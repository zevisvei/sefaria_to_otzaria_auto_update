<h1>שיג ושיח; מהדורה עברית</h1>
<h2>שיג ושיח; מהדורה עברית</h2>
<h3>הקדמה למהדורה העברית</h3>
כבוד גדול הוא לי לראות את מחשבותיי על פרשות השבוע רואות אור בישראל, בעברית, משתתפות בהתגשמות הנבואה ״כי מציון תצא תורה ודבר ה׳ מירושלים״.
<b>שיג ושיח</b> הוא הניסיון שלי לשמוע, בתוך דברי הנצח של הקב״ה, את דבריו אל ההווה. זוהי, בעצם, משמעותה הרחבה של התורה שבעל־פה: השיחה המתמשכת בין עם ישראל לבין תורתו, שיחה שמטרתה להבין מה ה׳ רוצה מאתנו, כאן, עכשיו.
ניסיתי במאמרים הללו לבנות דו־שיח בין התורה לבין מצבו של האדם כפי שאנו מבינים אותו כיום, מתוך אמונה כי הם שופכים זה אור על זה, וכי עם כל תגלית חדשה במדעי הטבע או החברה נחשף פן נוסף בתורה הנצחית.
חוב גדול של תודות אני חב. למוציא לאור שלי, מת׳יו מילר, לעורכת שלי גילה פיין, לצוות הוצאת מגיד – תמי מגר, אפרת גרוס, הניה קולומבוס, עדי רובין וכנרת עזריאל – על המקצועיות והמסירות, ולצור ארליך על תרגומיו המזהירים. זכות היא לי לעבוד איתם. תודתי המיוחדת מסורה לדבי ורוברט שְרֶטֶר על תמיכתם  המאפשרת לכתביי להתפרסם בעברית. יבורכו הם ובני משפחתם ברכות שמים וארץ.
<h3>בראשית</h3>
<h4>אמונתו של אלוהים</h4>
<big><strong>אמונתו של אלוהים</strong></big><br>בלב אמונת ישראל נמצאת שאלה גדולה, שרק לעתים נדירות מעלים אותה במפורש. הפרק הראשון בתורה מספר על אלוהים הבורא את העולם יום אחר יום: כיצד הוא מחולל סדר מתוך תוהו ובוהו, מוציא חיים מתוך חומר דומם, מביא לידי הוויה צמחים ובעלי חיים בכל פלאי רבגוניותם. בכל שלב ושלב אלוהים רואה מה יצר ומכריז שהוא טוב. אם הכול טוב – מאין הרע? מה השתבש? איך נכנס לעולם הזה, עולם ה״כי טוב״, רוע? איך ומדוע החלה הדרמה של המאבק בין טוב לרע, שהתורה כולה עוסקת בו, ואפשר אף לומר שההיסטוריה האנושית כולה היא גילומו?
התשובה הקצרה היא האדם. ההומו ספיינס. אנחנו. לנו, רק לנו, יחידים מכל צורות החיים הידועות לנו, יש רצון חופשי, בחירה ואחריות מוסרית. חתולים אינם מתווכחים ביניהם על מוסריותה של הריגת עכברים. אריות אינם מחליטים להיום צמחוניים. פרות אינן מודאגות מן ההתחממות הגלובלית. יכולת מורכבת זו שלנו לדבר, לחשוב ולבחור בין מהלכי פעולה חלופיים, היא בעת ובעונה אחת תהילתנו, חרפתנו והעול שעל צווארנו. כשאנחנו עושים את הטוב, אנחנו מתקרבים למעלתם של מלאכים. כשאנחנו עושים את הרע, אנו גרועים מחיות טרף.
אם כן, מדוע הסתכן אלוהים וברא צורת חיים שכזו, המסוגלת להרוס את כל הסֵדר שהוא ברא, ושאמר עליו כי טוב? מדוע אלוהים ברא אותנו? הגמרא במסכת סנהדרין שואלת את השאלה הזו:
<span class="poetry indentAll">בשעה שבִּקש הקב״ה לבראות את האדם, ברא כת אחת של מלאכי השרת.<br>אמר להם: רצונכם נעשה אדם בצלמנו?<br>אמרו לפניו: ריבונו של עולם, מה מעשיו?<br>אמר להן: כך וכך מעשיו.<br>אמרו לפניו: ריבונו של עולם, ״מָה אֱנוֹשׁ כִּי תִזְכְּרֶנּוּ וּבֶן אָדָם כִּי תִפְקְדֶנּוּ?״ (תהלים ח, ה) [כלומר, אל תברא את האדם].<br>הושיט אצבעו קטנה ביניהן ושׂרפם. וכן כת שניה. כת שלישית אמרו לפניו: ריבונו של עולם, ראשונים שאמרו לפניך מה הועילו? כל העולם כולו שלך הוא, כל מה שאתה רוצה לעשות בעולמך עשֵה.<br>כיוָן שהגיע לאנשי דור המבול ואנשי דור הפלגה, שמעשיהן מקולקלין, אמרו לפניו: ריבונו של עולם, לא יפה אמרו ראשונים לפניך?<br>אמר להן: ״וְעַד זִקְנָה אֲנִי הוּא וְעַד שֵׂיבָה אֲנִי אֶסְבֹּל״ (ישעיהו מו, ד).<sup class="footnote-marker">1</sup><i class="footnote">סנהדרין לח ע״ב.</i></span>
מבחינה טכנית, מדרש אגדה זה מבקש להתמודד עם קושי בלשון התורה. בכל מעשי הבריאה שבפרק א בבראשית, דברי ההקדמה של אלוהים עוסקים בדבר הנברא, בהיווּי שלו: ״יִקָּווּ הַמַּיִם מִתַּחַת הַשָּׁמַיִם אֶל מָקוֹם אֶחָד וְתֵרָאֶה הַיַּבָּשָׁה״ (פסוק ט), ״יִשְׁרְצוּ הַמַּיִם שֶׁרֶץ נֶפֶשׁ חַיָּה וְעוֹף יְעוֹפֵף עַל הָאָרֶץ עַל פְּנֵי רְקִיעַ הַשָּׁמָיִם״ (כ) וכדומה. רק בבואו לברוא את האדם נאמרים דברי ההקדמה בגוף ראשון, ולא זו אף זו, בגוף ראשון רבים: ״נַעֲשֶׂה אָדָם בְּצַלְמֵנוּ כִּדְמוּתֵנוּ״ (כו). מיהם ״אנחנו״? ולשם מה השינוי הסגנוני?
חז״ל, בדרכם התמימה והילדותית לכאורה, והמתוחכמת ומעמיקה למעשה, עונים על שאלות אלו בקביעה שברגע זה של ״עלילות גדולות של עוז ושל תנופה״ כלשון שייקספיר,<sup class="footnote-marker">2</sup><i class="footnote">ויליאם שייקספיר, <b>המלט</b>, עברית: דורי פרנס, אתר ״שייקספיר ושות׳״, מערכה שלישית, תמונה 1.</i> רגע בריאת האדם, אלוהים התייעץ עם המלאכים. הם ה״אנחנו״.
אך עומק העניין רק מתחיל כאן. בבוראו את בני האדם יצר אלוהים את הישות היחידה בעולם, לבד ממנו עצמו, שיש לה חופש ובחירה. זו משמעות הביטוי ״בְּצַלְמֵנוּ כִּדְמוּתֵנוּ״. שהרי לאלוהים אין דמות הגוף ואין הוא גוף, ועשיית צלם מסכה של אלוהים היא עבודה זרה בהתגלמותה.
ברמה השטחית, פירושה של עובדה זו הוא שאי־אפשר לראות את אלוהים. אכן כך; אי־אפשר לראותו, וגם לא לזהותו עם שום איתן טבע כגון אלה אותם היה נהוג לעבוד בימי קדם – השמש, הירח, הרעם, הברק או הים. פרויד, בספרו האחרון <b>משה ואמונת הייחוד</b>,<sup class="footnote-marker">3</sup><i class="footnote">זיגמונד פרויד, <b>משה האיש ואמונת הייחוד</b>‏, דביר, 1978.</i> כתב שהאמונה באל בלתי נראה הייתה תרומתה הגדולה ביותר של היהדות לעולם. היהודים הטו כך את כפות מאזני התרבות האנושית מהגשמי אל הרוחני.
אולם לרעיון שלאלוהים אין דמות וצלם יש גם מובן עמוק יותר: איננו יכולים להמשיג את אלוהים, להבין אותו ולחזות את מעשיו. אלוהים איננו מהות מופשטת; הוא שכינה חיה. זה מובנה של ההגדרה העצמית שנתן ה׳ למשה בסנה – ״אֶהְיֶה אֲשֶׁר אֶהְיֶה״, כלומר אהיה מה שאבחר להיות. אני אלוהֵי החופש, שחנן את האדם בחופש, ואני עומד להוציא את בני ישראל מעבדות לחירות.
בריאת האדם בצלם אלוהים – האלוהים שאין לו צלם, באשר הוא החופש המוחלט – פירושה אפוא בריאתם של יצורים בעלי חופש בחירה, שלעולם אין לדעת בוודאות מה יעשו. גם הם, בני האדם, הינם מה שהם בוחרים להיות: ״יהיו אשר יהיו״ (כמובן, בגבולות הסוֹפיוּת שלהם, כבני תמותה וכישויות בעלות גוף). אלא שחופש הוא, מעצם הגדרתו, חופש לעשות את הטוב וגם לעשות את הרע. אם בראת יצור בעל חופש, בראת גם את אפשרות עשיית הרע. מן הדילמה הזו גם אלוהים אינו יכול לברוח.
ואכן, כבר בהתחלה, אדם וחווה חטאו. האדם הראשון שנולד מרחם אמו, קין, רצח את הבא אחריו, הבל. כעבור דורות מעטים מָלאה הארץ חמס. הפסוקים שלהלן, מן המכאיבים במקרא כולו, מופיעים כבר בסוף פרשתנו, הפרשה הראשונה: ״וַיַּרְא ה׳ כִּי רַבָּה רָעַת הָאָדָם בָּאָרֶץ וְכָל יֵצֶר מַחְשְׁבֹת לִבּוֹ רַק רַע כָּל הַיּוֹם. וַיִּנָּחֶם ה׳ כִּי עָשָׂה אֶת הָאָדָם בָּאָרֶץ וַיִּתְעַצֵּב אֶל לִבּוֹ״ (בראשית ו, ה-ו).
שאלתם של המלאכים במדרש חז״ל היא אפוא שאלת השאלות של האמונה הדתית. מדוע אלוהים ברא, מתוך ידיעת כל הסיכונים והסכנות, יצור היכול למרוד בו, להשחית את בריאתו, להכחיד מינים אחרים ולשעבד ולרצוח את בני מינו?
הגמרא המגוללת את שיחתו של אלוהים עם המלאכים רומזת להתלבטות של הקב״ה עצמו. התשובה שזה נותן למלאכים יוצאת דופן: ״וְעַד זִקְנָה אֲנִי הוּא וְעַד שֵׂיבָה אֲנִי אֶסְבֹּל״ (ישעיהו מו, ד). כלומר, אני, אלוהים, מוכן לחכות. אם נדרשים עשרה דורות עד שיופיע אדם כנוח, ועוד עשרה דורות עד שיגיע אברהם, אמתין בסבלנות. יאכזבו אותי בני האדם ככל אשר יאכזבו, אני לא אשתנה. יעשו את הרע ככל שיעשו, לא אתייאש. אכן, פעם אחת התייאש אלוהים והוריד על הארץ מבול – אך לאחר מכן, מתוך הכרה במגבלותיו האנושיות של האדם ויצר לבו, נשבע שלא יביא עוד מבול על הארץ.
אלוהים ברא את האדם מפני שהוא מאמין באדם. יותר משאנחנו מאמינים באלוהים, מאמין אלוהים בָּנו. אנחנו כושלים ונופלים, אבל בכל פעם שזה קורה לנו הוא אומר, ״וְעַד זִקְנָה אֲנִי הוּא וְעַד שֵׂיבָה אֲנִי אֶסְבֹּל״. לעולם לא אוותר על האנושות. לעולם לא אאבד את אמוני בה. אחכה ככל הנדרש עד שבני האדם ילמדו לא לדכא בני אדם אחרים, לא לשעבד אותם ולא להפעיל נגדם אלימות. זהו, רומז המדרש שקראנו, ההסבר היחיד המתקבל על הדעת להחלטתו של אלוהים הטוב, החכם, הכול־רואה והכול־יכול, לברוא יצורים כמונו המסוגלים לכישלונות ולהרס. יש לו סבלנות, ויש לו אמונה. אלוהים סובל. אלוהים מוחל. אלוהים חומל. אלוהים אוהב.
זה מאות בשנים בוחנים הפילוסופים והתיאולוגים את תופעת הדת מן הכיוון הלא נכון, כאותו אדם המתבונן בעולם כשהוא עומד על הראש. התופעה האמתית המצויה בלב לבה של הדת, המסתורין שבה והנס שבה, איננה האמונה של האדם באלוהים. הלב והנס, החידה והמסתורין, הם אמונתו של אלוהים באדם.
<h4>ראשית הצדק</h4>
<big><strong>ראשית הצדק</strong></big><br>ישנן אמירות ששינו את העולם. אך אין אמירות שהשפעתן על דברי ימי האנושות היא כה מוחלטת כמו שני פסוקים אלה מהפרק הראשון בתורה:
<span class="poetry indentAll">וַיֹּאמֶר אֱלֹהִים: נַעֲשֶׂה אָדָם בְּצַלְמֵנוּ כִּדְמוּתֵנוּ, וְיִרְדּוּ בִדְגַת הַיָּם וּבְעוֹף הַשָּׁמַיִם וּבַבְּהֵמָה וּבְכָל הָאָרֶץ וּבְכָל הָרֶמֶשׂ הָרֹמֵשׂ עַל הָאָרֶץ.<br>וַיִּבְרָא אֱלֹהִים אֶת הָאָדָם בְּצַלְמוֹ,<br>בְּצֶלֶם אֱלֹהִים בָּרָא אֹתוֹ;<br>זָכָר וּנְקֵבָה בָּרָא אֹתָם. (בראשית א, כו-כז)</span>
זהו אולי הרעיון המהפכני ביותר בכל תולדות המחשבה המוסרית והפוליטית. הוא הבסיס לציוויליזציה המערבית, לדגש הייחודי שהיא שמה על האינדיבידואל ועל ערך השוויון. הוא העומד מאחורי מילותיו של תומס ג׳פרסון בהכרזת העצמאות האמריקנית, ״אנו סבורים שאמתות אלו ברורות מאליהן, שהרי כל בני האדם נבראו שווים, ובוראם העניק להם זכויות שאין ליטול מהם...״. הרי אמתות אלו לא היו ברורות מאליהן כלל ועיקר. אפלטון היה מכריז עליהן כאבסורד גמור, שהרי בעיניו החברה האנושית חייבת להתחלק למעמדות על פי המיתוס המחלק את בני האדם לאנשי זהב, אנשי כסף ואנשי ארד. גם אריסטו היה מתכחש לאמתות אלו, שכן לדעתו בני אדם מסוימים נולדו לשלוט, ואחרים – להישלט.
אמירות מהפכניות אינן קסם הפועל בן לילה. כפי שהסביר הרמב״ם ב<b>מורה הנבוכים</b>, בני האדם זקוקים לזמן רב כדי להשתנות. התורה פועלת בתוך שדה הזמן. היא לא ביטלה את העבדות, אך היא התניעה סדרה של התפתחויות – הבולטת שבהן היא השבת, המשעה את כל היררכיות הכוח ומקנה לעבדים יום חופש שבועי – שעתידות היו, בחלוף דורות רבים, לבטל את העבדות כליל. תומס ג׳פרסון, דוברו המהולל של השוויון, היה בעל עבדים. העבדות בוטלה בארצות הברית רק בשנות השישים של המאה התשע־עשרה, ואפילו אז הדבר עלה במלחמת אזרחים. וכפי שהראה אברהם לינקולן, תומכי העבדות ומתנגדיה כאחד מצאו בתנ״ך צידוקים לעמדתם. אבל בסופו של דבר אנשים משתנים, וזה קורה בזכותם של רעיונות שנזרעו לפני עידן ועידנים בנפש המערבית.
מה בדיוק אמור בפרק הראשון בתורה? תחילה יש לציין שזה איננו היגד בודד, אמירה נטולת הקשר. זהו כתב פולמוס ומחאה נגד דרך מסוימת להבנת העולם. כל המיתוסים העתיקים תיארו את היווצרות העולם כמאבקי שליטה בין אלים. התורה שוללת לחלוטין את דרך החשיבה הזאת. אלוהים מדבר – והעולם בא לידי הוויה. על פי הסוציולוג הדגול בן המאה התשע־עשרה מקס ובר, זה היה סופו של המיתוס והולדת הרציונליזם המערבי.
חשוב מכך, סיפור בראשית יצר דרך חדשה של חשיבה על העולם. בעולם העתיק של המיתוס, כמו גם בעולם המודרני של המדע, נודע מעמד מרכזי לרעיון הכוח, העוצמה, האנרגיה. וזהו הדבר שחסרונו מהדהד בפרק א של ספר בראשית. אלוהים אומר ״יהי״ – ויש. אין מסופר כאן על כוח, התנגדות, כיבוש או משחק כוחות. במקום כל זה, מילת המפתח של הסיפור, המופיעה בו שבע פעמים כדרכן של מילות מפתח בתורה, היא מילה לגמרי בלתי צפויה: ״טוב״.
״טוב״ היא מילה מוסרית. התורה אומרת לנו בפרקה הראשון דבר רדיקלי. המציאות היא מציאות <b>מוסרית</b>. השאלה שספר בראשית מבקש לענות עליה איננה ״איך נוצר העולם?״ אלא ״איך אפוא ראוי שנחיה?״. זהו שינוי הפרדיגמה המשמעותי ביותר שהתורה מחוללת. העולם שאלוהים ברא ושאנחנו מיישבים אינו סובב סביב כוח ושליטה אלא סביב ההבחנה בין טוב לרע.<sup class="footnote-marker">1</sup><i class="footnote">על משמעותו של חטא עץ הדעת ראו את המאמר הבא "אמנות ההקשבה".</i> לראשונה, הדת נעשתה אתית. אלוהים מתעניין בצדק, ברחמים, בנאמנות, בחסד, בכבודו של הפרט ובקדושת החיים.
עיקרון זה, שפרק א בספר בראשית הוא פולמוסי, חלק מוויכוח רחב הרבה יותר, הוא חיוני להבנת הרעיון שאלוהים ברא את האדם בצלמו וכדמותו. קוראיה הקדומים של התורה הכירו היטב את הביטויים הללו. הם היו שכיחים בציוויליזציות הגדולות הראשונות, מסופוטמיה ומצרים. על אנשים מסוימים נאמר שהם בצלם אלוהים. אלה היו מלכיהן של ערי המדינה המסופוטמיות, ופרעוני מצרים. קשה לדמיין, על רקע אותם ימים, אמירה רדיקלית יותר מן האמירה שלא רק מלכים ושליטים עשויים בצלם אלוהים, אלא כולנו כאלה. אפילו בימינו זהו רעיון נועז: על אחת כמה וכמה בעידן של שליטים אבסולוטיים וכוח מוחלט.
לאור זאת, צמד הפסוקים שציטטנו בראש דברינו, יותר משהוא הצהרה מטפיזית על טבע האדם, הוא <b>מחאה פוליטית נגד אבני היסוד של החברות ההיררכיות, המעמדיות והמרובדות</b>, בעולם העתיק ובעולם המודרני כאחד. עובדה זו היא ההופכת את רעיון צלם האלוהים לרעיון הרדיקלי ביותר בתורה. במובן יסודי ועמוק, כולנו שווים בכבוד האדם שלנו ובערכנו המוחלט, כי כולנו, בני כל הצבעים, התרבויות והאמונות, עשויים בצלם אלוהים.
רעיון דומה מופיע בהמשך התורה, והפעם הוא אמור בעם ישראל, כאשר אלוהים מזמין אותו להיות ממלכת כוהנים וגוי קדוש. בכל עם בימי קדם היו כוהנים, אבל שום עם לא היה ״ממלכת כוהנים״. בכל הדתות היו אנשים קדושים, אבל שום דת לא טענה שהיא אומה שכל אחד מבניה קדוש. גם רעיון זה זקוק היה לזמן כדי להתממש. לכל אורך תקופת המקרא היו בעם ישראל היררכיות. היו כוהנים וכוהן גדול, אליטת קודש. אבל אחרי חורבן בית שני כל תפילה נחשבה לקרבן, כל בעל תפילה היה ככוהן, וכל בית כנסת – מקדש מעט. מתחת לפני השטח שלה התורה דוגלת בשוויוניות, וחכמינו ידעו זאת וקיימו זאת.
רעיון נוסף מצוי במילים הבאות בפסוק, ״וְיִרְדּוּ בִדְגַת הַיָּם וּבְעוֹף הַשָּׁמַיִם״. בני האדם רודים בבעלי החיים, אך אין שום רמז לכך שלבני אדם כלשהם יש זכות לרדות בבני אדם אחרים. המשורר האנגלי ג׳ון מילטון, באֶפּוֹס שלו <b>גן העדן האבוד</b>, ראה בכך – ממש כמו המדרש – את חטאו של נמרוד, מלכה הגדול הראשון של בבל ועל פי המשתמע גם בונהו של מגדל בבל. מילטון כותב שכאשר סופר לאדם הראשון שנמרוד ״יָרוּם לִבּוֹ עַל אֶחָיו לְהִשְׂתָּרֵר עֲלֵיהֶם״, חרה אפו של אדם בבן הסורר:
<span class="poetry indentAll">בֶּן נַעֲוַת הַמַּרְדּוּת! אֵיכָכָה מְלָאוֹ לִבּוֹ<br>לְהִתְנַשֵּׂא עַל אֶחָיו לָקַחַת לוֹ מֶמְשָׁלָה<br>אֲשֶׁר אֲדֹנָי אֱלֹהִים לֹא חָלַק לוֹ?<br>הוּא נָתַן לָנוּ לִמְשֹׁל בְּמַעֲשֵׂי יָדָיו –<br>בָּעוֹף בַּבְּהֵמָה וּבַדָּגָה; אֲבָל בְּנֵי אָדָם<br>כֻּלָּם אַחִים הֵם, אֵין אָדוֹן וְעֶבֶד,<br>כִּי הָאָדָם חָפְשִׁי, וְאָדוֹן אֶחָד אֱלֹהִים,<br>וְעַז פָּנִים הַהוּא הַנֹּשֵׂא כֶּתֶר לֹא לוֹ;<br>לֹא לְבַד לַאֲנָשִׁים יַעֲשֶׂה עָוֶל וְחָמָס,<br>כִּי זֹמֵם מִגְדָּלוֹ גַּם לְהִלָּחֵם בֵּאלֹהִים.<sup class="footnote-marker">2</sup><i class="footnote">יוחנן מלטן [ג׳ון מילטון], <b>ויגרש את האדם</b> [גן העדן האבוד], עברית: י״ע סלקינסון, וינה: 1871, ספר יב, עמ׳ 330-333.</i></span>
ערעור על זכותם של בני אדם לשלוט בבני אדם אחרים בלי הסכמתם היה אז בחזקת בל יעלה על הדעת. הרי בכל החברות המתקדמות התקיים שלטון מסוג זה. וכי כיצד יכלו לנהוג אחרת? כלום אין זה מבנה היקום עצמו? האם השמש אינה שולטת ביום? האם הירח אינו מושל בלילה? האין האלים עצמם נתונים בהיררכיה שלטונית? כבר בפרק א בספר בראשית מובלעת הסתייגותה העמוקה של התורה, הסתייגות שתעלה במפורש בספר דברים, ממוסד המלוכה – משלטונו של אדם על אחיו.
מאז קריאתו של ניטשה לנטוש את האמונה באלוהים ואת האתיקה היודיאו־נוצרית גם יחד, העלו הוגי דעות את השאלה אם הצדק, זכויות האדם וכבודו הבלתי מותנה של האדם מסוגלים לשרוד על בסיס חילוני טהור. ניטשה עצמו חשב שלא. בשנת 2008 פרסם הפילוסוף איש ייל ניקולס וולטרסדורף ספר מרשים הטוען כי מושג הצדק במערב מושתת על האמונה כי ״לכולנו ערך שווה וגדול: ערכו של מי שנברא בצלם אלוהים ושאלוהים אוהב אותו אהבה גואלת״.<sup class="footnote-marker">3</sup><i class="footnote">Nicholas Wolterstorff, <i>Justice: Rights and Wrongs,</i> Princeton, NJ: Princeton University Press, 2008.</i> לטענתו, אין שום רציונל חילוני שמבנה מקביל של צדק יכול להיבנות עליו. לכך בוודאי התכוון ג׳ון פ׳ קנדי כאשר דיבר בנאום ההשבעה שלו על ״אמונות מהפכניות שאבותינו לחמו למענן״, שלפיהן ״זכויות האדם באות לא מנדיבות לבה של המדינה, אלא מידו של אלוהים״.
רעיונות כבירים עשו את המערב למה שהוא: זכויות האדם, ביטול העבדות, ערך שווה לכולם, והצדק המושתת על הרעיון שהזכות גוברת על הכוח. כל אלה, מקור נביעתם הוא ההכרזה בפרק הראשון של ספר בראשית, שכולנו נבראנו בצלם אלוהים וכדמותו. לשום טקסט אחר לא הייתה השפעה גדולה מזו על מחשבת המוסר, ושום ציוויליזציה אחרת לא אחזָה בחזון נשגב יותר על אודות מה שנקראנו להיות.
<h4>אמנות ההקשבה</h4>
<big><strong>אמנות ההקשבה</strong></big><br>מה היה טיבו של החטא הראשון בעולם? מדוע היה אסור לאכול מ״עֵץ הַדַּעַת טוֹב וָרָע״? האומנם דעת הטוב והרע היא חטא? כלום אין תפארתו וייחודו של האדם בידיעת ההבדל בין טוב לרע? כלום אין היא מן הנעלות שבכל הידיעות? הרי אלוהים ודאי <b>רוצה</b> שבני האדם יכירו בין טוב לרע! מדוע, אם כן, אסר לאכול את פרי עץ הדעת?
ונניח שאכן חטא הוא לדעת טוב ורע – האם אדם וחווה לא ידעו את הטוב והרע עוד <b>לפני</b> האכילה מן העץ, מתוקף היותם נבראים בצלם אלוהים וכדמותו? הדבר משתמע בבירור מעצם העובדה שאלוהים ציווה את אדם וחווה סדרה של ציוויים – לפרות ולרבות, לרדות בדגה ובעוף ובבהמה ובכל הארץ, לא לאכול מעץ הדעת. תנאי לכל ציווי הוא שתהיה לַמצטווה דעת טוב ורע: שיידע כי טוב לציית, ורע לא לציית. מכאן שלאדם וחווה כבר הייתה, לפחות בפוטנציאל, דעת טוב ורע. מה, אם כן, השתנה בהם כשאכלו מן העץ? השאלות הללו חותרות אל שורשיו של סיפור אדם וחווה ומאיימות לרוקן אותו מפֶּשֶׁר.
הרמב״ם הבין זאת. על כן פנה אל הסיפור הזה סמוך מאוד לפתיחת חיבורו <b>מורה הנבוכים</b>: בפרק השני של החלק הראשון. אולם תשובתו זורה בלבול ומבוכה בפני עצמה. לפני שאכלו בני האדם הראשונים מן העץ, אומר הרמב״ם, הם ידעו את ההבדל בין אמת לשקר. מן האכילה הם רכשו דבר נוסף, את ידיעת ״המפורסמות״. אך למה מתכוון הרמב״ם באותן ״מפורסמות״? מן המפורסמות שהרצח הוא רע, ושהיושר הוא טוב. האם רוצה הרמב״ם לומר שהמוסר הוא רק מוסכמה? ודאי שלא. כוונתו לומר שאחרי האכילה מעץ הדעת היו האדם ואשתו נבוכים מעירומם, ודבר <b>זה</b> הוא רק עניין של מוסכמה חברתית, כי לא כל אדם נבוך מעירום. אבל איך אפשר לזהות את מבוכת העירום שלהם עם ״דעת טוב ורע״? מוסכמות לבוש נוגעות יותר לאסתטיקה מאשר לאתיקה.
הסיפור מותיר אותנו נבוכים – או לפחות כך היה נראה לי עד שלמדתי על אבחנה אנתרופולוגית מרתקת, שיסודה דווקא במלחמת העולם השנייה. לאחר שנכנסה ארצות הברית למלחמה, אחרי המתקפה היפנית על פרל הרבור בדצמבר 1941, התברר לה שהיא עומדת בפני אויב שאין היא מבינה את תרבותו. הממשל פנה אפוא אל רות בנדיקט, מגדולי האנתרופולוגים במאה העשרים, שתסביר לו את היפָּנים. וכך עשתה. אחרי המלחמה היא פרסמה את הגיגיה בספר ושמו <b>החרצית והחֶרב</b>. אחת התובנות המרכזיות בספר היא ההבדל בין תרבות <b>בושה</b> ותרבות <b>אשמה</b>. בתרבויות בושה הערך העליון הוא ה<b>כבוד</b>. בתרבויות אשמה – ה<b>צדק</b>. הבושה היא הרגשה רעה שלא עמדנו בציפיות שיש לאחרים מאִתנו. האשמה היא הרגשה רעה שלא עמדנו בדרישות המצפון שלנו עצמנו. הבושה היא מפני הזולת; האשמה מכוונת פנימה.
פילוסופים ובהם ברנרד ויליאמס הראו כי תרבויות בושה הן בדרך כלל ויזואליות. הבושה עצמה ענייָנה כיצד אדם נראה, או חושב שהוא נראה, בעיני הזולת. כשחשים בושה, הדחף המיידי הוא להיות בלתי נראה, או להימצא במקום אחר. האשמה, לעומת זאת, פנימית הרבה יותר. אי־אפשר לברוח ממנה אל השקיפות או אל המסתור. מצפונך מלווה אותך בכל אשר תלך, ונוקף בך גם אם אינך נראה לעין איש. תרבויות אשמה הן תרבויות של האוזן, לא של העין.
מתוך ידיעת הניגוד הזה נוכל להבין את סיפורו של החטא הראשון. <b>הכול עניין של הופעה, של בושה, של מראית ושל עין. </b>הנחש אומר לאישה, ״כִּי יֹדֵעַ אֱלֹהִים כִּי בְּיוֹם אֲכָלְכֶם מִמֶּנּוּ <b>וְנִפְקְחוּ עֵינֵיכֶם</b> וִהְיִיתֶם כֵּאלֹהִים יֹדְעֵי טוֹב וָרָע״. וזה אכן מה שקרה: ״<b>וַתִּפָּקַחְנָה עֵינֵי שְׁנֵיהֶם</b> וַיֵּדְעוּ כִּי עֵירֻמִּם הֵם״. התורה מדגישה את <b>מראהו</b> של העץ: ״וַתֵּרֶא הָאִשָּׁה כִּי טוֹב הָעֵץ לְמַאֲכָל <b>וְכִי תַאֲוָה הוּא לָעֵינַיִם</b> וְנֶחְמָד הָעֵץ לְהַשְׂכִּיל״ (בראשית ג, ה-ז). רגש המַפתח בסיפור הזה הוא הבושה. לפני האכילה מהפרי היו ״שְׁנֵיהֶם עֲרוּמִּים, הָאָדָם וְאִשְׁתּוֹ, וְלֹא יִתְבֹּשָׁשׁוּ״ (ב, כה). אחרי האכילה הרגישו בושה וניסו להסתיר את גופם. כל הרכיבים בסיפור – הפרי, העץ, העירום, הבושה – הם מן הרכיבים הוויזואליים הטיפוסיים לתרבות בושה.
היהדות, לעומת זאת, מאמינה שאלוהים <b>נשמע</b> ולא <b>נראה</b>. מיד לאחר החטא מסופר על אדם וחווה – ״וַיִּשְׁמְעוּ אֶת <b>קוֹל ה׳ אֱלֹהִים</b> מִתְהַלֵּךְ בַּגָּן לְרוּחַ הַיּוֹם״. כשה׳ קורא לאדם, אדם עונה לו – ״<b>אֶת קֹלְךָ שָׁמַעְתִּי</b> בַּגָּן וָאִירָא כִּי עֵירֹם אָנֹכִי וָאֵחָבֵא״. שימו לב לאירוניה המחושבת, ההומוריסטית אפילו, שבמעשה בני הזוג. הם שמעו את קול ה׳ מתהלך בגן – ומיד ״וַיִּתְחַבֵּא הָאָדָם וְאִשְׁתּוֹ מִפְּנֵי ה׳ אֱלֹהִים בְּתוֹךְ עֵץ הַגָּן״ (ג, ח-י). אבל <b>אי־אפשר להתחבא מפני קול</b>. התחבאות פירושה ניסיון שלא להיראות. זוהי תגובה מיידית ואינטואיטיבית לרגש הבושה. מאשמה אי־אפשר להתחבא – והתורה היא הדוגמה העילאית לתרבות אשמה, ולא לתרבות בושה. האשמה אינה נוגעת למראית עין, אלא רק למצפון, לקול ה׳ שבלב האדם.
<b>חטאם של אדם וחווה בגן עדן היה הליכתם אחר עיניהם ולא אחר אוזניהם. </b>מעשיהם נקבעו על פי מה שהם ראו, על פי יופיו של העץ ופריו, ולא על פי מה שהם שמעו, קרי קולו של אלוהים המצווה עליהם שלא לאכול ממנו. התוצאה הייתה ש<b>הם אכן קנו דעת טוב ורע, אבל מהסוג הלא נכון</b>. הם רכשו את מוסר הבושה, ולא את מוסר האשמה; את מורא המַרְאִית במקום את צו המצפון. סבורני כי לכך כיוון הרמב״ם באבחנתו בין אמת־ושקר לבין ״המפורסמות״ של טוב־ורע. אֶתיקת אשמה מקבילה את הטוב־ורע לאמת־ושקר, היות שבעיניה הטוב והרע, כמוהם כאמת והשקר, הם מוחלטים ואינם מוסכמות חברתיות. עניינה של אתיקת האשמה נתון לקול הפנימי האומר ״זה טוב״ ו״זה רע״ באותה בהירות שהוא אומר ״זו אמת״ ו״זה שקר״. לעומת זאת, אתיקת בושה עניינה הוא המוסכמה החברתית. הטוב והרע שלה הם עניין של עמידה או אי־עמידה בציפיותיהם של אחרים.
תרבויות בושה הן ביסודו של דבר קודים של קונפורמיזם חברתי. חברה שיש בה תרבות בושה מטמיעה ביחיד את ערכיה באופן המבטיח שאם יפר אותם יחוש מבוכה קיצונית, כלומר בושה; זאת, משום שיהיה ברור לו שאם יתפסו אותו הוא יאבד את הכבוד שלו ולא יוכל לשאת את פניו.
מוסר היהדות הוא היפוכו של המוסר הזה, מפני שהיהודים אינם מתאימים את עצמם למה ש״כולם״ עושים. אברהם אבינו, אומרים חז״ל, נקרא עברי משום שעמד בעֵבר אחד של העולם – וכל העולם בעֵבר האחר. המן אמר על היהודים, ״וְדָתֵיהֶם שֹׁנוֹת מִכָּל עָם״ (אסתר ג, ח). היהודים היו פעמים רבות איקונוקלסטים, מנתצי האלילים של התקופה. הם קראו תיגר על החוכמה המקובלת, על רוח התקופה, על התקינות הפוליטית.
לו הלכו היהודים אחר הרוב, היו נעלמים לפני עידן ועידנים. בימי המקרא הם היו מונותיאיסטים יחידים בעולם אלילי. לרוב אורכה של ההיסטוריה הבתר־מקראית הם חיו כמיעוט לאומי ודתי. היהדות היא מחאה חיה נגד אינסטינקט הָעֵדֶר. קולנו הוא קול הנגד בשיחה הגדולה של האנושות. מתוך כך, האתיקה היהודית איננה עניין של מראֶה והופעה, של כבוד ובושה. עניינה הוא שמיעה <b>של</b> קול ה׳ ו<b>ב</b>קול ה׳, שמיעה ממעמקי הנפש.
הדרמה של אדם וחווה נסבה לא על תפוחים, לא על מיניות, לא על חטא קדמון ולא על ״נפילה״ – כל אותן פרשנויות שהמערב הלא־יהודי נתן לה. היא נסבה על דבר־מה עמוק יותר. היא דיון על סוג המוסר שאנו נקראים לחיות על פיו. האם נועדנו להישלט בידי מראית העין של הזולת? האם המוסר הוא כמו הפוליטיקה: רצון הרוב? האם האופק הרגשי שלנו תָחום בקווים של כבוד ובושה, שני רגשות חברתיים עד לשד עצמותיהם? האם ערך היסוד שלנו הוא המראֶה, האופן שבו אנו נתפסים בעיני אחרים? או שמא ביסוד עולמנו נמצא ערך אחר לגמרי, הנכונות להקים את דבר ה׳ ואת רצונו? בגן העדן עמדה לפני אדם וחווה הבחירה האנושית הארכיטיפית בין מה שהעיניים רואות (העץ ופריו הטובים למראה) לבין מה שהאוזניים שומעות (קולו, המצווה והמתהלך בגן, של אלוהים). הם בחרו באפשרות הראשונה, ועל כן חשו בושה, לא אשמה. זוהי צורה אפשרית אחת של ״דעת טוב ורע״; אך מנקודת מבט יהודית, זוהי הצורה הלא נכונה.
היהדות היא דת של הקשבה, לא של ראייה. כמובן, יש ביהדות רכיבים ויזואליים. אבל הם אינם העיקר. ההקשבה היא המשימה המקודשת. הציווי המפורסם ביותר ביהדות הוא ״שמע, ישראל!״. הדבר שהבדיל בין אברהם, משה והנביאים לבין בני זמנם היה שהם שמעו את הקול שבאוזני אחרים היה בלתי שָמִיעַ. באחת הסצנות הדרמטיות הגדולות במקרא מלמד אלוהים את אליהו כי הוא מצוי לא ברעש ולא ברוח ולא באש אלא ב״קול דממה דקה״.
כדי ללמוד להקשיב – לאלוהים וגם לזולת – נדרשים תרגול, התמקדות, ויכולת להשקיט את הנפש. הראִייה מציגה לנו את יופיו של העולם שה׳ ברא, אולם ההקשבה מחברת אותנו אל נפש האחר, ולפעמים אל נפש ״האחר הגדול״, אלוהים: כאשר הוא מדבר איתנו, קורא לנו, מְזַמֵן אותנו אל שליחותנו בעולם.
אם תשאלו אותי איך למצוא את אלוהים, אענה: <b>למדו להקשיב</b>. הקשיבו לשירת העולם: לרינת הציפורים, לאוושת העלים, לדכי הגלים ולאנחתם. הקשיבו לשירת התפילה, למוזיקת מזמורי תהלים. הקשיבו מעומק לבכם לאהוביכם ולאוהביכם. הקשיבו לדברי אלוהים שבתורה, ושמעו אותם מדַברים אליכם. הקשיבו לדיוניהם של חכמי הדורות המנסים לשמוע את הרמזים המצטלצלים מן המילים הקדומות.
אל תהיו מוטרדים ממראיתכם בעיני אחרים. עולם המראות הוא עולם כוזב של מסכות, מסווים והסתרות. ההקשבה אינה קלה. אני מודה: היא קשה לי עד היום, עד מאוד. אבל רק ההקשבה מגשרת על התהום שבין נפש לנפש, בין עצמי לאחר, בין אדם למקום.
הרוחניות היהודית היא אמנות ההקשבה.
<h3>נח</h3>
<h4>דרמה בארבע מערכות</h4>
<big><strong>דרמה בארבע מערכות</strong></big><br>פרשות בראשית ונוח מספרות את קורות האנושות מבריאת האדם ועד לכינון מערכת היחסים המיוחדת בין האל לבין איש אחד נבחר, אברהם. לאורך שתי פרשיות אלו, התורה מבליטה ארבעה סיפורים: אדם וחווה, קין והבל, נוח ודור המבול, ומגדל בבל. בכל אחד מהסיפורים הללו אלוהים בא במגע עם האנושות. כל אחד מהם מבטא שלב חדש בהבשלתו של המין האנושי. אם נתחקה אחר המהלך המתגלם בצירופם נגלה שסיפורים אלה אינם רק דיווח כרונולוגי, אלא יש בהם קו סיפורי של התפתחות רוחנית ומוסרית. זוהי דרמה פילוסופית בארבע מערכות.
המערכה הראשונה מתרחשת בגן עדן. אדם וחווה אכלו מן הפרי – וגילו לראשונה את מושג האשמה. כאשר אלוהים שואל אותם מה עשו, האיש מאשים את האישה והאישה מאשימה את הנחש. שניהם מתכחשים לאחריות <b>האישית</b>. זה לא אני, הם אומרים. זו לא אשמתי. כאן נולדה מה שאנחנו מכנים היום תרבות הקרבן.
המערכה השנייה בדרמה היא סיפורם של קין והבל. גם הפעם הנושא הוא אחריות, אבל אחריות מסוג אחר. קין איננו מתכחש לאחריותו <b>האישית</b>. הוא איננו אומר ״זה לא אני״. קין מתכחש לאחריותו <b>המוסרית</b>. ״הֲשֹׁמֵר אָחִי אָנֹכִי?״ הוא שואל בהיתממות. כן, הרגתי אותו. למה לא? התחשק לי. קין עוד לא למד את ההבדל בין ״אני יכול״ לבין ״מותר לי״.
כאן אנו מגיעים לפרשתנו – ולמערכה השלישית. בעלוֹתו על במת הסיפור ועל במת ההיסטוריה מעורר נוח תקוות גדולות: ״זֶה יְנַחֲמֵנוּ״, אומר אביו למך כשהוא מעניק לו את שמו. נוח נועד לגאול את האדם מכישלונו, להביא נחמה לאדמה ״אֲשֶׁר אֵרְרָהּ ה׳״ (בראשית ה, כט). ובכל זאת, אף על פי שנוח הוא ״צַדִּיק תָּמִים״ (ו, ט), הוא איננו גיבור. נוח אינו מציל את האנושות. הוא מציל רק את עצמו, את משפחתו ואת בעלי החיים שהוא לוקח לתיבה. בספר הזוהר מונגד נוח למשה: משה התפלל למען בני דורו החוטאים, נוח לא. באחרית המערכה, הימנעותו של נוח מנטילת אחריות כלפי הזולת מתנקמת בו: הוא מתבוסס באוהלו שיכור ועירום. בלשון המדרש, נוח ״נתחלל ונעשה חולין״:<sup class="footnote-marker">1</sup><i class="footnote">בראשית רבה לו, ג.</i> חילל את עצמו וחֻלל. אי־אפשר להיות שורד יחיד ועדיין לשרוד. ״אני את נפשי הצלתי״ איננו רעיון יהודי. חובתנו לעשות כל שלאל ידנו כדי להציל גם אחרים. נוח נכשל במבחן האחריות <b>הקולקטיבית</b>.
המערכה הרביעית היא סיפורו החידתי של מגדל בבל. חטאם של בוניו אינו ברור, אבל רומזות לו שתי מילות מפתח בסיפור. הביטוי ״כָּל הָאָרֶץ״ ממסגר את הסיפור: הוא אמור בתחילתו ובסופו, וגם שוזר אותו לאורכו (בראשית יא, פסוקים א, ד, ח, ט). בתווך בולט שימוש נמרץ בשורת מילים שצלילן דומה: שָׁם, שֵׁם, שָׁמַיִם. ואכן, סיפור מגדל בבל הוא סיפור על היחסים בין השמים לארץ – אותם שניים האמורים בפסוק הפותח את התורה, ״בְּרֵאשִׁית בָּרָא אֱלֹהִים אֵת הַשָּׁמַיִם וְאֵת הָאָרֶץ״. וכידוע, ״הַשָּׁמַיִם שָׁמַיִם לַה׳, וְהָאָרֶץ נָתַן לִבְנֵי אָדָם״ (תהלים קטו, טז), ואין לערבב בין התחומים. הניסיון לבנות מגדל ״וְרֹאשׁוֹ בַשָּׁמַיִם״ הוא ניסיונם של בני אדם להיות כאלוהים.
לכאורה, סיפור זה אינו קשור לשאלת האחריות, ומוקדו שונה מזה של שלושת הסיפורים הקודמים. אבל לא מקרה הוא שהמילה ״אחריות״ נגזרת מן המילה ״אחֵר״. אחריות היא הכרה בקיומם של אחרים שיש להם זכות טענה בדבר התנהגותנו, ושאנו מחויבים לתת דין וחשבון בפניהם או על אודותיהם. כך גם המקבילה האנגלית responsibility, שנגזרה מ-response, מַעֲנֶה. האחריות היא תמיד היענוּת למשהו אחר או למישהו אחר. ביהדות, פירושה הוא קודם כול היענות למצוות אלוהים. בניסיונם להגיע לשמים, בוני המגדל בעצם אמרו: אנחנו נירש את מקומו של אלוהים. לא ניענה לחוקיו ולא נכבד את גבולותיו ולא נקבל את אֲחֵרוּתוֹ המוחלטת. מגדל בבל הוא אפוא כישלונה של האחריות <b>האונטולוגית</b>: הרעיון שאנו חייבים דין וחשבון למשהו או למישהו מלבדנו, לקריאתה של ישות שמעבר לנו.
פרשות בראשית-נוח הן דרמה הדוקה בארבע מערכות על אחריות ועל התפתחות מוסרית. דרמה המציגה את שלבי הבשלתה של האנושות. כמה יפה לראות כיצד הם מקבילים לשלבי ההתפתחות של הילד העולים ממחקריהם המודרניים של ז׳אן פיאז׳ה, אריק אריקסון, לורנס קולברג ואברהם מאסלו. הדבר הראשון שאנו לומדים בילדותנו הוא שמעשינו נמצאים בשליטתנו (אחריות אישית). בשלב הבא אנחנו תופסים שלא כל דבר שאפשר לעשות הוא גם דבר שמותר לעשות (אחריות מוסרית). השלב השלישי הוא ההבנה כי יש לנו חובות לא רק כלפי עצמנו, אלא גם כלפי כל מי שלמעשינו יכולה להיות השפעה עליו (אחריות קולקטיבית). ולבסוף אנחנו מתוודעים לכך שהמוסר איננו רק מוסכמה אנושית, אלא הוא מעוגן בעצם המבנה של הקיום. יש אדון לעולם, יש אפוא סמכות העומדת מעלינו, ואנו ממלאים את אחריותנו כלפיה על ידי התנהגות מוסרית (אחריות אונטולוגית).
לפנינו ביטוי מרשים לדייקנותה של התורה ולעמקנותה. פרשיות בראשית-נוח הן הטקסט הקדום ביותר, ועד היום גם המדויק ביותר, על אודות המצב האנושי ועל אופן צמיחתו המוסרית של האדם מהיצרים אל המצפון: מהיותו ״עפר הארץ״ – לתפקודו כפועֵל מוסרי אחראי שהתורה מכתירה כ״צלם אלוהים״.
<h4>האומץ לחיות באי ודאות</h4>
<big><strong>האומץ לחיות באי־ודאות</strong></big><br>במסעו הרוחני של כל אחד מאיתנו יש אבני דרך המסמנות פנייה חדה ותחילתו של מסלול חדש. נקודה שכזו במסע חיי באה לי כשהייתי תלמיד לרבנות ב״ג׳וז קולג׳״, ושם הייתה לי הזכות ללמוד עם אחד מגדולי דורנו, הרב ד״ר נחום רבינוביץ׳.
הוא היה, ועודנו, ענק שבענקים: מהמעמיקים שבמומחים לרמב״ם בעידן המודרני, המתמצא בשביליה המסועפים של הספרות הרבנית כולה כמו גם כמעט בכל תחום ידע חילוני; מן הנועזים והעצמאיים שבפוסקי ההלכה, כפי שניכר בכרכי השו״ת שפרסם; ומהגיבורים שבמנהיגי הדור, אשר הפגין לא פעם אומץ רוחני ואינטלקטואלי נדיר.
זה לא היה אירוע מיוחד, אלא שיעור קבוע של הרב רבינוביץ׳ בפרשת השבוע, שהייתה פרשת נוח. אך המדרש שהוא השמיע באוזנינו היה מדהים.<sup class="footnote-marker">1</sup><i class="footnote">למעשה, זהו מדרש שלא פשוט לאתר. הוא מופיע במדרש תנחומא (בובר) – נוסח של מדרש תנחומא האבוד בחלקו, שפורסם ב־1885 בידי שלמה בובר (סבו של מרטין בובר) על פי כתבי יד עתיקים.</i>
הרב ציטט שני קטעים מן הדרשות המופיעות שם על דבר אלוהים לנוח ״צֵא מִן הַתֵּבָה״ (בראשית ח, טז). הראשון: ״אמר נח, ׳ברשות הקב״ה נכנסתי..., עכשיו אצא שלא ברשות?׳ אמר לו הקב״ה, ׳רשות אתה מבקש? הרי לך רשות: צא מן התיבה׳״. הקטע השני: ״אמר ר׳ יהודה בר אילעי, אילו הייתי שם הייתי שובר את התיבה ויוצא לי משם״.<sup class="footnote-marker">2</sup><i class="footnote">תנחומא (בובר), נוח יג; יד.</i>
הלקח הרעיוני שהרב רבינוביץ׳ שאב משם – הלקח היחיד האפשרי – היה שכאשר מדובר בבנייה מחודשת של עולם שחרב, אין מחַכים לקבל רשות. ה׳ נותן לנו רשות. ה׳ מצפה מאיתנו שנצא לדרך. גישה זו נטועה במסורת עתיקה, שגם רש״י מזכיר בפירושו, והיא מסבירה מדוע בחר אלוהים באברהם ולא בנוח כמייסד עמו. על נוח אומרת התורה, ״<b>אֶת הָאֱלֹהִים</b> הִתְהַלֶּךְ נֹחַ״ (בראשית ו, ט). ואילו לאברהם אומר ה׳, ״הִתְהַלֵּךְ <b>לְפָנַי</b>״ (יז, א): לא איתו, כמו נוח, אלא צעד אחד קדימה.
הרעיון אפוא איננו חידוש של המדרש – ועדיין, הדרמה והעוצמה של דברי המדרש הכו בי. קלטתי כי זהו, בעיני היהדות, חלק מהותי של המושג ״אמונה״: בָּאמונה גלום הכוח להיות חלוץ, לעשות דבר חדש, לבחור בדרך שמעטים הולכים בה, להעז אל מול הלא נודע. כך עשו אברהם ושרה כשהלכו להם מארצם, ממולדתם ומבית אבותיהם. כך עשו בני ישראל בימי משה, כשיצאו אל המדבר ללכת אחר עמוד אש ועמוד ענן שיַנחוּם בדרך.
האמונה היא האומץ להסתכן, מתוך ידיעה כי ״גַּם כִּי אֵלֵךְ בְּגֵיא צַלְמָוֶת לֹא אִירָא רָע כִּי אַתָּה עִמָּדִי״ (תהלים כג, ד). דרושה הייתה אמונה כדי לערער על דתות העולם הקדום, בייחוד כשהתגלמו באימפריות חזקות. דרושה הייתה אמונה כדי להישאר יהודי בתקופה ההלניסטית, כשהיהודים והיהדות נדמו לכת בדלנית על רקע התרבות הקוסמופוליטית של אימפריית יוון. דרושה הייתה אמונה לרבי יהושע בן גמלא כדי לבנות כבר במאה הראשונה לספירה את מערכת חינוך החובה המקפת הראשונה בעולם; אמונה נדרשה גם לרבן יוחנן בן זכאי כדי להבין שהיהדות תוכל לקום מאפר החורבן ולהיבנות על יסודות חדשים של בתי מדרש ותרבות לימוד.
בעידן המודרני, אף כי רבים מן המוחות המזהירים ביותר בעם ישראל איבדו את אמונתם או נטשו אותה, הרפלקס העתיק הזה שרד. קשה למצוא הסבר אחר לכך שמיעוט קטנטן באירופה ובארצות הברית העמיד מתוכו רבים מגדולי מעצביה של התודעה המודרנית, כל אחד מהם חלוץ בדרכו שלו: אלברט איינשטיין בפיזיקה, אמיל דורקהיים בסוציולוגיה, קלוד לוי־שטראוס באנתרופולוגיה, גוסטב מאהלר וארנולד שנברג במוזיקה, ושרשרת שלמה של כלכלנים חדשנים - החל בדיוויד ריקרדו (חוק היתרון היחסי), דרך ג׳ון פון־ניומן (תורת המשחקים), עבור במילטון פרידמן (התיאוריה המוניטרית) וכלה בדניאל כהנמן ועמוס טברסקי (כלכלה התנהגותית). כך גם בתחומי חקר הנפש ומחלותיה – עם פרויד ובני חוגו (פסיכואנליזה), ויקטור פראנקל (לוגותרפיה), אהרון טמקין בק (טיפול קוגניטיבי־התנהגותי) ומרטין סליגמן (פסיכולוגיה חיובית). חלוצי הוליווד והקולנוע היו יהודים כמעט כולם. אפילו במוזיקה הפופולרית הישגי היהודים מדהימים: מאירווינג ברלין דרך ג׳ורג׳ גרשווין עד בוב דילן ולאונרד כהן, שני משוררי־העל של המוזיקה הפופולרית במאה העשרים.
רבים מהחדשנים הללו והאחרים ספגו ביקורת, זלזול, התנגדות או התעלמות. החדשן צריך להסכין עם בדידות, להיות מוכן לכך שבמקרה הטוב לא יבינו אותו ובמקרה הגרוע ינאצו את שמו. כמו שאמר איינשטיין, ״אם תיאוריית היחסות שלי תוכח, גרמניה תאמר שאני גרמני וצרפת תכריז עליי כאזרח העולם. אבל אם היא תופרך, צרפת תאמר שאני גרמני וגרמניה תציג אותי כיהודי״. היהודים יודעים על סמך עברם: להיות חלוץ משמעו ללכת שנים רבות במדבר, בארץ לא זרועה.
זו הייתה כמובן גם אמונתם של ראשוני הציונות. הם הקדימו להבין – חלקם כבר בשנות השישים של המאה התשע־עשרה, אחרים בעקבות הפוגרומים של שנות השמונים, הרצל בימי משפט דרייפוס – שהנאורות האירופית והאמנציפציה נכשלו, ושיבשת אירופה, למרות הישגיה המדעיים והפוליטיים הכבירים, עדיין אינה מוצאת בתוכה מקום ליהודים. מהציונים ההם היו אנשים דתיים, היו גם חילונים, אך כולם ידעו את מה שמדרש תנחומא היטיב להבהיר: שכאשר מרפאים עולם שבור או מחדשים חלום שנגדע, אין לחכות לרשות משמים. השמים אומרים לנו להתהלך לפניהם.
כמובן, אין מדובר בכרטיס חופשי הניתן לנו משמים לעשות ככל העולה על רוחנו. לא כל חידוש הוא חידוש בונֶה. יש חידושים הרסניים מאוד. אבל עיקרון זה של ״התהלך לפנַי״, הרעיון שיוצר עולם רוצה שאנו, פאר יצירתו, נהיה יצירתיים, מקנה ליהדות את ייחודה: אין עוד כמוה להכיר בערך האדם ומהותו וכוחו היוצר.
האמונה היא האומץ להסתכן למען ה׳ ולמען עמו; לצאת למסע אל יעד רחוק, בידיעה שפורענויות עלולות לארוב בדרך, אך גם בידיעה שה׳ איתנו, נותן לנו כוח כל עוד אנו עושים רצוננו רצונו. אמונה איננה ודאות, אלא אומץ לחיות באי־ודאות.
<h4>בין אנרכיה לדיכוי</h4>
<big><strong>בין אנרכיה לדיכוי</strong></big><br>התגלגלה לידי פעם הזדמנות לשאול את ההיסטוריון הקתולי פול ג׳ונסון איזה דבר ביהדות הרשים אותו ביותר בתקופת עבודתו על מחקרו המונומנטלי <b>תולדות היהודים</b>. וכך השיב, בערך:
<span class="poetry indentAll">היו לאורך ההיסטוריה חברות שהתמקדו ביחיד, למשל המערב החילוני בזמננו. היו חברות אחרות שהעדיפו את הקולקטיב – כגון המדינות הקומוניסטיות. היהדות היא הדוגמה המוצלחת ביותר שאני מכיר לאיזון עדין בין השניים. היא נותנת ליחיד ולכלל משקל שווה. היא הצליחה להיות דת של יחידים חזקים ושל קהילות חזקות. זה הישג נדיר וגדול.</span>
ספק אם ג׳ונסון ידע שהבחנה מדויקת זו שלו התנסחה עוד בפי הלל הזקן: ״אם אין אני לי, מי לי? וכשאני לעצמי, מה אני?״; כלומר, אחריות אישית, של אדם כלפי עצמו, ואחריות קולקטיבית, ערבות הדדית – שתיהן חיוניות. תובנה זו תסייע לנו לפענח את המסר של פרשת נוח, מסר שבלעדיה אולי היינו מחמיצים.
הפרשה מתחילה ונגמרת בשני אירועים גדולים, המבול ומגדל בבל. לכאורה, אין קשר בין השניים. חטאיו של דור המבול מפורשים. ״וַתִּשָּׁחֵת הָאָרֶץ לִפְנֵי הָאֱלֹהִים וַתִּמָּלֵא הָאָרֶץ חָמָס. וַיַּרְא אֱלֹהִים אֶת הָאָרֶץ וְהִנֵּה נִשְׁחָתָה כִּי הִשְׁחִית כָּל בָּשָׂר אֶת דַּרְכּוֹ עַל הָאָרֶץ״ (בראשית ו, יא-יב). השחתה וחמס הן מילים של כשל מוסרי שיטתי, פרוורסיה ואלימות וגזל. בבל, לעומת זאת, נראית כמעט אידילית: ״וַיְהִי כָל הָאָרֶץ שָׂפָה אֶחָת וּדְבָרִים אֲחָדִים״ (יא, א). פניהם של האנשים בבבל היו לבנייה, לא להרס. אין זה ברור כלל מה היה חטאם. אולם ברור שמנקודת ראותה של התורה גם בבל מגלמת תפנית שלילית חמורה, לא רק מפני שה׳ העניש את תושביה בבוללו את לשונם ובהפיצו אותם בכל הארץ, אלא מפני שמיד לאחר סיפור מגדל בבל ממהרת התורה לספר על בחירתו של ה׳ באברהם. אלוהים כמו נואש מן האנושות בשנית. העונש על מגדל בבל לא היה מבול או השמדה שיטתית מסוג אחר, כיוון שאלוהים נשבע לאחר המבול שלא ישחית עוד את העולם בגלל חטאי האדם שיצרו רע מנעוריו. אך אלוהים מצא דרך אחרת להתחיל מחדש: בחירה באדם אחד, מתוך שאיפה שילמד את יתר בני האדם את דרכי החסד והרחמים, הצדק והמשפט.
סיפורי המבול ומגדל בבל מעוגנים במחקר הארכיאולוגי ובמקורות היסטוריים חיצוניים, גם אם לא בדיוק על פי תיאורם בתורה. במסופוטמיה התהלכו מיתוסים רבים על מבול קדום, והדבר מעיד על זיכרונות עמומים של שיטפונות הרי אסון, בייחוד באגן המישורי של הפרת והחידקל.<sup class="footnote-marker">1</sup><i class="footnote">הרד״ץ הופמן, בפירושו לבראשית ו, משער שהמבול התחולל לא בכל כדור הארץ אלא באזורים המיושבים. דוד צבי הופמן, <b>פירוש לספר בראשית</b>, בני ברק: נצח, תשכ״ט, עמ' 140.</i> בחפירות בערים האכדיות שוּרוּפָּק, כִּיש, אָרָכּ ואוּר, מקום הולדתו של אברהם, נמצאו משקעי חמר של שיטפונות. בסיס ארכיאולוגי יש גם לסיפור מגדל בבל. הרודוטוס מספר על המתחם המקודש בעיר בבל, שבמרכזו עמד זיקוראת, מגדל מדורג, שגובהו כתשעים מטרים ולו שבע קומות. שרידיהם של יותר משלושים זיקוראתים נתגלו באזור, בעיקר במסופוטמיה התחתית, ובספרות התקופה נמצאו אזכורים רבים למגדלים ש״ראשם בשמים״.
אך התורה, כידוע, איננה ספר היסטוריה; הרי המילה ״תורה״ עצמה עניינה הנחיה והכוונה. סיפורי המבול ומגדל בבל נמצאים בה כי היא מבקשת לבטא בעזרתם אמת מוסרית־חברתית־פוליטית־רוחנית עמוקה על טבע האדם והחברה. שני סיפורים אלה מגלמים את שני הכשלים שנרמזו בדברי פול ג׳ונסון, ועוד לפניו במימרתו של הלל. סיפור המבול מלמד אותנו מה קורה לציוויליזציה שכל עניינה ביחידים ואין בה קולקטיב. סיפור מגדל בבל מראה לנו מה קורה כשהקולקטיב הוא חזות הכול.
תומס הובס, ההוגה שהתווה את יסודות הפוליטיקה המודרנית בספרו הקלסי <b>לויתן</b> (1651), היטיב להסביר זאת בלי לומר כלל את המילה ״מבול״. לפני היות המוסדות הפוליטיים, אומר הובס, בני האדם היו ב״מצב הטבעי״. הם היו יחידים, להקות, חבורות. באין שליט קבוע, ממשל אפקטיבי וחוקים אכיפים, ומתוך התחרות הטבעית ביניהם על המשאבים המצויים בצמצום, היו חייהם למלחמה בלתי פוסקת שבה ״כל אדם אויב לכל אדם״. בעולם כזה, אומר הובס, מתקיימים בני האדם ב״פחד מתמיד וסכנה מתמדת מפני מוות אלים; וחייו של אדם הם חיי בדידות דלים, מאוסים, חייתיים וקצרים״.<sup class="footnote-marker">2</sup><i class="footnote">תומס הובס, <b>לויתן</b>, עברית: אהרן אמיר, ירושלים: הוצאת שלם, תש״ע, פרק יג, עמ׳ 88.</i> כזו היא המציאות גם בימינו בכמה וכמה מדינות כושלות. כך בדיוק גם מתארת התורה את החיים לפני המבול. כשאין שלטון חוק המגביל את היחיד, הארץ נמלאת חמס.
בבל היא ההפך מכך. מן הידע ההיסטורי המצוי בידינו עולה פירוש חדש לפסוק ״וַיְהִי כָל הָאָרֶץ שָׂפָה אֶחָת וּדְבָרִים אֲחָדִים״. אין מדובר באיזו אנושות קדמונית שלפני התפצלות הלשונות. הרי כבר בפרק הקודם אמרה התורה ״מֵאֵלֶּה נִפְרְדוּ אִיֵּי הַגּוֹיִם בְּאַרְצֹתָם אִישׁ לִלְשֹׁנוֹ לְמִשְׁפְּחֹתָם בְּגוֹיֵהֶם״ (י, ה).<sup class="footnote-marker">3</sup><i class="footnote">בתלמוד הירושלמי (מגילה א, יא) מופיעה מחלוקת בין רבי אליעזר לרבי יוחנן בשאלה אם התפצלות האנושות לשבעים לשון הייתה לפני המבול או אחריו.</i> השלטת שפה אחת על הארץ הייתה שיטת הפעולה של האימפריה הניאו־אשורית בארצות שכבשה. כתובת מן התקופה מספרת כי אשורבניפל השני ״שם שפה אחת בפי כל העמים״. כתובת גליל של סרגון השני אומרת ״גויי ארבע כנפות תבל, כבדי פה ועילגי שפה... שלקחתי לשלל בפקודת אשור אדוני ובכוח שרביטי, את כולם אילצתי לדבר בקול אחד״. הניאו־אשורים ביטאו את עליונותם על העמים והאוכלוסיות שהם ניצחו בכך שהכריחו אותם לדבר אך ורק בשפה האשורית. על פי קריאה זו, סיפור מגדל בבל הוא ביקורת על האימפריאליזם.
לשון התורה רומזת לכך ביוצרה מקבילות בין בוני מגדל בבל לבין פרעה מלך מצרים ששעבד את בני ישראל. בבבל אמרו, ״הָבָה נִבְנֶה לָּנוּ עִיר וּמִגְדָּל וְרֹאשׁוֹ בַשָּׁמַיִם וְנַעֲשֶׂה לָּנוּ שֵׁם פֶּן נָפוּץ עַל פְּנֵי כָל הָאָרֶץ״ (יא, ד). במצרים אמר פרעה, ״הָבָה נִתְחַכְּמָה לוֹ פֶּן יִרְבֶּה וְהָיָה כִּי תִקְרֶאנָה מִלְחָמָה וְנוֹסַף גַּם הוּא עַל שֹׂנְאֵינוּ וְנִלְחַם בָּנוּ וְעָלָה מִן הָאָרֶץ״ (שמות א, י). החזרה על נוסחת ״הבה... פן...״ מודגשת מכדי שתהיה מקרית. בבל ומצרים שתיהן אימפריות ששעבדו אוכלוסיות שלמות ושללו מהן את חירותן ואת זהותן.
אם נכונים דברינו, עלינו להבין את מהלך הדברים כך: בפרק י מתוארת התפלגות האנושות לשבעים אומות ולשבעים לשונות.<sup class="footnote-marker">4</sup><i class="footnote">אולי זה המקום לאנקדוטה אישית: באוגוסט 2000 הייתה לי הזכות לנאום לפני 2,000 מנהיגים מכל דתות העולם בוועידת שלום בין־דתית שארגן האו״ם לרגל המילניום החדש. התברר שהנציגים שנכחו שם השתייכו לשבעים מסורות בדיוק, שבעים תרבויות יסוד – כמובן, כל אחת מהן על פלגיה ותת־חלוקותיה.</i> משלמדנו על התפצלות זו בא פרק יא ומספר איך, לאחר מכן, מעצמה אימפריאליסטית אחת כבשה אומות קטנות וכפתה עליהן את שפתה ואת תרבותה – בהפרה בוטה של רצון אלוהים כי בני האדם יכבדו את ייחודיותם של כל אומה וכל יחיד. בסוף הסיפור, כאשר אלוהים בולל את לשונותיהם של בוני המגדל, הוא אינו יוצר מצב עניינים חדש, של ריבוי שפות ותרבויות, אלא מחזיר את הסדר הישן.
על פי פירושנו, סיפור מגדל בבל הוא ביקורת על כוחו של הקולקטיב המוחץ את היחידיות – את יחידיותן של שבעים תרבויות המתוארות בפרק הקודם, פרק י. כאשר שלטון החוק משמש לדיכוי הפרט ולרמיסת ייחודיותן של תרבויות ולשונות, רע הדבר בעיני ה׳. הנס שבמונותיאיזם הוא שהאחדות שבשמים יוצרת רבגוניות על פני האדמה. אלוהים מבקש מאיתנו (במגבלות המתבקשות) לכבד את הרבגוניות הזו.
המבול ומגדל בבל הם אפוא קטבים מנוגדים של ציר אחד, ופרשת נוח המכילה את שניהם היא מחקר מרתק של טבע האדם. יש תרבויות אינדיבידואליסטיות ויש תרבויות קולקטיביסטיות, ואלו אף אלו נכשלות – הראשונות כי הן יוצרות אנרכיה ואלימות, האחרונות כי הן מחוללות דיכוי ועריצות. תובנתו של פול ג׳ונסון מתגלה אפוא כאמתית ועמוקה. אחרי שני הכישלונות הגדולים של המבול והמגדל, נקרא אברהם להקים סדר חברתי מסוג חדש, שיכבד את הפרט וגם את הכלל, את האחריות האישית ואת הטוב המשותף. זוהי מתנתם המיוחדת של היהודים והיהדות לעולם.
<h3>לך לך</h3>
<h4>מסע הדורות</h4>
<big><strong>מסע הדורות</strong></big><br>מרק טוויין אמר זאת במרב התמציתיות: ״כשהייתי נער בן ארבע־עשרה, אבי היה נבער כל כך שבקושי יכולתי לסבול אותו בקרבתי. אבל כשנעשיתי בן עשרים ואחת נדהמתי לגלות כמה הזקֵן למד בשבע שנים״.
ואכן, תאמרו מה שתאמרו על תיאוריית תסביך אדיפוס, גיל ההתבגרות מתאפיין בניסיון להגדיר את עצמנו כשונים, כייחודיים, כאחֵרים מהורינו. כשהיינו קטנים, הם היו עמוד התווך של חיינו, וסיפקו לנו ביטחון, יציבות ועוגן בעולם. האֵימה הראשונה והעמוקה ביותר שאנו חווים בינקותנו היא חרדת הפרידה: החרדה מפני היעדרם של ההורים, ובייחוד האֵם. תינוקות משחקים בשמחה כל עוד אמם (או מי שמטפל בהם דרך קבע) נמצא בטווח ראייה. תתרחק האם – והתינוק ייכנס לפניקה. הוא צעיר מכדי להתייצב מול העולם בעצמו. נוכחות יציבה וצפויה זו של הורינו בשנותינו הראשונות היא הנוטעת בנו את תחושת האמון הבסיסית שתלווה אותנו בחיינו. אלא שכאשר אנו מתחילים לחתור אל הבגרות, עלֵינו ללמוד לפלס את דרכנו האישית בעולם. אלו הן שנים של חיפוש, ולעתים גם של מרד. על כן ההתבגרות טעונה כל כך. במילה ״נעורים״ מצלצלות המילים ״התעוררות״ ו״ניעור״. אנו מתחילים להגדיר את עצמנו מתוך התייחסות לחברינו, בני גילנו, במקום על פי משפחתנו. תכופות נוצר כך מתח בין־דורי.
תיאורטיקן הספרות הרולד בלום כתב שני ספרים מרתקים, <b>חרדת ההשפעה</b><sup class="footnote-marker">1</sup><i class="footnote">הרולד בלום, <b>חרדת ההשפעה</b>, הוצאת רסלינג, 2008.</i> ו<b>מפות של קריאת שולָל</b>,<sup class="footnote-marker">2</sup><i class="footnote">Harold Bloom, <i>A Map of Misreading</i>, Oxford University Press, 1975.</i> שבהם טען בסגנון פרוידיאני כי משוררים חזקים מְפַנים לעצמם מקום באמצעות אי־הבנה מכוונת, או פרשנות שגויה במתכוון, של המשוררים הגדולים בני הדור שקדם להם. שאם לא כן, אם המשורר הצעיר ירחש יראת רוממות כלפי המשוררים שקדמו לו, תשַתֵק אותו המחשבה שכל מה שאפשר לומר כבר נֶאֱמַר – ולא זו אף זו, נֶאֱמַר יפה יותר מכפי שהוא עצמו עשוי לומר. מעשה זה של פינוי מקום, הדרוש למשורר ולכל אדם אחר כדי להיות הוא עצמו, כרוך לא פעם ביחסי יריבות עם אלה שקדמו לו, ובכלל זה הוריו.
אחת התגליות הגדולות שאדם מגלה ברבות שנותיו היא כי כל ניסיונותיו להיבדל מהוריו לא הועילו: הוא נעשה דומה להם מאוד. וככל שאדם מרחיק לכת במנוסתו מהוריו, דמיונו להם רק גדל. על אמיתה זו עמד מרק טוויין בדבריו שציטטנו. נדרשים זמן ומרחק כדי לראות כמה אנחנו חייבים להורינו ועד כמה הם ממשיכים לחיות בתוכנו.
בסיפורו של אברהם (או אברם, כפי שנקרא אז) רומזת לכך התורה בעדינות מרשימה. פרשת לך לך, ואיתה ההיסטוריה היהודית כולה, פותחות במילים ״וַיֹּאמֶר ה׳ אֶל אַבְרָם: לֶךְ לְךָ מֵאַרְצְךָ וּמִמּוֹלַדְתְּךָ וּמִבֵּית אָבִיךָ אֶל הָאָרֶץ אֲשֶׁר אַרְאֶךָּ״ (בראשית יב, א). אין במקרא עוד סיפור חיים שפתיחתו כה נועזת. אברהם כמו מגיע אלינו משום מקום. התורה איננה מספרת לנו על ילדותו, על נעוריו, על יחסיו עם בני משפחתו, על התרקמות נישואיו עם שרה. איננו מתוודעים אפילו לסגולות האופי שגרמו לאלוהים לבחור דווקא בו לייסד את מה שהיה עתיד להתגלות כמהפכה הגדולה ביותר בהיסטוריה הדתית של האנושות, את מה שאנו מכנים כיום המונותיאיזם האברהמי.
שתיקה זו של התורה היא אשר הוליכה אל המסורת המדרשית שרובנו למדנו בילדותנו, על כך שאברהם שבר את הפסילים בבית אביו. זהו אברהם המהפכן, האיקונוקלסט, איש ההתחלות החדשות ששלל את כל מה שאביו ייצג. זהו, אם תרצו, אברהם של פרויד.
אולי רק בבגרותנו אנחנו מסוגלים לקרוא את הסיפור שוב, ולהבין את חשיבותו של הפסוק שבסוף הפרשה <b>הקודמת</b>, פרשת נוח: ״וַיִּקַּח תֶּרַח אֶת אַבְרָם בְּנוֹ וְאֶת לוֹט בֶּן הָרָן בֶּן בְּנוֹ וְאֵת שָׂרַי כַּלָּתוֹ אֵשֶׁת אַבְרָם בְּנוֹ וַיֵּצְאוּ אִתָּם מֵאוּר כַּשְׂדִּים לָלֶכֶת אַרְצָה כְּנַעַן וַיָּבֹאוּ עַד חָרָן וַיֵּשְׁבוּ שָׁם״ (יא, לא). הנה כי כן, אברהם הלך מבית אביו <b>זמן רב</b> אחרי שהלך מארצו וממולדתו. מולדתו היא אור כשדים, בדרום עיראק של ימינו, אך מאביו הוא נפרד בחרן, סמוך לגבול סוריה-טורקיה דהיום. <b>תרח, אבי אברהם, ליווה את בנו במחצית הראשונה של מסעו</b>. הוא הלך עם בנו לפחות חלק מהדרך.
מה באמת קרה? יש שתי אפשרויות. הראשונה היא שאברהם קיבל את הקריאה ״לך לך״ כשהיה באור כשדים. אביו תרח הסכים ללכת איתו, והתכוון ללוותו עד הארץ שה׳ יראהו, אך לא השלים את המסע, אולי מפאת גילו. האפשרות השנייה היא שה׳ קרא אל אברהם כשהיה בחרן, ואם כך הרי <b>אביו החל במסע ביוזמתו שלו </b>כשעזב את אור כשדים. כך או כך, השסע בין אברהם לאביו היה דרמטי הרבה פחות מכפי שנראה במבט ראשון.
במקום אחר<sup class="footnote-marker">3</sup><i class="footnote"><b>לא בשם האל</b>, עברית: צור ארליך, ירושלים: מגיד, תשע״ו.</i> טענתי שהסיפורים במקרא מורכבים הרבה יותר מכפי שמקובל לחשוב. הם כתובים במתכוון כך שאנשים המצויים בשלבים שונים של צמיחתם המוסרית יבינו אותם ברבדים שונים. יש סיפור אחד על פני השטח, אך לא פעם יש גם סיפור עומק, סיפור־נגד סמוי, שאפשר להבחין בו ולהבין אותו רק מתוך בשלות. פרקים יא-יב בבראשית הם דוגמה קלסית לכך.
בקטנותנו אנו שומעים את הסיפור הקסום – ואכן, המַעֲצים – על אברהם המנתץ את אלילי אביו, וקולטים את המסר שלפיו לפעמים הילד צודק וההורה טועה, בייחוד כשמדובר ברוחניות ובאמונה. רק אחרי שנים רבות אנו שומעים את האמת העמוקה הרבה יותר, הנסתרת ברשת הסוואה של רשימת יוחסין בסוף הפרשה הקודמת: שלמעשה אברהם השלים מסע שאביו התחיל.
בסוף ימיו נאם יהושע בן נון לפני בני ישראל נאום שפתיחתו מצוטטת גם בהגדה של פסח: ״בְּעֵבֶר הַנָּהָר יָשְׁבוּ אֲבוֹתֵיכֶם מֵעוֹלָם, תֶּרַח אֲבִי אַבְרָהָם וַאֲבִי נָחוֹר, וַיַּעַבְדוּ אֱלֹהִים אֲחֵרִים״ (יהושע כד, ב). הייתה אפוא עבודה זרה ברקע המשפחתי של אברהם. אבל, כאמור, פרק יא בבראשית מספר לנו שתרח הוא שלָקח את אברהם – לא אברהם לקח את תרח – מאור כשדים אל עבר ארץ כנען. לא היה כאן שבר חד ורדיקלי בין אב לבן.
ובעצם, קשה לדמיין איך היה יכול להיות אחרת. אברהם נועד מתחילתו להיות אב נעלה, אב רם. ה׳ בחר באברהם ״כִּי יְדַעְתִּיו לְמַעַן אֲשֶׁר יְצַוֶּה אֶת בָּנָיו וְאֶת בֵּיתוֹ אַחֲרָיו וְשָׁמְרוּ דֶּרֶךְ ה׳ לַעֲשׂוֹת צְדָקָה וּמִשְׁפָּט״ (בראשית יח, יט) – כלומר, כדי להיות הורה שישמש מופת לבניו. איך יכול מי שבילדותו דחה את דרכו של אביו להיעשות, בתורו, לאב שילדיו לא ידחו את דרכו שלו?<sup class="footnote-marker">4</sup><i class="footnote">רש״י (לבראשית יא, לב) אומר שהתורה חורגת מהסדר הכרונולוגי ומספרת על מות תרח לפני שהיא מספרת על קריאת ה׳ לאברהם כדי להסתיר את הקרע בין אברהם לתרח. אך הרמב״ן חלק עליו (ראו שם).</i> הגיוני יותר לומר שלתרח כבר היו ספקות באשר לעבודת האלילים, והוא שעודד את אברהם לצעוד קדימה, באמונתו וברגליו כאחד. אברהם המשיך מסע שאביו התחיל, ועל ידי כך עזר ליצחק וליעקב, בנו ונכדו, לסלול את דרכיהם שלהם בעבודת האלוהים: נתיבים שונים המוליכים אל אותו אל.
וזה מחזיר אותנו למרק טוויין. תכופות אנו יוצאים אל מסע חיינו משוכנעים שאנו שונים מאוד מהורינו. רק לאחר שעשינו דרך ארוכה אנו מבינים כמה הם עזרו לנו להיעשות לאנשים שהננו. אפילו כשאנו חושבים שאנו בורחים מהורינו, אנחנו בעצם הולכים בנתיבם וממשיכים אותו עוד קדימה. הרבה ממה שאנו הננו שָאוּב ממה שהם היו.
<h4>להיות הורה יהודי</h4>
<big><strong>להיות הורה יהודי</strong></big><br>האדם המשפיע ביותר בתולדות האנושות אינו מופיע ברשימות ״מאה האישים המשפיעים בהיסטוריה״ למיניהן. הוא לא משל בשום אימפריה, לא פיקד על שום צבא, לא ביצע מעשי גבורה מרהיבים בשדה הקרב, לא עשה נסים, לא התנבא ברבים, לא הנהיג קהל מאמינים עצום, וחסידו היחיד היה בנו. ובכל זאת, יותר ממחצית מבני האדם החיים היום על פני האדמה רואים את עצמם ממשיכי דרכו.
זהו כמובן אברהם, ששלוש הדתות המונותיאיסטיות הגדולות רואות בו את אביהן המייסד. הוא אינו תואם שום סטריאוטיפ מצוי. להבדיל מנוח, אין הוא מתואר כיחיד בדורו. שלא כמשה, התורה אינה מוסרת לנו סיפורים מופלאים על ילדותו. על שנותיו הראשונות לא ידוע לנו דבר כמעט. כשאלוהים קורא לו, כמסופר בתחילת פרשתנו, ללכת מארצו וממולדתו ומבית אביו, אין לנו מושג למה הוא קורא דווקא לו.
״כִּי אַב הֲמוֹן גּוֹיִם נְתַתִּיךָ״, הבטיח אלוהים לאברהם במעמד החלפת שמו (בראשית יז, ה) – והבטחה זו התגשמה בנדיבות מופלגת מאין כמוה. כיום יש חמישים ושש מדינות מוסלמיות, יותר משמונים מדינות נוצריות, ומדינה יהודית אחת. אכן, אברהם היה לאב המון גויים. אך מי ומה היה אברהם? מדוע נבחר להיות מופת לרבים?
במקורותינו נמצאות שלוש תמונות דיוקן מפורסמות של אברהם הצעיר המגלה את אלוהים. לתמונה הראשונה התוודעו רבים מאיתנו עוד בגן הילדים. זהו הסיפור על אברם הילד, שהושאר לבד בין פסילי אביו תרח, ניתץ אותם בפטיש ושם את הפטיש בידו של הגדול שבהם. כאשר שב תרח וראה את הבוקה והמבולקה שאל מי גרם לה, ואברם הקטן השיב, ״האינך רואה? הרי הפטיש בידיים של האליל הגדול. ברור שזה הוא״. תרח השתומם, ״אבל הוא רק פסל מעץ ואבן!״. ״ישמעו אוזניך את שפיך מדבר״, ענה אברם. ״אם הוא איננו יכול לעשות כלום כי הוא רק עץ ואבן, למה אתה משתחווה לו?״<sup class="footnote-marker">1</sup><i class="footnote">על פי בראשית רבה לח, יג.</i> זהו <b>אברהם האיקונוקלסט</b>, שובר הפסלים: האיש שכבר בילדותו מרד בעולם הפגאני הפוליתיאיסטי, עולם של שדים ואלים למחצה, כשפים ואמונות טפלות.
הדיוקן השני מסתורי יותר. המדרש מדמה את אברהם להֵלך הרואה ארמון, בירה בלשון המדרש, עולה בלהבות:
<span class="poetry indentAll">משל לאחד שהיה עובר ממקום למקום וראה בירה אחת דולקת. אמר, ״תאמר שהבירה זו בלא מנהיג?״ הציץ עליו בעל הבירה, אמר לו, ״אני הוא בעל הבירה״. כך לפי שהיה אבינו אברהם אומר ״תאמר שהעולם הזה בלא מנהיג?״ הציץ עליו הקב״ה ואמר לו, ״אני הוא בעל העולם״.<sup class="footnote-marker">2</sup><i class="footnote">בראשית רבה לט, א.</i></span>
זהו מדרש מיוחד במינו. אברהם רואה את הסדר שבטבע, את העיצוב האלגנטי של היקום. העולם דומה לארמון. ברור שמישהו בנה אותו בשביל מישהו. אבל הארמון עולה באש. איך זה ייתכן? מדוע הבעלים איננו בא לכבות אותה? איך הוא מפקיר ארמון כזה ומותיר אותו ריק ונטול שומרים? אך הנה קורא אליו בעל הארמון, כמו שאלוהים קרא לאברהם, ומבקש ממנו לעזור לכבות את האש. אלוהים צריך אותנו במלחמה נגד יצר הרע הטמון בלבנו. זהו <b>אברהם לוחם הצדק</b>, האיש הרואה כיצד יופיו של העולם נשחת בשל הסבל שבני אדם גורמים איש לרעהו – ואינו משלים עם עובדה זו.
ולבסוף, הדיוקן השלישי: אברהם על פי תיאורו של הרמב״ם. עוד בהיותו רך בשנים, סמוך לאחר היגמלו, החל אברם הקטן להתבונן. הוא תהה על חילופי הימים והלילות: איך ייתכן שהמערכת השמימית הזו מנהלת בסדר מופתי את חיי העולם, ואין מי שמפעיל אותה? הייתכן שהיא מפעילה את עצמה? לא היה לו מורה. לא היה לו מי שידריך אותו. סביבו, באור כשדים, היו כולם עובדי אלילים תמימים. אביו ואמו וכל יתר התושבים סגדו לעצים ולאבנים, ועל הדרך הזו גידלו גם אותו. אבל מוחו הפעלתני לא קיבל את המוסכמות כנתינתן, והתייגע למצוא את קו המחשבה שיוביל אותו לאמת. כך הגיע למסקנה שיש אל אחד, שהוא המכוון את השמש והירח והכוכבים במסילותיהם, ושבכל העולם כולו אין עוד אל מלבדו. זהו <b>אברהם הפילוסוף</b>, שהקדים את אריסטו בהשתמשוֹ בטיעון מטפיזי כדי להוכיח את מציאות האל.
שלושה דיוקנאות של אברהם; שלוש גרסאות, אם תרצו, למשמעות של היות יהודי. הראשונה רואה את היהודים כמנתצי פסילים, המערערים בכל דור ודור על אלילי הזמן. הדבר נכון אפילו באשר ליהודים חילונים לחלוטין שהתנתקו מיהדותם: כאלה היו רבים מן ההוגים המודרניים המהפכניים ביותר, בראשם שפינוזה, מרקס ופרויד. הכלכלן והסוציולוג תוֹרְסְטֶן וֶבֶּלְן כתב במסתו על ״בולטותם האינטלקטואלית של יהודים״ כי היהודי הוא ״מנחיל השלום האינטלקטואלי... הֵלך בארצות הרוח הלא נושָבות, המחפש את התחנה הבאה, הלאה והלאה, אי שם מעבר לאופק״.<sup class="footnote-marker">3</sup><i class="footnote">Thorstein Veblen, “The Intellectual Pre-Eminence of Jews in Modern Europe,” <i>Political Science Quarterly</i>, vol. 34, March 1 1919.</i>
השנייה רואה את הזהות היהודית כעניין של צדק ומשפט, כמחויבות לחברה צודקת. אלברט איינשטיין דיבר על ״אהבת הצדק הקנאית כמעט״ כאחד מן ״המאפיינים של המסורת היהודית הגורמים לי להודות למזלי על כי אני שייך לה״.
השלישית מזכירה לנו כי ההוגים היוונים תֵיאוֹפְרַסְטוּס וקְלֵיאַרְכוּס, תלמידיו של אריסטו, תיארו את היהודים כאומה של פילוסופים.
שלוש נקודות מבט אלו הן אפוא נכונות ומעמיקות. לכולן יש חיסרון משותף אחד: אין להן מקור בתורה. יהושע בן נון תיאר בנאומו האחרון את תרח אבי אברהם כעובד אלילים (יהושע כד, ב), אך הדבר אינו נזכר בספר בראשית. סיפור הבירה הדולקת מתבסס אולי על התרסתו של אברהם כלפי אלוהים לאחר שהודיע לו כי בכוונתו להפוך את סדום ועמורה, ״הֲשֹׁפֵט כָּל הָאָרֶץ לֹא יַעֲשֶׂה מִשְׁפָּט?״ (בראשית יח, כה). אשר לאברהם כמקדימו של אריסטו, גישה זו מתבססת על מסורת עתיקה שהפילוסופים היוונים (ופיתגורס בפרט) למדו את חוכמתם מהיהודים, אך גם לה אין כל רמז בתורה.
מה אומרת התורה עצמה על אברהם? התשובה מפתיעה ואף מרגשת. אברהם פשוט נבחר להיות אב, כמשמעות שמו. בפסוק היחיד בתורה המסביר מדוע אברהם נבחר נאמר: ״כִּי יְדַעְתִּיו לְמַעַן אֲשֶׁר יְצַוֶּה אֶת בָּנָיו וְאֶת בֵּיתוֹ אַחֲרָיו וְשָׁמְרוּ דֶּרֶךְ ה׳ לַעֲשׂוֹת צְדָקָה וּמִשְׁפָּט, לְמַעַן הָבִיא ה׳ עַל אַבְרָהָם אֵת אֲשֶׁר דִּבֶּר עָלָיו״ (בראשית יח, יט).
כל האירועים הגדולים בחייו של אברהם – ההמתנה לילד, הולדת ישמעאל, המתח בין שרה להגר, הולדת יצחק ועקדתו – כולם נוגעים לתפקידו כְּאָב. היהדות, יותר מכל אמונה אחרת, רואה את ההורות כָּאתגר הנעלֶה ביותר. ביום הראשון של ראש השנה, יום הרת עולם, אנו קוראים בתורה ובהפטרה על שתי אימהות, שרה וחנה, ועל הולדת בניהן – וכאילו אומרים: חייו של כל אדם הם עולם; והחָפֵץ להבין את בריאתו של העולם יחשוב על הולדתו של ילד.
אברהם, גיבור האמונה, הוא פשוט אב. ידועים דבריו של סטיבן הוקינג בשורות הסיום של ספרו <b>קיצור תולדות הזמן</b> כי לו הייתה לנו תיאוריית שדה מאוחדת, תיאוריה מדעית ״של הכול״, היינו יודעים את תודעתו של אלוהים. אנו סבורים אחרת. כדי לדעת את תודעתו של אלוהים איננו זקוקים לפיזיקה תיאורטית. די לנו שנדע מהו להיות הורה. בהתוודענו לנס ההולדה אנו מתקרבים, יותר מבכל דרך אחרת, להבנת האהבה־המביאה־חיים־חדשים־לעולם, שהיא דרכו של אלוהים בבריאה.
בספרו של יוסי קליין־הלוי על נוצרים ומוסלמים בארץ ישראל, <b>בפתח גן העדן</b>, יש קטע מרתק. הוא מספר על ביקור במנזר, ומצטט את אם המנזר, מריה תרזה: ״אני רואה משפחות שבאות לבקר כאן בסופי שבוע. איך ההורים מתנהגים כלפי הילדים, מדברים איתם בסבלנות ומעודדים אותם לשאול שאלות אינטליגנטיות. זוהי דוגמה לעולם כולו. חוסנו של העם הזה הוא באהבת ההורים לילדיהם. לא רק האמהות, גם האבות. לילד יהודי יש שתי אמהות״.<sup class="footnote-marker">4</sup><i class="footnote">יוסי קליין־הלוי, <b>בפתח גן העדן: חיפוש אחר אלוהים עם נוצרים ומוסלמים בארץ הקודש</b>, עברית: נוגה טרבס ומרב רוזנבלום, ירושלים: מכון שלום הרטמן, הפקולטה למשפטים באוניברסיטת בר־אילן וכתר ספרים, 2007, עמ׳ 95.</i>
היהדות נוטלת את הטבעי ומקדשת אותו. היא מטעינה את החומר ברוחניות, ואת מה שנחשב בדרך כלל נורמלי היא רואה כנס. מה שדרווין ראה כדחף להִתְרַבּות, מה שריצ׳רד דוקינס כינה ״הגן האנוכי״, הוא לדידה של היהדות אמנות דתית נשגבת שכולה יופי ודרמטיות. אברהם האב, שרה האם – אלו הן הדמויות המלמדות אותנו עד היום על ההורות כמתת האל וכנעלָה שבמשימותינו.
<h4>גוונים של אפור</h4>
<big><strong>גוונים של אפור</strong></big><br>שרשרת יוצאת דופן של דברי ביקורת על אברהם ושרה מותח הרמב״ן בפירושו לפרשתנו. הביקורת הראשונה נוגעת להחלטתו של אברהם, אחרי שהגיע לארץ כנען, לרדת למצרים ״כִּי כָבֵד הָרָעָב בָּאָרֶץ״. על כך אומר הרמב״ן:
<span class="poetry indentAll">וְדַע כי אברהם אבינו חָטא חֵטא גדול בשגגה שהביא אשתו הצַדֶּקת במכשול עָוֹן מפני פחדו פן יהרגוהו. והיה לו לבטוח בַּשם שיציל אותו ואת אשתו ואת כל אשר לו, כי יש באלהים כח לעזור ולהציל. גם יציאתו מן הארץ שנצטווה עליה בתחילה מפני הרעב עון אשר חטא, כי האלהים ברעב יפדנו ממות. ועל המעשה הזה נגזר על זרעו הגלות בארץ מצרים ביד פרעה.<sup class="footnote-marker">1</sup><i class="footnote">בראשית יב, י; רמב״ן על אתר, על פי הזוהר, תזריע נב, א.</i></span>
לדעת הרמב״ן, אברהם צריך היה להישאר בארץ כנען ולהאמין שאלוהים יפרנס אותו למרות הרעב. לא רק עצם הירידה הייתה פסולה, אלא גם העמדתה של שרה בסיכון מוסרי – הן מפני שבבואה למצרים נאלצה לשקר ולומר שהיא אחותו של אברהם ולא אשתו, הן מפני שנלקחה להרמונו של פרעה ועלולה הייתה להיאנס למעשה ניאוף. זהו אישום חריף ביותר כלפי אברהם, והרמב״ן מחריף אותו אפילו עוד באומרו שבגלל גילוי זה של חוסר אמונה נענש זרע אברהם, מאות שנים לאחר מכן, בגלות מצרים.
בהמשך הפרשה מבקר הרמב״ן גם את שרה. כשאיבדה את התקווה ללדת ילד ביקשה מאברהם שיפקוד את שפחתה הגר, בתקווה להיבנות ממנה. אברהם שמע בקול אשתו. הגר הרתה לו – ״וַתֵּקַל גְּבִרְתָּהּ בְּעֵינֶיהָ״. שרה התלוננה באוזני אברהם על שפחתה שהחלה מזלזלת בה, אברהם אמר לשרה לעשות כטוב בעיניה, ושרה עינתה אותה עד שברחה למדבר. על זאת כותב הרמב״ן:
<span class="poetry indentAll">חטאה אמנו בָּעִנּוּי הזה, וגם אברהם בהניחו לעשות כן. ושמע ה׳ אל עניה [של הגר] ונתן לה בן שיהא פרא אדם לְענות זרע אברהם ושרה בכל מיני העִנוי.<sup class="footnote-marker">2</sup><i class="footnote">בראשית טז, ו ורמב״ן על אתר.</i> </span>
אישום מוסרי זה קל להבנה מקודמו. מנהגה של שרה בהגר אכן נראה הפכפך ואכזרי. התורה עצמה אומרת ששרה עינתה את הגר. ועדיין, הרמב״ן תולה בכך עונש קשה מנשוא: עינוי זה גרם לדעתו לכל הסבל שסבלו היהודים מידי מוסלמים לאורך ההיסטוריה.
לא קשה להגן על מעשיהם אלה של אברהם ושל שרה, ומפרשים אחרים אכן עשו זאת. אברהם לא יכול לסמוך על הנס ולהתעלם מהרעב. הוא גם לא יכול לנחש שהמצרים יסכנו את חייו ויעמידו את שרה בדילמה מוסרית. שניהם לא היו קודם לכן במצרים ולא הכירו אותה ואת אורחותיה. אשר לשרה והגר, אמנם מלאך ה׳ שמצא את הגר במדבר הורה לה לשוב לשרה, אך אחרי שנולד יצחק, שרה גירשה שוב את הגר ואת ישמעאל בנה. הפעם, אף על פי שאברהם התנגד לגירוש, ה׳ הורה לו לשמוע בקול שרה. דברי הביקורת של הרמב״ן ניתנים אפוא להפרכה פשוטה. אם כן, מדוע הוא השמיע אותם?
הוא ודאי לא כתב דברים קשים אלה בקלות. להערכתי, הניע אותו שיקול אחר לגמרי: צדקתה של ההיסטוריה. מדוע התענו בני ישראל בעבודת פרך במצרים? למה סבלו יהודי ספרד המוסלמית בימי הרמב״ן מרדיפות האסלאמיסטים הרדיקלים של אותם ימים, אנשי כת המואחידין, ששמו קץ לתור הזהב שיהודי ספרד נהנו ממנו תחת שלטונו הסובלני יותר של בית אומאיה?
הרמב״ן האמין שכאמור בתפילותינו, ״מפני חטאינו גלינו מארצנו״; אבל אילו חטאים חטאו בני ישראל בימי יעקב, שחייבו אותם בגלות? הרמב״ן האמין גם כי ״מעשה אבות סימן לבנים״, ושמה שקרה בחיי האבות היה סימן לבאות אשר יקרו את צאצאיהם. מה עשו אבותינו לישמעאל, שבגללו אנו נענשים כל כך מידי צאצאיו הסמליים, המוסלמים? עיוניו הקפדניים של הרמב״ן בתורה הוליכו אותו אל מעשיה של שרה בהגר.
פירושיו של הרמב״ן מתיישבים אפוא עם הדרך שהבין בה את ההיסטוריה היהודית. אך גם להבנה זו קשיים משלה. התורה קובעת במפורש שה׳ ״פֹּקֵד עֲו‍ֹן אָבוֹת עַל בָּנִים וְעַל בְּנֵי בָנִים עַל שִׁלֵּשִׁים וְעַל רִבֵּעִים״, אך לא מעבר לכך (שמות לד, ז). וגם זה, הורו חז״ל, נכון רק כאשר הבנים עושים כמעשה אבותיהם. הנביאים ירמיהו ויחזקאל הכריזו שניהם כי איש לא יאמר עוד ״אָבוֹת אָכְלוּ בֹסֶר וְשִׁנֵּי בָנִים תִּקְהֶינָה״. תשלום של דור אחד על חטאי דור אחר הוא בעייתי מבחינה מוסרית ויהודית.
המעניין ביותר בגישתו של הרמב״ן לאברהם ושרה הוא נכונותו להצביע על פגמים בהתנהגותם. הדבר נוגע בשאלת יסוד: כיצד אנחנו צריכים, בהתחשב במוגבלות הבנתנו, להתייחס למעשי האבות כאשר הם נראים לנו בעייתיים? כיצד עלינו לתפוס, למשל, את מעשהו של יעקב שגנב את דעתו של יצחק ואת ברכותיו, או את אכזריותם של שמעון ולוי בבואם לחלץ את דינה אחותם משכם?
סיפורי בראשית מעוררים בנו לא פעם מבוכה מוסרית. בדרך כלל התורה איננה מותחת ביקורת גלויה, מוצהרת וחד־משמעית על התנהגותם של גיבוריה. משום כך, קשה לפעמים ללמד סיפורים אלה כאילו היו מדריכים להתנהגות נכונה. את הצורך הזה באים למלא מדרשי חז״ל. הם מציעים לסיפורי התורה פרשנות שיטתית שבה השחור והלבן באים במקום גוני־הגוונים של האפור.
כך, למשל, כשהתורה אומרת ״וַתֵּרֶא שָׂרָה אֶת בֶּן הָגָר הַמִּצְרִית אֲשֶׁר יָלְדָה לְאַבְרָהָם מְצַחֵק״ (בראשית כא, ט), חז״ל מפרשים שישמעאל בן הגר חטא בעבודה זרה, בגילוי עריות או בשפיכות דמים. הדבר רחוק כמובן מפשט הכתובים, ממשמעותה הפשוטה של המילה ״מְצַחֵק״. זוהי פרשנות המבקשת להצדיק את החלטתה של שרה לגרש את הגר ואת ישמעאל.
הרב צבי הירש חיות הסביר שנטייתם של מדרשי חז״ל להציג את הטובים כמושלמים ואת הרעים כנבלים גמורים נובעת ממניעים חינוכיים. קשה ללמד מוסר בעזרת סיפורים שהדמויות בהם מתאפיינות במורכבות ובעמימות.
מדוע אפוא התורה עצמה צובעת את גיבוריה בשלל גוני אפור? משלוש סיבות.
ראשית, מפני שהחיים המוסריים אינם דבר פשוט שאפשר להבינו בגמיעה אחת על כרעיו ועל קרבו. בילדותנו מספרים לנו סיפורים על גיבורים ונבלים. אנחנו לומדים הבחנות יסוד: טוב ורע, נכון ולא נכון, מותר ואסור. אבל כשאנו גדלים אנחנו מתחילים להבין שלפעמים יש הכרעות קשות. ללכת למצרים או להישאר בארץ כנען? לחמול על בן שִפחָתי ולהסתכן בכך שישפיע לרעה על בני, שאלוהים בחר בו למשימה מקודשת? מי שחושב שהכרעות כגון אלו הן קלות, עדיין איננו בָּשֵׁל מוסרית. ולכן, הדרך הטובה ביותר ללמד מוסר ואתיקה היא לספר סיפורים שאפשר להבינם ברמות שונות בשלבים שונים בחיינו.
שנית, לא רק ההכרעות קשות. גם בני האדם הם מורכבים. המקרא איננו מצייר שום אדם כמושלם. נוח, האדם היחיד בתנ״ך המכונה ״צדיק״, מתגולל בזקנתו שיכור ועירום. משה, אהרון ומרים נענשים על חטאים. כמותם גם המלך דוד. שלמה, החכם מכל אדם, מסיים את חייו כמנהיג שנוי במחלוקת. רבים מהנביאים חוו לילות שחורים של ייאוש. ״כִּי אָדָם אֵין צַדִּיק בָּאָרֶץ אֲשֶׁר יַעֲשֶׂה טּוֹב וְלֹא יֶחֱטָא״ (קהלת ז, כ). אין בעולם עוד ספרות דתית הרחוקה מאגדות קדושים, מאידיאליזציה ומפולחן גיבורים כפי שכתבי הקודש שלנו רחוקים מהם.
מנגד, אפילו לגיבורי־הנגד של המקרא שמור חוט של חסד. עשו הוא בן אוהב לאביו, וכאשר הוא פוגש את אחיו יעקב בתום שנות פרידה ארוכות הם מתנשקים, מתחבקים ופונים איש לדרכו. לוי, שיעקב חירף בשל מעשיו האלימים, זכה שמשה, אהרון ומרים יהיו צאצאיו. אפילו פרעה, משעבדם של בני ישראל, גידל בת שהתגלתה כגיבורת מוסר. צאצאיו של קורח זימרו מזמורי תהלים במקדש. גם זו היא בשלות מוסרית הרחוקה שנות אור מהדואליזם שאימצו דתות רבות, ובהן כמה כתות יהודיות כגון כת קומראן, דואליזם המחלק את האנושות לבני אור ולבני חושך.
ולבסוף, וחשוב מכול: יותר מכל ספרות דתית אחרת, התורה מקיימת הבחנה מוחלטת בין השמים לארץ, בין ה׳ לבין בני האדם. ומכיוון שאלוהים הוא אלוהים, לבני האדם נותר מקום להיות בני אדם. הקו המחלק ביניהם אינו מיטשטש לעולם. על יוקר מציאותה של תכונה זו עמד הפילוסוף ולטר קאופמן:
<span class="poetry indentAll">בהודו, הג׳ינה והבודהה, מייסדי שתי הדתות החדשות במאה השישית לפני הספירה, הפכו למושא פולחן של מאמיניהם. בסין, קונפוציוס ולָאוּ־דְזֶה הועלו לדרגת אל. בעיני מי שאינם נוצרים, גם ישו מייצג מקרה דומה. ביוון, גיבורי העבר הוחזקו כאלים או כיוצאי חלציהן של אֵלות, והקו המפריד בין אלים לבני אדם נעשה נזיל. במצרים, הפרעונים נחשבו אלוהיים.<sup class="footnote-marker">3</sup><i class="footnote">Walter Kaufmann, <i>The Faith of a Heretic,</i> Princeton, NJ: Princeton University Press, 2015.</i></span>
ואילו בישראל, ממשיך קאופמן, ״לא היה מעולם אדם שזכה למעמד אלוהי או אפילו חצי אלוהי. זו אחת מן העובדות יוצאות הדופן המאפיינות את דת המקרא״. לא משה, ולא שום דמות מקראית אחרת, היה מושא לפולחן. לכן הועלם מקום קבורתו של משה ו״לֹא יָדַע אִישׁ אֶת קְבֻרָתוֹ עַד הַיּוֹם הַזֶּה״ (דברים לד, ו): לבַל יוקם שם אתר צליינות.
היהדות הִשׂגיבה את האנושות יותר מכפי שעשתה כל דת אחרת: היא קבעה שהאדם נברא בצלם אלוהים. אבל היהדות גם ידעה יותר מכל דת אחרת להדגיש שאין אדם שאין בו פגם, גם גדולי הגדולים. אלוהים איננו מבקש מאיתנו להיות מושלמים. הוא כן מבקש מאיתנו להסתכן למען בקשת הטוב והישר, ולהכיר בכך שבדרך נעשה טעויות, ככל אדם.
ביהדות, החיים המוסריים עניינם למידה וצמיחה, וידיעה שגם הגדולים טועים וגם לרשעים יש צדדים של חיוב. היא קוראת לנו להיות ענווים ביחס לעצמנו ונדיבים כלפי אחרים. מזיגה ייחודית זו של אידיאליזם וריאליזם היא המוסריות במלוא תובענותה ובמלוא בשלותה.
<h3>וירא</h3>
<h4>אלוהים ועוברי האורח</h4>
<big><strong>אלוהים ועוברי האורח</strong></big><br>שלושה חלקים יש בפרק יח, הפותח את פרשתנו, וטיב היחסים ביניהם אינו ברור. ישנו הפסוק הפותח, ״וַיֵּרָא אֵלָיו ה׳ בְּאֵלֹנֵי מַמְרֵא וְהוּא יֹשֵׁב פֶּתַח הָאֹהֶל כְּחֹם הַיּוֹם״; אחריו בא האירוח של ה״אנשים״, המתגלים כמלאכי ה׳, באוהל אברהם, וקבלת הבשורה מפיהם על הריונה הנסי של שרה; ולבסוף, הדו־שיח בין אלוהים לאברהם על גורלה של סדום. שלושה חלקים הנשזרים לסיפור אחד: האם לפנינו סצנה אחת, שתיים או שלוש?
שלוש היא התשובה הפשוטה. תחילה נראה ה׳ לאברהם אחרי ברית המילה – ביקור חולים, כדברי רש״י. אחר כך באו האורחים. וההתמקחות הנועזת על סדום – גם היא אירוע לעצמו.
הרמב״ם ב<b>מורה הנבוכים</b> (ב, מב) עונה: שתי סצנות. לדעתו, התגלות ה׳ לאברהם בפסוק הפותח אינה אירוע לעצמו, אלא כותרת לשני החלקים הבאים בפרק, המפרטים את תכניה של ההתגלות.
ואפשר גם לומר שלפנינו אירוע אחד מתגלגל. ה׳ מתגלה לאברהם, אך בטרם יתחיל לדבר רואה אברהם את עוברי האורח ורץ לארחם. משעזבו, הוא חוזר לה׳, ושומע ממנו על הצפוי לסדום.
בתשובה שנבחר גלומה הכרעה פרשנית נוספת: אל מי פונה אברהם באומרו עם הגעת האורחים, ״אֲדֹנָי, אִם נָא מָצָאתִי חֵן בְּעֵינֶיךָ אַל נָא תַעֲבֹר מֵעַל עַבְדֶּךָ; יֻקַּח נָא מְעַט מַיִם וְרַחֲצוּ רַגְלֵיכֶם...״ (יח, ג-ד)? האם ״אדונָי״ לשון קודש, או לשון חול של פנייה לאדונים האורחים? אם האורחים הגיעו לאברהם בשעה שה׳ נגלה אליו, ייתכן ש״אדוני״ הוא פנייה של אברהם לקב״ה.
עמימות דומה באשר לפנייה ״אדונַי״ מופיעה בתחילת הפרק הבא, כאשר שני המלאכים, מאורחיו של אברהם, באים לבקר את לוט בסדום. לוט משתחווה לקראתם אפיים ארצה ואומר, ״הִנֶּה נָּא אֲדֹנַי, סוּרוּ נָא אֶל בֵּית עַבְדְּכֶם וְלִינוּ וְרַחֲצוּ רַגְלֵיכֶם וְהִשְׁכַּמְתֶּם וַהֲלַכְתֶּם לְדַרְכְּכֶם״ (יט, ב). שוב קבלת אורחים, פנייה אל ״אדונַי״ והצעה לרחוץ רגליים. במקרה הזה, ההקשר אינו מספק סיבה לחשוב שלוט מדבר אל אלוהים, ונראה ברור ש״אדונַי״ הם המלאכים. בדרך זו הולכים תרגומים רבים של התורה ללעז, כאן וגם בפרק יח.
לעמימות הפרשנית הזו יש השלכה הלכתית. אם ״אדונַי״ הוא לשון קודש, חלה קדושה על כתיבת הפסוק הזה, על הקלף שהוא כתוב עליו ועל קריאתו, קדושה שעמה דינים מיוחדים. ההלכה נדרשה אפוא לסוגיה הפרשנית שלנו. היא קבעה שבפסוק של לוט ״אדוני״ לשון חולין, ואילו בפסוק שבפי אברהם – קודש.
מכאן ששיעור הדברים בפתיחת פרשתנו הוא כזה: ה׳ נראה אל אברהם; אברהם רואה שלושה אנשים ניצבים עליו, רץ לקראתם, משתחווה, פונה לה׳ ואומר לו: ברשותך, אלוהיי, אִם נָא מָצָאתִי חֵן בְּעֵינֶיךָ אַל נָא תַעֲבֹר מֵעַל עַבְדֶּךָ, כלומר חכה עד שאכניס את האורחים. ואז, כמעט בנשימה אחת, פונה אברהם לאורחים ומציע להם לרחוץ רגליהם, לנוח ולאכול. כך מבינה הגמרא, ומכוננת עקרון יסוד: ״גדולה הכנסת אורחין מהקבלת פני שכינה״.<sup class="footnote-marker">1</sup><i class="footnote">שבת קכז ע״א.</i> אברהם היה צריך לבחור בין התגלות אלוהית לבין הכנסת אורחים שהוא סבר שהם ״אנשים״, ובחר באפשרות השנייה. אלוהים נענה לבקשתו, וחיכה עד שאברהם יגמור לטפל באורחיו.
הייתכן? האין זו חוצפה, שלא לומר כפירה, להעדיף טיפול בצורכי שעה של בני אדם משמיעת דבר השכינה? בחירתו זו של אברהם מלמדת אותנו עיקרון חשוב. עובדי האלילים בזמנו סגדו לשמש ולירח ולכוחות הטבע כלאלוהות. הם העריצו את הכוח ואת בעליו. אברהם, לעומתם, ידע שאלוהים נמצא לא בטבע אלא מעבר לו. יש בכל היקום רק דבר אחד שאלוהים נתן בו את צלם דמות תבניתו: האדם. כל אדם, רב אונים וחסר אונים כאחד.
כוחות הטבע הם אימפרסונליים, כלומר לא אישיים, חסרי פנים וזהות. הם ״משהו״, לא ״מישהו״. ולכן מי שעובד אותם סופו שיאבד את אנושיותו שלו. כמאמר משורר התהלים, ״עֲ‍צַבֵּיהֶם כֶּסֶף וְזָהָב מַעֲשֵׂה יְדֵי אָדָם. פֶּה לָהֶם וְלֹא יְדַבֵּרוּ, עֵינַיִם לָהֶם וְלֹא יִרְאוּ, אָזְנַיִם לָהֶם וְלֹא יִשְׁמָעוּ... כְּמוֹהֶם יִהְיוּ עֹשֵׂיהֶם, כֹּל אֲשֶׁר בֹּטֵחַ בָּהֶם״. מי שסוגד לכוחות אימפרסונליים אינו יכול להישאר פרסונלי, להישאר אנושי וחומל, נדיב וסולח. אמונתנו באל פרסונלי, כזה שאפשר לומר לו ״אתה״, היא־היא הגורמת לנו לקדש את כבוד האדם.
אברהם, אבי המונותיאיזם המוסרי, ידע אמת פרדוקסלית: לחיות חיי אמונה פירושו לראות את חותמו של אלוהים בפניו של האדם הזר. קל לקבל את פני השכינה כשהיא מתראה בפנינו כאלוהים; אך קשה להבחין בה, בשכינה, כשהיא מסתתרת מאחורי פניהם של שלושה עוברי אורח אלמונים. זוהי גדלותו של אברהם. הוא ידע שעבודת אלוהים והכנסת אורחים דבר אחד הן ולא שניים.
רבי שלום מבעלז, בעל <b>דובר שלום</b>, העיר בספרו הערה יפהפייה על פרקנו. בפסוק ב מתוארים שלושת האנשים ״נִצָּבִים עָלָיו״, על אברהם – והנה בפסוק ח, כשאברהם משרת אותם ומאכילם, הוא מתואר כ״עֹמֵד עֲלֵיהֶם״. היחס התהפך. תחילה, האנשים היו גבוהים מאברהם, שהרי הם מלאכים והוא רק אדם. אך כשהאכילם והציע להם קורת גג – נעשה גבוה אפילו ממלאכים.
חז״ל בחרו באפשרות הרדיקלית ביותר משלוש האפשרויות להבין את מבנה פרק יח: האפשרות שמדובר בסיפור אחד רצוף, שבו מעשה של הכנסת אורחים קוטע לשניים התגלות אלוהית ומשעה אותה לזמן מה. בעשותם זאת, הם עוררו אותנו להבין עיקרון העומד ביסוד חיי האמונה: אנו מכבדים את אלוהים דרך כיבוד צלמו, האדם.
<h4>פלא הילד</h4>
<big><strong>פלא הילד</strong></big><br>בלב הקיום היהודי, במילים הראשונות של תולדותינו המתועדות, נמצאת תעלומה.
המילים הראשונות שאלוהים אמר לאברהם היו ״לֶךְ לְךָ מֵאַרְצְךָ וּמִמּוֹלַדְתְּךָ וּמִבֵּית אָבִיךָ... וְאֶעֶשְׂךָ לְגוֹי גָּדוֹל״ (בראשית יב, א-ב). בפרק הבא באה הבטחה נוספת: ״וְשַׂמְתִּי אֶת זַרְעֲךָ כַּעֲפַר הָאָרֶץ אֲשֶׁר אִם יוּכַל אִישׁ לִמְנוֹת אֶת עֲפַר הָאָרֶץ גַּם זַרְעֲךָ יִמָּנֶה״ (יג, טז). כעבור שני פרקים באה הבטחה שלישית מה׳ לאברהם: ״וַיּוֹצֵא אֹתוֹ הַחוּצָה וַיֹּאמֶר, הַבֶּט נָא הַשָּׁמַיְמָה וּסְפֹר הַכּוֹכָבִים אִם תּוּכַל לִסְפֹּר אֹתָם; וַיֹּאמֶר לוֹ, כֹּה יִהְיֶה זַרְעֶךָ״ (טו, ה). ולבסוף מגיעה הבטחת זרע רביעית בסדרה: ״לֹא יִקָּרֵא עוֹד אֶת שִׁמְךָ אַבְרָם וְהָיָה שִׁמְךָ אַבְרָהָם כִּי אַב הֲמוֹן גּוֹיִם נְתַתִּיךָ״ (יז, ה). ארבע הבטחות גדלות והולכות. אברהם יהיה אביה של אומה גדולה, זרעו יהיה רב כעפר הארץ ואף ככוכבי השמים, ולבסוף, לא רק לאומה אחת הוא יהיה אב כי אם לאומות רבות, ״המון גויים״.
ומה היה במציאות? כבר בשלב מוקדם בסיפור אנו למדים שאברהם היה ״כָּבֵד מְאֹד בַּמִּקְנֶה בַּכֶּסֶף וּבַזָּהָב״ (יג, ב). היה לו הכול חוץ מדבר אחד: ילד. ואז התגלה אלוהים לאברהם ואמר לו, ״שְׂכָרְךָ הַרְבֵּה מְאֹד״ (טו, א). עד כה, אברהם החריש. אבל עכשיו נשבר בו משהו, והוא שאל: ״אֲדֹנָי ה׳, מַה תִּתֶּן לִי וְאָנֹכִי הוֹלֵךְ עֲרִירִי?״ (טו, ב). המילים הראשונות של אברהם לה׳ המתועדות בתורה הן תחינה ללידת דור חדש. העברי הראשון פחד שמא הוא יהיה גם העברי האחרון.
ואז נולד ילד. שרה נתנה לאברהם את אמָתה הגר, שתלד לו ילד. הגר ילדה בן ושמו ישמעאל. אנו מקווים שזה סימן לכך שתפילתו של אברהם תישמע. שעם הולדת ישמעאל, קם לאברהם הדור השני המיוחל. אך לא. בפרק הבא תקווה זו מתנפצת. נכון, אומר אלוהים, ישמעאל יתברך ויפרה ויפרח. ״שְׁנֵים עָשָׂר נְשִׂיאִם יוֹלִיד וּנְתַתִּיו לְגוֹי גָּדוֹל״ (יז, כ). אבל לא הוא יירש את ייעודו של אברהם, ויום אחד אברהם יצטרך להיפרד ממנו. הדבר מכאיב לאברהם מאוד, אף שה׳ מבטיח לו שייוולד בן לו ולשרה. הוא מתחנן: ״לוּ יִשְׁמָעֵאל יִחְיֶה לְפָנֶיךָ״ (יז, יח). לימים, כשיצחק גדל ושרה הודיעה שתגרש את ישמעאל, יחרה גם הדבר הזה לאברהם. ״וַיֵּרַע הַדָּבָר מְאֹד בְּעֵינֵי אַבְרָהָם עַל אוֹדֹת בְּנוֹ״ (כא, יא).
מנגד, כאשר אברהם מתבשר שוב על הולדתו העתידה של יצחק, ושרה שומעת, היא צוחקת. הייתכן? היא תוהה, הרי חדל להיות לה אורַח כנשים, ואיך תהרה? אך באורח פלא היא הרה ונולד בן – ושמו יצחק. שרה, שצחקה בעת הבשורה, אומרת עכשיו: ״צְחֹק עָשָׂה לִי אֱלֹהִים, כָּל הַשֹּׁמֵעַ יִצְחַק לִי. וַתֹּאמֶר, מִי מִלֵּל לְאַבְרָהָם הֵינִיקָה בָנִים שָׂרָה? כִּי יָלַדְתִּי בֵן לִזְקֻנָיו״ (כא, ו-ז). שמחה וששון וּשְׂחוֹק, ולַסיפור לכאורה סוף מתוק – אך אז באות המילים המוסיפות לזעזע אותנו אלפי שנים לאחר שנכתבו:
<span class="poetry indentAll">וַיְהִי אַחַר הַדְּבָרִים הָאֵלֶּה וְהָאֱלֹהִים נִסָּה אֶת אַבְרָהָם. וַיֹּאמֶר אֵלָיו, ״אַבְרָהָם!״ וַיֹּאמֶר, ״הִנֵּנִי״. וַיֹּאמֶר, ״קַח נָא אֶת בִּנְךָ אֶת יְחִידְךָ אֲשֶׁר אָהַבְתָּ, אֶת יִצְחָק, וְלֶךְ לְךָ אֶל אֶרֶץ הַמֹּרִיָּה, וְהַעֲלֵהוּ שָׁם לְעֹלָה עַל אַחַד הֶהָרִים אֲשֶׁר אֹמַר אֵלֶיךָ״. (כב, א-ב)</span>
אברהם עושה כאשר צוּוה. הוא לוקח את בנו יחידו אשר אהב, נוסע איתו שלושה ימים, מעפיל אל ההר, עורך את העצים, עוקד את בנו, נוטל את המאכלת ומניף את ידו. ואז נשמע קול משמים: ״אַל תִּשְׁלַח יָדְךָ אֶל הַנַּעַר״ (כב, יב). הניסיון נגמר. יצחק חי.
לשם מה כל ההבטחות וכל האכזבות? למה לעורר שוב ושוב תקוות ולהותירן תלויות באוויר? מדוע ההמתנה? לשם מה ישמעאל? ועל מה ולמה העקדה? למה להוליך את אברהם ושרה במסלול הייסורים של המחשבה שהבן שחיכו לו שנים על גבי שנים עומד למות?
הסברים רבים ניתנו לכך במקורותינו, אך אחד מהם עולה על כולם. <b>אנחנו מוקירים את מה שחיכינו לו, ושעלול לֹאבַד לנו. </b>החיים מלאים בפלאים. הולדת ילד היא נס. אך היות שהנסים והנפלאות הללו הם דרך הטבע אנו רואים אותם כמובנים מאליהם, ושוכחים שלטבע יש אדריכל ולַהיסטוריה – תסריטאי.
<b>היהדות היא הכשרה מתמדת בראיית החיים כבלתי מובנים מאליהם. </b>עם ישראל נולד מתוך עבדות, כדי שיעריך את החירות. הוא נותר תמיד עם קטן, כדי שיידע שהעוצמה טמונה לא במספרים אלא באמונה המולידה אומץ. אבותינו הלכו בגיא צלמוות כדי שאנו לא נשכח אף פעם את קדושת החיים.
לכל אורך ההיסטוריה נקראו היהודים להוקיר את ילדיהם. כל מערכת הערכים שלנו מושתתת על כך. מבצרינו הם בתי הספר שלנו, תשוקתנו היא לחנך, וגיבורינו הגדולים הם המורים. ליל הסדר בפסח מתחיל בשאלות מפי ילד. ביום הראשון בשנה אנו קוראים בתורה לא על בריאת העולם אלא על הולדתם של ילדים – יצחק לשרה, שמואל לחנה. היהדות היא דת ממוקדת־ילדים מאין כמוה.
משום כך, בשחר תולדותינו, העמיד אלוהים את אברהם ושרה בניסיונות לכל אורך הדרך אל העמדת הדור הבא – ההמתנה הארוכה, התקוות המתנפצות, העקדה. על ידי כך, לא הם ולא צאצאיהם יראו את ילדיהם כמובן מאליו. כל ילד הוא נס. ההורות מקרבת אותנו לאלוהים יותר מכל דבר אחר בחיינו: כאלוהים גם אנו מביאים לעולם חיים דרך מעשה של אהבה.
<h4>ויתור על בעלות</h4>
<big><strong>ויתור על בעלות</strong></big><br>״קַח נָא אֶת בִּנְךָ אֶת יְחִידְךָ אֲשֶׁר אָהַבְתָּ, אֶת יִצְחָק, וְלֶךְ לְךָ אֶל אֶרֶץ הַמֹּרִיָּה, וְהַעֲלֵהוּ שָׁם לְעֹלָה עַל אַחַד הֶהָרִים אֲשֶׁר אֹמַר אֵלֶיךָ״ (בראשית כב, ב). כך מתחיל אחד הסיפורים המפורסמים ביותר בתורה, שהוא גם אחד הבעייתיים ביותר מבחינה מוסרית.
על פי הקריאה המקובלת של הפרשה הזו, אברהם התבקש להוכיח שאהבתו לאלוהים מוחלטת. הוא יוכיח זאת בנכונות להקריב את בנו יחידו, אשר להולדתו ציפה כל חייו.
מדוע צריך אלוהים ״לנסות״ את אברהם, אם הוא יודע את אשר בלבנו יותר מכפי שאנו עצמנו יודעים? הרמב״ם עונה על כך שאלוהים אכן לא נזקק להוכחה: הניסיון נועד לבני האדם – להעמיד מופת לכל הדורות, עד היכן צריכות להגיע יראת האלוהים ואהבתו.<sup class="footnote-marker">1</sup><i class="footnote"><b>מורה הנבוכים</b>, ג, כד, עברית: יוסף קאפח, ירושלים: הוצאת מוסד הרב קוק, תשל"ב.</i>
על עיקרון זה לא קמו מערערים רבים. ברור שלפנינו סיפור על יראת אלוהים ועל אהבת אלוהים. הפילוסוף סרן קירקגור כתב על כך ספר, <b>חיל ורעדה</b>.<sup class="footnote-marker">2</sup><i class="footnote">סרן קירקגור, <b>חיל ורעדה: ליריקה דיאלקטית</b>, עברית: איל לוין, ירושלים: מאגנס, תשמ״ו.</i> הוא טען שם שהאתיקה היא אוניברסלית, היא עשויה חוקים כלליים – ואילו אהבת האל היא פרטיקולרית. זוהי מערכת יחסים אישית של אני-אתה. לדברי קירקגור, אברהם חווה בניסיון הזה ״השעיה של האֶתי״ למען מטרה חשובה; הוא היה מוכן לתת לאהבת האל, ליחסי האני-אתה, לגבור על העקרונות האוניברסליים הקושרים בין אדם לזולתו.
הרב יוסף דב סולובייצ׳יק הסביר את הפרשה לאור תפיסתו המוכרת, כי החיים הדתיים הם דיאלקטיקה בין ניצחון ומפלה, הדר וענווה, האדם־הבורא־האדון והאדם־המציית־המשרת.<sup class="footnote-marker">3</sup><i class="footnote">יוסף דב הלוי סולובייצ׳יק, ״גאון וענווה״, <b>דברי הגות והערכה</b>, ירושלים: ההסתדרות הציונית העולמית, המחלקה לחינוך ולתרבות תורניים בגולה, תשמ״ב, עמ׳ 222-211.</i> לפעמים אלוהים אומר לאדם לוותר דווקא על מה שהוא רוצה ביותר. אנחנו צריכים לחוות מפלות, ולא רק ניצחונות. עקדת יצחק לא הייתה אפוא אפיזודה חד־פעמית, אלא פרדיגמה לחיים הדתיים בכללותם. בכל מקום שיש לנו יצרים עזים – אכילה, שתייה, יחסים גופניים – התורה מעמידה גבולות לסיפוק היצר. ודווקא משום שאנחנו גאים בעוצמתה של תבונתנו, התורה כוללת גם חוקים, מצוות שאינן מובנות בשכל.
אלו הן הקריאות המקובלות של סיפור העקדה, והן מייצגות את הזרם המרכזי במסורת. אך היות ש״שבעים פנים לתורה״, אני רוצה להציג פרשנות אחרת. אני עושה זאת משום שאחד המבחנים לתקפותה של פרשנות בתורה הוא מידת התיישבותה עם שאר התורה, התנ״ך והיהדות בכלל. בקריאה המקובלת יש ארבע בעיות:
מהתנ״ך ומעדויות חיצוניות אנו יודעים שהנכונות להעלות צאצא לקרבן לא הייתה נדירה בעולם העתיק. היא אפילו הייתה שכיחה. בתנ״ך מסופר כי מישע מלך מואב עשה זאת. נכונות דומה גילה יפתח, הפחות נערץ בין שופטי ישראל. שניים מן הרשעים שבמלכי יהודה, אחז ומנשה, הנהיגו הקרבת ילדים וגונו על כך. בקרתגו ובאתרים פיניקיים אחרים יש עדויות ארכיאולוגיות לשכיחותו של הנוהג: עצמותיהם של אלפי ילדים קטנים. הקרבת ילדיו של אדם הייתה פרקטיקה אלילית.
התנ״ך מנאץ את הנוהג המבעית הזה. מיכה שואל שאלה רטורית, ״הַאֶתֵּן בְּכוֹרִי [ככפרה על] פִּשְׁעִי? פְּרִי בִטְנִי – חַטַּאת נַפְשִׁי?״, ועונה: ״הִגִּיד לְךָ אָדָם מַה טּוֹב וּמָה ה׳ דּוֹרֵשׁ מִמְּךָ: כִּי אִם עֲשׂוֹת מִשְׁפָּט וְאַהֲבַת חֶסֶד וְהַצְנֵעַ לֶכֶת עִם אֱלֹהֶיךָ״ (מיכה ו, ז-ח). איך יכול אברהם להיות מופת לדורות אם הדבר שהוא היה מוכן לעשותו הוא הדבר שנאסר בחומרה על צאצאיו?
שאלה זו מתחדדת לנוכח בחירתו של אברהם מלכתחילה להיות אבי האומה ומופת לבניה. ה׳ אומר עליו, ״כִּי יְדַעְתִּיו <b>לְמַעַן אֲשֶׁר יְצַוֶּה אֶת בָּנָיו</b> וְאֶת בֵּיתוֹ אַחֲרָיו וְשָׁמְרוּ דֶּרֶךְ ה׳ לַעֲשׂוֹת צְדָקָה וּמִשְׁפָּט״ (בראשית יח, יט). איך יכול מי שנכון להקריב את בנו להיות מופת לבניו? הרי היה ראוי לאברהם שיאמר לאלוהים, ״אם אתה רוצה שאוכיח לך כמה אני אוהב אותך, קח אותי לקרבן, לא את בני״.
כיהודים, ובעצם כבני אדם, עלינו לדחות את עקרון השעיית האֶתי של קירקגור. רעיון זה נותן כרטיס חופשי לקנאי דת לבצע פשעים בשם אלוהים. זהו הגיונם של האינקוויזיציה ושל המחבלים המתאבדים. אין זה הגיונה של היהדות בהבנתה הנכונה.<sup class="footnote-marker">4</sup><i class="footnote">זהו נושא רב היקף, ואני מקווה להרחיב את היריעה לגביו בהזדמנות.</i> אלוהים איננו מבקש מאיתנו להשעות את האתיקה. אולי לא תמיד אנחנו מבינים את האתיקה מנקודת המבט שלו, אבל אנחנו מאמינים כי הוא ״הַצּוּר תָּמִים פָּעֳלוֹ כִּי כָל דְּרָכָיו מִשְׁפָּט״ (דברים לב, ד).
כדי לעמוד על פשרה של עקדת יצחק עלינו להבין שחלק גדול מהתורה, ומספר בראשית בפרט, הוא כתב פולמוס נגד השקפות אליליות בנות הזמן שבעיני התורה הן לא אנושיות ולא מוסריות. אחד המוסדות שספר בראשית מתנגד לו הוא מוסד המשפחה של הזמן ההוא – כפי שתואר בידי פוסטל דה־קולנז׳ בספר <b>העיר הקדומה</b> (1864),<sup class="footnote-marker">5</sup><i class="footnote">באנגלית: Fustel De Coulanges, <i>The Ancient City: A Study on the Religion, Laws, and Institutions of Greece and Rome</i>, Garden City, NY: Doubleday, 1956.</i> והוצג שוב בידי לארי זידנטופ בספר <b>המצאת הפרט: שורשי הליברליזם המערבי</b>.<sup class="footnote-marker">6</sup><i class="footnote">באנגלית: Larry Siedentop, <i>Inventing the Individual</i>, London: Penguin, 2014.</i>
לפני צמיחתן של הערים הראשונות והציוויליזציות הראשונות, יחידת היסוד החברתית והדתית הייתה המשפחה. לדברי דה־קולנז׳, בימי קדם התקיימה זיקה פנימית בין שלושה דברים: הדת הביתית, המשפחה וזכות הקניין. לכל משפחה היו אלים משלה, ובהם רוחות האבות המתים. להם הקריבה קרבנות, ומהם ציפתה להגנה. סמכותו של ראש המשפחה הייתה מוחלטת. חייהם ומותם של אשתו וילדיו היו בידיו. במות האב עברה סמכות זו תמיד לידי הבן הבכור. אך עד אז, כל עוד האב חי, הבנים היו קניינו של האב יותר משנחשבו בני אדם בזכות עצמם. עיקרון זה התקיים אפילו לאחר ימי התנ״ך, בדמות הכלל המשפטי הרומי ״פַּטְרִיָה פּוֹטֶסְטַס״ (הילדים הם רכוש האב).
התורה מתנגדת לכל רכיביה של תפיסת העולם הזאת. כפי שציינה האנתרופולוגית מרי דאגלס, אחד המאפיינים המדהימים ביותר של התורה, על רקע תקופתה, הוא שאין בה שום קרבנות לאבות מתים.<sup class="footnote-marker">7</sup><i class="footnote">באנגלית: Mary Douglas, <i>Leviticus as Literature</i>, Oxford: Oxford University Press, 1999.</i> הדרישה אל המתים אסורה באיסור מפורש.
ראויה לציון גם העובדה שבסיפורי המקרא המוקדמים הבכורות אינם יורשים את מקומו של האב: ממשיכו של אברהם אינו ישמעאל אלא יצחק, ממשיכו של יצחק אינו עשו אלא יעקב, יורשי המנהיגות מבניו של יעקב הם שבט לוי (כהונה) ושבט יהודה (מלוכה) ולא שבט ראובן, ומנהיגם של בני ישראל הוא משה ולא אחיו הבן הבכור אהרון.
העיקרון המכוון את סיפור חייו של יצחק מלידה ועד עקדה הוא <b>היפוכו של הרעיון שהילד הוא רכוש האב</b>. ראשית, הולדתו של יצחק בנס. שרה הרתה אחרי בלוֹתה. מבחינה זו, סיפורו של יצחק מקביל לסיפור הולדתו של שמואל לחנה, שכמו שרה לא הצליחה להרות באופן טבעי. לאור הנס שבלידתו של שמואל אמרה חנה, ״אֶל הַנַּעַר הַזֶּה הִתְפַּלָּלְתִּי, וַיִּתֵּן ה׳ לִי אֶת שְׁאֵלָתִי אֲשֶׁר שָׁאַלְתִּי מֵעִמּוֹ. וְגַם אָנֹכִי <b>הִשְׁאִלְתִּהוּ לַה׳</b> כָּל הַיָּמִים אֲשֶׁר הָיָה הוּא <b>שָׁאוּל לַה׳</b>״ (שמואל א׳ א, כז-כח). אלה הם פסוקי מפתח להבנת המסר השמימי לאברהם בלוקחו את המאכלת בידו: ״אַל תִּשְׁלַח יָדְךָ אֶל הַנַּעַר וְאַל תַּעַשׂ לוֹ מְאוּמָּה, כִּי עַתָּה יָדַעְתִּי כִּי יְרֵא אֱלֹהִים אַתָּה <b>וְלֹא חָשַׂכְתָּ אֶת בִּנְךָ אֶת יְחִידְךָ מִמֶּנִּי</b>״ (בראשית כב, יב; המילים ״וְלֹא חָשַׂכְתָּ אֶת בִּנְךָ אֶת יְחִידֶךָ״ שבות ומופיעות בפסוק טז). שאלת המבחן בניסיון לא הייתה אם אברהם יקריב את בנו, אלא אם הוא <b>ייתן אותו</b> לה׳.
עיקרון זה נשנה בספר שמות. ראשית, הישרדותו של משה התינוק היא מעין נסית, שכן הוא נולד בעת שגזרת פרעה להרוג את כל הבן היילוד לבני ישראל עמדה בתוקפה. שנית, בזמן מכת בכורות, בכורֵי ישראל ניצלו בנס: ״קַדֶּשׁ לִי כָל בְּכוֹר. פֶּטֶר כָּל רֶחֶם בִּבְנֵי יִשְׂרָאֵל, בָּאָדָם וּבַבְּהֵמָה, <b>לִי הוּא</b>״ (שמות יג, ב). הבכורות הם שיועדו תחילה לעבוד את ה׳ ככוהנים, ורק בחטא העגל הועבר ייעוד זה לבני אהרון. זכר לייעוד מקורי זה, למסירת הבכורות לה׳, נשאר עד היום במצוות פדיון הבן.
כאשר ציווה ה׳ את אברהם להעלות את בנו לעולה הוא לא דרש קרבן אדם, אלא דבר אחר לגמרי. הוא רצה שאברהם <b>יוותר על הבעלות</b> על בנו. הוא רצה לכונן עקרון יסוד הלכתי, עיקרון שאי־אפשר יהיה להתפשר עליו: ש<b>ילדים אינם רכוש הוריהם</b>.
מכאן יובן מדוע שלוש מבין ארבע האימהות היו עקרות והרו רק בזכות נס. התורה רוצה שנדע שהילדים שנולדו להן היו ילדיו של ה׳, ולא תוצר טבעי של תהליך ביולוגי. לימים, כל בני ישראל ייקראו בניו של ה׳. מסר דומה הועבר בבחירתו של משה, ״לֹא אִישׁ דְּבָרִים״ כעדותו על עצמו (שמות ד, י), להיות נושא דברו של הקב״ה. משה כבד הפה וכבד הלשון נעשה דוברו של אלוהים כדי ששומעיו יֵדעו שהמילים הקולחות מפיו אינן שלו, אלא מאת ה׳.
תימוכין נאים לפרשנותנו זו נותנת התורה בסַפּרה על הילד האנושי הראשון. כאשר חווה יולדת את קין היא אומרת, ״קָנִיתִי אִישׁ אֶת ה׳״ (בראשית ד, א). חווה ראתה את בנה כקניינה, שאמנם קנתה בעזרתו של ה׳ – והנציחה את תפיסתה זאת בשמו של הילד. קין גדל והיה לרוצח הראשון. אם תדרשו בעלות על ילדיכם, הילדים עלולים למרוד באלימות.
אם נכונים דבריהם של פוסטל דה־קולנז׳ ולארי זידנטופ, דבר־מה יסודי מאוד נמצא כאן על כפות המאזניים. <b>כל עוד האמינו הורים שילדיהם הם רכושם, מושג האינדיבידואל לא היה יכול להיוולד</b>. יחידת היסוד הייתה המשפחה, לא היחיד שבתוכה. התורה מייצגת את הולדת האינדיבידואל כדמות המרכזית בחיים המוסריים. היות שילדים – כל הילדים בעולם – שייכים לאלוהים, הורות איננה בעלוּת כי אם פיקדון. כבוד האדם חל גם על הילדים, וברגע שהם מגיעים לגיל בשלות (על פי המסורת: 12 אצל בנות, 13 אצל בנים) הם נעשים פועלים־מוסריים עצמאיים וחופשיים.<sup class="footnote-marker">8</sup><i class="footnote">אולי לא מקרה הוא שהדמות המזוהה ביותר עם רעיון ״זכות הילד לכבוד״ היא יאנוש קורצ׳אק, מקימו של בית היתומים המפורסם בוורשה שנספה בטרבלינקה עם חניכיו.</i>
זיגמונד פרויד תיאר כידוע את תסביך אדיפוס. הוא טען שהעימות בין אבות לבנים, המודגם בטרגדיה <b>המלך אדיפוס</b> מאת אייסכילוס, הוא רכיב יסוד בעיצוב זהותו של האדם.<sup class="footnote-marker">9</sup><i class="footnote">במסתו ״טוטם וטאבו״ הוא טען שתסביך אדיפוס יסודי גם בהתהוות הדת. זיגמונד פרויד, ״טוטם וטאבו״, <b>כתבי זיגמונד פרויד</b>, כרך ג, תל אביב: דביר, 1967.</i> <b>היהדות יוצרת מרווח מוסרי בין אבות לבנים, ועל ידי כך מציעה למתח זה פתרון שאינו טרגי</b>. אילו שאב פרויד את השראתו מהתורה ולא מהמיתולוגיה היוונית, אולי היה רואה את המצב האנושי בדרך שיש בה יותר תקווה.
מדוע אפוא אמר אלוהים לאברהם שיעלה את בנו יצחק לעולה? כדי להודיע לכל באי עולם, בכל הדורות שיבואו, כי היהודים מתעבים את הקרבת הילדים לא מפני שאין להם אומץ לבצעה. הנה, לאברהם היה האומץ. היהודים אינם מקריבים את ילדיהם כי ה׳ הוא אלוהי החיים, לא אלוהי המוות. ביהדות המוות אינו קדוש. חוקי הטהרה וטקס הפרה האדומה מוכיחים שההפך הוא הנכון: המוות מטמא.
אם כן, התורה היא מהפכנית לא רק ביחסה לחברה, אלא גם בעמדתה כלפי המשפחה. כמובן, מהפכת התורה לא הושלמה בתקופת המקרא. העבדות עדיין לא בוטלה. זכויות האישה עדיין לא מומשו במלואן. אבל הולדת האינדיבידואל – ההכרה בכל פרט כפועל־מוסרי בזכות עצמו – הייתה מן המהפכות המוסריות הגדולות בהיסטוריה.
<h3>חיי שרה</h3>
<h4>מתחילים במסע</h4>
<big><strong>מתחילים במסע</strong></big><br>ב<b>טיימס</b> הלונדוני רואיין אחד האישים הבולטים בקהילה היהודית שם לרגל יום הולדתו ה־92. המראיין אמר, ״רוב האנשים שמגיעים לגיל 92 מתחילים לחשוב על האטת הקצב. נראה שאתה דווקא מאיץ. מדוע?״ וכך השיב חתן יום ההולדת: ״כשאתה נעשה בן 92 אתה רואה את הדלת מתחילה להיסגר. ולי יש כל כך הרבה מה לעשות לפני שהדלת נסגרת. לכן, ככל שאני מזדקן כך אני צריך לעבוד קשה יותר״.
משהו מעין זה קורה לאברהם בפרשתנו. שרה, בת לווייתו בכל מסעות חייו, מתה. הוא בן 137. הוא מתאבל על שרה – ומיד מתחיל לפעול. הוא פותח במשא ומתן פרטני לרכישת חלקת קרקע לקבורתה.
מתברר שהמשימה איננה פשוטה. הוא מודה באוזני המקומיים, בני חת, כי ״גֵּר וְתוֹשָׁב אָנֹכִי עִמָּכֶם״ – כלומר שהוא יודע שאין לו זכות לקנות מהם קרקע. לשם כך עליו להשיג מהם רישיון מיוחד. בני חת מנסים בנימוס אך בתקיפות להניאו מן העסקה. הוא אינו צריך לרכוש חלקה, שכן הוא מוזמן לקבור את שרה בחלקתו של כל אחד מהם: ״אִישׁ מִמֶּנּוּ אֶת קִבְרוֹ לֹא יִכְלֶה מִמְּךָ מִקְּבֹר מֵתֶךָ״. מנומס כמותם, אך עיקש לא פחות, אברהם מבהיר להם שהוא נחוש בדעתו לקנות קרקע. בסופו של המשא ומתן הוא אף משלם מחיר מופקע, ארבע מאות שקלי כסף (בראשית כג, ג-כ).
ניכר שקניית שדה המכפלה היא מאורע רב חשיבות, שכן התורה מתעדת אותו בפירוט גדול ובעזרת מינוח משפטי מובהק – לא רק כאן, אלא בשלושה מקומות נוספים בהמשך ספר בראשית, ותמיד בנימה פורמלית.<sup class="footnote-marker">1</sup><i class="footnote">בראשית כה, ט; מט, ל; נ, יג.</i> הנה למשל אחד מהם – בפי יעקב, המדבר אל בניו על ערש דוַוי:
<span class="poetry indentAll">קִבְרוּ אֹתִי אֶל אֲבֹתָי, אֶל הַמְּעָרָה אֲשֶׁר בִּשְׂדֵה עֶפְרוֹן הַחִתִּי. בַּמְּעָרָה אֲשֶׁר בִּשְׂדֵה הַמַּכְפֵּלָה אֲשֶׁר עַל פְּנֵי מַמְרֵא בְּאֶרֶץ כְּנָעַן, אֲשֶׁר קָנָה אַבְרָהָם אֶת הַשָּׂדֶה מֵאֵת עֶפְרֹן הַחִתִּי לַאֲחֻזַּת קָבֶר. שָׁמָּה קָבְרוּ אֶת אַבְרָהָם וְאֵת שָׂרָה אִשְׁתּוֹ, שָׁמָּה קָבְרוּ אֶת יִצְחָק וְאֵת רִבְקָה אִשְׁתּוֹ, וְשָׁמָּה קָבַרְתִּי אֶת לֵאָה. מִקְנֵה הַשָּׂדֶה וְהַמְּעָרָה אֲשֶׁר בּוֹ מֵאֵת בְּנֵי חֵת. (בראשית מט, כט-לב)</span>
משהו רב משמעות נרמז כאן. אלמלא כן, לשם מה שוב הפרטנות הזאת? הרי אנו כבר יודעים היכן השדה ומי קנה אותו.
מיד לאחר הסיפור על קניית השדה אנחנו קוראים: ״וְאַבְרָהָם זָקֵן בָּא בַּיָּמִים, וַה׳ בֵּרַךְ אֶת אַבְרָהָם בַּכֹּל״ (בראשית כד, א). שוב, כמו בפתח הפרשה, אוזנינו מזהות את צלצולו המוכר של סוף מעשה, של סיכומם של חיים; ושוב הציפייה הזו מופרת, ואנו מוצאים את עצמנו מלווים את אברהם לעוד פרץ של עשייה. היוזמה הפעם היא מציאת כלה ראויה לבנו יצחק, שכבר מלאו לו 37 שנים לפחות. אברהם איננו משאיר שום דבר ליד המקרה. הוא אינו מדבר אל יצחק עצמו אלא אל עבדו הנאמן, ומנחה אותו ללכת ״אֶל אַרְצִי וְאֶל מוֹלַדְתִּי״ ולמצוא שם את האישה המתאימה, כזו שתחלוק עם יצחק אמונה ואורחות חיים משותפים. אברהם אינו קובע שהכלה צריכה להיות קרובת משפחתו, אך נראה שזו ההנחה המרחפת ברקע השיחה.
כמו בקניית השדה, גם כאן מהלך האירועים מתואר בפרטנות שאינה מצויה ברוב סיפורי התורה. כל חילופי הדברים מתועדים. דרך סיפור זו מנוגדת תכלית ניגוד לסיפור עקדת יצחק. שם, כמעט שום דבר אינו אמור. לא מחשבותיו של אברהם, לא רגשותיו של יצחק. ואילו כאן הכול נאמר. שוב, הסגנון הספרותי מפנה את תשומת לבנו לחשיבותו של המתרחש, בלי לומר לנו מהי בעצם.
ההסבר לכך פשוט ובלתי צפוי. לאורך חייהם של אברהם ושרה, ה׳ הבטיח להם שוב ושוב שני דברים: ילדים וארץ. הבטחת הארץ (כגון ״קוּם הִתְהַלֵּךְ בָּאָרֶץ לְאָרְכָּהּ וּלְרָחְבָּהּ כִּי לְךָ אֶתְּנֶנָּה״, בראשית יג, יז) חוזרת לא פחות משבע פעמים. הבטחת הזרע נאמרת ארבע פעמים. צאצאי אברהם יהיו ״לְגוֹי גָּדוֹל״ (יב, ב), רבים ״כַּעֲפַר הָאָרֶץ״ (יג, טז) ו״כְּכוֹכְבֵי הַשָּׁמַיִם״ (כב, יז). אברהם יהיה לא רק אביה של אומה אחת, אלא ״אַב הֲמוֹן גּוֹיִם״ (יז, ה).
למרות כל זאת, כאשר שרה מתה אין לאברהם אפילו אמה על אמה של קרקע משלו, ויש לו רק ילד אחד הממשיך את בריתו עם אלוהים, יצחק, שעוד לא התחתן. שום הבטחה לא הוגשמה. עתה מובן לנו הפירוט יוצא הדופן בשני הסיפורים המרכזיים של פרשת חיי שרה, סיפור קניית השדה וסיפור חיפוש האישה ליצחק. שתי ההבטחות הגדולות מתחילות להתגשם, והתורה מאטה את העלילה כדי שלא נחמיץ את הלקח הכרוך באופן התגשמותן.
<b>ה׳ מבטיח, אבל אנחנו צריכים לפעול</b>. ה׳ מבטיח לאברהם את הארץ, אבל הוא צריך לקנות את שדהו הראשון. ה׳ מבטיח לאברהם צאצאים רבים מספור, אבל לשם כך אברהם צריך לדאוג שבנו יתחתן, ושיתחתן עם אישה שתחיה איתו את חיי הברית – כדי שיהיו לו, בלשון ימינו, נכדים יהודים.
<b>ה׳ מבטיח, אבל מקיים ביחד איתנו</b>. בריאת העולם הייתה מעשה של צמצום: ה׳ פינה מקום לעולם. בבריאת האדם הוא הצטמצם כדי לפנות מקום לחופש הבחירה של האדם. בעצם הצמצום הזה הוא נתן לנו אחריות; ורק על ידי יישומה אנחנו מגיעים למלוא מעמדנו כבני אדם. אלוהים הציל את נוח מהמבול, אך כדי שזה יקרה נדרש נוח לבנות תיבה. הוא נתן לעם ישראל את ארץ ישראל, אך כדי לקבל אותה עם ישראל צריך להילחם. אלוהים נותן לנו את הכוח לפעול, אבל את המעשה אנחנו צריכים לעשות. מה שמשנה את העולם, מה שמגשים את ייעודנו, <b>איננו מה שה׳ עושה לנו, אלא מה שאנו עושים בשבילו</b>.
בהמשך הפרשה נקרא להפתעתנו כי לאחר פטירת שרה נשא אברהם אישה אחרת והוליד איתה עוד שישה ילדים. בפי הפרשנים הסברים רבים מה בא דיווח זה ללמדנו (יותר מכול נראה שסיפור זה מסביר כיצד אברהם נעשה ״אַב הֲמוֹן גּוֹיִם״) – אך ודאי שאפשר ללמוד מכך שאברהם נשאר בגילו המתקדם צעיר, כמו משה שבהיותו בן מאה ועשרים ״לֹא כָהֲתָה עֵינוֹ וְלֹא נָס לֵחֹה״ (דברים לד, ז). הפְּעלתנוּת אמנם צורכת אנרגיה, אבל היא מטעינה אותנו באנרגיה. כמה שונה זִקנתו המביישת של נוח מזקנתו של אברהם!
אבל נראה שהלקח החשוב ביותר הוא שהבטחות גדולות – ארץ, ילדים לאין ספור – מתממשות באמצעות התחלות קטנות. זה מסע של צעד אחר צעד, מעשה אחר מעשה, יום אחר יום. אין בו קפיצת דרך, וגם אילו הייתה מוטב לה שלא הייתה. הישגיה יִדמו לקיקיון של יונה הנביא: בן לילה יהיו ובן לילה יאבדו. אברהם קנה רק שדה קטן, והוליד רק בן אחד שימשיך את בריתו. אבל הוא לא התלונן על כך שלא קיבל את כל מה שהובטח לו, אלא הלך לעולמו שלֵו ושבע רצון. כי הוא התחיל. כי הוא השאיר לדורות העתיד תשתית שיוכלו לבנות על גביה. שינוי גדול הוא תמיד פרי עבודתם של כמה דורות. איש מאיתנו לא יזכה לראות בחייו את מלוא הפירות של עמל דורנו. אך אנו רואים את היעד, מתחילים במסע, ומטפחים לנו ממשיכים. די בכך כדי להטעין את חייהם באלמוות.
<h4>להאמין בעתיד</h4>
<big><strong>להאמין בעתיד</strong></big><br>הוא היה בן 137. הוא חווה שני מאורעות טראומטיים שקרו לאנשים היקרים לו ביותר. הראשון אירע בבנו, יצחק, שהוא חיכה רוב ימי חייו להיוולדו. הוא ושרה איבדו תקווה, אך ה׳ סיפר להם שיולידו בן שימשיך את הברית הכרותה להם איתו. השנים עברו. שרה לא הרתה. היא זָקנה, וה׳ הוסיף להבטיח שזה יקרה.
בסוף זה בא. ההיריון, הילד, האושר. שרה אמרה, ״צְחֹק עָשָׂה לִי אֱלֹהִים, כָּל הַשֹּׁמֵעַ יִצְחַק לִי״ (בראשית כא, ו). אך משגדל הילד בא הרגע הנורא שבו אמר אלוהים לאברהם לקחת ״אֶת בִּנְךָ אֶת יְחִידְךָ אֲשֶׁר אָהַבְתָּ״ ולהקריבו על מזבח (כב, ב). אברהם לא מחה, לא בכה, לא דחה. האב והבן הלכו יחדיו, ורק ברגע האחרון בא הצו מן השמים – עצור. איך יכול אב, וכל שכן הבן, לשרוד מטראומה כזו?
ואז בא האֵבל. מתה שרה, אשתו האהובה של אברהם. היא הייתה שותפתו המתמדת. יחד איתו יצאה למסע לארץ לא נודעת, והשאירה מאחור את כל עולמה: ארץ, מולדת ומשפחה. פעמיים הצילה את חיי אברהם כשהתחזתה לאחותו.
מה עושה אדם בן 137 – התורה קוראת לו ״זָקֵן בָּא בַּיָּמִים״ (כד, א) – אחרי טראומה כזו ואבדן כזה? לוּ סופַּר לנו שהוא בילה את שארית ימיו בעצבות ובהתבוססות בזיכרונות, לא היינו מופתעים. הוא עשה כל מה שאלוהים ביקש ממנו, אך קשה לומר שקיבל כל מה שאלוהים הבטיח לו. שבע פעמים הובטחה לו ארץ כנען, אך כששרה מתה לא היו לאברהם בכל הארץ אפילו ארבע אמות כדי לקוברה. ה׳ הבטיח לו זרע רב ככוכבי השמים וכחול אשר על שפת הים, גוי גדול, המון גויים – אך רק בן אחד נולד לו כממשיך הברית, יצחק, שכמעט נשרף על המזבח, ושבגיל 37 עוד לא מצא לו אישה. לאברהם היו כל הסיבות שבעולם לשבת ולרחם על עצמו.
אבל הוא לא עשה זאת. באחד הרצפים המילוליים המופלאים ביותר בתורה מתואר אבלו של אברהם בחמש מילים, ״וַיָּבֹא אַבְרָהָם לִסְפֹּד לְשָׂרָה וְלִבְכֹּתָהּ״ – ומיד אחריהן באות המילים ״וַיָּקָם אַבְרָהָם מֵעַל פְּנֵי מֵתוֹ״ (כג, ג-ד). מרגע זה והלאה אברהם נתון בקדחת של עשייה. הוא פועל להגשמת שתי מטרות: לקנות חלקת קבר לשרה, ואז למצוא אישה לבנו. שתי מטרות אלו נוגעות בדיוק לשתי הברכות שקיבל מה׳: הארץ והזרע.
איך התגבר אברהם על הטראומה ועל האבדן? איך יכול אדם לעמוד על סף אבדן בנו, ולאבד את שותפתו לחיים, ועדיין להיות מלא במרץ של עשייה והמשך? מה נתן לאברהם את הנחישות, את היכולת להמשיך, את שלמות הרוח?
את התשובה למדתי מהאנשים שהיו מוריי לאומץ מוסרי: ניצולי שואה שהייתה לי הזכות להכיר. איך, תהיתי, הם ממשיכים הלאה, עם הזיכרונות, המראות והמוראות? אנו יודעים שחיילים בריטים ואמריקנים ששחררו את מחנות ההשמדה לא שכחו לעולם את אשר ראו. לדברי ניאל פרגוסון, בביוגרפיה החדשה שכתב על הנרי קיסינג׳ר, המראה שנגלה לעיניו כשנכנס כחייל אמריקני למחנה ריכוז שינה את חייו. ואם כך קרה לאנשים שרק ראו מחנה ריכוז ביום שחרורו, ודאי מסויטים לאין שיעור הם חיי מי שהיה אסיר במחנה וחווה את האימה ואת הייסורים. ובכל זאת, הניצולים שהכרתי נאחזו בחיים בעקשנות שאין כמוה. רציתי להבין מה נתן להם את הכוחות.
לבסוף גיליתי. רוב האנשים הללו לא דיברו על העבר, אפילו לא עם בני זוגם, אפילו לא עם ילדיהם. הם התמקדו בבניין חיים חדשים בארץ חדשה. הם למדו את השפה ואת המנהגים. הם מצאו עבודה. הם בנו קריירה. הם התחתנו והולידו. הם, שאיבדו את משפחותיהם, היו כמשפחה איש לרעהו. הם הסתכלו קדימה, לא לאחור. הם בנו עתיד. רק אז, לפעמים כעבור ארבעים-חמישים שנה, הרשו לעצמם לדבר על העבר. רק אז סיפרו את הסיפור, תחילה לבני משפחותיהם ואז לעולם כולו. זה הכלל: <b>תחילה עליכם לבנות את העתיד, ורק אז תוכלו לחזור ולהתאבל על העבר</b>.
שני אנשים בתורה הביטו לאחור; האחד במשתמע, האחרת במפורש. נוח, האיש הצדיק ביותר בדורותיו, הידרדר באחרית ימיו לשכרות. התורה איננה אומרת זאת, אבל אנחנו יכולים לנחש. הוא איבד את כל עולמו. כשהוא ואשתו ובניו ישבו לבטח בתיבה, כל שאר בני האדם, כל בני זמנו, טבעו. ייתכן מאוד שהאיש הצדיק הזה כרע תחת נטל הצער כאשר שִחְזֵר בזיכרונו את כל הקורות, וייסר את עצמו בשאלה אם לא היה יכול לפעול אחרת ולהציל איכשהו עוד אנשים מן המבול.
על אשת לוט מסופר במפורש שהביטה לאחור, אל ערי המישור הנהפכות בגופרית ובמלח, בניגוד להנחייתם הברורה של המלאכים. בן רגע הייתה לנציב מלח: ושמא זו דרכה הציורית של התורה לתאר כיצד קופא על מקומו אדם המום זוועות, מוכה הלם ויגון.
על רקע שני הסיפורים הללו, שבאו בפרשות הקודמות, נוכל להבין את אברהם שלאחר מות שרה. הוא קבע את התקדים: תחילה בונים עתיד, ורק אז אפשר להתאבל על העבר. ההופך את הסדר נעשה אסירו של העבר. הוא אינו יכול לזוז. הוא נציב מלח.
תובנה מעין זו הניעה את יצירתו של ניצול שואה מיוחד במינו, הפסיכותרפיסט ויקטור פראנקל. בתקופת מאסרו במחנה אושוויץ הקדיש פראנקל את כוחותיו לנטיעת רצון חיים בחבריו האסירים. הוא מספר את סיפורו בכמה ספרים, והמפורסם שבהם הוא <b>האדם מחפש משמעות</b>.<sup class="footnote-marker">1</sup><i class="footnote">ויקטור פראנקל, <b>האדם מחפש משמעות: ממחנות המוות אל האקזיסטנציאליזם</b>, עברית: חיים איזק, תל אביב: דביר, 1970.</i> השיטה שלו הייתה לשמוע מכל אסיר על חייו הקודמים, על שאיפותיו ועל כישרונותיו, ולעזור לו להבין מהי המשימה המחכה לו בחוץ; מהו הדבר שהוא עדיין לא עשה, אך הוא יוכל לעשות אם וכאשר יינצל ויֵצא חי. על ידי כך הוא נתן להם עתיד. לאחד האנשים הללו היה ילד חי במדינה רחוקה שחיכה לו. אחֵר הגיע לידי הכרה שיש ספרים שרק הוא יכול לכתוב, ולא אף אחד אחר. המחשבה על המשימה המחכה בעתיד נתנה לאסירים כוח לשרוד בהווה, והסיחה את דעתם מן העבר.
פראנקל הגשים את משנתו בחייו. לאחר שחרור אושוויץ יסד אסכולה חדשה בפסיכותרפיה, ״לוגותרפיה״, המתמקדת בחיפוש המשמעות. זה היה כמעט היפוך עבודתו של פרויד. הפסיכואנליזה של פרויד עודדה אנשים לחשוב על עברם הרחוק. פראנקל לימד אנשים לבנות עתיד, או ליתר דיוק <b>לשמוע את העתיד הקורא להם</b>. כמו אברהם, פראנקל חי לאחר השואה חיים טובים וארוכים, זכה להכרה בין־לאומית ונפטר בן 92.
אברהם שמע את העתיד קורא לו. שרה כבר מתה, יצחק עדיין לא התחתן; לאברהם לא היו לא קרקע ולא נכדים. הוא לא זעק אל אלוהים בכעס או ביגון. הוא שמע את קול הדממה הדקה של ה׳ אומר לו: <b>הצעד הבא תלוי בך</b>. אתה חייב ליצור לך עתיד, ואני אשפוך עליו את רוחי. כך שרד אברהם בהלם ובאבל. מוטב כמובן שלא יקרו אסונות, אבל אם הם קורים, ההסתכלות קדימה היא הדרך לשרוד בהם.
<b>אלוהים נכנס לחיינו כקריאה מן העתיד</b>. הוא כמו מנופף לנו בידו מקצה אופק הזמן, מפציר בנו לצאת למסע ולבצע משימה שאיכשהו, בדרכיו הנסתרת של הבורא, נולדנו כדי למלא. איננו נמצאים בעולם במקרה. אנחנו כאן כי ה׳ רצה שנהיה כאן, ומפני שיש משימה שנועדנו להגשים. לא קל לגלות מהי. לפעמים אנו מגלים אותה רק אחרי הרבה שנים והרבה התחלות שגויות. אבל לכל אחד יש משהו שאלוהים קורא לו לעשות, עתיד שעדיין לא נוצר כי אם מחכה שניצור אותו. מוכוונות עתיד זו היא המגדירה את היהדות כאמונה – כפי שאני מסביר בפרק האחרון בספרי (באנגלית) <b>לְשון עתיד</b>.
הרבה מן הכעס, השנאה והטינה בעולמנו נוצרו בידי אנשים המתפלשים בעבָר ואשר, כמו אשת לוט, אינם מסוגלים ללכת הלאה. לסיפורים מהסוג הזה אין סוף טוב; רק עוד דמעות ואסונות. דרכו של אברהם בפרשת חיי שרה היא אחרת. בְּנֵה את העתיד – ורק אז פְּנֵה להתאבל על העבר.
<h4>תפילה ושיחה</h4>
<big><strong>תפילה ושיחה</strong></big><br>רגע המפגש של יצחק עם אשתו לעתיד רבקה, עת יצא ״לָשׂוּחַ בַּשָּׂדֶה לִפְנוֹת עָרֶב״ (בראשית כד, סג) הוא, על פי מדרש חז״ל, רגע הולדתה של תפילת מנחה. זיהוי זה הוא חלק ממחלוקת תַנאים המופיעה במסכת ברכות בשאלה אם תפילות החול תוקנו כנגד שלושת האבות, או כנגד קרבנות התמיד.<sup class="footnote-marker">1</sup><i class="footnote">ברכות כו ע״ב.</i> המחלוקת אינה רק היסטורית, אלא נוגעת למהות התפילה.
שתי מסורות רוחניות נבדלות מתהלכות במקרא. האחת היא זו של האבות והנביאים. הם היו, אפשר לומר, אנשים רגילים בעלי כישורים חריגים, ובראשם היכולת לדבר אל אלוהים ולשמוע אותו. שלושת האבות, כמוהם כמשה רבנו, חיו הרחק מן ההמון המתהולל, ולא עטו מַדֵּי שְׂרד. הם שמעו את דבר האל לבדם. הם התפללו על פי הצורך. תפילה אחת שלהם לא דמתה לחברתה.
המסורת השנייה היא זו של הכוהן. הוא נחשב לאדם קדוש, כלומר נבדל. הוא לבש בגדי כהונה. עבודת ה׳ שלו הייתה, בראש ובראשונה, הקרבת קרבנות. עבודה זו התנהלה על פי כללים מדוקדקים וקבועים. קרבנות התמיד, כשמם כן הם, הועלו כסדרם וכהלכתם. הספונטניות, תכונתו של הנביא, הרסנית לכוהן. נדב ואביהוא שילמו עליה בחייהם.
הנביא הוא נציג הדינמיות המשתנה של החיים הדתיים, ואילו הכוהן מייצג את הנצח. הם מדברים אל צדדים שונים בנפש וממלאים צרכים שונים של החברה. בלי ספונטניות, הנפש מתייבשת; אך בלי מבנה, היא גולשת לכאוס. בלי נביאים, אמונת ישראל הייתה מתנוונת; בלי כוהנים, היא הייתה מתקשה להיעשות לחוקה לאומית.
זהו אפוא עומק מחלוקת התנאים על מקור התפילה: לאיזו משתי המסורות היא שייכת? לאבות או לכוהנים? האם התפילה היא שיח לב היחיד, או פולחן לאומי קולקטיבי?
למעשה, שתי התשובות נתקבלו. זהו, למשל, ההסבר לכפילות של תפילת הלחש וחזרת הש״ץ: הראשונה היא תפילת היחיד, והשנייה תפילת הקהילה. תפילת הלחש באה מעולמם של אברהם, יצחק, יעקב, רחל וחנה. היא פרטית, ואפשר להוסיף לה בקשות אישיות. לא כן חזרת הש״ץ הפומבית, המשותפת והקשיחה. ראיה לכך היא היעדר חזרת הש״ץ מתפילת ערבית, שאינה באה כנגד קרבן תמיד.
הרב עמנואל יעקובוביץ׳ ז״ל, קודמי בתפקיד הרב הראשי לבריטניה, קישר בין מקומה של השמש בשמים לאורך היום לבין שלושת האבות. בבוקר השמש במזרח – כאברהם שהתחיל את חייו במזרח, באור כשדים. לעת מנחה, השמש ברום השמים – כיצחק, שלא יצא מימיו מארץ ישראל. בהערב היום השמש במערב, כיעקב, מתקנה של תפילת ערבית, שסיים את חייו בגלות מצרים שממערב לנו.
מעניינים גם הפעלים השונים המופיעים בפסוקים שהסוגיה במסכת ברכות פירשה כמציינים את תפילת האבות. על אברהם נאמר שהשכים בבוקר אל המקום ״אֲשֶׁר <b>עָמַד </b>שָׁם אֶת פְּנֵי ה׳״ (בראשית יט, כז). אברהם נעמד. הוא היוזם של תפילותיו. הוא האיש שעם כל ענוותנותו עמד לפני ה׳ בנועזת שבכל התפילות, תפילתו על אנשי סדום, שבה שאל, ״הֲשֹׁפֵט כָּל הָאָרֶץ לֹא יַעֲשֶׂה מִשְׁפָּט?״ (יח, כה).
תפילת ערבית של יעקב, לעומת זאת, נלמדת בסוגיה מהפועל ״<b>פגע</b>״, הנאמר עליו בהגיעו לבית אל לעת ערב (כח, יא). הוא לא תכנן את המפגש עם ה׳. ה׳ הוא שחיפש אותו. כאלה הן חוויותיו הרוחניות של יעקב גם בהמשך, כגון במפגשו עם המלאך בנחל יבוק: הן באות אליו במפתיע, בשעה שהוא שרוי במצוקה ובאפלה. זוהי תפיסת התפילה של יעקב. חיי הרוח שלנו אינם תמיד בשליטתנו. החוויות המפעימות ביותר – התאהבות, הצפה בתחושת יופי, פרץ אושר – באות בלי תכנון.
ויש סוג שלישי של תפילה. יצחק יצא ״<b>לָשׂוּחַ</b>״. ״אין שיחה אלא תפילה״, אומרת על כך הסוגיה במסכת ברכות. כל שיחה, שיחת אמת, היא מעין תפילה. תפילה היא שיחה בין שמים לארץ; אבל גם שיחה בין בני אדם דומה לתפילה, כי אדם נפתח בה אל ממשותו של אדם אחר. הוא נכנס בה לעולמו של הזולת. הוא מתחיל לראות דברים מנקודת מבט שאינה שלו. כששתי נפשות באות במגע, שתיהן משתנות. וזה הרי מה שקורה בתפילה: המתפלל נפתח בפני ממשות שאיננה הוא עצמו, למציאות אלוהית אינסופית. הוא מכוון את הקשב שלו לתדר אלוהי. הוא משתנה. התפילה אינה מונולוג, אלא דיאלוג.
כמה יפה אפוא שתפילת השיח של יצחק מתקיימת רגע לפני שהוא מתוודע לאישה שתהיה אשתו. אברהם ויעקב נמצאו לבדם כשהתפללו. יצחק, לעומת זאת, עומד לפגוש את מי שתחלוק איתו את חייו. תפילתו היא מבוא למערכת יחסים אנושית. הפתיחות שלנו לאלוהים מעצבת את פתיחותנו לזולת, ומתעצבת על ידיה. אהבתנו לה׳ שזורה באהבתנו לבני אדם – או כך לפחות היא צריכה להיות.
״ה׳ שפתיי תפתח ופי יגיד תהילתך״, אנו מבקשים בתחילת תפילת הלחש. אכן: בתפילה איננו רק מדברים, אלא גם מִדַּבְּרים. אנו משתמשים לא במילים שלנו, אלא במילים שהתגבשו באלפי שנות היסטוריה לאומית, פרי אינספור מפגשים עם אלוהים. על גבי המילים הללו נישאות מאיתנו ואלינו אנרגיות קוסמיות והיסטוריות, כוחות של בריאה ודחפים של גאולה.
וכך, מדי יום ביומו אנו חווים שלושה סוגים של רוחניות. היוזמה האנושית בבוקר, עם אברהם; המפגש האלוהי בערב, עם יעקב; ולעת המנחה, עם יצחק – הדיאלוג. אירועי שיא בחייהם של אבותינו הופכים מאפיזודות נקודתיות בעבר הרחוק להזדמנות יום־יומית מתמדת הניתנת לנו, השואפים ללכת בעקבותיהם.
<h3>תולדות</h3>
<h4>על שיבוט וזהות</h4>
<big><strong>על שיבוט וזהות</strong></big><br>הכפילות בפסוק הפותח את פרשתנו, ״וְאֵלֶּה תּוֹלְדֹת יִצְחָק בֶּן אַבְרָהָם: אַבְרָהָם הוֹלִיד אֶת יִצְחָק״, הפליאה את חז״ל. הם תירצו שהמחצית השנייה, המיותרת לכאורה מבחינה הגיונית, נדרשה כמענה לרכילות של ליצני הדור. הרי שנים רבות שהתה שרה עם אברהם ולא הרתה – והנה נתעברה סמוך לאחר שנלקחה להרמונו של אבימלך מלך גרר. ״מה עשה הקב״ה? צר קלסתר פניו של יצחק דומה לאברהם, והעידו הכול: אברהם הוליד את יצחק״ (רש"י לבראשית כה, יט).
מתברר שזהו רק חלק מהסיפור. חז״ל הבחינו בכפילות נוספת, אף היא מיותרת למראית עין, בפרשת השבוע שעבר: ״וְאַבְרָהָם זָקֵן בָּא בַּיָּמִים, וַה׳ בֵּרַךְ אֶת אַבְרָהָם בַּכֹּל״ (בראשית כד, א). למה גם זקן וגם בא בימים? יתרה מכך: אברהם ושרה הם הראשונים המתוארים בתורה כ״זקנים״, אף כי רוב האישים שהזכירה קודם לכן האריכו ימים הרבה יותר מהם. מצירוף שני העניינים – הדמיון החיצוני הרב עד כדי בלבול בין יצחק לאברהם, וציון זקנתו של אברהם – התרקם מדרש נאה:
<span class="poetry indentAll">אמר רב יהודה בר סימון: אברהם תבע זִקנה. אמר לפניו: ״ריבון העולמים, אדם ובנו נכנסין למקום ואין אדם יודע למי מכבד. מתוך שאתה מעטרו בזקנה, אדם יודע למי מכבד״. אמר לו הקב״ה: ״חייךָ, דבר טוב תבעת – וממך הוא מתחיל״. מתחילת הספר ועד כאן אין כתיב זקנה. וכיון שעמד אברהם, נתן לו זקנה: ״וְאַבְרָהָם זָקֵן בָּא בַּיָּמִים״.<sup class="footnote-marker">1</sup><i class="footnote">בראשית רבה סה, ט.</i></span>
הזקנה, כשינוי המראה החיצוני, נוצרה לבקשתו של אברהם, שכן זהות המראֶה בינו לבין בנו הֵעִיבה על האינדיבידואליות שלהם. מבט רחב יותר ילמדנו שאין זה רק מדרש המתרץ קושיה, אלא גם תובנת עומק על סיפורו של יצחק. כמו אברהם, גם יצחק נדחק ברעב לארץ פלשתים (אך לא למצרים, שמחוץ לגבולות ארץ ישראל). כמוהו, נתקל באבימלך. כאבִיו גם הוא חש אילוץ לומר שאשתו היא אחותו. הוא חפר את בארות אביו שנסתמו. דומה שיצחק מיעט לעשות דברים שיְיַחדו אותו. מכאן שאבו חכמינו ברגישותם את הרעיון בדבר תפילתו של אברהם לסימני זיהוי שיבחינו בין האב לבן.
דומני שטכנולוגיה רפואית בת זמננו, השיבוט, המאפשרת יצירת ברייה הזהה לחלוטין בגנום שלה להורתה האחת, מעוררת את בעייתו זו של אברהם לחיים חדשים. השיבוט מעלה שאלות אתיות שחידושים קודמים, כגון הפריית המבחנה, לא העלו.
השיבוט המלאכותי, העברה של גרעין תא, הוא צורה של רבייה א־מינית: רבייה שבה כל החומר הגנטי מגיע מפרט אחד. איננו יודעים אל נכון מדוע כל היצורים הגדולים ומאריכי הימים מתרבים באופן מיני, זוגי. מנקודת מבט אבולוציונית, רבייה א־מינית פשוטה הרבה יותר. לדעת כמה מן הביולוגים, הטעם הוא שרק צירוף בלתי ניתן לחיזוי של חומר גנטי משני הורים שונים (כלומר של ארבעה הורי הורים וכן הלאה) מספק למין ביולוגי את המגוון הדרוש להישרדותו. המין האנושי כבר פגע קשות ברבגוניות הביולוגית של מינים שונים בכדור הארץ; אם יסתכן עתה בפגיעה ברבגוניות הגנטית שלו עצמו, יהיה זה חוסר אחריות משווע.
התנגדות נוספת לשיבוט מנומקת בחשש לגורלם של הילדים שייוולדו בדרך זו. נכון, זהות גנטית כבר קיימת בעולמנו, אצל תאומים זהים. אך אין דומה המִקְרִי לַמתוכנן. בשיבוט גלומה סכנה מוסרית שאין בתופעה המתרחשת באופן טבעי. אי־אפשר להוליד בכוונה תאומים זהים כדי שאחד ישמש תחליף לשני. השיבוט, לעומת זאת, עלול להובילנו לראות בבני אדם אמצעים ולא מטרות. האדם עלול להיעשות לסחורה. כמה ממאפייני היסוד של האנושיות עצמה עלולים להיעלם.
כל ילד שנוצר מתערובת גנטית שבאה משני הורים הוא בלתי ניתן לחיזוי; דומה לאלה שהביאוהו לעולם, אך גם שונה מהם. תמהיל זה של קרבה והבדל הוא מגדיר יסוד של היחסים בין בני אדם. הוא הבסיס להכרה הנמצאת במרכזה של אמונת ישראל, שכל יחיד הוא יחידי וייחודי ואינו בר החלפה. כמאמר המשנה במסכת סנהדרין (ד, ה): ״שאדם טובע כמה מטבעות בחותם אחד וכלן דומין זה לזה, ומלך מלכי המלכים הקדוש ברוך הוא טבע כל אדם בחותמו של אדם הראשון ואין אחד מהן דומה לחברו״.
זוהי תהילתו של בורא עולם: שהאחדות שבשמים יצרה רבגוניות על הארץ. כדברי הפילוסוף הילרי פאטנם במאמרו ״שיבוט אנשים״,<sup class="footnote-marker">2</sup><i class="footnote">Hilary Putnam, “Cloning People,” in Justine Burley, ed., <i>The Genetic Revolution and Human Rights,</i> Oxford: Oxford University Press, 1999.</i> ״לכל ילד נתונה הזכות להיות הפתעה גמורה להוריו״ – כלומר הזכות שלא להיות שיבוט של שום אדם. מה יהיה על האהבה אם נדע שבאַבְּדֵנו את אהובנו נוכל ליצור לו רפליקה? מה יקרה לתחושת העצמי שלנו אם נגלה שיוצַרנו בהזמנה?
המדרש על אברהם ויצחק אינו נוגע ישירות לשיבוט. גם אילו היה כך, אגדה אינה הלכה. אבל יש בסיפור הזה תשתית עומק מוסרית. יצחק נראה בתחילה כשיבוט של אביו, כדי להודיע לכל באי עולם שהוא בנו; אך הדמיון הציק כל כך, שאברהם התפלל שיבוטל.
בלב הקיום האנושי שוכנת תעלומת <b>האחרוּת</b>: אחרותם של איש ואישה, אחרותם של הורה וילד. המקום שאנחנו מפַנים לאחרוּת הוא הגורם לָאַהבה להיות שונָה מנרקיסיזם, ולַהוֹרוּת להיות גדולה מן השכפול העצמי. האחרוּת היא הנותנת לכל ילד אנושי את הזכות להיות הוא עצמו, לדעת שאינו שכפול ואינו מוצר מתוכנן. בלי האחרות הזו, האם הייתה היַלדות נסבלת? האם הייתה האהבה שורדת? האם עולם של שיבוטים עדיין יהיה עולם אנושי? כל אדם עשוי בצלם אלוהים – ולא בצלמה של שום ישות אחרת.
<h4>למה אהב יצחק את עשו?</h4>
<big><strong>למה אהב יצחק את עשו?</strong></big><br>יעקב ועשו נאבקו זה בזה עוד בהיותם ברחם אמם. דומה שנגזר עליהם להיות אויבי נצח. לא רק שהיו שונים באופי ובחזות, הם נִפלו זה מזה גם בלב הוריהם: ״וַיִּגְדְּלוּ הַנְּעָרִים. וַיְהִי עֵשָׂו אִישׁ יֹדֵעַ צַיִד אִישׁ שָׂדֶה, וְיַעֲקֹב אִישׁ תָּם יֹשֵׁב אֹהָלִים. וַיֶּאֱהַב יִצְחָק אֶת עֵשָׂו, כִּי צַיִד בְּפִיו, וְרִבְקָה אֹהֶבֶת אֶת יַעֲקֹב״ (בראשית כה, כז-כח).
מדוע אהבה רבקה את יעקב – אנו יודעים. עוד לפני הולדת התאומים הכאיבה לה כל כך התרוצצותם ברחמה, שהיא הלכה ״לִדְרֹשׁ אֶת ה׳״. וכך נענתה:
<span class="poetry indentAll">שְׁנֵי גוֹיִם בְּבִטְנֵךְ,<br>וּשְׁנֵי לְאֻמִּים מִמֵּעַיִךְ יִפָּרֵדוּ;<br>וּלְאֹם מִלְאֹם יֶאֱמָץ,<br>וְרַב יַעֲבֹד צָעִיר. (בראשית כה, כג)</span>
רבקה הבינה כנראה את הדברים כך: בנה הצעיר יגבר על בנה הבכור וישעבד אותו, ויהיה ממשיכם ההיסטורי שלה ושל יצחק, אבי עַם הברית. לכן, משנולדו, אהבה את הצעיר. אבל אם כך, מדוע אהב יצחק דווקא את עשו? האם לא סיפרה לו רבקה מה שמעה כשדרשה את ה׳? ומשגדלו הנערים, האם לא ידע יצחק שעשָׂו פרוע ופזיז? האם אפשר להעלות על הדעת שאכן, כפשוטו של מקרא, יצחק אהב את עשו רק ״כִּי צַיִד בְּפִיו״, כאילו הקיבה קובעת את האהבה? קשה להאמין. הרי על כפות המאזניים מונחת שאלת ירושת הברית עם ה׳.
התשובה הקלסית, שבפי רש״י, מדייקת בלשון התורה וגוזרת ממנה משמעות נוספת, מדרשית. ״איש יודע ציד״ הוא איש היודע כיצד ״לצוד ולרמות את אביו בפיו, ושואלו: אבא, היאך מעשרין את המלח ואת התבן? – כסבור אביו שהוא מדקדק במצוות״ (רש"י לבראשית כה, כז). עשו ידע היטב שדין מעשרות אינו חל על מלח ועל תבן, אך רצה להיראות בעיני אביו אדוק במיוחד. וממשיך רש״י בביאורו למילים ״כי ציד בפיו״: ״כתרגומו: בפיו של יצחק. ומדרשו: בפיו של עשו, שהיה צד אותו ומרמהו בדבריו״ (רש"י לבראשית כה, כח). עשו השתמש באמרי פיו כדי לצוד את לבו של יצחק.
המגיד מדובנה מוסיף ומסביר שרק יצחק התפתה להאמין לעשו, מפני שרבקה גדלה לצד אחיה הרמאי לבן. היא למדה לזהות הונאה. יצחק, לעומת זאת, גדל באוהל אברהם ושרה. הוא הכיר רק יושר מוחלט, ועל כן לא חשד שמרמים אותו (הפילוסוף ברטרנד ראסל סיפר פעם על עמיתו הפילוסוף ג׳ורג׳ אדוארד מוּר כי הוא שמע אותו משקר רק פעם אחת: כששאל את מור אם שיקר אי־פעם, ומור השיב ״כן״).
יצחק אהב אפוא את עשו משום שלא ידע מיהו ומהו באמת. זו התשובה הקלסית. אבל יש תשובה אפשרית אחרת: יצחק אהב את עשו דווקא מפני שידע היטב מיהו ומה מעשיו.
פעם פנה אדם לראי״ה קוק וביקש עצה בענייני חינוך. הוא סיפר לו שבנו סר מדרך התורה והמצוות, למרות החינוך הדתי המסור שהעניק לו כל השנים. הבן, אמר האב שבור הלב, מסרב אפילו לראות בעצמו יהודי. מה לעשות?
״אהבת את הבן שלך כששמר מצוות?״, שאל הרב קוק. ״כמובן״, השיב האב. ״אם כן״, אמר הרב, ״מעתה והלאה אֱהַב אותו אפילו יותר״.
לפעמים גדול כוח האהבה מכוח הנזיפה. ייתכן שכאשר התורה אומרת לנו שיצחק אהב את עשו בגלל הציד שבפיו, כוונתה ללמדנו שהוא לא היה עיוור למעשיו ולטיבו. אם יש לכם שני ילדים, האחד ילד טוב ירושלים והשני משרך דרכיו, למי תקדישו יותר תשומת לב? עם מי חשוב שתבלו זמן רב יותר? ייתכן שיצחק אהב את עשו לא מתוך עיוורון אלא בעיניים פקוחות: בידיעה שבנו יגרום לו אכזבות רבות, אבל גם בידיעה שהאחריות המוסרית של ההורות תובעת מאיתנו לא להתייאש מבן שסר מהדרך, ודאי לא להרחיקו.
האם, במבחן התוצאה, אהבתו של יצחק הועילה? כן ולא. ברור שהיה קשר חם ומיוחד בין עשו ליצחק. חז״ל זיהו אותו היטב: ״אמר רבן שמעון בן גמליאל: לא כיבד בריה את אבותיו כמו אני את אבותיי, ומצאתי שכיבד עשו לאביו יותר ממני״. הרשב״ג מסביר שם שלעשו היו בגדי חמודות מיוחדים ששימשו אותו כששירת את אביו; את הבגדים הללו נתנה רבקה ליעקב כששלחה אותו להתחזות לעשו ולהתברך אצל אביו. אני עצמי, אמר הרשב״ג, כמו רוב האנשים, שימשתי את אבי בבגדיי הרגילים.<sup class="footnote-marker">1</sup><i class="footnote">דברים רבה א, טו. בגדי החמודות של עשו – על פי בראשית כז, טו.</i>
בספר דברים אוסר ה׳ על בני ישראל ליזום מלחמה נגד צאצאי עשו. הוא אומר למשה, ״וְאֶת הָעָם צַו לֵאמֹר: אַתֶּם עֹבְרִים בִּגְבוּל אֲחֵיכֶם בְּנֵי עֵשָׂו הַיֹּשְׁבִים בְּשֵׂעִיר. וְיִירְאוּ מִכֶּם, וְנִשְׁמַרְתֶּם מְאֹד. אַל תִּתְגָּרוּ בָם, כִּי לֹא אֶתֵּן לָכֶם מֵאַרְצָם עַד מִדְרַךְ כַּף רָגֶל כִּי יְרֻשָּׁה לְעֵשָׂו נָתַתִּי אֶת הַר שֵׂעִיר״ (דברים ב, ד-ה). בהמשך ספר דברים מופיעה מצווה נוספת בעניין בני עשו, האדוֹמים: ״לֹא תְתַעֵב אֲדֹמִי כִּי אָחִיךָ הוּא״ (כג, ח). חז״ל ראו את שני הציוויים הללו כגמול טוב לעשו על שכיבד את אביו.
עשו החזיר אפוא אהבה ליצחק – ובכל זאת הוא נשאר עשו, הצייד, איש השדה, לא האדם המתאים לשאת בעול הברית התובענית עם האל הבלתי נראה, לא סוג האדם שיהיה נכון להקרבה הרוחנית הנדרשת בברית כזו. לא כל הילדים הולכים בדרכי הוריהם. אם יצחק התכוון שעשו ישנה את אורחותיו ויהיה ממשיך דרכו שלו, הוא נכשל. אבל ישנם כישלונות מעוררי כבוד. אהבתנו לילדינו, גם כאשר הם מאכזבים אותנו, היא כישלון מן הסוג הזה. הרי כך בדיוק גם ה׳ אוהב אותנו.
<h4>למי נועדה ברכת עשו?</h4>
<big><strong>למי נועדה ברכת עשו?</strong></big><br>האם צדק יעקב כשלקח את ברכות עשו באמצעות התחזות, ורימה את אביו? האם צדקה רבקה כשהגתה את התכנית ועודדה את יעקב לבצעה? אלו הן שאלות יסוד. על כפות המאזניים עומדים לא רק פרשנותה של פרשה בתורה, אלא החיים המוסריים עצמם. דרך קריאתנו בטקסט מעצבת לעתים את אישיותנו.
הנה דרך אחת לפרש את הסיפור. רבקה צדקה כשחשבה שיש לה וליעקב זכות לחטוף את הברכה. היא ידעה שיעקב, לא עשו, נועד להמשיך את הברית עם הקב״ה ולגלגל את שליחותו של אברהם אל הדורות הבאים. היא ידעה זאת על סמך שני דברים שונים. ראשית, היא שמעה את הדבר מאלוהים עצמו, בנבואה שקיבלה לפני שהתאומים נולדו:
<span class="poetry indentAll">שְׁנֵי גוֹיִם בְּבִטְנֵךְ,<br>וּשְׁנֵי לְאֻמִּים מִמֵּעַיִךְ יִפָּרֵדוּ;<br>וּלְאֹם מִלְאֹם יֶאֱמָץ,<br>וְרַב יַעֲבֹד צָעִיר. (בראשית כה, כג)</span>
עשו היה הבכור, ה״רב״, ויעקב – הצעיר. יעקב נועד אפוא להיות בעל הכוח, ה״אומץ״, ועשו נועד לעבוד אותו. יעקב נבחר בידי אלוהים.
שנית, רבקה ראתה כיצד התאומים גדלים. היא ידעה שעשו הוא צייד, איש של אלימות. היא ראתה שהוא פזיז, תזזיתי, איש של דחפים ולא של התבוננות רוגעת. היא ראתה כיצד הוא מכר את בכורתו בנזיד עדשים. היא צפתה בו בשעה שאכל ושתה וקם והלך ובז לבכורה (בראשית כה, לד). על מי שבז לבכורתו ומעדיף את הרגע החולף אי־אפשר לסמוך שיהיה שומרה של ברית נצח.
ועוד ראיה, שלישית. ממש לפני פרשת הברכות מספרת לנו התורה: ״וַיְהִי עֵשָׂו בֶּן אַרְבָּעִים שָׁנָה, וַיִּקַּח אִשָּׁה אֶת יְהוּדִית בַּת בְּאֵרִי הַחִתִּי וְאֶת בָּשְׂמַת בַּת אֵילֹן הַחִתִּי. וַתִּהְיֶיןָ מֹרַת רוּחַ לְיִצְחָק וּלְרִבְקָה״ (בראשית כו, לד-לה). גם מאורע זה מלמדנו שעשו לא הבין מה דורשת ממנו הברית. כשנשא לו נשים חתיות הפגין אדישות כלפי רגשות הוריו, וגם כלפי הצורך לשמור על איפוק ולברור היטב את שותפתו לירושה הרוחנית של אברהם.
הברכה הייתה צריכה להגיע ליעקב. אילו היו לכם שני בנים, אחד אדיש כלפי אמנות, השני חובב אמנות ואסתטיקן מושבע, למי הייתם מורישים את הרמברנדט המקורי שעבר במשפחתכם מדור לדור? ואם יצחק לא עמד על טיבם האמתי של בניו, אם היה עיוור לא רק בגופו אלא גם בהכרתו – כלום לא היה זה נכון, ואפילו נחוץ, לרמות אותו? אם רבקה לא הצליחה לשכנע את יצחק כשהיה צעיר יותר – האם יש לה סיכויים סבירים לשכנעו עכשיו, כשהוא זקן ומן הסתם גם מקובע?
ככלות הכול, זה לא היה רק עניין של יחסים במשפחה. על הפרק עמדו נושאים כבדי משקל מאין כמותם: אלוהים, ייעוד, שליחות רוחנית. על הפרק עמד עתידו של עם שלם, שהרי ה׳ אמר לאברהם שוב ושוב שהוא יהיה אביה של אומה גדולה אשר תהיה ברכה לכל משפחות האדמה, לאנושות בכללותה. ואם רבקה צודקת, צודק גם יעקב הממלא אחר הוראותיה.
רבקה לא הייתה לֵיידי מַקְבֶּת חורשת מזימות. רבקה הייתה האישה שעֶבד אברהם בחר בה להיות אשת בן אדונו משום שעשתה חסד, והשקתה איש זר ואפילו את גמליו. רבקה הייתה גילומו של החסד. היא לא פעלה מתוך העדפה אישית או שאפתנות. לא הייתה לה דרך אחרת להבטיח שהברכה תגיע למי שיוקיר אותה ויצדיק אותה, לבד ממעשה המרמה. זהו מקרה שבו המטרה מקדשת את האמצעים.
זוהי דרך אחת לקרוא את הסיפור, ופרשנים רבים הולכים בה. אבל אין היא הדרך היחידה.<sup class="footnote-marker">1</sup><i class="footnote">קריאה ביקורתית של התנהגותם של רבקה או יעקב מופיעה בכמה קובצי מדרשים: בראשית רבה, תנחומא (בובר), ילקוט ראובני, מדרש הנעלם ומדרש שוחר טוב (לתהלים פ, ו). בין מפרשי המקרא הנוקטים גישה כזו רבי אליעזר אשכנזי, רבי יששכר בר איילנבורג בעל <b>צידה לדרך</b>, ורבי יעקב צבי מקלנבורג בעל <b>הכתב והקבלה</b>. הפירושים הללו מתבססים כולם על הרמזים הנמצאים בכתוב והם יובאו להלן.</i>
הביטו למשל בסצנה המתרחשת מיד לאחר שיעקב עוזב את אביו. עשו חזר מהציד והביא ליצחק את האוכל אשר אהב. עשו אמר ליצחק שהוא עשו. ואז –
<span class="poetry indentAll">וַיֶּחֱרַד יִצְחָק חֲרָדָה גְּדֹלָה עַד מְאֹד, וַיֹּאמֶר, ״מִי אֵפוֹא הוּא הַצָּד צַיִד וַיָּבֵא לִי, וָאֹכַל מִכֹּל בְּטֶרֶם תָּבוֹא, וָאֲבָרֲכֵהוּ גַּם בָּרוּךְ יִהְיֶה?״<br>כִּשְׁמֹעַ עֵשָׂו אֶת דִּבְרֵי אָבִיו וַיִּצְעַק צְעָקָה גְּדֹלָה וּמָרָה עַד מְאֹד, וַיֹּאמֶר לְאָבִיו, ״בָּרֲכֵנִי גַם אָנִי, אָבִי!״<br>וַיֹּאמֶר, ״בָּא אָחִיךָ בְּמִרְמָה וַיִּקַּח בִּרְכָתֶךָ״.<br>וַיֹּאמֶר, ״הֲכִי קָרָא שְׁמוֹ יַעֲקֹב? וַיַּעְקְבֵנִי זֶה פַעֲמַיִם: אֶת בְּכֹרָתִי לָקָח, וְהִנֵּה עַתָּה לָקַח בִּרְכָתִי!״ וַיֹּאמַר, ״הֲלֹא אָצַלְתָּ לִּי בְּרָכָה?״. (בראשית כז, לג-לו)</span>
הקורא את הפרק הזה, פרק כז, בלי מפרשים, על כורחו יחוש אהדה כלפי יצחק ועשו דווקא, ולא כלפי רבקה ויעקב. התורה מקמצת בדרך כלל בביטויי רגש. היא נמנעת למשל מלספר לנו איך הרגישו אברהם ויצחק בדרכם אל העקדה. אז כשהיא נוקטת בביטויים כדוגמת ״חֲרָדָה גְּדֹלָה עַד מְאֹד״ או ״וַיִּצְעַק צְעָקָה גְּדֹלָה וּמָרָה עַד מְאֹד״ איננו יכולים שלא לחוש רעדה. לפנינו ישיש שרומה בידי בנו הצעיר, ועלם המרגיש שנושל בהונאה מנחלתו החוקית. הרגשות שתמונה זו מעוררת בנו הם מן הסוג הנחרת בזיכרון.
הַבּיטו עכשיו בתוצאות. יעקב נאלץ לעזוב את ביתו, מחשש לחייו, ליותר מעשרים שנה. בגלותו הוא קרבן לתרמית זהה כמעט לזו שביצע, כאשר לבן מחליף לו את רחל בלאה. כשיעקב מתאונן ״לָמָּה רִמִּיתָנִי?״ עונה לו לבן: ״לֹא יֵעָשֶׂה כֵן בִּמְקוֹמֵנוּ, לָתֵת הַצְּעִירָה לִפְנֵי הַבְּכִירָה״ (בראשית כט, כה-כו). לא רק המעשה אלא אפילו המילים הן רמז לעונש, מידה כנגד מידה. ה״מרמה״, שיעקב מאשים בה את לבן, היא אותה מילה שיצחק מתאר בה את מעשהו של יעקב. תשובתו של לבן נשמעת כאזכור כמעט מפורש של מה שיעקב עשה: החלפת צעיר בבכור. לבן בעצם אמר, ״מה שעשית אתה במקום שבאת ממנו – לא ייעשה כן במקומנו״.
חייו של יעקב עמדו מכאן והלאה בצל תוצאות התרמית שרימהו לבן. המתח בין רחל ללאה; השנאה בין ילדיהן; התרמית הבאה שספג יעקב על רקע מתיחות זו, הפעם מבניו שהביאו לו את כתונת הפסים של יוסף מגואלת בדם: שוב תרמית של אב בידי ילדיו הכוללת שימוש בבגדים. בגללה איבד יעקב את בנו האהוב יוסף למשך עשרים ושתיים שנה; בדיוק אותו משך זמן שיעקב רחק מיצחק אביו.
כשפרעה שאל את יעקב בערוב ימיו בן כמה הוא, ענה יעקב, ״מְעַט וְרָעִים הָיוּ יְמֵי שְׁנֵי חַיַּי״ (בראשית מז, ט). יעקב הוא הדמות היחידה בתורה האומרת דבר מסוג זה. קשה שלא לקרוא את הדברים כהצהרה על עקרון מידה כנגד מידה: כאשר עשית כן ייעשה לך. המרמה גרמה סבל רב לכל המעורבים בה, והיא והסבל יחדיו גם עברו בירושה לדור הבא.
זוהי אפוא הקריאה שלי בפרשת יעקב ועשו. הביטוי האמור בנבואתה של רבקה ההרה, ״וְרַב יַעֲבֹד צָעִיר״, הוא בעצם דו־משמעי. ייתכן ש״רב״ הוא הנושא ו״צעיר״ הוא המושא, והרב ישרת את הצעיר – אך ייתכן גם שהנושא הוא ״צעיר״, המושא הוא ״רב״, והצעיר הוא אשר יעבוד את הרב. לכך קוראת התורה ״חידה״ (במדבר יב, ח): מסר עמום ורב־משמעי במתכוון. השתמע ממנו סכסוך מתמשך בין שני הבנים ובין צאצאיהם, אך לא השתמע ממנו בבירור מי ינצח.
יצחק עמד היטב על טיבם של שני בניו. הוא אהב את עשו, אך הדבר לא גרם לו להיות עיוור לעובדה שיעקב יהיה יורש הברית. משום כך הכין יצחק שתי מערכות של ברכות – האחת לעשו, האחרת ליעקב. כאשר חשב שהבן העומד לפניו לקבל ברכה הוא עשו, בירך אותו במתנות שישמחו אותו – עושר וכוח: ״וְיִתֶּן לְךָ הָאֱלֹהִים מִטַּל הַשָּׁמַיִם וּמִשְׁמַנֵּי הָאָרֶץ וְרֹב דָּגָן וְתִירֹשׁ״, כלומר עושר. ״יַעַבְדוּךָ עַמִּים וְיִשְׁתַּחֲווּ לְךָ לְאֻמִּים. הֱוֵה גְבִיר לְאַחֶיךָ וְיִשְׁתַּחֲווּ לְךָ בְּנֵי אִמֶּךָ״, כלומר כוח (בראשית כז, כח-כט). אלו <b>אינן </b>ברכות הברית.
ברכות הברית שה׳ נתן לאברהם וליצחק היו אחרות לגמרי. הן עסקו ב<b>ילדים</b> וב<b>ארץ</b>. יצחק אכן בירך את יעקב בברכה זו סמוך לאחר מכן, כאשר יעקב עמד לעזוב את הבית ולצאת לחרן: ״וְאֵל שַׁדַּי יְבָרֵךְ אֹתְךָ וְיַפְרְךָ וְיַרְבֶּךָ וְהָיִיתָ לִקְהַל עַמִּים״ – אלה הילדים. ״וְיִתֶּן לְךָ אֶת בִּרְכַּת אַבְרָהָם לְךָ וּלְזַרְעֲךָ אִתָּךְ לְרִשְׁתְּךָ אֶת אֶרֶץ מְגֻרֶיךָ אֲשֶׁר נָתַן אֱלֹהִים לְאַבְרָהָם״ – זו הארץ (בראשית כח, ג-ד). <b>זוהי הברכה שיצחק תכנן מלכתחילה לברך בה את יעקב</b>. לא היה שום צורך במרמה ובתחפושת.
יעקב הבין זאת בסופו של דבר, אולי כאשר נאבק עם המלאך בדרך לפגישתו עם עשו שתשים קץ לשנות הניכור הארוכות. אי־אפשר למצוא פשר למה שקרה בפגישה ההיא, אלא אם מבינים שיעקב החזיר בה לעשו את הברכות שלקח ממנו שלא כדין. המתנה הענקית שנתן לו בצאן, בבקר, בגמלים ובשאר בעלי החיים ייצגה את ״טל השמים״ ואת ״שמני הארץ״, את העושר. ושבע ההשתחוויות שלו לעשו היו דרכו להגשים את הברכה ״וְיִשְׁתַּחֲווּ לְךָ בְּנֵי אִמֶּךָ״, ברכת הכוח.
<b>יעקב החזיר את הברכות</b>. הוא אפילו אמר זאת במפורש בפגישה ההיא. הוא אמר לעשו, ״קַח נָא אֶת בִּרְכָתִי אֲשֶׁר הֻבָאת לָךְ, כִּי חַנַּנִי אֱלֹהִים וְכִי יֶשׁ לִי כֹל״ (בראשית לג, יא). על פי קריאה זו של הסיפור, רבקה ויעקב שׁגו. שׁגיאה נסלחת, שגיאה מובנת, אך עדיין שגיאה. <b>הברכה שיצחק רצה לתת לעשו לא הייתה ברכת אברהם</b>. הוא התכוון לתת לעשו ברכה המתאימה לו. לנגד עיניו עמד תקדים. ה׳ בירך את ישמעאל במילים ״לְגוֹי גָּדוֹל אֲשִׂימֶנּוּ״ (בראשית כא, יח). זו הייתה הגשמת ההבטחה שנתן אלוהים לאברהם שנים רבות קודם לכן, כאשר אמר לו שיצחק, לא ישמעאל, הוא אשר ימשיך את הברית:
<span class="poetry indentAll">וַיֹּאמֶר אַבְרָהָם אֶל הָאֱלֹהִים, ״לוּ יִשְׁמָעֵאל יִחְיֶה לְפָנֶיךָ״. וַיֹּאמֶר אֱלֹהִים, ״אֲבָל שָׂרָה אִשְׁתְּךָ יֹלֶדֶת לְךָ בֵּן, וְקָרָאתָ אֶת שְׁמוֹ יִצְחָק. וַהֲקִמֹתִי אֶת בְּרִיתִי אִתּוֹ לִבְרִית עוֹלָם לְזַרְעוֹ אַחֲרָיו. וּלְיִשְׁמָעֵאל, שְׁמַעְתִּיךָ: <b>הִנֵּה בֵּרַכְתִּי אֹתוֹ</b>; וְהִפְרֵיתִי אֹתוֹ וְהִרְבֵּיתִי אֹתוֹ בִּמְאֹד מְאֹד. שְׁנֵים עָשָׂר נְשִׂיאִם יוֹלִיד, וּנְתַתִּיו לְגוֹי גָּדוֹל. וְאֶת בְּרִיתִי אָקִים אֶת יִצְחָק, אֲשֶׁר תֵּלֵד לְךָ שָׂרָה לַמּוֹעֵד הַזֶּה בַּשָּׁנָה הָאַחֶרֶת״. (בראשית יז, יח-כא)</span>
יצחק ודאי ידע זאת. על פי המדרש, הוא וישמעאל השלימו ביניהם לאחר זמן. התורה עצמה מספרת שהם עמדו יחד על קברו של אברהם (בראשית כה, ט). ייתכן שעובדה זו נעלמה מידיעתה של רבקה. היא זיהתה ברכה עם ברית. היא לא ידעה שאברהם רצה שישמעאל יבורך אף שלא יִירש את הברית, ושאלוהים נענה לרצונו זה.
ואם כך הוא, <b>אפשר שכל ארבע הדמויות פעלו נכונה לאור מה שהיה ידוע להן, ובכל זאת התרחשה טרגדיה</b>. יצחק צדק כשרצה שעשו יתברך כשם שאברהם רצה שישמעאל יתברך. עשו נהג באביו בכבוד. רבקה שאפה להבטיח את עתיד הברית. יעקב חש נקיפות מצפון אך שמע בקול אמו, ביודעו שהיא לא הייתה זוממת מעשה הונאה אלמלא הייתה לה סיבה מוסרית טובה מאוד.
האם לפנינו סיפור אחד עם שתי פרשנויות אפשריות? אולי, אבל אין זה התיאור הטוב ביותר של פני הדברים. מדויק יותר לומר שלפנינו תופעה הקיימת בעוד מקומות בספר בראשית: סיפור שאנו מבינים בדרך אחת בקריאה ראשונה, ובדרך אחרת לאחר שגילינו כל מה שקרה אחר כך והתבונַנו לאחור. רק לאחר שנלמד על קורותיו של יעקב בבית לבן, על המתח בין לאה לרחל, על האיבה בין יוסף לאחיו, נוכל לשוב ולקרוא את פרק כז, פרק מעשה הברכות, באור חדש ובמשנה עומק.
ישנן בעולם שגיאות שנעשות ביושר. וכשיעקב מכיר בשגיאתו, ומתקן אותה בהחזירו את הברכה לעשו, זהו סימן לגדולתו. עשרים ושתיים שנים לאחר פרידתם האחים הזרים נפגשים, מתחבקים, נפרדים כידידים ופונים לדרכיהם השונות. אבל קודם לכן צריך יעקב להיאבק עם מלאך.
כאלה הם החיים המוסריים. אנחנו לומדים מתוך כך שאנחנו שוגים. חיינו נעים קדימה, אבל אנחנו מבינים אותם רק בהביטנו לאחור. רק אז אנחנו רואים את הפְּניוֹת הלא נכונות שעשינו בדרך. גילוי זה הוא לפעמים רגע האמת המוסרית הגדול ביותר שלנו. לכל אחד מאיתנו יש ברכה שהיא שלו. לא רק ליצחק, אלא גם לישמעאל; לא רק ליעקב, אלא גם לעשו. אין לך מוסר השכּל נאה יותר מזה: לעולם אל תבקש את ברכתו של אחיך. שמח בברכתך שלך.<sup class="footnote-marker">2</sup><i class="footnote">לקח זה התנסח בדיבר העשירי: לא תחמוד.</i>
<h3>ויצא</h3>
<h4>וכך נכנס האור</h4>
<big><strong>וכך נכנס האור</strong></big><br>למה יעקב? בקוראנו בסיפורי בראשית אנו שואלים זאת שוב ושוב. יעקב איננו מה שהיה נוח – צדיק תמים בדורותיו המתהלך עם האלוהים. שלא כאברהם, הוא לא עזב את ארצו, את מולדתו ואת בית אביו למשמע קול משמים. שלא כיצחק, הוא לא העמיד את עצמו לעקדה. גם לא היו לו כמו למשה בצעירותו חוש צדק בוער ונכונות להתערב במריבות ולהילחם בעוול. ובכל זאת, אנו קרויים מאז ומתמיד ״עם ישראל״, צאצאיו של יעקב. דווקא על שמו, דווקא הוא. למה?
נראה לי שהתשובה רמוזה בפתח פרשתנו. יעקב נתון בעיצומו של מסע בין סכנות. הוא עזב את ביתו כי עשו נשבע להורגו אחרי מות יצחק. הוא עומד להצטרף למשק הבית של דודו לָבָן, מקום שבו אורבות לו סכנות אחרות. הוא רחוק מהבית, בודד, פגיע עד מאוד. השמש שוקעת. הלילה יורד. יעקב שוכב לישון, ורואה חיזיון מופלא:
<span class="poetry indentAll">וַיַּחֲלֹם וְהִנֵּה סֻלָּם מֻצָּב אַרְצָה וְרֹאשׁוֹ מַגִּיעַ הַשָּׁמָיְמָה, וְהִנֵּה מַלְאֲכֵי אֱלֹהִים עֹלִים וְיֹרְדִים בּוֹ. וְהִנֵּה ה׳ נִצָּב עָלָיו, וַיֹּאמַר, ״אֲנִי ה׳ אֱלֹהֵי אַבְרָהָם אָבִיךָ וֵאלֹהֵי יִצְחָק; הָאָרֶץ אֲשֶׁר אַתָּה שֹׁכֵב עָלֶיהָ לְךָ אֶתְּנֶנָּה וּלְזַרְעֶךָ. וְהָיָה זַרְעֲךָ כַּעֲפַר הָאָרֶץ, וּפָרַצְתָּ יָמָּה וָקֵדְמָה, וְצָפֹנָה וָנֶגְבָּה, וְנִבְרְכוּ בְךָ כָּל מִשְׁפְּחֹת הָאֲדָמָה וּבְזַרְעֶךָ. וְהִנֵּה אָנֹכִי עִמָּךְ, וּשְׁמַרְתִּיךָ בְּכֹל אֲשֶׁר תֵּלֵךְ וַהֲשִׁבֹתִיךָ אֶל הָאֲדָמָה הַזֹּאת; כִּי לֹא אֶעֱזָבְךָ עַד אֲשֶׁר אִם עָשִׂיתִי אֵת אֲשֶׁר דִּבַּרְתִּי לָךְ״. וַיִּיקַץ יַעֲקֹב מִשְּׁנָתוֹ, וַיֹּאמֶר, ״אָכֵן יֵשׁ ה׳ בַּמָּקוֹם הַזֶּה, וְאָנֹכִי לֹא יָדָעְתִּי״. וַיִּירָא וַיֹּאמַר, ״מַה נּוֹרָא הַמָּקוֹם הַזֶּה! אֵין זֶה כִּי אִם בֵּית אֱלֹהִים וְזֶה שַׁעַר הַשָּׁמָיִם״. (בראשית כח, יב-יז)</span>
שימו לב לחזרה המרובעת על המילה ״וְהִנֵּה״ – ביטוי של הפתעה. שום דבר לא הכין את יעקב לפגישה הזו, ויעקב אף אומר זאת במפורש: ״אָכֵן יֵשׁ ה׳ בַּמָּקוֹם הַזֶּה, וְאָנֹכִי לֹא יָדָעְתִּי״. גם הפועַל המספר על הגעתו של יעקב למקום, ״וַיִּפְגַּע בַּמָּקוֹם״ (פסוק יא), מבטא פגישה לא מתוכננת. לימים, בלשון חז״ל, נוספה למילה ״המקום״ המשמעות ״הקב״ה״ – וכך, על דרך הדרש, אפשר לומר שהפסוק מספר שיעקב נתקל בקב״ה במקרה.
הוסיפו לזאת את מאבקו הלילי של יעקב עם המלאך בפרשת השבוע הבא, והנה לנו תשובה לשאלתנו. גם עם המלאך נאבק יעקב בודד, בלילה, ערב פגישה מפחידה עם עשו. <b>יעקב הוא האיש שחוויותיו הרוחניות העמוקות ביותר באות לו כשהוא לבדו, בלילה, הרחק מהבית, אל מול פני סכנה</b>. הוא האיש הפוגש את אלוהים דווקא כשאינו מצפה לכך כלל, כשדעתו נתונה לדברים אחרים, כשהוא מפחד ואולי אפילו על סף ייאוש. יעקב הוא האיש שבמרחב הלימינלי, באמצע המסע, מגלה כי ״אָכֵן יֵשׁ ה׳ בַּמָּקוֹם הַזֶּה, וְאָנֹכִי לֹא יָדָעְתִּי״.
ואכן, יעקב היה לימים לאביהו של עם שמפגשו הקרוב ביותר עם אלוהים התקיים ״בְּאֶרֶץ מִדְבָּר וּבְתֹהוּ יְלֵל יְשִׁמֹן״, כתיאורו של משה רבנו בשירת האזינו (דברים לב, י). ומאז, זהו ייחודו של עם ישראל: היהודים שרדו בגלות אחר גלות, ואף כי תהו תחילה ״אֵיךְ נָשִׁיר אֶת שִׁיר ה׳ עַל אַדְמַת נֵכָר?״ (תהלים קלז, ד), גילו כי השכינה עדיין שורה בקרבם. גם כשאיבדו את כל אשר להם, לא איבדו את הקשר לאל חי. שוב ושוב מגלה היהודי: ״יֵשׁ ה׳ בַּמָּקוֹם הַזֶּה, וְאָנֹכִי לֹא יָדָעְתִּי״.
אברהם נתן לעם ישראל את האומץ להתנגד לאלילי הזמן. יצחק נתן להם את יכולת ההקרבה העצמית. משה לימד אותם להיות לוחמי צדק נלהבים. אבל יעקב נתן להם את הידיעה כי דווקא כאשר הם מרגישים בודדים במיוחד, אלוהים עדיין איתם, עדיין נוסך בהם אומץ לקוות וכוח לחלום.
דוד המלך, משורר תהלים, הוא שנתן לכך את הביטוי הפיוטי העמוק ביותר. שוב ושוב הוא קורא אל ה׳ מלב המאפליה, פגוע, בודד, כאוב, פוחד:
<span class="poetry indentAll">הוֹשִׁיעֵנִי, אֱלֹהִים,<br>כִּי בָאוּ מַיִם עַד נָפֶשׁ.<br>טָבַעְתִּי בִּיוֵן מְצוּלָה<br>וְאֵין מָעֳמָד.<br>בָּאתִי בְמַעֲמַקֵּי מַיִם<br>וְשִׁבֹּלֶת שְׁטָפָתְנִי. (תהלים סט, ב-ג)<br>מִמַּעֲמַקִּים קְרָאתִיךָ ה׳. (תהלים קל, א)</span>
העזות שבחוויותינו הרוחניות מתרגשות עלינו לא פעם דווקא כשאיננו מצפים להן כלל, כשאנו קרובים יותר מתמיד לייאוש. כי בזמנים האלה מוסרות מפנינו מסכות המגן. אנחנו חשופים מתמיד – ועל כן גם פתוחים מתמיד אל ה׳, וה׳ פותח את שעריו בפנינו. ״קָרוֹב ה׳ לְנִשְׁבְּרֵי לֵב וְאֶת דַּכְּאֵי רוּחַ יוֹשִׁיעַ״ (תהלים לד, יט). ״זִבְחֵי אֱלֹהִים רוּחַ נִשְׁבָּרָה; לֵב נִשְׁבָּר וְנִדְכֶּה, אֱלֹהִים, לֹא תִבְזֶה״ (תהלים נא, יט); ה׳ הוא ״הָרֹפֵא לִשְׁבוּרֵי לֵב וּמְחַבֵּשׁ לְעַצְּבוֹתָם״ (תהלים קמז, ג).
רבי נחמן מברסלב היה אומר כי אדם ״צריך לצעוק לאביו שבשמים בקול חזק מעמקי הלב, ואזי השם יתברך שומע קולו ופונה לצעקתו. ויכול להיות שמזה בעצמו ייפול ויתבטל לגמרי כל הקושיות והמניעות הנ״ל״ – אותן קושיות ומניעות שהרחיקו אותו מן היכולת להתפלל.<sup class="footnote-marker">1</sup><i class="footnote"><b>ליקוטי מוהר״ן תניינא</b> מו.</i>
אנו מוצאים את אלוהים לא רק במקומות הקדושים או המוכרים, אלא גם באמצע המסע, לבדנו, בלילה. ״גַּם כִּי אֵלֵךְ בְּגֵיא צַלְמָוֶת לֹא אִירָא רָע כִּי אַתָּה עִמָּדִי״ (תהלים כג, ד). העמוקה מכל החוויות הרוחניות, הבסיס לכל האחרות, היא הידיעה שאיננו לבדנו. ה׳ אוחז בנו בידנו, נותן לנו מקלט, מרים אותנו כשאנו נופלים, סולח לנו כשאנו כושלים, מרפא את פצעי נשמתנו בכוח אהבתו.
אבי מורי ז״ל לא היה תלמיד חכם. לא הייתה לו הזדמנות ללמוד כל צורכו. הוא הגיע לבריטניה בילדותו כפליט. הוא נאלץ להפסיק ללמוד בבית הספר, וכמו כן אפשרויות החינוך היהודי בימים ההם היו מוגבלות. השגת צורכי המחיה גזלה את מרב זמנה של המשפחה. אבל ראיתי אותו הולך זקוף כיהודי, לא פוחד, לפעמים אפילו קורא תיגר; משום שכאשר הוא התפלל או קרא תהלים הוא הרגיש בעוז שה׳ איתו. אמונה פשוטה זו נסכה בו אצילות אנושית וחוסן נפשי.
זו הייתה ירושתו מיעקב אבינו, וזו ירושתנו. גם כי ניפול, ניפול אל זרועותיו המקבלות של אלוהים. גם כי יאַבּדו אנשים את אמונתם בנו, גם כי נאבֵּד אנו את אמונתנו בעצמנו, ה׳ תמיד יאמין בנו. וגם אם נרגיש בודדים עד מאוד, לא נהיה בודדים באמת. ה׳ איתנו, לצדנו, בקרבנו, קורא לנו לקום על הרגליים ולהמשיך ללכת, כי יש לנו משימה לעשות, משימה שעוד לא השלמנו, משימה שנוצרנו לבצע. לאונרד כהן אומר באחד משיריו כי ״בכל דבר יש סדק, וכך נכנס האור״. מבעד לסדק שבלב הנשבר חודר אורו של אלוהים. וזה שער השמים.
<h4>סולם התפילה</h4>
<big><strong>סולם התפילה</strong></big><br>פשרים רבים ניתנו לחלום יעקב, אך על פי פשוטו של חלום ועל פי דבריו של יעקב בהתעוררו, זהו מפגש בין אדם לאלוהים, מפגש שלימים ייוודע בַּשם תפילה, ב״בית אלוהים״, בית אל, מושג שעתיד היה להתממש בדורות הבאים במקדש ובבית הכנסת. ספר הזוהר<sup class="footnote-marker">1</sup><i class="footnote">זוהר, השמטות כרך א, רסו, ב.</i> מזהה את הסולם מחלום יעקב עם התפילה: המתפלל נמצא בארץ, אך תפילותיו נשמעות בשמים. כמאמר שלמה בתפילתו בחנוכת המקדש: ״וְאַתָּה תִּשְׁמַע הַשָּׁמַיִם מְכוֹן שִׁבְתֶּךָ״ (מלכים א' ח, לט).
חזון מכונן זה של יעקב הוא לדעתי לא רק גרעינו של רעיון התפילה, אלא גם מקור השפעה על תבניתה. צורתה של התפילה היהודית משקפת את מודל הסולם שמלאכים עולים ויורדים בו. בחינה מדוקדקת של תפילותינו תגלה תבנית יסוד סימטרית ששלושת חלקיה הם עלייה, עמידה לנוכח השכינה, וירידה. תפילת שחרית, למשל, מתחילה בפסוקי דזמרה, שהם הכנה לתפילה; מגיעה לתפילה גופא, קריאת שמע וברכותיה ותפילת עמידה; ונגמרת בשורה של דברי תהילה לה׳, ביניהם, שוב, מזמור "אשרי" (תהלים פד) שאמרנו בפסוקי דזמרה.
יסוד המבנה המשולש הזה הוא הברייתא ״המתפלל צריך שישהא שעה אחת קודם תפלתו ושעה אחת אחר תפלתו״.<sup class="footnote-marker">2</sup><i class="footnote">ברכות לב ע״ב.</i> כסימוכין לכך מובא הפסוק ״אַשְׁרֵי יוֹשְׁבֵי בֵיתֶךָ״ (תהלים פד, ה). ברור שהפסוק אינו מקור המנהג לשהות לפני התפילה ואחריה, אלא אסמכתא לו בלבד; אך עתה אנו מבינים מדוע דווקא מזמור "אשרי" הוא שנבחר להיאמר גם לפני לב התפילה וגם אחריו.
בצמצמנו את המבט אל לב זה של התפילה, נגלה שגם תפילת העמידה עשויה במבנה המשולש: תחילתה ברכות שבח, סופה ברכות הודיה, ובתווך נמצא גוף התפילה: ברכות בקשה בימי חול, ברכות היום בשבת ובמועד. השֶבח הוא הֲכָנָה. הוא הפרוזדור שלפני הטרקלין. ההודיה היא הפרידה והיציאה. ובאמצע, בטרקלין עצמו, אנו עומדים לפני המלך ומְחַלים את פניו בבקשות. הכוריאוגרפיה של התפילה ממחישה זאת: שלוש פסיעות קדימה בתחילת העמידה, שלוש פסיעות לאחור בסופה. מעין עלייה, עמידה וירידה.
כך גם בתפילות הקדושה, העשויות על פי אותם חזיונות נבואיים מן המקרא שיש בהם אזכור מפורש למלאכים. בלב הקדושה נמצאים הפסוקים שהנביאים ישעיהו ויחזקאל שמעו מפי המלאכים שסביב כיסא הכבוד. הקדושה נאמרת שלוש פעמים בתפילת שחרית (בשבת, בשל אריכות התפילה, הפעם השלישית נדחית לתפילת מנחה). הקדושה הראשונה היא "קדושת יוצר", הנאמרת בברכת ״יוצר אור״ שלפני קריאת שמע. השלישית היא ״קדושא דסדרא״, אותו פרק תפילה הפותח במילים ״ובא לציון גואל״. ואילו הקדושה האמצעית נאמרת כידוע בחזרת הש״ץ.
הראשונה והשלישית שונות מהאמצעית. אפשר לאומרן גם שלא במניין, ובמיושב. הרמב״ם מסביר שההבדל טמון בכך שבקדושת יוצר ובקדושא דסדרא אנו <b>מתארים</b> את מה שהמלאכים אומרים בהללם את ה׳ – ואילו בקדושה שבחזרת הש״ץ אנו <b>משחזרים</b> את מעשה האמירה שלהם.<sup class="footnote-marker">3</sup><i class="footnote">מובא בחידושים שבתחילת <b>מעשה רוקח</b>, וכן בפירוש "יד פשוטה" להלכות תפילה ז, יז וב<b>רמב״ם לעם</b> שם.</i> במילים אחרות, הקדושה הראשונה והשלישית הן הכנה לאירוע והתבוננות בו, ואילו הקדושה השנייה היא האירוע עצמו, שאנו חווים שוב.
יש דוגמאות נוספות למבנה המשולש בתפילה, אך נסתפק באלו. הדוגמאות שהבאנו מלמדות שיש לתפילה צורה בסיסית, דקדוק עומק. היא מורכבת מעלייה, עמידה לנוכח וירידה. ההשראה לכך היא, בלי ספק, חלום יעקב.
התפילה היא סולם הנפרש מן הארץ לשמים. בסולם זה של מילים, מחשבות ורגשות אנו משתחררים בהדרגה משדה הכבידה של הארץ. אנו נעים מן העולם שסביבנו, העולם הנתפס בחושים, לעבר המודעוּת לבוראו הנשגב. בהגיענו לראש הסולם אנו עומדים לפני השכינה – כפי שהגדיר הרמב״ם בהלכות תפילה (ד, טז) את לב מהותה של הכוונה בתפילה. ואז, אט אט, אנו שבים אל הארץ, אל טרדות היום־יום שלנו, אל זירת המעשים והמגעים שאנו חיים בה. אבל אם תפילתנו עשתה את שלה, בסוף התפילה אנו אנשים אחרים משהיינו בתחילתה. שכן, כמו יעקב המקיץ מחלומו, ראינו כי ״אָכֵן יֵשׁ ה׳ בַּמָּקוֹם הַזֶּה וְאָנֹכִי לֹא יָדָעְתִּי״.
אם השלב הראשון הוא הטיפוס, והשני הוא העמידה בשמים, הנה השלב השלישי הוא הורדתה של פיסת שמים אל הארץ. שהרי תגליתו של יעקב בהתעוררו הייתה שיש ה׳ במקום <b>הזה</b>. השמים, אם נרצה, יכולים להיות ממש כאן. אנו יכולים אפילו להיות כמלאכים, סוכניו ושלוחיו של ה׳, לעלות אליו ולרדת; ואפילו, כיעקב, ״לשרות עם אלוהים ועם אנשים״ – אם, כמוהו, יש לנו היכולת להתפלל, העוז לחלום, והפתיחות להשתנות במרווחים המפחידים שבין ודאות לוודאות.
<h4>אהבה זה לא מספיק</h4>
<big><strong>אהבה זה לא מספיק</strong></big><br>היהדות היא דת של אהבה: של שלוש אהבות גדולות. ״וְאָהַבְתָּ אֵת ה׳ אֱלֹהֶיךָ בְּכָל לְבָבְךָ וּבְכָל נַפְשְׁךָ וּבְכָל מְאֹדֶךָ״; ״וְאָהַבְתָּ לְרֵעֲךָ כָּמוֹךָ״; ״וַאֲהַבְתֶּם אֶת הַגֵּר, כִּי גֵרִים הֱיִיתֶם בְּאֶרֶץ מִצְרָיִם״.<sup class="footnote-marker">1</sup><i class="footnote">דברים ו, ה; ויקרא יט, יח; דברים י, יט, ובדומה לכך ויקרא יט, לג-לד.</i>
ולא רק שהיהדות היא דת של אהבה, היא גם הייתה הציוויליזציה הראשונה שהעמידה את האהבה במרכז החיים המוסריים. הסופר ק״ס לואיס, וכמוהו אחרים, ציינו כי בכל הציוויליזציות הגדולות יש רעיון מרכזי הדומה לכלל הזהב, ״נהג באחרים כפי שאתה רוצה שינהגו בך״,<sup class="footnote-marker">2</sup><i class="footnote">ק״ס לואיס, <b>ביטול האדם</b>, עברית: להד לזר, ירושלים: הוצאת שלם, 2005.</i> או בניסוח השלילי של הלל, ״מה ששנוא עליך לא תעשה לחברך״.<sup class="footnote-marker">3</sup><i class="footnote">שבת לא ע״א.</i> חכמי תורת המשחקים קוראים לזה ״אלטרואיזם הדדי״, או ״מידה כנגד מידה״. הדמיות מחשב הוכיחו כי בצורות מסוימות שלה (ובייחוד בווריאציה ה״נדיבה״ שתכנן מרטין נובאק מהארוורד), זוהי האסטרטגיה הטובה ביותר להישרדותה של כל קבוצה.<sup class="footnote-marker">4</sup><i class="footnote">ראו למשל Martin Nowak and Roger Highfield, <i>Super Cooperators: Altruism, Evolution and Mathematics (or, Why We Need Each Other to Succeed)</i>, Melbourne: Text, 2011.</i>
היהדות היא גם דת של צדק. אלברט איינשטיין דיבר על ״האהבה הכמעט קנאית לצדק״ שגרמה לו להודות למזלו שהוליד אותו יהודי.<sup class="footnote-marker">5</sup><i class="footnote">אלברט איינשטיין, <b>דמות עולמי: העולם כפי שהוא מצטייר לי</b>, עברית: שמואל אטינגר, תל אביב: א״י שטיבל, תרצ״ה.</i> ההסבר היחיד הניתן בתורה לבחירתו של אברהם להיות מייסדה של אמונת ה׳ הוא ״כִּי יְדַעְתִּיו לְמַעַן אֲשֶׁר יְצַוֶּה אֶת בָּנָיו וְאֶת בֵּיתוֹ אַחֲרָיו וְשָׁמְרוּ דֶּרֶךְ ה׳ לַעֲשׂוֹת צְדָקָה וּמִשְׁפָּט״ (בראשית יח, יט). מדוע נדרש השילוב של אהבה וצדק? האם אין די באהבה?
התשובה טמונה בקטע קצרצר ומטלטל בפרשתנו, כולו כמה מילים בודדות. הן באות לאחר שמסופר כי לבן נתן ליעקב, סוף סוף, את רחל לאישה – תמורת שבע שנות עבודה נוספות. כדי להבין את עוצמתן, עלינו לזכור שעד המצאת הדפוס הספרים היו נדירים, ורוב מתפללי בית הכנסת, למעט אלה שעמדו ליד ספר התורה שעל הבימה, לא קראו את המילים בפרשת השבוע אלא רק שמעו אותן.<sup class="footnote-marker">6</sup><i class="footnote">המילה ״קריאה״ בביטוי ״קריאת התורה״ משמעה כמובן הקראה בקול, לא קריאה בעיניים. ואכן, על פי רוב הראשונים, קריאת התורה היא חובת הציבור, לא חובתו של כל מתפלל יחיד (להבדיל מקריאת המגילה בפורים).</i> תהליכי עיבוד המידע בשמיעה ובקריאה שונים מאוד זה מזה. כשאנחנו קוראים, אנחנו רואים את הטקסט כולו – המשפט, הפִסקה – בבת אחת. בשמיעה זה בלתי אפשרי. אנחנו שומעים מילה אחר מילה, ואיננו יכולים לדעת מראש כיצד משפט יסתיים. כמה מן האפקטים הספרותיים החזקים ביותר בתרבות שבעל־פה נובעים מכך שמילותיו הראשונות של משפט יוצרות ציפיות להמשך מסוים, אך ההמשך אחר.
הנה הן המילים שאנו שומעים לאחר נישואי יעקב לרחל: ״וַיֶּאֱהַב גַּם אֶת רָחֵל״ (בראשית כט, ל). לכך ציפינו וקיווינו. ליעקב יש עכשיו שתי נשים, אחיות, דבר שיהיה לימים אסור על פי ההלכה. זהו מצב טעון במתח. אבל הרושם הראשון שלנו הוא שאצל יעקב הכול יהיה בסדר. הוא אוהב את שתיהן.
ציפייה זו מופרת במילה הבאה: ״מִלֵּאָה״. ״וַיֶּאֱהַב גַּם אֶת רָחֵל מִלֵּאָה״. זו איננה רק הפתעה; הדבר אינו אפשרי מבחינה תחבירית. ״מִלאה״ משמעו כאן ״יותר מכפי שאהב את לאה״. אלא שמשפט במתכונת ״א אהב <b>גם</b> את ב <b>יותר מאת </b>ג״ איננו מן האפשר. המילים ״גם״ ו״מ״ (במובן ״יותר מ-״) סותרות זו את זו. זהו אחד מאותם מקרים נדירים ואדירים, שהתורה משתמשת במתכוון בתחביר שבור כדי לבטא מערכת יחסים שבורה.<sup class="footnote-marker">7</sup><i class="footnote">הדוגמה הקלסית לכך היא הפסוק המקוטע ״וַיֹּאמֶר קַיִן אֶל הֶבֶל אָחִיו וַיְהִי בִּהְיוֹתָם בַּשָּׂדֶה וַיָּקָם קַיִן אֶל הֶבֶל אָחִיו וַיַּהַרְגֵהוּ״ (בראשית ד, ח). שבירת המשפט (מה אמר קין אל הבל אחיו?) מבטאת את שבירת היחסים שהובילה לשבירת המוסר – לרצח הראשון.</i>
ואז מגיע הפסוק הבא – וטורף את הקלפים: ״וַיַּרְא ה׳ כִּי שְׂנוּאָה לֵאָה״. האם לאה הייתה שנואה? לא. הרי בפסוק הקודם נאמר לנו שיעקב אהב אותה. למה מתכוונת אפוא התורה באומרה ״שנואה״? היא מתכוונת למה שלאה הרגישה. נכון, היא הייתה אהובה, אבל אהובה פחות מאחותה. מבחינתה זה אומר שהיא שנואה. לאה יודעת – יודעת עכשיו, וידעה לכל אורך שבע השנים שהייתה אשתו היחידה של יעקב – שיעקב מאוהב עד כלות באחותה הצעירה רחל. התורה מספרת ששבע השנים שעבד בשביל רחל היו בעיניו ״כְּיָמִים אֲחָדִים בְּאַהֲבָתוֹ אֹתָהּ״ (כט, כ).
לאה לא הייתה שנואה. היא הייתה אהובה פחות. אבל אדם הנתון במצב כזה אינו יכול שלא להרגיש דחוי. התורה מטעימה אותנו מכאבה של לאה בשמות שהיא נותנת לילדיה. לבכור היא קוראת ראובן, ״כִּי רָאָה ה׳ בְּעָנְיִי כִּי עַתָּה יֶאֱהָבַנִי אִישִׁי״. לשני היא קוראת שמעון, ״כִּי שָׁמַע ה׳ כִּי שְׂנוּאָה אָנֹכִי וַיִּתֶּן לִי גַּם אֶת זֶה״. לשלישי היא נותנת את השם לוי, כי אמרה ״עַתָּה הַפַּעַם יִלָּוֶה אִישִׁי אֵלַי כִּי יָלַדְתִּי לוֹ שְׁלֹשָׁה בָנִים״ (כט, לב-לה). יגון רב שנים נסוך על הפסוקים הללו. כך גם בפרק הבא, כאשר ראובן מביא ללאה דודאים מעוררי אהבה, שתמשוך בעזרתם את יעקב אליה, ורחל, החווה כאב מסוג אחר, צער העקרוּת, מבקשת מלאה כמה מן הדודאים. לאה אומרת לה, ״הַמְעַט קַחְתֵּךְ אֶת אִישִׁי – וְלָקַחַת גַּם אֶת דּוּדָאֵי בְּנִי?״ (ל, טו). אומללותה משוועת.
שימו לב מה קרה. זה התחיל באהבה. זה גם המשיך באהבה. יעקב אהב את רחל. הוא אהב אותה ממבט ראשון. אין עוד סיפור אהבה כזה בתורה כולה. כשאנחנו מתוודעים לראשונה לאברהם ולשרה, הם כבר נשואים. אשתו של יצחק נבחרת לו בידי עבד אביו. אבל יעקב אוהב. הוא רגשי יותר מהאבות האחרים. וזו הבעיה. האהבה מאחדת, אבל גם מפלגת. היא גורמת לזה שאינו אהוב, או אפילו לזה האהוב פחות, להרגיש דחוי, נטוש, נשכח, בודד. משום כך אי־אפשר לבנות חברה, קהילה או אפילו משפחה על האהבה לבדה. נדרשת גם תשתית של צדק, של הוגנות.
אם נביט באחת־עשרה הופעותיו של השורש אה״ב בספר בראשית, נגלה תופעה יוצאת דופן. בכל פעם שהאהבה נזכרת, היא מחוללת עימות. יצחק אוהב את עשו אבל רבקה אוהבת את יעקב. יעקב אוהב את יוסף, בנה הבכור של רחל, יותר משהוא אוהב את שאר בניו. כך נוצרו שתיים מיריבויות האחים הגורליות ביותר בתולדות עמנו.
אבל אפילו הן מתגמדות בהביטנו אל הופעתו הראשונה של השורש הזה בתורה, במילות הפתיחה של פרשת עקדת יצחק: ״קַח נָא אֶת בִּנְךָ אֶת יְחִידְךָ אֲשֶׁר אָהַבְתָּ אֶת יִצְחָק״ (כב, ב). רש״י אומר – בעקבות מדרש, שמצדו קיבל את השראתו מן ההשוואה המתבקשת בין עקדת יצחק לספר איוב – שכאשר אברהם ערך סעודה לחוג את היגמל בנו יצחק אמר השטן לאלוהים, ״מכל סעודה שעשה אברהם לא הקריב לפניך פר אחד או איל אחד״; כלומר, אברהם אוהב את יצחק יותר מכפי שהוא אוהב אותך. הקב״ה השיב לו, ״אילו הייתי אומר לו ׳זבח אותו לפנַי׳, לא היה מעכב״.<sup class="footnote-marker">8</sup><i class="footnote">רש״י לבראשית כב, א.</i> כלומר, זו הייתה הסיבה לניסיון העקדה: להראות שההאשמה שבפי השטן כוזבת.
היהדות היא דת של אהבה. היא כזו מסיבות תיאולוגיות עמוקות. בעולם המיתוס, האלים היו עוינים כלפי בני האדם, או במקרה הטוב אדישים להם. גם באתיאיזם בן זמננו היקום והחיים קיימים בלי שום סיבה. אנחנו תאונות חומר, פרי מקריות עיוורת וברירה טבעית. גישתה של היהדות היא היפה ביותר המוכרת לי. אנחנו כאן מפני שאלוהים ברא אותנו באהבה ובסליחה, וביקש מאיתנו שכמוהו נאהב את זולתנו ונסלח להם. האהבה, אהבת ה׳, מובלעת בעצם הווייתנו.
רבים מן הטקסטים המרכזיים שלנו מבטאים את האהבה הזו: הברכה שלפני קריאת שמע, המדברת על ״אהבת עולם״ או ״אהבה רבה״; קריאת שמע עצמה, המצווה לאהוב את ה׳; ברכת הכוהנים, שהברכה המקדימה אותה היא ״אשר קידשנו במצוותיו וציוונו לברך את עמו ישראל באהבה״; שיר השירים, שירת האהבה הגדולה; ״לכה דודי לקראת כלה״ של רבי שלמה אלקבץ; ״ידיד נפש״ של רבי אליעזר אזכרי. אם רצונכם לחיות היטב, אהבו. אם חפצתם להתקרב לאלוהים, אהבו. אם תאבו שביתכם יתמלא באור השכינה, אהבו. האהבה היא מקומו של ה׳.
אבל אהבה אינה מספיקה. אי־אפשר לבנות משפחה, ועל אחת כמה וכמה חברה, על אהבה לבדה. נדרש גם צדק. האהבה משוחדת, הצדק נקי כפיים. האהבה פרטיקולרית, הצדק אוניברסלי. האהבה מופנית לאדם זה ולא לאחר, ואילו הצדק שווה לכול. על המתח הזה שבין אהבה לצדק נוצר עיקר חיינו המוסריים. לא מקרה הוא שזהו נושאם של רבים מסיפורי ספר בראשית. הספר הזה עוסק באנשים וביחסים ביניהם, בעוד שאר התורה מתמקדת בעיקר בחברה.
הצדק בלי האהבה הוא צחיח. האהבה שאין עמה צדק עושה עוול, או כך לפחות נראה לזה האהוב פחות. אלא שכמעט אי־אפשר לחוות את האהבה ואת הצדק בעת ובעונה אחת. היטיב לבטא זאת נילס בוהר, הפיזיקאי חתן פרס נובל, כשגילה שבנו גנב חפץ מחנות מקומית: הוא יכול לראות את הדבר מנקודת מבט של שופט (צדק) ומנקודת מבט של אב (אהבה), אך לא משתי הנקודות בו־זמנית.
בלב חיי המוסר שלנו נמצא עימות שאין לו פתרון פשוט. אין חוק אצבע שיאמר לנו מתי התגובה הנכונה היא אהבה, ומתי היא צדק. בשנות השישים שרו הביטלס ״כל מה שאתה צריך הוא אהבה״. הלוואי שזה היה נכון. הבה נאהב – אבל הבה לא נשכח את אלה המרגישים לא אהובים. גם הם בני אדם. גם להם יש רגשות. גם הם עשויים בצלם אלוהים.
<h3>וישלח</h3>
<h4>היֵה אַתה</h4>
<big><strong>היֵה אַתה</strong></big><br>יש כמה הצעות באשר לזהותו של ״האיש״ שנאבק עם יעקב אבינו עד עלות השחר. התורה קוראת לו ״אִישׁ״ (בראשית לב, כד). הנביא הושע קורא לו ״מַלְאָךְ״ (הושע יב, ה). חז״ל אמרו שהוא היה סמאל, מלאך רע, ושרו של עשו.<sup class="footnote-marker">1</sup><i class="footnote">בראשית רבה עז, ג; רש״י לבראשית לב, כד; זוהר, וישלח פז-פח.</i> יעקב עצמו היה משוכנע כי זהו אלוהים: ״וַיִּקְרָא יַעֲקֹב שֵׁם הַמָּקוֹם פְּנִיאֵל כִּי רָאִיתִי אֱלֹהִים פָּנִים אֶל פָּנִים וַתִּנָּצֵל נַפְשִׁי״ (בראשית לב, לא).
נראה לי שאפשר להבין את הפרשה הזו רק על רקע המהלך הכולל של חיי יעקב. יעקב נולד כשהוא אוחז בעקב עשו אחיו. הוא קנה מעשו את הבכורה. הוא גנב את ברכתו של עשו. כשאביו העיוור שאל אותו מיהו, השיב, ״אָנֹכִי עֵשָׂו בְּכֹרֶךָ״ (בראשית כז, יט). יעקב הוא הילד שרצה להיות עשו.
מדוע? מפני שעשו היה הגדול. מפני שעשו היה החזק, בעל הבשלות הגופנית, הצייד. ויותר מכול, מפני שעשו היה הבן שיצחק אביהם העדיף: ״וַיֶּאֱהַב יִצְחָק אֶת עֵשָׂו כִּי צַיִד בְּפִיו וְרִבְקָה אֹהֶבֶת אֶת יַעֲקֹב״ (כה, כח). יעקב הוא המקרה הפרדיגמטי למה שחוקר הספרות והאנתרופולוג הצרפתי רנא ז׳יראר קרא ״התשוקה המימטית״ – לאמור: אנחנו רוצים מה שאדם אחר רוצה משום שאנחנו רוצים <b>להיות</b> האדם ההוא.<sup class="footnote-marker">2</sup><i class="footnote">רנא ז׳יראר, <b>האלימות והקדושה</b>, עברית: יותם ראובני, תל אביב: נמרוד, תשס״ט.</i> התוצאה היא מתיחות בין יעקב לעשו, המטפסת לעוצמה בלתי נסבלת כשעשו מגלה שיעקב לקח את הברכה שיצחק שמר לו, וגומר אומר להורגו לכשימות יצחק.
יעקב ברח אל לבן, ושם הוא נקלע לעימות מתמשך נוסף. עכשיו הוא בדרכו חזרה משם, והוא שומע שעשו בא לפגוש אותו בראש כוח של ארבע מאות איש. התורה חורגת מהאיפוק הרגשי האופייני לה ומתארת – ״וַיִּירָא יַעֲקֹב מְאֹד וַיֵּצֶר לוֹ״ (לב, ח). הוא ירא פן עשו מבקש להורגו, ואולי גם צר לו על כי איבת אחיו כלפיו לא הייתה חסרת סיבה.
כי אכן, יעקב חטא לעשו. יצחק אמר לעשו, ״בָּא אָחִיךָ בְּמִרְמָה וַיִּקַּח בִּרְכָתֶךָ״ (כז, לה). מאות שנים לאחר מכן יתנבא הושע: ״וְרִיב לַה׳ עִם יְהוּדָה, וְלִפְקֹד עַל יַעֲקֹב כִּדְרָכָיו, כְּמַעֲלָלָיו יָשִׁיב לוֹ. בַּבֶּטֶן עָקַב אֶת אָחִיו וּבְאוֹנוֹ שָׂרָה אֶת אֱלֹהִים״ (הושע יב, ג-ד). ירמיהו הנביא משתמש בפועל ״עקב״, ודווקא בהטיה ״יעקב״, כדי לתאר רמאי: ״אִישׁ מֵרֵעֵהוּ הִשָּׁמֵרוּ וְעַל כָּל אָח אַל תִּבְטָחוּ, כִּי כָל אָח עָקוֹב יַעְקֹב וְכָל רֵעַ רָכִיל יַהֲלֹךְ״ (ירמיהו ט, ג).
כל עוד ניסה יעקב להיות עשו שררו ביניהם יריבות ומתח. עשו חש מרומה; יעקב חש פחד. בלילה ההוא, לקראת פגישתו עם עשו לאחר עשרים ושתיים שנות היעדרות, <b>יעקב נאבק עם עצמו ולבסוף השיל מעליו את צלם עשו, את תשוקתו רבת השנים להיות עשו</b>. זהו הרגע המכריע בחייו של יעקב. מעתה והלאה ירצה להיות הוא עצמו. רק כאשר אנחנו חדלים לרצות להיות מישהו אחר (שייקספיר היטיב לתאר רצון מציק זה: ״גּוֹרַל זָרִים אֶחְמֹד: פְּלוֹנִי כִּשְׁרוֹנוֹתָיו... עֵינִי צָרָה בָּאִישׁ כִּי מְרֻבִּים רֵעָיו״<sup class="footnote-marker">3</sup><i class="footnote">ויליאם שייקספיר, סונטה 29, מאנגלית: אריה סתיו, בתוך סתיו, <b>סונטות שייקספיר</b>, לוד: דביר, 2000 , עמ' 84.</i>), אנו יכולים לחיות בשלום עם עצמנו ועם העולם.
התורה מנדבת לנו שפע מידע על מאבק הזהות של יעקב, מפני שמאבק זה איננו רק שלו. הוא קורה לרובנו (המילה ״אבות״ מציינת גם אבות טיפוס, כמו בביטוי ״אבות מלאכה״). לא קל לגבור על התשוקה להיות מישהו אחר, לרצות את מה שיש לו, להיות מה שהוא. רובנו נתקפים ברגשות כאלה מפעם לפעם. ז׳יראר טוען שזה המקור העיקרי לסכסוכים לאורך ההיסטוריה. לפעמים עוברים על אדם חיים שלמים של מאבק לפני שהוא מבין מי הוא ומוותר על התשוקה להיות מי שאיננו.
יותר מכל גיבוריו האחרים של ספר בראשית, יעקב מוקף בסכסוכים: לא רק בינו לבין עשו, אלא גם בינו לבין לבן, בין רחל ללאה, ובין ילדיו – בין יוסף לאחיו. דומה שהתורה מבקשת לספר לנו שכל עוד יהיה סכסוך <b>בתוכנו</b>, יהיה גם סכסוך <b>סביבנו</b>. אם לא נשכיל ליישב את המתיחות שבתוכנו, לא נצליח לעשות זאת בעולם החיצון. רק אם נחיה בשלום עם עצמנו נוכל לחיות בשלום עם העולם.
זה מה שקורה בפרשת השבוע שלנו. אחרי מאבקו עם הזר המסתורי יעקב חווה שינוי אישיות. מגעו של הזר בכף ירכו כמו החזיר את יעקב לנקודה שלפני אחיזתו בעקב עשו. יעקב מחזיר לעשו את הברכה שלקח ממנו. יום קודם לכן החזיר לו את הברכה החומרית, בשולחו אליו מאות בני צאן ובקר, גמלים וחמורים. עכשיו הוא מחזיר לו גם את הברכה שקיבל במקומו, ״הֱוֵה גְבִיר לְאַחֶיךָ וְיִשְׁתַּחֲוּוּ לְךָ בְּנֵי אִמֶּךָ״ (בראשית כז, כט). יעקב משתחווה שבע פעמים לעשו. הוא קורא לו ״אֲדֹנִי״ ולעצמו ״עַבְדּוֹ״ (בראשית לג, יד). הוא אף משתמש במילה ״ברכה״. הוא אומר לעשו, ״קַח נָא אֶת בִּרְכָתִי אֲשֶׁר הֻבָאת לָךְ״ (שם, יא). התוצאה: האחים נפגשים בשלום ונפרדים לשלום.
בני אדם מתעמתים. יש להם אינטרסים שונים, רצונות מתנגשים, חשקים סותרים, תכונות מנוגדות. לפעמים העימות אינו יוצא לפועל, אך הוא מתחולל בחדרי לבו של אדם. התשובה היחידה היא ״דע את עצמך״ - להיאבק עם עצמך כמו שעשה יעקב באותו לילה גורלי, להשיל מעליך את הדמות שאולי אתה רוצה להיות אבל אינך, להשלים עם הידיעה שיהיו אנשים שיאהבו את מה שהנך ואת מה שאתה מייצג אך יהיו אנשים שלא יאהבו זאת, ולדעת שמוטב לשאוף להוקרה מחלק מהציבור מלשאוף לאהדה מכולו. לפעמים הדבר כרוך במאבק הנמשך רוב שנות חייו של אדם, אך שכרו של מאבק זה הוא כוחות נפש כבירים. אין חזק מהיודע מיהו ומהו.
<h4>להרגיש את הפחד</h4>
<big><strong>להרגיש את הפחד</strong></big><br>תמונת יעקב הנאבק עד עלות השחר עם אדם שאין לו שם היא מן התמונות החידתיות ביותר במקרא – אך גם מן החשובות ביותר. שכן זהו האירוע שנתן לעמנו את שמו, ישראל, ״כִּי שָׂרִיתָ עִם אֱלֹהִים וְעִם אֲנָשִׁים וַתּוּכָל״ (בראשית לב, כח).
תזכורת קצרה. יעקב השב מחרן לארץ ישראל שמע כי עשו אחיו מתכונן להיפגש עמו בראש כוח בן ארבע מאות איש, והוא מבוהל: ״וַיִּירָא יַעֲקֹב מְאֹד וַיֵּצֶר לוֹ״ (לב, ח). הוא מתכונן בשלוש דרכים: דורון, תפילה ומלחמה (ראו רש״י לבראשית לב, ט). הוא שולח לעשו שליחים עם עדרי בקר וצאן כמתנה. הוא מתפלל לה׳, ״הַצִּילֵנִי נָא מִיַּד אָחִי מִיַּד עֵשָׂו״ (לב, יב). והוא מחלק את מחנהו לשניים, כדי שאם האחד ייספה יישאר השני.
ועדיין הוא חרד. ואז, בהיותו לבדו בלילה, מגיע זר ונאבק עמו עד עלות השחר. מי היה יריבו חסר השם של יעקב? פירושים רבים ניתנו לחידה.<sup class="footnote-marker">1</sup><i class="footnote">אחדים מהם מצוינים בתחילת המאמר הקודם.</i> אחד מהם מרתק במיוחד, הן בסגנונו הן בתוכנו. זהו פירושו של הרשב״ם, רבי שמואל בן מאיר, נכדו של רש״י. לרשב״ם הייתה גישה מקורית להפליא לפרשנות המקרא.<sup class="footnote-marker">2</sup><i class="footnote">הוא מציג אותה בפירושו לבראשית לז, ב.</i> הוא סבר שפרשנות חז״ל, שבראש מעייניה איתור השתמעויות הלכתיות של הכתוב, מחמיצה לפעמים את מה שהוא כינה ״עומק פשוטו של מקרא״. גם סבו רש״י נטה לדעתו לפרשנות דרשנית מדי, המתעלמת לעתים מפשוטם של דברים – והרשב״ם מספר שהוא וסבו התווכחו על כך. רש״י עצמו הודה שאילו היה לו זמן היה מוסיף על פירושו לתורה ״לפי הפשטות המתחדשים בכל יום״.
סיפור המאבק עם המלאך הוא לדעת הרשב״ם סיפור מהסוג שבימינו כינה חוקר הספרות רוברט אורי אלטר ״סצנת דפוס״:<sup class="footnote-marker">3</sup><i class="footnote">בספרו <b>אמנות הסיפור במקרא</b>, עברית: שושנה צינגל, תל אביב: אדם, תשמ״ח.</i> סצנה סיפורית מסוגננת, שבתנ״ך מופיעות דומות לה, בעלות אותו דפוס. דוגמה מתבקשת לדפוס שכזה היא ״האיש הצעיר הפוגש את אשתו לעתיד בבאר״: וריאציות על הדפוס הזה מופיעות שלוש פעמים בתורה – אליעזר עבד אברהם הפוגש (כנציג יצחק) את רבקה, יעקב הפוגש את רחל, משה הפוגש את ציפורה. יש ביניהן הבדלים, אך יש גם די קווי דמיון כדי שנבין שעניין לנו במוסכמה קבועה. עוד דוגמה, המתרחשת בתנ״ך פעמים רבות, היא ״אישה שהייתה עד כה עקרה יולדת את גיבור הסיפור״ (וראו עוד על סצנות הדפוס במאמר ״חזות וממשות״ לפרשת מקץ, להלן).
זיהוי של אירוע כסצנת דפוס מסייע להבנתו, בעזרת עמידה על הדומה והשונה בינו לבין סצנות אחרות מאותו דפוס. ואכן, הרשב״ם לומד מן הדמיון בין מאבק יעקב עם המלאך לבין אפיזודות אחרות במקרא, ובייחוד שתיים: סיפור יונה הנביא, והחוויה המסתורית שאירעה למשה בדרכו מאוהל יתרו חזרה למצרים – ״וַיְהִי בַדֶּרֶךְ בַּמָּלוֹן וַיִּפְגְּשֵׁהוּ ה׳ וַיְבַקֵּשׁ הֲמִיתוֹ״ (שמות ד, כד). ציפורה הצילה אז את חיי משה על ידי כך שמָלָה מיד את בנם (שם, כה-כו). מהו הדפוס החוזר כאן? לדברי הרשב״ם, כל אלה הם מקרים של ״ההולכים בדרך שלא ברצון הקב״ה, או ממאנים ללכת, שנענשו״.<sup class="footnote-marker">4</sup><i class="footnote">רשב״ם לבראשית לב, כט. הרשב״ם מציין עוד היקרות של סצנת דפוס זו: חסימת דרכם של בלעם ואתונו בידי המלאך.</i>
בסיפור יונה הדבר גלוי, והוא הנותן בידנו את המפתח להבנת הסיפורים המקבילים. כזכור, ה׳ ציווה על יונה ללכת לנינווה ולהזהיר את תושביה שאם לא יחזרו בתשובה תיהפך עירם, ויונה ניסה לברוח ממשימה זו. הוא עלה על אונייה שנסעה לתרשיש, אך ה׳ חולל סערה שאיימה להטביע את האונייה. הנביא הושלך לים, ודג גדול בלע אותו והקיאו חי. כך הבין יונה שאי־אפשר לברוח מה׳.
אותו דבר, אומר הרשב״ם, נכון גם לגבי משה ומה שאירע לו במלון. קודם לכן, בהתגלות בסנה, היסס משה לקבל על עצמו את המשימה שה׳ הטיל עליו. ככל הנראה, חששו של משה מן השליחות נמשך גם לאחר מכן, במסעו למצרים. ולכן כעס עליו ה׳ בדרך ובא להענישו.
כזה, כך עולה מדברי הרשב״ם, הוא גם מקרהו של יעקב במאבק עם המלאך. יעקב ירא מפני המפגש עם עשו, אף על פי שה׳ הבטיח לו שיחזור בשלום. יעקב נבהל וניסה לברוח. וה׳ שלח מלאך לעצור את הבריחה.
זהו פירוש ייחודי ומעורר מחשבה. לפנינו שלושה אישים דגולים, יעקב, משה ויונה – והנה שלושתם, על פי הרשב״ם, פחדו. ממה? הרי איש מהם לא היה פחדן.
הם פחדו משליחותם. משה חזר ואמר בסנה הבוער: מי אני? הן לא יאמינו בי. לא איש דברים אנוכי. יונה חשש להעביר מסר מה׳ לאויבי ישראל. ויעקב אך זה אמר לה׳, ״קָטֹנְתִּי מִכֹּל הַחֲסָדִים וּמִכָּל הָאֱמֶת אֲשֶׁר עָשִׂיתָ אֶת עַבְדֶּךָ״ (בראשית לב, י). והיו עוד כמותם במקרא, שנבהלו מהשליחות שה׳ הטיל עליהם. ישעיהו אמר לה׳, בחזון התקדשותו לנבואה, ״אוֹי לִי כִי נִדְמֵיתִי כִּי אִישׁ טְמֵא שְׂפָתַיִם אָנֹכִי״ (ישעיהו ו, ה). וכך גם ירמיהו: ״הִנֵּה לֹא יָדַעְתִּי דַּבֵּר כִּי נַעַר אָנֹכִי״ (ירמיהו א, ו).
אין זה פחד פיזי. זה הפחד הבא מתוך תחושה אישית של ״אינני ראוי״. מי אני שאנהיג את בני ישראל? – כך תהה משה. מי אני שאשא את דבר ה׳ לעולם? – חרדו הנביאים. איך אעמוד מול אחי עשו בידיעה שאני ממשיך הברית ולא הוא? – חשש יעקב. לפעמים, דווקא לגדולים מכולנו יש ביטחון עצמי קטן במיוחד, מפני שהם יודעים כמה עצומה היא האחריות ומרגישים קטנים לעומתה. להיות אמיץ, אין פירושו לא לפחֵד – אלא לפחֵד ולהתגבר על הפחד. כך הוא הדבר באומץ פיזי, וכך גם באומץ מוסרי ורוחני.
דבריה של הסופרת מריאן ויליאמסון בעניין זה זכו לפרסום רב, ובצדק. כך כתבה:
<span class="poetry indentAll">הפחד העמוק ביותר שלנו הוא לא שמא אנחנו חלשים מדי. הפחד העמוק ביותר שלנו הוא שאנחנו בעלי עוצמה שמעל לכל שיעור. האור שבנו, לא האפלה שבתוכנו, הוא שמפחיד אותנו יותר מכול. אנחנו שואלים את עצמנו, ״איזו זכות יש לי להיות מבריק, יפהפה, מוכשר ואהוב?״ למען האמת, איזו זכות יש לכם לא להיות? אתם ילדיו של אלוהים. כשאתם בוחרים לשחק בקטן, אתם לא משרתים את העולם. אין שום דבר נאור בצמצום האישיות שלנו כדי שאחרים לא ירגישו חסרי ביטחון. נולדנו כדי לממש את הקסם האלוהי הגלום בנו. הוא לא גלום רק בחלק מאיתנו; כל אחד מאיתנו נושא את הקסם הזה בתוכו. כאשר אנחנו נותנים לאור הפנימי שלנו לזרוח אנחנו מעניקים, בלי מודע, רשות לאחרים לעשות כמונו. כשאנחנו משתחררים מהפחדים שלנו, הנוכחות שלנו משחררת אחרים.<sup class="footnote-marker">5</sup><i class="footnote">מריאן ויליאמסון, <b>בחזרה לאהבה: הרהורים על עקרונות ״הקורס בניסים</b>״, עברית: אסתר וכטל, תל אביב: אורעם, 1993.</i></span>
וכמו שקורה לא פעם, שייקספיר אומר זאת יפה מכולם: ״אל תִפחַד מן הגדוּלה. יש שנולדים גדולים, יש שמשיגים גדוּלה, ויש שהגדוּלה נופלת עליהם״.<sup class="footnote-marker">6</sup><i class="footnote">ויליאם שייקספיר, <b>הלילה השנים־עשר</b>, עברית: דורי פרנס, אתר ״שייקספיר ושות׳״, מערכה שנייה, תמונה 5.</i>
לפעמים אני מרגיש שחלק מן הבורחים מיהדותם עושים זאת, אם במודע ואם באופן תת־מודע, מן הסיבה הזו ממש. מי אני שאהיה עֵדוֹ של ה׳ בעולם, אור לגויים, מופת לעמים? אם אפילו ענקי רוח כיעקב, משה ויונה ניסו לברוח, מי אני ומה אני שלא אברח? רובנו חווים מפעם לפעם את הפחד הזה, <b>הפחד שאינני ראוי</b>.
הפחד הזה הוא שגיאה – ולא מפני שאינו אמתי, אלא מפני שאינו רלוונטי. מובן שאנו מרגישים לא ראויים למשימות גדולות לפני שאנחנו מקבלים אותן על עצמנו. האומץ לקבל על עצמנו את המשימה הוא העושה אותנו לגדולים דיינו. מנהיגים צומחים מתוך כך שהם מנהיגים. סופרים צומחים באמצעות הכתיבה. מורים צומחים על ידי כך שהם מלמדים. רק משאנו מתגברים על תחושת הקַטנוּת והבלתי ראויוּת, וקופצים למים הקרים של המשימה, אנו מגלים שהתרוממנו וגדלנו: העשייה היא שהִגדילה אותנו. כלשונה של כותרת ספר פופולרי – ״הַרגישו את הפחד, ועֲשו את זה בכל זאת״.
<b>אל תפחדו מן הגדוּלה</b>. משום כך נאבק ה׳ עם יעקב, עם משה ועם יונה ולא נתן להם לברוח. אולי איננו נולדים גדולים, אבל מתוך כך שנולדנו יהודים (או בחרנו להתגייר) הגדולה נופלת עלינו. וכמו שאמרה בצדק מריאן ויליאמסון, ההשתחררות שלנו מפחדינו עוזרת לאחרים להשתחרר מפחדיהם שלהם. זה הדבר שאנו, בני ישראל, בניו של האיש ששָׂרה עם אלוהים ועם אנשים ויכול להם, נועדנו לעשות: לאזור אומץ להיות שונים; לערער על אלילי הזמן; להיות נאמנים לאמונתנו ובו בזמן לשאוף להיות ברכה לבני כל האמונות.
אין זו משימה קלה; אך ממתי משימה ראויה לשמה היא משימה קלה? אנחנו גדולים כגודֶל האתגרים שיש לנו אומץ לקבל על עצמנו. ואם לפעמים אנו מרגישים רצון לברוח, איננו צריכים להרגיש רע; זה קרה גם לגדולים ביותר.
להרגיש פחד – זה בסדר גמור. להיכנע לפחד הזה – לא. כי ה׳ מאמין בנו גם אם לפעמים אנחנו, וטובים מאיתנו, איננו מאמינים בעצמנו.
<h4>אף אחד לא יוצא מזה טוב</h4>
<big><strong>אף אחד לא יוצא מזה טוב</strong></big><br>סיפור נורא מגולל לעינינו פרק לד בספר בראשית. דינה בת יעקב, הבת היחידה של אבות האומה הנזכרת בסיפורי האבות בשמה, עוזבת את הבית הבטוח ויוצאת ״לִרְאוֹת בִּבְנוֹת הָאָרֶץ״ (לד, א). היא נאנסת ונחטפת בידי הנסיך המקומי, שכם, בנו של מלך העיר שכם. יעקב שומע על כך, אבל אינו עושה דבר עד שבניו חוזרים. שמעון ולוי, אחי דינה, מבינים מיד שיש לפעול להצלתה. זוהי משימה כמעט בלתי אפשרית. החוטף אינו אדם מן השורה. הוא בנו של מלך, ואין להתעמת איתו ישירות. גם עם המלך אין מה לדבר. קשה להניח שהוא יורה לבנו לשחרר את השבויה. שאר אנשי העיר, אם תופנה אליהם האצבע, יקומו להגנת הנסיך. שמעון ולוי עומדים נגד עיר שלמה: שניים נגד רבים. גם אם יגייסו את כל בני יעקב, עדיין יהיו בודדים מול רבים.
שמעון ולוי מטכסים אפוא תחבולה. הם מסכימים שהנסיך ייקח את דינה לאישה, אבל מעמידים תנאי אחד: תושבי העיר צריכים למול את עורלת בשרם. התושבים, המזהים יתרונות ארוכי טווח בכריתת ברית עם השבט השכן, מסכימים. הניתוח מחליש את הגברים בעיר, וביום השלישי הכאב חריף במיוחד. או־אז נכנסים שמעון ולוי לעיר והורגים את כל הזכרים בה. הם מצילים את דינה ומביאים אותה הביתה. שאר האחים בוזזים את העיר. יעקב מבועת. ״עֲכַרְתֶּם אֹתִי לְהַבְאִישֵׁנִי בְּיֹשֵׁב הָאָרֶץ״, הוא אומר. מה היינו אמורים לעשות, שואלים האחים; ״הַכְזוֹנָה יַעֲשֶׂה אֶת אֲחוֹתֵנוּ?״ (לד, ל-לא). עם השאלה הרטורית הזו בא הסיפור אל קצו הפתאומי, והעלילה המקראית מפליגה למחוז אחר. אבל חרדתו של יעקב לנוכח מעשה בניו איננה פגה כאן. הוא חוזר אליה על ערש דווי, ובברכו את בניו הוא מקלל את שמעון ואת לוי:
<span class="poetry indentAll">שִׁמְעוֹן וְלֵוִי אַחִים –<br>כְּלֵי חָמָס מְכֵרֹתֵיהֶם.<br>בְּסֹדָם אַל תָּבֹא נַפְשִׁי,<br>בִּקְהָלָם אַל תֵּחַד כְּבֹדִי,<br>כִּי בְאַפָּם הָרְגוּ אִישׁ<br>וּבִרְצֹנָם עִקְּרוּ שׁוֹר.<br>אָרוּר אַפָּם כִּי עָז,<br>וְעֶבְרָתָם כִּי קָשָׁתָה!<br>אֲחַלְּקֵם בְּיַעֲקֹב<br>וַאֲפִיצֵם בְּיִשְׂרָאֵל. (בראשית מט, ה-ז)</span>
זוהי פרשה חריגה. למראית עין, היא נטולת מסר מוסרי. איש איננו מצטייר בה באור מחמיא. שכם הוא כמדומה הנבל הראשי. הוא התחיל; הוא אשר חטף את דינה ואנסהּ. חמור, אביו, אינו מוכיח אותו ואינו מורה לו לשחרר את דינה. שמעון ולוי אשמים במעשה אלימות מחריד. שאר האחים שולחים ידם בביזה.<sup class="footnote-marker">1</sup><i class="footnote">המקרא מתנגד בעקביות לביזה. ראו דברים יג, יג-יט; שמואל א׳ טו, יג-כו; אסתר ט, י, טו-טז.</i> יעקב נותר סביל לכל אורך הדרך. הוא איננו פועל בעצמו, ואיננו אומר לבניו איך לפעול. אפילו דינה עצמה נהגה בפזיזות כשהלכה אל העיר אף שהיה ברור שהדבר מסוכן: כזכור, הן יצחק סבה של דינה הן אברהם אבי סבה חששו לחייהם בשל אורחות הבליעל שפָּשוּ בין יושבי הארץ.<sup class="footnote-marker">2</sup><i class="footnote">ספרות המדרש ביקורתית כלפי דינה. ראו מדרש אגדה (בובר) לבראשית לד, א. מדרש שֵׂכל טוב ביקורתי אף יותר כלפי לאה, אמה של דינה, שנתנה לה לצאת.</i> מי צודק ומי טועה בסיפור הזה – את זאת משאיר הכתוב בלא הכרע, והוא עושה זאת ביודעין. יעקב מוקיע את בניו – אבל הבנים דוחים את הביקורת.
הוויכוח הלא מוכרע הזה התגלגל גם אל חכמי ימי הביניים. הרמב״ם צידד בשמעון ולוי. הם פעלו כפי שהיה עליהם לפעול, אומר הרמב״ם. תושבי שכם ראו מה שכם עשה, ידעו שזהו פשע, אך לא העמידוהו לדין וגם לא הצילו את הנערה. על כן היו שותפים לפשע. שכם ביצע עברה שעונשה מוות, ותושבי העיר שנתנו לו מחסה היו צריכים לשאת בתוצאות.<sup class="footnote-marker">3</sup><i class="footnote"><b>משנה תורה</b>, הלכות מלכים ומלחמותיהם ט, יד.</i> זוהי פסיקה מרתקת, כיוון שהיא מלמדת כי לדעת הרמב״ם הכלל ״כל ישראל ערבים זה בזה״ חל לא רק על ישראל, אלא על כל חברה. כדברי רבי יצחק עראמה, בן המאה החמש־עשרה, כל פשע שהקהילה יודעת עליו ומאפשרת לו להימשך חדֵל להיות עברה של יחידים ונעשה חטאה של הקהילה בשלמותה.<sup class="footnote-marker">4</sup><i class="footnote"><b>עקדת יצחק</b>, בראשית, וירא, שער כ, ד"ה ״ובמדרש״.</i>
הרמב״ן חולק על כך.<sup class="footnote-marker">5</sup><i class="footnote">בפירושו לבראשית לד, יג.</i> לדעתו, עקרון האחריות הקולקטיבית איננו חל על חברות שאינן יהודיות. מצוות בני נוח מחייבות כל חברה אנושית להקים בתי משפט, אך אין זה אומר שאם עבריין אינו מועמד לדין עלול דין מוות לחול על החברה כולה.
הוויכוח נמשך גם היום בקרב חכמי המקרא וחוקריו. שניים מהם העמידו את פרקנו לניתוח ספרותי של קריאה צמודה: מאיר שטרנברג בספרו <b>הפואטיקה של הסיפור המקראי</b>,<sup class="footnote-marker">6</sup><i class="footnote">Meir Sternberg, <i>The Poetics of Biblical Narrative: Ideological Literature and the Drama of Reading</i>, Bloomington: Indiana University Press, 1985, pp. 444–481.</i> והרב אלחנן סמט בעיוניו בתורה.<sup class="footnote-marker">7</sup><i class="footnote">אלחנן סמט, <b>עיונים בפרשת השבוע, </b>סדרה שלישית, תל אביב: ידיעות ספרים, תשע״ב, עמ׳ 171-149.</i> הם הגיעו למסקנות מנוגדות. פרופ׳ שטרנברג טוען כי הכתוב ביקורתי כלפי יעקב: על חדלון המעש שלו, ועל דברי הגנאי שהטיח בבניו. הרב סמט מוצא את עיקר האשמה אצל שכם וחמור.
אולם למרות המחלוקת, שני הקוראים הללו עומדים על עובדה ראויה לציון: הכתוב מעמיק במתכוון את העמימות המוסרית, בסרבו לצייר אפילו את הנבלים המובהקים של הסיפור באור שלילי שאינו הכרחי. חשבו נא על המנוול הראשי, הנסיך הצעיר שכם. הכתוב מספר לנו, מיד לאחר ציון העובדה ששכם שכב עם דינה ועינה אותה, ״וַתִּדְבַּק נַפְשׁוֹ בְּדִינָה בַּת יַעֲקֹב וַיֶּאֱהַב אֶת הַנַּעֲרָ וַיְדַבֵּר עַל לֵב הַנַּעֲרָ. וַיֹּאמֶר שְׁכֶם אֶל חֲמוֹר אָבִיו לֵאמֹר, קַח לִי אֶת הַיַּלְדָּה הַזֹּאת לְאִשָּׁה״ (לד, ג-ד). השוו זאת למסופר על אמנון בן דוד, שאנס את אחותו למחצה תמר. גם הסיפור ההוא הוא סיפור של נקמת דם. אבל שם מספר הכתוב על אמנון, לאחר שכמעשה שכם בדינה עינה את תמר ושכב עמה, ״וַיִּשְׂנָאֶהָ אַמְנוֹן שִׂנְאָה גְּדוֹלָה מְאֹד, כִּי גְדוֹלָה הַשִּׂנְאָה אֲשֶׁר שְׂנֵאָהּ מֵאַהֲבָה אֲשֶׁר אֲהֵבָהּ. וַיֹּאמֶר לָהּ אַמְנוֹן, ׳קוּמִי לֵכִי!׳״ (שמואל א׳ יג, טו). שכם איננו כזה. הוא מתאהב בדינה ורוצה לשאת אותה לאישה. המלך, אביו של שכם, ואנשי העיר, מקבלים ברצון את דרישתם של שמעון ולוי שיימוֹלוּ.
ובעוד את שכם, האיש והעיר, הכתוב נמנע מלהשחיר כליל, את משפחת יעקב הוא נזהר מלצבוע בלָבן מטהֵר. התורה מספרת ששמעון ולוי דיברו אל שכם וחמור ״בְּמִרְמָה״ (לד, יג) – אותה מילה עצמה שהתורה נקטה לא מכבר, כאשר סיפרה על יעקב שלקח את ברכתו של עשָׂו ועל לבן שהחליף את רחל בלאה. בתיאורי כל הדמויות – מִדינה המשוטטת, דרך מציליה האלימים מדי, ועד האחים נוטלי השלל ויעקב הסָביל – ניכר כי הכתוב משתדל לעורר בנו ניכור כלפיהן, לא אהדה.
התוצר הכולל הוא סיפור שאין בו לא נבלים שאין להם תקנה ולא גיבורים שאין בהם רבב. מדוע אפוא הוא מסופר בכלל? התורה אינה נוהגת לספר לנו סיפורים סתם מפני שהם קרו. היא אינה ספר היסטוריה. תקופות חשובות בחיי גיבוריה עוברות בה בשתיקה גמורה. היא איננה מספרת דבר, למשל, על ילדותו של אברהם, או על שלושים ושמונה מתוך ארבעים השנים שעברו על בני ישראל במדבר. מה התורה רוצה שנלמד מהסיפור הזה, ששום דמות בו אינה מעמידה מופת?
הסופר האמריקני אנדרו שמוּקלר המציא ניסוי מחשבתי חשוב, הידוע בכינוי ״משַל השבטים״.<sup class="footnote-marker">8</sup><i class="footnote">Andrew Bard Schmookler, <i>The Parable of the Tribes: The Problem of Power in Social Evolution</i>, Berkeley: University of California, 1984.</i> דַמיינו קבוצה של שבטים החיים בסמיכות. כולם בוחרים לחיות בשלום, למעט שבט אחד המעדיף לממש את מטרותיו באמצעות הפעלת אלימות. מה קורה לשבטים שוחרי השלום? אחד מובס ומושמד בידי השבט האַלים. השני נכבש על ידיו ומשתעבד לו. שבט שלישי בורח לאזור רחוק ונידח. אם השבט הרביעי יחליט להתגונן, הוא ייאלץ להפעיל לשם כך אלימות. ״האירוניה היא שכדי לקיים הגנה מוצלחת מפני תוקפן כוחני נדרשת החברה המתגוננת להידמות לחברה המאיימת עליה. כוח אפשר לבלום רק בכוח״.<sup class="footnote-marker">9</sup><i class="footnote">שם, עמ׳ 21.</i>
ישנן, במילים אחרות, ארבע תוצאות אפשריות: חורבן, שעבוד, נסיגה, חיקוי. ״<b>בכל אחת מן התוצאות הללו, הכוחנות מופצת ברחבי המערכת</b>. זהו משל השבטים״. זכרו שכל השבטים, למעט אחד, מבקשים שלום ואינם רוצים להפעיל כוח על שכניהם. אך די בשבט אלים אחד הנמצא באזור כדי להשליט את האלימות על כל השבטים, יבחרו להגיב כאשר יבחרו. זוהי הטרגדיה שבמצבו של האדם.
כשכתבתי את המאמר הזה, בקיץ תשע״ד, הייתה ישראל נתונה במאבק מר עם חמאס ברצועת עזה, שעלה בחיים רבים. מדינת ישראל אינה רוצה לנהל מלחמות, כמוה כיעקב אבינו. במהלך מבצע ׳צוק איתן׳ מצאתי את עצמי הוגה במילים מתחילת פרשתנו, על רגשותיו של יעקב לפני פגישתו עם עשו: ״וַיִּירָא יַעֲקֹב מְאֹד וַיֵּצֶר לוֹ״ (לב, ח). חז״ל דרשו אותן כך: ״ויירא – שמא ייהרג; ויצר לו – אם יהרוג הוא את אחרים״.<sup class="footnote-marker">10</sup><i class="footnote">מובא ברש״י על אתר.</i> פרשת דינה איננה מבקשת ללמדנו שמישהו צדק, יעקב או אולי שמעון ולוי, אלא שייתכנו מצבים שאין בהם מהלך פעולה פשוט. כל דבר שנעשה עלול להיזקף לרעתנו, וכל אפשרות כוללת התפשרות על עיקרון מוסרי זה או אחר.
לכך כיוון שמוקלר באומרו כי ״הכוח דומה למחלה זיהומית, שמרגע התפרצותה היא כובשת, בהדרגה אך בנחישות, את כל חלקיה של מערכת החברות המתחרות״.<sup class="footnote-marker">11</sup><i class="footnote">Schmookler, <i>The Parable of the Tribes</i>, p. 22.</i> פעולתו האלימה האחת של שכם כלפי דינה גררה את שני בני יעקב לנקמה אלימה, ועד שחלפה המערבולת כל הצדדים המעורבלים כבר היו מזוהמים או מתים. עמקותה המוסרית של התורה ניכרת כאן היטב, באשר היא אינה מסתירה מאיתנו את האמת הנוראה באמצעות ניסיון להציג צד אחד אשם וצד אחר טהור.
האלימות מחללת את כולנו. כך היה אז. כך גם היום.
<h3>וישב</h3>
<h4>איך לשנות את העולם</h4>
<big><strong>איך לשנות את העולם</strong></big><br>אחת מן האמירות המעצימות ביותר בכל הספרות הדתית נמצאת בהלכות תשובה ב<b>משנה תורה</b> לרמב״ם. הרמב״ם מסביר שהאדם היחיד, וגם העולם כולו, נידונים על פי רוב מעשיהם, ומוסיף: ״לפיכך צריך כל אדם שיראה עצמו כל השנה כולה כאילו חציו זכאי וחציו חייב; וכן כל העולם, חציו זכאי וחציו חייב: חטא חטא אחד – הרי הכריע עצמו והכריע את כל העולם כולו לכף חובה, וגרם להם השחתה; עשה מצווה אחת – הרי הכריע את עצמו והכריע את כל העולם כולו לכף זכות, וגרם להן תשועה והצלה״.<sup class="footnote-marker">1</sup><i class="footnote"><b>משנה תורה</b>, הלכות תשובה ג, ד.</i> אנחנו יכולים לשַנות – ואפילו לשנות את העולם. עלינו לשַווֹת זאת לנגדנו תמיד.
אמרנו שזו אמירה מעצימה; אך זו גם אמירה המנוגדת לחלוטין להרגשתנו הטבעית. כל אחד מאיתנו יודע שהוא עצמו רק אחד – והאחרים בעולם הם מיליארדים. מה אנחנו כבר יכולים לשנות? אנחנו לא יותר מטיפה בים, גרגיר חול על החוף, חלקיק אבק על פני האינסוף. האם מתקבל על הדעת שבמעשה אחד אנחנו יכולים להטות את מסלול חיינו, שלא לדבר על ההיסטוריה האנושית כולה? לפרשת השבוע שלנו יש תשובה לתמיהה הזו: אכן כן.
בפתיחת פרשתנו, המתח בין יוסף לאחיו גובר במהירות, ומאיים לגלוש לאלימות. יוסף, בנו האחד־עשר של יעקב, הוא הבן המועדף. הוא בן זקונים ליעקב, כדברי התורה, וחשוב מכך, הוא בנה בכורה של אשתו האהובה והמתה רחל. יעקב ״אָהַב אֶת יוֹסֵף מִכָּל בָּנָיו״, אומרת התורה (בראשית לז, ג), והבנים ידעו זאת וחרקו שיניים. הם קינאו בו על אהבת אביהם. חלומות הגדוּלה של יוסף השניאו אותו עליהם עוד. מראה כתונת הפסים, מִנְחַת האהבה של יעקב ליוסף, היה לצנינים בעיניהם.
ההזדמנות הגיעה כשרעו את צאן אביהם הרחק מהבית. הם זיהו את יוסף מתקרב, בשליחות אביהם. הקנאה והכעס הגיעו לנקודת רתיחה. הגיע זמן הנקמה האלימה. ״וַיֹּאמְרוּ אִישׁ אֶל אָחִיו: הִנֵּה בַּעַל הַחֲלֹמוֹת הַלָּזֶה בָּא! וְעַתָּה לְכוּ וְנַהַרְגֵהוּ וְנַשְׁלִכֵהוּ בְּאַחַד הַבֹּרוֹת, וְאָמַרְנוּ חַיָּה רָעָה אֲכָלָתְהוּ. וְנִרְאֶה מַה יִּהְיוּ חֲלֹמֹתָיו״ (לז, יט-כ).
רק אחד מן האחים לא הסכים: ראובן. הוא ידע שההצעה רעה, ומחה. כאן עושה התורה מעשה יוצא דופן. היא אומרת דבר שאיננו יכול להיות נכון אם מבינים אותו כפשוטו, וגם אנו הקוראים את הסיפור יודעים זאת. הכתוב אומר, ״וַיִּשְׁמַע רְאוּבֵן וַיַּצִּלֵהוּ מִיָּדָם״ (שם, כא).
אנו יודעים שראובן לא הצליח להציל את יוסף, שהרי על כך מעיד המשך הסיפור. ראובן מבין שהוא אחד נגד רבים, והוגה תחבולה. הוא אומר, הבה לא נהרוג אותו. הבה נזרוק אותו חי לאחד הבורות, ונניח לו למות שם. כך, לא נהיה אשמים ישירות ברצח. הוא התכוון לחזור אחר כך לבור, כשיתר האחים לא יהיו בסביבה, ולהעלות ממנו את יוסף וכך להצילו. התורה אומרת, ״וַיִּשְׁמַע רְאוּבֵן וַיַּצִּלֵהוּ מִיָּדָם״ בבחינת ״מחשבה טובה – הקב״ה מצרפה למעשה״.<sup class="footnote-marker">2</sup><i class="footnote">תוספתא, פאה א, ד.</i> ראובן רצה להציל את יוסף והתכוון לעשות זאת, אך למעשה נכשל. חלון ההזדמנויות נסגר, וכשראובן פעל כבר היה מאוחר מדי: בשובו לבור גילה שיוסף איננו בו. יוסף כבר הוצא מן הבור ונמכר.
על כך אומר המדרש: ״אילו היה ראובן יודע שהקב״ה מַכתיב עליו ׳וַיִּשְׁמַע רְאוּבֵן וַיַּצִּלֵהוּ מִיָּדָם׳ – היה טוענו ומוליכו אצל אביו״.<sup class="footnote-marker">3</sup><i class="footnote">ויקרא רבה לד, ח; רות רבה ה; תנחומא (בובר), וישב יג; ילקוט שמעוני, רות תרד.</i> כלומר, אילו ידע ראובן שהתורה עתידה לכתוב שהציל את יוסף, היה נושא את יוסף על כתפיו ומביא אותו אל יעקב. למה מתכוון המדרש?
חשבו מה היה קורה אילו ראובן פעל ברגע הנכון. יוסף לא היה נמכר לעבדות. הוא לא היה נלקח למצרים. הוא לא היה עובד בבית פוטיפר. הוא לא היה מושך את אשת פוטיפר. הוא לא היה נזרק לכלא באישום כוזב. הוא לא היה פותר את חלומות שר המשקים ושר האופים, ולא את חלומות פרעה מקץ שנתיים ימים. הוא לא היה מתמנה מִשנֶה למלך מצרים. הוא לא היה מביא את משפחתו להשתקע שם.
נכון, ה׳ אמר לאברהם שנים רבות קודם לכן, ״יָדֹעַ תֵּדַע כִּי גֵר יִהְיֶה זַרְעֲךָ בְּאֶרֶץ לֹא לָהֶם וַעֲבָדוּם וְעִנּוּ אֹתָם אַרְבַּע מֵאוֹת שָׁנָה״ (טו, יג). בני ישראל היו נעשים עבדים, אם לא בדרך זו אז בדרך אחרת. אבל לכל הפחות זה לא היה קורה מחוסר תפקוד משפחתי. פרק שלם של אשמה וחרפה יהודית היה נחסך.
לו רק ידע ראובן מה שאנו יודעים. <b>לו רק היה יכול לקרוא את הספר</b>. אבל אף פעם איננו יכולים לקרוא את הספר המספר לנו את התוצאות ארוכות הטווח של מעשינו. אף פעם איננו יודעים עד כמה השפענו על חייהם של אחרים.
יש סיפור מרגש בעיניי, על ילד שחור בן 11 שעבר עם הוריו ובני משפחתו לגור בשכונה לבנה בוושינגטון. זה קרה ב־1966.<sup class="footnote-marker">4</sup><i class="footnote">Stephen Carter, <i>Civility</i>, New York: Basic Books, 1999, pp. 61–75.</i> עם אחיו ואחיותיו הוא ישב במדרגות הכניסה לבית והמתין לראות כיצד יקבלו השכנים את פניהם – אולם איש לא קיבל את פניהם. עוברים ושבים הביטו בהם, אך אף לא אחד מהם חנן אותם בחיוך, או אפילו במבט של הכרה. הוא חש שכל הסיפורים המפחידים ששמע על יחסם של לבנים לשחורים הופכים למציאות חייו שלו. לאחר שנים כתב על ימיו הראשונים בבית החדש: ״ידעתי שלא היינו רצויים כאן. ידעתי שלא יאהבו אותנו כאן. ידעתי שלא יהיו לנו כאן חברים. ידעתי שלא היינו צריכים לעבור לכאן...״.
בעוד הוא חושב את המחשבות הללו, אישה לבנה ששבה מעבודתה עברה בצדו האחר של הרחוב. היא פנתה אל הילדים ואמרה בחיוך רחב: ״ברוכים הבאים!״. היא נכנסה לביתה, ולאחר כמה דקות הופיעה ובידיה מגש עמוס במשקאות ובכריכי גבינה וריבה, והגישה לילדים. הרגע ההוא, כתב הילד לאחר שנים, שינה את חייו. הוא נתן לו תחושת שייכוּת שלא זכה לה קודם לכן. הוא גרם לו להבין, בימים שהיחסים הבין־גזעיים בארצות הברית עדיין היו טעונים, שמשפחה שחורה יכולה להרגיש בבית גם באזור לבן, ושיחסים המבוססים על עיוורון צבעים הם בגדר האפשר. עם השנים הוא למד להוקיר עוד את האישה שמעבר לרחוב, אבל אותו מעשה ראשון, ספונטני, של קבלת פנים, הוא שנחרת בזיכרונו. הוא הפיל חומה של הפרדה והפך זרים לחברים.
הילד, סטיבן קַרטר, הוא כיום פרופסור למשפטים באוניברסיטת ייל, ועל מה שלמד באותו יום הוא כתב ספר. הוא קרא לו Civility (ציוויליוּת – כלומר אדיבות, נימוס ותרבותיות). שמה של האישה, הוא מספר לנו, היה שרה קסטנבאום, והיא נפטרה בגיל צעיר. הוא מוסיף כי אין זה מקרה שהיא הייתה יהודייה דתית. ״במסורת היהודית״, הוא מציין, ציוויליות כגון זו קרויה ״חסד, מונח שנגזר מההבנה שבני אדם עשויים בצלם אלוהים״. את הציוויליוּת עצמה, הוא מוסיף, ״אפשר לראות כחלק מרעיון החסד: היא דורשת לנהוג אדיבות כלפי אזרחים אחרים, ובכלל זה זרים, אפילו אם הדבר קשה לנו״. והוא מסכם, ״עד היום אני יכול לעצום את עיניי ולחוש על לשוני את מתיקותם הרכה והחלקה של כריכי הגבינה והריבה שטרפתי באותו אחר צהריים קיצי שבו גיליתי כיצד מעשה אחד, כן וצנוע, של טוב לב יכול לשנות חיים״.
חייה של נפש אחת, אומרת המשנה, שקולים לעולם שלם.<sup class="footnote-marker">5</sup><i class="footnote">משנה, סנהדרין ד, ה (על פי כתב יד).</i> אם שיניתם חיים של אדם, התחלתם לשנות את העולם. כך מתקנים את העולם: צעד אחר צעד, מעשה אחד בכל פעם, נפש אחת בכל פעם. לעולם איננו יודעים מראש איזו השפעה תהיה למעשה אחד שלנו. במקרים רבים איננו יודעים גם לאחר מעשה. לשרה קסטנבאום, ממש כמו לראובן, לא ניתנה ההזדמנות לקרוא בספר את סיפור ההשפעות ארוכות הטווח של המעשה שלה. אבל היא עשתה. היא לא היססה. וגם אנו, אומר לנו הרמב״ם, בל נהסס. המעשה הבא שלנו עשוי לשנות את מאזן חייו של מישהו, וגם את המאזן שלנו.
איננו עלים נידפים ברוח. אנחנו יכולים לשנות משהו בעולמנו. וכשאנו עושים כך, אנו נעשים שותפיו של אלוהים בעבודת הגאולה: אנו מצעידים את העולם המצוי עוד צעד קטן אל עבר העולם הרצוי.
<h4>למאן להינחם</h4>
<big><strong>למאן להינחם</strong></big><br>״הַכֶּר נָא״, שואלים בני יעקב את אביהם, ״הַכְּתֹנֶת בִּנְךָ הִוא אִם לֹא?״ ויעקב מכיר גם מכיר. ״כְּתֹנֶת בְּנִי״, הוא מזהה. ״חַיָּה רָעָה אֲכָלָתְהוּ. טָרֹף טֹרַף יוֹסֵף!״ והכתוב ממשיך ומספר: ״וַיִּקְרַע יַעֲקֹב שִׂמְלֹתָיו וַיָּשֶׂם שַׂק בְּמָתְנָיו וַיִּתְאַבֵּל עַל בְּנוֹ יָמִים רַבִּים. וַיָּקֻמוּ כָל בָּנָיו וְכָל בְּנֹתָיו לְנַחֲמוֹ, וַיְמָאֵן לְהִתְנַחֵם. וַיֹּאמֶר: כִּי אֵרֵד אֶל בְּנִי אָבֵל שְׁאֹלָה״ (בראשית לז, לג-לה).
ההלכה שָׂמה גבולות לאבל. שבעה, שלושים, שנה, ולא יותר. אדם אינו מתאבל עד סוף ימיו. על המתאבלים יתר על המידה אומר ה׳, ״אין אתם רחמנים יותר ממני״.<sup class="footnote-marker">1</sup><i class="footnote">מועד קטן כז ע״ב.</i> אך יעקב מודיע שיתאבל עד מותו. המדרש (מובא ברש״י) מציע הסבר מאיר עיניים: ״אין מקבלין תנחומים על החי״; במילים אחרות, יעקב מסרב להתנחם כי לא איבד את תקוותו שעוד יוסף חי.
מצבו של יעקב מזכיר את מצבם הנורא של הורי חיילים נעדרים. הם אינם יכולים לעבור את השלבים הנורמליים של האבל מפני שאינם יכולים לוותר על האפשרות שיקירם הנעדר עשוי להימצא. אבלם המתמשך הוא סוג של נאמנות; הוויתור, ההתנחמות, ההשלמה עם האבדן, הם בעיניהם בגידה. במקרים האלה, הסירוב להתנחם הוא סירוב לוותר על התקווה.
על סמך מה המשיך יעקב לקוות? הרי הוא ראה את הכותונת המגואלת בדם, ואמר במו פיו, ״חַיָּה רָעָה אֲכָלָתְהוּ. טָרֹף טֹרַף יוֹסֵף״! חוקר המשפט המקראי דיוויד דאובֶּה ז״ל העלה הצעה הנראית לי משכנעת. למילים שנאמרו ליעקב ״הַכֶּר נָא״ יש משמעות סמי־משפטית. דאובה מקשר אותן, ואת ענייננו, לדין שומר שכר שבפרשת משפטים:
<span class="poetry indentAll">כִּי יִתֵּן אִישׁ אֶל רֵעֵהוּ חֲמוֹר אוֹ שׁוֹר אוֹ שֶׂה וְכָל בְּהֵמָה לִשְׁמֹר, וּמֵת אוֹ נִשְׁבַּר אוֹ נִשְׁבָּה, אֵין רֹאֶה – שְׁבֻעַת ה׳ תִּהְיֶה בֵּין שְׁנֵיהֶם, אִם לֹא שָׁלַח יָדוֹ בִּמְלֶאכֶת רֵעֵהוּ וְלָקַח בְּעָלָיו וְלֹא יְשַׁלֵּם... אִם טָרֹף יִטָּרֵף יְבִאֵהוּ עֵד, הַטְּרֵפָה לֹא יְשַׁלֵּם. (שמות כב, ט-יג)</span>
השומר צריך לשלם את הנזק אם התרשל, אך לא אם שמר כראוי ואירע מקרה בִּיש בלתי צפוי. הטריפה היא מקרה מסוג זה, והמילים ״טָרֹף יִטָּרֵף״ מהדהדות את ״טָרֹף טֹרַף יוֹסֵף״. חוקים ומשפטים התקיימו גם לפני מתן תורה. יעקב עצמו אמר ללבן, שהפקיד בידו את צאנו, שהוא פעל לפנים משורת הדין וספג מכיסו נזקי טריפות: ״טְרֵפָה לֹא הֵבֵאתִי אֵלֶיךָ; אָנֹכִי אֲחַטֶּנָּה, מִיָּדִי תְּבַקְשֶׁנָּה״ (בראשית לא, לט). עוד ידוע לנו כי הבחנה דומה בין שגגה לאונס הייתה נהוגה לגבי אחריותו של אח בכור לגורלו של אח צעיר שהופקד בידו למשמרת. מכאן טענתו המתחמקת של קין, ״הֲשֹׁמֵר אָחִי אָנֹכִי?״
לאור זאת נבין את שהתרחש במפגש בין יעקב לבניו כששבו בלי יוסף. הם היו אחראים על אחיהם הקטן, והיו צריכים לתת את הדין על אבדנו. לכן הביאו איתם, בהתאם לְדין השומר, את ה״עֵד״, הראָיה, לכך שהוא נטרף: אם הוא נטרף, הם פטורים. בקשתם מיעקב ״הכר נא״ כמוה כבקשה לבחון את הראיה. ליעקב לא הייתה ברֵרה אלא לעשות זאת – ולזַכּוֹתָם. ואולם שופט עשוי לזכות נאשם בשל ראיות לא מספקות, ועדיין לחשוד בו בלבו. באופן דומה, יעקב לא האמין לבניו, אף שפטר אותם מאשמה פורמלית. מיאונו להתנחם מעיד על כך. תקוותו שעוד יוסף חי עתידה הייתה, כידוע, להתאמת.
המיאון להינחם מוכר לנו מעוד מקרים במקורותינו. הנה הנביא ירמיהו על אמו של יוסף:
<span class="poetry indentAll">כֹּה אָמַר ה׳: קוֹל בְּרָמָה נִשְׁמָע, נְהִי בְּכִי תַמְרוּרִים: רָחֵל מְבַכָּה עַל בָּנֶיהָ, מֵאֲנָה לְהִנָּחֵם עַל בָּנֶיהָ כִּי אֵינֶנּוּ. כֹּה אָמַר ה׳: מִנְעִי קוֹלֵךְ מִבֶּכִי וְעֵינַיִךְ מִדִּמְעָה, כִּי יֵשׁ שָׂכָר לִפְעֻלָּתֵךְ, נְאֻם ה׳, וְשָׁבוּ מֵאֶרֶץ אוֹיֵב. וְיֵשׁ תִּקְוָה לְאַחֲרִיתֵךְ, נְאֻם ה׳, וְשָׁבוּ בָנִים לִגְבוּלָם. (ירמיהו לא, טו-יז)</span>
מאין ידע ירמיהו שהבנים ישובו לגבולם? משום שרחל – ובניה, ועם ישראל כולו – מיאנו להינחם, כלומר סירבו לוותר על התקווה. כך היה גם בימי גלות בבל; מזמור תהלים קלז הוא מן הביטויים הפרדיגמטיים של המיאון להינחם:
<span class="poetry indentAll">עַל נַהֲרוֹת בָּבֶל שָׁם יָשַׁבְנוּ גַּם בָּכִינוּ בְּזָכְרֵנוּ אֶת צִיּוֹן... אֵיךְ נָשִׁיר אֶת שִׁיר ה׳ עַל אַדְמַת נֵכָר? אִם אֶשְׁכָּחֵךְ יְרוּשָׁלָ‍ִם תִּשְׁכַּח יְמִינִי; תִּדְבַּק לְשׁוֹנִי לְחִכִּי אִם לֹא אֶזְכְּרֵכִי, אִם לֹא אַעֲלֶה אֶת יְרוּשָׁלַ‍ִם עַל רֹאשׁ שִׂמְחָתִי. (תהלים קלז, א-ו)</span>
ידוע הסיפור על נפוליאון, שהתפלא למשמע קינות היהודים בתשעה באב, והשתומם כפליים כששמע שהם אבלים על חורבן בן יותר מ־1,700 שנה. ״עם המתאבל על ארצו שנים כה רבות, חזקה עליו שעוד יחזור אליה״, הכריז.
היהודים הם העם שסירב להתנחם, כי לא נטש את התקווה. יעקב זכה לשוב ולראות את יוסף. בניה של רחל שבו לגבולם. עם ישראל שב לציון. כל הסימנים הראו אחרת: הכותונת המגואלת, הגלות המתארכת, שממותיה של הארץ. גזר דינה של ההיסטוריה נראה בלתי הפיך. עם ישראל לא השלים עם הנתונים ולא קיבל את הראיות, כי לעומתם היו לו אמונה, ביטחון ותקוַות ברזל שהתגלתה כחזקה מן הכורח ההיסטורי. לא נגזים אם נאמר שהעם היהודי שרד באמצעות התקווה. תקווה זו נולדה בפסוק אחד פשוט, או אולי לא כל כך פשוט, בסיפורו של יעקב. הוא מיאן להינחם. ואנו, אף כי עולמנו עוד מצולק באלימות, בעוני ובעוול, חייבים לעשות כמוהו.
<h4>נושאו הלא צפוי של ספר בראשית</h4>
<big><strong>נושאו הלא צפוי של ספר בראשית</strong></big><br>אחת השאלות היסודיות ביותר על התורה והקשה מכולן היא: מהו העיקרון הדתי הבסיסי שמלמדים אותנו סיפורי האבות והבנים בספר בראשית, מפרשת לך לך עד סוף החומש? מהו הדבר הגדול שהם באים להשמיענו? כמובן, אברהם הביא את אמונת הייחוד לעולם ששכח אותה, אך הקורא בחומש כמעט שאינו נתקל בעניין זה.
בשאר התורה השאלה פשוטה. פרשות בראשית ונוח מלמדות אותנו יסודות אמונה רבים: שאלוהים ברא את העולם ואמר כי טוב; שאלוהים ברא את האדם בצלמו; שאלוהים נתן לנו את החופש, ומתוך כך את היכולת לעשות את הטוב וגם את הרע; שיש שכר על הטוב ועונש על הרע, ויש לנו אחריות מוסרית למעשינו. פרקים ח-ט בספר בראשית גם מלמדים אותנו שאלוהים כרת ברית עם נוח, ודרכו עם כל האנושות.
כך גם בחומשים שאינם בראשית. ספרי שמות, ויקרא, במדבר ודברים מלמדים אותנו שה׳ פדה את בני ישראל מעבדות והוציאם לדרך אל החופש ואל הארץ המובטחת; שה׳ כרת ברית עם העם כולו בהר סיני, נתן לו תרי״ג מצוות והטיל עליו לכונן ממלכת כוהנים וגוי קדוש. בקיצור – פרשות בראשית ונוח עוסקות בבריאה. ארבעת החומשים האחרונים עניינם התגלות וגאולה. אך מה עניינו של רוב ספר בראשית, מפרק יב עד פרק נ?
תאמרו, גילוי האמונה בה׳? נכון, אברהם, יצחק ויעקב מכירים בה׳ ומאמינים בו. אבל כך גם גויים כגון מלכיצדק, בן זמנו של אברהם, המתואר כ״כֹהֵן לְאֵל עֶלְיוֹן״ (בראשית יד, יח). אפילו פרעה מכיר בה׳, ואומר על יוסף, ״הֲנִמְצָא כָזֶה אִישׁ אֲשֶׁר רוּחַ אֱלֹהִים בּוֹ?״ (מא, לח). ה׳ מדבר אל אברהם, אל יצחק ואל יעקב, אבל גם אל אבימלך מלך גרר (כ, ג-ז) ואל לבן הארמי (לא, כד). מה מיוחד אפוא באבות?
דומה שהאבות אינם מלמדים אותנו עיקרי אמונה חדשים. ה׳, מצדו, אמנם מחולל להם נסים כדי להצילם מסכנה וכדי לתת להם זרע, אך אינו משנה בשבילם סדרי עולם. הם אינם נושאים נבואות באוזני בני דורם. לא ידוע לנו על חסידים שהלכו אחריהם, לבד מרמז עמום אחד על כך שאברהם ושרה לקחו איתם למסע את ״הַנֶּפֶשׁ אֲשֶׁר עָשׂוּ בְחָרָן״ (יב, ה); אפשר להבין זאת כגיור, אך באותה מידה ייתכן שמדובר ברכישת עבדים. בתורה אין שום אמירה מפורשת על כך שהאבות שכנעו אנשים באמתותה של אמונת הייחוד, או שהם נלחמו נגד עבודת האלילים. הקרוב ביותר לכך הוא הסיפור על רחל שגנבה מאביה את התרפים (לא, יט), שאולי הם אלילים ואולי לא.
נכון, נושא מרכזי בסיפורי האבות הוא הבטחות הארץ והזרע שה׳ חזר ונתן להם. אך ה׳ מבטיח הבטחות דומות גם לישמעאל ולעשו, והתורה כמו יוצאת מגדרה לספר לנו שהן התגשמו עוד לפני שהתגשמו ההבטחות לבני בריתו של ה׳ (ראו בראשית כה, יב-יח, על ילדיו של ישמעאל; ובפרק לו על צאצאי עשו).
השאלה היא אפוא אמתית ומביכה. מה שונה באבות? מה הם חידשו בעולם? במה הייתה אמונת ה׳ שלהם שונה מאחרות בזמנם? יש לכך תשובה – והיא אינה מן הצפויות. יש נושא אחד המופיע בחלק זה של התורה שש ואולי שבע פעמים. בכל פעם שאחד מבני משפחת הברית ובנותיה עוזב את מקומו ואת ביתו ובא בשערי העולם החברתי החיצון, הוא נתקל בעולם של מין־זמין־לכול.
שלוש פעמים נאלצים אברהם (פרקים יב ו-כ) ויצחק (פרק כו) לעזוב את ביתם בגלל רעב. שניהם יורדים לגרר, ואברהם גם למצרים. בכל שלושת המקרים, הבעל ירא פן ירצחוהו כדי לקחת את רעייתו להרמונו של השליט. בכל שלושת המקרים הוא מספר שהיא אחותו. זהו שקר, או במקרה הטוב חצי אמת. בכל המקרים השליט מוחה על כך כשהאמת מתגלה. ברור שאלמלא הייתה הסכנה אמתית לא היו האבות בוחרים בדרך המרמה.
במקרה הרביעי, אצל לוט בסדום, תושבי העיר מתגודדים סביב בית לוט ודורשים לאנוס את אורחיו (פרק יט). לוט מציע להם כתחליף את בנותיו הבתולות. רק פעולתם המהירה של האורחים, המלאכים, שהִכו את האנשים בסנוורים, מצילה את משפחתו של לוט מהאלימות.
במקרה החמישי, שכם, בנו של נשיא ארץ שכם, אונס וחוטף את דינה שיצאה ״לִרְאוֹת בִּבְנוֹת הָאָרֶץ״ (פרק לד). הוא מחזיק אותה כבת ערובה, וגורם לשמעון ולוי לרמות את תושבי העיר ולשפוך את דמם כדי להצילה.
ישנו עוד מקרה גבולי, פרשת יהודה ותמר (פרק לח), שהוא מסובך מן האחרים ושונה מהם. וישנו, לבסוף, המקרה השישי שבפרשת השבוע שלנו, שבו מנסה אשת פוטיפר לפתות את יוסף, ומִשהוא נמלט ממנה היא מאשימה אותו באונס וגורמת למאסרו.
כללו של דבר, בפרקי האבות והבנים בספר בראשית שזור נושא מתמשך: ניגוד בין בני בריתו של אברהם אבינו לבין שכניהם, ניגוד שעניינו לא אמונה (במובנה השגור של המילה) אלא מיניות. מחוץ לבית הברית שוררות מתירנות, הפקרות, פתיינות ואלימות מינית. סיפור האבות קרוב עד להפתיע לתפיסתו של פרויד, שהארוס הוא (לצד תנטוס, יצר המוות) אחד משני הדחפים העיקריים המושלים בהתנהגות האנושית; וכן לתפיסתו של פסיכולוג אבולוציוני אחד לפחות, דיוויד באס (בספריו <b>האבולוציה של התשוקה</b> ו<b>הרוצח שבבית השכן</b>), הגורסת שהמין הוא הגורם העיקרי לאלימות בקרב בני אדם.
מכאן דרך חדשה להבין מהי אמונת אברהם. המילה ״אמונה״ מתפרשת בדרך כלל, ודאי בתרגומיה הלועזיים אך גם בשפת היום־יום שלנו, כמערכת של תפיסות, עקרונות וידיעות לא מוכחות, שבסיסה אינו רציונלי. אך לא מכאן באה המילה הזו. ״אמונה״ קשורה ב״נאמנות״, ב״אמונים״ וב״אמון״. אמונה היא יושר, היא כיבוד מחויבויות, היא עמידה בהבטחה, היא התנהגות המעוררת אמון. האמונה מתקיימת במערכות יחסים, ובראש ובראשונה בנישואים.
בתפיסתה של התורה, מקומו הנכון של המין הוא במסגרת הנישואים; והנישואים הם במקרא תיבת התהודה המובהקת של רעיון הברית. הנישואים הם פעולה הדדית של התחייבות, שבה שני אנשים, המכבדים את ההבדלים ביניהם ומוקירים איש את יחידותו האנושית של רעהו, מצרפים את גורלותיהם יחדיו בקשר של אהבה וסוללים עתיד של צוותא. כשהנביאים רוצים לדבר על יחסי הברית בין אלוהים לבין עמו, הם משתמשים תמיד במטפורת הנישואים.
אלוהי אברהם הוא אלוהי האהבה והאמון, שאינו כופה את רצונו בכוח הזרוע אלא מדבר אלינו בעדינות המזמנת אותנו להחזיר לו אהבה ואמון. הטיעון של ספר בראשית נגד עבודת האלילים, טיעון שכוחו הרטורי טמון דווקא בכך שהוא מבוטא בעקיפין, באמצעות סדרת סיפורים, הוא זה: האלילות יוצרת עולם של יצריות מינית בלתי מרוסנת, של היעדר קוד מוסרי של שליטה עצמית, ושל סגידה לכוח – וצירוף זה מוביל לאלימות ולניצול.
אלימות וניצול מיני במשפחה קיימים גם כיום, גם בקרב יהודים דתיים, וזוהי חרפה נוראה. כנגדה עומדת עדותו של ספר בראשית כי אמונה באלוהים משמעה המחייב הוא גם נאמנות ואמון בנישואים. האמונה – זו שבין אדם למקום וזו שבין אדם לחברו – מחייבת אהבה, נאמנות וריסון יצרים. סיפורי האבות והאימהות מלמדים אותנו שאמונה איננה מערכת קדם־מדעית או פסבדו־מדעית המבקשת להסביר מדוע עולם הטבע הוא מה שהנו. אמונה היא שפת היחסים, היא הכוריאוגרפיה של האהבה. לב האמונה הוא החיבור המוסרי, בייחוד כאשר הוא נוגע ליחסים האינטימיים שלנו. המיניות חשובה ליהדות לא מפני שהיהדות פוריטנית, אלא מפני שהמיניות מגלמת את האהבה המביאה לעולם חיים חדשים.
חברה שאיבדה את האמונה, סופה שהיא זונחת את עצם הרעיון של המוסר המיני, והתוצאה בטווח הארוך היא אלימות וניצול החלשים בידי החזקים. נשים סובלות. ילדים סובלים. האמון נשבר דווקא במקום שהוא חיוני. כך היה בעולם בימי האבות. לצערנו, כך הוא גם כיום. היהדות, מנגד, מקדשת מערכות יחסים, ובראשן זו שבין איש לאשתו – שבהביננו אותה אנו מתקרבים, ככל שיכול אדם להתקרב, להבנת אהבתו של אלוהים כלפינו.
<h3>מקץ</h3>
<h4>הסופר הכותב את חיינו</h4>
<big><strong> הסופר הכותב את חיינו</strong></big><br>הפרשה הקודמת נגמרה בניסיונו הראשון של יוסף לקחת את גורלו בידיו. הניסיון נכשל. או כך היה נראה.
חשבו על סיפור יוסף שקראנו עד כה, סיפורו שקראנו בפרשת וישב. כמעט כל מה שקרה ליוסף בחלק זה של חייו שייך לאחת משתי קבוצות. הראשונה היא הדברים שאחרים עשו ליוסף. אביו אהב אותו יתר על אחיו ועשה לו כתונת פסים. אחיו קינאו בו ושנאו אותו. אביו שלח אותו לראות בשלומם במרעה. זר הראה לו לאן הלכו. הם זממו להורגו ומכרו אותו לעבדות. הוא הובא למצרים. הוא נרכש בידי פוטיפר. אשת פוטיפר נמשכה אליו, ניסתה לפתותו, ומשנכשלה האשימה אותו בניסיון אונס. יוסף נאסר. הדבר אומר דרשני. הרי יוסף נמצא במוקד תשומת לבנו. הבמה שלו. ובכל זאת, פעם אחר פעם, הוא זה שעושים לו, ולא זה שעושה. מושא ולא נושא.
הקבוצה השנייה אומרת דרשני אפילו ביתר שאת. יוסף כן עושה כמה דברים, ואפילו מנהל אחרים. הוא מנהל את משק הבית של פוטיפר. הוא ממונה מטעם שר בית הסוהר על חבריו האסירים. הוא פותר את חלומות שר המשקים ושר האופים. אך באופן עקבי, את כל מעשיו והצלחותיו מייחסת התורה במפורש לה׳. כך בבית פוטיפר: ״וַיְהִי ה׳ אֶת יוֹסֵף, וַיְהִי אִישׁ מַצְלִיחַ וַיְהִי בְּבֵית אֲדֹנָיו הַמִּצְרִי. וַיַּרְא אֲדֹנָיו כִּי ה׳ אִתּוֹ וְכֹל אֲשֶׁר הוּא עֹשֶׂה ה׳ מַצְלִיחַ בְּיָדוֹ״ (לט, ב-ג); ״וַיְהִי מֵאָז הִפְקִיד אֹתוֹ בְּבֵיתוֹ וְעַל כָּל אֲשֶׁר יֶשׁ לוֹ, וַיְבָרֶךְ ה׳ אֶת בֵּית הַמִּצְרִי בִּגְלַל יוֹסֵף, וַיְהִי בִּרְכַּת ה׳ בְּכָל אֲשֶׁר יֶשׁ לוֹ בַּבַּיִת וּבַשָּׂדֶה״ (שם, ה). כך בכלא: ״וַיְהִי ה׳ אֶת יוֹסֵף וַיֵּט אֵלָיו חָסֶד וַיִּתֵּן חִנּוֹ בְּעֵינֵי שַׂר בֵּית הַסֹּהַר. וַיִּתֵּן שַׂר בֵּית הַסֹּהַר בְּיַד יוֹסֵף אֵת כָּל הָאֲסִירִם אֲשֶׁר בְּבֵית הַסֹּהַר וְאֵת כָּל אֲשֶׁר עֹשִׂים שָׁם הוּא הָיָה עֹשֶׂה. אֵין שַׂר בֵּית הַסֹּהַר רֹאֶה אֶת כָּל מְאוּמָה בְּיָדוֹ, בַּאֲשֶׁר ה׳ אִתּוֹ וַאֲשֶׁר הוּא עֹשֶׂה ה׳ מַצְלִיחַ״ (שם, כא-כג). וכך גם כשהוא פותר חלומות: ״וַיֹּאמֶר אֲלֵהֶם יוֹסֵף: הֲלוֹא לֵאלֹהִים פִּתְרֹנִים! סַפְּרוּ נָא לִי״ (מ, ח).
על שום דמות אחרת במקרא לא נאמר הדבר ברצף עקבי וחזרתי כזה. יוסף נראה בעיני הקורא, ובעיני הסובבים אותו, אדם החלטי, מסודר ומצליח. אבל, אומרת התורה וחוזרת ואומרת, לא הוא אחראי למעשיו ולהצלחותיו, אלא אלוהים. אפילו כאשר יוסף דוחה את מדוחיה של אשת פוטיפר, הוא מנמק זאת במפורש במוסר האלוהי: ״וְאֵיךְ אֶעֱשֶׂה הָרָעָה הַגְּדֹלָה הַזֹּאת וְחָטָאתִי לֵאלֹהִים?״ (לט, ט).
המעשה היחיד המיוחס בבירור ליוסף נעשה בתחילת הסיפור ממש, בנערותו, כאשר נמצא עם בני השפחות בלהה וזלפה והביא ״אֶת דִּבָּתָם רָעָה״ ליעקב אביהם (לט, ב). אבל חוץ ממאורע זה, כל פיתול וכל מפנה במסלול חייו התזזיתי של יוסף הוא תוצאת מעשה של מישהו אחר – אדם אחר, או אלוהים (וישנם גם החלומות שחלם, שאפשר לשאול אם הם רמז אלוהי או פרי דמיונו – אבל כך או כך, חלומות הם ולא מעשים).
על הרקע הזה בולט מעשהו של יוסף בסוף הפרשה הקודמת: הוא לוקח את גורלו בידיו. משסיפר לשר המשקים כי בעוד שלושת ימים יישא פרעה את ראשו וישיבו על כנו, ומתוך ודאות גמורה שכך יקרה, הוא מבקש מהשר להזכיר את מקרהו באוזני פרעה ולהשתדל למענו: ״כִּי אִם זְכַרְתַּנִי אִתְּךָ כַּאֲשֶׁר יִיטַב לָךְ, וְעָשִׂיתָ נָּא עִמָּדִי חָסֶד וְהִזְכַּרְתַּנִי אֶל פַּרְעֹה וְהוֹצֵאתַנִי מִן הַבַּיִת הַזֶּה״ (מ, יד). ומה קורה אז? השר אכן משתחרר וחוזר לארמון – ״וְלֹא זָכַר שַׂר הַמַּשְׁקִים אֶת יוֹסֵף וַיִּשְׁכָּחֵהוּ״ (שם, כג). הכפילות מעצימה את הרושם. השר לא זכר. והוא גם שכח. הנה כי כן, בפעם היחידה שיוסף מנסה להיות אדון לגורלו הוא נכשל כישלון מהדהד.
מסורת ישראל מחדדת את הדרמה. באמצעות חלוקת התורה לפרשות השבוע, היא הופכת את המשפט העצוב הזה לפסוק המסיים את פרשת וישב. סיום הקריאה בתורה בשבוע שעבר הותיר אותנו עם תקוותיו המנופצות של יוסף. מה יהיה עכשיו? האם הוא יעלה לגדולה? האם חלומות נעוריו יתגשמו? השאלה ״מה קרה אחר כך?״ מסעירה אותנו. ואנחנו צריכים לחכות שבוע כדי לקבל תשובה.
הזמן עובר. שבוע עובר עלינו, שנתיים עוברות על יוסף: ״וַיְהִי מִקֵּץ שְׁנָתַיִם יָמִים״. רק אז מגיעה התשובה. מילים אלו הפותחות את הפרשה הן מילות מפתח: יוסף הצליח, ומה שהוא רצה שיקרה קרה: הוא יצא לחופשי מהכלא. אבל – רק מקץ שנתיים ימים. רק אז קורה הדבר.
בין המעשה לבין התוצאה הייתה התערבות של איזה גורם. כאן חשיבותה של העובדה שחלפו שנתיים. יוסף תכנן את שחרורו, ולאחר זמן אכן השתחרר, אבל זה קרה לא מפני שהוא תכנן זאת. הניסיון שלו נגמר בכישלון. שר המשקים לא זכר אותו, ושכח אותו. אבל ה׳ זכר ולא שכח. ה׳, לא יוסף, גלגל את האירועים, הלוא הם חלומות פרעה, שהובילו לשחרורו (ובדרך משונה וחריגה: עצם העובדה שחלומות מגלגלים את המציאות, ויתרה מכך, כישלונם המפתיע של חרטומי מצרים, המומחים הגדולים לפתרון חלומות, לעשות את המלאכה שהם אמונים עליה).
מה שאנחנו רוצים שיקרה קורה, אך לא תמיד בזמן שאנחנו מצפים לו, ולא תמיד באופן שאנחנו מצפים לו, ולא תמיד מפני שרצינו. אלוהים הוא המחבר־השותף של תסריט חיינו, ולפעמים, כמו בסיפור יוסף, הוא מזכיר לנו את זאת על ידי כך שהוא גורם לנו לחכות – ואז מפתיע אותנו.
זהו, בעיני היהדות, הפרדוקס שבמצבו של האדם. מצד אחד אנחנו חופשיים. אין עוד דת אחרת העומדת בתוקף כזה על החופש והאחריות של האדם. אדם וחווה היו חופשיים לא לחטוא. קין היה חופשי לא להרוג את הבל. אנחנו מוצאים תירוצים לכישלונות שלנו – זה לא היה אני; זו אשמתו של מישהו אחר; לא הייתה לי ברֵרה. אבל תירוצים הם רק תירוצים. הם אינם נכונים. אנחנו חופשיים לבחור, ואנחנו נושאים באחריות.
ועם זה, כמאמר הַמְלֶט, ״יש כוח נשגב שמעצב את גורלנו, / לא משנה כמה נחצוב בכוח״.<sup class="footnote-marker">1</sup><i class="footnote">ויליאם שייקספיר, <b>המלט</b>, עברית: דורי פרנס, אתר ״שייקספיר ושות׳״, מערכה חמישית, תמונה 2.</i> אלוהים מעורב בחיינו מקרוב. בהביטנו לאחור ממרום שנותינו אנחנו מצליחים לעתים להבחין בתוך ערפילי העבר בקווי המִתאר של סיפור שהתרקם לאטו, של ייעוד שהתברר לנו בהדרגה, קווים שחלקם שורטטו בידי מאורעות שלא היו בשליטתנו. בזמן אמת לא יכולנו לחזות כי התאונה שקרתה לנו, המחלה שפקדה אותנו, הכישלון שנחלנו נגד כל הסיכויים, הפגישה המקרית לכאורה, יובילו אותנו לאן שהובילו. אבל במבט לאחור נדמה לפעמים כי היינו כלי שחמט וקודמנו ביד בלתי נראית שידעה בדיוק היכן היא רוצה שנהיה.
<h4>כוחם של חלומות</h4>
<big><strong>כוחם של חלומות</strong></big><br>זהו אחד המהפכים הגדולים בספרות העולמית: בן לילה הופך יוסף מאסיר למשנה למלך. מה היה בו, ביוסף – זר לחלוטין לתרבות מצרים, ״עברי״, אדם שנרקב שנים בכלא באשמת שווא של ניסיון אונס – מה היה בו שהכשיר אותו להיות מנהיג האימפריה הגדולה ביותר בעולם העתיק?
ליוסף היו שלושה כישרונות, אשר כל אחד מהם לבדו הוא נחלת רבים, אך צירוף שלושתם יחדיו הוא נדיר. הכישרון הראשון: לחלום חלומות. כשאנו קוראים בפרשת וישב על שני חלומות הנעורים שלו – על אלומות אחיו המשתחוות לאלומתו, ועל השמש, הירח ואחד־עשר הכוכבים המשתחווים לו – עדיין איננו יודעים אם הם תחושה מוקדמת של עתיד מפואר, או רק ביטוי לדמיונות פרועים של ילד מפונק המתגדר בהזיות גדוּלה.
רק בפרשת השבוע הזה מתגלה לנו פיסת מידע חיונית שהוסתרה מאיתנו עד כה. יוסף אומר לפרעה, שחלם אף הוא שני חלומות מקבילים: ״וְעַל הִשָּׁנוֹת הַחֲלוֹם אֶל פַּרְעֹה פַּעֲמָיִם – כִּי נָכוֹן הַדָּבָר מֵעִם הָאֱלֹהִים וּמְמַהֵר הָאֱלֹהִים לַעֲשֹׂתוֹ״ (בראשית מא, לב). עכשיו, במבט לאחור, אנחנו מבינים שהִישָנות חלומו של יוסף הייתה אף היא סימן שאין מדובר בדמיונות שווא. יוסף אכן נועד מנערותו להיות מנהיג שמשפחתו תשתחווה לו.
שנית, כמו זיגמונד פרויד אלפי שנים אחריו, יוסף ידע לפתור חלומות של אחרים. הוא פתר את חלומותיהם של שר המשקים ושר האופים בבית הסוהר, ועכשיו, בפרשת מקץ, את חלומות פרעה. פתרונותיו לא היו כישוף ולא נס. במקרה של שר המשקים ושר האופים, הוא זכר שיום הולדתו של פרעה יחול שלושה ימים לאחר מכן (בראשית מ, כ). מנהג שליטי קדם היה לחוג את יום הולדתם במשתה ולחרוץ בו את גורלם של אנשים כאלה ואחרים (הד לכך יש במתן תוארי הכבוד ביום ההולדת של מלכת בריטניה בזמננו). מסתבר היה אפוא להניח שחלומות שר המשקים ושר האופים קשורים למאורע הצפוי ומשקפים את התקוות והחששות הלא מודעים שלהם (אבן עזרא ו<b>בכור שור</b> מציעים שניהם פירושים ברוח זו).
ואשר לחלומות פרעה, ייתכן שיוסף הכיר מסורות מצריות קדומות בדבר תקופות רעב שאורכן שבע שנים. ידועה למשל אסטלת הרעב, כתובת מצרית המתעדת שנות רעב, ומושמת בפיו של המלך ג׳וֹסֵר שמשל בתחילת המאה העשרים ושבע לפני הספירה. חוקר המקרא נחום סרנה ציטט אותה בספרו על ספר בראשית. הנה שורותיה הראשונות:
<span class="poetry indentAll">ישבתי אָבֵל על כיסאי הרם, ואנשי החצר אחוזי צער. לבי היה דוויי עליי, כי היאור לא בא במועדו מזה תקופה בת שבע שנים. התבואה הייתה בצמצום, הגרעינים מיובשים, וכל דבר אשר ייאכל היה יקר המציאות.<sup class="footnote-marker">1</sup><i class="footnote">Nahum Sarna, <i>Understanding Genesis</i>, New York: Schocken, 1966, p. 219. הטקסט למאמר זה תורגם מאנגלית על פי Miriam Lichtheim, <i>Ancient Egyptian Literature: A Book of Readings</i>, vol. 3, Berkeley: University of California Press, 1980, pp. 94–100.</i></span>
אולם ההישג המרשים ביותר של יוסף היה כישרונו השלישי: היכולת להוציא חלומות לפועל, לפתור את הבעיה שהחלום הזהיר מפניה. מיד לאחר שפענח את החלום ובישר לפרעה על שבע שנות הרעב הוסיף וסיפק פתרון:
<span class="poetry indentAll">וְעַתָּה יֵרֶא פַרְעֹה אִישׁ נָבוֹן וְחָכָם וִישִׁיתֵהוּ עַל אֶרֶץ מִצְרָיִם. יַעֲשֶׂה פַרְעֹה וְיַפְקֵד פְּקִדִים עַל הָאָרֶץ וְחִמֵּשׁ אֶת אֶרֶץ מִצְרַיִם בְּשֶׁבַע שְׁנֵי הַשָּׂבָע. וְיִקְבְּצוּ אֶת כָּל אֹכֶל הַשָּׁנִים הַטֹּבֹת הַבָּאֹת הָאֵלֶּה וְיִצְבְּרוּ בָר תַּחַת יַד פַּרְעֹה, אֹכֶל בֶּעָרִים, וְשָׁמָרוּ. וְהָיָה הָאֹכֶל לְפִקָּדוֹן לָאָרֶץ לְשֶׁבַע שְׁנֵי הָרָעָב אֲשֶׁר תִּהְיֶיןָ בְּאֶרֶץ מִצְרָיִם וְלֹא תִכָּרֵת הָאָרֶץ בָּרָעָב. (בראשית מא, לג-לו)</span>
אנחנו כבר מכירים את כישורי הניהול המעולים של יוסף. ראינו אותם בבית פוטיפר, וגם בבית הסוהר. כישרון זה, שהופגן בדיוק ברגע הנכון, הוא אשר הוביל למינוי יוסף למשנה למלך מצרים.
אם כן, יוסף מלמדנו שלושה עקרונות מנהיגותיים. הראשון: חִלמו חלומות. אל תקשרו את כנפי הדמיון שלכם. כשאנשים באים אליי לבקש עצה בנושא מנהיגות, אני נוהג להציע להם לתת לעצמם את הזמן, המרחב והדמיון לחלום. בחלומות אנחנו מגלים את נהיית לבנו המיוחדת, וההליכה אחרי הלב היא הדרך הטובה ביותר לחיות חיים מתגמלים.<sup class="footnote-marker">2</sup><i class="footnote">לאחרונה הופיע, גם בעברית, ספר המפתח רעיון זה ומבססו בדוגמאות: קן רובינסון (בשיתוף לו ארוניקה), <b>המקום הנכון: למה חשוב לעשות את מה שאוהבים</b>, עברית: שרון פרמינגר, ירושלים: כתר, 2011.</i>
חלימת חלומות נחשבת בדרך כלל לדבר לא מעשי. טעות: זהו אחד הדברים המעשיים ביותר שישנם. יש אנשים המבלים חודשים ארוכים בתכנון חופשה, אך אינם מקדישים אפילו יום אחד לתכנון החיים. הם מפקירים את עצמם לרוחות המקרה והנסיבות. זו שגיאה. מסורת חז״ל היא כי ״כל מקום שנאמר [בתורה] ׳וַיְּהִי׳, אינו אלא לשון צער״.<sup class="footnote-marker">3</sup><i class="footnote">מגילה י ע״ב.</i> חיים של ״וַיְּהִי״ הם חיים פסיביים, חיים של המתנה לדברים שיקרו, של ״שיהיה״, של ״זה מה יש״. לעומתם, ישנם חיים של ״יְהִי!״. בחיים של ״יהי!״ אנחנו גורמים לדברים לקרות – והחלומות שלנו הם הנותנים לנו קריאת כיוון.
״אם תרצו אין זו אגדה״, אמר האיש שאנו חבים לו את הקמת מדינת ישראל יותר מלכל אדם יחיד אחר. שמעתי פעם מאלי ויזל סיפור נפלא. במשך זמן מה התגוררו הרצל וזיגמונד פרויד באותו רובע בווינה. ״למזלנו״, אמר ויזל, ״הם לא נפגשו. תאר לך מה היה קורה אילו שוחחו. הרצל היה אומר, ׳יש לי חלום על מדינה יהודית׳. פרויד היה עונה, ׳ספר לי, הֶר הרצל, ממתי אתה חולם את החלום הזה? בוא, שכב על הספה ונעשה פסיכואנליזה׳. הרצל היה נרפא מחלומותיו, והמדינה היהודית לא הייתה קמה״. לשמחתנו, עם ישראל לא נרפא אף פעם מחלומותיו.
העיקרון השני נלמד מכישרונו השני של יוסף. מנהיגים פותרים חלומות של אנשים אחרים. הם משכללים את הגולמי. הם מוצאים דרך לביטוי תקוותיו ופחדיו של דור. נאום ״יש לי חלום״ של מרטין לותר קינג לקח את התקוות של האפרו־אמריקנים ונתן להן כנפיים. לא חלומותיו של יוסף עשו אותו למנהיג, אלא חלומותיו של פרעה. החלומות שלנו נותנים לנו כיוון; אבל החלומות של אחרים נותנים לנו הזדמנות.
והעיקרון השלישי: מִצאו דרך ליישם את החלומות במציאות. פתרון חלום הוא לפעמים דרך לפתרון בעיה. תחילה אַתרו את הבעיה שהחלום מעלה, ואז מִצאו דרך לפתור אותה. הרבי מקוצק הצביע פעם על קושי ברש״י. בפסוק הראשון של פרשת יתרו (שמות יח, א) מבאר רש״י את שבעת שמותיו של כוהן מדיין, ואומר שהשם יֶתֶר ניתן לו ״על שם שיתר״, כלומר הוסיף, ״פרשה אחת בתורה: ׳וְאַתָּה תֶחֱזֶה׳״. הכוונה להצעתו של יתרו למשה הפותחת במילים ״וְאַתָּה תֶחֱזֶה מִכָּל הָעָם אַנְשֵׁי חַיִל יִרְאֵי אֱלֹהִים אַנְשֵׁי אֱמֶת שֹׂנְאֵי בָצַע״ (יח, כא ואילך). כזכור, יתרו ראה שמשה נשחק תחת עומס ההנהגה והשיפוט היום־יומי של כל בני ישראל, והוא והעם כאחד עלולים כלשונו ״לנבול״, והציע לו לחלוק את המעמסה עם שכבות נוספות של מנהיגות זוטרה.
הרבי מקוצק מזכיר שהפרשה שיתרו הוסיף, כלומר דבריו אל משה, מתחילה לא מ״וְאַתָּה תֶחֱזֶה״, אלא כמה פסוקים קודם לכן, מהמילים ״לֹא טוֹב הַדָּבָר אֲשֶׁר אַתָּה עֹשֶׂה״ (יח, יז). תירוצו של הרבי מקוצק פשוט. כשיתרו אומר, ״לֹא טוֹב הַדָּבָר אֲשֶׁר אַתָּה עֹשֶׂה״ הוא איננו מוסיף משהו לתורה: הוא רק מציג בעיה. התוספת מגיעה כשהוא מגיע לפתרון.
מנהיגים טובים הם הפותרים בעיות, או המקיפים את עצמם בפותרי בעיות. קל לראות מה לא בסדר; המנהיגות מתגלמת ביכולת למצוא דרך לתקן. גאוניותו של יוסף טמונה לא בכך שחזה שבע שנות שובע ושבע שנות רעב, אלא בכך שהגה שיטה לאגירת תבואה שתבטיח אספקת מזון לעם בשבע השנים הרעות.
חִלמו חלומות; פִתרו חלומות של אחרים; ומִצאו דרכים להפוך חלום למציאות. שלושה כישורים אלה הם תמצית המנהיגות על פי יוסף.
<h4>חזות וממשות</h4>
<big><strong>חזות וממשות</strong></big><br>בתום עשרים ושתיים שנות פרידה, ורוב נפתולים ומעקשים, יוסף ואחיו סוף סוף נפגשים. הדרמה באוויר. בפעם האחרונה שראינו אותם ביחד, האחים תכננו להרוג את יוסף ולבסוף מכרו אותו לעבדות. אחת הסיבות לכך הייתה כעסם על סיפורי חלומותיו. פעמיים חלם שאחיו ישתחוו לו. לדידם אלה היו דברי רהב, ראווה וזחיחות.
על רהב נענשים בדרך כלל במפָּלה, וכך אירע גם ליוסף. אחיו הפכוהו לעבד במקום לאדון שחלם שיהיה – אך כידוע, זה לא היה סוף הסיפור כי אם תחילתו. בפרשתנו, חלומו של יוסף מתגשם במפתיע. אחיו באים ומשתחווים לו ״אַפַּיִם אָרְצָה״ (בראשית מב, ו). עכשיו, כך אנו מרגישים, הגיע סוף הסיפור. אבל שוב מתברר שאנחנו רק בתחילתו של סיפור אחר, אחר לגמרי, סיפור על חטא, על תשובה ועל סליחה. סיפורי התורה אוהבים לערער על המוסכמות הספרותיות.
לכך שהסיפור אינו נגמר פה יש סיבה עלילתית: במפגש בין יוסף לאחיו רק אדם אחד שנוכח במקום, יוסף עצמו, יודע שזוהי פגישה. ״וַיַּרְא יוֹסֵף אֶת אֶחָיו<b> וַיַּכִּרֵם</b> וַיִּתְנַכֵּר אֲלֵיהֶם וַיְדַבֵּר אִתָּם קָשׁוֹת... <b>וַיַּכֵּר יוֹסֵף אֶת אֶחָיו וְהֵם לֹא הִכִּרֻהוּ</b>״ (מב, ו-ז).
יש סיבות רבות לכך שהם לא הכירוהו. הם כלל לא ידעו שהוא במצרים. הם חשבו שהוא עדיין עבד, ואילו האיש שהם השתחוו לו היה משנה למלך. ולא זו אף זו, הוא נראה מצרי, דיבר מצרית ונשא שם מצרי, צפנת פענח. וחשוב מכל זה, הוא לבש בגדים של מצרים מן המעמד העליון. אלה הבגדים שנתן לו פרעה כשפתר את חלומותיו, כסמל להעלאתו לגדולה:
<span class="poetry indentAll">וַיֹּאמֶר פַּרְעֹה אֶל יוֹסֵף, ״רְאֵה, נָתַתִּי אֹתְךָ עַל כָּל אֶרֶץ מִצְרָיִם״. וַיָּסַר פַּרְעֹה אֶת טַבַּעְתּוֹ מֵעַל יָדוֹ וַיִּתֵּן אֹתָהּ עַל יַד יוֹסֵף, וַיַּלְבֵּשׁ אֹתוֹ בִּגְדֵי שֵׁשׁ. וַיָּשֶׂם רְבִד הַזָּהָב עַל צַוָּארוֹ, וַיַּרְכֵּב אֹתוֹ בְּמִרְכֶּבֶת הַמִּשְׁנֶה אֲשֶׁר לוֹ, וַיִּקְרְאוּ לְפָנָיו ״אַבְרֵךְ״. וְנָתוֹן אֹתוֹ עַל כָּל אֶרֶץ מִצְרָיִם. (מא, מא-מג)</span>
מציורי הקיר העתיקים שנתגלו במצרים, כגון אלה שבקבר תות־ענח׳־אמון, ידוע לנו כמה מסוגננות ומקושטות היו גלימותיהם של בעלי השררה במצרים. בעלי דרגות שונות לבשו בגדים שונים. לפרעונים המוקדמים היו שני כיסויי ראש, האחד לבן לאות כי הם מלכי מצרים העליונה, והשני אדום לציון מלכותם על מצרים התחתונה. מדים, ולבוש בכלל, מספרים סיפור, או כלשוננו היום ״מהווים הצהרה״. הם מכריזים על מעמדו של אדם. אדם הלבוש כמו המצרי שהאחים השתחוו לו, ודאי אינו יכול להיות אחיהם האבוד זה מכבר יוסף. אלא אם הוא כן...
עניין המלבוש נראה כזוטה. אבל אני רוצה לטעון שהוא איננו כזה כלל. הבגדים מתגלים כעניין גדול מאוד. תחילה עלינו לזכור שלתורה בכלל, ולספר בראשית בפרט, יש דרך מיוחדת למקד את תשומת לבנו בתֶמָה חשובה: היא מפגישה אותנו עם תמה זו באפיזודות חוזרות ונשנות. חוקר הסיפור המקראי רוברט אורי אלטר מכנה אותן ״סצנות דפוס״.<sup class="footnote-marker">1</sup><i class="footnote">אורי אלטר, <b>אמנות הסיפור במקרא</b>, עברית: שושנה צינגל, תל אביב: אדם, תשמ״ח, עמ׳ 77-61. וראו דוגמאות נוספות במאמר ״להרגיש את הפחד״ לפרשת וישלח לעיל.</i> כך למשל תֶמת יריבות האחים חוזרת בספר בראשית בארבע אפיזודות: קין והבל, יצחק וישמעאל, יעקב ועשו, יוסף ואחָיו. שלוש פעמים מופיעה בספר תמת האב הנאלץ לעזוב את ארצו בגלל רעב, ומבין שיצטרך לבקש מאשתו להציג את עצמה כאחותו; כך לא ירצחו אותו כדי לקחת אותה להרמון המלכותי. וישנה גם התמה של מציאת אישה־לעתיד ליד הבאר, ואף היא חוזרת שלוש פעמים: רבקה, רחל וציפורה בת יתרו.
גם המפגש בין יוסף לאחיו משתייך לסדרת אפיזודות שכזו. התמה היא בגדים הממלאים תפקיד מפתח בסיפור. סיפורנו הוא החמישי בסדרה. הראשון הוא סיפור יעקב הלובש את בגדי עשו ומביא לאביו ארוחה כדי לקחת את ברכת אחיו. השני הוא סיפור כתונת הפסים של יוסף, שאחיו מספיגים בדם ומביאים לאביהם כדי לומר לו שחיה רעה אכלתהו. השלישי הוא סיפור תמר המסירה את בגדי אלמנותה, מתכסה בצעיף, ומתחזה לזונה. הרביעי: הבגד שיוסף משאיר בידי אשת פוטיפר במנוסתו מפניה. והנה לנו החמישי, שבו פרעה מלביש את יוסף כמצרי רם מעלה, בבגדי שש וברביד זהב ובטבעת מלכות.
המשותף לכל הסיפורים הללו הוא שהלבוש מסייע בהם למעשה מרמה. בכולם נוצר מצב שבו הדברים אינם כפי שהם נראים. יעקב לובש את בגדי עשו כי הוא חושש פן אביו העיוור ימשש אותו ויגלה על סמך עורו החלק שהוא יעקב ולא עשו. יצחק הולך שולל לא רק בעקבות מרקם הבגדים, אלא גם בעקבות ריחם: ״רְאֵה רֵיחַ בְּנִי כְּרֵיחַ שָׂדֶה אֲשֶׁר בֵּרֲכוֹ ה׳״ (בראשית כז, כז). כותונתו המוכתמת של יוסף נועדה להסוות את אחריותם של האחים להיעלמו. ואכן, ״וַיַּכִּירָהּ, וַיֹּאמֶר: כְּתֹנֶת בְּנִי! חַיָּה רָעָה אֲכָלָתְהוּ. טָרֹף טֹרַף יוֹסֵף״ (לז, לג). התחפשותה של תמר לזונה נועדה לגרום ליהודה לשכב איתה, כיוון שהיא רצתה בבן ש״יקים זרע״ לבעלה המת ער. נראה שעל פי חוק הייבום שלפני מתן תורה, גם אביו של הבעל המת יכול לייבם, ולא רק אחיו. יהודה נענה להונאה, ורק כעבור שלושה חודשים, כאשר תמר ההרה הציגה לפניו את משכון הפתיל והמטה שהשאיר לה, הבין עם מי שכב. אשת פוטיפר השתמשה בבגדו של יוסף שנשאר בידה כדי להוכיח שניסה כביכול לאונסה. ולבסוף, בסיפור החמישי, יוסף ניצל את העובדה שאחיו אינם מכירים אותו כדי לביים סדרת אירועים שיבחנו אם האחים עדיין מסוגלים למכור אח לעבד, או שחל בהם שינוי.
חמשת סיפורי הבגדים מספרים אפוא סיפור אחד: <b>הדברים אינם בהכרח כפי שהם נראים</b>. החזות החיצונית מטעה. על כך מרמזת משמעותו הכפולה של השורש בג״ד – בגד כמלבוש, בגד של בגידה. האם הרמיזה לכפל משמעויותיה של מילה זו היא רק תחבולה ספרותית, דרך לשזור סדרת אירועים שאין ביניהם קשר אחר? או שמא לפנינו רעיון מהותי?
ההיסטוריון היהודי בן המאה התשע־עשרה צבי (היינריך) גרץ הצביע על הבדל יסודי בין היהדות לבין תרבויות קדומות אחרות: ״הפָּגָן תופס את האלוהי שבטבע באמצעות העין, ומתרגל להכירו כדבר שמסתכלים עליו. מנגד, יהודי תופס את אלוהים כנמצא מחוץ לטבע ואשר קָדם לו, ועל כן האלוהי מתגלה דרך הרצון ובאמצעות האוזן... הפָּגָן חוזה באלוהיו, היהודי שומע אותו; כלומר, מבין את רצונו״.<sup class="footnote-marker">2</sup><i class="footnote">Heinrich Graetz, <i>The Structure of Jewish History, and Other Essays</i>, New York: Ktav Publishing House, 1975, p. 68.</i>
במאה העשרים עמד חוקר הספרות אריך אוארבך על הבדל מקביל בין סגנונם הספרותי של האפוסים ההומריים לבין סגנונו של המקרא.<sup class="footnote-marker">3</sup><i class="footnote">אריך אוארבך, <b>מימזיס: התגלמות המציאות בספרות המערב</b>, עברית: ברוך קרוא, ירושלים: מוסד ביאליק, תשי״ח, עמ׳ 19-3.</i> ב<b>איליאדה</b> וב<b>אודיסיאה</b> של הומרוס מתקיימים משחקי תאורה וצבע. הן גדושות בתיאורים ויזואליים. הסיפור המקראי, לעומת זאת, ממעט מאוד בתיאורים. איננו יודעים אם אברהם היה גבוה או נמוך, ולא מה היה צבע שערו של יצחק, ולא מה היה מראה פניו של משה. הפרטים הוויזואליים נדירים, ונמסרים רק כאשר הם חיוניים להבנת המתרחש. מסופר לנו, למשל, שיוסף היה ״יְפֵה תֹאַר וִיפֵה מַרְאֶה״ (לט, ו) רק כדי שנבין מדוע, כמסופר בפסוק הבא, אשת פוטיפר חושקת בו.
המפתח להבנת חמישיית הסיפורים מצוי בהמשך התנ״ך, בסיפוריהם של שני מלכי ישראל הראשונים. לשאול היה מראה מלכותי. הוא היה ״מִשִּׁכְמוֹ וָמַעְלָה גָּבוֹהַּ מִכָּל הָעָם״ (שמואל א׳ ט, ב). הוא היה תמיר. הייתה לו נוכחות. אבל חסר לו ביטחון עצמי. הוא הלך אחרי העם במקום להובילו. שמואל נאלץ לגעור בו ולהזכיר לו, ״הֲלוֹא אִם <b>קָטֹן אַתָּה בְּעֵינֶיךָ</b>, רֹאשׁ שִׁבְטֵי יִשְׂרָאֵל אָתָּה!״ (שם טו, יז). החזות והמציאות היו מנוגדות. לשאול היה שיעור קומה פיזי, אך לא שיעור קומה מוסרי.
והיפוכם של דברים אצל דוד. כשציווה ה׳ על שמואל ללכת אל ביתו של ישי בבית לחם ולמצוא שם את מלך ישראל הבא, איש לא העלה בדעתו שמדובר בדוד, צעיר הבנים. הדחף הראשון של שמואל היה למשוח את אליאב, שכמו שאול היה גבה קומה ומרשים למראה. אך ה׳ אמר לו, ״אַל תַּבֵּט אֶל מַרְאֵהוּ וְאֶל גְּבֹהַּ קוֹמָתו, כִּי מְאַסְתִּיהוּ. כִּי לֹא אֲשֶׁר יִרְאֶה הָאָדָם, <b>כִּי הָאָדָם יִרְאֶה לַעֵינַיִם וַה׳ יִרְאֶה לַלֵּבָב</b>״ (שם טז, ז).
רק משקראנו את כל הסיפורים הללו, אנו יכולים לשוב לסיפור שטרם הזכרנו, שבעצם הוא הראשון לכל הסיפורים שבגדים מופיעים בהם: סיפור אדם וחווה שאכלו מעץ הדעת וגילו שעירומים הם. הם התביישו, וה' עשה להם "כָּתְנוֹת עוֹר". זהו סיפור על עיניים ואוזניים, על ראייה ושמיעה. חטאם של אדם וחווה לא היה קשור לפירות או למיניות כפי שיש האוהבים לחשוב, אלא לכך שהם נתנו למראה עיניהם לדחוק אל הצד את משמע אוזניהם.<sup class="footnote-marker">4</sup><i class="footnote">ראו את המאמר "אמנות ההקשבה" לפרשת בראשית לעיל.</i>
״וַיַּכֵּר יוֹסֵף אֶת אֶחָיו וְהֵם לֹא הִכִּרֻהוּ״. מדוע לא הכירוהו? מפני שעוד מן ההתחלה הם נתנו ללִבם לָתוּר אחר מראה עיניהם, אחר כתונת הפסים שהציתה את קנאתם באחיהם הצעיר. שִפטו אנשים ומצבים על פי ההופעה החיצונית – ותחמיצו את האמת שמתחתיה. גם את הקב״ה עצמו תחמיצו, כי אותו אי־אפשר לראות אלא רק לשמוע. משום כך צו היסוד של היהדות הוא ״שמע ישראל״, ומשום כך אנו מכסים את עינינו באומרנו את המילים הללו. לשמוע, ולא לנהות אחר המראה הכוזב.
החזות מטעה. הבגדים בוגדים. כדי להבין אנשים אחרים, וגם כדי להבין את רצון ה׳, נדרשת היכולת להקשיב.
<h3>ויגש</h3>
<h4>הצדיק ובעל התשובה</h4>
<big><strong>הצדיק ובעל התשובה</strong></big><br>פרשות וישב-מקץ-וייגש-ויחי הן הרצף הסיפורי הארוך ביותר בתורה. גיבורן המובהק הוא יוסף. הסיפור מתחיל בו ונגמר בו. אנחנו רואים אותו ילד שאביו אוהב ואף מפנק; נער חולמני המרגיז את אחיו; עבד, ואז אסיר, במצרים; ולפתע – דמות השנייה בעוצמתה באימפריה הגדולה ביותר בעולם העתיק. בכל שלב ושלב הסיפור חג סביבו וסביב השפעתו על אחרים. יוסף מושל בשליש השלישי של חומש בראשית ומטיל את צלו על כל היתר. כבר בתחילת הסיפור ניכר כי הוא נועד לגדולות.
אלא שההיסטוריה פנתה לכיוון אחר. כחלוף הדורות התחוור כי אח אחר טבע חותם בעם היהודי, האח שהעם היהודי נושא את שמו. משפחת הברית נודעה בכמה שמות. ישנו ״עברים״, שם שייתכן כי הוא קשור ל״חבּירו״ הנזכרים בתעודות קדומות, ואשר שורש מובנו מציין זרות ונדודים. בשם הזה נתכנו אברהם וילדיו. השם הבא בתור הוא ״בני ישראל״, בעקבות השם שניתן ליעקב על כי שׂרה עם אלוהים ואנשים ויכול להם. אחרי חלוקת הממלכה, ובפרט אחרי חורבן ממלכת ישראל בידי האשורים, נותרה ממלכת יהודה. העם היושב בה, רובו משבט יהודה, החל להיקרא ״יהודים״. יהודה, אם כן, הוא שבטווח הארוך נתן לעם את זהותו; הוא שהעמיד את בית דוד, בית המלוכה שממנו עתיד גם לבוא המשיח. למה יהודה ולא יוסף?
התשובה טמונה בתחילת פרשתנו: בעימות בין שני האחים, כשיהודה מפציר ביוסף לשחרר את בנימין. אך כדי להבינה עלינו לחזור תחילה אל סמוך לתחילת הסיפור: אל שפת הבור בעמק דותן. יהודה הוא שהציע למכור את יוסף לעבדות: ״וַיֹּאמֶר יְהוּדָה אֶל אֶחָיו: מַה בֶּצַע כִּי נַהֲרֹג אֶת אָחִינוּ וְכִסִּינוּ אֶת דָּמוֹ? לְכוּ וְנִמְכְּרֶנּוּ לַיִּשְׁמְעֵאלִים, וְיָדֵנוּ אַל תְּהִי בוֹ, כִּי אָחִינוּ בְשָׂרֵנוּ הוּא. וַיִּשְׁמְעוּ אֶחָיו״ (בראשית לז, כו-כז).
אטימות איומה מהדהדת במשפטים הללו. אין בהם ולו מילה אחת על הרוע שברצח, אלא רק חישוב תועלתני (״מַה בֶּצַע?״). בנשימה אחת יהודה מציין שיוסף הוא ״אָחִינוּ בְשָׂרֵנוּ״ ומציע למכור אותו לעבדות. אין ליהודה שמץ מהאצילות הטרגית של ראובן, אשר יחיד מכל אחיו הבין שהם עושים מעשה רע וניסה – לשווא – להציל את יוסף. בשלב זה בסיפור, יהודה הוא האדם האחרון שאפשר לצפות ממנו לגדוּלה.
אלא שיהודה – יותר מכל דמות אחרת בתורה – משתנה. האיש שאנו פוגשים בפרשתנו איננו האיש שהכרנו. אז הוא היה מוכן לראות את אחיו נמכר לעבדות. עכשיו הוא מוכן למסור לעבדות את עצמו ובלבד שאחיו הקטן לא יוחזק כעבד. אלה דבריו אל יוסף: ״וְעַתָּה יֵשֶׁב נָא עַבְדְּךָ תַּחַת הַנַּעַר עֶבֶד לַאדֹנִי, וְהַנַּעַר יַעַל עִם אֶחָיו. כִּי אֵיךְ אֶעֱלֶה אֶל אָבִי וְהַנַּעַר אֵינֶנּוּ אִתִּי? פֶּן אֶרְאֶה בָרָע אֲשֶׁר יִמְצָא אֶת אָבִי״ (מד, לג-לד).
לפנינו מהפך אישיותי מדויק כתמונת ראי. האַפָּתי נעשה אכפתי. האדישות לגורל אח קטן אחד הייתה לנחישות להצלת אח קטן ממנו. יהודה מתנדב לסבול את הסבל שגרם פעם ליוסף כדי שסבל זה לא ייפול בחלקו של בנימין. בשלב הזה מתוודע יוסף אל אחיו. ברור לנו למה: יהודה עבר את המבחן שיוסף הכין לו בקפידה. יוסף רצה לדעת אם יהודה השתנה. והוא גילה שהתשובה חיובית. עכשיו הוא יכול לעצור את המבחן.
זהו רגע מכריע בתולדות רוח האדם. יהודה הוא בעל התשובה הראשון בתורה. מאיפה באה התמורה הזו באישיותו? הפתרון יימצא, גם הפעם, בדפדוף לאחור. הפעם לא עד תחילת הסיפור בפרק לז אלא אל פרק לח, אל סיפור תמר.
כזכור, תמר נישאה, בזה אחר זה, לשני בניו של יהודה, ומכל אחד מהם בתורו התאלמנה בלי שהרתה. יהודה חשש לגורלו של בנו השלישי אם ייקח את תמר לאישה, והרחיק אותה ממנו, ועל ידי כך מנע ממנה כל אפשרות לנישואים ולאימהוּת. כדי להיחלץ ממצבה התחפשה לזונה, והסתירה את פניה. יהודה ידָעה. היא הרתה לו. משהודיעו לו כי כלתו האלמנה הרתה לזנונים ציווה להוציאה לשרפה. תמר, שכאשר התחפשה לקחה מיהודה כעירבון לאתנן את חותמו, את פתילו ואת מטהו, שלחה לו אותם. ״לְאִישׁ אֲשֶׁר אֵלֶּה לּוֹ אָנֹכִי הָרָה״, אמרה לו. עכשיו הבין יהודה את הסיפור כולו. הוא הבין כי גזר על תמר אלמנוּת מתמדת. הוא הבין שהוא עצמו אבי העובּר. והוא גם הבין שתמר נהגה בו בהגינות יוצאת דופן כאשר הקפידה שקלונו לא ייוודע ברבים אף כי איפוק זה סיכן אותה (ממעשה זה שלה למדו חכמים כי ״נוח לו לאדם שיפיל עצמו לכבשן האש ואל ילבין פני חברו ברבים״<sup class="footnote-marker">1</sup><i class="footnote">ברכות מג ע"ב.</i>).
מעשה הגבורה של תמר הוליד בשורה רוחנית. יהודה הודה שלא פעל כשורה. ״צָדְקָה מִמֶּנִּי״, אמר. זו הפעם הראשונה בתורה שאדם מודה באשמה. זו גם נקודת המפנה בחייו של יהודה. כאן נולדה יכולתו של האדם להכיר בחטאי עצמו, להתחרט ולהשתנות: אותה תופעה מורכבת הידועה בשם ״תשובה״. שינוי זה סלל את הדרך לסצנה הכבירה בפרשת וייגש, שבה הפגין יהודה נכונות להפוך את התנהגותו הישנה על קודקודה ולעשות ההפך ממה שעשה פעם. יהודה הוא איש התשובה.
שמו של יהודה בא לו ממשמעות אחת של המילה ״להודות״: לומר תודה. ״הַפַּעַם אוֹדֶה אֶת ה׳״, אמרה לאה בהולדתו ונתנה לו את שמו. אך ״להודות״ הוא גם להודות באשמה. התורה משתמשת בדרך כלל לעניין זה בצורה ״התוודה״, שממנה נגזרה גם המילה ״וידוי״ שהיא, על פי הרמב״ם, אחד החלקים החיוניים בתהליך התשובה. לשמו של יהודה כמו נוסף מעתה מִשְנֵה משמעות: יהודה הוא האיש שהודה בחטאו.
לאור זאת נוכל להבין מחדש את המימרה הידועה של רבי אבהו ״מקום שבעלי תשובה עומדין – צדיקים גמורים אינם עומדין״,<sup class="footnote-marker">2</sup><i class="footnote">ברכות לד ע״ב.</i> כלומר בעלי תשובה נמצאים במדרגה גבוהה אפילו מזו של צדיקים גמורים. פסוק הסמך של רבי אבהו במדרש הזה הוא ״שָׁלוֹם שָׁלוֹם לָרָחוֹק וְלַקָּרוֹב, אָמַר ה׳״ (ישעיהו נז, יט). הנביא ישעיהו מקדים בפסוק זה את הרחוק לקרוב, כלומר זה שהיה רחוק מה׳ קודם לזה שהיה קרוב אליו. אלא שפירוש זה של רבי אבהו של הפסוק בישעיהו שנוי במחלוקת. לדעת רבי יוחנן, המובאת שם בסוגיה, ״רחוק״ בפסוק הזה פירושו לא רחוק מה׳ אלא רחוק מחטא.
נראה שההוכחה האמתית למימרת רבי אבהו היא יהודה. יהודה הוא בעל תשובה, הראשון בתורה. יוסף, לעומת זאת, ידוע בכינוי ״יוסף הצדיק״. יוסף הצדיק היה משנה למלך מצרים, אך יהודה בעל התשובה נעשה אביהם של מלכי ישראל. במקום שיהודה בעל התשובה עומד היום, אפילו יוסף הצדיק הגמור אינו עומד. אכן, יהיה אדם גדול ככל שיהיה במידותיו ובסגולותיו, עדיין גדול ממנו יהיה האדם המסוגל לצמיחה ולשינוי. זה כוחה של תשובה. וראשיתה של התשובה – ביהודה.
<h4>הולדת הסליחה</h4>
<big><strong>הולדת הסליחה</strong></big><br>יש רגעים המשנים את העולם. בשנת 1439, למשל, כשיוהנס גוטנברג המציא את מכבש הדפוס עם אותיות הבֶּלט הניידות (אף כי הסינים פיתחו מכשיר כזה ארבע מאות שנה קודם לכן). או בשנת 1821, כשמייקל פאראדיי המציא את המנוע החשמלי. או בשנת 1990, כשטים בֶּרְנֶרְס־לי יצר את ״הרשת הכלל־עולמית״ (WWW), הלוא היא רשת האינטרנט. גם בפרשת השבוע שלנו יש רגע כזה, ובדרכו הוא היה מהפכני לא פחות מאלה שהזכרנו. זה קרה רגע לאחר שיוסף גילה לאחיו את זהותו. כשהדיבר ניטל מפיהם, הוא המשיך ואמר:
<span class="poetry indentAll">אֲנִי יוֹסֵף אֲחִיכֶם אֲשֶׁר מְכַרְתֶּם אֹתִי מִצְרָיְמָה. וְעַתָּה, אַל תֵּעָצְבוּ וְאַל יִחַר בְּעֵינֵיכֶם כִּי מְכַרְתֶּם אֹתִי הֵנָּה, כִּי לְמִחְיָה שְׁלָחַנִי אֱלֹהִים לִפְנֵיכֶם. כִּי זֶה שְׁנָתַיִם הָרָעָב בְּקֶרֶב הָאָרֶץ, וְעוֹד חָמֵשׁ שָׁנִים אֲשֶׁר אֵין חָרִישׁ וְקָצִּיר. וַיִּשְׁלָחֵנִי אֱלֹהִים לִפְנֵיכֶם לָשׂוּם לָכֶם שְׁאֵרִית בָּאָרֶץ וּלְהַחֲיוֹת לָכֶם לִפְלֵיטָה גְּדֹלָה. וְעַתָּה, לֹא אַתֶּם שְׁלַחְתֶּם אֹתִי הֵנָּה, כִּי הָאֱלֹהִים... (בראשית מה, ד-ח)</span>
זהו <b>הרגע המתועד הראשון בהיסטוריה שבו אדם אחד סולח לזולתו</b>.
על פי המדרש, הקב״ה סלח לבני אדם עוד קודם לכן,<sup class="footnote-marker">1</sup><i class="footnote">ישנם מדרשים האומרים שה׳ סלח לאדם וחווה ולקין באופן חלקי, או לפחות הקל בעונשם. על ישמעאל נאמר במדרש שחזר בתשובה, ויש מחכמי המדרש המזהים את קטורה, האישה שאברהם לקח אחרי מות שרה, עם הגר – ומכאן משמע שאברהם ויצחק שבו והתפייסו עם שפחת שרה ועם בנה.</i> אך לא על פי פשט הכתובים. חסרונו של רכיב הסליחה מהדהד בסיפורי המבול, מגדל בבל ומהפכת סדום ועמורה. כשאברהם נשא את תפילתו הנועזת למען אנשי סדום, הוא לא ביקש מאלוהים לסלוח להם. טיעוניו נסבו על צדק, לא על מחילה: אולי יש שם חמישים צדיקים, או אפילו עשרה. לא הוגן שהם ימותו. ובזכותם, אומר אברהם, יש להציל את כולם. טיעון כזה שונה תכלית שוני מבקשה למחול לרשעים.
יוסף סלח. זה היה תקדים היסטורי. ובכל זאת, התורה רומזת שהאחים לא עמדו על מלוא משמעותן של מילותיו. הוא אמנם לא אמר את המילה המפורשת ״סלחתי״. הוא אמר להם שלא יצטערו. הוא אמר: לא אתם עשיתם זאת, אלא אלוהים. הוא אמר להם שמן המעשה שלהם התגלגלה תוצאה חיובית. אך כל זאת עדיין יכול, תיאורטית, להתיישב עם תפיסתם כאשמים וכראויים להיענש. כדי להוציאנו מכלל ספק זה, מספרת התורה על מאורע נוסף, שהתרחש שנים לאחר מכן, אחרי מות יעקב. האחים רצו להיפגש עם יוסף, מחשש שעתה ינקום בהם. הם המציאו סיפור:
<span class="poetry indentAll">וַיְצַוּוּ אֶל יוֹסֵף לֵאמֹר, ״אָבִיךָ צִוָּה לִפְנֵי מוֹתוֹ לֵאמֹר: ׳כֹּה תֹאמְרוּ לְיוֹסֵף, אָנָּא <b>שָׂא</b> נָא פֶּשַׁע אַחֶיךָ וְחַטָּאתָם, כִּי רָעָה גְמָלוּךָ׳. וְעַתָּה, <b>שָׂא</b> נָא לְפֶשַׁע עַבְדֵי אֱלֹהֵי אָבִיךָ״. (בראשית נ, טז-יז)</span>
זה היה שקר לָבָן, ויוסף הבין מדוע סיפרו אותו. האחים השתמשו במילה ״שָׂא״, סְלַח, משום שעדיין לא היו בטוחים למה התכוון יוסף בדברי הסליחה שלו. האם יכול אדם לסלוח באמת ובתמים למי שמכר אותו לעבדות? אולם יוסף אכן סלח. הוא לא רצה ברעתם. לא היה לו עוד כעס ולא משקעי טינה ולא תשוקת נקם. הוא כבש את רגשותיו ויצר מסגרת מארגנת חדשה לאירועי העבר.
הסליחה אינה קיימת בכל תרבות. היא איננה מאפיין אנושי אוניברסלי וגם לא תכתיב ביולוגי. מלמד על כך מחקר מרתק של הקלסיציסט האמריקני דיוויד קונסטן, <b>לפני הסליחה: שורשיו של רעיון מוסרי</b>.<sup class="footnote-marker">2</sup><i class="footnote">David Konstan, <i>Before Forgiveness: The Origins of a Moral Idea</i>, Cambridge: Cambridge University Press, 2010.</i> קונסטן מראה שם כי בספרות יוון הקדומה אין מושג של סליחה. יש שם דבר אחר, שרבים מבלבלים אותו עם סליחה: שיכוך הכעס.
כשאדם פוגע בזולתו, הנפגע כועס ומבקש נקמה. הפוגע חש בסכנה, ומנסה להרגיע את הנפגע הזועם. לעתים הוא יתרץ תירוצים: ״זה לא היה אני, זה היה מישהו אחר״. או, ״זה היה אני אבל לא הייתה לי ברֵרה". או, ״זה היה אני אבל זה לא כל כך נורא, ובעבר עשיתי לך דברים טובים, אז במאזן הכולל אתה לא צריך לכעוס״.
לחלופין, או לצד אסטרטגיות אחרות, הפוגע עשוי להתחנן, להפציר ולבצע טקס כלשהו של השפלה עצמית. זו דרך לומר לנפגע, ״אינני איוּם אמתי״. המילה היוונית "סוּגְנוֹמֶה", המתורגמת לעתים ל"סליחה", פירושה האמתי לדברי קונסטן הוא "זיכוי" או "כפרה". הנפגע החונן את הפוגע בסוגנומה אומר לו בכך: אינני סולח לך על מה שעשית, אבל אני מבין למה עשית זאת (כי לא יכולת להתגבר על כך, כי נלכדת בנסיבות שמעבר לשליטתך); או, לחלופין: אינני צריך לנקום בך, מפני שהרכנת ראשך כלפיי והראית שאתה חולק לי את הכבוד הראוי. כבודי הושב על כנו.
בתורה יש דוגמה קלסית לפיוס שכזה: התנהגותו של יעקב כלפי עשו בפגישתם במעבר יבוק, בשובו של יעקב ממנוסתו הארוכה מפני אחיו. כזכור, יעקב נס לחרן עשרים ושתיים שנה קודם לכן, לאחר שרבקה סיפרה לו כי שמעה שעשו מתכנן להורגו לאחר מות יצחק (בראשית כז, מא). לקראת המפגש המחודש שולח יעקב לעשו מתנת ענק של צאן ובקר, ואומר ״<b>אֲכַפְּרָה</b> פָנָיו בַּמִּנְחָה הַהֹלֶכֶת לְפָנָי, וְאַחֲרֵי כֵן אֶרְאֶה פָנָיו: אוּלַי יִשָּׂא פָנָי״ (לב, כא). בפגישה עצמה יעקב משתחווה לעשו שבע פעמים, מחווה קלסית של השפלה עצמית. האחים מתנשקים, מתחבקים ויוצאים לדרכיהם הנפרדות, אך זאת לא מפני שעשו סלח ליעקב אלא מפני ששכח או מפני שזעמו שוכַּך.
הפיוס הוא צורה של ניהול סכסוכים הקיימת אפילו בקרב בעלי חיים. חוקר קופי האדם פראנס דה־ואל תיאר טקסי שלום בקרב שימפנזים, בונובואים וגורילות הרים.<sup class="footnote-marker">3</sup><i class="footnote">Frans de Waal, <i>Peacemaking among Primates</i>, Cambridge, Mass.: Harvard University Press, 1989.</i> בקרב בעלי החיים החברתיים יש מאבקי שליטה, אך מוכרחות להיות גם דרכים להשבת ההרמוניה לקבוצה, אם חפצת חיים היא. צורות פיוס והשלמה אלו הן קדם־מוסריות, והן מלוות את האנושות מהולדתה.
לא כן הסליחה. קונסטן טוען שהופעתה הראשונה בהיסטוריה נמצאת בתנ״ך – בסליחתו של יוסף לאחיו. אולם הוא איננו מסביר <b>מדוע</b> יוסף סולח, ומדוע רעיון הסליחה ומוסד הסליחה נולדו דווקא ביהדות.
התשובה היא שהיהדות הולידה צורה חדשה של מוסריות. היהדות מציעה אתיקה של אשמה – בניגוד לאתיקת הבושה שהציעו מערכות אחרות. אחד ההבדלים היסודיים בין שתי האתיקות הללו הוא שהבושה נצמדת לאדם, ואילו האשמה – לַמעשה. בתרבויות בושה, כשאדם עושה רע הוא כביכול מוחתם, מסומן, נטמא. בתרבויות אשמה, לא העושה הוא הרַע, אלא המעשה. לא החוטא, אלא החֵטא. האדם שחָטא שומר על ערכו האנושי הבסיסי (כמאמר ברכת השחר, ״אלוהיי, נשמה שנתת בי טהורה היא״). המעשה הוא אשר צריך להימחק. על כן בתרבויות האשמה ישנם תהליכים של תשובה, טהרת הלב וסליחה.
זה ההסבר להתנהגותו של יוסף במצרים, מרגע שאחיו הגיעו אליו לראשונה ועד לרגע שהוא מבשר להם על זהותו ועל סליחתו. יוסף מכניס את אחיו לתהליך קלסי, הראשון המתועד בספרות העולם, של כפרת עוונות. בכך הוא מלמד אותנו, והתורה מלמדת אותנו, כיצד מרוויחים סליחה ביושר.
ניזכר במה שקרה. תחילה האשים יוסף את אחיו בפשע שלא ביצעו. הוא אמר להם שהם מרגלים. הוא כלא אותם לשלושה ימים. ואז השאיר את שמעון כבן ערובה, והורה לשאר לחזור לביתם ולהביא משם את אחיהם הצעיר בנימין. במילים אחרות, הוא הכריח אותם לשחזר את המעמד הקודם, שבו חזרו לאביהם כשאחד מהם, יוסף, חסר. ראו מה קרה אחר כך:
<span class="poetry indentAll">וַיֹּאמְרוּ אִישׁ אֶל אָחִיו, ״אֲבָל אֲשֵׁמִים אֲנַחְנוּ עַל אָחִינוּ, אֲשֶׁר רָאִינוּ צָרַת נַפְשׁוֹ בְּהִתְחַנְנוֹ אֵלֵינוּ וְלֹא שָׁמָעְנוּ; עַל כֵּן בָּאָה אֵלֵינוּ הַצָּרָה הַזֹּאת״... וְהֵם לֹא יָדְעוּ כִּי שֹׁמֵעַ יוֹסֵף, כִּי הַמֵּלִיץ בֵּינֹתָם. (בראשית מב, כא-כג)</span>
זהו השלב הראשון בתשובה. הם <b>הכירו בחטאם</b>.
בהמשך, לאחר הפגישה השנייה, יוסף ציווה להכמין את גביע הכסף המיוחד שלו באמתחת בנימין. הגביע נמצא והאחים הושבו על עקביהם. נאמר להם שבנימין צריך להיענש ולהישאר עבד במצרים.
<span class="poetry indentAll">וַיֹּאמֶר יְהוּדָה, ״מַה נֹּאמַר לַאדֹנִי? מַה נְּדַבֵּר וּמַה נִּצְטַדָּק? הָאֱלֹהִים מָצָא אֶת עֲו‍ֹן עֲבָדֶיךָ. הִנֶּנּוּ עֲבָדִים לַאדֹנִי – גַּם אֲנַחְנוּ, גַּם אֲשֶׁר נִמְצָא הַגָּבִיעַ בְּיָדוֹ״. (מד, טז)</span>
זהו השלב השני בתשובה. הם <b>מתוודים</b>. והם עושים יותר מכך: הם מודים באחריותם המשותפת. זו התפתחות חשובה. כאשר האחים מכרו את יוסף לעבדות, יהודה הוא שהציע את הרעיון (לז, כו-כז), אבל כולם חוץ מראובן אימצו אותו.
ולבסוף, בשיאו של הסיפור, יהודה מציע את עצמו תמורת בנימין: ״וְעַתָּה יֵשֶׁב נָא עַבְדְּךָ תַּחַת הַנַּעַר עֶבֶד לַאדֹנִי, וְהַנַּעַר יַעַל עִם אֶחָיו״ (מד, לג). יהודה, שמכר את אחיו יוסף לעבד, מביע נכונות להיעשות עבד כדי לשחרר את אחיו בנימין. זה הדבר שחז״ל והרמב״ם מגדירים כ<b>תשובה שלמה</b>: כשהנסיבות שהיו בעת החטא מתקיימות בשנית, ויש לחוטא הזדמנות לחטוא שוב, אך הוא נמנע מכך כי <b>הוא השתנה</b>.
עכשיו יוסף יכול לסלוח, שכן אחיו, בהנהגת יהודה, עברו את תהליך התשובה על כל שלביו: (1) הכרת החטא, (2) וידוי ו־(3) שינוי התנהגותי.
סליחה קיימת רק בתרבות שתשובה קיימת בה. רעיון התשובה מתבסס על הנחת היסוד שאנחנו חופשיים ואחראים למעשינו, ושאנחנו מסוגלים להשתנות – ובפרט להשתנות בעקבות ההכרה בכך שחטאנו, שאנחנו אחראים לחטא הזה, ושאנחנו מתחייבים שלא לחזור עליו. האפשרות לסוג כזה של תמורה מוסרית לא התקיימה ביוון העתיקה ולא בשום תרבות אלילית אחרת. יוון הייתה תרבות של ״בושה וכבוד״, שהושתתה על צמד המושגים אופי וגורל.<sup class="footnote-marker">4</sup><i class="footnote">ראו Bernard Williams, <i>Shame and Necessity</i>, Berkeley: University of California Press, 1993.</i> היהדות היא תרבות של ״תשובה וסליחה״, שמושגי היסוד שלה הם רצון ובחירה. רעיון הסליחה היהודי אומץ בידי הנצרות, וכך הייתה האתיקה היודיאו־נוצרית לנשאית ההיסטורית הראשית של רעיון הסליחה.
התשובה והסליחה אינן רק שני רעיונות מני רבים. הן שינו את המצב האנושי. התשובה כוננה לראשונה את האפשרות שהאדם לא נידון לחזור על עברו עד אין קץ. כשאני עושה תשובה, אני מראה שבכוחי להשתנות. העתיד אינו כתוב מראש. אני יכול לעשותו אחר מכפי שהסתמן. הסליחה משחררת אותנו מן העבר. <b>הסליחה שוברת את הבלתי־הפיכוּת של מעגל התגובה והנקמה</b>. את הנעשה אפשר להשיב.<sup class="footnote-marker">5</sup><i class="footnote">חנה ארנדט עומדת על כך בספרה <b>המצב האנושי</b>, עברית: אריאלה אזולאי ועדי אופיר, תל אביב: הקיבוץ המאוחד וקרן פרידריך אברט, תשע״ד, עמ׳ 277-276.</i>
האנושות השתנתה ביום שיוסף סלח לאחיו. כשאנחנו סולחים, וכשאנחנו ראויים להיסלח, אנו חדלים להיות אסיריו של עבָרֵנו.
<h4>מסגוּר מחדָש</h4>
<big><strong>מסגוּר מחדָש</strong></big><br>הרמב״ם כינה את החכם, הדמות האנושית האידיאלית בעיניו, ״רופא נפשות״.<sup class="footnote-marker">1</sup><i class="footnote"><b>שמונה פרקים</b>, פרק שלישי.</i> כיום אנו קוראים לאדם כזה פסיכותרפיסט, מילה שנטבעה בתקופה מאוחרת למדי מן המילים היווניות ״פסיכֶה״, נפש, ו״תרפיה״, ריפוי. מדהים לראות כמה מחלוצי רפואת הנפש בעידן המודרני היו יהודים.
כמעט כל הפסיכואנליטיקנים הראשונים היו יהודים – ובהם זיגמונד פרויד, אלפרד אדלר, אוטו ראנק ומלאני קליין. עובדה זו הייתה כה בולטת, שבגרמניה הנאצית הייתה הפסיכואנליזה ידועה בכינוי ״המדע היהודי״. בהמשך, בלטו בקבוצת הפסיכולוגים היהודים חוקר הקונפורמיוּת סולומון אָש, הפסיכולוג ההתפתחותי לורנס קולברג ופסיכולוג הילדים ברונו בטלהיים. ולא רק הם. לאון פסטינגר הוא הפסיכולוג שטבע את המונח דיסוננס קוגניטיבי, הווארד גרדנר הוא אבי רעיון האינטליגנציות המרובות, ומפיטר סאלוביי ודניאל גולמן יצאה תורת האינטליגנציה הרגשית. אברהם מאסלו הנחיל לנו מבט חדש על המוטיבציה; וולטר מישל לימדנו על השליטה העצמית ב״ניסוי המרשמלו״ המפורסם; דניאל כהנמן ועמוס טברסקי הביאו לעולם את תורת הערך ואת הכלכלה ההתנהגותית; ולאחרונה זכינו במחקרם האמפירי החלוצי של ג׳ונתן היידט וג׳ושוע גרין על הרגשות המוסריים. וזו רשימה חלקית מאוד של היהודים שפרצו דרכים חדשות בפסיכולוגיה.
בעיניי, התרומות היהודיות החשובות ביותר לפסיכולוגיה ולרפואת הנפש באו משלוש דמויות מַרשימות נוספות: ויקטור פראנקל, אהרון בק ומרטין סֶליגמן. פראנקל יצר את הלוגותרפיה, שיטת טיפול המבוססת על כך שכל אדם מחפש משמעות. בק הוא מאבותיה של צורת הטיפול המצליחה ביותר, טיפול קוגניטיבי־התנהגותי (CBT). סליגמן הנחיל לנו את הפסיכולוגיה החיובית: פסיכולוגיה המתמקדת ברגשות החיוביים, וכנגד הטיפול בדיכאון שמציעות שיטות אחרות חותרת להבאת המטופל לאושר ולשמחת חיים באמצעות רכישת אופטימיוּת.
אלו הן שלוש גישות שונות, אך יש להן דבר אחד במשותף. הן מבוססות על רעיון שהציג עוד לפניהן האדמו״ר הראשון מחב״ד בספר ה<b>תניא</b>: אם נשנה את צורת החשיבה שלנו, נוכל לשנות את הרגשתנו. היגד זה היה, בהישמעו לראשונה מפי פסיכולוגים, היגד מהפכני שעמד בניגוד חריף לתיאוריות המוכרות על נפש האדם. היו שגרסו שהאופי שלנו נקבע באופן תורשתי. אחרים סברו שחיי הרגש שלנו נשלטים בידי חוויות מן הילדות המוקדמת ודחפים לא מודעים. עוד אחרים, כגון איוון פבלוב, האמינו שההתנהגות נקבעת בהתניה. בכל התיאוריות הללו, החופש הפנימי שלנו נתפס כמוגבל ביותר. מהותנו, מִיהוּתֵנו והרגשתנו מוכתבות בעיקרן בידי גורמים שאינם התודעה המודעת שלנו.
ויקטור פראנקל הראה כי יש דרך אחרת – והוא עשה זאת בתנאים האיומים ביותר שבני אדם חוו אי־פעם: במחנה אושוויץ. לפני השואה היה פראנקל פסיכותרפיסט שהתמחה בריפוי בעלי נטיות אבדניות. באושוויץ הוא התמסר ככל שיכול לייעוד מיוחד: לנטוע בחבריו האסירים רצון לחיות. הוא ידע שרק אם יצליחו לשמר רצון זה יש סיכוי שיחזיקו מעמד. שם גילה פראנקל את התגלית היסודית שלימים הקנתה לו את פרסומו:
<span class="poetry indentAll">אנו, שחיינו במחנות ריכוז, זוכרים את האנשים אשר היו עוברים מצריף לצריף כדי לעודד רוחם של אחרים, כדי לפרוס להם מפרוסת לחמם האחרונה. אולי הם היו מעטים, אך די בהם להוכיח כי אפשר ליטול מן האדם את הכול חוץ מדבר אחד: <b>את האחרונה שבחירויות אנוש – לבחור את עמדתו במערכת נסיבות מסוימת, לבוֹר את דרכו</b>.<sup class="footnote-marker">2</sup><i class="footnote">פראנקל, <b>האדם מחפש משמעות</b>, עמ׳ 86-85.</i></span>
מה שנתן לאנשים את הרצון לחיות היה אמונתם שיש להם משימה לבצע, שליחות למלא, דבר־מה חשוב שהם עדיין לא השלימו ואשר מחכה להם שיעשוהו בעתיד. ״צריכים היינו ללמוד בעצמנו וללמד את האנשים המיואשים״, כותב פראנקל, ״כי בעצם לא הייתה חשיבות למה שאנחנו קיווינו לקבל מן החיים, אלא למה שביקשו החיים לקבל מאיתנו״.<sup class="footnote-marker">3</sup><i class="footnote">שם, עמ׳ 98.</i> פראנקל נטע באסירים את ההכרה שהעתיד שלהם קורא להם, וכך הצליח לעזור להם בעודם בגיא צלמוות לגלות את ייעודם בחיים.
השינוי המנטלי שחוו אנשים אלה ידוע כיום, בעיקר בקרב אנשי הטיפול הקוגניטיבי־התנהגותי, כ״מִסגוּר מחדש״. תמונה של צייר עשויה להיראות אחרת כאשר מחליפים את המסגרת שלה. וכמו התמונה גם החיים. העובדות אינן משתנות, אך משתנה האופן שאנו תופסים בו אותן. פראנקל כותב שהוא הצליח לשרוד באושוויץ על ידי כך שבכל יום ויום דמיין את עצמו מרצה באוניברסיטה על הפסיכולוגיה של מחנה הריכוז. כל מה שקרה לו בהווה הותמר, באמצעות פעולה תודעתית זו, לכדי המחשה של הרעיונות שיסביר בהרצאה. ״בדרך זו הצלחתי איך־שהוא להתעלות על המצב, על סבלות השעה, והתבוננתי בהם כאילו היו נחלת העבר״.<sup class="footnote-marker">4</sup><i class="footnote">שם, עמ׳ 95.</i>
תגלית מודרנית זו היא בעצם תגלית מחודשת, מפני שראשון גדולי הממסגרים מחדש בהיסטוריה היה יוסף – כמתואר בפרשיות השבוע הזה והשבוע הבא. כזכור, יוסף נמכר לעבדות בידי אחיו. הוא איבד את חירותו למשך שלוש־עשרה שנה, והיה מנותק ממשפחתו למשך עשרים שנה. אילו נטר לאחָיו טינה והשתוקק לנקום בהם, היה אפשר להבין אותו. ובכל זאת הוא התרומם מעל לרגשות הללו, ועשה זאת באמצעות הכנסת הזיכרונות למסגרת חדשה. הנה דבריו אל אחיו בהתוודעוֹ אליהם לראשונה:
<span class="poetry indentAll">אֲנִי יוֹסֵף אֲחִיכֶם אֲשֶׁר מְכַרְתֶּם אֹתִי מִצְרָיְמָה. וְעַתָּה אַל תֵּעָצְבוּ וְאַל יִחַר בְּעֵינֵיכֶם כִּי מְכַרְתֶּם אֹתִי הֵנָּה, כִּי לְמִחְיָה <b>שְׁלָחַנִי אֱלֹהִים</b> לִפְנֵיכֶם. כִּי זֶה שְׁנָתַיִם הָרָעָב בְּקֶרֶב הָאָרֶץ, וְעוֹד חָמֵשׁ שָׁנִים אֲשֶׁר אֵין חָרִישׁ וְקָצִּיר – <b>וַיִּשְׁלָחֵנִי אֱלֹהִים</b> לִפְנֵיכֶם לָשׂוּם לָכֶם שְׁאֵרִית בָּאָרֶץ וּלְהַחֲיוֹת לָכֶם לִפְלֵיטָה גְּדֹלָה. וְעַתָּה,<b> לֹא אַתֶּם שְׁלַחְתֶּם אֹתִי הֵנָּה, כִּי הָאֱלֹהִים</b>, וַיְשִׂימֵנִי לְאָב לְפַרְעֹה וּלְאָדוֹן לְכָל בֵּיתוֹ וּמֹשֵׁל בְּכָל אֶרֶץ מִצְרָיִם. (בראשית מה, ד-ח)</span>
והנה דבריו אל אחיו כעבור שנים, לאחר שיעקב אביהם נפטר והם פחדו שיוסף שמר למועד זה את נקמתו:
<span class="poetry indentAll">אַל תִּירָאוּ! כִּי הֲתַחַת אֱלֹהִים אָנִי? <b>וְאַתֶּם חֲשַׁבְתֶּם עָלַי רָעָה – אֱלֹהִים חֲשָׁבָהּ לְטֹבָה</b> לְמַעַן עֲשֹׂה כַּיּוֹם הַזֶּה לְהַחֲיֹת עַם רָב. וְעַתָּה אַל תִּירָאוּ, אָנֹכִי אֲכַלְכֵּל אֶתְכֶם וְאֶת טַפְּכֶם. (בראשית נ, יט-כא)</span>
יוסף מִסגר את כל עברו מחדש. הוא לא ראה עוד את עצמו כאדם שאחיו עשו לו עוול. הוא הגיע לידי ראיית עצמו כאדם שאלוהים שלח אותו למשימה מצילת חיים. כל מה שקרה לו היה הכרחי, כי קורותיו אלו הובילו אותו לעמדה שיוכל להגשים מעל גביה את מטרתו בחיים: להציל אזור שלם מגוויעה ברעב, ולהכין חוף מבטחים למשפחתו.
מעשה תודעתי זה, המסגור מחדש, אפשר ליוסף לחיות בלי צריבה מתמדת של כעס ותרעומת. הוא אפשר ליוסף לסלוח לאחיו ולהתפייס איתם. הוא התמיר את האנרגיות השליליות של הרגשת העבר לאנרגיות של קשב ממוקד אל העתיד. מבלי שידע זאת היה יוסף מבשרה של אחת התנועות החשובות בפסיכותרפיה המודרנית. הוא הראה מה גדול כוחו של מסגור מחדש. איננו יכולים לשנות את העבר. אבל בשַנותנו את האופן שאנו <b>חושבים </b>בו על העבר, אנו יכולים לשנות את העתיד.
כל מצב שאנו מצויים בו, מסגור מחדש יכול לשנות את תגובתנו אליו ולנסוך בנו כוח לשרוד, אומץ להתמיד, ונחישות להמריא מהצד האפל של הקיום אל אורו המרפא של יום חדש.
<h3>ויחי</h3>
<h4>הבן יזכיר לי אפרים</h4>
<big><strong>הבן יזכיר לי אפרים</strong></big><br>דרמת האחים הצעירים והבכורים שזרה את ספר בראשית כולו, מקין והבל ואילך. עכשיו, בהגיעה אל שני בני יוסף, מנשה ואפרים, נרשם בה פרק יוצא דופן. בסצנה היחידה בחומש בראשית שיש בה סב ונכדים, יוסף מביא את בניו להתברך מאביו ישראל שעל ערש דווי – וישראל סבא מתעקש, למרות הסבריו של בנו, לשכל את ידיו ולתת את יד ימינו על ראש אפרים, הצעיר. ״יָדַעְתִּי בְנִי, יָדַעְתִּי״, אומר ישראל על מנשה הבכור, ״גַּם הוּא יִהְיֶה לְּעָם וְגַם הוּא יִגְדָּל. וְאוּלָם אָחִיו הַקָּטֹן יִגְדַּל מִמֶּנּוּ וְזַרְעוֹ יִהְיֶה מְלֹא הַגּוֹיִם״ (בראשית מח, כ).
לא קשה להבין מדוע היה חשוב כל כך ליוסף שאביו יברך את בנו הבכור. שלוש פעמים הקדים יעקב צעיר לבכור. תחילה, כשקנה את הבכורה מאחיו עשו, וכשרימה את יצחק כדי לקבל את הברכה שיועדה לו. אחר כך כשהעדיף את רחל מִלֵּאָה הגדולה ממנה. ולבסוף כשביכר את בניו הצעירים יוסף ובנימין על פני הגדולים. התוצאות ידועות. הבריחה מעשו ואימת המלחמה איתו; השעבוד הכפול ללבן והמתח בין הרעיה האהובה לשנואה באוהל יעקב; ואסון מכירת יוסף עצמו, עבדותו ומאסרו, שיוסף עוד נושא את צלקותיו. האם יעקב לא למד לקח? האם הוא רוצה להוריש את הקללה הזו לדור נוסף? או שמא פשוט אינו יודע שמנשה הוא הבכור?
ובכל מקרה, מדוע העדיף ישראל את אפרים? זו פגישתו הראשונה עם נכדיו אפרים ומנשה. לא הייתה לו הזדמנות להתרשם מאישיותם. הגורמים שהובילוהו להכרעות הקודמות לא היו קיימים הפעם.
התורה השאירה לנו כאן, כבמקרים נוספים, את מלאכת הפענוח. בכתוב, אנו מוצאים דבר אחד שישראל ודאי ידע על נכדיו: את שמותיהם. ייתכן שהשמות ומה שעומד מאחוריהם גרמו לו להעדיף את אפרים, שכן בשמות בניו קודד יוסף את סיפור גלותו מבית יעקב. כזכור, בני יוסף נולדו לו מאסנת בת פוטי־פרע לאחר שנתמנה משנה למלך, לפני שנות הרעב. ״וַיִּקְרָא יוֹסֵף אֶת שֵׁם הַבְּכוֹר מְנַשֶּׁה, כִּי נַשַּׁנִי אֱלֹהִים אֶת כָּל עֲמָלִי וְאֵת כָּל בֵּית אָבִי. וְאֵת שֵׁם הַשֵּׁנִי קָרָא אֶפְרָיִם כִּי הִפְרַנִי אֱלֹהִים בְּאֶרֶץ עָנְיִי״ (מא, נא-נב).
בתמציתיות עילאית רומזת כאן התורה לאופייה של חוויית הגלות בשני שלבים שעברו על יוסף בהיותו משנה למלך. תחילה, הוא חש הקלה. הוא כבר אינו עבד ואינו אסיר. הוא עלה לגדוּלה. בארץ כנען הוא היה צעיר הבנים במשפחת רועים נוודים. והנה הוא גדול האומה החזקה בעולם, שני רק לפרעה בדרגה ובכוח. אין בארמון מי שיזכיר לו מאין בא. בטבעת פרעה שעל ידו, בבגדי השש שלו וברביד הזהב שעל צווארו, הוא נסיך מצרי (כמשה, לימים). עברו נשתכח ממנו וצלל בתהום הנשייה. זה פירוש שמו של מנשה.
בחלוף העתים התדפקו רגשות חדשים על לוח לבו של יוסף. נכון, הוא נסיך והוא הגשים את חלום נעוריו. אבל העם המצרי אינו עַמו ותרבות מצרים אינה תרבותו. משפחתו, העוסקת במקצוע הרעייה הבזוי במצרים, החיה בפריפריית כנען הפרימיטיבית, היא בכל זאת משפחתו וצור מחצבתו. ועם כל עליבותה לכאורה, דווקא אליה דיבר האלוהים; לא אלֵי השמש והנהר והמוות מהפנתיאון המצרי, אלא אלוהים בורא שמים וארץ, השוכן לא במקדשים ובפירמידות ובמרכבות מופזות אלא בלב האדם, ומשם הוא מדבר באוזניו ומרומם משפחה פשוטה אל פסגות הרוח.
תמורה חלה ביוסף. שינוי עומק. הצלחתו החומרית עוד הייתה בשיאה – ״הִפְרַנִי אֱלֹהִים״ – אך מצרים הייתה בעיניו לארץ עוניוֹ. למה? כי היא גלות. אבחנה סוציולוגית ידועה על אוכלוסיות מהגרים, המוכרת בשם ״חוק הַנְסֶן״, אומרת כי הדור השני מנסה לזכור מה שהדור הראשון ניסה לשכוח. יוסף עבר בעצמו את השינוי הזה, ובמהירות רבה: עוד לפני הולדת בנו השני. כשקרא לו בשם אפרים ודאי עוד זכר כי אך לא מכבר, בהולדת מנשה, ניסה לשכוח מיהו, מאין בא, לאן הוא שייך. עכשיו הוא רוצה לזכור.
ואם כך, העדפתו של ישראל כלפי אפרים אינה קשורה לגילים, כי אם לשמות. הוא ידע ששהות משפחתו במצרים עתידה להיות ממושכת. טרם צאתו מכנען לראות את יוסף נגלה אליו ה׳ במראות הלילה ואמר לו, ״אָנֹכִי הָאֵל אֱלֹהֵי אָבִיךָ. אַל תִּירָא מֵרְדָה מִצְרַיְמָה, כִּי לְגוֹי גָּדוֹל אֲשִׂימְךָ שָׁם. אָנֹכִי אֵרֵד עִמְּךָ מִצְרַיְמָה, וְאָנֹכִי אַעַלְךָ גַם עָלֹה. וְיוֹסֵף יָשִׁית יָדוֹ עַל עֵינֶיךָ״ (מו, ג-ד). יעקב ידע שזו תחילתן של הגלות והעבדות ארוכות השנים שה׳ הודיע לאברהם, תוך ש״אֵימָה חֲשֵׁכָה גְדֹלָה נֹפֶלֶת עָלָיו״, שיהיו מנת חלקם של צאצאיו (טו, יב-יג). זו תהיה לפרקים גלות איומה וחשוכה – ומנשה ואפרים הם הראשונים שנולדו בה.
ישראל רצה לאותת לדורות הבאים, דורות הגלות, ממנשה ואפרים והלאה, כי תמיד יהיה מתח בין התשוקה לשכוח לבין חיק הזיכרון: בין החשק להתבולל, לאמץ את התרבות המקומית, לאלחש את תקוות השיבה – לבין הידיעה שזוהי ״גלות״, שאנחנו חלק מסיפור גדול יותר, שבסוף הדרך מחכה לנו המולדת. יש ברכה בנשייה של מנשה, אך גדולה ממנה ברכת הזיכרון של אפרים, זיכרון העבר הרחוק והעתיד המתקרב. כשהיינו ילדים שיבשנו לפעמים בטעות את המילים שבפסוק ובשיר ״הֲבֵן יַקִּיר לִי אֶפְרַיִם״, ואמרנו ״הַבֵּן יַזְכִּיר לי אפרים״; מתברר שיש משהו בטעות הזאת. בגלות נוח לִנְשות כמנשה, אך חשוב מכך לזכור כאפרים.
<h4>מתי מותר לשקר?</h4>
<big><strong>מתי מותר לשקר?</strong></big><br>אחרי מות יעקב, אחיו של יוסף מפחדים. לפני שנים, כשגילה להם את זהותו האמתית, הוא נתן להם להבין שהוא סולח להם על שמכרו אותו לעבדות. בכך עסקנו בשיחתנו בפרשה הקודמת. כזכור, האחים לא היו בטוחים לגמרי שיוסף אכן סלח להם. אולי הוא לא התכוון למה שאמר? אולי הוא עדיין שומר טינה? ושמא הדבר היחיד שמנע ממנו עד כה לנקום בהם היה הכבוד ליעקב אביהם? בימים ההם היה מקובל שאחים לא סוגרים חשבונות כל עוד אביהם חי. אנו מכירים זאת מסיפור מוקדם יותר. לאחר שיעקב לקח את ברכת אחיו, עשו אמר, ״יִקְרְבוּ יְמֵי אֵבֶל אָבִי וְאַהַרְגָה אֶת יַעֲקֹב אָחִי״ (בראשית כז, מא). על כן באים אחי יוסף אליו ואומרים לו:
<span class="poetry indentAll">״אָבִיךָ צִוָּה לִפְנֵי מוֹתוֹ לֵאמֹר, ׳כֹּה תֹאמְרוּ לְיוֹסֵף: אָנָּא שָׂא נָא פֶּשַׁע אַחֶיךָ וְחַטָּאתָם, כִּי רָעָה גְמָלוּךָ׳. וְעַתָּה שָׂא נָא לְפֶשַׁע עַבְדֵי אֱלֹהֵי אָבִיךָ״. וַיֵּבְךְּ יוֹסֵף בְּדַבְּרָם אֵלָיו. (נ, טז-יז)</span>
מהכתובים משתמע בבירור שסיפור זה שסיפרו אחי יוסף, על צוואתו־כביכול של יעקב, לא היה ולא נברא. אילו אמר יעקב את הדברים הללו, היה אומרם ליוסף עצמו, ולא מבקש מהאחים שיאמרו לו. הזמן המתאים לומר דברים כאלו היה על ערש דווי, בפרק הקודם. סיפורם של האחים היה ״שקר לבן״. מטרתו הראשית איננה לרמות, אלא להפחית את דרגת המתח בסיטואציה טעונה מאוד. אולי על כן בכה יוסף: הוא הבין שהאחים עדיין חושבים שהוא מסוגל לנקום בהם.
חז״ל למדו מכאן עיקרון: ״מותר לשַנות מפני השלום״.<sup class="footnote-marker">1</sup><i class="footnote">יבמות סה ע״ב.</i> שקר לבָן מותר בהלכה. אין זה המקום היחיד שחז״ל הזכירו בו עיקרון זה. הם אפילו ייחסו ״שינוי״ מן האמת לקב״ה עצמו.<sup class="footnote-marker">2</sup><i class="footnote">מדרש שֵׂכל טוב, תולדות כז, יט.</i> כשהמלאכים באו לאוהל אברהם, לספר לו ולשרה שהיא עתידה להרות וללדת, שרה צחקה בלבה: ״וַתִּצְחַק שָׂרָה בְּקִרְבָּהּ לֵאמֹר, אַחֲרֵי בְלֹתִי הָיְתָה לִּי עֶדְנָה וַאדֹנִי זָקֵן? וַיֹּאמֶר ה׳ אֶל אַבְרָהָם, לָמָּה זֶּה צָחֲקָה שָׂרָה לֵאמֹר ׳הַאַף אֻמְנָם אֵלֵד וַאֲנִי זָקַנְתִּי?׳״ (יח, יב-יג). ה׳ סיפר לאברהם ששרה אמרה שהיא זקנה מכדי ללדת, אך השמיט את טענתה שגם אברהם זקן מכדי להוליד (טענה שהייתה עתידה להתגלות כמוטעית: אברהם הוליד עוד שישה ילדים אחרי מות שרה). חז״ל שיערו שה׳ שינה את דברי שרה כשמְסָרָם לאברהם מפני שלא רצה לעורר מדנים בין בעל לאשתו. גם כאן אמרו חז״ל: מותר לשנות מפני השלום.
ברור שחז״ל נזקקו לשני הסיפורים כדי לכונן את העיקרון הזה. לו היה בידינו רק המקרה של שרה, לא היה בו כדי להוכיח שאפשר לומר שקר לבן, שכן הקב״ה לא אמר דבר שקר, אלא סיפר חצי מהאמת. ואילו היה לפנינו רק המקרה של אחי יוסף, שאמנם אמרו דבר שקר, לא היינו יודעים אם הדבר אכן מותר. אולי עשוּ דבר אסור, ולכן יוסף בכה. רק בזכות הידיעה שהקב״ה עצמו עשה דבר דומה עם אברהם יכלו חז״ל לקבוע שמעשה זה של האחים היה מוצדק. עניין לנו כאן במאפיין חשוב של חיינו המוסריים, חשוב גם אם נדמה כי הוא בגדר מותרות של עידון חברתי: טקט.
ישעיה ברלין המנוח הֶראה שלא כל הערכים מתקיימים יחדיו בהרמוניה אפלטונית. הדוגמה החביבה עליו הייתה החופש והשוויון. אפשר לשמור על חופש כלכלי, אבל התוצאה תהיה אי־שוויון. אפשר גם לקיים שוויון כלכלי, קומוניזם, אבל התוצאה תהיה אבדן החופש. בעולם שאנו חיים בו, התנגשות מוסרית היא בלתי נמנעת.<sup class="footnote-marker">3</sup><i class="footnote">ישעיה ברלין, ״שני מושגים של חירות״, <b>ארבע מסות על חירות</b>, עברית: יעקב שרת, תל אביב: רשפים, תשל״א. וראו גם חיבורו החשוב של סטיוארט המפשייר Stuart Hampshire, <i>Morality and Conflict</i>, Cambridge, Mass.: Harvard University Press, 1983.</i>
זו עובדה חשובה, ודומה שהיהדות מעולם לא הטילה בה ספק. קחו לדוגמה את סיפור מרד אבשלום. אבשלום ביצע הפיכת חצר ואביו המלך דוד נאלץ לברוח. לבסוף הגיעו הדברים לידי מלחמה בין חיילי אבשלום לחיילי דוד. אבשלום יפה התואר והשׂער נלכד בשערו הארוך בענפי האלה, ויואב שר צבא דוד ניצל את ההזדמנות והרגוֹ. כשדוד שמע את בשורת הניצחון הזו חשך עליו עולמו. ״וַיִּרְגַּז הַמֶּלֶךְ וַיַּעַל עַל עֲלִיַּת הַשַּׁעַר וַיֵּבְךְּ, וְכֹה אָמַר בְּלֶכְתּוֹ: בְּנִי אַבְשָׁלוֹם! בְּנִי בְנִי אַבְשָׁלוֹם! מִי יִתֵּן מוּתִי אֲנִי תַחְתֶּיךָ, אַבְשָׁלוֹם בְּנִי בְנִי!״ (שמואל ב׳ יט, א). באטימות רגשית גמורה הטיח יואב בַּמלך השכּוּל: ״הֹבַשְׁתָּ הַיּוֹם אֶת פְּנֵי כָל עֲבָדֶיךָ הַמְמַלְּטִים אֶת נַפְשְׁךָ הַיּוֹם... לְאַהֲבָה אֶת שֹׂנְאֶיךָ וְלִשְׂנֹא אֶת אֹהֲבֶיךָ... וְעַתָּה קוּם צֵא וְדַבֵּר עַל לֵב עֲבָדֶיךָ״ (שם, ו-ח). אבלו של דוד על מות בנו מתנגש עם אחריותו כראש מדינה ועם נאמנותו לחיילים שהצילו את חייו. מה קודם למה: חובת אב או חובת מלך?
מקיומן של התנגשויות ערכיות נובע שסוג המוסריות ואופי החברה שלנו תלויים לא רק בערכים שאנו בוחרים לאמץ, אלא גם בדרך שאנו מתעדפים אותם. העדפת השוויון על פני החופש יוצרת סוג מסוים של חברה – הקומוניזם הסובייטי למשל. העדפת החופש על השוויון מובילה לחברה של כלכלת שוק. ייתכן שבשתי החברות דוגלים באותם ערכים, ורק מדרגים אותם באופן שונה, ובהתאם לכך שונות הכרעותיהן במקרים של התנגשות.
זו גם הסוגיה הנבחנת בסיפורים על שרה ועל אחי יוסף. האמת והשלום שניהם ערכים חשובים, אך באיזה מהם נבחר כשהם מתנגשים? לחכמינו היו תשובות שונות על כך.
ישנה למשל מחלוקת מפורסמת בין בית שמאי לבית הלל, מה אומרים לכלה בחתונתה.<sup class="footnote-marker">4</sup><i class="footnote">כתובות טז ע״ב.</i> המנהג היה לומר ״כלה נאה וחסודה״, אך חכמי בית שמאי טענו שאין לומר זאת אם הכלה אינה יפה וחסודה בעיני האומר. לדבריהם, כאן גובר הערך של צו התורה ״מִדְּבַר שֶׁקֶר תִּרְחָק״ (שמות כג, ז). חכמי בית הלל לא השתכנעו. מי צריך לשפוט אם הכלה יפה וחסודה? ודאי החתן עצמו. על כן, חלוקת שבחים לכלה איננה הצהרה אובייקטיבית שאפשר לבחון אותה באופן אמפירי. היא פשוט קילוס בחירתו של החתן. היא דרך לחגוג את אושרם של בני הזוג.
כזה הוא הטקט. כשאנו אומרים למי שנתן לנו מתנה שמתנתו יפה בעינינו, גם אם אין זה נכון, או כשאנו אומרים לזולתנו ״כמה טוב לראות אותך״ גם אם קיווינו להשתמט מפניו – אמירות אלו נתפסות כנימוסים נאים ולא כניסיון לרמות. כולנו יודעים זאת, ולכן שום נזק אינו נגרם – להבדיל ממקרה שבו השקר פוגע באינטרס מהותי של אחד הצדדים.
יסודי ופילוסופי יותר הוא מדרש ידוע על שיחה בין הקב״ה למלאכים בשאלה אם ראוי לברוא את האדם:
<span class="poetry indentAll">אמר רבי סימון: בשעה שבא הקב״ה לברוא את אדם הראשון נעשו מלאכי השרת כיתים כיתים וחבורות חבורות. מהם אומרים אַל ייבָּרא, ומהם אומרים ייברא. וזהו מה שכתוב ״חֶסֶד וֶאֱמֶת נִפְגָּשׁוּ, צֶדֶק וְשָׁלוֹם נָשָׁקוּ״ (תהלים פה, יא).<br>חסד אומר: ״ייברא, שהוא גומל חסדים״.<br>אמת אומר: ״אַל ייברא, שכולו שקרים״.<br>צדק אומר: ״ייברא, שהוא עושה צדקות״.<br>שלום אומר: ״אל ייברא, שכולו קטטה״.<br>מה עשה הקדוש ברוך הוא? נטל אמת והשליכו לארץ. וזהו מה שכתוב ״וְתַשְׁלֵךְ אֱמֶת אַרְצָה״ (דניאל ח, יב).<br>אמרו מלאכי השרת לפני הקב״ה: ״ריבון העולמים, מה אתה מבזה את חותם המלכות שלך? תעלה אמת מן הארץ״. וזהו מה שכתוב ״אֱמֶת מֵאֶרֶץ תִצְמָח״ (תהלים פה, יב).<sup class="footnote-marker">5</sup><i class="footnote">בראשית רבה ח, ה.</i></span>
זהו מדרש מאתגֵר. מה בדיוק אומרים המלאכים? למה מכוון הדרשן באומרו שהקב״ה ״נטל אמת והשליכו לארץ״? האם, לאחר מעשה, צדק מלאך השלום כשאמר שהאדם ״כולו קטטה״?
לדעתי הכוונה היא שבני האדם נידונו להתקוטט כל עוד קבוצות מתחרות יטענו כל אחת למונופול על האמת. בני האדם ילמדו לחיות בשלום אך ורק אם יבינו שכיוון שהם סופיים, בני תמותה, הם לא ישיגו בחייהם אף פעם את האמת כפי שהיא בשמים. האמת שבידינו תהיה תמיד חלקית, מקוטעת – המראֶה הנשקף ממקום מסוים ולא, כפי שהפילוסופים אומרים לפעמים, ״המראה הנשקף משום מקום״.<sup class="footnote-marker">6</sup><i class="footnote">Thomas Nagel, <i>The View From Nowhere</i>, New York: Oxford University Press, 1986. האדם היחיד שהגיע לידי ראיית עולם שאינה אנתרופוצנטרית, להסתכלות על העולם מנקודת מבטו של הקב״ה כביכול, הוא איוב – בדבריו בפרקים לח-מא בספר הנושא את שמו.</i>
סבורני כי תובנה זו היא הסיבה לכך שהתורה היא ספר הכתוב מנקודות מבט רבות, ולכך שהתנ״ך מכיל סוגים כה מרובים של קולות, ולכך שהמשנה והגמרא מאורגנות סביב מחלוקות, ולכך שהמדרש מבוסס על ההנחה שיש שבעים פנים לתורה. היהדות לדורותיה מחזיקה בהבנה דקה ומורכבת מאין כמוה בדבר אופייה של האמת; דקה ומורכבת מזו שיש, למיטב ידיעתי, בכל ציוויליזציה אחרת.
ייחודית במורכבותה ובחלוציותה היא גם תפיסת השלום ביהדות. אמונתנו איננה פציפיסטית ומעולם לא הייתה כזו. היא יודעת כי כדי להתגונן ולשמור על חייה נאלצת אומה לפעמים להשיב מלחמה. ובכל זאת, הנביאים ישעיהו ומיכה היו הראשונים בעולם כולו להעמיד חזון מוסרי של עולם שבו ״לֹא יִשָּׂא גוֹי אֶל גּוֹי חֶרֶב״. ישעיהו היה משורר החצר של השלום.
כאשר ההתנגשות בין אמת לשלום נוגעת ליחסים שבין אדם לחברו, הנטייה בקרב חז״ל היא להעדיף את השלום, בין היתר מפני שבמצב של שלום יכולה האמת לשגשג, ואילו במלחמה ובריב האמת היא לא פעם הנפגעת הראשונה. על כן האחים לא חטאו כשסיפרו ליוסף שֶקֶר לבָן למען שמירת השלום והאחווה במשפחה. הם אף היו נאמנים לאמת עמוקה יותר: שאביהם האנושי, שאינו חי עוד, ולא פחות מכך גם אביהם שבשמים, חי העולמים, רוצים שהם וצאצאיהם, מייסדיו ובניו של עם הברית, יחיו זה עם זה בשלום; שכן כיצד יוכל עם ישראל לחיות בשלום עם העולם, אם לא ייכון שלום בתוכו?
<h4>על אי חיזוי העתיד</h4>
<big><strong>על אי־חיזוי העתיד</strong></big><br>יעקב שכב על ערש דווי. הוא קרא לבניו. הוא רצה לברך אותם לפני מותו. אלא שנאום ברכתו מתחיל במעין חזרה תמוהה:
<span class="poetry indentAll">הֵאָסְפוּ וְאַגִּידָה לָכֶם אֵת אֲשֶׁר יִקְרָא אֶתְכֶם בְּאַחֲרִית הַיָּמִים.<br>הִקָּבְצוּ וְשִׁמְעוּ בְּנֵי יַעֲקֹב וְשִׁמְעוּ אֶל יִשְׂרָאֵל אֲבִיכֶם. (בראשית מט, א-ב)</span>
יעקב חוזר לכאורה על אותה אמירה פעמיים, בהבדל אחד. במשפט הראשון הוא מתייחס למה שיקרה בעתיד, ״בְּאַחֲרִית הַיָּמִים״. לא כן במשפט השני. רש״י, בעקבות התלמוד ומדרש בראשית רבה,<sup class="footnote-marker">1</sup><i class="footnote">רש״י לבראשית מט, א; פסחים נו ע״א; בראשית רבה מט, ה.</i> אומר כי יעקב ״ביקש לגלות את הקץ ונסתלקה ממנו שכינה והתחיל אומר דברים אחרים״. יעקב ניסה לחזות את העתיד אך גילה שאיננו יכול.
אין זה פרט שולי. זוהי תכונה יסודית של הרוחניות היהודית. אנחנו מאמינים שאיננו יכולים לחזות את עתידם של בני אדם. אנחנו מעצבים את עתידנו באמצעות הבחירות שלנו. התסריט עוד לא נכתב. העתיד פתוח.
זה היה אחד ההבדלים המרכזיים בין ישראל הקדומה ליוון העתיקה. היוונים האמינו בגורל, מוֹירָה, ואפילו בגורל העיוור, אנאנקֶה. כשהאוראקל מדלפי אמר ללאיוס שיהיה לו בן שירצח אותו, לאיוס עשה כל שלאל ידו לסכל זאת. בהיוולד הבן, לאיוס מִסמֵר את רגלו אל סלע ונטש אותו למות. אלא שרועה צאן שעבר שם הציל אותו, והילד גדל אצל המלך והמלכה של קורינתוס. בשל המום שנוצר ברגלו הוא נודע בשם אדיפוס – נְפוּחַ הרֶגל. המשך הסיפור ידוע. כל מה שניבא האוראקל קרה, וכל פעולות המנע רק עזרו לכך לקרות. משאמר האוראקל את דברו, הגורל נחתם ואין להשיבו. רעיונות אלה הם תשתיתה של אחת התרומות הגדולות ביותר של יוון לתרבות העולם: הטרגדיה.
למרבה הפלא, למרות כל הצרות והייסורים והחורבנות שבתנ״ך, בעברית המקראית אין מילה המציינת טרגדיה. ״אסון״ ויתר נרדפותיו המקראיות איננו טרגדיה במובן הקלסי של המילה. בטרגדיה הגיבור נידון למפלה או לחורבן שיבואו לו בשל ליקוי באופיו או בהתנגשות עם כוח־על כגון הגורל. ליהדות אין מילה לתופעה הזו, משום שאיננו מאמינים בגורל שרירותי, הכרחי ובלתי נמנע. אנחנו חופשיים. בידנו לבחור. כפי שאמר בשנינותו יצחק בשביס זינגר: ״אנחנו <b>חייבים</b> להיות חופשיים, אין לנו ברֵרה!״
רעיון זה מבוטא בעוצמה ובחריפות בפיוט לימים נוראים ״ונתנה תוקף״. הוא מתאר כיצד ״בראש השנה ייכתבון וביום צום כיפור ייחתמון״ – ״מי יחיה ומי ימות, מי בקצו ומי לא בקצו״, וכן הלאה – אבל אז מגיע המהפך: ״ותשובה ותפילה וצדקה מעבירין את רוע הגזרה״. גזר הדין היוצא מלפני הקב״ה נתון תמיד לערעור. אין גזרה שאיננו יכולים להמתיקה ולבטלה בהראותנו שחזרנו בתשובה ונשתנינו.
בתנ״ך יש דוגמה קלסית לכך:
<span class="poetry indentAll">בַּיָּמִים הָהֵם חָלָה חִזְקִיָּהוּ לָמוּת. וַיָּבֹא אֵלָיו יְשַׁעְיָהוּ בֶן אָמוֹץ הַנָּבִיא וַיֹּאמֶר אֵלָיו, ״כֹּה אָמַר ה׳: צַו לְבֵיתֶךָ כִּי מֵת אַתָּה וְלֹא תִחְיֶה״. וַיַּסֵּב אֶת פָּנָיו אֶל הַקִּיר וַיִּתְפַּלֵּל אֶל ה׳ לֵאמֹר, ״אָנָּה ה׳, זְכָר נָא אֵת אֲשֶׁר הִתְהַלַּכְתִּי לְפָנֶיךָ בֶּאֱמֶת וּבְלֵבָב שָׁלֵם וְהַטּוֹב בְּעֵינֶיךָ עָשִׂיתִי״. וַיֵּבְךְּ חִזְקִיָּהוּ בְּכִי גָדוֹל. וַיְהִי יְשַׁעְיָהוּ לֹא יָצָא חָצֵר הַתִּיכֹנָה, וּדְבַר ה׳ הָיָה אֵלָיו לֵאמֹר, ״שׁוּב וְאָמַרְתָּ אֶל חִזְקִיָּהוּ נְגִיד עַמִּי, כֹּה אָמַר ה׳ אֱלֹהֵי דָּוִד אָבִיךָ: שָׁמַעְתִּי אֶת תְּפִלָּתֶךָ. רָאִיתִי אֶת דִּמְעָתֶךָ. הִנְנִי רֹפֶא לָךְ״. (מלכים ב׳ כ, א-ה, ובנוסח דומה ישעיהו לח, א-ה). </span>
הנביא ישעיהו אמר למלך חזקיהו שהוא לא יקום ממחלתו, אך חזקיהו נרפא. הוא חי עוד חמש־עשרה שנה. ה׳ שמע לתפילתו וחנן אותו בחיים. מכך מסיקה הגמרא, ״אפילו חרב חדה מונחת על צווארו של אדם, אל ימנע עצמו מן הרחמים״.<sup class="footnote-marker">2</sup><i class="footnote">ברכות י ע״א.</i> אנחנו מתפללים לגורל טוב, אך איננו מוסרים את עצמנו ביד הגורל.
נבואה איננה חיזוי. <b>אם חיזוי מתגשם, הוא הצליח. אם נבואה מתגשמת, היא נכשלה</b>. נביא משמיע לא חיזוי אלא אזהרה. הוא איננו אומר סתם ״זה יקרה״, אלא ״זה יקרה <b>אם לא</b> תשתנו״. הנביא מדבר אל החופש האנושי, לא אל כורח הגורל.
נכחתי פעם באספה שבה נתבקש ברנרד לואיס, היסטוריון האסלאם הדגול, לחזות את תוצאתה של התערבות צבאית אמריקנית במדינה זרה שהחלה אז. תשובתו הייתה נהדרת. ״אני היסטוריון, ולכן אני מנבא רק את העבר. יתרה מכך, אני היסטוריון בגמלאות, ולכן אפילו העבר שאני מנבא עבר זמנו״. זו הייתה תשובה יהודית מאוד.
במאה העשרים ואחת אנחנו יודעים הרבה ברמת המאקרו וברמת המיקרו. אנחנו מסתכלים כלפי מעלה ורואים יקום ובו מאה מיליארד גלקסיות שבכל אחת מהן מאה מיליארד כוכבים. אנחנו מסתכלים כלפי מטה ורואים גוף אנושי המכיל מאה טריליון תאים, ובתוך כל אחד מהם עותק כפול של הגנום האנושי, 3.1 מיליארד ״אותיות״ אורכו, כדי מילוי ספרייה בת 5,000 כרכים. אבל נשאר דבר אחד שאיננו יודעים ושלעולם לא נדע: מה יביא המחר בכנפיו. העבר, אמר הסופר ל״פ הארטלי, הוא ארץ נוכרייה, אך העתיד הוא ארץ לא נודעת. משום כך תחזיות כה רבות נכשלות.
זהו ההבדל המהותי בין הטבע לבין טבע <b>האדם</b>. הבבלים הקדמונים כבר ידעו לחזות במדויק את תנועת כוכבי הלכת ברקיע – אבל אפילו בימינו, עם כל סריקות המוח ומדע המוח, עדיין איננו יכולים לחזות מה אנשים יעשו. תכופות הם מפתיעים אותנו.
הסיבה לכך היא שאנחנו חופשיים. אנחנו בוחרים, אנחנו טועים, אנחנו לומדים, אנחנו משתנים, אנחנו צומחים. הכישלון המהלֵך בבית הספר נעשה זוכה פרס נובל. המנהיג שהכזיב מפגין פתאום אומץ ותבונה בשעת משבר. איש העסקים השאפתן חושב פתאום על יום מותו ומחליט להקדיש את שארית חייו לעזרה לעניים. כמה מהאנשים המצליחים ביותר שפגשתי היו ילדים שמוריהם נואשו מהם ואמרו שלא יצלחו לְדָבָר. אנחנו מתגרים תמיד בתחזיות. יש המאמינים שהחופש הוא אשליה. הם טועים. החופש הוא העושה אותנו לבני אדם.
אנחנו חופשיים מפני שאיננו רק אובייקטים. אנחנו סובייקטים. אנחנו מגיבים לא רק למאורעות פיזיקליים, אלא גם לאופן שאנו תופסים בו את האירועים הללו. יש לנו תודעה, לא רק מוח. יש לנו מחשבות, לא רק חישוֹת. אנחנו מגיבים, אבל אנחנו יכולים גם לבחור שלא להגיב. יש בנו משהו שאי־אפשר לצמצמו לכדי חומר, לכדי תהליכים פיזיים של סיבה ותוצאה.
מה שאמרו על כך קדמונינו נותר רענן, אמתי ועמוק. אנחנו חופשיים מפני שאלוהים חופשי והוא עשה אותנו בצלמו. לכך מכוונות שלוש המילים שאמר ה׳ למשה כשהתגלה אליו בסנה ומשה שאל לשמו. ה׳ ענה, ״אהיה אשר אהיה״. מקובל לתרגם ביטוי זה כאילו שיעורו הוא ״אני מי שאני״, אך פירושו האמתי הוא ״אהיה מי ומה שאבחר להיות״. אני אלוהי החופש. אי־אפשר לחזות אותי. ה׳ אומר זאת דווקא כאשר הוא מטיל על משה את המשימה להוציא עם מעבדות לחופש. הוא רצה שבני ישראל יהיו עדות חיה לעוצמתו של החופש.
אל תאמינו שהעתיד כבר כתוב. אין גורל שאינו יכול להשתנות, ואין חיזוי שאיננו יכולים להפר. לא נידונו להיכשל, וגם לא נולדנו להיות הצלחה. איננו חוזים את העתיד, מפני שאנחנו עושים את העתיד: בבחירות שלנו, בכוח הרצון שלנו, בהתמדתנו ובנחישותנו להמשיך הלאה.
העדות לכך היא, כאמור, עם ישראל עצמו. האזכור הראשון לישראל מחוץ למקרא חקוק על אסטלת מרנפתח, כתובת ניצחון על עמים רבים שחקק בסביבות שנת 1225 לפני הספירה פרעה מרנפתח הרביעי, יורשו של פרעה רעמסס השני. על ישראל כתוב בה כך: ״ישראל הוּשַׁם, אין זֶרע לו״. לפנינו הֶסְפֵּד. עם ישראל הוספד שוב ושוב בפי אויביו, אך מספיד מי שמספיד אחרון. ארבעת אלפים שנה עם ישראל חי, ועוד כוחו במותניו.
לכן ניטלה רוח הקודש מיעקב כשרצה לספר לילדיו מה יקרה להם בעתיד. ילדינו ממשיכים להפתיע אותנו, כשם שאנחנו ממשיכים להפתיע אחרים. נבראנו בצלם אלוהים, ופירוש הדבר שאנחנו חופשיים. בברכת ה׳ ובעזרתו, בכוחנו לגדול ולפרוח יותר מכפי שאֵי־מי, אפילו אנו עצמנו, יכול לחזות.
<h3>שמות</h3>
<h4>יושבים על המשבר</h4>
<big><strong>יושבים על המשבר</strong></big><br>ספר בראשית נחתם בנעימה שלווה למדי. יעקב מצא את בנו האובד. המשפחה התאחדה. יוסף סלח לאחיו. בחסותו ובהשפעתו התיישבה המשפחה בארץ גושן, מהפורחים בחבליה של מצרים. יש להם בתים, רכוש ומזון. הם נהנים מחסותו של יוסף ומחסדו של פרעה. דומה שמשפחת צאצאי אברהם הגיעה אל המנוחה ואל הנחלה.
ואז, כמו שקורה לא פעם, קם מלך חדש על מצרים אשר לא ידע את יוסף. האקלים הפוליטי השתנה. חסדה של המלכות סר מעם המשפחה. פרעה אמר ליועציו ״הִנֵּה עַם בְּנֵי יִשְׂרָאֵל רַב וְעָצוּם מִמֶּנּוּ״ (שמות א, ט).<sup class="footnote-marker">1</sup><i class="footnote">זהו הרמז הראשון בהיסטוריה למה שעתיד להתגלגל בעידן המודרני לזיוף הרוסי המפורסם <b>הפרוטוקולים של זקני ציון</b>. היהודים בגולה היו נטולי עוצמה אך נתפסו תכופות כבעלי עוצמה מוחלטת. לא פעם מבטא הדבר תהייה בלתי אמורה: איך הצליחו היהודים לחמוק מהמעמד השולי שהקצֵינו להם?</i> זו הפעם הראשונה בתורה שהמונח ״עם״ מציין את בני ישראל. מנגנון הדיכוי מותנע: עבודת פרך, המתגלגלת לשעבוד, המתגלגל לכדי ניסיון לרצח עם.
הסיפור חרות בזיכרוננו. אנו מספרים אותו מדי שנה, ובצורה מתומצתת, בתפילה, גם מדי יום. הוא מאבני היסוד של החוויה היהודית. אך ביטוי אחד בוהק מתוכו באור יקרות: ״וְכַאֲשֶׁר יְעַנּוּ אֹתוֹ כֵּן יִרְבֶּה וְכֵן יִפְרֹץ״ (א, יב). הוא מבטא את ההוויה היהודית לפחות כמו השעבוד: להיות יהודי הוא לִרְבּוֹת ולפרוץ מתוך הסבל. ככל שהמצב מחמיר כך אנו מתחזקים. עם ישראל הוא העם שלא רק שורד, אלא משגשג מתוך המצוקה.
ההיסטוריה היהודית איננה רק סיפורו של עם הנתון לאסונות שלכל עם אחר, נחוש פחות, היו גורמים לרדת מבמת ההיסטוריה – אלא גם סיפורו של עם שידע להיוולד מחדש אחרי כל אסון שכזה; למצוא בכל פעם מצבורי אנרגיה לא נודעים, שהֵזינו צורות ביטוי לאומיות חדשות של היות העם הזה נושא דבר ה׳ לעולם.
כל טרגדיה לאומית בעם ישראל הולידה בו יצירתיות חדשה. אחרי התפלגות ממלכת שלמה קמו נביאי הכתב הגדולים עמוס והושע, ישעיהו וירמיהו. חורבן בית ראשון וגלות בבל הובילו להתחדשות התורה בחיי האומה, בתהליך שראשיתו בנבואות יחזקאל ושִׂיאו במיזם החינוך האדיר של עזרא ונחמיה. מחורבן בית שני צמחה הספרות העצומה של התורה שבעל־פה. מסעי הצלב הולידו את חסידות אשכנז, אסכולה מפוארת של דבקות ורוחניות. מגירוש ספרד התגלגלה קבלת האר״י וגוריו בצפת, על השתלשלויותיה בפיוט ובתפילה. הרדיפות והעוני במזרח אירופה הובילו להיווצרות החסידות, שהורידה את עבודת ה׳ אל העם באמצעות הסיפור והניגון. ומן האסון הנורא ביותר בתולדות האנושות, השואה, באה הולדתה של מדינת ישראל, התחייה היהודית הקולקטיבית המרשימה ביותר זה אלפיים שנה ומעלה.
האות־תמונה בכתב הסיני המציינת ״משבר״ מציינת גם ״הזדמנות״. אכן, כל תרבות המסוגלת לראות את הברכה הטמונה בקללה, את נצנוץ האור שבלב האופל, היא תרבות בת קיימא. אולם בעברית גלום במילה ״משבר״ רעיון מרחיק לכת יותר: מַשְׁבֵּר הוא בעברית מקראית כיסאה של היולדת. בסמנטיקת העומק של הנפש היהודית טמונה ההכרה שהכאב הלאומי בזמנים קשים הוא מקבילם הקולקטיבי של צירי הלידה. משהו חדש נולד מן המצר. זוהי צורת החשיבה של העם שנאמר עליו לפני שנים כה רבות כי ״כַאֲשֶׁר יְעַנּוּ אוֹתוֹ כֵּן יִרְבֶּה וְכֵן יִפְרֹץ״ (שמות א, יב).
מאין היא באה, היכולת היהודית הזאת להפוך חולשה לחוזק, מצוקה ליתרון, חושך לאור? שורשיה עוד לפני שעבוד מצרים: אצל יעקב אבינו, שנאבק לבדו בלילה עם המלאך, ועם שחר הפציר בו יריבו המובס שישלח אותו לדרכו. ״לֹא אֲשַׁלֵּחֲךָ כִּי אִם בֵּרַכְתָּנִי״, השיב לו יעקב (בראשית לב, כז). זהו מקור עקשנותנו המיוחדת והמייחדת. גם אם נלחמנו כל הלילה, גם אם אנו על סף שבירה, גם אם אנו צולעים על ירכנו כיעקב, איננו משלחים את אסוננו לדרכו עד שנחלֵץ מהמִפגש איתו ברכה. מאבק יעקב והמלאך לא היה אפיזודה שולית, וברכת המלאך לא הייתה ברכת עראי. האירוע והברכה היו למקור שמו החדש של יעקב, ישראל, ולשורש זהותנו. ישראל, העם ששרה עם אלוהים ואנשים ויכול להם, הוא העם המתחזק מכל עימות ומכל מכה.
חשבתי על תכונה לאומית יוצאת דופן זו שלנו לפני שנים אחדות, כשנתקלתי במאמר שהופיע בעיתון בריטי סמוך לפרוץ גל הטרור הפלסטיני הרצחני ברחובות ישראל. הוא נפתח במילים אלו: ״ישראל היא מדינה מדהימה, רוחשת מרץ וביטחון עצמי, אבן שואבת לכישרונות ולהשקעות – קלחת של חדשנות״. המאמר סקר את ההצטיינות העולמית של ישראל בתחומי התעופה והחלל, הטכנולוגיה הנקייה, מערכות ההשקיה, התוכנה, ביטחון הסייבר, הרוקחות ומערכות ההגנה.<sup class="footnote-marker">2</sup><i class="footnote">Luke Johnson, “Animal Spirits: Israel and Its Tribe of Risk-Taking Entrepreneurs,” <i>Sunday Times</i>, 4 October 2015.</i>
״כל זה״, המשיך מחבר המאמר לוק ג׳ונסון, ״מגיע מכוח המוח, כי לישראל אין משאבי טבע והיא מוקפת שכנות עוינות״. ישראל היא הוכחה חיה ל״כוחם של חינוך טכנולוגי, הגירה, ויתרונות הסוג הנכון של השירות הצבאי״. אך לא ייתכן שזה הכול, הוא כותב, שהרי היהודים הגיעו להישגים מופלגים גם לפני קום המדינה, בכל מקום שהיו ושניתנה להם ההזדמנות. ג׳ונסון סוקר הסברים שהוצעו להצטיינות היהודים: חוסנה של המשפחה היהודית, הדגשת החינוך וההשכלה, חתירה לעצמאות כלכלית, הסתכנות כדרך חיים, ואפילו ההיסטוריה העתיקה של עם ישראל. הסהר הפורה היה אזור מחייתן של החברות החקלאיות הראשונות, ובו צמחו גם ראשוני הסוחרים. ואם כן, אולי הנטייה ליזמות נצרבה בגנום היהודי כבר בימי קדם. ובכל זאת, מסקנתו של ג׳ונסון היא שהסיבות העיקריות קשורות ״בתרבות ובקהילות״.
רכיב מכריע בתרבות הזאת הוא צורת ההתמודדות היהודית עם משברים. לכל צרה וצוקה ענו יורשי תכונותיו של יעקב ״לא אשלחֵך כי אם ברכתִיני״. כך הפריחו החלוצים הישראלים את ישימון הנגב. בראותם נוף שומם וזנוח, הם נטעו עצים ויערות. בצבוא עליהם אויב בגבולות, הם פיתחו טכנולוגיות נשק ואז מצאו להן גם יישומים של שלום. המלחמות והטרור דחפו אותם לפיתוח טכניקות רפואיות מתקדמות ולהובלה בין־לאומית בתחום ליווי נפגעי הטראומה. הם מצאו דרכים להפוך כל קללה לברכה. ג׳ונסון אחֵר, ההיסטוריון פול ג׳ונסון, ביטא זאת ברהיטות:
לאורך ארבעת אלפים שנה הוכיחו היהודים את עצמם לא רק כשׂוֹרדים דגולים, אלא גם כבעלי כושר יוצא מגדר הרגיל להסתגל לחברות שגורלם גרם להם להתפזר ביניהן, ובליקוט כל נחמה אנושית שהן יכלו להציע. לא היה עוד עַם שהצליח כל כך להעשיר את העוני, להאניש את העושר ולהפוך את הצרות והצירים ליצרנות ויצירתיות.<sup class="footnote-marker">3</sup><i class="footnote">Paul Johnson, <i>The History of the Jews</i>, London: Weidenfeld and Nicolson, 1987, p. 58.</i>
יש משהו רוחני מאוד, אבל גם מעשי ביותר, ביכולת הזאת להתמיר רגעים רעים בחיים לדִּרְבּוּן ליצירתיות. כאילו איזה קול, עמוק בתוך תוכנו, אומר לנו ״הגעת לנסיבות הנוראות הללו לא סתם, אלא משום שיש משימה המחכה למילויה, ידע הממתין שתרכוש אותו, יכולת שעליך לפתח, לֶקח שזה הזמן ללמוד, רוע הממתין לגאולתו, שביב אור שצריך לחלץ, ברכה שעוד צריכה להתגלות; כי בחרתי בך להעיד באוזני האנושות כולה שמהייסורים יכולה לצמוח ברכה גדולה, אם נאבקים בהם באורך נשימה ובחוסן אמונה״.
בעידן שבו אנשי דמים עושים מעשי אכזריות בשם אלוהי החמלה, בניו ובנותיו של עם ישראל מוכיחים מדי יום שזו איננה דרכו של אלוהי אברהם, אלוהי החיים וקדושת החיים. ברגעים שלבנו נמוג ואנו שואלים מתי יבוא הסוף לכל זה, עלינו לזכור את המילים: ״וכאשר יענו אותו, כן ירבה וכן יפרוץ״. עם שעליו נאמר כך הוא עם שעשוי לקבל מכות אך לעולם לא יוכרע. דרך ה׳ היא דרך החיים.
<h4>אי ציות לפקודות לא מוסריות</h4>
<big><strong>אי־ציות לפקודות לא מוסריות</strong></big><br>פרקי הפתיחה של ספר שמות מטילים אותנו אל נהר עלילתי גועש. כמעט בחטף הופכים בני ישראל ממיעוט מוגן לעבדים. משה מתגלגל מנסיך מצרי לרועה מדייני, ואז, במפגש משַׁנה היסטוריה בסנה הבוער, נעשה למנהיגם של בני ישראל. אבל דווקא אפיזודה קטנה בפרשה ראויה להיחשב נקודת מפנה בתולדות האנושות. גיבורותיה הן שתי נשים מַרשימות, שפרה ופועה.
איננו יודעים מי הן היו. התורה מקמצת בדברים, ומספרת רק שהן היו מיילדות שנצטוו בידי פרעה ״בְּיַלֶּדְכֶן אֶת הָעִבְרִיּוֹת וּרְאִיתֶן עַל הָאָבְנָיִם: אִם בֵּן הוּא וַהֲמִתֶּן אֹתוֹ, וְאִם בַּת הִיא וָחָיָה״ (שמות א, טז). מובנו הפשוט של הביטוי ״המיילדות העבריות״ הוא מיילדות שהנן עבריות, וכך הבינו רוב המפרשים והמתרגמים. אך אפשר להבינו גם כ״המיילדות את העבריות״, ולסבור שהן עצמן היו מצריות. כך הבינו יוספוס,<sup class="footnote-marker">1</sup><i class="footnote">יוספוס פלביוס, <b>קדמוניות היהודים</b> ב, ט, ב.</i> אברבנאל ושד״ל. לטענתם, אין זה סביר שפרעה ייעד נשים עבריות להיות חלק ממנגנון השמדת העם העברי.
כך או כך, הן סירבו למלא את הפקודה: ״וַתִּירֶאןָ הַמְיַלְּדֹת אֶת הָאֱלֹהִים, וְלֹא עָשׂוּ כַּאֲשֶׁר דִּבֶּר אֲלֵיהֶן מֶלֶךְ מִצְרָיִם, וַתְּחַיֶּיןָ אֶת הַיְלָדִים״ (א, יז). זהו ה<b>מקרה הראשון של אי־ציות אזרחי המתועד בהיסטוריה</b>: סירוב למלא פקודה שנתן האיש החזק ביותר באימפריה החזקה ביותר בעולם העתיק, פשוט מפני שהיא לא מוסרית, לא אתית ולא אנושית.
מן הכתובים משתמע שהן עשו זאת בלי רעש וצלצולים. כשפרעה דרש מהן להסביר את התנהגותן, הן ענו: ״כִּי לֹא כַנָּשִׁים הַמִּצְרִיֹּת הָעִבְרִיֹּת, כִּי חָיוֹת הֵנָּה בְּטֶרֶם תָּבוֹא אֲלֵהֶן הַמְיַלֶּדֶת וְיָלָדוּ״ (א, יט), כלומר הנשים העבריות יולדות עוד לפני שהמיילדת מגיעה. על כך לא הייתה לפרעה תשובה. הנון־שלנטיות של ההתרחשות כולה מעלה על הדעת ממצא בולט באשר לחסידי אומות העולם בימי השואה: הדבר היחיד המשותף לרובם הגדול הוא שהם סברו שאינם עושים שום דבר מיוחד.<sup class="footnote-marker">2</sup><i class="footnote">ראו James Q. Wilson, <i>The Moral Sense</i>, New York: Free Press, 1993, pp. 35–39, והספרות המצוטטת שם.</i> לא פעם, זהו אות ההיכר של גיבורים מוסריים: שהם אינם רואים עצמם גיבורים מוסריים. הם עושים מה שהם עושים מפני שכך מצופה מכל אדם לעשות. לכך מכוון הכתוב, כנראה, באומרו ״וַתִּירֶאןָ הַמְיַלְּדֹת אֶת הָאֱלֹהִים״: בלקסיקון של התורה, ״ירא אלוהים״ הוא אדם בעל חוש מוסרי.<sup class="footnote-marker">3</sup><i class="footnote">ראו למשל בראשית כ, יא.</i>
יותר משלושת אלפים שנה עברו משעה שהמיילדות עשו מה שעשו עד שהמעשה שלהן התקדש בחוק הבין־לאומי. הנאשמים הנאצים במשפטי נירנברג ב־1946 טענו להגנתם שהם רק מילאו פקודות שניתנו בידי ממשלה חוקית שנבחרה באורח דמוקרטי. על פי דוקטרינת הריבונות הלאומית, לכל ממשלה יש זכות לחוקק חוקים משלה ולנהל את ענייני ארצה. נדרש מושג משפטי חדש, ״פשע נגד האנושות״, כדי לבסס את אשמתם של מתכנני רצח העם ומנהליו.
עקרון נירנברג נתן תוקף חוקי למה שהמיילדות הבינו מעצמן: שיש פקודות שאסור למלא, מפני שאינן מוסריות. החוק המוסרי נשגב מחוק המדינה, ובעת התנגשות הוא גובר עליו. כשאלתם הרטורית של חז״ל, ״דברי הרב ודברי תלמיד – דברי מי שומעים?״<sup class="footnote-marker">4</sup><i class="footnote">קידושין מב ע״ב.</i>
משפטי נירנברג לא היו הפעם הראשונה שבה סיפור המיילדות השפיע על מהלך ההיסטוריה. בימי הביניים אסרה הכנסייה לתרגם את התנ״ך ללשונות מקומיות, מתוך מחשבה שיֶדע הוא כוח ולכן מוטב שיישמר בידי הכמרים בלבד. שלוש התפתחויות שאירעו במאה השש־עשרה שינו מציאות זו לבלי שוב. הראשונה הייתה הרפורמציה. בסיסמתה ״סוֹלָה סְקְרִיפְּטוּרָה״, ״כתבי הקודש לבדם״, היא העמידה את התנ״ך ואת הברית החדשה במרכז החיים הדתיים. שנייה הייתה התפשטות מכבש הדפוס, שהומצא באמצע המאה החמש־עשרה. הלותרנים האמינו שהמצאה צעירה זו היא יד ההשגחה; אלוהים הוריד לעולם את מכבש הדפוס כדי שמשנת הכנסייה הפרוטסטנטית תופץ בעולם.
שלישית הייתה העובדה שלמרות האיסור היו אנשים שתרגמו את התנ״ך ואת הברית החדשה. ג׳ון ויקליף וממשיכיו עשו זאת במאה הארבע־עשרה, אך המשפיע ביותר היה ויליאם טינדייל, שהחל לתרגם את הברית החדשה ב־1525 ותרגומו זה היה הנוסח האנגלי הראשון של הברית החדשה שהודפס. הדבר עלה לו בחייו. כשהמלכה מרי הראשונה החזירה את אנגליה אל הכנסייה הקתולית, פרוטסטנטים אנגלים רבים נמלטו לז׳נבה הקלוויניסטית, ושם שקדו על תרגום חדש, על בסיס תרגומו של טינדייל. תרגומם זכה לכינוי תנ״ך ז׳נבה. הוא הודפס במהדורת כיס זולה, וכך הוברחו עותקים רבים לאנגליה.
עתה, כשהם יכולים לראשונה לקרוא בתנ״ך בעצמם, גילו אנשים רבים כי בכל הקשור למלוכה התנ״ך הוא מסמך ממריד. הוא מספר כיצד אמר ה׳ לשמואל שבני ישראל המבקשים למנות מלך מואסים בעצם בו, בה׳, כריבונם היחיד. הוא מתאר בצבעים חיים כיצד העזו הנביאים לקרוא תיגר על מלכים – אך לא על מלכות ה׳. והוא מספר את סיפורן של המיילדות, שסירבו למלא את פקודת פרעה. בהערות השוליים שלו שיבח תנ״ך ז׳נבה את הסירוב הזה, ומתח ביקורת רק על כך שהן שיקרו כשהסבירו לפרעה את מעשיהן. כך אומרת ההערה שם: ״מִריין מוצדק, אך התחזותן רעה״. המלך ג׳יימס הבין היטב את משמעותו המפחידה של משפט אחד זה: הפרכה קטגורית של רעיון הסמכות האלוהית של המלכים. בשם יראת האלוהים יוכלו אנשים להמרות את פי מלכם. את פיהו שלוֹ למשל.<sup class="footnote-marker">5</sup><i class="footnote">ראו Christopher Hill, <i>The English Bible and the Seventeenth-Century Revolution</i>, London: Allen Lane, 1993.</i>
משהבין שלא יוכל לסכור את שיטפון התנ״כים האנגליים מז׳נבה החליט המלך ג׳יימס לתת את חסותו להכנת גרסה אנגלית חדשה, וזו הופיעה ב־1611. אך הנזק כבר נעשה, וזרעי מה שעתיד היה להיות המהפכה האנגלית נזרעו. לכל אורך המאה השבע־עשרה, הכוח המשפיע ביותר בפוליטיקה האנגלית היה, בלי שום מתחרים, התנ״ך בהבנתו הפוריטנית. ״האבות הצליינים״, נוסעי האונייה מייפלאואר ב־1620, לקחו איתם את האמונה הזו אל מסעם – המסע המכונן של ארצות הברית.
כמאה ומחצית המאה לאחר מכן פעל רדיקל אנגלי אחר, תומס פֵּיין, שלהגותו הייתה השפעה מכרעת על המהפכה האמריקנית. נייר העמדה שלו <b>שׂכל ישר</b> הופיע באמריקה בינואר 1776, ונמכר מיד במאה אלף עותקים: רב מכר ענק במושגי הזמן והמקום. פיין היה אתיאיסט, אך עמודי הפתיחה של חיבורו, המוקדשים לצידוק מרידות נגד מלכים עריצים, מבוססים כולם על ציטוטים מהתנ״ך. באותו רוח עיצב בקיץ של השנה ההיא בנג׳מין פרנקלין את הצעתו לסמל הרשמי של המדינה המתהווה: ציור של המצרים טובעים בים סוף, עם הכיתוב ״מרד בעריצים הוא ציות לאלוהים״. תומס ג׳פרסון נפעם כל כך מהמשפט הזה, שהמליץ להשתמש בו בסמל מדינת וירג׳יניה, ובהמשך שילב אותו בסמלו האישי.
סיפור המיילדות הוא חלק מחזון רחב יותר, המובלע בתנ״ך כולו: שהזכות עליונה על הכוח, ושאפילו עם אלוהים עצמו אפשר לריב את ריב הצדק; והרי את זאת הסמיך אלוהים את אברהם לעשות. הריבונות שייכת בסופו של דבר לאלוהים, ועל כן כל מעשה או פקודה אנושיים העוברים על רצונו הם חריגה מסמכות. רעיונות מהפכניים אלה נמצאים בפילוסופיה הפוליטית של המקרא.
ובכל זאת, דווקא הסיפור הזה, דווקא אומץ לבן של שתי נשים מיוחדות, הוא אשר חולל את התקדים שכעבור אלפי שנים יצטט ההוגה האמריקני הנרי דיוויד תורו במסתו הקלסית <b>אי־ציות אזרחי</b> (1849).<sup class="footnote-marker">6</sup><i class="footnote">הנרי דויד ת׳ורו, <b>אי־ציות אזרחי</b>, עברית: דפנה לוי, תל אביב: רסלינג, 2005.</i> זו, מצדה, השפיעה על מהאטמה גנדי ועל מרטין לותר קינג במאה העשרים. סיפורן נחתם בנימה מלבבת. הכתוב מספר, ״וַיֵּיטֶב אֱלֹהִים לַמְיַלְּדֹת, וַיִּרֶב הָעָם וַיַּעַצְמוּ מְאֹד. וַיְהִי כִּי יָרְאוּ הַמְיַלְּדֹת אֶת הָאֱלֹהִים, וַיַּעַשׂ לָהֶם בָּתִּים״ (כ-כא).
מהם ה״בתים״ שאלוהים ״עשה״ למיילדות? שד״ל מפרש שה׳ נתן להן משפחות משלהן. הוא מסביר שמיילדות רבות הן עקרות, וה׳ בירך את שפרה ופועה בילדים כפי שעשה לשרה, רבקה ורחל.
גם פרט זה איננו שולי. בכל ספרות יוון הקלסית, הדבר הקרוב ביותר לרעיון האי־ציות האזרחי נמצא בסיפורה של אנטיגונה – האישה שהתעקשה לקבור את גופת אחיה פוליניקס בניגוד לפקודתו של המלך קריאון שהכריז כי האח בגד בתבֵּי. <b>אנטיגונה</b> של סופוקלס היא טרגדיה: הגיבורה מוכרחה למות בגלל נאמנותה לאחיה ואי־ציותה למלך. התנ״ך איננו טרגדיה. בעברית המקראית אפילו אין מילה שמשמעותה ״טרגדיה״ במובנה היווני של המילה. אדם שעשה טוב מתוגמל, לא נענש, מפני שהעולם, יצירת האמנות של אלוהים, הוא מקום שבו התנהגות מוסרית היא מבורכת, והרע, במוקדם או במאוחר, מובס.
שפרה ופועה הן מן הגיבורות הגדולות של ספרות העולם. הן הראשונות שלימדו את האנושות על גבולותיו המוסריים של הכוח.
<h4>מי אנוכי?</h4>
<big><strong>מי אנוכי?</strong></big><br>השאלה השנייה שמשה שאל את ה׳ בסנה הייתה השאלה "מי אתה?": ״הִנֵּה אָנֹכִי בָא אֶל בְּנֵי יִשְׂרָאֵל וְאָמַרְתִּי לָהֶם, ׳אֱלֹהֵי אֲבוֹתֵיכֶם שְׁלָחַנִי אֲלֵיכֶם׳; וְאָמְרוּ לִי, ׳מַה שְּׁמוֹ?׳ – מָה אֹמַר אֲלֵהֶם?״ (שמות ג, יג). תשובתו של ה׳, ״אֶהְיֶה אֲשֶׁר אֶהְיֶה״ (שם, יד), היא בעלת חשיבות תיאולוגית רבה, וראויה לדיון נרחב בפני עצמה; תוכלו למצוא דיון כזה בפרק השלישי בספרי <b>השותפות הגדולה</b>. כאן נאמר בתמצית כי פירושה הוא שה׳ הוא אל המתערב בהיסטוריה ובמהלך המציאות.
מי אתה – זו השאלה השנייה. אך מהי הראשונה? השאלה הראשונה שמשה שאל את ה׳, עוד לפני שְאֵלַת "מי אתה?", היא שאלת ׳"מי אני?": ״מִי אָנֹכִי כִּי אֵלֵךְ אֶל פַּרְעֹה וְכִי אוֹצִיא אֶת בְּנֵי יִשְׂרָאֵל מִמִּצְרָיִם?״ (שם, יא).
במבט שטחי, משמעות השאלות נראית פשוטה. תחילה שואל-טוען משה שאיננו ראוי לשליחות הגורלית: ״מִי אָנֹכִי כִּי אֵלֵךְ...?״. ואז הוא מתעניין איך יוכל למלא אותה בהצלחה: מה אומר לבני ישראל אם ישאלו מי שלח אותי. ה׳ עונה לשאלה השנייה. הוא מסביר למשה שהוא, ה׳, יהיה איתו. שה׳ יהיה מעורב במהלך הדברים, ולא הכול מוטל על שכמו של משה. אתה, משה, תהיה הנציג שלי אצל פרעה, הדובר שלי, הקול שלי.
אבל לשאלה הראשונה, שאלת "מי אנוכי?", ה׳ לא ענה. אפשר לומר שמשה ענה לה בעצמו במעשיו. בתנ״ך כולו, האנשים המתגלים כראויים ביותר הם אלה הטוענים שאינם ראויים. הנביא ישעיהו נבהל מפני חזון הקדושה וקורא ״כִּי אִישׁ טְמֵא שְׂפָתַיִם אָנֹכִי״ (ו, ה). הנביא ירמיהו נרתע בהקדשתו לנבואה: ״הִנֵּה לֹא יָדַעְתִּי דַּבֵּר כִּי נַעַר אָנֹכִי״ (א, ו). דוד, הגדול במלכי ישראל, מהדהד את מילותיו של משה בשואלו ״מִי אָנֹכִי?״ (שמואל ב׳ ז, יח). יונה ניסה לברוח מהשליחות שה׳ הטיל עליו. על פי פירוש הרשב״ם, גם יעקב אבינו ניסה להימלט מהמפגש הגורלי עם עשו, ועל כן המלאך נאבק עמו במעבר יבוק.<sup class="footnote-marker">1</sup><i class="footnote">רשב״ם לבראשית לב, כג.</i>
גיבורי המקרא אינם כגיבורי המיתולוגיות. אין אלה אנשים אחוזי תחושת ייעוד הנחושים עוד משחר נעוריהם להבקיע אל היכל התהילה. אין להם מה שהיוונים כינו מגאלופסיכיה, תחושה ברורה של ערך עצמי, הרגשת עליונות המכנפת את בעליה בחינניות קלילה. גיבורי המקרא לא נולדו עם כפית זהב בפה. הם לא נולדו לשלוט. הם פקפקו בעצמם וביכולותיהם. לפעמים אפילו עמדו לוותר. משה, אליהו, ירמיהו ויונה הגיעו כולם אל תחתית תהום הייאוש ושאלו נפשם למות. הם נעשו לגיבורי המוסר שלנו בלי שביקשו זאת. הייתה להם מלאכה לעשותה – אלוהים אמר להם כך – והם עשוה. דומה כמעט שתחושת קַטְנוּת היא סימן לגַדְלוּת. ה׳ לא ענה אפוא לשאלת "מי אני?" של משה. הוא פשוט הטיל עליו את השליחות.
אבל בתוך שאלת ״מי אנוכי?״ מסתתרת שאלה נוספת. ״מי אנוכי?״ איננה רק שאלה של ראוי או לא ראוי. היא עשויה להיות גם שאלה על זהות. משה, לבדו מול הסנה בהר חורב, לבדו למשמע הקריאה אליו להוציא את ישראל ממצרים, פונה בשאלתו זו לא רק אל אלוהים. הוא גם מדבר אל עצמו. הוא שואל את עצמו – מי אני? מהי הזהות שלי? האם אני שייך לבני ישראל?
על פי קורות חייו של משה עד כה, נראה שהתשובה שלילית. משה אינו חלק מבני ישראל. מה הוא כן? יש שתי תשובות אפשריות. הראשונה: משה הוא נסיך מצרים. בת פרעה אימצה אותו כשהיה תינוק. הוא גדל בארמון המלוכה. הוא היה לבוש כמצרי, נראה כמצרי ודיבר כמצרי. כשהציל את בנות יתרו מתגרת ידם של רועים בריונים, הן סיפרו לאביהן בבית: ״אִישׁ מִצְרִי הִצִּילָנוּ״ (שמות ב, יט). אפילו שמו, משה, ניתן לו בידי בת פרעה (שם, י). זהו כנראה שם מצרי. פירושו במצרית עתיקה ״ילד״. האטימולוגיה המוצעת בתורה, ״כִּי מִן הַמַּיִם מְשִׁיתִהוּ״, רק מספרת לנו כיצד התפרש השם המצרי הזה באוזן העברית. משה הוא מצרי.
התשובה השנייה הייתה שמשה הוא מדייני. כי אף על פי שחונך כמצרי, הוא נאלץ לעזוב את מצרים. הוא קבע את ביתו במדיין, התחתן עם אישה מדיינית ושמה ציפורה, בתו של כוהן מדייני, והסכים לשבת שם ולחיות חיי רועים שלווים. אנו נוטים לשכוח שמשה בילה שם שנים רבות. הוא עזב את מצרים כאיש צעיר, ואילו בתחילת שליחותו, כשדיבר לראשונה אל פרעה, היה בן שמונים שנה (שמות ז, ז). ככל הנראה חי את רובם המכריע של חייו הבוגרים במדיין, הרחק מבני ישראל והרחק מן המצרים.
משה הוא, לכאורה, מצרי או מדייני. על כן, כאשר הוא שואל ״מי אנוכי?״ הוא תוהה לא רק אם הוא ראוי – אלא גם אם הוא שייך. הוא נולד עברי, אבל לא סבל כאחיו העברים בעבודת הפרך. הוא לא גדל כעברי. הוא לא חי בין בני ישראל. הייתה לו סיבה טובה לחשוש שבני ישראל לא יכירו בו כאחד משלהם; קל וחומר לא כמנהיגם. וגם הוא עצמו: איך יכול הוא עצמו לראות את עצמו כמנהיגם? גורלם אינו גורלו. סבלם אינו מנת חלקו. חייו אינם שזורים בחייהם.
יתרה מכך. בפעם היחידה עד כה שמשה ניסה להתערב בענייניהם, כשהרג שוטר מצרי שהרג עבד עברי, ולמחרת ניסה להפריד בין שני עברים ניצים, התערבותו לא התקבלה בברכה. ״מִי שָׂמְךָ לְאִישׁ שַׂר וְשֹׁפֵט עָלֵינוּ?״, שאל אותו האיש המכֶּה (ב, יד). אלו הם דבריו הראשונים של עברי כלשהו למשה המתועדים בתורה. מנהיגותו של משה נתקלה בהתנגדות עוד לפני שמשה פילל שאולי יהיה מנהיג.
חשבו על האפשרויות וההחמצות שהיו למשה עד כה. הוא היה יכול לחיות חיי נוחות ופאר כנסיך מצרים, אלמלא התערב בריב. עכשיו הוא יכול להמשיך לחיות חיי שלווה כרועה במשפחת חותנו המדייני. גם מן הבחינה הזו, התנגדותו הראשונית לקבלת השליחות היא מתבקשת.
מדוע אפוא הסכים? או, אם לנסח זאת אחרת, איזו סגולה הייתה בו שבשלה ידע אלוהים שהוא האיש הנכון? רמז אחד נמצא בשם שנתן לבנו הבכור. הוא קרא לו גרשם כי אמר, ״גֵּר הָיִיתִי בְּאֶרֶץ נָכְרִיָּה״ (ב, כב). מתברר שמשה לא הרגיש בבית במדיין. שם הוא גָּר, אך להרגשתו הוא עדיין גֵּר ונוכרי. הוא נמצא במדיין – אך בהכרתו איננו מדייני.
אבל הרמז האמתי נמצא בפסוק מוקדם יותר, הפסוק המתאר את נסיבות התערבותו במריבות המצרים והעברים. ״וַיִּגְדַּל מֹשֶׁה וַיֵּצֵא אֶל אֶחָיו וַיַּרְא בְּסִבְלֹתָם״ (ב, יא). אלה הם אחיו, ואת אחיו הוא מבקש. אולי הוא נראה כמצרי, אבל הוא ידע ששורש מהותו אחר. זה היה רגע מכונן, רגע מחולֵל, הדומה לאותו רגע שרות המואבייה אמרה לחמותה הישראלית נעמי, ״עַמֵּךְ עַמִּי וֵאלֹהַיִךְ אֱלֹהָי״ (רות א, טז). רות הייתה בת נכר מהולדתה. משה היה בן נכר בגידולו ובחינוכו. אבל כל אחד מהם, כאשר ראה בסבלותם של אנשים והזדהה איתם, ידע שדרכו לא תיפרד מדרכם.
זוהי, במושגיו של הרב סולובייצ׳יק, ״ברית הגורל״. ברית זו היא ליבת הזהות היהודית עד ימינו. יש יהודים מאמינים, ויש יהודים שאינם. יש יהודים שומרי מצוות, ויש יהודים שאינם. אבל כמעט שאין יהודים המסוגלים, בשעה שעמם נמצא בצרה גדולה, להתבדל ולומר ״מה לי ולהם?״. הרמב״ם מגדיר אדם שאומר כך ״פורש מדרכי הציבור״, ואומר שאין לו חלק לעולם הבא.<sup class="footnote-marker">2</sup><i class="footnote"><b>משנה תורה</b>, הלכות תשובה ג, יא.</i> לכך מכוונים דברי ההגדה של פסח על הבן הרשע, ״לפי שהוציא את עצמו מן הכלל כפר בעיקר״. לראות את עצמך חלק מכלל ישראל – הוא עיקר אמונה.
מי אנוכי, שאל משה, אך בלבו ידע את התשובה. אינני משה המצרי ואינני משה המדייני. כשאני רואה את אחיי בסבלותם אני משה העברי, ואינני יכול שלא להיות כזה. ואם הכרה זו מטילה על שכמי אחריות כבדה ומשימה נועזת, עליי לשאת בעול. שהרי אני מי שאני משום שעמי הוא מה שהוא. זוהי הזהות היהודית – כאז כן עתה.
<h3>וארא</h3>
<h4>העולם הבא שלך, העולם הזה של חברך</h4>
<big><strong>העולם הבא שלך, העולם הזה של חברך</strong></big><br>התורה אומרת לפעמים דבר בעל חשיבות יסודית במה שנדמה כהערת אגב צדדית. דוגמה נאה לכך נמצאת סמוך לתחילת פרשתנו.
בשבוע שעבר קראנו כיצד משה נשלח בידי ה׳ להוציא את בני ישראל לחופשי, וכיצד נכשלו ניסיונותיו הראשונים. לא רק שפרעה לא הסכים לשלח את העם – הוא אף החמיר את תנאֵי עבדותם. מכסת הלבנים שבני ישראל נדרשו לייצר נשארה כשהייתה, אלא שמעכשיו נתבעו גם לקושש את התבן לייצורן. הם התלוננו באוזני פרעה, ואז התלוננו באוזני משה, ולבסוף משה התלונן בפני ה׳: ״לָמָה הֲרֵעֹתָה לָעָם הַזֶּה? לָמָּה זֶּה שְׁלַחְתָּנִי?״ (שמות ה, כב).
בפתח פרשתנו מודיע ה׳ למשה שהוא אכן יוציא את בני ישראל לחופשי, ומורה לו לבשר את הבשורה לעם. ואז אומר הכתוב כך:
<span class="poetry indentAll">וַיְדַבֵּר מֹשֶׁה כֵּן אֶל בְּנֵי יִשְׂרָאֵל, וְלֹא שָׁמְעוּ אֶל מֹשֶׁה <b>מִקֹּצֶר רוּחַ וּמֵעֲבֹדָה קָשָׁה</b>. (שמות ו, ט)</span>
המילים שהדגשנו נראות פשוטות למדי. בני ישראל לא הקשיבו למשה מפני שמשה השמיע להם את דבר ה׳ לפני שהצליח לעשות ולו דבר אחד לשיפור מצבם. הם היו נתונים לעבודת פרך ולמאמצי הישרדות יום־יומיים. לא היה להם זמן להבטחות אוטופיות הנראות מנותקות מן המציאות. משה לא הצליח לשחררם בעבר – ולכן לא הייתה להם סיבה לחשוב שהוא יצליח בעתיד. עד כאן, הכול פשוט ומובן.
אלא שמתחת לפני השטח מסתתר דבר־מה מעודן יותר. כאשר נתגלה ה׳ למשה לראשונה, בסנה הבוער, הוא הורה לו להנהיג את העם, ומשה ניסה שוב ושוב לומר שאינו האיש הנכון. הוא חושש שלא ישמעו לו: ״וְהֵן לֹא יַאֲמִינוּ לִי וְלֹא יִשְׁמְעוּ בְּקֹלִי״ (שמות ד, א). הוא איננו איש דברים. הוא ״כְבַד פֶּה וּכְבַד לָשׁוֹן״ (שם, י). הוא אינו רהוט. הוא אינו סוחף את הקהל. הוא איננו מנהיג מעורר השראה.
והנה התברר שמשה צדק וטעה. צדק בכך שבני ישראל לא ישמעו אליו, וטעה בסיבה לכך. הם לא שמעו אליו לא משום שחסרו לו כישורי הנהגה ונאום, ולא משום סיבה אחרת הנוגעת למשה עצמו. הם לא שמעו ״מִקֹּצֶר רוּחַ וּמֵעֲבֹדָה קָשָׁה״. במילים אחרות, <b>אם רצונכם לשפר את מצבם הרוחני של אנשים, שפרו קודם את מצבם הגשמי</b>. הנה לנו אחת מתובנותיה האנושיות המובהקות של היהדות.
הרמב״ם מדגיש זאת ב<b>מורה הנבוכים</b>.<sup class="footnote-marker">1</sup><i class="footnote"><b>מורה הנבוכים</b>, ג, כז.</i> לתורה, הוא אומר, שתי מטרות: תיקון הנפש ותיקון הגוף. תיקון הנפש הוא עניין פנימי ורוחני, ואילו תיקון הגוף מצריך חברה חזקה בעלת כלכלה איתנה, שלטון חוק, חלוקת עבודה הרמונית וקידום המסחר. תיקון הגוף מתקיים כאשר כל צרכינו החומריים מסופקים. והיות שאיש מאיתנו אינו יכול לספק את צורכי עצמו לבדו, אלא לכל אחד תחומי התמחות מסוימים הטעונים השלמה באמצעות חליפין עם הזולת, דרושה התארגנות חברתית, ודרושים חוקים שיעשו אותה לחברה טובה, חזקה והוגנת.
תיקון הנפש, ממשיך הרמב״ם ואומר, נכבד יותר מתיקון הגוף – אולם מטרת תיקון הגוף ״קודמת בטבע ובזמן״, והיא תנאי לתיקון הנפש, ״לפי שהאדם אי אפשר לו לצייר מושכל ואפילו יסבירוהו לו, וכל שכן שיתעורר לכך מעצמו, כשיש בו כאב או רעב גדול או צמא או חום או קור חזק״. במילים אחרות, השגות רוחניות אינן אפשריות כל עוד לא ניתנו לגוף צרכיו הבסיסיים. כאשר עבודת פרך שוברת את רוחו של אדם, הוא אינו מסוגל להקשיב לדברי חזון. אם רצונכם לשפר את מצבם הרוחני של אנשים, שפרו קודם את תנאי המחיה שלהם.
במאה העשרים ניתן לרעיון זה ניסוח קלסי בידי שני פסיכולוגים יהודים מניו יורק, אברהם מאסלו (1970-1908) ופרדריק הרצברג (2000-1923). מאסלו תהה מדוע אנשים רבים אינם מגיעים לידי מיצוי יכולתם. הוא גרס – כפי שהיה עתיד לגרוס מרטין סליגמן, יוצר הפסיכולוגיה החיובית – שהפסיכולוגיה צריכה להתמקד לא רק בריפוי הפרעות אלא גם בקידום חיובי של בריאות הנפש. תרומתו המפורסמת ביותר לחקר הנפש האנושית הייתה ״מִדְרַג הצרכים״ שניסח.
האדם, אומר מאסלו, אינו פקעת של רצונות ותשוקות. לדברים המעניינים אותו יש סדר ברור. מאסלו תיאר סולם בן חמישה שלבים. השלב הנמוך והבסיסי הוא הצרכים ה<b>פיזיולוגיים</b>: מזון ומקלָט, צורכי ההישרדות הבסיסיים. מעליו באים צורכי ה<b>ביטחון</b>: הגנה מפני תגרת ידם של אחרים. שלישי הוא הצורך ב<b>אהבה והשתייכות</b>. מעליו באה הכמיהה ל<b>הכרה וכבוד</b>, ולבסוף בא תורו של הצורך ב<b>מימוש עצמי</b>: להגשים את הפוטנציאל שלנו, להיות האדם שאנחנו מרגישים שאנו יכולים להיות ושראוי שנהיה. לימים הוסיף מאסלו למדרג שלב שישי: <b>שֶׂגב והִתעלות</b>. שלב זה חורג מהעצמי אל עבר האלטרואיזם והרוחניות.
הרצברג פישט את המבנה, והבחין רק בין שתי קטגוריות: גורמים פיזיים וגורמים פסיכולוגיים. לצרכים הפיזיים קרא <b>צורכי אדם</b>, על שם אדם הראשון. לצורכי הנפש – <b>צורכי אברהם</b>. הרצברג התעניין במיוחד בשאלה מה מניע אנשים בעבודה. בשלהי שנות החמישים הוא הגיע למסקנה (שפותחה לימים בידי הכלכלן הישראלי דן אריאלי) כי הכסף, השכר והתגמולים הפיננסיים (אופציות של מניות וכיוצא בזה) אינם המניע היחיד. אם משלמים לאנשים יותר, הם לא בהכרח עובדים טוב יותר, קשה יותר או באופן יצירתי יותר. הכסף ממלא תפקיד מרכזי עד לרמה בסיסית מסוימת, אך מעבר לה המניע האמתי של העובד הוא אתגר הצמיחה, היצירה, מציאת המשמעות, ורתימת מיטב כישרונותיו למען מטרה חשובה. הכסף ממלא את ״צורכי אדם״ שלנו, אך המשמעות שאנו שואבים מעבודתנו מספקת את ״צורכי אברהם״.
היהודים והיהדות נטו לאורך הדורות יותר מתרבויות ודתות אחרות להכיר באמיתה הזאת ולחיות לאורה. רוב הדתות הן <b>תרבויות של השלמה</b>. לדידן, העוני, הרעב והמחלות קיימים כי זו דרך העולם; אלוהים ברא אותם ורוצה בהם. נכון, אנו יכולים למצוא אושר, נירוואנה או שלוות עולמים, אבל כדי להגיע אליהם צריך לברוח מהעולם: בפרישה למנזר, במדיטציה, בסמים, בכניסה לטראנס, או בהמתנה סבלנית לעונג המחכה לנו בעולם הבא. רוב הדתות שואפות להרדימנו לבל נחוש בכאב.
לא כן היהדות. ביחסה לעוני ולסבל בעולם, היהדות היא <b>דת של מחאה</b>, לא של השלמה. אלוהים איננו רוצה שאנשים יהיו עניים, רעבים, חולים, נדכאים, נבערים, מנוצלים או נטולי זכויות. הוא ברא אותנו להיות שליחיו במאבק הזה. הוא רוצה שנהיה שותפיו במלאכת גאולת העולם. לכן יהודים כה רבים הם רופאים הנלחמים במחלות, משפטנים הנלחמים בעוולות ומחנכים הנלחמים בבערות. זו גם הסיבה לכך שעם ישראל העמיד כלכלנים פורצי דרך (וזוכי נובל) כה רבים. כפי שכתב מייקל נובאק (בעקבות אירווינג קריסטול):
<span class="poetry indentAll">מחשבת היהדות חשה תמיד בנוח עם ארציות מיושבת ועם העולם הזה, ואילו מקבילתה הנוצרית נהתה תמיד אחר עולמות אחרים. להגות היהודית יש נטייה כנה לטובת הקניין הפרטי, בעוד זו הנוצרית, שנוסחה עוד מראשיתה בעיקר בידי כמרים ונזירים, ניסתה תמיד להטות את תשומת לבם של המאמינים אל מעבר לפעילויות ולאינטרסים של העולם הזה, ולכוונה אל העולם הבא. כתוצאה מכך, היהודי מן השורה, חניכם של ההלכה ומוסר הנביאים, הרגיש תמיד בעולם הזה כבביתו, בעוד הקתולי מן השורה תפס את העולם הזה כמנהרה של פיתויים המסיחים את הדעת ממה שחשוב באמת, ההכנה לעולם הבא.<sup class="footnote-marker">2</sup><i class="footnote">Michael Novak, <i>This Hemisphere of Liberty</i>, Washington, DC: American Enterprise Institute, 1990, p. 64.</i></span>
ה׳ נמצא כאן, בעולם הזה, לא רק בעולם הבא. אך כדי לטפס לפסגות רוחניות ולהגיע אליו עלינו למלא תחילה את צרכינו החומריים. אברהם אבינו היה גדול מאדם הראשון, אך אדם בא לפני אברהם. כשהעולם הגשמי קשה, הרוח האנושית נשברת, והבריות אינן מסוגלות לשמוע את דבר האלוהים – אפילו אם הוא נישא בפי אדם גדול כמשה.
רבי לוי יצחק מברדיצ׳ב ניסח זאת יפה: ״אל תדאג לעולם הבא של חברך ולעולם הזה שלך. דאג לעולם הבא שלך ולעולם הזה של חברך״.
הקלת העוני, ריפוי המחלות, הבטחת שלטון החוק וכיבוד זכויות האדם: אלו הן משימות רוחניות לא פחות מכפי שתפילה ולימוד תורה הן משימות רוחניות. מובן שהתפילה והלימוד נשגבים יותר, אך המשימות הראשונות קודמות להם. אנשים החיים בקוצר רוח ובעבודה קשה אינם יכולים לשמוע את דבר ה׳.
<h4>הקרב על הרצון החופשי</h4>
<big><strong>הקרב על הרצון החופשי</strong></big><br>השאלה עתיקה. אם ה׳ הקשה את לב פרעה, כי אז ה׳ הוא שגרם לכך שפרעה יסרב לשלח את עם ישראל, לא פרעה עצמו. ואם כן, איפה הצדק? איך אפשר להעניש את פרעה ואת עמו על סדרת החלטות שהם לא קיבלו באופן חופשי? תנאי לענישה הוא אשמה. תנאי לאשמה הוא אחריות. תנאי לאחריות הוא חופש. איננו מאשימים אבנים בכך שהן נופלות, ולא את השמש על שהיא זורחת. כוחות הטבע אינם בחירות הנעשות מתוך בחינת חלופות. רק האדם חופשי. טלו ממנו חופש זה, ונטלתם את אנושיותו. איך אפשר אפוא לומר, כאמור שוב ושוב בפרשתנו, שה׳ הקשה, חיזק והכביד את לב פרעה?
כל המפרשים הוטרדו משאלה זו. גישה אחת היא זו של הרמב״ם ואחרים, המצביעים על מאפיין מפליא של הסיפור. בחמש המכות הראשונות מסופר שפרעה עצמו הקשה את לבו. רק אחר כך, בחמש המכות האחרונות, מסופר שה׳ עשה זאת. ואם כן, אפשר להבין שחמש המכות האחרונות היו עונש על חמשת הסירובים הראשונים שפרעה נקט מרצונו החופשי.<sup class="footnote-marker">1</sup><i class="footnote"><b>משנה תורה</b>, הלכות תשובה ו, ג.</i>
גישה שנייה, הפוכה תכלית היפוך, אומרת שבחמש המכות האחרונות ה׳ התערב לא בהקשיית לב פרעה אלא בחיזוק לב פרעה. הוא פעל כדי להבטיח שפרעה ישמור על החופש שלו ולא יאבד אותו. המכות היו כה חזקות, שבמהלך נורמלי של מאורעות לא הייתה למלך בשר ודם הסופג אותן ברֵרה אלא להיכנע לכוח העליון. כדברי עבדי פרעה אליו לפני המכה השמינית, שהפצירו בו לשלח את בני ישראל: ״הֲטֶרֶם תֵּדַע כִּי אָבְדָה מִצְרָיִם?״ (שמות י, ז). כניעה של פרעה בשלב זה הייתה פעולה תחת לחץ, ולא שינוי לב אמתי. זו גישתם של רבי יוסף אלבו ושל רבי עובדיה ספוֹרנו.<sup class="footnote-marker">2</sup><i class="footnote">רבי יוסף אלבו, <b>ספר העיקרים</b>, ד, כה; פירוש ספורנו לתורה, שמות ז, ג.</i>
גישה שלישית תוהה על עצם משמעותו של הביטוי ״ה׳ הקשה את לב פרעה״ לצורותיו. בעומק המציאות, ה׳, יוצרה של ההיסטוריה, עומד מאחורי כל מאורע, כל פעולה, כל אוושת עלים ברוח, כל טיפת גשם שיורדת. ובכל זאת בדרך כלל איננו מייחסים לו את מעשיהם של בני אדם. אנחנו מה שהננו מפני שבחרנו להיות כאלה, אפילו אם הדבר נכתב מראש בתסריט האלוהי של קורות האנושות. מה אנחנו כן רואים כמעשה אלוהים? מה שאינו רגיל, שמתרחק כל כך מנורמות ההתנהגות האנושות עד שקשה לנו להסבירו בלי לומר ״זה בטח חלק מאיזו תכנית״.
ה׳ עצמו אומר כי עיקשותו של פרעה מאפשרת לו, לה׳, לספר את שמו בכל הארץ: להראות לַכול שאפילו האימפריה החזקה בעולם חסרת אונים אל מול עוצם ידו. פרעה פעל בחופשיות, אך סירוביו האחרונים היו כה תמוהים שברור היה לכול כי ה׳ ציפה לכך. זה היה חזוי, חלק מן התסריט. ה׳ גילה זאת לאברהם מאות שנים קודם לכן, כשסיפר לו בחזון בלהות כי זרעו יהיה גר בארץ לא להם (בראשית טו, יג-יד).
כל אלה הסברים מעניינים ואפשריים. אולם נראה לי שהתורה מספרת לנו כאן סיפור עמוק יותר, סיפור שלעולם אינו מאבד את הרלוונטיות שלו. פילוסופים ומדענים נוטים לחשוב בהפשטות ובהכללות. חלקם הגיעו למסקנה שיש לנו רצון חופשי, אחרים הגיעו למסקנה שלא. בין שתי העמדות הללו לא נותר מרווח מושגי.
אלא שבחיים, החופש בכלל אינו פועל כך. חִשבו על התמכרויות. בפעמים הראשונות שאתם מעשנים סיגריה, שותים אלכוהול או צורכים סמים, אתם עושים זאת מרצונכם החופשי. אתם מכירים את הסיכונים, אך מתעלמים מהם. אתם ממשיכים, התלות שלכם גוברת, עד שההשתוקקות כה חזקה שאתם כמעט חסרי אונים למולה. בשלב הזה, אם רצונכם לצאת מן ההתמכרות, אתם צריכים ללכת לטיפול גמילה. לכם עצמכם כבר אין יכולת להפסיק. כדברי חז״ל, ״אין חבוש מתיר עצמו מבית האסורים״.<sup class="footnote-marker">3</sup><i class="footnote">ברכות ה ע״ב.</i>
התמכרות היא תופעה גופנית. אבל יש לה מקבילות מוסריות. נניח למשל ששיקרתם בעניין משמעותי. אנשים מאמינים עכשיו לדבר־מה על אודותיכם שאיננו אמת. כשהם שואלים אתכם על כך, או כשזה עולה בשיחה, אתם נאלצים להוסיף ולספר כזבים כדי לקיים את השקר הראשון. ״מִשֶּׁרִאשׁוֹן שְׁקָרֵינוּ קָם – אָרִיג כְּזָבִים סָבוּךְ נִרְקָם״, כתב המשורר ולטר סקוט.
כל זאת אצל יחידים. כשמדובר בארגונים הסכנה גדולה אף יותר. נניח שחבר הנהלה בכיר עשה טעות רבתי, שאם תתגלה תעמיד בסימן שאלה את עתיד החברה כולה. הוא ינסה לכסות על הטעות. לשם כך יצטרך לגייס את עמיתיו, שיהיו מעתה שותפיו לקשר. כשמעגל המִרמה מתרחב, הרמייה נעשית חלק מהתרבות התאגידית, והדבר מקשה עוד ועוד על אנשים ישרים בארגון להתנגד או למחות. בשלב זה נדרש אומץ יקר מציאות, האומץ של חושפי שחיתויות המגלים לרשויות או לעיתונות את אשר נעשה, מביאים להפסקתו ומסתכנים באבדן פרנסתם. סיפורים רבים מסוג זה אירעו בשנים האחרונות.<sup class="footnote-marker">4</sup><i class="footnote">על מקרה בולט במיוחד, פרשת אנרון, ראו Bethany McLean and Peter Elkind, <i>The Smartest Guys in the Room: The Amazing Rise and Scandalous Fall of Enron</i>, New York: Portfolio, 2003.</i>
וכשמדובר במדינות, בייחוד מדינות לא דמוקרטיות, המצב מחמיר עוד. בעולם העסקים, הפסדים ניתנים לכימות. היכנשהו יש מישהו שיודע כמה ירד לטמיון, כמה חובות אבדו ואיפה. במדינאות אין אמת מידה אובייקטיבית כגון זו. קל לטעון שמדיניות מסוימת פועלת כמתוכנן ולדחות בקש סימנים הפוכים. נוצר נרטיב מתרץ ההופך לחוכמה המקובלת. אגדת בגדי המלך החדשים של אנדרסן היא המשל הקלסי לתופעה הזו. ילד רואה את האמת ואומר אותה לתומו, וכך מבתק את קשר השתיקה של יועצי המלך.
אבדן החופש שלנו מתרחש בהדרגה, ולפעמים איננו מבחינים בו כלל. התורה מדברת על כך עוד מבראשית. ההצהרה הקלסית על הרצון החופשי מופיעה בסיפור קין והבל. בראות אלוהים שקין כועס על דחיית מנחתו, הוא אומר לו, ״הֲלֹא אִם תֵּיטִיב – שְׂאֵת. וְאִם לֹא תֵּיטִיב – לַפֶּתַח חַטָּאת רֹבֵץ; וְאֵלֶיךָ תְּשׁוּקָתוֹ, וְאַתָּה תִּמְשָׁל בּוֹ״ (בראשית ד, ז). בלשון פשוטה: אם תעשה את הטוב, מנחתך תירצה. ואם לא, החטא יארוב לך וישתוקק להכשילך, ועליך להתאמץ למשול בו. כדי לשמור על הרצון החופשי, בייחוד בעת הצפה רגשית כגון בזמן כעס, נדרש כוח רצון. במקרים כאלה עלול להתחולל מה שהפסיכולוג דניאל גולמן מכנה ״מחטף האמיגדלה״, שבו התגובה היִצרית באה במקום החלטה מושכלת, ואנו עושים דברים שמזיקים לנו וגם לאחרים.<sup class="footnote-marker">5</sup><i class="footnote">דניאל גולמן, <b>אינטליגנציה רגשית</b>, עברית: עמוס כרמל, תל אביב: מטר, 1997.</i> זהו האיום הרגשי על החופש.
וישנו גם איום חברתי. אחרי השואה נעשו כמה ניסויים פורצי דרך שביקשו לבחון את כוחם של הקונפורמיזם ושל הציות לסמכות. בסדרת ניסויים של סולומון אַש הוכנסו בכל פעם שמונה אנשים לחדר אחד, ונתבקשו לומר איזה מבין שלושה קווים שווה באורכו לקו רביעי. רק אחד מהשמונה היה משתתף תמים; היתר היו עוזריו של הנסיין ומילאו את הוראותיו. לעתים נתנו השִבעה תשובה שגויה בעליל, והצביעו על קו שברור שאורכו שונה בבירור מאורך הקו הרביעי; ב־75 אחוזים מן המקרים הללו המשתתף השמיני הסכים איתם, מתוך קונפורמיות קבוצתית, אף שחושיו אמרו לו שהם טועים.
הפסיכולוג סטנלי מילגרם מאוניברסיטת ייל הראה כי אנשים רגילים מוכנים לתת מכות חשמל מכאיבות להחריד (לא אמתיות, אך הם חשבו שכן) לאדם המצוי בחדר סמוך כאשר דמות סמכותית, הנסיין, אומרת להם לעשות זאת.<sup class="footnote-marker">6</sup><i class="footnote">Stanley Milgram, <i>Obedience to Authority: An Experimental View</i>, New York: Harper &amp; Row, 1974.</i> ״ניסוי הכלא של סטנפורד״, ככינויו של ניסוי שערך פיליפ זימברדו, היה משחק תפקידים שבו חולקו המשתתפים ל״אסירים״ ול״סוהרים״. בתוך ימים ספורים ה״סוהרים״ החלו לנהוג ב״אסירים״ באכזריות ואף באלימות. זימברדו נאלץ לקטוע בתום שישה ימים את הניסוי, שתוכנן להימשך שבועיים.<sup class="footnote-marker">7</sup><i class="footnote">Philip G. Zimbardo, <i>The Lucifer Effect: Understanding How Good People Turn Evil</i>, New York: Random House, 2007.</i>
אכן, כוחו של הקונפורמיזם עצום. נראה לי שזו הסיבה לכך שאברהם נצטווה לעזוב את ארצו, את מולדתו ואת בית אביו. הארץ, המולדת ובית האב, כלומר התַרבות, הקהילה ושנות החיים הראשונות, הם שלושת הגורמים התוחמים את החופש שלנו. היהודים לאורך הדורות נמצאו בחברה אך לא היו כפופים לה. להיות יהודי משמעו לשמור מרחק מכויל מהזמן ומאליליו. בשביל חופש דרושים זמן לחשיבה מדודה ומרחק של ערנות ביקורתית.
האיום המוסרי הוא הטרגי מכולם. לפעמים אנחנו שוכחים, או אפילו לא יודעים, שכמו בני ישראל גם המצרִים עצמם חוו לא פעם עבדוּת במצרַים. הפירמידה הגדולה בגיזה, שנבנתה יותר מאלף שנה לפני יציאת מצרים, מאות שנים לפני הולדתו של אברהם אבינו, הפכה חלק גדול ממצרים למושבת עבדים למשך עשרים שנה.<sup class="footnote-marker">8</sup><i class="footnote">בחישוב שנעשה על בסיס יום עבודה בן עשר שעות, ובהינתן כמות האבנים בפירמידה, נמצא שמדי שתי דקות, בכל יום עבודה, במשך עשרים שנה, הובאה והוצבה במקומה אבן שמשקלה יותר מטון.</i> כשהחיים נעשים זולים ובני אדם נתפסים כאמצעי במקום מטרה, כשתועבות מתורצות בשם המסורת ושליטים נהנים מכוח מוחלט, המצפון נשחק והחופש אובד כי התרבות יצרה מרחב מבודד שצעקת הנדכאים אינה נשמעת בו.
לכך מתכוונת התורה באומרה שה׳ הקשה את לב פרעה. השליט ששעבד אחרים השתעבד בעצמו. הוא נעשה שבוי בידי הערכים שטיפח. החופש במובנו העמוק, החופש לעשות את הטוב והישר, אינו ניתן מעצמו. אנחנו רוכשים אותו, או מאבדים אותו, בהדרגה. בסופו של דבר, רודנים מביאים על עצמם את חורבנם, ואילו בעלי כוח הרצון, האומץ והנכונות ללכת נגד הזרם זוכים בחופש מזהיר. זו היא היהדות: הזמנה לחופש, שהדרך אליו עוברת בהתנגדות לאלילים ולשירת הסירנות בנות הזמן.
<h4>הבדיחה של אלוהים</h4>
<big><strong>הבדיחה של אלוהים</strong></big><br>המכה השלישית נראית ככל אחיותיה: נֶגע, התעללות של הטבע במצרים שהתעללו בבני ישראל. הדברים מסופרים בתמציתיות ובפשטות:
<span class="poetry indentAll">...וַיֵּט אַהֲרֹן אֶת יָדוֹ בְמַטֵּהוּ וַיַּךְ אֶת עֲפַר הָאָרֶץ, וַתְּהִי הַכִּנָּם בָּאָדָם וּבַבְּהֵמָה. כָּל עֲפַר הָאָרֶץ הָיָה כִנִּים בְּכָל אֶרֶץ מִצְרָיִם. וַיַּעֲשׂוּ כֵן הַחַרְטֻמִּים בְּלָטֵיהֶם לְהוֹצִיא אֶת הַכִּנִּים וְלֹא יָכֹלוּ. וַתְּהִי הַכִּנָּם בָּאָדָם וּבַבְּהֵמָה. וַיֹּאמְרוּ הַחַרְטֻמִּים אֶל פַּרְעֹה: ״אֶצְבַּע אֱלֹהִים הִוא״. וַיֶּחֱזַק לֵב פַּרְעֹה וְלֹא שָׁמַע אֲלֵהֶם... (שמות ח, יג-טו).</span>
ובכל זאת, יש באפיזודה הזו עומק חבוי. כדי להבינו, עלינו להתבונן בתופעה שתשומת לב מעטה למדי הוקדשה לה: השימוש בהומור בתורה. צורתו הבולטת ביותר היא סאטירה הלועגת ליומרותיהם של בני אדם הסבורים שבידם לחקות את אלוהים. כי יש דבר אחד הגורם לקב״ה לצחוק: מראהָ של האנושות כשהיא מנסה לקרוא תיגר על היושב במרומים:
<span class="poetry indentAll">יִתְיַצְּבוּ מַלְכֵי אֶרֶץ וְרוֹזְנִים,<br>נוֹסְדוּ יָחַד עַל ה׳ וְעַל מְשִׁיחוֹ:<br>״נְנַתְּקָה אֶת מוֹסְרוֹתֵימוֹ<br>וְנַשְׁלִיכָה מִמֶּנּוּ עֲבֹתֵימוֹ״.<br>יוֹשֵׁב בַּשָּׁמַיִם יִשְׂחָק,<br>אֲדֹנָי יִלְעַג לָמוֹ. (תהלים ב, ב-ד)</span>
דוגמה נהדרת לכך היא סיפור מגדל בבל (בראשית יא, א-ט). תושבי בקעת שִנער מחליטים לבנות מגדל ״וְרֹאשׁוֹ בַשָּׁמַיִם״. זהו מעשה של מרד בסדרי הטבע שקבע אלוהים (״הַשָּׁמַיִם שָׁמַיִם לַה׳, וְהָאָרֶץ נָתַן לִבְנֵי אָדָם״; תהלים קטו, טז). יש אירוניה עוקצנית באופן שהתורה מתארת בו את תגובתו של הקב״ה: ״וַיֵּרֶד ה׳ לִרְאֹת אֶת הָעִיר וְאֶת הַמִּגְדָּל״. למטה, על פני האדמה, הבונים חשבו שהמגדל שלהם יגיע לשמים. אולם מנקודת המבט הנישאה שבשמים, המגדל נראה כה זעיר שאלוהים היה צריך ״לרדת״ כדי לראות אותו.
היסוד הסאטירי מהותי להבנת סיפור מכות מצרים, או לפחות סיפורן של אחדות מהן. המצרים סגדו למגוון אלים, שרובם ייצגו כוחות טבע. החרטומים, המכשפים המצרים, האמינו כי "בְּלַהֲטֵיהֶם" יוכלו לשלוט בכוחות אלה. בעידן המיתוס היו הלהטים והכשפים מה שהטכנולוגיה היא בעידן המדע. תרבות המאמינה שבידה לתמרן את האלים מאמינה גם שבסמכותה לשעבד בני אדם. זו תרבות שאינה מכירה את המושג חופש.
תגובתם של המצרים לשתי המכות הראשונות הייתה ניסיון להבינן בתוך מסגרת ההתייחסות המוכרת להם. לדידם, המכות הן כשפים, לא נסים. בעיני חרטומי פרעה, משה ואהרון הם אנשים כמוהם עצמם: להטוטנים המבצעים להטים. על כן, הם משחזרים את הלהטים הללו: הם מראים שגם הם יודעים להפוך מים לדם וליצור להקות צפרדעים. האירוניה כאן כמעט גלויה: החרטומים להוטים כל כך להוכיח בלהטיהם שהם יכולים לעשות מה שמשה ואהרון עשו, שאינם שמים לב שלא רק שאין הם מיטיבים את מצב האומה המצרית, אלא הם אף מחמירים אותו: עוד דם, עוד צפרדעים.
עתה הגיע תורה של מכה מסוג אחר. המכה השלישית, מכת כינים. הפעם חיכתה לחרטומים מכה שלא היה בידם לשחזר. הם ניסו. הם נכשלו. ומיד הם הגיעו למסקנה: ״אֶצְבַּע אֱלֹהִים הִוא״ (ח, טו).
זוהי הופעתו הראשונה בתורה של רעיון הנוכח, במפתיע, אפילו במחשבה הדתית בת זמננו, רעיון המכונֶה ״אלוהי הפערים״. על פיו, נס הוא דבר שעדיין איננו יכולים למצוא לו הסבר מדעי. המדע עוסק בטבע; הדת – בעל־טבעי. ״מעשה אלוהים״, או ״אצבע אלוהים״, הוא מה שהכלים הרציונליים שלנו אינם יכולים להכיל. מה שחרטומים (או טכנוקרטים) אינם יכולים לשחזר הוא בהכרח פרי התערבות אלוהית. המסקנה ההכרחית היא שהדת והמדע מנוגדים זה לזה. ככל שגדלה יכולתנו להסביר דברים באופן מדעי, או לשלוט בהם באמצעים טכנולוגיים, כך מצטמצם הצורך שלנו באמונה. ככל שתחומו של המדע מתרחב, מקומו של אלוהים מתכווץ אל עבר נקודת ההיעלמות.
התורה רומזת לנו שזו צורת חשיבה אלילית, לא יהודית. המצרים הודו שמשה ואהרון הם נביאי אמת כשהללו עשו נפלאות שמעבר להישג ידה של המאגיה. אבל זו איננה הסיבה שאנו מאמינים בנבואת משה ואהרון. הרמב״ם הסביר זאת באופן שאינו משתמע לשתי פנים:
<span class="poetry indentAll">משה רבנו, לא האמינו בו ישראל מפני האותות שעשה. שהמאמין על פי האותות יש בלבו דופי, שאפשר שיעשה האות בְּלָט וכישוף. אלא כל האותות שעשה משה במדבר – לפי הצורך עֲשָׂאָם, לא להביא ראָיה על הנבואה. היה צריך להשקיע את המצרים – קרע את הים והִצלילן בתוכו. צרכנו למזון – הוריד לנו את המן. צמאו – בקע להן את האבן. כפרוּ בו עדת קֹרח – בלעה אותן הארץ. וכן שאר כל האותות. ובמה האמינו בו? במעמד הר סיני, שעינינו ראו ולא זר, ואוזנינו שמעו ולא אחר...<sup class="footnote-marker">1</sup><i class="footnote"><b>משנה תורה</b>, הלכות יסודי התורה ח, א.</i></span>
דרך המלך שלנו למפגש עם אלוהים איננה הנסים שהוא מחולל, אלא מילותיו, התגלותו: התורה, שהיא חוקתו של העם היהודי כאומה שאלוהים הוא ריבונה. נכון, אנו מזהים את אצבע אלוהים באותם אירועים הנראים לנו חורגים מגדר הטבע, אלה שאנו מכנים נִסים. אבל אלוהים נמצא גם בטבע עצמו. המדע איננו מחליף את אלוהים: הוא חושף, בדרכים מורכבות ומופלאות מאי־פעם, את התכנית הטבועה בטבע עצמו. המדע, אם מבינים אותו נכון, אינו מקהה את החוש הדתי שלנו, אלא להפך: הוא מחדד אותו, ומלמד אותנו להשתאות ״מָה רַבּוּ מַעֲשֶׂיךָ ה׳, כֻּלָּם בְּחָכְמָה עָשִׂיתָ״ (תהלים קד, כד). ולמעלה מכול – אלוהים נמצא לנו בקול שנשמע מסיני, אשר לימד אותנו איך לבנות חברה שתהיה היפוכה של מצרים, חברה שבה המעטים אינם משעבדים את הרבים והמקומיים אינם נוגשים בנוכרים.
במתקפתה הרעיונית של התורה על עולמה הרוחני של מצרים הקדומה, ההומור האלוהי מתגלה ככלי הנשק המשכנע ביותר. כוהניו ומכשפיו של הפולחן המצרי, שחשבו שבידם לשלוט בַּשֶמש ובַיאוֹר, גילו שאינם מסוגלים אפילו ליצור כינה. פרעונים כגון רעמסס השני הפגינו את מעמדם, המשתווה למעמדו של אל, בעזרת אדריכלות מונומנטלית: המקדשים והארמונות הגדולים, ובייחוד הפירמידות, שממדיהם העצומים כמו רימזו על גדוּלה אלוהית (הגמרא מסבירה שהכשפים המצריים לא פעלו בעצמים זעירים<sup class="footnote-marker">2</sup><i class="footnote">סנהדרין סז ע״ב: ״׳ויאמרו החרטומים אל פרעה: אצבע אלהים היא׳ – אמר ר׳ אליעזר, מיכן שאין השד יכול לבראות בריה פחות מכשעורה״.</i>). אלוהים לועג להם כאשר הוא מגלה את נוכחותו דווקא באמצעות הבריות הזערוריות ביותר. זהו רגע המעלה על הדעת את שורותיו המפורסמות של ת״ס אליוט בפואמה <b>ארץ השממה</b>:
<span class="poetry indentAll">וְאַרְאֶה לְךָ דְּבַר־מָה שׁוֹנֶה<br>אִם מִצִּלְּךָ בַּבֹּקֶר, פּוֹסֵעַ אַחֲרֶיךָ,<br>וְאִם מִצִּלְּךָ בָּעֶרֶב, עוֹלֶה לִקְרָאתֶךָ;<br>אַרְאֶה לְךָ פַּחַד בְּחֹפֶן עָפָר.<sup class="footnote-marker">3</sup><i class="footnote">ת״ס אליוט, <b>ארץ השממה</b>, עברית: אסתר כספי, תל אביב: קשב לשירה, תשס״א, עמ׳ 10, שורות 30-27.</i></span>
החרטומים (ויורשיהם בתקופות אחרות) לא הבינו ששליטה בטבע איננה מטרה בפני עצמה, אלא רק אמצעי להשגת מטרות מוסריות. הכינים היו בדיחה של אלוהים על חשבון החרטומים, שהאמינו ששלטונם בכוחות הטבע הופך אותם לאדוניו של הגורל האנושי. הם טעו.
הצלחות טכנולוגיות גרמו לבני אדם, פעם אחר פעם, להאמין שכמוהם כאלים. הם יכלו להעפיל אל השמים, לרתום את הטבע לצורכיהם ולבנות בנייני ענק שיספרו את תהילתם. כולם הותירו אחריהם שובל של חורבן, והציוויליזציות שלהם שקעו וגוועו ורק הריסות וחורבות נותרו מהן. ענווה היא הנוגדן היחיד לגאווה. גדולים ככל שנהיה, תמיד נישאר רכיב זעיר בתכנית הגדולה. את זאת הראה אלוהים למצרים במכת כינים.
<h3>בא</h3>
<h4>להשתחרר מהשנאה</h4>
<big><strong>להשתחרר מהשנאה</strong></big><br>פרט אחד בסיפור יציאת מצרים מודגש מאוד בתורה, אך במבט ראשון הוא כמעט בלתי מובן.
הנה, כך נפתח סיפורה של מכת בכורות: ״וַיֹּאמֶר ה׳ אֶל מֹשֶׁה: עוֹד נֶגַע אֶחָד אָבִיא עַל פַּרְעֹה וְעַל מִצְרַיִם, אַחֲרֵי כֵן יְשַׁלַּח אֶתְכֶם מִזֶּה; כְּשַׁלְּחוֹ כָּלָה גָּרֵשׁ יְגָרֵשׁ אֶתְכֶם מִזֶּה. דַּבֶּר נָא בְּאָזְנֵי הָעָם וְיִשְׁאֲלוּ אִישׁ מֵאֵת רֵעֵהוּ וְאִשָּׁה מֵאֵת רְעוּתָהּ כְּלֵי כֶסֶף וּכְלֵי זָהָב״ (שמות יא, א-ב).
וכך מתממש הציווי: ״וַתֶּחֱזַק מִצְרַיִם עַל הָעָם לְמַהֵר לְשַׁלְּחָם מִן הָאָרֶץ, כִּי אָמְרוּ: כֻּלָּנוּ מֵתִים. וַיִּשָּׂא הָעָם אֶת בְּצֵקוֹ טֶרֶם יֶחְמָץ, מִשְׁאֲרֹתָם צְרֻרֹת בְּשִׂמְלֹתָם עַל שִׁכְמָם. וּבְנֵי יִשְׂרָאֵל עָשׂוּ כִּדְבַר מֹשֶׁה, וַיִּשְׁאֲלוּ מִמִּצְרַיִם כְּלֵי כֶסֶף וּכְלֵי זָהָב וּשְׂמָלֹת. וַה׳ נָתַן אֶת חֵן הָעָם בְּעֵינֵי מִצְרַיִם, וַיַּשְׁאִלוּם; וַיְנַצְּלוּ אֶת מִצְרָיִם״ (שמות יב, לג-לו).
מה מטרת השאילה הבהולה הזו של כלי הכסף והזהב? בני ישראל מיהרו לברוח, והמצרים המבוהלים הזדרזו כל כך לשלח אותם, עד שלא היה זמן לבצק לתפוח. מדוע, בתוך כל המהומה, התעקש הקב״ה שבני ישראל יבקשו מהמצרים את מתנות הפרידה הללו? ומי צריך אותן? מה יוכלו בני ישראל לעשות בכלים היקרים במסע הארוך במדבר?
השתוממותנו תחריף אם נזכור מה בעצם עשו בני ישראל בזהב הזה. הם השתמשו בו לבניית עגל הזהב, חטאם הקשה מנשוא! על פי חז״ל, משה ציין עובדה זו כשניסה לסנגר על בני ישראל בפני הקב״ה. כך בערך אמר לו: אלמלא הורית להם לקחת זהב ממצרים, לא היו להם חומרי גלם לעשות את העגל!<sup class="footnote-marker">1</sup><i class="footnote">ברכות לב ע״א.</i>
החשיבות שהתורה מייחסת לשאילת כלי הכסף והזהב היא עילאית. כבר בהתגלותו הראשונה של ה׳ למשה, בסנה הבוער, כאשר שליחותו של משה הוצגה בפניו לראשונה, חתם ה׳ את תיאורה כך: ״וְנָתַתִּי אֶת חֵן הָעָם הַזֶּה בְּעֵינֵי מִצְרָיִם, וְהָיָה כִּי תֵלֵכוּן לֹא תֵלְכוּ רֵיקָם. וְשָׁאֲלָה אִשָּׁה מִשְּׁכֶנְתָּהּ וּמִגָּרַת בֵּיתָהּ כְּלֵי כֶסֶף וּכְלֵי זָהָב וּשְׂמָלֹת וְשַׂמְתֶּם עַל בְּנֵיכֶם וְעַל בְּנֹתֵיכֶם וְנִצַּלְתֶּם אֶת מִצְרָיִם״ (שמות ג, כא-כב). מדוע העניין חשוב כל כך?
רק לקראת סוף חמשת חומשי תורה, באמצע חומש דברים, נותן לנו הכתוב כלים להבנת הדבר בדיעבד. שני פרטים מספקים לנו את המפתח.
האחד עניינו שחרור עבדים: ״כִּי יִמָּכֵר לְךָ אָחִיךָ הָעִבְרִי אוֹ הָעִבְרִיָּה, וַעֲבָדְךָ שֵׁשׁ שָׁנִים וּבַשָּׁנָה הַשְּׁבִיעִת תְּשַׁלְּחֶנּוּ חָפְשִׁי מֵעִמָּךְ. וְכִי תְשַׁלְּחֶנּוּ חָפְשִׁי מֵעִמָּךְ, לֹא תְשַׁלְּחֶנּוּ רֵיקָם. הַעֲנֵיק תַּעֲנִיק לוֹ מִצֹּאנְךָ וּמִגָּרְנְךָ וּמִיִּקְבֶךָ, אֲשֶׁר בֵּרַכְךָ ה׳ אֱלֹהֶיךָ תִּתֶּן לוֹ. וְזָכַרְתָּ כִּי עֶבֶד הָיִיתָ בְּאֶרֶץ מִצְרַיִם וַיִּפְדְּךָ ה׳ אֱלֹהֶיךָ, עַל כֵּן אָנֹכִי מְצַוְּךָ אֶת הַדָּבָר הַזֶּה הַיּוֹם״ (דברים טו, יב-טו). שימו לב לקישור ליציאת מצרים, ולביטוי ״לֹא תְשַׁלְּחֶנּוּ רֵיקָם״ המהדהד את ״לֹא תֵלְכוּ רֵיקָם״ ממעמד הסנה.
השני הוא מצווה מן המדהימות בתורה: ״לֹא תְתַעֵב אֲדֹמִי כִּי אָחִיךָ הוּא לֹא תְתַעֵב מִצְרִי כִּי גֵר הָיִיתָ בְאַרְצוֹ״ (דברים כג, ח). בני ישראל, כידוע, לא היו סתם גרים בארץ מצרים, אלא עבדים של המצרים. הם אינם חייבים למצרים שום הכרת טובה. להפך: מתבקש למדי שיהיו להם משקעי טינה כלפי העם המשעבד. אך התורה אוסרת על כך. מדוע?
במצווה הקצרה הזו טמונה תובנה עמוקה מאוד על מהותה של החברה החופשית. עַם שהשנאה מניעה אותו איננו חופשי ואיננו יכול להיות חופשי. לו המשיך עם ישראל לסחוב שק של שנאה ושל תשוקת נקם, היה אפשר לומר שהעם יצא ממצרים, אך לא שמצרים יצאה ממנו. היא הייתה מוסיפה לרדות בהם, לכבול אותם בשלשלאות זעם הקשות כשלשלאות ברזל. כדי להיות חופשיים מוכרחים להשתחרר מהשנאה.
יש הבדל יסודי בין חיים <b>עם</b> העבר לבין חיים <b>בתוך</b> העבר. היהדות היא דת של זיכרון. אנחנו מזכירים את יציאת מצרים מדי שנה, ואפילו מדי יום. אבל אנחנו עושים זאת למען העתיד, לא בשם העבר. ״וְגֵר לֹא תִלְחָץ״, מצווה התורה, ונימוקה עמה: ״וְאַתֶּם יְדַעְתֶּם אֶת נֶפֶשׁ הַגֵּר כִּי גֵרִים הֱיִיתֶם בְּאֶרֶץ מִצְרָיִם״ (שמות כג, ט). הזיכרון הוא מאמן מוסרי. כניסוחו המפורסם של הפילוסוף ג׳ורג׳ סנטיאנה, ״מי שאינם זוכרים את עברם נידונים לחזור עליו״.<sup class="footnote-marker">2</sup><i class="footnote">George Santayana, <i>Reason in Common Sense</i>, New York: Charles Scribner’s Sons, 1905, p. 284.</i> עם ישראל זוכר את עברו בדיוק משום כך: כדי <b>לא</b> לחזור עליו. המסר של התורה כאן הוא – זכרו, אבל לא כדי לשנוא.
פירוש הדבר הוא שיש להתנתק מטינות העבר. זאת הסיבה לציווי שלא לשלח עבדים ריקם אלא לתת להם מתנות פרידה. המתנות אינן פיצוי ממשי על עובדַת העבדוּת. שנות העבדות אבודות ואין להשיבן. אבל זוהי דרך להבטיח שהפרידה תתקיים ברוח טובה ועם פיצוי סמלי. המתנות מאפשרות לעבד לשעבר לעשות עבודה רגשית: לציין לעצמו את סוף פרק העבדות בחייו, להניחו מאחוריו, ולפתוח דף חדש בלי כעס ובלי עלבון. מי שמקבל מתנות נדיבות מתקשה לשנוא.
מכאן חשיבותה של שאילת כלי הכסף והזהב על פי מצוותו המפורשת של ה׳. פרשן המקרא בן תחילת המאה העשרים בֶּנוֹ יעקב הסביר שה״ניצוּל״ של מצרים האמור בפסוקים שציטטנו בפרק ג ובפרק יב הוא מלשון הצלה. ה׳ ציווה על בני ישראל לקחת את המתנות כדי לשכנע אותם שהאשמים בשעבודם אינם כל המצרים, אלא רק פרעה וההנהגה. השאילה נועדה להציל את המצרים מנקמה עתידית אפשרית מצד בני ישראל הכועסים.
מסר זה של התורה נועד גם לנו, בני תחילת המאה העשרים ואחת, תקופה ידועת עימותים אתניים ודתיים. כדי להיות חופשיים, יש להשתחרר מהשנאה.
<h4>לספר את הסיפור</h4>
<big><strong>לספר את הסיפור</strong></big><br>סעו לוושינגטון, סיירו בין אתרי הזיכרון, ותגלו תגלית מרתקת. התחילו ביד לינקולן, פסלו הענק של האיש שהנהיג את ארצות הברית במלחמת אזרחים איומה והוביל לקץ העבדות. על צדו האחד של המונומנט תוכלו לקרוא את נאום גטיסברג, אותו מופת תמציתי ובו התפילה ל״הולדת חדשה של חופש״. על צדו האחר נאום ההשבעה השני של לינקולן לנשיא, על המסר המאחה שלו: ״ללא זדון כלפי איש ובצדקה לכול, עם ביטחון בַּצדק באשר האל מאיר את עינינו לראות מישרים״.
המשיכו מטה, אל אגן הפוטומק, ותראו את יד מרטין לותר קינג, שמוצגים בו שישה־עשר ציטוטים מפיו של לוחם זכויות האזרח הדגול, בהם הכרזתו משנת 1963, ״לא חושך יגרש את החושך, כי אם אור. לא שנאה תגרש את השנאה, כי אם אהבה״. וישנו גם הציטוט שנתן למונומנט הזה את שמו, משפט מתוך נאום ״יש לי חלום״ – ״מֵהַר הייאוש לחצוב סלע של תקווה״.
המשיכו לאורך השדרה הנטועה התוחמת את קו המים, ותגיעו אל יד רוזוולט, הבנוי כסדרה בת שישה חללים, כל אחד לציון עשור מן הקריירה הציבורית שלו, בכל אחד משפט מנאום מכונן בן התקופה, והידוע שבהם: ״אין לנו ממה לפחֵד כי אם מהפַּחד עצמו״.
ולבסוף, מעברו הדרומי של אגן הפוטומק, מקדש יווני לזכר מחבר הכרזת העצמאות האמריקנית, תומס ג׳פרסון. סביב הכיפה מתנוססות המילים שכתב לבנג׳מין רַש: ״על מזבח האלוהים נדרתי שִׂנאַת נצח לכל שלטון עריצות על רוח האדם״. החלל המעגלי תחום בארבעה לוחות, שעל כל אחד מהם חרותים ציטוטים ארוכים מכתבי ג׳פרסון; אחד מתוך הכרזת העצמאות, אחר פותח במילים, ״ריבון העולם ברא את הנפש חופשייה״, ושלישי אומר, ״האל שנתן לנו חיים נתן לנו חירות. הנוכל לשמור על חירויות האומה אם נחדל להאמין שחירויות אלו הן מתת האל?״
ארבעה מונומנטים שנבנו סביב טקסטים. כל אחד מהם מספר סיפור.
השוו אותם עכשיו לאתרי ההנצחה בלונדון, ובפרט לבולטים שבהם שבכיכר הפרלמנט. האתר לזכר דיוויד לויד ג׳ורג׳ כולל שלוש מילים: ״דיוויד לויד ג׳ורג׳״. ביד נלסון מנדלה יש שתיים, נחשו אילו, ובאנדרטת צ׳רצ׳יל רק אחת: ״צ׳רצ׳יל״. וינסטון צ׳רצ׳יל היה איש של מילים. בצעירותו היה עיתונאי, ואחר כך היסטוריון, מחברם של קרוב לחמישים ספרים. הוא זכה בפרס נובל לא לשלום אלא לספרות. הוא נשא נאומים וטבע משפטים בלתי נשכחים לא פחות מג׳פרסון ומלינקולן, מרוזוולט וממרטין לותר קינג, אבל על כַּן פִּסלוֹ לא חָרות ולוּ מבע מילולי אחד שלו. הוא מונצח רק בשמו.
קשה להחמיץ את ההבדל הזה שבין המונומנטים האמריקניים לבריטיים. הוא נובע מהשוני בין התרבויות הפוליטיות והמוסריות בשתי המדינות. אנגליה היא, או לפחות הייתה עד לאחרונה, חברה מבוססת מסורת. בחברות כאלו, דברים הנם כפי שהם מפני שכך היו ״מאז ומתמיד״. לא צריך לשאול למה. מי ששייך יודע. מי שצריך לשאול מראה שאינו שייך.
החברה האמריקנית שונה מפני שלמִן ימי האונייה מייפלאואר והלאה היא מבוססת על רעיון הברית המוצג בתנ״ך, בייחוד בספר שמות ובספר דברים. המתיישבים הראשונים היו פוריטנים, ממשיכי המסורת הקלוויניסטית. התרבות הפוליטית הקלוויניסטית היא הקרובה ביותר, בכל תולדות הנצרות, אל המחשבה הפוליטית המקראית. חברות המיוסדות על ברית אינן חברות מבוססות מסורת. הפוריטנים, כמו בני ישראל שלושת אלפים שנה לפניהם, היו מהפכנים שניסו ליצור חברה מסוג חדש: שונה מהחברה המצרית, במקרה של בני ישראל; שונה מהחברה הבריטית, במקרה האמריקני. מייקל וולצר קרא לספרו על הפוליטיקה של הפוריטנים במאה השבע־עשרה <b>מהפכת הקדושים</b>. הם דחו את המסורת שנתנה כוח מוחלט למלכים וקיימה היררכיות מעמדיות קבועות.
חברות ברית מבוססות על התחלה חדשה, מודעת, המיוצגת בדמותה של קבוצת אנשים מסורים לאידיאל. סיפורם של המייסדים, המסע שעשו, המכשולים שעמדו בפניהם והחזון שבכוחו גברו על מכשולים אלה – כל אלה הם רכיבים מהותיים בתרבות של ברית. החזרה על סיפור זה, הנחלתו מדור לדור, וההתמסרות להמשך המלאכה שהדורות הקודמים החלו בה – הם עמודי תווך באתוס של חברה כזו. אומת ברית קיימת לא רק מפני שהיא קיימת. היא קיימת כדי להגשים חזון מוסרי. משום כך כינה הסופר וההוגה ג״ק צ׳סטרטון את ארצות הברית אומה ״עם נפש של כנסייה״, היחידה בָּעולם ״המיוסדת על אמונה״ (האנטישמיות של צ׳סטרטון גרמה לו שלא להכיר במקורה האמתי של הפילוסופיה המדינית האמריקנית, הלוא הוא התנ״ך).
ההיסטוריה של הגדת הסיפורים כחלק מהותי מהחינוך המוסרי מתחילה בפרשת השבוע שלנו. אין זה מובן מאליו כלל שבתוך סערת החיפזון של היציאה הדרמטית ממצרים משה מוצא שלוש פעמים זמן לדבר על העתיד ועל חובת ההורים לחנך את בניהם על הסיפור העומד להתרחש ממש עכשיו: ״וְהָיָה כִּי יֹאמְרוּ אֲלֵיכֶם בְּנֵיכֶם ׳מָה הָעֲבֹדָה הַזֹּאת לָכֶם?׳ וַאֲמַרְתֶּם ׳זֶבַח פֶּסַח הוּא לַה׳ אֲשֶׁר פָּסַח עַל בָּתֵּי בְנֵי יִשְׂרָאֵל בְּמִצְרַיִם בְּנָגְפּוֹ אֶת מִצְרַיִם וְאֶת בָּתֵּינוּ הִצִּיל׳״ (שמות יב, כו-כז); ״וְהִגַּדְתָּ לְבִנְךָ בַּיּוֹם הַהוּא לֵאמֹר: ׳בַּעֲבוּר זֶה עָשָׂה ה׳ לִי בְּצֵאתִי מִמִּצְרָיִם׳" (יג, ח); ״וְהָיָה כִּי יִשְׁאָלְךָ בִנְךָ מָחָר לֵאמֹר ׳מַה זֹּאת?׳ וְאָמַרְתָּ אֵלָיו ׳בְּחֹזֶק יָד הוֹצִיאָנוּ ה׳ מִמִּצְרַיִם, מִבֵּית עֲבָדִים׳״ (יג, יד).
זה באמת בלתי רגיל. בני ישראל עוד לא יצאו אל אורו המסחרר של החופש. הם עדיין עבדים. אך משה כבר מרים את עיניהם אל האופק הרחוק של העתיד, ומטיל עליהם את האחריות להעביר את הסיפור לדורות הבאים. כאילו אמר להם: אם תשכחו מאין באתם ולמה, סופכם שתאבדו את זהותכם, את ההמשכיות שלכם ואת טעם קיומכם. סופכם שתחשבו על עצמכם כעל עוד אומה בין האומות, עוד מוצא אתני אחד מרבים. אם תשכחו את סיפור החופש, סופכם שתאבדו את החופש עצמו.
כמעט שאין פילוסופים שכתבו על חשיבותה המוסרית של הגדת הסיפורים. אך זוהי הפרקטיקה שבזכותה נהיינו למה שהננו. יוצא הדופן הדגול בין הפילוסופים המודרניים הוא אלסדייר מקינטאייר, שכתב בספרו הקלסי <b>מעֵבר לַמידה הטובה</b> כך: ״אני יכול לענות על השאלה ׳מה עליי לעשות?׳ רק אם אענה קודם על השאלה ׳באיזה סיפור או סיפורים אני משתתף?׳... אם נשלול מילדים סיפורים נותיר אותם מגמגמים בלא תסריט, מפוחדים במעשיהם ובדיבוריהם״.<sup class="footnote-marker">1</sup><i class="footnote">אלסדייר מקינטאייר, <b>מעבר למידה הטובה</b>, עברית: יונתן לוי, ירושלים: הוצאת שלם, תשס״ז, פרק טו, עמ׳ 238.</i>
איש לא היטיב להבין זאת ממשה, שכן משה ידע כי בלי זהות מעוגנת קשה שלא להיסחף אל האלילות התקופתית – צרכנות, לאומנות, רציונליזם, אידיאליזם, פשיזם, קומוניזם, פוסט־מודרניזם, רלטיביזם, הדוניזם, אם להזכיר רק אלילויות צעירות לימים. החלופה, חברה המבוססת על המסורת לבדה, תתפורר ברגע שהמסורת תגווע, וכך קורה תמיד במוקדם או במאוחר.
זהות היא בהכרח פרטיקולרית, והיא מושתתת על סיפור: על עלילה המקשרת אותי אל העבר, מדריכה אותי בהווה, ומטילה עליי אחריות לעתיד. ושום סיפור, לפחות לא בעולם המערבי, לא השפיע יותר מסיפור יציאת מצרים. סיפור שהוא זיכרון על דבר התערבותו של הכוח העליון בהיסטוריה כדי לשחרר את מי שהגיע לדיוטה התחתונה של השעבוד; ועמו זיכרון הברית שבאה לאחר השחרור, בריתם של בני ישראל עם האל. ברית זו היא הבטחה ליצור חברה שתהיה ההפך ממצרים: חברה שבה כל יחיד ייתפס כנושא צלמו של אלוהים, חברה שליום אחד מדי שבוע תַשעה את כל מִדְרְגֵי הכוח, חברה שצדק וכבוד האדם יהיו בה נחלת הכלל. אף פעם לא הגשמנו את היעד האידיאלי הזה במלואו, אבל אף פעם לא חדלנו מן המסע אליו ומן האמונה שבסוף המסע הוא מחכה לנו.
״היהודים סיפרו תמיד סיפורים בשביל כולנו״, אמר הכתב הפוליטי של בי־בי־סי, אנדרו מאר. אלוהים ברא את האדם, כתב פעם אלי ויזל, מפני שאלוהים אוהב סיפורים. מה שתרבויות אחרות עשו באמצעות מערכות, היהודים עשו בעזרת סיפורים. וביהדות, הסיפורים אינם חרותים באבני מונומנטים הדורי מלכות. הם מסופרים בבית, סביב השולחן, מהורים לילדיהם, מתנה מהעבר לעתיד. כך התפתח סיפור הסיפורים ביהדות: בתוך הבית; בתוך כל בית.
המוסר הוא אוניברסלי רק ברכיבים היסודיים ביותר שלו: הפשטות ״רזות״ כגון צדק או חירות, הנוטות לומר דברים שונים לאנשים שונים בזמנים ובמקומות שונים. אם אנו רוצים שהילדים שלנו והחֶברה שלנו יהיו מוסריים, דרוש לנו סיפור משותף המספר לנו מאין באנו ומהי שליחותנו בעולם. סיפור יציאת מצרים, בייחוד באופן שהוא מסופר על שולחן הסדר, הוא קבוע ומשתנה־תמיד. זהו מגוון כמעט אינסופי של וריאציות על סדרה אחת של נושאים. כולנו מפנימים אותו יחד, כחברים בקהילה אחת אשר מוטות כנפיה פרושות על מאות ואלפי שנים – אך איש איש עושה זאת בדרכו.
יש סיפורים המרוממים את שומעיהם, ויש סיפורים משַתקים, המותירים את שומעיהם עבדים ליגונות עתיקים או לשאיפות חסרות שחר. הסיפור היהודי עתיק מכולם אך צעיר תמיד, וכולנו חלק ממנו. הוא מספר לנו מי אנחנו ומה קיוו אבותינו שנהיה. סיפור סיפורים הוא נַשָׂאו הגדול של החינוך המוסרי. התורה מעמידה אותנו על תובנה עמוקה: עם המספר לילדיו את סיפור החופש והאחריות הגלומה בו יישאר חופשי כל עוד האדם חי, נושם ומקַווה.
<h4>בתי ספר לחירות</h4>
<big><strong>בתי ספר לחירות</strong></big><br><span class="poetry indentAll">וְהִגַּדְתָּ לְבִנְךָ בַּיּוֹם הַהוּא לֵאמֹר: בַּעֲבוּר זֶה עָשָׂה ה׳ לִי בְּצֵאתִי מִמִּצְרָיִם.<br>(שמות יג, ח)</span>
יותר ממאתיים שנה הם חיכו לרגע הזה, והנה הוא בא. בני ישראל, עבדים במצרים, עמדו לצאת לחופשי. עשר מכות ניחתו קודם לכן על ארץ מצרים. העם היה הראשון שהבין; פרעה היה האחרון. אלוהים עמד לצד החירות וכבוד האדם. אי־אפשר, גם לא בכוחם של צבא ומשטרה חזקים, לבנות אומה על בסיס שעבוד. ההיסטוריה תקום על העריץ שיעשה זאת, כפי שקמה על כל העריצויות שידעה האנושות.
עכשיו הגיע תורו של פרעה. בני ישראל עומדים על סף הדרור. משה, מנהיגם, אסף את כולם והתכונן לפנות אליהם בדברים. מה יאמר להם בצומת גורלי זה, צומת הולדתו של עם? יש דברים רבים שהוא יכול לומר. הוא יכול לדבר איתם על חופש, על ביתוק שלשלאות, על קץ השעבוד. הוא יכול לדבר איתם על יעד המסע שהם יוצאים אליו, ״אֶרֶץ זָבַת חָלָב וּדְבָשׁ״ (שמות ג, יז). הוא יכול גם לבחור בנושא קודר יותר: סכנות המסע, מה שנלסון מנדלה כינה, ״המסע הארוך אל החופש״. כל אחד מנושאים אלה היה יכול לשמש בסיס לנאום מרשים של מנהיג דגול, ההולם את חשיבותו ההיסטורית של היום הזה בחיי האומה.
משה לא בחר אף לא באחד מהם. הוא דיבר על דברים אחרים. על ילדים, ועל העתיד הרחוק, ועל החובה להנחיל את הזיכרון לדורות שטרם באו לעולם. שלוש פעמים בפרשת בוא הוא חוזר לנושא הזה:
<span class="poetry indentAll">וְהָיָה כִּי תָבֹאוּ אֶל הָאָרֶץ אֲשֶׁר יִתֵּן ה׳ לָכֶם כַּאֲשֶׁר דִּבֵּר, וּשְׁמַרְתֶּם אֶת הָעֲבֹדָה הַזֹּאת. וְהָיָה כִּי יֹאמְרוּ אֲלֵיכֶם בְּנֵיכֶם, ״מָה הָעֲבֹדָה הַזֹּאת לָכֶם?״ וַאֲמַרְתֶּם, ״זֶבַח פֶּסַח הוּא לַה׳, אֲשֶׁר פָּסַח עַל בָּתֵּי בְנֵי יִשְׂרָאֵל בְּמִצְרַיִם בְּנָגְפּוֹ אֶת מִצְרַיִם וְאֶת בָּתֵּינוּ הִצִּיל״. (שמות יב, כה-כז)<br>וְהִגַּדְתָּ לְבִנְךָ בַּיּוֹם הַהוּא לֵאמֹר, ״בַּעֲבוּר זֶה עָשָׂה ה׳ לִי בְּצֵאתִי מִמִּצְרָיִם״. (שמות יג, ח)<br>וְהָיָה כִּי יִשְׁאָלְךָ בִנְךָ מָחָר לֵאמֹר, ״מַה זֹּאת?״ וְאָמַרְתָּ אֵלָיו, ״בְּחֹזֶק יָד הוֹצִיאָנוּ ה׳ מִמִּצְרַיִם, מִבֵּית עֲבָדִים״. (שמות יג, יד)</span>
בעומדם לצאת לחופשי מתבשרים אפוא בני ישראל שעליהם להיעשות אומה של מחנכים. בבחירה זו של משה מתבהר לנו מדוע הוא אינו מנהיג דגול ״סתם״, אלא גם מנהיג מיוחד במינו. התורה מלמדת אותנו כאן שחירות משיגים לא בשדה הקרב, לא בזירה הפוליטית ולא באולמות בתי המשפט המקומיים או הבין־לאומיים – אלא במחשבותיהם וברצונותיהם של אנשים. כדי להגן על מדינה דרוש צבא; אולם כדי להגן על חברה חופשית דרושים בתי ספר. דרושות משפחות ומערכת חינוך המנחילות ערכים מדור לדור, כך שערכים אלה לעולם אינם אובדים, אינם מיטשטשים ואינם ננטשים בייאוש. משה הבין את משמעות החירות באופן שאין מעמיק ממנו. אין זה קשה, אמר משה, לזכות בחירות, אך לקיומה נחוץ עמלם של מאה דורות. אם תשכחו את החירות, תאבדוה.
שלושה מוסדות דרושים לקיום החופש: הורות, חינוך וזיכרון. חובה לספר לילדינו על העבדות ועל המסע הארוך אל החירות; הם מוכרחים לטעום מדי שנה מלחם העוני ומעשבי המרורים של הפרך; והם צריכים להכיר את טעמו של דיכוי כדי שיילחמו בו כל אימת שיתחולל. על כן נעשו היהודים לאומה שתשוקתה אל החינוך, אומה שמִבְצריה היו בתי הספר וגיבוריה – המורים.
כך התגלגלו הדברים שכאשר חרב הבית השני בנו היהודים את המערכת הראשונה בעולם של חינוך חובה לכול הממומנת בכספי ציבור:
<span class="poetry indentAll">זכור אותו האיש לטוב, ויהושע בן גמלא שמו, שאלמלא הוא נשתכח תורה מישראל. שבתחילה מי שיש לו אב מלמדו תורה, מי שאין לו אב לא היה למד תורה... התקינו שיהו מושיבין מלמדי תינוקות בירושלים... ועדיין מי שיש לו אב היה מעלו ומלמדו, מי שאין לו אב לא היה עולה ולמד. התקינו שיהו מושיבין בכל פלך ופלך, ומכניסין אותן כבן ט״ז כבן י״ז, ומי שהיה רבו כועס עליו מבעיט בו ויצא. עד שבא יהושע בן גמלא ותיקן שיהו מושיבין מלמדי תינוקות בכל מדינה ומדינה ובכל עיר ועיר ומכניסין אותן כבן שש כבן שבע.<sup class="footnote-marker">1</sup><i class="footnote">בבא בתרא כא ע״א.</i></span>
באנגליה, לעומת זאת, חינוך חובה לכול לא התקיים עד שנת 1870. בארצות הברית הוא הונהג לראשונה במסצ׳וסטס בשנת 1852, והמדינה האחרונה שהנהיגה אותו, מיסיסיפי, חיכתה עד 1918. יחסם הרציני של חכמי ישראל לחינוך ניכר בשתי המובאות שלפנינו:
<span class="poetry indentAll">מושיבין מלמדי תינוקות בכל מדינה ומדינה ובכל פלך ופלך ובכל עיר ועיר. וכל עיר שאין בה תינוקות של בית רבן – מחרימין את אנשי העיר עד שמושיבין מלמדי תינוקות. ואם לא הושיבו מחרימין את העיר. שאין העולם מתקיים אלא בהבל פיהם של תינוקות של בית רבן.<sup class="footnote-marker">2</sup><i class="footnote">רמב״ם, <b>משנה תורה</b>, הלכות תלמוד תורה ב, א.</i><br>רבי יהודה הנשיא שלח את רבי חיא ורבי אסי ורבי אמי שיעברו בערי ארץ ישראל ויתקנו ספרים ומלמדים. הגיעו למקום אחד ולא מצאו לא ספר ולא מורה. אמרו לתושבים, ״הביאו לנו את שומרי העיר״. הביאו להם את הממונים על השמירה. אמרו להם, ״אלה הם שומרי העיר? אלה הם מחריבי העיר!״ אמרו להם, ״ומיהם שומרי העיר?״ אמרו להם, ״הספרים והמורים״.<sup class="footnote-marker">3</sup><i class="footnote">תלמוד ירושלמי, חגיגה א, ו (דף ו ע״א). במקור בארמית.</i> </span>
שום דת אחרת לא ייחסה ערך גבוה יותר ללימוד. שום דת אחרת לא נתנה לחינוך מעמד גבוה יותר בסדר העדיפויות הקהילתי. משחר ימיו ידע עם ישראל שחירות אינה נוצרת בחקיקה בלבד, ושמבנים פוליטיים לבדם אין בהם כדי לקיימה לאורך ימים. כלשונו של השופט האמריקני הנודע לֶרְנְד הֵאנד:
<span class="poetry indentAll">החירות שוכנת בלבם של אנשים ונשים; כשהיא מתה שם, לא יושיעוה לא חוקה, לא חוק ולא בית משפט – ואפילו לעזור לה בקושי יצליחו. ומהי החירות הזו שחייבת לשכון בלבות האנשים והנשים? היא איננה הרצון האכזר ושלוח הרסן; היא גם איננה החופש לעשות כל שהלב חפץ. הללו הם שולליה של החירות, והם מובילים היישר אל נפילתה. לצערנו כבר למדנו לדעת שחברה שאנשיה אינם מכירים בשום מגבלות על החופש שלהם נעשית עד מהרה לחברה שרק לבריונים מעטים יש בה חופש.<sup class="footnote-marker">4</sup><i class="footnote">נאום בסנטרל פארק, ניו יורק, 21 במאי 1944.</i></span>
אמיתה זו מתומצתת בדרשת חז״ל ידועה על פסוק המתאר את לוחות הברית, ״וְהַלֻּחֹת מַעֲשֵׂה אֱלֹהִים הֵמָּה; וְהַמִּכְתָּב מִכְתַּב אֱלֹהִים הוּא, חָרוּת עַל הַלֻּחֹת״ (שמות לב, טז). על כך דרש רבי יהושע בן לוי במסכת אבות, ״אל תקרא חָרות אלא חֵרות, שאין לך בן חורין אלא מי שעוסק בתלמוד תורה״.<sup class="footnote-marker">5</sup><i class="footnote">משנה, אבות ו, ב.</i> אם החוק חרות בלבבות, אין צורך לאכוף אותו בעזרת משטרה. חופש אמתי, חירות, הוא היכולת לשלוט בעצמך בלי שתצטרך להישלט בידי אחרים. בלי קבלה מרצון של קוד מוסרי ושל מגבלות אתיות, החירות נעשית להפקרות והחברה עצמה נהיית לזירת קרב בין דחפים ותאוות סותרים.
רעיון זה, שהשלכותיו הרות גורל, נוסח לראשונה בידי משה בפרשתנו, בדבריו אל קהל בני ישראל. הוא הבהיר להם שחירות היא הרבה יותר מרגע אחד של ניצחון פוליטי. היא מאמץ תמידי הנמשך יובלות ועידנים ללמד את הבאים אחרינו על מאבקם של אבותינו ועל סיבותיו. רק כך לא יבוא החופש של אדם אחד על חשבון החופש של זולתו ולא יוקרב למענו. משום כך אנו אוכלים עד היום בחג הפסח את המצה, לחם העוני, וטועמים את טעם העבדות במרור: לזכור כמה רע הוא השעבוד ולא לנסות לעולם לשעבד אחרים.
התופעה ההיסטורית הקדומה ביותר והטרגית ביותר היא שקיעתן והיעלמותן של אימפריות ענק אשר רדו בעולם הנושב כולו. החופש נעשה לאינדיבידואליזם גמור, ״אִישׁ הַיָּשָׁר בְּעֵינָיו יַעֲשֶׂה״ (שופטים כא, כה), האינדיבידואליזם נעשה תוהו ובוהו, התוהו ובוהו מוליד חיפוש אחר סדר, וחיפוש זה סופו תקומתה של עריצות חדשה הכופה את רצונה בכוח הזרוע. הודות לתורה, היהודים לא שכחו אף פעם שהחירות היא מיזם חינוכי שאין לו סוף, שבו הורים, מורים, בתים ובתי ספר שותפים כולם בדו־שיח בין־דורי. תלמוד תורה הוא יסודה של היהדות, שומר החומות של מורשתנו ותקוותנו. זו הסיבה לכך שהמסורת היהודית, ברצותה להכביר על משה רבנו את הכבוד הנעלה ביותר שישנו, לא קראה לו ״גיבורנו״, ״נביאנו״ או ״מלכנו״. היא קראה לו פשוט ״משה רבנו״, משה מורנו. כי החינוך הוא הזירה שבה מוכרע, לטוב ולרע, הקרב למען חברה טובה.
<h3>בשלח</h3>
<h4>אנרגיה מתחדשת</h4>
<big><strong>אנרגיה מתחדשת</strong></big><br>תרגומה הראשון של התורה לשפה אחרת – יוונית – נעשה בסביבות המאה השנייה לפני הספירה במצרים, בימי מלכותו של תלמַי השני. הוא ידוע בשם ״תרגום השבעים״, כי הופקד עליו צוות בן שבעים מלומדים. הגמרא מספרת שבמקומות מסוימים שינו המתרגמים את האמור במתכוון, כי סברו שתרגום מילולי יהיה חסַר מובן לקורא היווני. מקום אחד כזה הוא הפסוק ״וַיְכַל אֱלֹהִים בַּיּוֹם הַשְּׁבִיעִי מְלַאכְתּוֹ אֲשֶׁר עָשָׂה״ (בראשית ב, ב). השבעים שינו וכתבו ״ביום השישי״.<sup class="footnote-marker">1</sup><i class="footnote">מגילה ט ע״א.</i>
מה הפריע להם? מדוע האמירה שאלוהים ברא את העולם בשישה ימים נשמעת סבירה יותר מהאמירה שהוא ברא את העולם בשבעה? התשובה פשוטה: היוונים לא יכלו להבין כיצד היום השביעי, שבת, יכול להיחשב יום של בריאה. אלוהים נח ביום הזה; איך יכולה מנוחה להיחשב למלאכת בריאה? מה אנו משיגים כש<b>איננו</b> יוצרים, כש<b>איננו </b>עובדים, כש<b>איננו</b> ממציאים? לכאורה, זה באמת לא הגיוני.
ואכן, בידינו עדויות בלתי תלויות, מתוך כתביהם של מחברים הלניסטים בני התקופה, המלמדות שמקובל היה אז ללעוג ליהודים על השבת. היהודים בטלים ממלאכה יום בשבוע, אמרו אותם הלניסטים, משום שהם עצלנים. הרעיון כי ליום השבת עצמו עשוי להיות ערך עצמאי היה כנראה מעבר להשגתם. זמן לא רב לאחר מכן החלה האימפריה של אלכסנדר הגדול להתפורר, כמוה כערי המדינה היווניות שקדמו לה ואשר הצמיחו כמה מגדולי ההוגים והכותבים בהיסטוריה. ציוויליזציות, כמוהן כבני אדם יחידים, עלולות לסבול משחיקה. זה קורה למי שבלוח הזמנים שלו אין יום קבוע של מנוחה. כדברי אחד העם, יותר מששמרו ישראל את השבת, שמרה השבת את ישראל. הַקְצו יום שבועי למנוחה – ולא תישָחקו.
מצוות השבת נזכרת לראשונה בפרשתנו. השבת היא מן המוסדות החשובים שהעולם ידע אי־פעם. היא שינתה את תפיסת הזמן של האנושות. לפני הולדת היהדות מדדו אנשים את הזמן על פי השמש – שנת החמה בת 365 הימים, ועונות השנה הסדורות בה – או על פי היָרֵחַ והיֶרַח בן כשלושים הימים המציין את מחזור הימלאו והיחסרו. לשנה ולחודש יש אפוא בסיס טבעי; השבוע, לעומת זאת, אינו קשור לשום מחזור בטבע וביקום. יחידת הזמן בת שבעת הימים היא פרי רוחה של התורה, והיא נפוצה בעולם כולו דרך הנצרות והאסלאם ששאבו אותה ממנה ורק הזיזו את יום המנוחה. וכך, לאנושות יש שנים בגלל השמש, חודשים בגלל הירח, ושבועות בגלל היהודים.
השבת מחוללת בחיינו ובחברה שאנו חיים בה חלל שבתחומיו אנחנו חופשיים באמת. חופשיים מלחצי העבודה; חופשיים מדרישותיהם של מעסיקים תובעניים; חופשיים מיללות הסירנה של החברה הצרכנית המדרבנת אותנו לרַצֵף בכסף את דרכנו אל האושר; חופשיים להיות אנו עצמנו בקרב יקירינו. היום האחד הזה הצליח להגיש משמעות רעננה בכל דור ודור, למרות התמורות הכלכליות והתעשייתיות מרחיקות הלכת. בימי משה, פירושו היה חופש מעבדות פרעה. במאה התשע־עשרה ובתחילת המאה העשרים הוא היה יום של חופש מתנאי העבודה הקשים וארוכי השעות של סדנאות היזע. בימינו, זה יום של חופש מהדוא״ל, מהטלפון החכם על רשתותיו וקבוצותיו, ומהציפייה שנהיה זמינים מסביב לשעון.
אנו למדים מפרשתנו ששבת היא אחת המצוות הראשונות שבני ישראל קיבלו סמוך לצאתם ממצרים. הם התלוננו על מחסור באוכל, וה׳ אמר להם שיוריד להם מן משמים – אך אסר עליהם ללקט אותו ביום השביעי, והבטיח להם, כאוכל נפש לשבת, מנה כפולה ביום שישי. עד היום אנו מציינים זאת בלחם המשנֶה של ארוחות השבת.
השבת היא תופעה חסרת תקדים לא רק מבחינה תרבותית, אלא גם מבחינה מושגית. לאורך ההיסטוריה חלמו אנשים על עולם אידיאלי. חזונות כאלה קרויים אוטופיה – מונח שפירושו המילולי ביוונית הוא בעצם ״שום מקום״.<sup class="footnote-marker">2</sup><i class="footnote">טבע אותה סר תומס מוּר בשנת 1516, ככותרת לספרו.</i> מונח זה יאה להם משום שאף לא אחד מהם התממש. השבת – כן. השבת היא אוטופיה עכשיו, כי אנו יוצרים בה, למשך 25 שעות בשבוע, עולם שאין בו היררכיות. לא מעסיקים מול מועסקים, לא קונים מול מוכרים, לא חוסר שוויון בהון או בכוח, לא ייצור ולא תחבורה ולא רעש החרושת ולא המולת השוק. השבת היא ״נְקֻדַּת הַדְּמָמָה שֶׁל הָעוֹלָם הַמִּסְתּוֹבֵב״;<sup class="footnote-marker">3</sup><i class="footnote">ת"ס אליוט, <b>ארבעה קוורטטים</b>, עברית: מאיה בז׳רנו, תל אביב: קשב לשירה, תשס״ח, קוורטט ראשון, חלק שני.</i> היא השקט שבין שני פרקים בסימפוניה; היא השעיה של מרוץ השעות; היא מקבילתם, בממד הזמן, של שמורת הטבע, הגן והשטח הפתוח, אותן ריאות ירוקות בין ערים ובין כרכים שעוד אפשר להילטֵף בהן ברוח קלה ולהתמוגג מזִמרת ציפורים. השבת היא אוטופיה – אך לא בקץ הימים אלא כאן ועכשיו ושוב ושוב. באמצע העולם ובאמצע הזמנים.
ה׳ רצה שבני ישראל יתחילו את מעגל היום־החופשי־בשבוע שלהם כבר בצאתם ממצרים, כי להשגת חופש אמתי, חופש של שבעה ימים בשבוע, דרוש זמן רב. מאות על מאות; אלפי שנים. התורה רואה את העבדות כעוול,<sup class="footnote-marker">4</sup><i class="footnote">על יחסה השלילי של התורה לעבדות ראו בספרו של הרב נחום רבינוביץ׳, <b>מסילות בלבבם </b>(מעלה אדומים: מעליות, תשע״ה), עמ׳ 45-38. טיעונו של הרב רבינוביץ׳ מתבסס על השקפת התורה שבכתב והתורה שבעל־פה שכל בני האדם הם בעלי מעמד אונטולוגי שווה בהיותם עשויים בצלם אלוהים וכדמותו – השקפה שהיא ניגודן הגמור של השקפות אפלטון ואריסטו, בין היתר. הרב רבינוביץ׳ מנתח את פירושי חז״ל, הרמב״ם והמאירי למילים ״לְעֹלָם בָּהֶם תַּעֲבֹדוּ״ (ויקרא כה, מו). ראו גם הפסוקים שהוא מצטט מספר איוב (לא, יג-טו), ״אִם אֶמְאַס מִשְׁפַּט עַבְדִּי וַאֲמָתִי בְּרִבָם עִמָּדִי? וּמָה אֶעֱשֶׂה כִּי יָקוּם אֵל, וְכִי יִפְקֹד מָה אֲשִׁיבֶנּוּ? הֲלֹא בַבֶּטֶן עֹשֵׂנִי עָשָׂהוּ, וַיְכֻנֶנּוּ בָּרֶחֶם אֶחָד״.</i> אך היא לא ביטלה אותה מיד מפני שבני האדם עוד לא היו מוכנים לכך. בריטניה וארצות הברית ביטלו את העבדות רק במאה התשע־עשרה, וגם אז עלה להן הדבר במאבקים פנימיים. אך הישג מאוחר זה של האנושות נעשה בלתי נמנע כבר ברגע שניתנה מצוות השבת – מפני שעבדים היודעים את החופש, ולו ליום אחד מדי שבוע, חזקה עליהם שביום מן הימים יקומו הם או צאצאיהם על כבליהם.
רוח האדם זקוקה לזמן לנשום, לשאוף, לצמוח. הכלל הראשון בניהול זמן הוא שיש להבחין בין דברים <b>חשובים</b> לבין דברים שהם רק <b>דחופים</b>. בעתות לחץ, הנטייה היא לדחות את הדברים החשובים מפני הדברים הדחופים. אלא שהדברים החשובים הם אלה הנחוצים יותר לאושרנו ולתחושה שאנו חיים את חיינו כראוי. שבת היא הזמן המוקדש לדברים החשובים והלא דחופים: משפחה, חברים, קהילה, חוויית קדוּשה, תפילה והודיה לה׳ על הדברים הטובים בחיינו, וקריאה בתורה תוך שאנו מגוללים שוב את הסיפור הארוך והדרמטי של עמנו ושל מסענו. בשבת אנו חוגגים על הנרות, היין והחלות את שלום הבית: השלום שבא מאהבה ואשר שורֶה באשר הַשכינה שוֹרָה. זהו יופי שנוצר לא בידי מיכלאנג׳לו או ליאונרדו אלא בידינו: אי שלֵו של זמן בלב ים רוגש של עולם חסר מנוחה.
השתתפתי פעם באמריצר שבהודו, העיר הקדושה לסיקים, יחד עם הדלאי לאמה, בסמינר שארגן מכון אליהו לדיאלוג בין־דתי. במהלך השיחות, אל מול קהל בן אלפיים סטודנטים סיקים, פנה אחד המנהיגים הסיקים אל הסטודנטים ואמר, ״מה שדרוש לנו הוא מה שיש ליהודים: שבת!״ נסו לדמיין, אמר להם, יום בשבוע המוקדש למשפחה, לבית ולמערכות יחסים. הוא ראה את היופי שבשבת. אנחנו יכולים לחיות אותו במציאות.
היוונים הקדומים לא הצליחו להבין איך יום מנוחה יכול להיות חלק ממעשה בריאה. אך כזה הוא יום השבת. כי אלמלא מנוחת הגוף, שלוות הנפש, רגיעת הנשמה ורענון קשרי הזהות והאהבה שלנו, תהליך היצירה היה דועך ומתנוון. אנשים ועמים כפופים לעקרון האנטרופיה, העיקרון הקובע שכל מערכת מאבדת אנרגיה לאורך הזמן. עם ישראל לא איבד את האנרגיה שלו לאורך הזמן, ונשאר חיוני ויצירתי כפי שהיה תמיד. הסיבה לכך היא השבת: משאב האנרגיה המתחדשת הגדול ביותר של האנושות, היום שנותן לנו כוח להמשיך ליצוֹר.
<h4>מסתכלים כלפי מעלה</h4>
<big><strong>מסתכלים כלפי מעלה</strong></big><br>בני ישראל עברו ביבשה בתוך הים. הבלתי אפשרי קרה – הצבא האדיר ביותר בעולם העתיק, צבא מצרים, על סוסיו ומרכבותיו הוכה וטבע. בני ישראל חופשיים, אך לא לעולם חוסן. אך זה חצו את הים, וכבר התרגשה עליהם מתקפה עמלקית. הם הוכרחו להשיב מלחמה והפעם בלי נסים אלוהיים גלויים. הם עשו כך וניצחו. זו הייתה נקודת מפנה היסטורית בקורות ישראל וגם בקורות מנהיגותו של משה.
חד וחותך הוא הניגוד בין מה שהיה לפני קריעת ים סוף למה שהיה אחריה. לפני הקריעה, לנוכח שעטת המצרים הקרבים, אמר משה לעם, ״הִתְיַצְבוּ וּרְאוּ אֶת יְשׁוּעַת ה׳ אֲשֶׁר יַעֲשֶׂה לָכֶם הַיּוֹם... ה׳ יִלָּחֵם לָכֶם, וְאַתֶּם תַּחֲרִישׁוּן״ (שמות יד, יג-יד). במילים אחרות: אל תעשו כלום, ה׳ יעשה הכול בשבילכם. ואמנם כך היה.
לעומת זאת, לקראת המלחמה בעמלק אמר משה ליהושע, ״בְּחַר לָנוּ אֲנָשִׁים וְצֵא הִלָּחֵם בַּעֲמָלֵק״ (שמות יז, ט). יהושע עשה כדבריו והעם יצא למלחמה. הנה לנו מציאות חדשה: עברנו ממצב שבו המנהיג בעזרת ה׳ עושה את המלאכה בשביל העם, למצב שבו המנהיג מייפה את כוחו של העם לדאוג לעצמו.
בהצביעהּ על מעבר זה, התורה ממקדת את תשומת לבנו בפרט אחד. כשהחל הקרב עלה משה לראש גבעה הצופה אל שדה הקרב, ובידו מטה:
<span class="poetry indentAll">וְהָיָה כַּאֲשֶׁר יָרִים מֹשֶׁה יָדוֹ – וְגָבַר יִשְׂרָאֵל. וְכַאֲשֶׁר יָנִיחַ יָדוֹ – וְגָבַר עֲמָלֵק. וִידֵי מֹשֶׁה כְּבֵדִים; וַיִּקְחוּ אֶבֶן וַיָּשִׂימוּ תַחְתָּיו וַיֵּשֶׁב עָלֶיהָ. וְאַהֲרֹן וְחוּר תָּמְכוּ בְיָדָיו, מִזֶּה אֶחָד וּמִזֶּה אֶחָד, וַיְהִי יָדָיו אֱמוּנָה עַד בֹּא הַשָּׁמֶשׁ. (שמות יז, יא-יב)</span>
מה קרה כאן? אפשר לקרוא קטע זה בשתי דרכים. המטה שבידי משה, אותו מטה שהיה בידיו כשחולל מופתים במצרים ועל הים, הוא אולי סימן לכך שניצחון ישראל על עמלק היה נס. מנגד ייתכן שתפקידו של המטה היה מורָלי: תזכורת מעודדת לבני ישראל הלוחמים שה׳ איתם, ושהוא נותן להם כוח.
פירוש לפסוקים אלה נמצא דווקא במשנה. אף שפרשנות ודרשנות על המקרא אינן מעניינהּ בדרך כלל, הנה כאן יוצאת המשנה מארבע אמות של הלכה ומפרשת פסוק:
<span class="poetry indentAll">״וְהָיָה כַּאֲשֶׁר יָרִים מֹשֶׁה יָדוֹ – וְגָבַר יִשְׂרָאֵל״ וגו׳. וכי ידיו של משה עושות מלחמה או שוברות מלחמה? אלא לומר לך: כל זמן שהיו ישראל מסתכלים כלפי מעלה ומשעבדין את לבם לאביהם שבשמים, היו מתגברים; ואם לאו, היו נופלין. (משנה, ראש השנה ג, ח)</span>
המשנה ברורה. לא המטה חולל נסים וגם לא ידיו המורמות של משה. המטה והידיים נועדו רק להזכיר לבני ישראל לתלות את עיניהם בשמים ולזכור שה׳ איתם. ידיעה זו נסכה בהם ביטחון ועוז לנַצֵח.
התורה מלמדת כאן שיעור יסוד במנהיגות. מנהיג צריך להעצים את הקבוצה. הוא איננו יכול לעשות את העבודה במקומה. המונהגים חייבים לעשות למען עצמם. אך בה בעת, המנהיג צריך להשרות על הקבוצה ביטחון גמור בכך שהיא יכולה לעשות ולהצליח. המנהיג אחראי למצב רוחם של מונהגיו ולמורל שלהם. בשעת מלחמה אסור לו להסגיר שום סימן של חולשה, ספֵק או פחד. לא תמיד זה קל. ידיו של משה מתעייפות, נעשות ״כבדות״. לכל מנהיג יש רגעים של תשישות. ברגעים אלה המנהיג זקוק לתמיכה – משה נזקק לתמיכת ידיהם של אהרון וחור. אולם בסופו של יום, ידיו המורמות היו הסימן שבני ישראל נזקקו לו – הסימן לכך הוא שאלוהים נתן להם כוח לגבור על האויב. והם אכן גברו עליו.
במינוח עכשווי: על מנהיג להיות בעל אינטליגנציה רגשית. דניאל גולמן, שנודע במחקריו בתחום זה, טוען (עם עמיתיו ריצ׳רד בויאציס ואנני מק׳קי) שאחת המשימות החשובות ביותר של מנהיג היא לרומם את מצב רוחה של הקבוצה:
<span class="poetry indentAll">מנהיגים גדולים מרגשים אותנו. הם מלהיבים אותנו ומעוררים את הטוב שבקרבנו. כשאנו מנסים להסביר מדוע הם תכליתיים כל כך, אנחנו מדברים על אסטרטגיה, על חזון או על רעיונות רבי עוצמה. אבל המציאות היא דבר קמאי הרבה יותר: מנהיגות גדולה פועלת באמצעות הרגשות שלנו.<sup class="footnote-marker">1</sup><i class="footnote">דניאל גולמן, ריצ׳רד בויאציס ואנני מק׳קי, <b>המנהיגים החדשים: מימוש עוצמתה של האינטליגנציה הרגשית ותפקידה במנהיגות,</b> עברית: ברוך קורות, תל אביב: הוצאת מטר, תשס״ב, עמ׳ 17.</i> </span>
לקבוצות ישנה טמפרטורה רגשית. יחידים עשויים להיות שמחים או עצובים, עצבניים או רגועים, חוששים או בוטחים. אבל כשהם מצטרפים לקבוצה מתרחש תהליך כִּוונוּן, מעין הידבקות רגשית, וחברי הקבוצה מתחילים לחוש רגשות זהים. בניסויים מדעיים נמצא שכאשר אנשים משוחחים זה עם זה רבע שעה, או אף פחות, מתחוללת ביניהם התכנסות של מדדים פיזיולוגיים של מצב רוח, כגון קצב הלב – וערכיהם מתקרבים זה לזה. ״כששלושה אנשים זרים יושבים זה מול זה בשתיקה במשך דקה או שתיים, בעל ההבעה הרגשית החזקה ביותר מביניהם משדר את מצב רוחו לשניים האחרים – בלי להוציא הגה מפיו״.<sup class="footnote-marker">2</sup><i class="footnote">שם, עמ׳ 20.</i> הבסיס הפיזיולוגי לתהליך זה, הלוא הוא מה שמכונֶה נוירונֵי הַמַּרְאָה, נחקר רבות בשנים האחרונות ונצפה אפילו בקרב קופי אדם. הוא המאפשר את האמפתיה, שעל ידיה אנו מזדהים עם רגשותיהם של אנשים אחרים.
מכאן צומח אחד התפקידים החשובים ביותר של המנהיג. הוא, או היא, קובעים את מצב רוחה של הקבוצה יותר מכל אדם אחר. גולמן ועמיתיו מדווחים על כמה מחקרים מדעיים שהראו כיצד מנהלים ממלאים תפקיד מפתח בקביעת הרגשות שחברי הצוות חולקים זה עם זה:
<span class="poetry indentAll">המנהלים דיברו בדרך כלל יותר מכל אדם אחר, וההקשבה לדבריהם הייתה דרוכה יותר... אבל ההשפעה על הרגשות מרחיקה מעבר למה שהמנהל אומר. במחקרים אלה התברר שגם כשהמנהל לא דיבר, האנשים התבוננו בו ביתר קפידה מאשר באנשים אחרים בקבוצה. כשאנשים הציגו שאלה הנוגעת לקבוצה, כגוף, הם היו מפנים את עיניהם אל המנהל, כדי לראות כיצד הוא מגיב. ואכן, חברי הקבוצה רואים בדרך כלל בתגובתו הרגשית של המנהל את התגובה התקֵפה ביותר ובונים את התגובה שלהם לפיה – במיוחד במצבים מעורפלים, כאשר חברים שונים מגיבים בצורה שונה. במובן מסוים המנהל מכתיב את אמת המידה הרגשית.<sup class="footnote-marker">3</sup><i class="footnote">שם, עמ׳ 21.</i> </span>
הנה כי כן, כאשר הדברים אמורים במנהיגות גם שפת הגוף חשובה. מנהיגים חייבים לכל הפחות בהופעותיהם הפומביות להקרין ביטחון, גם אם בתוך תוכם מכרסמים בהם ספקות והיסוסים. אם יסגירו את חששותיהם בדיבור או במחוות גוף הם עלולים להשבית את הרוח ממפרשיה של הקבוצה.
דוגמה קלסית לכך היא התנהגותו של דוד המלך בעת מרד אבשלום. אבשלום בנו של דוד הדיח את אביו בהפיכת חצר והכריז על עצמו מלך. הכוחות הנאמנים לדוד הצליחו לדכא את המרד ובמהלך הלחימה אבשלום מת. שערו הסתבך בעץ האלה, ויואב שר צבא דוד מצא אותו שם ודקר אותו למוות.
בהגיע הבשורה אל דוד, לבו נפל בו. נכון, בנו מרד בו אבל הוא עדיין בנו. דוד השבור הליט את פניו וזעק ״בְּנִי אַבְשָׁלוֹם, בְּנִי, בְנִי אַבְשָׁלוֹם, מִי יִתֵּן מוּתִי אֲנִי תַחְתֶּיךָ, אַבְשָׁלוֹם, בְּנִי בְנִי״ (שמואל ב׳ יט, א). החדשות בדבר אבלו הכבד של דוד נפוצו במהירות בין החיילים, וגם הם – בהידבקות רגשית – נעטפו אֵבל. יואב התרעם על כך. הרי זה עתה סיכנו החיילים את חייהם כדי להילחם למען דוד נגד בנו. אם יצטערו עכשיו על הניצחון, עלול להיגרם בלבול שיערער את המורל ויפורר את הצבא:
<span class="poetry indentAll">וַיָּבֹא יוֹאָב אֶל הַמֶּלֶךְ הַבָּיִת וַיֹּאמֶר, הֹבַשְׁתָּ הַיּוֹם אֶת פְּנֵי כָל עֲבָדֶיךָ הַמְמַלְּטִים אֶת נַפְשְׁךָ הַיּוֹם וְאֵת נֶפֶשׁ בָּנֶיךָ וּבְנֹתֶיךָ וְנֶפֶשׁ נָשֶׁיךָ וְנֶפֶשׁ פִּלַגְשֶׁיךָ, לְאַהֲבָה אֶת שֹׂנְאֶיךָ וְלִשְׂנֹא אֶת אֹהֲבֶיךָ. כִּי הִגַּדְתָּ הַיּוֹם כִּי אֵין לְךָ שָׂרִים וַעֲבָדִים. כִּי יָדַעְתִּי הַיּוֹם כִּי לוּ אַבְשָׁלוֹם חַי וְכֻלָּנוּ הַיּוֹם מֵתִים כִּי אָז יָשָׁר בְּעֵינֶיךָ! וְעַתָּה קוּם צֵא וְדַבֵּר עַל לֵב עֲבָדֶיךָ, כִּי בַה׳ נִשְׁבַּעְתִּי כִּי אֵינְךָ יוֹצֵא אִם יָלִין אִישׁ אִתְּךָ הַלַּיְלָה וְרָעָה לְךָ זֹאת מִכָּל הָרָעָה אֲשֶׁר בָּאָה עָלֶיךָ מִנְּעֻרֶיךָ עַד עָתָּה. (שמואל ב׳ יט, ו-ח)</span>
דוד עשה כעצת יואב. הוא הבין שלאבל יש זמן ומקום אבל לא עכשיו, לא כאן, וחשוב מכול: לא בפומבי. עכשיו הזמן להודות ללוחמים על שהשליכו נפשם מנגד ונחלצו להגנתו.
מנהיג חייב לפעמים להדמים את רגשותיו הפרטיים, אם אין רצונו להפיל את רוחם של מונהגיו. במערכה נגד עמלק, הקרב הראשון שבני ישראל נאלצו להילחם בו על נפשם, היה למשה תפקיד חיוני: לנטוע בעם ביטחון, על ידי כך שיגרום להם לתלות עיניהם בשמים.
בשנת 1875 החל ארכיאולוג חובב ושמו מרסלינו דה סאוטואולה לחפור בתוך מערה באַלְטָמירה ליד החוף הצפוני של ספרד. בשלב הראשון לא גילה שום דבר מעניין. אולם הסקרנות שבה וניצתה בו כאשר ביקר בתערוכת פריז ב־1878, שבה הוצג אוסף של כלים וחפצי אמנות מעידן הקרח. מנוי וגמור היה עמו לבדוק אם גם במערה שחפר יש שרידים מהעידן ההוא, והוא שב אליה ב־1879.
יום אחד לקח לשם איתו את בתו בת התשע מריה. בשעה שנבר במצבורי האבנים שוטטה הילדה הלאה משם במערה, ולתדהמתה ראתה דבר־מה על הקיר שמעליה. ״תסתכל, אבא, שוורים״, אמרה. אלה היו ביזונים ליתר דיוק. כך נולדה אחת התגליות הגדולות ביותר מאז ומעולם של אמנות פרהיסטורית. ציורי הקיר המרהיבים במערת אלטמירה בני 25 אלף עד 35 אלף שנה היו ממצא חסר תקדים כל כך עד שרק 22 שנה לאחר גילוים השתכנע עולם המדע שהם מקוריים. לאורך ארבע שנים חפר סאוטואולה במערה, ופעמים אינספור פסע או ישב ממש מתחת לאוצר המדהים הזה. אך הוא החמיץ אותו מסיבה אחת: הוא שכח להביט למעלה.
הדרישה להביט למעלה עולה בתנ״ך שוב ושוב. ״שְׂאוּ מָרוֹם עֵינֵיכֶם וּרְאוּ מִי בָרָא אֵלֶּה״, אומר ישעיהו (מ, כו). ״אֶשָּׂא עֵינַי אֶל הֶהָרִים מֵאַיִן יָבֹא עֶזְרִי״, אומר משורר תהלים (קכא, א). בספר דברים אומר משה לבני ישראל שארצם לא תִדמה לעמק הנילוס, שם המים שופעים וזמינים בכל עת. זו ארץ הרים וגבעות התלויה לחלוטין בחסדיו המתעתעים של הגשם (דברים יא, י-יא). ארץ כזו כופה על יושביה להביט לשמים. זה מה שעשה משה לעם שיצא למלחמתו הראשונה. הוא לימד את בני ישראל להביט למעלה.
הדרך לכל הישג מדיני, חברתי או מוסרי רצופה מכשולים. תמיד יהיה הכרח להתעמת עם אינטרסנטים, לשנות עמדות, לגבור על התנגדויות. הבעיות מיָדיות, ואילו המטרה הסופית רחוקה לעתים עד כדי דכדוך. כל מאמץ קולקטיבי דומה להובלת אומה במדבר אל יעד שתמיד מתגלה כרחוק מכפי שהוא נראה על המפה.
הַביטו למטה אל הקשיים והמהמורות – ואתם עלולים להיכנע לייאוש. הדרך היחידה לשמר אנרגיות נפשיות של היחיד ושל הקבוצה היא להפנות את המבט אל האופק הרחוק של התקווה. הפילוסוף לודוויג ויטגנשטיין אמר פעם שמטרתו בפילוסופיה היא ״להראות לזבוב את המוצא מהבקבוק שנלכד בו״. הזבוב לכוד בבקבוק. הוא מחפש דרך החוצה. הוא עף אנה ואנה, חובט את ראשו שוב ושוב בדופן הזכוכית, עד שהוא מת מתשישות. הבקבוק היה פתוח כל הזמן. הזבוב שכח רק דבר אחד: להסתכל כלפי מעלה. לפעמים גם אנחנו כמוהו.
<b>על המנהיג מוטל להפעיל את מונהגיו – אך גם לנסוך בהם השראה.</b> את זאת עשה משה כאשר בעומדו על ראש הגבעה לנגד עיניהם של בני עמו הלוחמים, הרים את ידיו ואת מטהו אל השמים. בראותם זאת, ידעו שבידם לנצֵח. ״לֹא בְחַיִל וְלֹא בְכֹחַ כִּי אִם בְּרוּחִי, אָמַר ה׳ צְבָאוֹת״ בפי הנביא זכריה (ד, ו). ההיסטוריה היהודית היא סדרה מתמדת של וריאציות על הנושא הזה. עם קטן המפנה את מבטו תמיד כלפי מעלה, גם לנוכח קשיים, הוא עם שינחל ניצחונות גדולים וישיג הישגים אדירים.
<h4>פני הרוע</h4>
<big><strong>פני הרוע</strong></big><br>אחרי 11 בספטמבר, כשהאימה וההלם שככו מעט, אזרחי ארצות הברית מצאו את עצמם תוהים מה קרה ולמה. האם מה שקרה היה אסון? טרגדיה? פשע? פעולה מלחמתית? או אולי משהו חדש לגמרי: האירוע הנורא לא נראה הולם את הפרדיגמות הקיימות. ולמה הוא קרה? או כפי ששאלה זו התנסחה בדרך כלל, לגבי אל־קאעידה: ״למה הם שונאים אותנו?״
בעקבות האירועים ההם כתב ההוגה האמריקני לי הריס שני ספרים, <b>הציוויליזציה ואויביה</b> ו<b>התאבדות התבונה</b>,<sup class="footnote-marker">1</sup><i class="footnote">Lee Harris, <i>Civilization and Its Enemies: The Next Stage of History</i>, New York: Free Press, 2004; <i>The Suicide of Reason</i>, New York: Basic Books, 2008.</i> שהיו מהבולטות בתגובות מעוררות המחשבה לאירועי העשור הקודם. הסיבה להתעוררות השאלות הללו ולקושי למצוא להן תשובות, כתב הריס, היא שאנו, אנשי המערב, <b>שכחנו את המושג ״אויב״</b>. הפוליטיקה הדמוקרטית הליברלית וכלכלת השוק יוצרות סוג מסוים של חברה, דרך חשיבה מסוימת וטיפוס אישיות אופייני. בגרעינם של כל אלה נמצא מושג <b>השחקן הרציונלי</b>, האדם השופט מעשים על פי תוצאותיהם ובוחר באפשרות שתניב את מרב התועלת. הוא מאמין שלכל בעיה יש פתרון, לכל סכסוך יש יישוב. הדרך להשיגם היא להתיישב אל השולחן, לשאת ולתת, ולמצוא את נקודת האיזון שתיטיב עם כולם.
בעולם כזה אין אויבים, אלא רק סכסוכים סביב אינטרסים. אויב, אומר הריס, הוא על פי התפיסה הזו פשוט ״חבר שעוד לא התחברנו איתו מספיק״. אלא שבעולם המציאות לא כולם דמוקרטים ליברלים. אויב הוא ״מישהו שמוכן למות כדי להרוג אותך. אמנם נכון שיש איזה היגיון בשנאת האויב כלפינו, אבל זה ההיגיון שלו, לא ההיגיון שלנו״. האויב רואה עולם אחר מזה שאנו רואים, ובעולם הזה אנחנו אויביו. מדוע הם שונאים אותנו? עונה הריס, ״הם שונאים אותנו <b>כי</b> אנחנו האויבים שלהם״.
אולי לא בכל דבריו צודק הריס, אבל הטענה הכללית שלו נכונה ומעמיקה. אנחנו עלולים ללקות בעיוורון תודעתי, לחשוב שהדרך שאנחנו – החברה שלנו, התרבות שלנו, הציוויליזציה שלנו – רואים בה את הדברים היא הדרך היחידה, או לפחות שהיא הדרך שכל אדם יבחר בה אם תינתן לו ההזדמנות. זו שגיאה חמורה, והיא יכולה להיגרם רק מתוך אי־הבנה מוחלטת של תולדות הרעיונות. בשנת 1520 פגש מונטזומה מלך האצטקים את קורטז, ראש המשלחת הספרדית לכיבוש היבשת החדשה אמריקה. מונטזומה הניח שהוא עומד לפגוש אדם מתורבת מאומה מתורבתת. טעותו עלתה לו בחייו, וכחלוף שנה מן הפגישה הזו כבר לא הייתה הציוויליזציה האצטקית קיימת. לא כולם רואים את העולם כמונו, וכפי שאמר פעם הפילוסוף ריצ׳רד וויבר, ״הצרה עם האנושות היא שהיא שוכחת לקרוא את פרוטוקול הישיבה הקודמת״.
הדבר מסביר את חשיבותו של ציווי מיוחד המופיע בסוף פרשתנו. בני ישראל ניצלו מניצחונן הבטוח של מרכבות צבא פרעה, שיא ההיי־טק הצבאי של הימים ההם. בדרך נֵס הים נבקע לשניים, בני ישראל חצו אותו, והמצרים, שאופני מרכבותיהם נתקעו בבוץ, לא יכלו להיסוג וגם לא להתקדם – ונשטפו במי הים ששבו וגאו. בני ישראל שרו את שירת הים, ודומה היה שסוף סוף הם חופשיים, אך אז התרגשה עליהם צרה בלתי צפויה. אויב חדש תקף אותם: עמלק, שבט נוודים מדברי. משה הורה ליהושע לפקד על העם במערכה. בני ישראל נלחמו וניצחו. אך התורה מבהירה שהמלחמה הזו לא הייתה מלחמה רגילה:
<span class="poetry indentAll">וַיֹּאמֶר ה׳ אֶל מֹשֶׁה, ״כְּתֹב זֹאת זִכָּרוֹן בַּסֵּפֶר וְשִׂים בְּאָזְנֵי יְהוֹשֻׁעַ, כִּי מָחֹה אֶמְחֶה אֶת זֵכֶר עֲמָלֵק מִתַּחַת הַשָּׁמָיִם״. וַיִּבֶן מֹשֶׁה מִזְבֵּחַ וַיִּקְרָא שְׁמוֹ ״ה׳ נִסִּי״. וַיֹּאמֶר, ״כִּי יָד עַל כֵּס יָהּ, מִלְחָמָה לַה׳ בַּעֲמָלֵק מִדֹּר דֹּר״. (שמות יז, יד-טז)</span>
זוהי הכרזה משונה מאוד, העומדת בניגוד מובהק לדרך דיבורה של התורה על המצרים. בכל ימי חייו של משה, העמלקים תקפו את בני ישראל רק פעם אחת. המצרים, לעומת זאת, שִעבדו את בני ישראל לאורך תקופה ארוכה, רדו בהם והעבידום בפרך ואף החלו ברצח עם אטי כשציוו להרוג כל יילוד זכר בבני ישראל. לכאורה, סיפור יציאת מצרים כולו מודיענו שאם יש אומה אחת המגלמת את הרוע, הרי זו מצרים. אך ההפך מתגלה כנכון. בספר דברים מצווה התורה, ״<b>לֹא תְתַעֵב מִצְרִי</b> כִּי גֵר הָיִיתָ בְאַרְצוֹ״ (דברים כג, ח). סמוך לאחר מכן משה חוזר על מצוות מחיית עמלק, ואף מוסיף פרט חשוב:
<span class="poetry indentAll">זָכוֹר אֵת אֲשֶׁר עָשָׂה לְךָ עֲמָלֵק בַּדֶּרֶךְ בְּצֵאתְכֶם מִמִּצְרָיִם. אֲשֶׁר קָרְךָ בַּדֶּרֶךְ וַיְזַנֵּב בְּךָ כָּל <b>הַנֶּחֱשָׁלִים אַחַרֶיךָ</b>, וְאַתָּה <b>עָיֵף וְיָגֵעַ</b>; וְלֹא יָרֵא אֱלֹהִים... תִּמְחֶה אֶת זֵכֶר עֲמָלֵק מִתַּחַת הַשָּׁמָיִם. לֹא תִּשְׁכָּח! (דברים כה, יז-יט)</span>
נצטווינו שלא לשנוא מצרים, אך שלא לשכוח לעולם את עמלק. מה פשר ההבדל? התשובה הפשוטה נמצאת בדברי רבותינו בפרקי אבות (ה, טז): ״כל אהבה שהיא תלויה בדבר, בטל דבר – בטלה אהבה. ושאינה תלויה בדבר – אינה בטלה לעולם״. כך גם באשר לשנאה. אם היא תלויה בסיבה מסוימת, כשהסיבה נעלמת בטלה השנאה; אבל שנאה חסרת סיבה, חסרת בסיס, נמשכת לעד.
המצרים שעבדו את בני ישראל כי נבהלו מהם; כדברי פרעה, ״הִנֵּה עַם בְּנֵי יִשְׂרָאֵל רַב וְעָצוּם מִמֶּנּוּ״ (שמות א, ט). זו הייתה שנאה מתוך פחד. היא לא הייתה שנאה אי־רציונלית. מצרים כבר הותקפה ונכבשה קודם לכן בידי שבט זר, ההיקסוס, וזיכרונה של תקופה זו עוד היה חד ומכאיב. העמלקים, לעומת זאת, לא היו מאוימים בידי בני ישראל. הם תקפו עם שהיה ״עָיֵף וְיָגֵעַ״, ובתוכו התמקדו דווקא בכל ״הַנֶּחֱשָׁלִים״ מאחור. בקצרה: <b>המצרים פחדו מבני ישראל כי בני ישראל היו חזקים. העמלקים תקפו את בני ישראל כי בני ישראל היו חלשים. </b>
במינוח של ימינו, המצרים היו שחקנים רציונליים, והעמלקים לא. עם שחקנים רציונליים אפשר לשאת ולתת על שלום. אנשים המצויים בסכסוך תופסים לבסוף שהם הורסים לא רק את אויביהם אלא גם את עצמם. ממש כך אמרו לפרעה עבדיו לאחר שבע המכות הראשונות: ״הֲטֶרֶם תֵּדַע כִּי אָבְדָה מִצְרָיִם?״ (שמות י, ז). מגיע רגע שבו שחקנים רציונליים מבינים שרדיפת האינטרס העצמי הפכה להרס עצמי, ולומדים לשתף פעולה.
לא כן שחקנים שאינם רציונליים. אמיל פקנהיים, מגדולי התיאולוגים שלאחר השואה, כתב שלקראת סוף מלחמת העולם השנייה הגרמנים שינו את ייעודן של רכבות אספקה צבאית והשתמשו בהן להובלת יהודים למחנות השמדה. כה להוטים היו בשנאתם, שהיו מוכנים להסתכן בהפסד במלחמה כדי להמשיך ברצח השיטתי של יהודי אירופה. זה היה, כתב פקנהיים, רוע לשם רוע.<sup class="footnote-marker">2</sup><i class="footnote">Emil L. Fackenheim and Michael L. Morgan, <i>The Jewish Thought of Emil Fackenheim: A Reader</i>, Detroit: Wayne State University Press, 1987, p. 126.</i>
עמלק מתַפקד בזיכרון היהודי כ״האויב״, במובן שדיבר עליו לי הריס. אולם ההלכה קובעת שתי צורות פעולה שונות לגמרי ביחס לעמלק. הראשונה היא המצווה הפיזית להילחם בהם. כך ציווה שמואל על שאול לעשות, ושאול קיים את המצווה רק בחלקה. האם מצווה זו מחייבת גם היום? הרב נחום רבינוביץ׳ עונה על כך בשלילה חד־משמעית.<sup class="footnote-marker">3</sup><i class="footnote">הרב נחום רבינוביץ׳, <b>שו״ת מלומדי מלחמה</b>, מעלה אדומים: מעליות, תשנ״ג, עמ׳ 25-22.</i> הרמב״ם פסק שמצוות מחיית עמלק תקפה רק אם העמלקים מסרבים להשלים עם בני ישראל ולקבל עליהם את שבע מצוות בני נוח. הוא הוסיף וקבע שהמצווה אינה תקפה שכן סנחריב מלך אשור ערבב את האומות, וכבר אין לדעת מיהו בן עמלק. ב<b>מורה הנבוכים</b> כתב כי המצווה אמורה רק בצאצאיו הביולוגיים של עמלק, ולא על אויבים או שונאי ישראל מעבר לכך. על כן, מסכם הרב רבינוביץ׳, המצווה אינה חלה כיום.
אך ישנה מצווה נוספת בנוגע לעמלק, מצוות ״זָכוֹר״ ו״לֹא תִּשְׁכָּח״, ואותה אנו מקיימים מדי שנה בקוראנו את פרשת ״זכור״ (שציטטנו ממנה לעיל) בשבת שלפני פורים (הקשר לפורים הוא ש״הָמָן הָאֲגָגִי״ הוא כנראה צאצאו של אגג מלך עמלק). כאן, עמלק הוא סמל יותר מכפי שהוא מציאות.
על ידי הכפילות הזו, על ידי ההבחנה בין מצוות מלחמה שבטלה למצוות זיכרון שנותרה תקפה, מַבחינה היהדות בין אויב עתיק שכבר אינו קיים לבין הרוע שאויב זה גילם ואשר יכול לפרוץ שוב בכל זמן ובכל מקום. בעתות שלום קל לשכוח שהרוע רובץ מתחת לפני השטח של לב האדם. בשלוש המאות האחרונות היה הדבר נכון במיוחד. הולדתם של הנאורות, הסובלנות, האמנציפציה, הליברליזם וזכויות האדם שכנעה רבים, ובהם יהודים, שהרוע הקולקטיבי נכחד כמו שעמלק נכחד. הרוע היה קיים פעם, הוא איננו עוד. אך עידן זה הוליד גם את הלאומנות, את הפשיזם, את הקומוניזם, שתי מלחמות עולם, סדרה של משטרים רודניים מן האכזריים בתולדות האדם, ואת הפשע החמור ביותר שעשו בני אדם בבני אדם.
כיום, הסכנה הגדולה ביותר היא הטרור. דבריו של הפילוסוף הפוליטי מייקל וולצר מתארים אותה היטב:
<span class="poetry indentAll">אם ראיתם טרור, חפשו מאחוריו את העריצות והדיכוי... הטרוריסטים מבקשים לשלוט, והרצח הוא שיטתם. יש להם משטרה פנימית משלהם, פלוגות מוות, היעלמויות. תחילה הם הורגים או משתיקים את חבריהם העומדים בדרכם, ואחר כך, אם עולה בידם, הם עושים זאת לעם שהם מתיימרים לייצג. אם טרוריסטים מצליחים להפיק את זממם, הם שולטים בעריצות, ועמם נושא בעל כורחו במחיר שלטונם.<sup class="footnote-marker">4</sup><i class="footnote">Michael Walzer, <i>Arguing about War</i>, New Haven: Yale University Press, 2004, pp. 64–65.</i> </span>
הרוע אינו מת לעולם, וכמו החירות גם הוא דורש דריכות מתמדת. נצטווינו לזכור, לא למען העבר אלא למען העתיד, ולא לשם נקם אלא להפך: לשם יצירתו של עולם חופשי מנקם ומצורות אחרות של אלימות.
לי הריס פתח את <b>הציוויליזציה ואויביה</b> במילים, ״נושאו של ספר זה הוא השִכְחה״, וחתם אותו בשאלה: ״היוכל המערב להתגבר על השכחה, השטן העומד לימינה של כל ציוויליזציה מצליחה?״ זו הסיבה שנצטווינו לזכור את אשר עשה לנו עמלק ולא לשכוח: לא מפני שהעם ההיסטורי ההוא עוד קיים, אלא משום שחברה של שחקנים רציונליים עלולה להתרגל לחשוב שהעולם מלא בשחקנים רציונליים שאפשר לשאת ולתת איתם על שלום. לא תמיד זה המצב.
התורה שולחת כאן מסר רלוונטי מאין כמוהו לעתידם של המערב ושל החופש עצמו. השלום אפשרי, רומז משה, אפילו עם מצרים ששִעבדה אותנו וניסתה להכחידנו. אבל השלום אינו אפשרי עם אלה התוקפים עם שנראה להם חלש, ושוללים מעמם שלהם את החופש שהם מתיימרים ללחום למענו. החופש תלוי ביכולת שלנו לזכור את ״הכנופיה הנצחית של האכזרים״, כלשונו של הריס, את פניו של עמלק המלווים את ההיסטוריה מאז ועד היום, ואם צריך – גם להילחם בה.
<h3>יתרו</h3>
<h4>ממלכת כוהנים</h4>
<big><strong>ממלכת כוהנים</strong></big><br>חלקה הראשון של פרשתנו, כך נדמה, עומד בניגוד לחלקה השני. בחלק הראשון, פרק יח של ספר שמות, יתרו כוהן מדיין נותן לחתנו משה שיעור ראשון במנהיגות. ואילו בחלק השני הגיבור הראשי הוא אלוהים בכבודו ובעצמו, המתגלה לבני ישראל התגלות שכמוה לא הייתה ולא תהיה וכורת עמם ברית. בפעם הראשונה והאחרונה בהיסטוריה מופיע אלוהים אל מול אומה שלמה, בא עמה בברית ונותן לה את הקוד המוסרי המפורסם ביותר בעולם, עשרת הדיברות.
איזה מכנה משותף אפשר להעלות על הדעת בין עצה מעשית של מדייני אחד לבין מילותיה הנצחיות של ההתגלות האלוהית? יש כאן ניגוד מכוון, וניגוד זה חשוב. תורת הממשל היעיל איננה תורה יהודית דווקא. היא חלק ממה שמכונה "חוכמה": חוכמתה האוניברסלית של האנושות. לעם ישראל היו לאורך השנים צורות הנהגה רבות: נביאים, זקנים, שופטים ומלכים בימי המקרא; נשיא תחת שלטון רומא וראש גלות בבבל; שבעה טובי העיר ומגוון צורות של אוליגרכיה, ועוד מבנים שלטוניים אחרים עד הכנסת הנבחרת באופן דמוקרטי ועד בכלל. <b>צורות שלטון אינן אמתות נצחיות ואינן ייחודיות לישראל</b>. אין זה מקרה שהמקום היחיד שבו התורה מצווה על עם ישראל (או מתירה לו, תלוי בפירוש) לחקות אומות אחרות הוא מינוי מלך: ״כִּי תָבֹא אֶל הָאָרֶץ... וְאָמַרְתָּ אָשִׂימָה עָלַי מֶלֶךְ <b>כְּכָל הַגּוֹיִם </b>אֲשֶׁר<b> </b>סְבִיבֹתָי – שׂוֹם תָּשִׂים עָלֶיךָ מֶלֶךְ״ (דברים יז, יד-טו).
מה כן ייחודי לישראל? ברית סיני המציבה את ישראל כאומה היחידה שמלכה ומחוקקה העליון הוא אלוהים. ״מַגִּיד דְּבָרָיו לְיַעֲקֹב, חֻקָּיו וּמִשְׁפָּטָיו לְיִשְׂרָאֵל. לֹא עָשָׂה כֵן לְכָל גּוֹי, וּמִשְׁפָּטִים בַּל יְדָעוּם – הַלְלוּ יָהּ״ (תהלים קמז, יט-כ). ברית סיני כוננה ערך פוליטי חשוב, אך ערך זה איננו צורת ממשל כלשהי כי אם <b>גבולותיו המוסריים של הכוח</b>. כל סמכות אנושית היא מעתה סמכות מואצלת, הכפופה לצווי המוסר העליונים של התורה. מתחת לשמים אין שום כוח מוחלט. בכך נבדלה היהדות מהאימפריות של העולם העתיק, ובכך היא נבדלת מהלאומיות המערבית החילונית לסוגיה. עם ישראל יכול ללמוד פוליטיקה יישומית מכוהן מדייני, אבל את גבולותיה של הפוליטיקה הוא צריך ללמוד מאלוהיו בלבד.
אולם למרות הניגוד בין שני חלקי הפרשה, יש מכנה משותף בין עצות יתרו לבין ההתגלות בסיני: ההאצלה, הביזור והדמוקרטיזציה של המנהיגות. רק אלוהים יכול למשול לבדו.
רעיון זה מוצג בפי יתרו. הוא בא לבקר את חתנו, ומגלה שהוא נושא לבדו בנטל ההנהגה. הוא אומר לו, ״לֹא טוֹב הַדָּבָר אֲשֶׁר אַתָּה עֹשֶׂה״ (שמות יח, יז). בכל התורה כולה מופיע הביטוי ״לא טוב״ רק פעמיים - כאן ובסיפור בריאת האישה, כאשר אלוהים אומר, ״לֹא טוֹב הֱיוֹת הָאָדָם לְבַדּוֹ״ (בראשית ב, יח). לא טוב לחיות לבד. לא טוב להנהיג לבד. לא טוב – וגם אי־אפשר.
יתרו מציע האצלת סמכויות:
<span class="poetry indentAll">הֱיֵה אַתָּה לָעָם מוּל הָאֱלֹהִים, וְהֵבֵאתָ אַתָּה אֶת הַדְּבָרִים אֶל הָאֱלֹהִים. וְהִזְהַרְתָּה אֶתְהֶם אֶת הַחֻקִּים וְאֶת הַתּוֹרֹת וְהוֹדַעְתָּ לָהֶם אֶת הַדֶּרֶךְ יֵלְכוּ בָהּ וְאֶת הַמַּעֲשֶׂה אֲשֶׁר יַעֲשׂוּן. וְאַתָּה תֶחֱזֶה מִכָּל הָעָם אַנְשֵׁי חַיִל – יִרְאֵי אֱלֹהִים, אַנְשֵׁי אֱמֶת, שֹׂנְאֵי בָצַע – וְשַׂמְתָּ עֲלֵהֶם שָׂרֵי אֲלָפִים, שָׂרֵי מֵאוֹת, שָׂרֵי חֲמִשִּׁים וְשָׂרֵי עֲשָׂרֹת. וְשָׁפְטוּ אֶת הָעָם בְּכָל עֵת, וְהָיָה כָּל הַדָּבָר הַגָּדֹל יָבִיאוּ אֵלֶיךָ וְכָל הַדָּבָר הַקָּטֹן יִשְׁפְּטוּ הֵם. וְהָקֵל מֵעָלֶיךָ, וְנָשְׂאוּ אִתָּךְ. (שמות יח, יט-כב)</span>
מדובר בשינוי דרמטי במפת הסמכויות. על פי הצעת יתרו, מתוך כל אלף ישראלים יהיו 131 מנהיגים: שר האלף, עשרה שרי מאות, עשרים שרי חמישים ומאה שרי עשרות. מאחד מכל שמונה גברים מצופה שייטול על עצמו תפקיד מנהיגותי כזה או אחר.
בפרק הבא לקראת מעמד הר סיני ה׳ מורה למשה להציע לבני ישראל לבוא בבריתו. בדברים שהוא מצווה על משה לומר מנוסח בעצם כתב השליחות של עם ישראל:
<span class="poetry indentAll">אַתֶּם רְאִיתֶם אֲשֶׁר עָשִׂיתִי לְמִצְרָיִם, וָאֶשָּׂא אֶתְכֶם עַל כַּנְפֵי נְשָׁרִים וָאָבִא אֶתְכֶם אֵלָי. וְעַתָּה, אִם שָׁמוֹעַ תִּשְׁמְעוּ בְּקֹלִי, וּשְׁמַרְתֶּם אֶת בְּרִיתִי וִהְיִיתֶם לִי סְגֻלָּה מִכָּל הָעַמִּים; כִּי לִי כָּל הָאָרֶץ, וְאַתֶּם תִּהְיוּ לִי <b>מַמְלֶכֶת כֹּהֲנִים וְגוֹי קָדוֹשׁ</b>. (שמות יט, ד-ו)</span>
אמנם הארץ כולה שלי, אומר ה׳, אבל רק אתם תהיו לי ״מַמְלֶכֶת כֹּהֲנִים וְגוֹי קָדוֹשׁ״. זוהי הכרזה מדהימה. לכל אומה יש כוהנים משלה. בספר בראשית מכונה מלכיצדק מלך שלם בן זמנו של אברהם ״כֹהֵן לְאֵל עֶלְיוֹן״ (בראשית יד, יח). בהמשך בסיפור יוסף מסופר על כוהני מצרים שאדמתם לא הולאמה כשאר הקרקעות במדינה (בראשית מז, כב). יתרו היה כוהן מדיין. בעולם העתיק כהונה לא הייתה עניין יוצא דופן. לכל אומה היו כוהנים ואנשי קודש. המיוחד בישראל הוא ש<b>כל יחיד באומה זו נועד להיות כוהן. כל אזרח מאזרחיה נקרא להיות קדוש.</b>
אני זוכר כיצד עמדתי עם הרב עדין שטיינזלץ במטה האו״ם בניו יורק, באוגוסט של שנת 2000. זה היה בכינוס מיוחד של אלפיים מנהיגים דתיים נציגי כל הדתות הגדולות. אפילו כאן, אמרתי לו, בתוך ההרכב האנושי הייחודי והמגוון הזה, אנחנו נבדלים. היינו שם המנהיגים הדתיים היחידים כמעט שלבשו חליפות. כל האחרים לבשו גלימות רשמיות. בכל העולם כוהנים ואנשי דת עוטים מלבושים המבליטים את ייחודם, את נבדלותם (זו משמעותה הבסיסית של המילה "קדוש"). לא אצלנו. ביהדות הבתר־מקראית לא היו גלימות שרד, משום שהיהדות מצפה מכל אחד ואחד להיות קדוש<sup class="footnote-marker">1</sup><i class="footnote">רעיון זה הופיע שוב בנצרות הפרוטסטנטית בימי הפוריטנים – הזרם שהעלה על נס עקרונות מהתנ״ך (״הברית הישנה״) ובפרט הדגיש את עקרון ״כהונת כל המאמינים״.</i> (תיאופרסטוס, מתלמידיו של אריסטו, קרא ליהודים ״אומה של פילוסופים״, וכיוון לאותו דבר).
ועדיין בעם ישראל יש כוהנים – בני שבט לוי צאצאיו של אהרון הכוהן. כתר כהונה ניתן להם ומעולם לא חולק בשווה בין כל בני ישראל. איך אפשר אפוא לומר שעם ישראל הוא ממלכה שכולה כוהנים?
פרשני המקרא התמודדו עם בעיה זו והציעו שני פתרונות. המילה ״כוהנים״ עשויה להתפרש כ״שׂרים״, מנהיגים (רש״י, רשב״ם) או כ״משרתים״, ״שמשים״ (רמב״ן, אבן עזרא). סתירה? להפך. בני ישראל נקראו להיות <b>אומה של משרתים־מנהיגים</b>. בריתם עם ה׳ מזמינה אותם לקבל אחריות לא רק לעצמם ולבני משפחותיהם, אלא גם למצב המוסרי־רוחני של עַמם בשלמותו. זה אותו עיקרון שנוסח לימים בסיסמה ״כל ישראל ערֵבים זה בזה״. העם היהודי לא השאיר את המנהיגות לאדם יחיד, קדוש ונשגב ככל שיהיה, וגם לא לאליטה. בעם זה מצופה מכל יחיד להיות שר ומשרת – ובמילה אחת, מנהיג. לדמוקרטיזציה מהותית כל כך לא זכה רעיון המנהיגות מעולם.
משום כך תמיד היה קשה להיות מנהיגם של היהודים. ידועים דבריו של הנשיא הראשון של מדינת ישראל חיים ויצמן, ״אני נשיא של מיליון נשיאים״. ה׳ הוא אמנם רועֵנו, אך שום יהודי לא היה מעולם כבשה. קשה להנהיג אומה של מנהיגים, אבל יש לתופעה זו פירות מתוקים: בזכותה הותירו היהודים על העולם חותם שהוא הרבה יותר מכל פרופורציה מספרית. היהודים הם שבריר זעיר מאוכלוסיית העולם, כחמישית האחוז, אך בכל תחומי העשייה האנושית תמצאו שיעור גבוה שלהם מובילים ומנהיגים. להיות יהודי משמעו להיקרא אל ההגה.
<h4>וגוי קדוש</h4>
<big><strong>וגוי קדוש</strong></big><br>״וְאַתֶּם תִּהְיוּ לִי מַמְלֶכֶת כֹּהֲנִים וְגוֹי קָדוֹשׁ״, אומר ה׳ למשה לקראת ההתגלות בהר סיני (שמות יט, ו). בפשר מחציתו הראשונה של הביטוי ״ממלכת כוהנים״ עסקנו במאמר הקודם. הפעם נתמקד במחציתו השנייה של הביטוי. מהו ״גוי קדוש״? מהי משמעות הקדוּשה ביהדות, וכיצד יכולה קדושה זו לחול לא על אדם זה או אחר, אלא על אומה שלמה?
בספרו הקלסי <b>הקדוּשה</b> הגדיר רודולף אוטו את הקדושה בביטוי הלטיני mysterium tremendum et fascinans – התחושה של עמידה בפני נוכחות כבירה ונוסכת יראה.<sup class="footnote-marker">1</sup><i class="footnote">רודולף אוטו, <b>הקדושה: על הלא־רציונלי באידיאת האל ויחסו לרציונלי</b>, עברית: מרים רון, ירושלים: הוצאת כרמל, תשנ״ט.</i> בהגדרה זו יש בלי ספק הרבה מן האמת, אך אליעזר ברקוביץ טען שבמקרא ההפך הוא הנכון: כל אימת שהתואר ״קדוש״ נאמר על הקב״ה, הוא מציין דווקא את מעורבותו בחיי בני האדם, לא את היותו טרנסצנדנטי או מסתורי.<sup class="footnote-marker">2</sup><i class="footnote">אליעזר ברקוביץ, ״על הקדושה״, <b>מאמרים על יסודות היהדות</b>, ערכו: דוד חזוני ויצחק יוסף ליפשיץ, עברית: להד לזר, ירושלים: הוצאת שלם, תשס״ד, עמ׳ 84-30.</i>
כך או כך, משמעותו המדויקת של המונח ״קדוש״ בתורה עדיין טעונה הבהרה נוספת. שני ההקשרים המרכזיים שהתורה משתמשת בהם בַּמונח הם השבת, שהקב״ה הכריז עליה כיום קדוש, וקודש הקודשים במשכן.<sup class="footnote-marker">3</sup><i class="footnote">השבת היא הדבר הראשון שהתורה מכריזה עליו כקדוש, בראשית ב, ג (זוהי הופעתה היחידה של המילה בספר בראשית). בספר שמות המילה מתייחסת כמעט תמיד לשבת או למשכן. הביטוי ״קודש קודשים״ מופיע בשמות כו, לג-לד; ל, י, כט, לו; מ, י. בספר ויקרא הוא מופיע עשרים פעם, ובספר במדבר עוד ארבע פעמים.</i> שני הֶקשרים אלה הם היכולים לסייע לנו להבין על הצד הטוב ביותר מהי משמעותה של קדושה כשהיא חלה על אומה.
קבלת האר״י הנחילה ליהדות רעיון מרהיב ופורה, הוא רעיון הצמצום. הכוונה, כידוע, היא להצטמצמותו של הקב״ה מרצונו כדי לתת מקום לעולם שברא. רעיון זה היה בוודאי ידוע קודם לכן, אך רק עם האר״י וגוריו בצפת של המאה השש־עשרה הוא הגיע לידי ניסוחו הבהיר.<sup class="footnote-marker">4</sup><i class="footnote">המחקר הקלסי על קבלת האר״י הוא מחקרו של גרשם שלום, ״יצחק לוריא ובית מדרשו״ (במקור: <i>Isaac Luria and His School</i>), שתורגם לעברית בידי אברהם הוס ונכלל בקובץ שההדיר דניאל אברמס, <b>קבלת האר״י: אוסף מאמרים מאת גרשם שלום,</b> לוס אנג׳לס: הוצאת כרוב, תשס״ח, עמ׳ 239-203.</i>
מאחורי רעיון הצמצום עומדת ההבנה שיש סתירה בין הסופי לאינסופי. אם אלוהים נמצא בכל מקום איך יכול להתקיים בעולם משהו אחר? שתי ישויות שונות (אלוהים ומה שאינו אלוהים) אינן יכולות לדור במרחב אחד. תשובתה של הקבלה היא שבעצם מעשה הבריאה גזר אלוהים על עצמו מגבלה. אלוהים צמצם כביכול את נוכחותו כדי שהסופיוּת – כלומר המרחב והזמן והדברים הממלאים אותם – תוכל להתקיים.
הלשון העברית מבטאת רעיון זה בדרך מופלאה. המילה ״עולם״ מבטאת בעברית שלמויות טוטליות בשני ממדים: המרחב (עולם במובן של תבל ושל יקום) והזמן (עולם בהוראת נצח, תמידיות). והנה מילה זו גזורה מהשורש על״מ שעניינו היעלמות. המרחב והזמן הם שני ממדי היעלמותו מרצון של אלוהים, הנמצא מעבר לזמן ומעבר למרחב.
ובכל זאת, לו נעלם אלוהים לחלוטין מהעולם שברא, פירוש הדבר היה שמבחינה חווייתית ומבחינה פונקציונלית אלוהים כאילו אינו קיים. לכל היותר היה אפשר לדבר על דֵיאיזם: ההשקפה שרווחה במיוחד בתקופת הנאורות במאות השבע־עשרה והשמונה־עשרה, שאלוהים ברא את העולם ומיד משך ממנו את ידיו, והוא אינו מתערב בהיסטוריה בעשיית נסים ואינו מתגלה לאדם. אלוהים היה אפוא Deus absconditus, בורא שהפקיר את ברואיו לגורלם.
מכאן שבעצם רעיון הבריאה יש פרדוקס. בלי אלוהים העולם לא היה קיים, אך נוכחותו של אלוהים מאיימת על עצם קיומו של כל דבר אחר. כדברי ה׳ למשה רבנו, ״כִּי לֹא יִרְאַנִי הָאָדָם וָחָי״ (שמות לג, כ).
על כך נותנת התורה תשובה פשוטה ועמוקה גם יחד. העולם נברא בשישה ימים אך הבריאה נמשכה יום נוסף. על היום השביעי הכריז אלוהים עצמו כקדוש. משמע, מאותו רגע והלאה יום השבת יהיה חלון הזמן שבו אנו נראה את נוכחותו של אלוהים.
איך אנו עושים זאת? באמצעות השעיית מעמדנו שלנו כבוראים. בשבת אסורה כל מלאכה, כל עבודה שיש עמה יצירה, כל מעשה בריאה אנושי. בשבת אנחנו מחליפים את האקטיביות שלנו בפסיביות. בימי החול אנחנו בוראים, בשבת אנחנו הבריאה. אנחנו מוותרים על העשייה כדי לחוות את עצמנו כעשויים. שבת היא המִרווח שאנו מפַנים לאלוהים בַּזמן.
כך גם באשר למִשכָּן. מבנה המשכן היה נייד: קרשים, יריעות, כלים. בכל פעם שהוקם מחדש הוא הגדיר חלל מסוים כקדוש, כלומר, מוקצה לאלוהים. בתוך החלל הזה לא היה מה שיחצוץ בין המאמין לבין אלוהיו. בייחוד הוזהרו הכוהנים להישמר ממגע עם מוות ועם כל הדומה לו, משום שהמוות הוא אנושי במהותו, הוא נחלתם של בני התמותה, ואילו אלוהים מייצג את החיים.<sup class="footnote-marker">5</sup><i class="footnote">מאותה סיבה נדרשו כל הבאים לעבוד את ה׳ במשכן להיטהר קודם לכן ממגעם עם המוות באמצעות אפר הפרה האדומה (במדבר יט). ביהדות אלוהים נתפס כיוצר החיים, והמוות הוא האנטיתזה לשכינה. ראו <b>ספר הכוזרי</b> לרבי יהודה הלוי, מאמר שני, ס. הרמב״ם מסביר ב<b>מורה הנבוכים</b> (ג, י) שכל הרע בעולם ובכלל זה המוות אינו מעשה אלוהים אלא היעדר מעשה אלוהים. האמירה שהקב״ה יוצר רע או גורם למוות, היא בעצם צורת ביטוי מטפורית.</i> המשכן הוא המרווח שאנו מפנים לאלוהים במרחב.
הפרטנות העצומה של דיני המשכן והעבודה בו, וכמוה פרטנותם של דיני השבת, נועדו לאותת לנו ששום דבר בַּקדושה אינו תוצאה של יוזמה אנושית. להימצא בחלל מקודש פירושו להשעות את היצירתיות האנושית ועל ידי כך להיפתח מבחינה קיומית ליצירתיות אלוהית. זו הסיבה שנדב ואביהוא בני אהרון מתו כאשר הקריבו לה׳ בחנוכת המִשכן ״אֵשׁ זָרָה אֲשֶׁר לֹא צִוָּה אֹתָם״ (ויקרא י, א). הקדוש הוא מרחב או זמן כפי שהוגדר על פי רצון ה׳, לא על פי רצוננו. אנחנו נכנסים למתחם של אלוהים על פי התנאים שלו, לא על פי התנאים שלנו. עובדה זו איננה תופעת לוואי של הקדושה כי אם עצם משמעותה.
וכך לא כל זמן הוא קדוש וכמוהו לא כל מרחב. עובדה זו הכרחית לנו, בני האדם. עולם שבו כל יום שבת או כל מקום בו קדוש כמו המשכן, הוא עולם שבני אדם לא יוכלו להתקיים בו כבני אדם. זהו עולם שאין בו זמן ומקום לא ליוזמה אנושית ולא להישג אנושי. לכן אלוהים איננו רוצה שהעולם יהיה כזה. הוא מברך על עמלו של האדם. לכך התכוונה התורה באומרה שהאדם נברא בצלם אלוהים: שגם אנחנו כמו אלוהים יצירתיים. שגם אנחנו כמו אלוהים מסוגלים להעלות על דעתנו עולם שעדיין איננו קיים ולהביאו לידי קיום.
מנגד, אם שום זמן ושום מקום לא יהיו קדושים, אורבת סכנה הפוכה. עולם שאלוהים מסתתר בו הוא עולם שלדידם של אנשים רבים אלוהים כלל אינו קיים בו. בעולם כזה לא יהיה גבול לדרישותיהם של בני האדם – ומצב כזה הוא תמיד הקדמה לאסון שלטוני, צבאי, כלכלי או סביבתי. לכן חייב להיות איזה חלון, איזו נקודה של שקיפות, במסך המפריד בין הסופי לאינסוף, וזהו מקומה של הקדושה.
<b>קדושה היא המקום שאנחנו מפַנים לאלוהים</b>. או שמא נאמר זאת כך, הקדושה היא לאדם מה שהצמצום הוא לאלוהים. חד וחלק, ממש כמו שאלוהים מצניע את עצמו כדי להשאיר מקום לאנושות, אנו מצניעים משהו מעצמנו כדי להשאיר מקום לאלוהים. אנחנו עושים זאת בהשעיה זמנית של היצירתיות שלנו. הקדושה היא מובלעת הרִיק הזו, המתמלאת בשכינה אלוהית.
לנפש הלניסטית רעיון כזה הוא בלתי נתפס. כשהיוונים והרומים פגשו לראשונה יהודים הם לא היו מסוגלים לקלוט את מהותה של השבת. הם הכירו את המושג של יום קדוש, יום חג; בכל דת יש ימים כאלה. תדהמתם הייתה לא על קיומו של היום המיוחד, אלא על כך שהיהודים ציינו אותו במנוחה, עשו אותו ליום של הוויה ולא של עשייה. רבים מהם הביעו את דעתם הכֵּנה שהיהודים שומרים את השבת משום שהם עצלים.<sup class="footnote-marker">6</sup><i class="footnote">סנקה היה ביקורתי במיוחד כלפי השבת. הוא כתב שיום זה כופה על שומריו בטלה בשביעית מימי חייהם. פלוטרכוס ראה בשבת סוג של אמונה טפלה, הגורמת ליהודים להפסיד במלחמות מפני שביום זה אסור להם להילחם. טקיטוס טען שהיהודים שהתרגלו בבטלנותם לשבות בכל יום שביעי, הרחיבו בעקבות זאת את העיקרון והחלו לשבות גם בכל שנה שביעית, שנת השמיטה. ראו Allan Gould, ed., <i>What Did They Think of the Jews?</i> Northvale, N.J.: Jason Aronson, 1991, pp. 5–13.</i> זה היה ההסבר היחיד שהצליחו למצוא לתופעה הבלתי מוכרת הזו.
באותו אופן מסורת עתיקה מספרת שכאשר פלש המצביא הרומי פומפיוס לירושלים ונכנס למקדש, נדהם לגלות שקודש הקודשים ריק. הוא ציפה למצוא שם את האליל הקדוש ביותר ליהודים.<sup class="footnote-marker">7</sup><i class="footnote">צבי גרץ, <b>דברי ימי ישראל</b>, עברית: ש״ל ציטרון, ב, תל אביב: הוצאת יזרעאל, תש״ך, עמ׳ 62.</i> הרעיון שחלל ריק או זמן ריק עשוי להיות קדוש היה מעבר להשגתו.
הקדושה היא החלל שאנו מפנים לָאֲחֵרוּת של אלוהים – בהקשבה ולא בדיבור, בהוויה ולא בעשייה, בכך שאנו מרשים לעצמנו להיפעל במקום לפעול. מובָנהּ הוא התנתקות משגרת הפְּעַלְתָּנוּת שלנו, מעיצוב העולם לצורך מטרותינו שלנו, התנתקות המאפשרת לנו לפנות מקום למטרות אחרות: המטרות האלוהיות. כל קדושה היא צורה של השעָיה; והיות שאלוהים רוצה בקיומם של בני האדם כישויות יצירתיות ואחראיות, הוא איננו מבקש מהם השעיה מוחלטת. לכן חלק מהזמנים קדושים אך לא כולם, חלק מהמרחבים קדושים אך לא כולם, חלק מהאנשים קדושים אך לא כולם. בכל עם יש יחידים קדושים; המייחד את עם ישראל הוא שהנו עם קדוש, ״גוי קדוש״, כלומר עַם שכָּל בניו נקראים אל הקדושה. היהדות הייתה הדת הראשונה שראתה את הקדושה לא כנכס של אליטה כוהנית, אלא כנכס לאומי, כהיבט של החיים הלאומיים עצמם.
מושג האומה (או העם) הוא מיסודות היהדות משום שאומה היא יחידת הבסיס לתרבות. כישות חברתית־פוליטית היא בונה לעצמה מתכונת חיים ייחודית באמצעות חוקים, טקסים ומנהגים. האומה היא הרובד שבו קבוצות קטנות יותר, משפחות וקהילות, מצטרפות יחדיו כדי לבנות את התנאים הבסיסיים לחייהן המשותפים. ואלוהים רוצה ששכינתו תעצב את דמותם של החיים הציבוריים הללו, אחרת היה מתעניין רק ביחיד ובנפשו.
היהדות מכירה את אמונתו של היחיד. ספר בראשית מוקדש לכך, וכמוהו גם ספר תהלים, הלקסיקון הנצחי של הנפש המשוחחת עם אלוהים. היהדות מכירה גם את אמונתה של האנושות. זו משמעותם של אחד־עשר הפרקים הראשונים בספר בראשית, ששיאם בברית נוח, הברית שכרת אלוהים עם האנושות כולה. אך מרכז הכובד של היהדות איננו נמצא בנפשו של היחיד, וגם לא בכלליות האוניברסלית. בראש מעייניה נמצאים החיים שאנו בונים ביחד כציבור ואבני הבניין שלהם: צדק, חמלה, כבוד האדם, שלום, טוהר הנשק והניהול היאות של המלחמה, הדאגה לנזקקים, רווחתם של העניים, השמירה על קיימות הסביבה, ומעל לכול שלטון החוק, המחיל קוד התנהגות זהה על החזק ועל החלש, על השוע ועל הדל. מוסדות וערכים אלה הם במהותם פוליטיים, וכיוון שכך הם זקוקים לישות לאומית בעלת יכולת חקיקה. זו משמעות הצירוף ״גוי קדוש״. עם ישראל, שעַד למעמד הר סיני היה רק צֶבר של יחידים המקושרים בקשרי משפחה ובזיכרון משותף של חוויית העבדות והיציאה לחירות, נעשה לגוף מדיני, שהתורה היא חוקתו הכתובה. המילה ״גוי״ קרובה למילה גְּוִיָּה, ועניינה גוף. זוהי מטפורה – אומה היא קבוצה המורכבת מיחידים שהיחס ביניהם הוא כיחס בין איבריו של גוף. בסיני נוצרו התנאים לקיום קולקטיבי. מעתה כל ישראל ערֵבים זה בזה בברית גורל.
המילה ״קדוש״ מציינת אפוא בהקשר זה רֵיקוּת אחרת, שלישית. לא ריקוּת בזמן (שבת), לא ריקוּת במרחב (המשכן), אלא ריקוּת בסמכות. כֵּס רֵיק. המשבצת שבאומות אחרות תפוסה בידי מלך, רודן או פרעה נותרה בעם ישראל פנויה ומוקדשת לאלוהים. עם ישראל נעשה על ידי כך לרפובליקת מאמינים בריבונותו הישירה של האל. הוא המכונן את חוקתה, הוא המעצב את חוקיה, הוא המוביל אותה במסעותיה הארוכים, תומך בה בעת צרה ומֵפיח בה תקווה בעת משבר. לב מהותו של מעמד הר סיני הוא הפיכתם של בני ישראל לאומה הראשונה בעולם, ובעצם היחידה, שקמה על בסיס ברית עם אלוהים.
זו גם משמעותו של המיקום הייחודי, המדבר. כל האומות האחרות נעשו אומות מפני שהאנשים המרכיבים אותן חיו יחד תקופה ארוכה בטריטוריה שהם ראו בה מולדת. את מנהיגן, אדם יחיד או קבוצה, הן בחרו בדרכים מדרכים שונות – מלחמה, רצח, הפיכה, משאל עם או הסכמה כללית. הן יצרו מבנים פוליטיים הקובעים את היחס בין השולטים לנשלטים.
ישראל הייתה לאומה לפני כל הדברים האלה. עם ישראל עוד לא הגיע לארצו. עוד לא היה לו מלך. מאורעות אלה עוד היו לוטים בערפילי העתיד. במעמד הר סיני נוצרה אומה זמן רב לפני שקרו לה הדברים המובילים בדרך כלל להולדתה של אומה, מפני שהיא לא הייתה אומה רגילה, גוי רגיל – אלא גוי קדוש.
מה פירוש הדבר, להיות גוי קדוש?
א. ההיסטוריה היהודית תצביע תמיד אל משהו שמעבר לה, אל משהו שאין להסבירו בחוקיה הרגילים של ההיסטוריה. לכך כיוון משה באומרו:
<span class="poetry indentAll">כִּי שְׁאַל נָא לְיָמִים רִאשֹׁנִים אֲשֶׁר הָיוּ לְפָנֶיךָ, לְמִן הַיּוֹם אֲשֶׁר בָּרָא אֱלֹהִים אָדָם עַל הָאָרֶץ וּלְמִקְצֵה הַשָּׁמַיִם וְעַד קְצֵה הַשָּׁמָיִם: הֲנִהְיָה כַּדָּבָר הַגָּדוֹל הַזֶּה אוֹ הֲנִשְׁמַע כָּמֹהוּ?... הֲנִסָּה אֱלֹהִים לָבוֹא לָקַחַת לוֹ גוֹי מִקֶּרֶב גּוֹי בְּמַסֹּת בְּאֹתֹת וּבְמוֹפְתִים וּבְמִלְחָמָה וּבְיָד חֲזָקָה וּבִזְרוֹעַ נְטוּיָה וּבְמוֹרָאִים גְּדֹלִים, כְּכֹל אֲשֶׁר עָשָׂה לָכֶם ה׳ אֱלֹהֵיכֶם בְּמִצְרַיִם לְעֵינֶיךָ? (דברים ד, לב-לד)</span>
זוהי גם כוונת אמירתו המיוחדת של ישעיהו, ״וְאַתֶּם עֵדַי, נְאֻם ה׳, וַאֲנִי אֵל״ (ישעיהו מג, יב). עם ישראל על גורלו וייעודו הקולקטיביים הוא העדות המשכנעת ביותר למעורבותו של ה׳ בהיסטוריה האנושית. הוא יגיע לשיאים של הישגים, ולפעמים גם לתהומות של השחתה, שאין דומה להם בגורלם של עמים אחרים. כפי שכתב פעם טולסטוי, ״היהודי הוא התגלמות הנצח״.<sup class="footnote-marker">8</sup><i class="footnote">מכתב שנמצא בארכיון המדינאי הבולגרי פ׳ גבאי. מצוטט ב: Allan Gould, ed., <i>What Did They Think of the Jews?</i> pp. 180–181.</i>
ב. יתרה מכך, תורת ישראל, התשתית הנצחית לקיומם הקיבוצי של היהודים, מעידה מתוכה על טיבה שהוא יותר מאנושי. מכאן הכרזתו של משה –
<span class="poetry indentAll">רְאֵה, לִמַּדְתִּי אֶתְכֶם חֻקִּים וּמִשְׁפָּטִים כַּאֲשֶׁר צִוַּנִי ה׳ אֱלֹהָי לַעֲשׂוֹת כֵּן בְּקֶרֶב הָאָרֶץ אֲשֶׁר אַתֶּם בָּאִים שָׁמָּה לְרִשְׁתָּהּ. וּשְׁמַרְתֶּם וַעֲשִׂיתֶם, כִּי הִוא חָכְמַתְכֶם וּבִינַתְכֶם לְעֵינֵי הָעַמִּים אֲשֶׁר יִשְׁמְעוּן אֵת כָּל הַחֻקִּים הָאֵלֶּה וְאָמְרוּ רַק עַם חָכָם וְנָבוֹן הַגּוֹי הַגָּדוֹל הַזֶּה... וּמִי גּוֹי גָּדוֹל אֲשֶׁר לוֹ חֻקִּים וּמִשְׁפָּטִים צַדִּיקִם כְּכֹל הַתּוֹרָה הַזֹּאת אֲשֶׁר אָנֹכִי נֹתֵן לִפְנֵיכֶם הַיּוֹם? (דברים ד, ה-ח)</span>
רוחב הלב המתגלה בחוקי הרווחה של התורה, והצלילות (האנטי־מיתולוגית המוצהרת) של אמונתה, מעידים על סדר חברתי שהאנושיות שבו היא יותר מאנושית גרידא. כפי שכתב המשורר מתיו ארנולד, ״כל עוד העולם קיים, כל המבקש להיעשות הגון יותר יפנה לישראל לקבל השראה, בהיותו העם בעל חוש הצדק החזק והבוהק מכל העמים״.<sup class="footnote-marker">9</sup><i class="footnote">Matthew Arnold, <i>Literature and Dogma</i>, London: Nelson, 1873, chap. 1.</i>
ג. עם ישראל יהיה אומה המכירה בכל אורחותיה וחוקיה בקיומו של משהו שמעבר לה. כך, למשל, אפילו הארץ שעם זה יושב עליה לא תהיה ארצו שלו, אלא ארצו של אלוהים: ״וְהָאָרֶץ לֹא תִמָּכֵר לִצְמִתֻת, כִּי לִי הָאָרֶץ״ (ויקרא כה, כג). כל משטר שיתקיים בו – ויהיו ראשיו אשר יהיו, שופטים, זקנים או מלכים – יהיה כפוף לריבונות־העל של אלוהים. לא יהיה בשיטת המשטר הזו שום גורם אבסולוטי – לא המדינה, לא הפרט וגם לא הסטטוס קוו – שכן שַליטהּ האבסולוטי היחיד יהיה אלוהים. עובדה זו תציל אותה לאורך ההיסטוריה מרודנות מן הצד האחד, ומאנרכיה מהצד האחר. עם ישראל יהיה תמיד עוין לעריצים מפני שלא יסכין לסגוד לשום דבר הפחוּת מאלוהים.
ד. השלטון בעם ישראל יושתת תמיד על הסכמה ולא על ציות לכוח. הדבר נלמד כבר בברית סיני, כאשר הקב״ה בכבודו ובעצמו פנה לקבל את הסכמת העם לפני שנתן לו את חוקיו.<sup class="footnote-marker">10</sup><i class="footnote">בשמות יט, ג-ו אלוהים מצווה על משה לבקש את הסכמת העם לתנאיה הכלליים של הברית. רק לאחר שהסכמה זו ניתנה (יט, ח) ממשיך אלוהים ומתגלה בהר סיני.</i>
ה. במבט היסטורי, התוצאה המרשימה ביותר של ברית סיני הייתה שאפילו כאשר איבדו היהודים את ארצם ואת ריבונותם, הם לא חדלו מהיות אומה – וזאת משום שהם נעשו לאומה עוד לפני שזכו לרכיבים מקובלים אלה של לאומיות. בגלות היו היהודים לעם הגלובלי הראשון בעולם, העם הווירטואלי הראשון, המוגדר לא באמצעות טריטוריה, גורל, תרבות, מערכת שלטון או אפילו שפת דיבור משותפת, אלא אך ורק באמצעות הברית שאבותיהם כרתו עם אלוהים יותר מאלף שנים לפני היציאה לגלות.
״קדוש״ פירושו אפוא <b>מה שמתוך עצמו מצביע אל מעבר לעצמו</b>. פירושו זמן המסמל את הנצח (שבת), מרחב הרומז על ההוויה שמעבר למרחב (המשכן), ואומה שתולדותיה ואורחות חייה מעידים על משהו שמחוץ לפרמטרים הנורמליים של היסטוריה ושל אורחות חיים.
ההוגה היהודי־אמריקני מילטון הימלפרב תמצת רעיון זה במונחים בני זמננו:
<span class="poetry indentAll">כל יהודי יודע כמה הוא אדם רגיל, רגיל עד לשד עצמותיו. ובכל זאת, כשאנו מתבוננים בעצמנו כקבוצה, אנו חשים שדברים גדולים ומסתוריים סוחפים אותנו... מספר היהודים בעולם קטן מטעות סטטיסטית זעירה במפקד האוכלוסין בסין. אבל אנחנו גדולים בהרבה ממספרנו. דומה שדברים גדולים קרו סביבנו ולנו.<sup class="footnote-marker">11</sup><i class="footnote">מתוך המאמר “In the Light of Israel’s Victory”, שהימלפרב פרסם לאחר מלחמת ששת הימים. המאמר נדפס שוב ב: Milton Himmelfarb, <i>Jews and Gentiles</i>, New York: Encounter Books, 2007, pp. 141–142.</i></span>
זהו אחד ציטוטים האהובים עלי, ודרך לא רעה בכלל לפרש את הביטוי "גוי קדוש".
<h4>מבנה החברה הטובה</h4>
<big><strong>מבנה החברה הטובה</strong></big><br>בבית הלורדים הבריטי יש לשכה מיוחדת, המשמשת בין היתר חדר הלבשה לחברים חדשים המצטרפים לבית. כשקודמי בתפקיד הרב הראשי לבריטניה, הרב עמנואל יעקובוביץ׳, נתמנה ללורד, איש הטקס שהלביש אותו ציין באוזניו שהוא הרב הראשון הזוכה להגיע לבית הלורדים. הלורד יעקובוביץ׳ השיב, ״לא, אני השני״. ״ומי היה הראשון?״ שאל המלביש המופתע. הלורד הצביע אל לוח השיש הגדול המעטר את הלשכה ומציין את שמה. הלשכה ידועה בשם ״חדר משה״, בגלל התמונה שבמרכזה. רואים בה את משה יורד מהר סיני עם לוחות הברית. ואם כן, משה רבנו הוא הרב הראשון שהוכנס לבית הלורדים.
לעשרת הדיברות שעל לוחות הברית נודע מקום נכבד לא רק ביהדות, אלא גם במערכת הערכים הכוללנית יותר שאנו מכנים האתיקה היודיאו־נוצרית. בארצות הברית הם עיטרו אולמות משפט רבים, אף כי היו שערערו על כך בטענה שזו הפרה של התיקון הראשון לחוקה ושל עקרון ההפרדה בין דת למדינה, ובכמה מדינות ערעורם אף התקבל. מכל מקום עשרת הדיברות הם הביטוי הנשגב לחוק העליון, החוק שהוא המסגרת לכל החוקים האנושיים.
כמובן, ביהדות מעמדם של עשרת הדיברות הוא ללא עוררין. בימי בית שני היו עשרת הדיברות חלק מתפילת הקבע, שכן הם נוספו כפרשה רביעית לקריאת שמע.<sup class="footnote-marker">1</sup><i class="footnote">משנה, תמיד ה, א; ברכות יב ע״א.</i> אולם כאשר ״מינים״ החלו לטעון שרק עשרת הדיברות ניתנו מפי ה׳, ושאר תר״ג המצוות הגיעו ממנו בעקיפין, הושמטו הדיברות מקריאת שמע.<sup class="footnote-marker">2</sup><i class="footnote">איננו יודעים מי היו אותם מינים. ייתכן שהיו ביניהם הנוצרים הראשונים. נימוקם היה שרק עשרת הדיברות נשמעו מפי הגבורה באוזני כל בני ישראל, ואת שאר המצוות מסר משה.</i>
ובכל זאת, עשרת הדיברות שמרו על מעמדם בתודעה היהודית. אף שהוסרו מתפילות הקבע, נשארו בסידור במסגרת תפילות יחיד שנוהגים לומר בתום התפילה. בקריאת התורה, בפרשת יתרו, נוהגים ברוב הקהילות לעמוד בעת קריאת עשרת הדיברות, אף שהרמב״ם פסק במפורש נגד מנהג זה.<sup class="footnote-marker">3</sup><i class="footnote"><b>תשובות הרמב״ם</b>, מהדורת יהושע בלאו, ירושלים: מקיצי נרדמים, תש״ך, תשובה רסג.</i>
ועדיין יש מקום לשאול מהו ייחודם של עשרת הדיברות. כעקרונות מוסר, רובם אינם חדשים. כמעט בכל חברה יש חוקים נגד רצח, גזל ועדות שקר. יש מקוריות־מה בכך שהם אפודיקטיים, כלומר כתובים כציוויים עקרוניים ומוחלטים בלשון ״לא...״, להבדיל מחוקים קזואיסטיים המתארים מקרה ומציינים את דינו. אבל אלה הן רק עשר מצוות מתוך גוף גדול בהרבה, תרי״ג מצוות. התורה עצמה אינה מכנה אותן ״עשר המצוות״ (וגם לא ״עשרת הדיברות״), אלא רק ״עשרת הדברים״; מכאן כינויים הלועזי "דקאלוג", ״עשר מילים״ ביוונית.
המייחד בכל זאת את עשרת הדיברות הוא שהם פשוטים וקל לשננם, שכן ביהדות החוק אינו כתוב לקהל של שופטים ועורכי דין בלבד. ברוח השוויוניות העמוקה שבלב התורה, ברית סיני איננה כשאר בריתות בעולם העתיק, שנכרתו בין מלכים. היא ברית שאלוהים כורת עִם עַם שלם. מכאן הצורך בהצהרה פשוטה של עקרונות יסוד שכל אדם יכול לזכור ולצטט.
יתרה מכך, הדיברות מכוננים לדורות את הפרמטרים – התרבות המשותפת, אם תרצו – של הקיום היהודי. כדי להבין איך, כדאי להתבונן במבנה הבסיסי שלהם. יש מחלוקת יסודית בין הרמב״ם לרמב״ן באשר למעמד המילים שבפתיחת הדיבר הראשון, ״אָנֹכִי ה׳ אֱלֹהֶיךָ אֲשֶׁר הוֹצֵאתִיךָ מֵאֶרֶץ מִצְרַיִם מִבֵּית עֲבָדִים״. הרמב״ם, בעקבות התלמוד, אומר שזוהי מצווה בפני עצמה: להאמין בה׳. ואילו לדעתו של הרמב״ן זו איננה מצווה, אלא פתיחה או מבוא לדיברות.<sup class="footnote-marker">4</sup><i class="footnote">רמב״ם, <b>ספר המצוות</b>, מצוות עשה א; רמב״ן, פירוש לתורה, על אתר.</i> המחקר המודרני על נוסחאות ברית מן המזרח הקדום מספק תימוכין לעמדת הרמב״ן. הדיבר הראשון על פי הרמב״ן הוא אפוא המשכו של הפסוק שציטטנו: ״לֹא יִהְיֶה לְךָ אֱלֹהִים אֲחֵרִים עַל פָּנָי״.
שאלת היסוד הבאה היא כיצד לחלק את הדיברות. בדרך כלל, ובציורים ובעיטורים בפרט, מחלקים אותם לשניים, שהרי הם חרותים על שני לוחות אבן. בהכללה אפשר לומר שהחמישה הראשונים עניינם מה שבין אדם למקום, והחמישה האחרונים – בין אדם לחברו. אלא שיש דרך נוספת לחשוב על מבנים מספריים בתורה.
שבעת ימי הבריאה, למשל, עשויים שתי קבוצות בנות שלושה ימים כל אחת, שאחריהן יום אחד מסכם. בשלושת הימים הראשונים עסק אלוהים בהפרדת תחומים: אור מחושך, מים עליונים ממים תחתונים, ים מיבשה. בשלושת הימים הבאים הוא מילא אותם, כל אחד בתורו, בעצמים ובצורות החיים המתאימים: שמש וירח, ציפורים ודגים, חיות ואדם. היום השביעי נבדל מכולם והתקדש.
גם עשר המכות מורכבות משלושה מחזורים בני שלוש מכות, ובסופם מכה עשירית יחידה. בכל שלישייה, השתיים הראשונות באות לאחר התראה והשלישית לא. בכל שלישייה, במכה הראשונה פרעה מותרֶה בבוקר, ובמכה השנייה ה׳ אומר למשה ״בֹּא אֶל פַּרְעֹה״ לארמון. על המכה העשירית, להבדיל מכל היתר, ניתנה התראה עוד בתחילת התהליך (שמות ד, כג). יותר משהייתה מכת בכורות מכה, היא הייתה עונש.
נראה לי שגם הדיברות בנויים כך: שלוש שלישיות, ודיבר עשירי הנבדל מכולם. אם נקרא את הדיברות בדרך זו נראה כיצד הם יוצרים את מבנה היסוד, את דקדוק העומק, של ישראל כחברה המחויבת לברית עם ה׳ כ״מַמְלֶכֶת כֹּהֲנִים וְגוֹי קָדוֹשׁ״.
שלושת הדיברות הראשונים – איסור האמונה באלוהים אחרים, איסור עשיית פסל ותמונה ואיסור נשיאת שם ה׳ לשווא – מגדירים את עם ישראל כ״אומה אחת בריבונות אלוהים״. ה׳ הוא ריבוננו העליון. על כן כל חוק ארצי אחר כפוף לצַוֵי־העל הקושרים את ישראל לה׳. ריבונות ה׳ גוברת על כל נאמנות אחרת (״לֹא יִהְיֶה לְךָ אֱלֹהִים אֲחֵרִים עַל פָּנָי״); אלוהים הוא כוח חי, לא כוח מופשט שאפשר לגלמו (״לֹא תַעֲשֶׂה לְךָ פֶסֶל וְכָל תְּמוּנָה״); וריבונות דורשת יראה (״לֹא תִשָּׂא אֶת שֵׁם ה׳ אֱלֹהֶיךָ לַשָּׁוְא״).
שלישיית הדיברות הזו, שבאמצעותה מכריז העם על כפיפותו ונאמנותו לה׳ מעל לכל דבר אחר, מכוננת את העיקרון החשוב ביותר של החברה החופשית: <b>גבולותיו המוסריים של הכוח</b>. בלעדיו עלולה גם הדמוקרטיה להפוך לעריצות הרוב. החיסון הטוב ביותר מפני סכנה זו הוא הכרה בריבונות האל.
השלישייה השנייה – שבת, כיבוד הורים והאיסור לרצוח – עוסקת כולה בעקרון <b>הנִבְרָאוּת של החיים</b>. דיברות אלה מציבים גבולות לרעיון האוטונומיה, הגורס שאנו חופשיים לעשות את כל העולה על רוחנו כל עוד איננו פוגעים באחרים. יום השבת מוקדש למחשבה על ה׳ כבורא עולם ועל העולם כבריאת כפיו. משום כך מושעות ביום זה כל ההיררכיות האנושיות, וליום אחד משבעה כולם חופשיים: האדון והעבד, המעסיק והמועסק, ואפילו חיות המשק.
גם כיבוד ההורים הוא אות של הכרה בהיותנו בְּרוּאים. אנו זוכרים כך שלא כל דבר בחיינו הוא תוצאה של בחירתנו – וראשון להם הוא עצם קיומנו. הורינו בחרו, לא אנחנו. ולבסוף, ״לֹא תִּרְצָח״ מאשרר את העיקרון המרכזי בברית נוח, ברית ה׳ עם האנושות כולה, שרצח איננו רק פשע נגד אדם אלא גם חטא כלפי אלוהים שהאדם עשוי בצלמו. הדיברות הרביעי, החמישי והשישי הם אפוא ליבתם המשפטית העקרונית של החיים היהודיים. הם אומרים לנו שכדי לדעת איך לחיות יש לזכור מאין באנו.
השלישייה השלישית – איסורי הניאוף, הגנבה ועדות השקר – מכוננת את <b>המוסדות הראשוניים שהחברה תלויה בהם</b>. הנישואים קדושים מפני שזהו הקשר האנושי המדמה באופן הקרוב ביותר את הברית בינינו לבין ה׳. אין מוסד אנושי התלוי בנאמנות הדדית יותר מהם; ויתרה מכך, הם גם תבנית היציקה של החברה החופשית. היטיב לנסח זאת אלקסיס דה־טוקוויל: ״כל זמן שנשמר הרגש המשפחתי, מעולם לא היה המתנגד לעריצות בודד לנפשו״.<sup class="footnote-marker">5</sup><i class="footnote">אלקסיס דה־טוקוויל, <b>הדמוקרטיה באמריקה</b>, עברית: אהרן אמיר, ירושלים: הוצאת שלם, תשס״ח, כרך ראשון, חלק א, פרק ט (״על הסיבות העיקריות המסייעות לקיים את הרפובליקה הדמוקרטית בארצות הברית״), עמ׳ 331.</i>
איסור הגנבה מכונן את עקרון שלמות הקניין. על פי תומס ג׳פרסון, מאבות הדמוקרטיה האמריקנית, הזכויות שיש לכל אדם ושאין להכחישן הן ״חיים, חירות ובקשת האושר״; אך לעומתו הפילוסוף ג׳ון לוק היה קרוב יותר לרוח המקרא, ודיבר על ״חיים, חירות וקניין״. רודנים גוזלים את זכויות הקניין של בני עמם, והעבדות מחללת את כבוד האדם בשוללה ממנו את הבעלות על העושר שהוא יוצר.
האיסור על עדות שקר הוא תנאי הכרחי לקיום צדק. חברה צודקת אינה יכולה להסתפק במערכת חוקים, בתי משפט ורשויות אכיפה. כדברי השופט האמריקני לרנד האנד, ״החירות שוכנת בלבם של אנשים ונשים; כשהיא מתה שם, לא יושיעוה לא חוקה, לא חוק ולא בית משפט – ואפילו לעזור לה בקושי יצליחו״. אין חופש בלי צדק, אבל אין צדק אם אין מקובלת בחברה אחריות אישית וקיבוצית ״לומר את האמת, את כל האמת ורק את האמת״.
ולבסוף מגיע האיסור העשירי, העומד לבדו – האיסור על חמדת בית הרֵע, אשתו, עבדו, אמתו, שורו, חמורו או כל דבר אחר השייך לו או לה. אם חושבים על עשרת הדיברות כעל עשר מצוות, הצבתה של מצווה זו כקבוצה בפני עצמה נראית תמוהה. אך לא כן אם מתבוננים בעשרת הדיברות כרשימה של עקרונות יסוד לחברה חופשית. האתגר הגדול ביותר של כל חברה הוא <b>הכלת התופעה האוניברסלית והבלתי נמנעת של הקנאה</b>: התשוקה להיות בעליו של מה ששייך לזולת. הקנאה היא גרעינה של האלימות.<sup class="footnote-marker">6</sup><i class="footnote">ספר נהדר בנושא הוא Helmut Schoeck, <i>Envy: A Theory of Social Behaviour</i>, New York: Harcourt, Brace &amp; World, 1969.</i> הקנאה היא שגרמה לקין לרצוח את הבל, היא שגרמה לאברהם וליצחק לחשוש לחייהם רק מפני שהיו נשואים לנשים יפות, והיא שגרמה לאחי יוסף לשנוא אותו ולמכור אותו לעבדות. הקנאה היא המובילה לחטאים שנגדם פונה שלישיית הדיברות הקודמת – ניאוף, גנבה ועדות שקר; וקנאתם של בני ישראל בשכניהם היא אשר הובילה אותם, פעם אחר פעם, לנטוש את אלוהיהם למען האלילוּת בת הזמן.
הקנאה היא ביטוי להיעדר הפנמתו של עקרון הבריאה המוצג בפרק א של ספר בראשית: העיקרון שלכל דבר מקום משלו בתכנית הגדולה. לכל אחד ואחת מאיתנו משימה משלו וברכה משלו, ואת כולנו ה׳ אוהב ומטפח. חיו לאור אמתות אלו – ויהיה סדר. התעלמו מהן – ויהיה תוהו ובוהו. המקנא נותן לאושרו של הזולת לפגוע באושרו שלו; אין לך דבר הרסני ועָקר יותר מזה. הנוגדן לקנאה הוא, כמאמרו המפורסם של בן זומא, לשמוח בחלקנו ולא להצטער על מה שעוד אין לנו. חברות הצריכה מושתתות על יצירת קנאה והַעֲצמתה; כך הן גורמות לאדם לקנות יותר אך ליהנות מקניינו פחות.
3,300 שנים לאחר שניתנו, עשרת הדיברות הם עדיין המדריך הפשוט ביותר והקצר ביותר ליצירתה וקיומה של חברה טובה. חלופות רבות נוסו, ובדרך כלל זה נגמר בבכי. יש אמת רבה במימרה החכמה והמבודחת – אם שום דבר לא עוזר, קראו את ההוראות.
<h3>משפטים</h3>
<h4>חזון ופרטים</h4>
<big><strong>חזון ופרטים</strong></big><br>מעבר מתעתע מתחולל בפרשתנו. עד עכשיו הוליכה אותנו בספר שמות דרמה סיפורית סוחפת: עבדות בני ישראל, התעוררות התקווה לחירות, עשר המכות, סרבנותו של פרעה, הבריחה למדבר, קריעת ים סוף, המסע להר סיני והברית הגדולה עם אלוהים.
והנה לפתע אנו מוצאים את עצמנו קוראים בסוגה ספרותית אחרת לגמרי: קובץ חוקים המכסה מגוון מבלבל של נושאים, מדיני נזיקין, דרך דיני שמירה על רכוש, עבור לסדרי דין ועד שבתות ומועדים. למה כאן? למה לא להמשיך בסיפור העלילה המוביל אל הדרמה הגדולה הבאה, חטא העגל? למה לעצור את הזרימה? ומה בין זה לבין מנהיגות?
התשובה היא שלמנהיגים טובים – בין שהם מנכ״לים בתאגידים או הורים במשפחה – יש יכולת לחבר בין חזון גדול לפרטים קטנים. בלי החזון, הפרטים מייגעים. יש סיפור ידוע על שלושה אנשים שעבדו בסיתות אבני בניין. כששאלו אותם מה הם עושים, אחד אמר ״חותך אבן״, השני אמר ״מתפרנס״, והשלישי ״בונה ארמון״. אלה הרואים לנגד עיניהם את התמונה הרחבה גאים יותר בעבודתם, ועובדים קשה יותר וטוב יותר. מנהיגים מוצלחים מנחילים חזון.
ועם זה, כשמגיעים אל הפרטים, המנהיגים הטובים הם קפדנים ואפילו פרפקציוניסטים. מוכרת הערתו של תומס אדיסון, ״גאונות היא אחוז אחד השראה ותשעים ותשעה אחוז השקעה". תשומת הלב לפרטים היא המבדילה בין האמנים, המשוררים, המלחינים, הבמאים, המדינאים והמנהלים הדגולים – לבין אלה הבינוניים. מי שקרא את הביוגרפיה שכתב וולטר אייזקסון על סטיב ג׳ובס יודע שתשומת הלב שג׳ובס המנוח הקדיש לפרטים גבלה באובססיה. הוא התעקש, למשל, שבכל חנויות אפל יהיו גרמי המדרגות עשויים זכוכית. כשאמרו לו שאין זכוכית חזקה מספיק, הוא לא הרפה אלא הורה לפתח זכוכית שכזו, ואכן כך היה (ואפל רשמה את הפטנט).
בגאונותה ידעה התורה ליישם עיקרון מנהיגותי זה בחברה בשלמותה. בני ישראל חוו סדרת אירועים מְשַׁנַּת תודעה. משה ידע ששרשרת אירועים כזו לא הייתה מעולם. הוא גם ידע, מפי אלוהים, שהיא הייתה מכוונת מראש ועד סוף, ודבר בה לא היה מקרי. בני ישראל היו עבדים כדי שיֵדעו להוקיר את החירות. הם סבלו כדי שיכירו את הרגשתו של מי שנמצא בצד הלא נכון של יחסי הכוח העריצים. בסיני נתן ה׳ לבני ישראל על ידי משה כתב שליחות – להיות ״מַמְלֶכֶת כֹּהֲנִים וְגוֹי קָדוֹשׁ״, תחת ריבונות האל לבדו. הוטל עליהם לכונן חברה על בסיס עקרונות הצדק, כבוד האדם וקדושת החיים.
אבל מאורעות היסטוריים, אידיאלים מופשטים ואפילו ציוויים כוללניים, כגון אלה שבעשרת הדיברות, בכל אלה אין כדי לקיים חברה בטווח הארוך. כאן מקומו של המיזם המרשים של התורה: לתרגם את החוויה ההיסטורית לחקיקה פרטנית, כדי שבני ישראל יחיו יום־יום את אשר למדו על בשרם, וישזרו אותו במרקם חייהם החברתיים. בפרשת משפטים החזון מיתרגם לפרטים והעלילה נעשית לחוק.
וכך מצווה התורה, למשל, בפתח פרשתנו, ״כִּי תִקְנֶה עֶבֶד עִבְרִי שֵׁשׁ שָׁנִים יַעֲבֹד וּבַשְּׁבִעִת יֵצֵא לַחָפְשִׁי חִנָּם״ (שמות כא, ב). חוק זה ממיר באחת את העבדות ממעמד מוּלד למצב זמני: מ"מי אתה" ל"מה אתה עושה לעת עתה". העבדות, הזיכרון המריר מימי מצרים, אינה יכולה להיבטל בן לילה. בארצות הברית היא לא בוטלה עד שנות השישים של המאה התשע־עשרה, ואפילו אז נדרשה לשם כך מלחמת אזרחים איומה. אבל הדין הפותח את פרשת משפטים הוא הצעד הראשון במסע הארוך הזה.
כך גם באשר לדין ״וְכִי יַכֶּה אִישׁ אֶת עַבְדּוֹ אוֹ אֶת אֲמָתוֹ בַּשֵּׁבֶט וּמֵת תַּחַת יָדוֹ נָקֹם יִנָּקֵם״ (כא, כ). עבד ואמה אינם רכוש גרידא. לו ולה יש זכות לחיות. וכך גם מצוות השבת, המכריזה, ״שֵׁשֶׁת יָמִים תַּעֲשֶׂה מַעֲשֶׂיךָ, וּבַיּוֹם הַשְּׁבִיעִי תִּשְׁבֹּת, לְמַעַן יָנוּחַ שׁוֹרְךָ וַחֲמֹרֶךָ וְיִנָּפֵשׁ בֶּן אֲמָתְךָ וְהַגֵּר״ (כג, יב). בכל שבוע מוקצה יום אחד שבו העבדים נושמים את אוויר החירות. שלושת הדינים הללו ואחרים פרצו את הדרך אל עבר ביטול העבדות – גם אם דרך זו ארכה שלושת אלפים שנה.
חוויית הגֵרות, היות מיעוט מדוכא בארץ נוכרייה, נזכרת בפרשה פעמיים: ״וְגֵר לֹא תוֹנֶה וְלֹא תִלְחָצֶנּוּ כִּי גֵרִים הֱיִיתֶם בְּאֶרֶץ מִצְרָיִם״ (כב, כא); ״וְגֵר לֹא תִלְחָץ וְאַתֶּם יְדַעְתֶּם אֶת נֶפֶשׁ הַגֵּר כִּי גֵרִים הֱיִיתֶם בְּאֶרֶץ מִצְרָיִם״ (כג, ט).
וישנם בפרשה חוקים המעלים היבטים אחרים של זיכרון החיים במצרים, כגון ״כָּל אַלְמָנָה וְיָתוֹם לֹא תְעַנּוּן. אִם עַנֵּה תְעַנֶּה אֹתוֹ כִּי אִם צָעֹק יִצְעַק אֵלַי שָׁמֹעַ אֶשְׁמַע צַעֲקָתוֹ״ (כב, כא-כב). מהדהד כאן תיאור המופיע בתחילת ספר שמות, ״וַיֵּאָנְחוּ בְנֵי יִשְׂרָאֵל מִן הָעֲבֹדָה וַיִּזְעָקוּ וַתַּעַל שַׁוְעָתָם אֶל הָאֱלֹהִים מִן הָעֲבֹדָה. וַיִּשְׁמַע אֱלֹהִים אֶת נַאֲקָתָם, וַיִּזְכֹּר אֱלֹהִים אֶת בְּרִיתוֹ אֶת אַבְרָהָם, אֶת יִצְחָק וְאֶת יַעֲקֹב. וַיַּרְא אֱלֹהִים אֶת בְּנֵי יִשְׂרָאֵל, וַיֵּדַע אֱלֹהִים״ (ב, כג-כה).
<b>נוֹמוֹס ונראטיב</b> הוא שם חיבורו רב ההשפעה של רוברט קאבֶר, פרופסור למשפטים איש אוניברסיטת ייל, שפורסם בשנות השמונים.<sup class="footnote-marker">1</sup><i class="footnote">רוברט קאבר, <b>נומוס ונראטיב</b>, עברית: אביעד שטיר, ירושלים: הוצאת שלם, 2012.</i> לטענתו, בתשתית החוקים של כל חברה נתונה ישנו נומוס, כלומר חזון בדבר סדר חברתי אידיאלי שהחוק נועד לממשו. מאחורי כל נומוס, ממשיך קאבר וטוען, ישנו נרטיב, כלומר סיפור שממנו אפשר ללמוד מדוע מעצביה וחוזיה של החברה או הקבוצה הגיעו לאותו חזון מסוים.
הדוגמאות שקאבר מביא לקוחות בעיקרן מהתורה. למען האמת, יותר משהניתוח שלו מתאר את מהותו הכללית של ה"חוק" כחוק, הוא מתאר את התופעה הייחודית המוכרת לנו בשם "התורה". המילה תורה אינה ניתנת לתרגום לשפות לעז, מפני שיש לה כמה מובנים שונים, המתקבצים יחדיו רק בספר הקרוי בשם זה.
תורה פירושה חוק. אבל פירושה גם הוראה, הדרכה, הנחיה, או באופן כללי יותר הכוונה. זהו כאמור גם שמם הגנרי של חמשת החומשים מבראשית עד דברים, המשלבים נרטיב וחוק גם יחד.
בדרך כלל חוק וסיפור הם שתי סוגות ספרותיות נבדלות והחפיפה ביניהן מועטה ביותר. ברוב ספרי החוקים אין סיפורים, וברוב יצירות הסיפורת אין חוקים. נוסף על כך, כפי שקאבר עצמו מציין, גם אם לאנשים במדינה, כגון בריטניה או ארצות הברית של היום, ידועה ההיסטוריה שמאחורי חוק מסוים, אין שום טקסט קָנוני הכורך יחדיו את החוק ואת סיפור קורותיו. זאת ועוד, ברוב החברות יש דרכים רבות ושונות לספר את הסיפור. ולבסוף, רוב החוקים נחקקים בלי הכרזה על הסיבות לחקיקתם, על המטרה שהם מנסים להשיג, ועל החוויה ההיסטורית שהובילה ליצירתם.
התורה היא שילוב ייחודי של נומוס ונרטיב, של היסטוריה וחוק, של חוויותיה המעצבות של אומה עם הדרך שבה שואפת אומה זו לחיות את חייה הציבוריים בלי שתשכח את הלקחים שלמדה על בשרה. התורה מצרפת יחדיו חזון ופרטים טוב יותר מכל ספר אחר.
כך אנחנו צריכים להנהיג, אם רצוננו שאנשים ילכו אחרינו ויוציאו מעצמם את המיטב. חייב להיות חזון שייתן לנו השראה ושיאמר לנו מדוע עלינו לעשות את מה שמבקשים מאיתנו לעשות. חייב להיות נרטיב: קרה כך וכך, אנחנו כאלה וכאלה, וזו הסיבה שהחזון כה חשוב לנו. ואז מוכרחים להיות חוק, קוד ותשומת לב קפדנית לפרטים – המאפשרים לנו לתרגם את החזון למציאות ולהפוך את כאבי העבר לברכות העתיד. שילוב יוצא דופן זה, שכמעט אינו קיים בשום קובץ חוקים אחר, הוא הנותן לתורה את כוחה העל־זמני. זהו מודל לכל מי שמבקש להוביל אנשים בנתיב העולה אל הגדוּלה.
<h4>עזרה לשונא</h4>
<big><strong>עזרה לשונא</strong></big><br>חלק גדול מפרשתנו מוקדש לקובץ דינים המשרטט בפרטנות את תווי פניה של החברה הצודקת שבני ישראל נצטוו ליצור. מלכתחילה בחר הקב״ה באברהם בשל כך: ״כִּי יְדַעְתִּיו לְמַעַן אֲשֶׁר יְצַוֶּה אֶת בָּנָיו וְאֶת בֵּיתוֹ אַחֲרָיו וְשָׁמְרוּ דֶּרֶךְ ה׳ <b>לַעֲשׂוֹת צְדָקָה וּמִשְׁפָּט</b>״ (בראשית יח, יט). ב"משפט" זה, שעניינו צדק, עוסקת פרשת משפטים.
ב<b>מורה הנבוכים</b> מבאר הרמב״ם את מושגי החסד, המשפט והצדקה, ומצביע על מורכבותו של ה"משפט". המושג מציין לדבריו את ״הדין כפי הראוי על הנדון, יהיה זה לטוב או לנקמה״.<sup class="footnote-marker">1</sup><i class="footnote"><b>מורה הנבוכים</b>, ג, נג.</i> רק לעתים נדירות ה"משפט" היהודי הוא אותו מיצוי דין חמור המכונה בלשון חכמינו "מידת הדין". בדרך כלל נדרש איזון בדמות מידת הרחמים. דוגמה בולטת לכך נמצאת בפרשת השבוע שלנו, והיא מצווה הנמסרת בתמציתיות ובלי קולות וברקים, אך יש לה השלכות מרחיקות לכת וגם עידון ויופי מוסרי:
<span class="poetry indentAll">כִּי תִרְאֶה חֲמוֹר שֹׂנַאֲךָ רֹבֵץ תַּחַת מַשָּׂאוֹ וְחָדַלְתָּ מֵעֲזֹב לוֹ, עָזֹב תַּעֲזֹב עִמּוֹ. (שמות כג, ה)</span>
שני עקרונות באים כאן לידי יישום. האחד הוא הדאגה לבעלי החיים, ההלכה אוסרת לגרום ״צער בעלי חיים״ שלא לצורך.<sup class="footnote-marker">2</sup><i class="footnote">דוגמאות נוספות למצוות מן התורה הקשורות לאיסור זה, כולן מספר דברים: שילוח הקן (כב, ו), שביתת בעלי חיים בשבת (ה, יד), איסור חסימת שור בדישו (כה, ד) ואיסור חרישה בשור ובחמור יחדיו (כב, י).</i> התורה כמו אומרת כאן: סכסוך בין שני בני אדם – אסור לו שיגרום להתעלמות מסבלו של חמור. החמור אינו אשם. כבר בהיבט זה של המצווה יש אמירה מוסרית מהדהדת.
העיקרון השני מרשים אף יותר. לפיו, בעצם, גם שונאך הוא אדם. האיבה מפרידה ביניכם אבל יש דבר עמוק יותר המחבר ביניכם: ברית האחווה האנושית. עזרה בעת מצוקה וקושי צריכה לעמוד מעל כל מחלוקת. בחברה מתוקנת גם יריבים יודעים להתעלות מעל הטינה והעוינות ולהגיש עזרה זה לזה.
אם מישהו בצרה, עזור לו. אל תעצור לשאול אם הוא ידיד או אויב. התערב, כמו שמשה התערב כשראה רועים נוהגים בגסות בבנות יתרו (שמות ב, טז-יט). התערב, כמו שעשה אברהם כאשר התפלל למען התושבים של ערי המישור (בראשית יח, כג-לג).
בלשון המצווה יש כמה דקויות רבות משמעות. הראשונה עולה ממצווה מקבילה בספר דברים:
<span class="poetry indentAll">לֹא תִרְאֶה אֶת חֲמוֹר אָחִיךָ אוֹ שׁוֹרוֹ נֹפְלִים בַּדֶּרֶךְ וְהִתְעַלַּמְתָּ מֵהֶם, הָקֵם תָּקִים עִמּוֹ. (דברים כב, ד)</span>
המצווה בספר שמות עוסקת בשונאים, ובספר דברים – באחים. המשנה במסכת בבא מציעא (ב, י) מַבחינה בין פריקת המשא מהבהמה לבין טעינתה, וקובעת שהמצווה מהתורה היא בפריקה בלבד. אולם כאשר הגמרא מוסיפה על הבחנה זו את ההבחנה בין בהמתו של שונא לבהמתו של "אח" – היא מגיעה לידי הנחיה מרחיקת לכת. במקרה זה בהמת השונא קודמת לבהמת האוהב, אפילו אם אצל השונא מדובר בטעינה ואצל האוהב בפריקה:
<span class="poetry indentAll">אוהב לפרוק ושונא לטעון – מִצוָה בשונא, כדי לכוף את יצרו.<sup class="footnote-marker">3</sup><i class="footnote">בבא מציעא לב ע״ב.</i></span>
שניהם צריכים עזרה במידה שווה. אולם כאשר הנזקק הוא שונאו של אדם, על כף המאזניים עומדת לא רק העזרה לזולת, אלא גם הצורך המאתגר להתגבר על הניכור, על הריחוק, על אי־הנעימות. לכן מקרה זה מקבל עדיפות.
לחז״ל היה קשב עדין לדקויות לשונה של התורה. הביטוי ״וְחָדַלְתָּ מֵעֲזֹב לוֹ״ במצווה בפרשתנו נראה מיותר – אך למעשה הוא נחוץ, שכן הוא מחדד נקודה חשובה: כאשר אנו רואים את שונאנו במצוקה, האינסטינקט הראשון שלנו, ברירת המחדל, הוא "לחדול": להסתלק, להימנע מעזרה. זה צו היצר. ואת היצר הזה עלינו, כדברי הגמרא, ״לכוף״.
נוקבים אף יותר הם תרגומי חז״ל לארמית. לציווי ״עָזֹב תַּעֲזֹב עִמּוֹ״ נותנים התרגומים ממד רגשי. אונקלוס כותב (בתרגום חוזר לעברית), ״עזוב תעזוב מה שבלבך עליו, ופרוק עמו״. יונתן בן עוזיאל מפורש אף יותר: ״עזוב תעזוב באותה שעה את השנאה שבלבך עליו, ופרוק וטען עמו״.
אך יש הסתייגות אחת. שימו לב למילה ״עִמו״ שבסוף הציווי. במשנה (שם) למדים ממילה זו שגם לבעל הבהמה יש חובות:
<span class="poetry indentAll">הלך [בעל הבהמה] וישב לו, ואמר ״הואיל ועליך מִצוָה, אם רצונך לפרוק, פרוֹק״ – פָּטוּר, שנאמר ״עִמו״. [אבל] אם [בעל הבהמה] היה זקן או חולה, חייב. </span>
מדוע סרבנותו של השונא פוטרת אדם מהחובה לעזור לבהמה? הרי הבהמה סובלת בכל מקרה. התשובה נוגעת לעיקרון יסודי במוסר של התורה: עקרון ההדדיות. יש לנו חובה כלפי מי שמכיר ברעיון החובה. יש לנו אחריות כלפי מי שמקבל אחריות. לעומת זאת, אם האדם הזקוק לעזרה מסרב למלא את חובתו שלו כלפי בהמתו הרובצת תחת משאה, עזרה מצדנו לא תשפר את המצב. להפך, היא עלולה להרע, שכן היא תסייע לאותו אדם לחמוק מאחריות. אם נעזור לו, נכניס את עצמנו למה שקרוי בשפת הטיפול בהתמכרויות "תלות שיתופית". נעצים את הבעיה שאנו מנסים לפתור, שכן נגרום לאדם להאמין שתמיד יהיה מישהו אחר שיעשה את מה שעליו לעשות. ניצור את מה שהפסיכולוג מרטין סליגמן כינה ״חוסר אונים נרכש״.<sup class="footnote-marker">4</sup><i class="footnote">ראו למשל בספרו של שאול פוקס, <b>הפסיכולוגיה של ההתנגדות לשינוי</b>, רמת גן: אוניברסיטת בר-אילן, 1998, ובספרו של סליגמן שטרם תורגם, Martin Seligman, <i>Learned Optimism</i>, New York: Vintage, 2006 (בעיקר בעמ׳ 30-17).</i> מנקודת המבט האישית שלנו, אולי מוצדק לעזור לאדם המסרב לעזור לעצמו. אנו ודאי מיטיבים כך עם הדימוי העצמי שלנו. אולם ייתכן מאוד שהזַקנו בכך לאדם זה ולחברה כולה. מוסר התורה אינו עוסק בהשגת שלמות אישית, אלא ברווחתה של החברה.
יש משהו ייחודי בגישתה של התורה כלפי שנאה ושונאים. היא ריאליסטית ולא אוטופית. היא איננה אומרת ״אהב את שונאך״. היא אומרת ״עזור לו״. אנחנו רק בני אדם. איננו יכולים לאהוב את אויבינו, ואם ננסה לעשות זאת אנו עלולים לשלם בסופו של דבר מחיר פסיכולוגי כבד: לשנוא את אוהבינו.<sup class="footnote-marker">5</sup><i class="footnote">לאורך ההיסטוריה המחיר היה לעתים תכופות דווקא דמוניזציה של האויב, כך שלא ייחשב אדם כלל. למחקר קלסי בנושא זה ראו Joshua Trachtenberg, <i>The Devil and the Jews</i>, 2nd ed., Philadelphia: Jewish Publication Society of America, 1983. ראו גם Richard Kearney, <i>Strangers, Gods and Monsters: Interpreting Otherness</i>, London: Routledge, 2002.</i> במקום זאת התורה אומרת: אם אויבך בצרה, בוא לעזרתו. על ידי כך משהו מעוקצהּ של השנאה יקהה. מי יודע, אולי בגלל העזרה תהפוך העוינות להכרת תודה ולבסוף אפילו לחברות? הגשת עזרה היא דרך מעשית להתגבר על שנאה.
כמובן, ליהדות יש דברים קשים לומר על השנאה. משה ציווה את בני ישראל: ״לֹא תְתַעֵב אֲדֹמִי, כִּי אָחִיךָ הוּא. לֹא תְתַעֵב מִצְרִי, כִּי גֵר הָיִיתָ בְאַרְצוֹ״ (דברים כג, ח). האדומים והמצרים הם שני אבות טיפוס של אויבים. האדומים הם בני עשָו, יריבו של יעקב. המצרים הם העם ששעבד באכזריות את בני ישראל. ובכל זאת התורה אוסרת לתעב את אלה ואת אלה.
איסור כללי יותר על שנאה מופיע בנשימה אחת עם מצוות אהבת הרֵעַ:
<span class="poetry indentAll">לֹא תִשְׂנָא אֶת אָחִיךָ בִּלְבָבֶךָ. הוֹכֵחַ תּוֹכִיחַ אֶת עֲמִיתֶךָ וְלֹא תִשָּׂא עָלָיו חֵטְא. לֹא תִקֹּם וְלֹא תִטֹּר אֶת בְּנֵי עַמֶּךָ, וְאָהַבְתָּ לְרֵעֲךָ כָּמוֹךָ, אֲנִי ה׳. (ויקרא יט, יז-יח)</span>
כך מסביר הרמב״ם את איסור הנטירה:
<span class="poetry indentAll">ימחה הדבר מליבו ולא ייטרנו, שכל זמן שהוא נוטר את הדבר וזוכרו, שמא יבוא לנקום. לפיכך הקפידה תורה על הנטירה, עד שימחה העוון מליבו כלל ולא יזכרנו. וזו היא הדעה הנכונה שאפשר שיתקיים בה יישוב הארץ ומשאן ומתנן של בני אדם זה עם זה.<sup class="footnote-marker">6</sup><i class="footnote"><b>משנה תורה</b>, הלכות דעות ז, יב.</i> </span>
מצוות פריקת הבהמה סוללת אפוא דרך יצירתית להתגברות על איבה דווקא באמצעות "ניצול" של מצוקה לטובה, וזה עובד. ראיה לכך יש לנו כיום בזכות אחד הניסויים המרתקים ביותר שנעשו במדעי החברה. זהו מחקרו של מוּצָפֶר שֶריף משנת 1954, הידוע כ"ניסוי מערת השודדים".<sup class="footnote-marker">7</sup><i class="footnote">Muzafer Sherif et al., <i>Intergroup Conflict and Cooperation: The Robbers Cave Experiment 1954/1961</i>. הטקסט במלואו נמצא במרשתת: http://psychclassics.yorku.ca/Sherif/.</i>
שריף רצה להבין את הדינמיקה של סכסוכים בין־קבוצתיים ודעות קדומות כלפי קבוצות. לשם כך אספו הוא ועמיתיו למחקר 22 ילדים בני 11, כולם בנים אמריקנים לבנים, שעד אז לא הכירו זה את זה – וארגנו להם מחנה קיץ באתר מרוחק, הפארק הלאומי "מערת השודדים" באוקלהומה. הילדים חולקו באופן אקראי לשתי קבוצות ושוכנו בצריפים בשני אזורים שונים של הפארק. בשלב הראשון הקבוצות לא ידעו האחת על קיומה של חברתה. שבוע זה הוקדש לגיבוש הקבוצות. הילדים בכל קבוצה טיילו ושחו ביחד. כל קבוצה בחרה לעצמה שם – "העֵיטים" ו"הפתנים" – והדפיסה את השם על חולצות ועל דגלים.
בשלב השני שתי הקבוצות הופגשו זו עם זו לארבעה ימים של תחרויות. הקבוצה המנצחת קיבלה גביעים, מדליות ופרסים, והקבוצה המפסידה לא קיבלה כלום. בו במקום נוצרה מתיחות. כל קבוצה קראה לחברי הקבוצה השנייה בשמות גנאי, הציקה להם ושרה עליהם שירים משפילים. היריבות החמירה והלכה. הקבוצות שרפו זו לזו דגלים, ואף פשטו האחת על צריפי המגורים של רעותה. הילדים סירבו לאכול עם בני הקבוצה השנייה בחדר אוכל אחד.
השלב השלישי נקרא "שלב האינטגרציה". נקבעו פעילויות משותפות. חברי שתי הקבוצות צפו בסרטים ביחד והפעילו יחד זיקוקים ביום העצמאות. התקווה הייתה שמפגשים פנים אל פנים יפחיתו את המתחים ויובילו לפיוס. זה לא קרה. בסיומם של אחדים מהמפגשים ילדים השליכו אוכל זה על זה.
בשלב הרביעי החוקרים יצרו במתכוון מצבים שבהם מתעוררת בעיה המציקה לשתי הקבוצות גם יחד. הבעיה הראשונה הייתה חסם באספקת מי השתייה למחנה. שתי הקבוצות זיהו את הבעיה בנפרד, ונאספו במקום החסימה כדי לסלקה. יחד עמלו לעשות זאת, ויחד חגגו את ההצלחה. במקרה נוסף שתי הקבוצות בחרו לצפות בסרטים מסוימים. החוקרים הסבירו להם ששכירת הסרטים תעלה כסף רב, והדבר חורג מתקציב המחנה. שתי הקבוצות הסכימו לתרום סכומים שווים. במקרה שלישי עגלה שהילדים נסעו בה נתקעה, והם היו צריכים לדחוף אותה ביחד. בסיומו של שלב זה שתי הקבוצות כבר לא החזיקו בדימויים שליליים זו על זו. באוטובוס שהחזיר את הילדים מהמחנה, ילדים מקבוצה אחת השתמשו בכספי הפרס שלהם כדי לקנות משקאות לכולם.
שלב זה של הניסוי היה, בעצם, שכפול הסיטואציה של ה"חמור הרובץ תחת משאו" – באמצעות יצירת בעיות ששום צד אינו יכול לפתור לבדו, ושני הצדדים יכולים לפתור ביחד. המסקנה מהפכנית לא פחות. קו השבר שבין אויבים איננו, כפי שמקובל לחשוב, מאפיין יסוד של טבע האדם הצרוב בגנים שלו. נכון, אנחנו חשים עוינות כלפי הזר, האחר, הנוכרי, הגר. יש לַדבר שורשים בפסיכולוגיה האבולוציונית שלנו, והוא יעלה אל פני השטח כל אימת שתינתן לו הזדמנות. אבל את הגבולות הללו אפשר לשרטט מחדש, באופן שאויבים משכבר יֵשבו באותו צד של השולחן ולא משני עבריו. כל מה שדרוש הוא משימה שאפשר למלא רק בשיתוף פעולה.
מצוות פריקת החמור היא דוגמה למצב מסוג זה. היא אינה דורשת מאיתנו לבצע את המשימה העל־אנושית כמעט, של אהבת שונאינו. בניסוי מערת השודדים, מה שהפיל את חומת הניכור והעוינות הבין־קבוצתית היה הצורך לעבוד ביחד ולפתור בעיה משותפת.<sup class="footnote-marker">8</sup><i class="footnote">עוד על כך בספרי Jonathan Sacks, <i>The Home We Build Together, </i>London:<i> </i>Continuum, 2007, pp. 173–182.</i>
התנ״ך איננו מרשם לאוטופיה. זו נמצאת בו בחזיונות נבואיים - לא כמציאות בזמן הווה. התורה מציעה לנו לזמן הווה רעיון צנוע ומעשי יותר, בעל גדלות מוסרית משלו: מֶחווֹת קטנות של עזרה הדדית יכולות, בטווח הארוך, לשנות את המצב האנושי. בלבה של מצוות פריקת החמור נמצאת אחת האקסיומות היפות ביותר של היהדות: ״איזהו גיבור? מי שעושה שונאו לאוהבו״.<sup class="footnote-marker">9</sup><i class="footnote">אבות דרבי נתן, כג.</i>
<h4>עשייה ושמיעה</h4>
<big><strong>עשייה ושמיעה</strong></big><br>אחד הביטויים המפורסמים ביותר בתורה נטבע בפרשתנו. רבים מאפיינים בו את אמונת ישראל בכללותה. יש בו שתי מילים: ״נַעֲשֶׂה וְנִשְׁמָע״ (שמות כד, ז). מה פשרן, ומדוע הן חשובות כל כך?
נתבונן בשני פירושים ידועים שניתנו לביטוי הזה, האחד עתיק והשני מאוחר יחסית. הראשון מופיע בגמרא.<sup class="footnote-marker">1</sup><i class="footnote">שבת פח ע״א-ע״ב.</i> על פיו, האמירה ״נעשה ונשמע״ ממחישה את התלהבותם של בני ישראל ואת נכונותם המוחלטת לבוא בברית עם ה׳ בהר סיני. אמירתם למשה ״כֹּל אֲשֶׁר דִּבֶּר ה׳ נַעֲשֶׂה וְנִשְׁמָע״ באה <b>לפני ששמעו מצווה כלשהי</b> והייתה הצהרה של מוכנות מראש: מה שיאמר – מקובל עלינו. המילה ״נשמע״ מלמדת שהם עדיין לא שמעו – לא את עשרת הדיברות, ולא את פרטי המצוות המופיעים בפרשת משפטים. הם הסכימו לדרישות עוד לפני שהועלו באוזניהם. עד כדי כך נלהבים היו מעלייתם הרוחנית הצפויה.<sup class="footnote-marker">2</sup><i class="footnote">אמנם, יש דעות שונות באשר לאופן הסכמתם של בני ישראל. בגמרא במסכת שבת (שם) מובאים דבריו של רב אבדימי בר חמא שהקב״ה ״כפה עליהם את ההר כגיגית ואמר להם, אם אתם מקבלים התורה מוטב, ואם לאו – שם תהא קבורתכם״.</i>
קריאה זו, שגם רש״י בפירושו אימץ אותה, היא קשה, מפני שהיא מחייבת להבין שסדר הזמנים היה שונה מסדר הופעת האירועים בתורה (תוך שימוש בעיקרון ״אין מוקדם ומאוחר בתורה״). אירועי פרק כד התרחשו על פי פירוש זה לפני מעמד הר סיני ושמיעת עשרת הדיברות המתוארים בפרק כ. אבן־עזרא, הרשב״ם והרמב״ן חולקים על הבנה זו, ורואים את סדר הדברים בתורה כמבטא את סדר האירועים. לדידם, ״נעשה ונשמע״ אין פירושו נעשה לפני שנשמע, אלא פשוט נעשה ונשמע בקול ה׳ שכבר שמענו; נעשה ונציית.
הפירוש השני חורג ממובנה השכיח של המילה ״נשמע״. בכל זאת הוא פירוש חשוב. הוא שכיח למדי בהגות היהודית של העת החדשה. על פיו, ״נשמע״ פירושו ״נבין״.<sup class="footnote-marker">3</sup><i class="footnote">לפירוש זה יש יסוד גם בלשון הפשט של התורה במקום אחר. בסיפור מגדל בבל, אלוהים אומר, ״הָבָה נֵרְדָה וְנָבְלָה שָׁם שְׂפָתָם אֲשֶׁר לֹא יִשְׁמְעוּ אִישׁ שְׂפַת רֵעֵהוּ״ (בראשית יא, ז). האנשים ישמעו כמובן את הצלילים של דברי רעיהם, אך לא יבינו אותם.</i> נעשה ונשמע – כלומר נעשה ואז נבין. מכאן נובע שאפשר להבין את תורת ישראל רק מתוך עשייתה, מתוך שמירת המצוות ואורח החיים היהודי. סוף מחשבה במעשה תחילה. אחרי המעשים נמשכים הלבבות, ומתוך המעשים באות ההבנה, התובנה והבינה.
ראוי להתעכב על כך. התודעה המערבית המודרנית נוטה לסֵדר ההפוך. אנחנו רוצים להבין לְמה אנחנו מתחייבים לפני שנתחייב. זו גישה נכונה כשעל הפרק עומדת חתימה על חוזה, קנייה של טלפון נייד חדש או רכישת מינוי למשהו – אך היא שגויה כשמדובר בקבלת מחויבות קיומית עמוקה. הדרך היחידה להבין מנהיגות היא להנהיג. הדרך היחידה להבין נישואים היא להתחתן. הדרך היחידה להבין אם מסלול מקצועי מסוים מתאים לך היא לעלות עליו ולצעוד בו תקופה ממושכת. אלה היושבים על הגדר ומתקשים להחליט כל עוד לא פרושות לפניהם כל העובדות, יגלו בסוף שהחיים עברו והם לא החליטו.<sup class="footnote-marker">4</sup><i class="footnote">ברנרד ויליאמס עוסק בכך במסתו המפורסמת ״מזל מוּסרי״ (Moral Luck). החלטתו של הצייר פול גוגן לעזוב קריירה ומשפחה ולנסוע לטהיטי כדי לצייר שם משמשת לוויליאמס דוגמה להבהרת הרעיון שבהחלטות גדולות בחיים אפשר לדעת אם ההחלטה נכונה רק לאחר שהחלטנו וביצענו. כל החלטה קיומית כרוכה בסיכון ובהליכה אל הלא נודע.</i> הדרך היחידה להבין אורח חיים היא להתחיל לחיות בו, אף שההחלטה נעשית בתנאי חוסר ודאות.<sup class="footnote-marker">5</sup><i class="footnote">כזו היא גם גישת ה״פֶרְשְׁטֶהֶן״ (Verstehen; בגרמנית: להבין) בסוציולוגיה ובאנתרופולוגיה – הגישה הגורסת שאי־אפשר להבין תרבות הבנה מלאה מבחוץ, והחוקר צריך לחוות אותה מבפנים. זהו אחד ההבדלים החשובים בין מדעי החברה למדעי הטבע.</i> ״נעשה ונשמע״ פירושו אפוא: ״נעשה, ובסוף, על סמך ניסיון ממושך והיחשפות ארוכה, נבין״.
ברצוני להציע פירוש שלישי, שונה למדי, המתבסס על כך שבספר שמות מתוארים בני ישראל מאשרים את הברית שלוש פעמים: פעם אחת לפני ששמעו את הדיברות, ופעמיים אחר כך. יש הבדל מרתק בין שני התיאורים הראשונים לבין התיאור השלישי:
<span class="poetry indentAll">וַיַּעֲנוּ כָל הָעָם יַחְדָּו וַיֹּאמְרוּ: כֹּל אֲשֶׁר דִּבֶּר ה׳ נַעֲשֶׂה. (יט, ח)<br>וַיַּעַן כָּל הָעָם קוֹל אֶחָד וַיֹּאמְרוּ: כָּל הַדְּבָרִים אֲשֶׁר דִּבֶּר ה׳ נַעֲשֶׂה. (כד, ג)<br>וַיִּקַּח סֵפֶר הַבְּרִית וַיִּקְרָא בְּאָזְנֵי הָעָם, וַיֹּאמְרוּ: כֹּל אֲשֶׁר דִּבֶּר ה׳ נַעֲשֶׂה וְנִשְׁמָע. (כד, ז)</span>
שני המַעֲנות הראשונים, שיש בהם ״נעשה״ ואין בהם ״נשמע״, נאמרו פה אחד על ידי כל העם. העם הגיב ״יַחְדָּו״. הוא ענה ״קוֹל אֶחָד״. והנה, בפעם השלישית, זו שיש בה גם ״נשמע״, באופן יוצא דופן בשלישייה שלנו, אין אזכור מפורש לכך שהעם כולו אמר זאת. לפועל ״נשמע״ יש כאן מובנים רבים. יש לו מובן מעשי, של שמיעה בקול וציות, שכבר רמוזה במילה ״נעשה״ – אך יש לו גם מובנים נוספים, חשובים לא פחות, שאינם כלולים ב״נעשה״, אלא מתחדשים לנו מן הפועל ״נשמע״: להאזין, לשים לב, להבין, לקלוט, להפנים, להיענוֹת. הפועל ״נשמע״ בא אפוא להוסיף לצד הממד המעשי של היהדות את<b> הממד הרוחני והפנימי שלה</b>.
המסקנה הנובעת מכך חשובה. היהדות, כקהילה, היא <b>קהילה של עשייה</b>, לא של שמיעה. היא כפופה כולה לקוד סמכותי, הלוא הוא ההלכה. בכל הנוגע להלכה – ה״עשייה״ על פי היהדות – אנו שואפים לקול אחד, ליחד, לקונסנזוס.
לעומת זאת, אף שגם לאמונה היהודית יש עקרונות בלתי מעורערים, <b>בכל הנוגע לרוחניות אין ביהדות גישה נורמטיבית יחידה</b>. יש ביהדות כוהנים ויש בה נביאים. יש בה רציונליסטים – ומיסטיקנים. פילוסופים – ופייטנים. התנ״ך מדבר בריבוי קולות. ישעיהו איננו יחזקאל. ספר משלי מבטא תפיסה רוחנית אחרת מזו העולה מנבואות עמוס והושע. בתורה יש מצוות וסיפורים, היסטוריה וחזון מיסטי, טקס ותפילה. היא מציבה נורמות רבות הקובעות מה צריכים יהודים לעשות – אך מעטות בה הנורמות הקובעות איך יהודים צריכים לחשוב ולהרגיש.
אנחנו חווים את אלוהים בדרכים שונות. יש הפוגשים אותו בטבע, מתוך מה שהמשורר ויליאם וורדסורת׳ תיאר כ״רֶגֶשׁ נַעֲלֶה / שֶׁל מַשֶּׁהוּ הַמִּתְמַזֵּג עָמוֹק יוֹתֵר / וּמִשְׁכָּנוֹ בְּאוֹר חַמָּה שׁוֹקַעַת, / בְּמֶרְחֲבֵי הַיָּם וּבָאֲוִיר הָחַי״.<sup class="footnote-marker">6</sup><i class="footnote">מתוך ״טינטֶרְן אֶבִּי״, בתרגומו של אריה סתיו, בתוך: סתיו, <b>שבעה שערי שירה</b>, תל אביב: תמוז, 2005, כרך ג, עמ׳ 220.</i> אחרים מוצאים אותו ברגש הבין־אישי, בחוויית האהבה והנאהבוּת – ולכך כיוון רבי עקיבא באומרו שאם זכו הבעל והאישה, ״שכינה ביניהם״.
יש המגלים את אלוהים בקריאה הנבואית: ״וְיִגַּל כַּמַּיִם מִשְׁפָּט וּצְדָקָה כְּנַחַל אֵיתָן״ (עמוס ה, כד). אחרים מוצאים אותו בלימוד, כמאמר הברכה, ״ונשמח בדברי תלמוד תורתך... כי הם חיינו ואורך ימינו, ובהם נהגה יומם ולילה״. עוד אחרים פוגשים את ה׳ בתפילה, ומגלים כי קרוב ה׳ לכל אשר יקראוהו באמת.
יש המוצאים את ה׳ בשמחה, בריקוד ובשירה, כדוד המלך בהעלותו את ארון הברית לירושלים. אחרים – או אותם אנשים עצמם בזמנים אחרים – מוצאים אותו במעמקים, בדמעות ובחרטה ובלב השבור. איינשטיין מצא את אלוהים ב״סימטריה המבהילה״ ובמורכבות המובנֵית של היקום. הרב קוק מצא אותו בהרמוניה של הרבגוניות. הרב סולובייצ׳יק מצאוֹ בבדידותה של ההוויה האנושית, הכמהה אל ההוויה האלוהית האחת והיחידה.
יש דרך נורמטיבית של עשיית המעשה הקדוש, אבל יש דרכים רבות לשמוע את הקול הקדוש, לפגוש את הנוכחות הקדושה, להרגיש בעת ובעונה אחת כמה גדול וכמה קטן הוא היקום שאנחנו חיים בו: כמה זניחים אנחנו ודאי נראים לעומת המרחב הכביר של החלל וריבואות הכוכבים – ועם זאת כמה עצומה היא המשמעות הגלומה בנו, העשויים בצלם אלוהים וכדמותו והיודעים שהוא אשר החליט לקיים אותנו כאן, במקום הזה, בזמן הזה, עם הכישורים שיש לנו, בנסיבות שאנו חיים בהן, עם משימה שעלינו לבצע אם רק נצליח לזהות אותה. אנחנו יכולים למצוא את אלוהים בפסגות ובתהומות, בַּבדידות ובַצוותא, באהבה וביראה, בהודיה ובהיזקקות, באור המסחרר ובלב המאפליה. אנחנו יכולים למצוא את אלוהים בדורשנו אותו, אך לפעמים הוא אשר מוצא אותנו כאשר איננו מצפים לכך כלל.
זה ההבדל בין נעשה לנשמע. את המעשים שה׳ מצווה עלינו לעשות אנחנו עושים ״יחדיו״. אנחנו נענים לפקודותיו ״קול אחד״. אך את קולו ואת נוכחותו אנחנו שומעים בדרכים רבות. כי אף שה׳ הוא אחד, אנחנו שונים זה מזה, ואנו פוגשים אותו איש איש בדרכו שלו.
<h3>תרומה</h3>
<h4>שגיאתו המרה של שלמה</h4>
<big><strong>שגיאתו המרה של שלמה</strong></big><br>חמש פרשיות השבוע הקרובות יוקדשו כולן, למעט ההפסקה לסיפור חטא העגל, לתיאור המפעל המשותף הגדול שהעסיק את בני ישראל בהיותם במדבר: בניית המשכן, המקדש הנייד שישמש מעון סמלי לשכינה. המשכן הוא בית התפילה המשותף הראשון בתולדות ישראל.
המצווה הפותחת את הפרשיות הללו אינה דומה למצוות הפרטניות הבאות אחריה. עניינה בממד ייחודי של מפעל הבנייה: ״וַיְדַבֵּר ה׳ אֶל מֹשֶׁה לֵּאמֹר: דַּבֵּר אֶל בְּנֵי יִשְׂרָאֵל וְיִקְחוּ לִי תְּרוּמָה. מֵאֵת כָּל אִישׁ אֲשֶׁר יִדְּבֶנּוּ לִבּוֹ תִּקְחוּ אֶת תְּרוּמָתִי... וְעָשׂוּ לִי מִקְדָּשׁ וְשָׁכַנְתִּי בְּתוֹכָם״ (שמות כה, א-ב, ח).
הדגש מושם כאן על אופייה ההתנדבותי של התרומה. מדוע? הרי עצם בניית המשכן והעבודה בו הם חובה, לא רשות. כך גם קרבנות הקבע, שהתורה מתארת בפירוט. גם חלק מהתרומות היו כאלו. על כל העם הוטלה החובה לתת מחצית שקל כסף ליציקת אדני הכסף של המשכן ועוד מחצית השקל מדי שנה למימון הקרבנות. יתרה מכך, המשכן עצמו הוא תחומו המובהק של הקודש, ובקודש מושל רצונו של אלוהים, לא רצוננו שלנו. אם כן, מדוע צריך המשכן להיבנות בתרומות של נדבת לב?
יש במקרא מקומות שפשרם מתבהר רק במבט לאחור. אחד מהם הוא זה שאנו דנים בו כעת. כדי להבין את פרשת השבוע שלנו עלינו לנוע על ציר הזמן כמעט חמש מאות שנה קדימה, אל ימי בנייתו של מקדש שלמה. הסיפור הוא מן האירוניים ביותר בתנ״ך.
שלמה המלך ידוע לכולנו בחוכמתו. עוד בראשית מלכותו ביקש מה׳ חוכמה וקיבל בשפע: ״וַיִּתֵּן אֱלֹהִים חָכְמָה לִשְׁלֹמֹה וּתְבוּנָה הַרְבֵּה מְאֹד וְרֹחַב לֵב כַּחוֹל אֲשֶׁר עַל שְׂפַת הַיָּם״ (מלכים א׳ ה, ט).
בימי שלמה הגיע עם ישראל לשיא עוצמתו ועושרו. בניית המקדש מוצגת במקרא כהשלמתה של יציאת מצרים. באופן יוצא דופן, בספר מלכים נמסר לנו תאריך בניית המקדש לא רק למניין שנות שלטונו של המלך, אלא גם למניין השנים מיציאת מצרים: ״וַיְהִי בִשְׁמוֹנִים שָׁנָה וְאַרְבַּע מֵאוֹת שָׁנָה לְצֵאת בְּנֵי יִשְׂרָאֵל מֵאֶרֶץ מִצְרַיִם, בַּשָּׁנָה הָרְבִיעִית בְּחֹדֶשׁ זִו, הוּא הַחֹדֶשׁ הַשֵּׁנִי לִמְלֹךְ שְׁלֹמֹה עַל יִשְׂרָאֵל, וַיִּבֶן הַבַּיִת לַה׳״ (מלכים א׳ ו, א).
ההתייחסות ליציאת מצרים מפתיעה ומחושבת. היא מזכירה לנו את הביטוי שמשה השתמש בו בדברו אל בני ישראל ערב כניסתם לארץ: ״כִּי לֹא בָּאתֶם עַד עָתָּה אֶל הַמְּנוּחָה וְאֶל הַנַּחֲלָה אֲשֶׁר ה׳ אֱלֹהֶיךָ נֹתֵן לָךְ״ (דברים יב, ט). על פי פרשני התורה הקלסיים, המנוחה והנחלה הן רמז לירושלים ולמקדש.<sup class="footnote-marker">1</sup><i class="footnote">רש״י על אתר, על פי זבחים קיט ע״א. רמז עבה יותר למקדש ניתן בנאום זה של משה שני פסוקים לאחר מכן: ״וְהָיָה הַמָּקוֹם אֲשֶׁר יִבְחַר ה׳ אֱלֹהֵיכֶם בּוֹ לְשַׁכֵּן שְׁמוֹ שָׁם, שָׁמָּה תָבִיאוּ אֵת כָּל אֲשֶׁר אָנֹכִי מְצַוֶּה אֶתְכֶם: עוֹלֹתֵיכֶם וְזִבְחֵיכֶם מַעְשְׂרֹתֵיכֶם וּתְרֻמַת יֶדְכֶם וְכֹל מִבְחַר נִדְרֵיכֶם אֲשֶׁר תִּדְּרוּ לַה׳״ (דברים יב, יא).</i> כך הביא מפעלו של שלמה את סיפור יציאת מצרים אל חיתומו. פרק אחרון בסיפור ארוך.
אלא שבסיכומו של דבר ובעיקרו של דבר, שלמה היה מלך כושל. הרושם הראשון שאנו מקבלים מהכתוב הוא שכישלונו נגרם מנישואיו לנשים נוכריות ש״הִטּוּ אֶת לְבָבוֹ אַחֲרֵי אֱלֹהִים אֲחֵרִים״ (מלכים א׳ יא, ד). אולם קריאה קפדנית בפרקי שלמה מלמדת שהגורם המרכזי הוא אופן ארגונה של בניית המקדש. מפעל זה העמיס על העם נטל כביר והוביל לתוצאות הרות אסון: אחרי מות שלמה הממלכה התפלגה. עשרת השבטים הצפוניים, בהנהגת המורד ירבעם בן נבט, התנתקו משלטון רחבעם בן שלמה והקימו ממלכה משלהם. זו הייתה נקודת מפנה מכרעת בהיסטוריה המקראית. במקום ממלכה אחת חזקה קמו שתי ממלכות חלשות, שהפָּלתן בידי האימפריות השכנות הייתה מובטחת – ואכן התגשמה.
השאלה האמתית איננה מדוע מרד ירבעם. בפוליטיקה מתרחשים הרבה אירועים כאלה. השאלה האמתית היא מה גרם למרד שלו להצליח. במדינות משגשגות, מצליחות ושלֵוות אין מתחוללות הפיכות. ממלכת שלמה הייתה משגשגת, מצליחה ושלווה. איך אפוא יכול ירבעם ליזום הפיכה ולהצליח בה?
התשובה טמונה בהשפעתו של מיזם הבנייה העצום של המקדש על העם:
<span class="poetry indentAll">וַיַּעַל הַמֶּלֶךְ שְׁלֹמֹה מַס מִכָּל יִשְׂרָאֵל, וַיְהִי הַמַּס שְׁלֹשִׁים אֶלֶף אִישׁ. וַיִּשְׁלָחֵם לְבָנוֹנָה, עֲשֶׂרֶת אֲלָפִים בַּחֹדֶשׁ חֲלִיפוֹת: חֹדֶשׁ יִהְיוּ בַלְּבָנוֹן, שְׁנַיִם חֳדָשִׁים בְּבֵיתוֹ. וַאֲדֹנִירָם עַל הַמַּס. וַיְהִי לִשְׁלֹמֹה שִׁבְעִים אֶלֶף נֹשֵׂא סַבָּל וּשְׁמֹנִים אֶלֶף חֹצֵב בָּהָר, לְבַד מִשָּׂרֵי הַנִּצָּבִים לִשְׁלֹמֹה אֲשֶׁר עַל הַמְּלָאכָה: שְׁלֹשֶׁת אֲלָפִים וּשְׁלֹשׁ מֵאוֹת הָרֹדִים בָּעָם הָעֹשִׂים בַּמְּלָאכָה. (מלכים א׳ ה, כז-ל)</span>
לאחר מות שלמה באה לידי ביטוי התמרמרות הציבור על העול הכבד. ירבעם הגולֶה במצרים נקרא לשוב ארצה: ״וַיִּשְׁלְחוּ וַיִּקְרְאוּ לוֹ, וַיָּבֹא יָרָבְעָם וְכָל קְהַל יִשְׂרָאֵל וַיְדַבְּרוּ אֶל רְחַבְעָם לֵאמֹר: אָבִיךָ הִקְשָׁה אֶת עֻלֵּנוּ, וְאַתָּה עַתָּה הָקֵל מֵעֲבֹדַת אָבִיךָ הַקָּשָׁה וּמֵעֻלּוֹ הַכָּבֵד אֲשֶׁר נָתַן עָלֵינוּ וְנַעַבְדֶךָּ״ (מלכים א׳ יב, ג-ד).
הזקנים, יועציו לשעבר של שלמה, הציעו לרחבעם להיענות לבקשת העם: ״אִם הַיּוֹם תִּהְיֶה עֶבֶד לָעָם הַזֶּה וַעֲבַדְתָּם וַעֲנִיתָם וְדִבַּרְתָּ אֲלֵיהֶם דְּבָרִים טוֹבִים – וְהָיוּ לְךָ עֲבָדִים כָּל הַיָּמִים״ (יב, ז). אלא שרחבעם העדיף לִשעות לעצת יועציו שלו, הצעירים הפזיזים בני גילו, ולהתעלם מעצת הזקנים. הוא הודיע לעם שהוא לא יקל מהנטל, ולא זו בלבד אלא שהוא אף יכביד עליו: ״אָבִי הֶעְמִיס עֲלֵיכֶם עֹל כָּבֵד – וַאֲנִי אוֹסִיף עַל עֻלְּכֶם, אָבִי יִסַּר אֶתְכֶם בַּשּׁוֹטִים – וַאֲנִי אֲיַסֵּר אֶתְכֶם בָּעַקְרַבִּים״ (יב, יא). ברגע זה נחתם גורלו.
משהו מוזר קורה בסיפור הזה. בכמה מקומות נשמעות בו מילים שהופיעו בתורה בשני הקשרים: שעבוד מצרים והדינים האוסרים להתעמר בעבדים. הביטוי ״עבודה קשה״ המופיע בפניית העם לרחבעם משמש בתחילת ספר שמות (א, יד) לתיאור שִעבוד בני ישראל. הכינוי ״נֹשֵׂא סַבָּל״, המתאר את עובדי הכפייה של שלמה בלבנון, מזכיר את המשפט ״וַיִּגְדַּל מֹשֶׁה וַיֵּצֵא אֶל אֶחָיו וַיַּרְא בְּסִבְלֹתָם״ (שמות ב, יא), ואת דברי ה׳ למשה ״לָכֵן אֱמֹר לִבְנֵי יִשְׂרָאֵל אֲנִי ה׳ וְהוֹצֵאתִי אֶתְכֶם מִתַּחַת סִבְלֹת מִצְרַיִם״ (שמות ו, ו).
המפקחים על עובדי הכפייה בלבנון מכונים ״הָרֹדִים בָּעָם״, וזה הפועל המשמש שלוש פעמים באיסורי ההתעמרות בעבדים בפרק כה בספר ויקרא: ״לֹא תִרְדֶּה בוֹ בְּפָרֶךְ״ (פסוק מג ופסוק מו), ״לֹא יִרְדֶּנּוּ בְּפֶרֶךְ״ (פסוק נג). שלמה בנה ״ערי מִסכנות״ (מלכים א׳ ט, יט), כלומר מתקני אחסון, ואותה מילה ממש משמשת בספר שמות (א, יא) לציון מה שבנו בני ישראל העבדים במצרים. וכמו פרעה, גם לשלמה היו ״רֶכב״ ו״פרשים״ (שמות יד, ט ועוד; מלכים א׳ ט, יט).
ספר מלכים נמנע מלומר את הדברים במפורש. הוא אפילו מכחיש זאת פעם אחת: ״וּמִבְּנֵי יִשְׂרָאֵל לֹא נָתַן שְׁלֹמֹה עָבֶד״ (מלכים א׳ ט, כב). ובכל זאת, שוב ושוב רומז הספר כי מפעל הבנייה של בית המקדש הפך את ישראל למצרים שנייה. שלמה היה קרוב להיעשות פרעה ישראלי.
כמה מר הוא צחוקה של ההיסטוריה. שלמה היה החכם במלכי ישראל. האומה עמדה בפסגת קורותיה. עוצמתה ושגשוגה הגיעו לשיאם. לזמן מה, אפילו משלום נהנתה. המלך היה עסוק במשימה הקדושה מכולן, זו שהביאה את יציאת מצרים לידי השלמתה הגמורה. אך באותו זמן עצמו נבט זרע הכישלון שעתיד היה להצמיח מאות שנים של טרגדיה. מדוע? מפני ששלמה הפך את עם ישראל, למעשה, ליחידה של עובדי כפייה: לאותה מהות שכדי לברוח ממנה, יצא עם ישראל ממצרים.
משהבנו זאת, אנו יכולים להביט לאחור ולהבין את חשיבות המצווה הראשונה בפרשיות המשכן, ״דַּבֵּר אֶל בְּנֵי יִשְׂרָאֵל וְיִקְחוּ לִי תְּרוּמָה. <b>מֵאֵת כָּל אִישׁ אֲשֶׁר יִדְּבֶנּוּ לִבּוֹ</b> תִּקְחוּ אֶת תְּרוּמָתִי״ (שמות כה, ב). כפי שנרמז פסוקים אחדים לאחר מכן, לא במשכן שורה השכינה, אלא בעם ישראל: ״וְעָשׂוּ לִי מִקְדָּשׁ וְשָׁכַנְתִּי בְּתוֹכָם״ (שם, ח) – בתוכם, לא בתוכו. ה׳ גר לא בַּבּניין, אלא בַּבּוֹנים. לא במונומנטים של עץ או של אבן, אלא בנפשם ובלבם של בני אדם האוהבים אותו בכל מאודם.
המִקדש נועד לעמוֹד בלִבה הגיאוגרפי והרוחני של אומה שה׳ הוציא מעבדות לחירות. בהתאם לכך, אמונת ישראל נועדה להיות ביטוי לחופש. המקדש היה צריך להיבנות בתרומות של נדבה ורצון טוב, כמו המִשכּן. אין זה פרט מנהלתי שולי, אלא לב לבו של המיזם כולו. אמונה שנכפית איננה אמונה. עבודת אלוהים כפויה איננה עבודת אלוהים. מקדש שנבנה בעבודות כפייה עומד בניגוד לעצם טיבו של אלוהי ישראל שהוא מוקדש לו. לרגע היסטורי אחד נהג שלמה כאילו הוא פרעה מצרי ולא מלך ישראל, וזָרע בעם תסכול וכעס שהתפוצצו לאחר מותו וקרעו את העם לשניים.
אין זה מקרי, אפוא, כי אם מהותי עד מאוד, שבית האלוהים הראשון – קטן, שברירי, ארעי, היפוכה של תפארת המקדש – נבנה בתרומות חופשיות של נדבת לב. כי אלוהים שוכן לא בבית עץ ואבן, אלא בנפשם ובתודעתם של בני אדם חופשיים. לא במפעלי בנייה כבירים נמצא אותו, אלא בלבבות של מבקשי פניו.
<h4>הארכיטקטורה של הקדושה</h4>
<big><strong>הארכיטקטורה של הקדושה</strong></big><br>מעתה ועד סוף ספר שמות תתאר התורה בפרטנות דקדקנית ובאריכות מרובה את בניית המשכן, בית עבודת ה׳ המשותף הראשון של עם ישראל. כל חלק במבנה, קרשים ויריעות ואדנים, וכל כלי וכלי המיועד להינתן בתוכו, זוכה להנחיות מפורטות לגבי צורתו, ממדיו ואופן עשייתו. הנה כמה פסוקים לדוגמה:
<span class="poetry indentAll">וְאֶת הַמִּשְׁכָּן תַּעֲשֶׂה עֶשֶׂר יְרִיעֹת שֵׁשׁ מָשְׁזָר וּתְכֵלֶת וְאַרְגָּמָן וְתֹלַעַת שָׁנִי, כְּרֻבִים מַעֲשֵׂה חֹשֵׁב תַּעֲשֶׂה אֹתָם. אֹרֶךְ הַיְרִיעָה הָאַחַת שְׁמֹנֶה וְעֶשְׂרִים בָּאַמָּה וְרֹחַב אַרְבַּע בָּאַמָּה הַיְרִיעָה הָאֶחָת... וְעָשִׂיתָ יְרִיעֹת עִזִּים לְאֹהֶל עַל הַמִּשְׁכָּן, עַשְׁתֵּי עֶשְׂרֵה יְרִיעֹת תַּעֲשֶׂה אֹתָם. אֹרֶךְ הַיְרִיעָה הָאַחַת שְׁלֹשִׁים בָּאַמָּה וְרֹחַב אַרְבַּע בָּאַמָּה הַיְרִיעָה הָאֶחָת מִדָּה אַחַת לְעַשְׁתֵּי עֶשְׂרֵה יְרִיעֹת... וְעָשִׂיתָ אֶת הַקְּרָשִׁים לַמִּשְׁכָּן עֲצֵי שִׁטִּים עֹמְדִים, עֶשֶׂר אַמּוֹת אֹרֶךְ הַקָּרֶשׁ וְאַמָּה וַחֲצִי הָאַמָּה רֹחַב הַקֶּרֶשׁ הָאֶחָד... (שמות כו, א-טז)</span>
וזו רק ההתחלה. מדוע בעצם אנו צריכים לדעת מה היה גודלו של המשכן? הרי הוא לא התקיים לנצח. הוא הוקם כמשכן עראי לשנות הנדודים, עד שייבנה מקדש קבע גדול ומפואר הרבה יותר. מדוע אפוא חשוב להנציח בתורה את ממדיו של מבנה נייד וצנוע זה?
אם לחדד עוד את השאלה: האם עצם הקביעה כי למשכן ה׳ יש מידות מוגדרות אינה עלולה להטעותנו? הרי האל טרנסצנדנטי ואין מרחב שיכיל אותו. כמאמר שלמה המלך בחנוכת המקדש: ״כִּי הַאֻמְנָם יֵשֵׁב אֱלֹהִים עַל הָאָרֶץ? הִנֵּה הַשָּׁמַיִם וּשְׁמֵי הַשָּׁמַיִם לֹא יְכַלְכְּלוּךָ, אַף כִּי הַבַּיִת הַזֶּה אֲשֶׁר בָּנִיתִי״ (מלכים א׳ ח, כז). וכמאמר הנביא ישעיהו מפי הגבורה: ״הַשָּׁמַיִם כִּסְאִי וְהָאָרֶץ הֲדֹם רַגְלָי. אֵי זֶה בַיִת אֲשֶׁר תִּבְנוּ לִי וְאֵי זֶה מָקוֹם מְנוּחָתִי?״ (סו, א).
אם כן, שום חלל פיזי, גדול ככל שיהיה, איננו מספיק; ובאותה מידה, שום חלל פיזי אינו קטן מדי. כמאמרם המופלא של חז״ל:
<span class="poetry indentAll">בשעה שאמר הקב״ה למשה ״עשה לי משכן״ התחיל מתמיה ואומר, ״כבודו של הקב״ה מלא עליונים ותחתונים והוא אומר עשה לי משכן?״... אמר הקב״ה, ״לא כשם שאתה סבור כך אני סבור. אלא עשרים קרש בצפון ועשרים בדרום ושמונה במערב, ולא עוד אלא שארד ואצמצם שכינתי בתוך אמה על אמה״.<sup class="footnote-marker">1</sup><i class="footnote">שמות רבה לד, א.</i></span>
מדוע חשוב אפוא שהמשכן יהיה בגודל זה או אחר? הרי בין שיהיה קטן אמה על אמה ובין שיהיה עצום כפירמידה, הוא משכן סמלי בלבד לשכינה השורה בכל מקום שבני אדם מסוגלים לפתוח את לבם לאלוהים. במפתיע, ובעקיפין, נתקלתי בתשובה לפני כמה שנים. נסעתי לאוניברסיטת קיימברידג׳ כדי להשתתף בשיחה פומבית על דת ומדע. בתום המושב ניגש אליי אדם מן הקהל, איש שקט וצנוע, ואמר לי, ״כתבתי ספר שאולי יעניין אותך. אשלח לך אותו״. לא ידעתי אז מי האיש.
כעבור שבוע הספר הגיע. כותרתו הייתה ״רק שישה מספרים״, וכותרת המשנה – ״כוחות העומק המעצבים את היקום״. בתדהמה גיליתי כי בן שיחי מלפני שבוע, מחבר הספר, הוא סר (וכיום הברון) מרטין ריס, האסטרונום המלכותי, לימים נשיא החברה המלכותית, הגוף המדעי הוותיק והמפורסם בעולם, וראש קולג׳ טריניטי בקיימברידג׳. בשנת 2011 הוא זכה בפרס טמפלטון. דיברתי, התברר לי באיחור, עם המדען הדגול ביותר בבריטניה.
הספר היה שובה לב. הוא הסביר כי את היקום כולו מעצבים שישה קבועים מתמטיים שלוּ היה אחד מהם שונה מעט מכפי שהוא, ואפילו באחד חלקי מיליון, לא היה יקום – או לכל הפחות לא היו חיים. אילו היה קְבוע הגרביטציה, למשל, שונה שמץ שוני מערכו הידוע, היקום היה מתרחב או קורס באופן שלא היה מאפשר היווצרות כוכבים וכוכבי לכת. אילו הייתה היעילות הגרעינית נמוכה בקורטוב, היקום היה מורכב ממימן בלבד, והחיים לא היו מופיעים בו; ואילו הייתה היא גבוהה ולו במעט, ההתפתחויות האסטרונומיות של היווצרות כוכבים ודעיכתם היו מהירות מכדי שחיים יספיקו להתפתח. ההסתברות לכך שכל הקבועים יקבלו דווקא את הערכים הנוחים שקיבלו היא כמעט אפסית.
מפרשי התורה, ובייחוד נחמה ליבוביץ ז״ל, הפנו את תשומת לבנו אל הדמיון בין המונחים המשמשים את התורה בתיאור בניית המשכן לבין אלה שהיא נוקטת בבריאת העולם. המשכן היה, לאור זאת, מיקרו־קוסמוס, תזכורת סמלית לעולם שאלוהים ברא. השראת השכינה במשכן, אין פירושה שאלוהים נמצא בו בלבד ולא במקומות אחרים. המשכן היה מבנה מעשה ידי אדם המשקף את העולם מעשה ידי אלוהים ומושך אליו את תשומת הלב. המשכן הוא במרחב מה שהשבת היא בזמן: מזכרת לבריאה.
המשכן מושתת על גדלים מתמטיים מוגדרים – והנה, מתברר לנו היום, גם העולם. המדענים רק מתחילים לגלות את הדייקנות הזו, ועוד גילויים רבים נכונים לדורנו ולדורות שאחרינו. אנחנו עומדים על סף זינוק של סדרי גודל שלמים בהבנת עומק המילים ״מָה רַבּוּ מַעֲשֶׂיךָ ה׳, כֻּלָּם בְּחָכְמָה עָשִׂיתָ״ (תהלים קד, כד). המילה ״חוכמה״ כאן – כמו בהופעותיה הרבות בפרשיות המשכן – עניינה מלאכת מחשבת דייקנית (ראו ב<b>מורה הנבוכים</b>, ג, נד).
במקום אחד נוסף בתורה מפורטות מידות מדויקות של אורך, רוחב וגובה: בעניין תיבת נוח. אלוהים מצווה את נוח: ״עֲשֵׂה לְךָ תֵּבַת עֲצֵי גֹפֶר. קִנִּים תַּעֲשֶׂה אֶת הַתֵּבָה, וְכָפַרְתָּ אֹתָהּ מִבַּיִת וּמִחוּץ בַּכֹּפֶר. וְזֶה אֲשֶׁר תַּעֲשֶׂה אֹתָהּ: שְׁלֹשׁ מֵאוֹת אַמָּה אֹרֶךְ הַתֵּבָה, חֲמִשִּׁים אַמָּה רָחְבָּהּ וּשְׁלֹשִׁים אַמָּה קוֹמָתָהּ. צֹהַר תַּעֲשֶׂה לַתֵּבָה, וְאֶל אַמָּה תְּכַלֶנָּה מִלְמַעְלָה״ (בראשית ו, יד-טז). הטעם דומה לטעם הפירוט הדייקני במשכן. תיבת נוח סימלה את העולם מעשה ידי אלוהים, את הסדר האלוהי שבני האדם השחיתו. אלוהים עומד להרוס את העולם הזה, ולהשאיר רק את נוח, את התיבה ואת מה שבתוכה – שריד וסמל לסדר שהיה, שעל מכונו יבנה אלוהים סדר חדש.
הדיוק חשוב. הסדר חשוב. שיבושן של אותיות בודדות בלבד מתוך 3.1 מיליארדי האותיות שבגנום האנושי עלול לגרום לכשלים תורשתיים מרחיקי לכת. ״אפקט הפרפר״ המפורסם, שעל פיו רפרוף כנפי פרפר בפינה אחת בעולם עשוי לגרום לצונאמי באזור מרוחק אלפי מילין, מלמד אותנו כי למעשים קטנים יכולות להיות תוצאות כבירות. את המסר הזה נועד המשכן להעביר.
אלוהים יצר סדר בעולם הטבע. עלינו מוטל ליצור סדר בעולם האנושי. לשם כך נדרש מאיתנו לדקדק במה שאנחנו אומרים ובמה שאנחנו עושים, ולהימנע מעשייתם של מעשים כאלו ואחרים. לחיי המוסר והרוח יש כוריאוגרפיה מדויקת, כפי שלמשכן יש ארכיטקטורה מדויקת. להיות אדם טוב, קל וחומר אדם קדוש, אין פירושו לעשות את מה שמשיאה אותנו הרוח. עלינו להכפיף את עצמנו לרצון העליון שברא את העולם. חוק, מבנה, דיוק: מן הדברים האלה היקום עשוי, ובלעדיהם הוא יחדל מהיות. כדי לאותת לנו שהדבר נכון גם באשר להתנהגות האנושית, טרחה התורה ופירטה את מידותיהם המדויקות של המשכן ושל תיבת נוח.
<h4>איך יוצרים שכנות עם השכינה?</h4>
<big><strong>איך יוצרים שכנות עם השכינה?</strong></big><br>המשכן היה בית עבודת ה׳ הראשון של עם ישראל, הבית הראשון שהם בנו לאלוהים. הרעיון לבנות בית לה׳ עשוי להישמע נשגב – אך עשוי גם להישמע פרדוקסלי, אם לא גרוע מכך. איך אפשר לבנות בית לאלוהים? הרי מלוא כל הארץ כבודו, וכל העולם מקומו; איך יכיל אותו בית?
שלמה המלך תהה על כך כאשר חנך בית אלוהים אחר, גדול בהרבה, בית המקדש הראשון: ״כִּי הַאֻמְנָם יֵשֵׁב אֱלֹהִים עַל הָאָרֶץ? הִנֵּה הַשָּׁמַיִם וּשְׁמֵי הַשָּׁמַיִם לֹא יְכַלְכְּלוּךָ – אַף כִּי הַבַּיִת הַזֶּה אֲשֶׁר בָּנִיתִי!״ (מלכים א׳ ח, כז). התהייה מהדהדת בנבואת ישעיהו: ״כֹּה אָמַר ה׳: הַשָּׁמַיִם כִּסְאִי, וְהָאָרֶץ הֲדֹם רַגְלָי. אֵי זֶה בַיִת אֲשֶׁר תִּבְנוּ לִי? וְאֵי זֶה מָקוֹם מְנוּחָתִי?״ (ישעיהו סו, א). בניית בית לה׳ נראית בלתי אפשרית – וגם בלתי נחוצה. ה׳ אלוהֵי הכול נמצא בַּכּול, במעמקי תהומות ובשיאי ההרים, במשכנות העוני ובארמונות השיש.
התשובה נוגעת אל השיתין של אמונתנו. ה׳ אינו שוכן בתוך בניינים – אלא בתוך הבונים. לא במבני אבן אלא בלבבות אדם. חז״ל מצביעים בהקשר זה על פסוק מפתח בפרשתנו: ״וְעָשׂוּ לִי מִקְדָּשׁ וְשָׁכַנְתִּי בְּתוֹכָם״ (שמות כה, ח). בתוכם, לא בתוכו.
מדוע אם כן ציווה ה׳ על העם לבנות לו מקדש? התשובה שבפי רוב הפרשנים, הנרמזת בכתובים עצמם, היא שמצווה זו ניתנה אחרי חטא העגל. העם עשה את העגל כאשר מלאו ארבעים יום לשהותו של משה על הר סיני, לקבל את התורה. כל עוד משה היה בקרב העם, העם ידע שהוא מדבר עם ה׳ וה׳ מדבר איתו, ומכאן שה׳ נגיש וקרוב. אבל כשמשה נעדר, וכשהיעדרות זו התקרבה לסוף השבוע השישי שלה, בני ישראל נתקפו בהלה. מי חוץ ממשה יוכל לגשר על התהום המהותית שבין אלוהים לאדם? מפי מי ישמעו בני ישראל מעתה את הוראותיו ומצוותיו של ה׳? דרך איזה תָּוֶךְ יתקיים המגע בינם לבין השכינה?
לכן אמר ה׳ למשה, ״וְעָשׂוּ לִי מִקְדָּשׁ וְשָׁכַנְתִּי בְּתוֹכָם״. מילת המפתח כאן היא ״ושכנתי״ – כלומר השימוש בפועל ״לשכון״. עד כה לא השתמשו בו בקשר לאלוהים. כאן נעשה החיבור הראשון בין פועל זה לבין הקב״ה, והפועל הזה עתיד למלא תפקידי מפתח ביהדות: ממנו ייגזרו ה״משכן״, כלומר מקדש ה׳, וה״שכינה״, הנוכחות האלוהית.
״לשכון״ איננו סתם פועל נרדף ל״לגור״. גלומה בו גם השְכֵנוּת: הסמיכות, הקִרבה. הדבר שבני ישראל היו צריכים לו, ושהקב״ה נתן להם עכשיו, הוא דרך להרגיש קרובים לה׳, שְכֵנים שלו. משְכֵנוּת כזו נהנו האבות והאימהות. ה׳ דיבר אל אברהם, יצחק ויעקב, שרה, רבקה, רחל ולאה כדבר איש אל רעהו. הוא בישר לאברהם ולשרה שיהיה להם ילד. הוא הסביר לרבקה מדוע הריונה מכאיב כל כך. הוא התגלה ליעקב ברגעים גורליים בחייו, כשהיה נתון לסכנות, ואמר לו שלא יפחד.
גם בני ישראל חוו לא מזמן את ה׳ מקרוב. הם ראו איך הוא נוגף את מצרים בעשר מכות. הם ראו איך הוא בוקע להם את הים. הם ראו את המן המופלא שהוא הוריד להם מהשמים, ואת הסלע שיוצאים ממנו מים. הם שמעו את קולו המצווה בהר סיני, ויָראו עד מאוד. בחרדתם אמרו למשה, ״דַּבֵּר אַתָּה עִמָּנוּ וְנִשְׁמָעָה וְאַל יְדַבֵּר עִמָּנוּ אֱלֹהִים פֶּן נָמוּת״ (שמות כ, טו). ה׳ נראה להם כנוכחות עולה על גדותיה, ככוח אדיר ונורא, כאור בהיר המסמא את העיניים, כקול מחריש אוזניים ומהפך קרביים.
שכינה בקרב בני אדם אינה דבר מובן מאליו לגבי אלוהים. להיות נגיש לבני תמותה – ולא רק לחלוצי האמונה, האבות והאימהות, אלא לאומה שלמה ולכל אחד ואחת מבניה ובנותיה – זה היה אתגר, כביכול, לאלוהים עצמו. לשם כך היה עליו, בלשון המקובלים, לצמצם את עצמו. למסך את אורו, לרכך את כולו, להסתיר את כבודו בעבי ערפל, לתת לאינסופי ללבוש את מדיו וממדיו של הסוֹפי.
אבל זה החלק הקל. החלק הקשה נוגע לא לקב״ה אלא לנו. איך מגיעים לידי תחושה של שכנות לשכינה? איך משַווים את ה׳ לנגדנו תמיד? כשעומדים לרגלי האוורסט או מטיילים בגרנד קניון זה לא קשה. לא צריך להיות דתי גדול, או אפילו דתי קטן, כדי להרגיש שם את יראת הנשגב. הפסיכולוג אברהם מאסלו דיבר על ״חוויות שיא״, וראה בהן את לב מפגשו של האדם עם הרוחני. אבל איך מרגישים בשכינת האל בלב חיי היום־יום? לא מעל פסגת הר סיני, אלא במישור שתחתיו? לא ברעמים ובברקים, כמו בהתגלות הגדולה ההיא, אלא ביום שהוא ככל הימים?
זהו הסוד מְשַׁנֵּה החיים הטמון בשמה של פרשתנו. ה׳ אומר למשה: ״דַּבֵּר אֶל בְּנֵי יִשְׂרָאֵל וְיִקְחוּ לִי תְּרוּמָה מֵאֵת כָּל אִישׁ אֲשֶׁר יִדְּבֶנּוּ לִבּוֹ״ (שמות כה, ב). הדרך הטובה ביותר לפגוש את אלוהים היא לתת. עצם מעשה הנתינה כרוך בהבנה שמה שאנחנו נותנים הוא חלק ממה שניתַן לנו. הנתינה היא סוג של הודיה, היא מעשה של הכרת טובה. כאן גם טמון ההבדל התודעתי בין ההכרה בנוכחות אלוהים לבין היעדרה.
אם אלוהים נוכח, פירוש הדבר שכל מה שיש לנו שייך לו. הוא ברא את העולם. הוא ברא אותנו. הוא נתן לנו חיים. הוא נפח בנו רוח והוא מנשים אותנו אוויר. כל מה שסביבנו הוא ההוד, השפע והנדיבות שלו: אור השמש, זְהֹב האבן, יְרֹק העלים, שירת הציפורים. כך אנחנו מרגישים מדי בוקר למקרא המנוני הבריאה הגדולים, פרקי תהלים שבפסוקי דזמרה. העולם הוא גלריית האמנות של הבורא; יצירות המופת של הקב״ה תלויות בו בכל פינה. כשאנחנו יודעים שהחיים ניתנו לנו, אנחנו מכירים בכך באמצעות נתינה חוזרת.
אבל אם החיים לא ניתנו, כי אין נותן, אם העולם נוצר רק בגלל תנודות אקראיות בשדה הקוַונטי, אם אין בַּיקום תודעה שיודעת שאנחנו קיימים, אם גוף האדם הוא רק מחרוזת אותיות בצופן הגנטי ונפש האדם אינה אלא אותות חשמליים במוח, אם אמונות המוסר שלנו הן רק אמצעים אנוכיים לשימור עצמי ושאיפותינו הרוחניות הן אשליה – כי אז אכן קשה להרגיש הכרת טובה על מתנת החיים. כשאין נותן אין מתנה. יש רק סדרה של מקרים חסרי פשר; ועל מקרים קשה להכיר תודה.
התורה מלמדת אותנו דבר פשוט ומעשי. תנו – ותרגישו שחייכם הם מתנה. <b>לא צריך לדעת להוכיח שאלוהים קיים. די בכך שנכיר תודה על שאנחנו קיימ</b>ים –<b> והשאר כבר יבוא מעצמו</b>.
וכך התקרב אלוהים אל בני ישראל באמצעות בניין המשכן. זה קרה לא בזכות איכות עצי השיטה, ולא בשל טיב האדנים וחוזק החיבורים. לא ברק האבנים הטובות שבחושן, לא יפִי היריעות ולא ניחוח הקטורת. זה קרה משום שהמשכן נבנה מנתינה, מתרומה ״מאת כל איש אשר ידבנו לבו״. <b>במקום שאנשים נותנים מתוך נדיבות לב לזולתם ולאלוהיהם – שם שורה השכינה</b>.
״תרומה״ איננה רק מונח המציין מתן וולונטרי. פירושה המילולי של ״תרומה״ הוא ״דבר שמרימים״. התרומה היא דבר המוגבה על ידי הקדשתו למטרה נעלה. <b>אתם מרימים אותו – והוא מרומֵם אֶתכם</b>. הדרך הטובה ביותר להעפיל בסולם הרוחניות היא לתת מתוך הכרת טובה על כך שנתנו לנו. כי ה׳ אינו שוכן בבית אבן; הוא שוכן בלבבותיהם של הנותנים.
<h3>תצוה</h3>
<h4>כוהנים ונביאים</h4>
<big><strong>כוהנים ונביאים</strong></big><br>בכל הפרשיות בחומשי שמות, ויקרא ובמדבר – מהופעתו הראשונה של משה בפרשת שמות, ועד המעבר לספר דברים שכל כולו נאום משה – נזכר שמו של אדון הנביאים. רק בפרשה אחת לא. זוהי פרשת תצווה, פרשת השבוע. האיש שבמרכז הבמה עובר לפרשה אחת אל מאחורי הקלעים. הפרשנים עמדו על כך, והציעו כמה פירושים.
לפי הגאון מווילנה, ברוב השנים פרשת תצווה נקראת בשבוע שחל בו ז׳ באדר, יום פטירתו של משה. בשבוע זה אנו מציינים את אבדנו של גדול המנהיגים בהיסטוריה היהודית – והיעדרו מפרשת השבוע מבטא את תחושת האבדן.<sup class="footnote-marker">1</sup><i class="footnote">דב אליאך (עורך), <b>פנינים משלחן הגר״א על התורה</b>, ירושלים: מכון מורשת הישיבות, תשל״ז, עמ׳ קכט.</i>
בעל הטורים (רבי יעקב בן אשר, 1340-1270) מייחס את היעדרו של משה לבקשתו מהקב״ה בפרשה הבאה שימחל לישראל על חטא העגל. ״וְעַתָּה אִם תִּשָּׂא חַטָּאתָם״, הפציר משה, ״וְאִם אַיִן – מְחֵנִי נָא מִסִּפְרְךָ אֲשֶׁר כָּתָבְתָּ״ (שמות לב, לב). בתלמוד מופיע כלל: ״קללַת חכם, אפילו על תנאי – היא באה״,<sup class="footnote-marker">2</sup><i class="footnote">מכות יא ע״א.</i> כלומר, גם אם התנאי האמור בה לא התמלא. משום כך, לשבוע אחד שמו ׳נמחה׳ מהתורה.<sup class="footnote-marker">3</sup><i class="footnote">פירוש בעל הטורים לשמות כז, כ.</i>
רבי יצחק בן יהודה הלוי, בעל <b>פענח רזא</b>,<sup class="footnote-marker">4</sup><i class="footnote">חלק ניכר מהמופיע בספר זה מבוסס על דבריו של רבי יצחק בן שמשון כץ, חתנו של המהר״ל מפראג (1609-1525).</i> קושר את התופעה לכלל תלמודי אחר: ״כל חרון אף שבתורה נאמר בו רושם״,<sup class="footnote-marker">5</sup><i class="footnote">זבחים קב ע״א.</i> כלומר הותיר את חותמו. כשמשה ניסה בפעם האחרונה להשתמט מהשליחות שה׳ הטיל עליו להוציא את בני ישראל ממצרים, ואמר ״בִּי אֲדֹנָי, שְׁלַח נָא בְּיַד תִּשְׁלָח״, הוא עורר את חרון אפו של הקב״ה (״וַיִּחַר אַף ה׳ בְּמֹשֶׁה״, שמות ד, יג-יד). ה׳ אמר לו שאהרון אחיו יתלווה אליו בלכתם לפרעה. בעוון זה נלקחה ממשה הזכות להיות הכוהן הראשון, והתפקיד הועבר לאהרון. משום כך נפקד שמו של משה מפרשת תצווה, המוקדשת לתפקידם של הכוהנים.
כל שלושת ההסברים הללו מתמקדים בהיעדר. אבל ההסבר הפשוט ביותר הוא אולי שפרשת תצווה מוקדשת לנוכחות, נוכחות שהייתה לה השפעה מכרעת על היהדות ועל ההיסטוריה היהודית.
היהדות מתייחדת מן הדתות בכך שהיא מכירה לא בצורה אחת של מנהיגות דתית, אלא בשתיים: הנביא והכוהן. דמות הנביא הציתה את הדמיון מאז ומתמיד. הנביא, או הנביאה, הוא איש הדרמה, האיש המטיח את האמת בפני בעלי הכוח ואינו ירא לקרוא תיגר על מלכים וחצרותיהם ואף על החברה כולה, בשמם של אידיאלים נעלים ואפילו אוטופיים. שום טיפוס אחר של אישיות דתית לא הותיר חותם כמו נביאי ישראל, ובהם משה - הנביא הגדול מכולם. הכוהנים, לעומת זאת, היו בדרך כלל דמויות שקטות יותר, א־פוליטיות, אנשים העושים את עבודתם במקדש ולא תחת אור הזרקורים של הוויכוח הפוליטי. ובכל זאת, הם שמרו על עם ישראל כ׳גוי קדוש׳ לא פחות מהנביאים. שימו לב, למשל, שעם ישראל נקרא להיות ״מַמְלֶכֶת כֹּהֲנִים״ (שמות יט, ו), אך מעולם לא דרבנו אותו להיות ממלכה של נביאים (אמנם משה אמר ״וּמִי יִתֵּן כָּל עַם ה׳ נְבִיאִים״ [במדבר יא, כט], אבל זו הייתה משאלה, לא מציאות).
נמנה אפוא כמה מההבדלים בין הנביא לכוהן.
הכהונה עוברת בירושה, מאב לבן. הנבואה לא. אפילו בניו של משה רבנו לא המשיכו אותו. ממשיכו היה תלמידו, יהושע.
משימתו של הכוהן קשורה למִשְׂרָתו. היא איננה אישית ואינה דורשת כריזמה. הנביאים, לעומת זאת, ביטאו איש איש את אישיותו הייחודית. ״אין שני נביאים מתנבאים בסגנון אחד״.<sup class="footnote-marker">6</sup><i class="footnote">סנהדרין פט ע״א.</i>
הכוהנים לובשים מדים מיוחדים. הנביאים לא.
יש דינים שמטרתם לשמור על כבודו של הכוהן. אין דינים כאלה הנוגעים לנביא. את הנביא מכבדים בציות לו, לא בציות לכללי פרוטוקול.
הכוהנים נבדלים מהעם. הם משרתים במקדש. אסור להם להיטמא. לא לכל אישה מותר להם להינשא. הנביאים, לעומת זאת, יושבים בדרך כלל בתוך עמם. היו בהם רועים, כגון משה ועמוס, והיו חקלאים, כגון אלישע. עד שמגיע אליהם דבר ה׳ או החזון, אין שום דבר יוצא דופן בעבודתם ובמעמדם החברתי.
הכוהנים מקריבים את קרבנותיהם בשתיקה. הנביאים עובדים את ה׳ באמצעות המילים שבפיהם.
תפיסת הזמן של הכוהנים שונה מזו של הנביאים. הכוהן מתפקד בזמן מעגלי. כל יום חוזר על קודמו, כל שבוע, כל חודש, כל שנה. הנביא חי בזמן הברית, המכונה לעתים, שלא במדויק, זמן ליניארי. בחוויית זמן זו, שום יום אינו דומה ליום שלפניו או ליום שאחריו. עבודת הכוהנים לעולם אינה משתנה; עבודת הנביא נמצאת בשינוי מַתמיד. אפשר גם לנסח זאת כך: עבודתו של הכוהן מקדשת את הטבע, בעוד עבודת הנביא נענית להיסטוריה. הכוהן מייצג, אם כן, את המערכת הקבועה של החיים היהודיים, ואילו הנביא – את הספונטניות.
מילות המפתח באוצר המילים של הכוהן הן "קודש" ו"חול", "טהור" ו"טמא". ואילו בצקלונו של הנביא בולטות המילים "צדק" ו"משפט", "חסד" ו"רחמים".
הפעולות המרכזיות של הכהונה הן "להורות"<sup class="footnote-marker">7</sup><i class="footnote">ראו למשל ויקרא יד, נז; דברים כד, ח; לג, י; יחזקאל מד, כג.</i> ו"להבדיל".<sup class="footnote-marker">8</sup><i class="footnote">ויקרא יא, מז; יחזקאל מב, כ.</i> הפעולה המרכזית של הנביא היא להודיע את ״דְּבַר ה׳״.<sup class="footnote-marker">9</sup><i class="footnote">ישעיהו א, י; ירמיהו א, ב; יחזקאל א, ג; וכו׳.</i> ההבחנה בין התודעה הכוהנית לתודעה הנבואית, בין תורת כוהנים לתורת נביאים, היא הבחנה בסיסית ביהדות. היא משתקפת בהבדלים שבין הלכה לאגדה, בין יצירה לגאולה. הכוהן אומר את דבר ה׳ לכל הזמנים; הנביא – את דבר ה׳ לזמנו.
מדרש אגדה מופלא זורה אור על רעיון זה. הוא מספר על הניסיון לאתר "פסוק כולל" שהתורה עומדת עליו, ברוח אמרתו הנודעת של הלל: ״מאי דסני לך לחברך לא תעביד, ואידך פירושא הוא, זיל גמור״ (מה ששנוא עליך לא תעשה לחברך, וכל השאר פירוש הוא, צא ולמד).<sup class="footnote-marker">10</sup><i class="footnote">שבת לא ע״א.</i> המדרש שלפנינו, שמקורו אבד אך הוא מצוטט בפירוש "הכותב" ל<b>עין יעקב</b>, מציע "פסוק כולל" בלתי צפוי לחלוטין:
<span class="poetry indentAll">בן זומא אומר, מצינו פסוק כולל והוא "שְׁמַע יִשְׂרָאֵל" וגו׳ (דברים ו, ד). בן ננס אומר, מצינו פסוק כולל יותר, והוא "וְאָהַבְתָּ לְרֵעֲךָ כָּמוֹךָ" (ויקרא יט, יח). שמעון בן פזי אומר, מצינו פסוק כולל יותר והוא "אֶת הַכֶּבֶשׂ אֶחָד תַּעֲשֶׂה בַבֹּקֶר" וגו׳ (במדבר כח, ד). עמד ר׳ פלוני על רגליו ואמר: הלכה כבן פזי.</span>
שתי ההצעות הראשונות היו צפויות. הפסוק "שְׁמַע יִשְׂרָאֵל, ה׳ אֱלֹהֵינוּ, ה׳ אֶחָד" מגלם את תמצית האמונה היהודית. "וְאָהַבְתָּ לְרֵעֲךָ כָּמוֹךָ" הוא תמצית המוסר היהודי. לעומת זאת, ״אֶת הַכֶּבֶשׂ אֶחָד תַּעֲשֶׂה בַבֹּקֶר וְאֵת הַכֶּבֶשׂ הַשֵּׁנִי תַּעֲשֶׂה בֵּין הָעַרְבָּיִם״ – הפסוק המונה את קרבנות התמיד – איננו פסוק שרבים מאיתנו היו מסמנים כתמצית היהדות כולה. בן פזי מבקש להשמיענו עיקרון יסודי: שבלי עבודת ה׳ היום־יומית, לא יהיו לא אמונה יהודית ולא מוסר יהודי. זה היסוד שהכול בנוי עליו: עבודת הכוהנים היום־יומית, האפורה אך המהותית כל כך; עבודת הקרבנות במשכן ובמקדש, כשעמדו על תלם.
היהדות בליבתה היא דת כוהנית. מעיד על כך המבנה הכיאסטי של חמשת חומשי תורה:
<span class="poetry indentAll">בראשית: הפְּרֵהיסטוריה של ישראל<br>.....שמות: המסע לסיני<br>........ויקרא: כהונה, קרבנות וקדושה<br>.....במדבר: המסע מסיני<br>דברים: עתיד ישראל</span>
במבנה כיאסטי המפתח נמצא באמצע. הספר האמצעי בחמשת חומשי תורה, ספר ויקרא, עוסק בכוהנים ובשירותם במשכן. כך גם מה שסמוך לאמצע, משני צדדיו: השליש האחרון של ספר שמות (פרקים כה-מ) והשליש הראשון של ספר במדבר (א-י). אנחנו נוטים לשכוח זאת, מפני שהדרמה העלילתית נמצאת לא שם, אלא בעיקר בספרים ההיקפיים, ומפני שזה כאלפיים שנה אין לנו מקדש וקרבנות.
היהדות היא דת של פולחן, של מעשים יום־יומיים חוזרים ונשנים. היא דת של קדושה, שהמוקד שלה הוא בית עבודת ה׳ – המוסד שירש את המשכן. זו דת של חינוך והכוהנים היו המחנכים הראשונים.<sup class="footnote-marker">11</sup><i class="footnote">ראו דברים ל, י; מלאכי ב, ד-ז.</i> כל ההישגים הגדולים של מלכי ישראל והלהט המוסרי של נביאי ישראל לא היו מתאפשרים בלי ההתמדה והמסירות של הכוהנים.
בלי הנביא, היהדות לא הייתה דת של היסטוריה ושל ייעוד. אבל בלי הכוהן, בני ישראל לא היו נעשים עם הנצח. ביטוי יפהפה ועתיר סמליות לכך מופיע בפסוקי הפתיחה של פרשת תצווה: ״וְאַתָּה תְּצַוֶּה אֶת בְּנֵי יִשְׂרָאֵל וְיִקְחוּ אֵלֶיךָ שֶׁמֶן זַיִת זָךְ כָּתִית לַמָּאוֹר <b>לְהַעֲלֹת נֵר תָּמִיד</b>. בְּאֹהֶל מוֹעֵד, מִחוּץ לַפָּרֹכֶת אֲשֶׁר עַל הָעֵדֻת, יַעֲרֹךְ אֹתוֹ אַהֲרֹן וּבָנָיו מֵעֶרֶב עַד בֹּקֶר לִפְנֵי ה׳. <b>חֻקַּת עוֹלָם לְדֹרֹתָם</b> מֵאֵת בְּנֵי יִשְׂרָאֵל״ (שמות כז, כ-כא).
משה הנביא חולש על ארבעה מתוך חמשת חומשי התורה הנושאת את שמו. אבל לפרשה אחת, פרשת תצווה, הוא מפנה את הבמה לאחיו, הכוהן הראשון, אהרון. משה הדליק את האש בלבבות עם ישראל, ואהרון ערך את נרות המנורה והפכם ל״נר תמיד״.
<h4>ערכה המוסרי של עבודת המקדש</h4>
<big><strong>ערכה המוסרי של עבודת המקדש</strong></big><br>בפרשת תצווה נכנסת לראשונה ליהדות תורת הכוהנים: עולמו ותודעתו של הכוהן. עד מהרה נעשה יסוד זה לממד מרכזי ביהדות. הוא המאפיין את החומש הבא, ויקרא. אך עד לפרשתנו, נוכחותה של הכהונה הייתה שולית.
אנו פוגשים עתה לראשונה את הרעיון של אליטה משפחתית בתוך עם ישראל, אהרון וצאצאיו הזכרים, אליטה שמשימתה לעבוד במשכן. לראשונה מדברת התורה על בגדי שרד, הבגדים שהכוהנים והכוהן הגדול לבשו בשמשם בקודש. לראשונה אנו נתקלים גם בביטוי ״לְכָבוֹד וּלְתִפְאָרֶת״, הנאמר על בגדי הכוהנים. עד כה, כבוד במובן של הדר ותפארת יוחס בתורה רק לקב״ה. המילה "תפארת" מופיעה כאן לראשונה בתורה. היא חונכת ממד שלם ביהדות, הממד האסתטי.
כל התופעות הללו קשורות למשכן, נושאה של פרשת השבוע שעבר. הן צומחות מהמיזם של בניית ״בית״ לאל האינסופי במרחב הסוֹפי. זהו כמובן ממד פרדוקסלי לכאורה, ויש מה לדבר על כך, אבל הפעם אשאל שאלה אחרת. האם לתורת הכוהנים, לעבודת המקדש ולאסתטיקה שסביבן יש קשר למוסר? לאורח החיים שמצופה מבני ישראל לחיות, וליחסים שבין אדם לחברו? ואם כן, מהו? ולמה תורת הכוהנים מופיעה דווקא בנקודה זו בסיפורם של בני ישראל?
רבים מחלקים את החיים הדתיים בישראל המקראית לשני ממדים. הכהונה והמשכן (או המקדש) הם ממד לעצמו, והנביאים והעם – ממד לעצמו. הכוהנים התמקדו במה שבין אדם למקום, והנביאים במה שבין אדם לחברו. הכוהנים ניהלו את הפולחן, והנביאים דיברו על אתיקה. קבוצה אחת דאגה לקדושה, קבוצה אחרת למידות הטובות. כדי להיות טוב, אין צורך להיות קדוש. אמנם כדי להיות קדוש צריך להיות טוב, אבל זו רק דרישת סף, והטוב אינו זהה לקדושה. בת פרעה שהצילה את משה התינוק הייתה טובה אך לא קדושה. אלה הם שני מושגים נבדלים.
אני מבקש לערער על התפיסה הזו, ולומר שלכוהנים ולמשכן הייתה חשיבות מוסרית, לא רק רוחנית. אם נעמוד על חשיבות זו נבין טוב יותר לא רק תופעה היסטורית, אלא גם עניין מוסרי הנוגע לחיינו כיום. לשם כך ניעזר בתובנות ובניסויים אחדים בתחום הפסיכולוגיה המוסרית.
נקודת הזינוק שלנו היא הפסיכולוג האמריקני ג׳ונתן היידט וספרו The Righteous Mind (״נפש הצדיק״, אם תרצו תרגום קצת מייהד, או ״תודעתו של האדם ישר הדרך״<sup class="footnote-marker">1</sup><i class="footnote">Jonathan Haidt, <i>The Righteous Mind: Why Good People Are Divided by Politics and Religion,</i> New York: Pantheon Books, 2012.</i>). לטענתו, בחברות החילוניות בנות זמננו חלה הֲצָרה ניכרת של טווח הרגישויות המוסריות. הוא מתאר חברות אלו כמערביות, משכילות, מתועשות, עשירות ודמוקרטיות. באנגלית, בראשי תיבות, זה יוצא WEIRD: מוזר. חברות אלו נוטות לתפוס תרבויות מסורתיות יותר כנוקשות, דכאניות וצרות אופקים. ואילו בני התרבויות המסורתיות, מצדם, נוטים לראות את בני המערב כמוזרים משום שנטשו חלק גדול מן העושר של החיים המוסריים.
דוגמה שלא מתחומי המוסר: לפני מאה שנים, ברוב המשפחות הבריטיות והאמריקניות הנוצריות, ארוחת הערב הייתה אירוע משפחתי רשמי. בני המשפחה סעדו ביחד, ואיש לא אכל לפני שכולם ישבו אל השולחן. הארוחה נפתחה בברכת הודיה לאלוהים על המזון. היו סדרים קבועים של הגשה או הגשה עצמית. גם נושאי השיחה תאמו מוסכמות. יש דברים שאפשר לדבר עליהם, ויש דברים שאינם הולמים.
מאז השתנו פני הדברים לגמרי. כיום, בבתים רבים בבריטניה אין בכלל שולחן אוכל. סקר מן הזמן האחרון הראה שמחצית הארוחות בבריטניה נאכלות ביחידות. בני המשפחה באים בזמנים שונים, מוציאים מזון מהמקפיא, מחממים במיקרוגל, ואוכלים מול מסך הטלוויזיה או המחשב. זו אינה סעודה; זה ליחוך סדרתי.
בייחוד סקרנה את היידט העובדה שהסטודנטים שלו צמצמו את המוסריות לשני עקרונות: לא לגרום נזק, ולהיות הוגן. אשר לנזק, הם כיוונו לדעתו של הפילוסוף ג׳ון סטיוארט מיל, שאמר כי ״התכלית היחידה אשר לשמה מותר בדין להשתמש בכוח כפייה כלפי איש הנמנה עם חברה תרבותית היא מניעת נזק לאחרים״.<sup class="footnote-marker">2</sup><i class="footnote">ג׳ון סטיוארט מיל, <b>על החירות</b>, עברית: אהרן אמיר, ירושלים: הוצאת שלם, תשס״ז, עמ׳ 13-12.</i> מיל ניסח את הדברים כעיקרון פוליטי, אך לימים התגלגלה מהם תפיסת מוסר הגורסת שאדם רשאי מבחינה מוסרית לעשות כל מה שאינו פוגע באחרים.
העיקרון השני הוא הוגנות. לא כולנו תמימי דעים בשאלה מה הוגן ומה לא, אך כולנו מכירים בחוקים בסיסיים של צדק: מה שמותר לאחָדים צריך להיות מותר גם לאחֵרים; נהג כפי שאתה רוצה שינהגו בך; אל תכופף את החוקים לטובתך; וכן הלאה. ילדים רכים כבר יודעים לומר משפט מוסרי ברוח זו: ״זה לא פייר!״ הפילוסוף ג׳ון רולס ניסח את הצהרת ההוגנות המודרנית הידועה ביותר: ״לכל אדם תהיה זכות שווה לחירות הנרחבת ביותר העולה בקנה אחד עם חירות דומה לאחרים״.<sup class="footnote-marker">3</sup><i class="footnote">מתוך ספרו <b>צדק כהוגנות</b>, עברית: דפי אגם־סגל, תל אביב: ספרי עליית הגג, 2010. הנוסח כאן הוא של יצחק ״יאני״ נבו, מתוך הקדמתו לספרו של רולס <b>חוק העמים</b>, עברית: שחר פלד, תל אביב: רסלינג, 2010, עמ׳ 14.</i>
כך חושבים אנשים ״מוזרים״, אנשי המערב. אם דבר הוגן ואינו פוגע בזולת, הוא מותר מבחינה מוסרית. ואולם – וכאן תורף דבריו של היידט – על פי הבנתן של התרבותיות הלא ״מוזרות״, יש עוד לפחות שלושה ממדים אחרים של החיים המוסריים.
האחד הוא <b>הנאמנות,</b> שהיפוכה הוא הבגידה. נאמנות פירושה שאני מוכן לוותר ולהקריב למען משפחתי, קבוצתי, בני אמונתי ובני מדינתי, הקבוצות המכוננות את זהותי. אני פועל על פי האינטרסים שלהן, ולא רק שלי.
השני הוא <b>הכבוד לסמכות</b> והיפוכו הוא החתרנות. בלי כבוד כלפי סמכות, שום מוסד חברתי איננו אפשרי, ואולי גם שום תרבות. הגמרא ממחישה זאת בסיפור ידוע על נוכרי שבא להלל הזקן ואמר לו, ״גיירני על מנת שתלמדני תורה שבכתב״ ולא תורה שבעל־פה. הלל החל ללמד אותו עברית. ביום הראשון לימד אותו אלף־בית־גימל. למחרת לימד אותו גימל־בית־אלף. האיש מחה ואמר, הרי אתמול לימדת אותי ההפך! ענה לו הלל, האם לא סמכת עליי? סמוך עליי גם בתורה שבעל־פה.<sup class="footnote-marker">4</sup><i class="footnote">שבת לא ע״א.</i> בתי ספר, צבאות, בתי משפט, איגודים מקצועיים, אפילו קבוצות ספורט, כל אלה תלויים בכבוד לסמכות.
הממד השלישי נובע מהצורך להעמיד ערכים מסוימים כבלתי ניתנים להתפשרות. לומר עליהם – הם לא נתונים בידיי ואינני יכול לעשות בהם כרצוני. אלה הם הדברים שאנו רואים כ<b>מקודשים</b>, שאין לנהוג בהם זלזול או חילול.
מדוע האליטות הליברליות במערב אינן חושבות במונחים של נאמנות, כבוד לסמכות וקדושה? התשובה הבסיסית לכך היא שהחברות המערביות מגדירות את עצמן כקבוצות של יחידים אוטונומיים שכל אחד מהם שואף לקדם את האינטרסים שלו בהתערבות מינימלית של היתר. כל אחד מאיתנו הוא יחיד המגדיר את עצמו, בעל רצונות, צרכים ותשוקות משלו. החברה צריכה לאפשר לנו לפעול למילוי תשוקות אלו מתוך התערבות פחותה ככל האפשר בחיינו ובחיי אחרים. לשם כך פיתחנו עקרונות של זכויות, חירויות וצדק המאפשרים לנו לחיות יחד בשלום. אם מעשה אינו הוגן, או גורם למישהו לסבול, אנחנו מוכנים להוקיע אותו מבחינה מוסרית. אם – ורק אם.
ערכי הנאמנות, הכבוד לסמכות והקדושה אינם נוטים לשגשג בחברות חילוניות מבוססות כלכלת שוק ומשטר דמוקרטי־ליברלי. השוק שוחק את הנאמנות. הוא קורא לנו שלא להישאר עם המוצר שהשתמשנו בו עד כה, אלא לעבור למוצר אחר שהוא טוב יותר, זול יותר, מהיר יותר, חדש יותר. הנאמנות היא קרבָּנו הראשון של ״ההרס היצירתי״ שמחולל הקפיטליזם של השוק.
הכבוד לדמויות המייצגות סמכות – פוליטיקאים, בנקאים, עיתונאים, ראשי תאגידים – צונח זה עשורים רבים. אנחנו חיים בתקופה של אבדן אמון ושל מות יראת הכבוד. אפילו הלל הסבלן הגדול היה כמדומה מתקשה להתמודד עם מי שדוגל בסיסמה מבית "פינק פלויד" ״לֹא צְרִיכִים פֹּה שׁוּם בֶּצֶפֶר, / לֹא צְרִיכִים שְׁלִיטַת מוֹחוֹת״.
אשר לממד השלישי – עליו אפשר לומר: הָיָה קָדוש, אך גם הוא אָבַד. הנישואים כבר אינם מחויבות קדושה, אינם ברית. במקרה הטוב הם נתפסים כחוזה. החיים עצמם על סף אבדן קדושתם, במדרון שהתחיל בהיתר גורף להפלות ומגיע למה שקרוי ״המתות חסד״.
הנאמנות, הכבוד לסמכות והקדושה הם ערכי מוסר חיוניים מפני שהם <b>יוצרים קהילה מוסרית</b>, להבדיל מקבוצה של יחידים אוטונומיים. הנאמנות קושרת את היחיד לקבוצה. הכבוד יוצר מבני סמכות המאפשרים תפקוד קבוצתי יעיל. הקדושה מחברת אנשים לעולם מוסרי משותף. המקודש הוא הסף אל מה שגבוה מאיתנו. עצם מעשה ההתכנסות שלנו בקהילה יכול לרומם אותנו לתחושת שֶׂגֶב הממזגת את זהותנו בזהות הקבוצתית.
עתה נוכל להבין כיצד השתנה העולם המוסרי העברי במהלך הזמן. אברהם נבחר בידי ה׳ ״לְמַעַן אֲשֶׁר יְצַוֶּה אֶת בָּנָיו וְאֶת בֵּיתוֹ אַחֲרָיו וְשָׁמְרוּ דֶּרֶךְ ה׳ לַעֲשׂוֹת צְדָקָה וּמִשְׁפָּט״ (בראשית יח, יט). כשעֶבד אברהם יצא לחפש אישה ליצחק, הוא חיפש את הדרך הזו, את דרך החסד. החסד, הצדקה והמשפט הם גם המידות הטובות בפי הנביאים. ירמיהו התנבא – ״כֹּה אָמַר ה׳: אַל יִתְהַלֵּל חָכָם בְּחָכְמָתוֹ, וְאַל יִתְהַלֵּל הַגִּבּוֹר בִּגְבוּרָתוֹ, אַל יִתְהַלֵּל עָשִׁיר בְּעָשְׁרוֹ. כִּי אִם בְּזֹאת יִתְהַלֵּל הַמִּתְהַלֵּל: הַשְׂכֵּל וְיָדֹעַ אוֹתִי כִּי אֲנִי ה׳ עֹשֶׂה חֶסֶד מִשְׁפָּט וּצְדָקָה בָּאָרֶץ, כִּי בְאֵלֶּה חָפַצְתִּי נְאֻם ה׳״ (ירמיהו ט, כב-כג).
החסד הוא מקבילתה של האכפתיות, שהיא ניגודה של הפוגענות. המשפט והצדקה הם צורות מסוימות של הוגנות. במילים אחרות, המידות הטובות על פי הנביאים קרובות לאלו המקובלות כיום בדמוקרטיות הליברליות במערב. זהו אות להשפעתו של התנ״ך על המערב. אך אין זה כל הסיפור. החסד, הצדקה והמשפט נוגעים ליחסים בין יחידים. ואכן, עד מעמד הר סיני בני ישראל היו רק אוסף של יחידים, שהשתייכו כולם לאותה משפחה מורחבת שחוותה ביחד את שעבוד מצרים ואת היציאה ממנה.
במעמד הר סיני נעשו בני ישראל לעם של ברית. מעתה יש להם ריבון: ה׳. יש להם חוקה כתובה: התורה. הם הסכימו להיות ״מַמְלֶכֶת כֹּהֲנִים וְגוֹי קָדוֹשׁ״. אלא שמיד אחר כך, בחטא העגל, הם הראו שעדיין אין הם מבינים מה פירוש הדבר להיות אומה. הם היו אספסוף. התורה אומרת, ״וַיַּרְא מֹשֶׁה אֶת הָעָם כִּי<b> פָרֻעַ</b> הוּא, כִּי <b>פְרָעֹה</b> אַהֲרֹן לְשִׁמְצָה בְּקָמֵיהֶם״ (שמות לב, כה). העם יצא משליטה. התשובה למשבר הזה הייתה, כפי שהראינו בפרשת השבוע שעבר, המשכן והכהונה. הם אשר הפכו את בני ישראל לאומה.
עבודת המשכן התבצעה בידי הכוהנים בבגדי השרד שלבשו ״לְ<b>כָבוֹד</b>״. המשכן עצמו גילם את עקרון <b>הקדושה</b>. הוא עמד באמצע המחנה, וכך הפכו המשכן ועבודתו את בני ישראל למעגל שבמרכזו ה׳. אמנם מאז חורבן המקדש אין לנו לא משכן ולא מקדש ולא כוהנים בעבודתם, אך סמוך לחורבן נמצאו להם תחליפים הממלאים את אותה פונקציה עד היום הזה. תורת הכוהנים הכניסה ליהדות את הכוריאוגרפיה של הקדושה והכבוד, שעזרה ליהודים ללכת ולרקוד יחד כאומה.
שני מחקרים מהתקופה האחרונה מאירים את הנקודה הזו. ריצ׳רד סוֹזיס בדק שורה של קומונות שהוקמו בידי קבוצות שונות לאורך המאה התשע־עשרה, חלקן דתיות חלקן חילוניות. הוא גילה שאורך חייהן של הקומונות הדתיות היה, בממוצע, <b>גדול פי ארבעה ויותר</b> מאורך חייהן של הקומונות החילוניות. יש בדתיות משהו המתגלה כרכיב חשוב, מהותי אפילו, בקיומן של קהילות.<sup class="footnote-marker">5</sup><i class="footnote">Richard Sosis, “Religion and Intragroup Cooperation: Preliminary Results of a Comparative Analysis of Utopian Communities,” <i>Cross Cultural Research,</i> vol. 34, no. 1, 2003, pp. 11–39.</i>
מדע המוח מספק לנו כיום ראיות רבות לכך שהרגש משפיע על החלטותינו יותר מהתבונה. אנשים שמרכזי הרגש במוחותיהם (ובפרט קליפת המוח הקדם־מצחית האמצעית־התחתונה) ניזוקו יכולים לנתח חלופות בפרטנות רבה, אך מתקשים לבחור ביניהן כראוי. בניסוי מעניין מסוג אחר, המובא בספרו של היידט,<sup class="footnote-marker">6</sup><i class="footnote">Jonathan Haidt, <i>The Righteous Mind: Why Good People are Divided by Politics and Religion</i>, New York: Pantheon Books, 2012, p. 89.</i> נתגלה שספרים על אתיקה נגנבים מספריות, או נשאלים ולא מוחזרים, יותר מספרים על ענפי פילוסופיה אחרים. במילים אחרות, התמחות במחשבת המוסר איננה הופכת אותנו בהכרח למוסריים יותר. התבונה לעתים קרובות משמשת אותנו לְצַדֵּק החלטות שקיבלנו על בסיס רגשי.
זה פשר נוכחותו של הממד האסתטי בעבודת המשכן והמקדש. היו שם יופי, הוד והדר. במקדש הייתה גם מוזיקה: מקהלות לוויים שרו מזמורים. היופי מדבר אל הרגש, והרגש מדבר אל הנשמה, ומרומם אותנו לפסגות של אהבה ויראה שאין בכוחה של התבונה להעלותנו אליהן. הרגש נוטל אותנו מהפרוזדורים הצרים של העצמי אל המעגל שבמרכזו האלוהים.
המשכן והכהונה הכניסו ליהדות את אתיקת הקדוּשה, המבצרת את ערכי הנאמנות, הכבוד והקודש. אתיקה זו משרה בבני האדם יראה וענווה, בהיותם חיים בתחושה מתמדת של נוכחות ה׳ בקרב המחנה ובלב האומה. הרמב״ם המחיש זאת ב<b>מורה הנבוכים</b><sup class="footnote-marker">7</sup><i class="footnote"><b>מורה הנבוכים</b>, ג, נא.</i> באומרו כי בנוכחותו של מלך איננו מתנהגים כפי שאנו מתנהגים בחברתם של חברים ובני משפחה. באי המקדש הרגישו כבהיכלו של מלך.
היראה הזו מחזקת את הפולחן, הטקס, המוסכמות החברתיות והנימוסים המקובלים. היא עוזרת להפוך יחידים אוטונומיים לקבוצה החשה אחריות קולקטיבית. בלי נאמנות, אי־אפשר לקיים זהות לאומית ואפילו לא חיי נישואים. בלי כבוד לדמויות סמכות, אי־אפשר לְחַבְרֵת את הדורות הבאים. בלי תחושת קודש, אי־אפשר להגן על הערכים המקודשים של כבוד האדם. משום כך זקוקה האתיקה הנבואית, מוסר הצדק והחסד, להשלמה בדמותה של האתיקה הכוהנית, האתיקה של הקדוּשה.
<h4>השראה והשקעה</h4>
<big><strong>השראה והשקעה</strong></big><br>בטהובן קם בכל יום עם שחר והכין לעצמו קפה. הוא הקפיד מאוד בטקס: בכל כוס היו צריכים להיות שישים פולים בדיוק, והוא ספר אותם בכל פעם. או־אז היה מתיישב אצל שולחנו ומחבר מוזיקה עד שתיים או שלוש אחר הצהריים. אחר כך היה יוצא להליכה ארוכה, ואיתו עיפרון וכמה גיליונות תווים כדי להעלות על הכתב כל רעיון שיעלה במוחו בדרך. מדי ערב, אחרי הארוחה, היה שותה בירה, מעשן מקטרת, ועולה על יצועו לא יאוחר מעשר.
אנתוני טרולופ עבד במשרה מלאה בדואר. הוא שילם לבחור שהעיר אותו כל בוקר בחמש. בחמש וחצי כבר היה יושב לשולחן הכתיבה, ועד שמונה וחצי לא מש ממנו. הוא הקפיד לנפק 250 מילים בכל רבע שעה. בדרך זו כתב 47 רומנים, רבים מהם בהיקף של שלושה כרכים, ועוד 16 ספרים אחרים. אם גמר רומן ועוד לא מילא את שלוש שעות הכתיבה היומיות שלו, היה נוטל מיד דף חדש ומתחיל את הרומן הבא.
עמנואל קאנט, הפילוסוף המזהיר ביותר בעת החדשה, נודע בשגרת יומו הדייקנית. על פי תיאורו של היינריך היינה, קאנט היה ״קם, שותה קפה, כותב, מרצה, אוכל, יוצא להליכה, וכל דבר בזמנו ובמועדו. כאשר שכניו של קאנט ראו אותו יוצא מביתו במעילו האפור ובמקל ההליכה, ידעו שהשעה שלוש וחצי בדיוק״.
הפרטים הללו מופיעים, יחד עם עוד 150 דוגמאות השאובות מחייהם של גדולי הפילוסופים, הציירים, המלחינים והסופרים, בספרו של מייסון קארי <b>פולחנים של יום־יום: איך גדולי המוחות מפנים זמן, מוצאים השראה, ויושבים לעבוד</b>.<sup class="footnote-marker">1</sup><i class="footnote">Mason Currey, <i>Daily Rituals: How Great Minds Make Time, Find Inspiration, and Get to Work</i>, New York: Knopf, 2013.</i> המסר בספר פשוט. לרוב האנשים היצירתיים יש הרגלים קבועים. סדר היום השגרתי שלהם הוא הקרקע המנביטה את זרעי היצירתיות. חלקם קיבלו על עצמם במתכוון משרות שהם לא נזקקו להן, רק כדי לצקת את חייהם אל תוך מבנה ושגרה. דוגמה טיפוסית היא המשורר וואלס סטיבנס, שעבד כל חייו כעורך דין לענייני ביטוח ב׳הרטפורד, חברה לפיצוי ולשיפוי׳. הוא אמר שהעבודה במשרה קבועה היא מן הדברים הטובים ביותר שקרו לו, כי ״זה מכניס לחיים משמעת וסדירות״.
שימו לב לפרדוקס. האנשים הללו כולם חדשנים, חלוצים, פורצי דרך, אנשים שניסחו רעיונות חדשים, יצרו צורות ביטוי חדשות, עשו דברים שאיש לא עשה כמותם קודם. הם שברו את התבנית. הם שינו את הנוף. הם זינקו אל הלא נודע. אך חיי היום־יום שלהם היו ההפך מכך: שגרתיים עד כדי טקסיות. אפשר אפילו לקרוא להם משעממים. למה? כאמרתו הידועה של תומס אדיסון: "גאונות היא אחוז אחד השראה ותשעים ותשעה אחוז השקעה". התגלית המדעית מְשַנַּת הפרדיגמה, המחקר פורץ הדרך, המוצר החדש הרושם הצלחה מסחררת, הרומן המבריק, הסרט זוכה הפרסים, כל אלה הם כמעט תמיד פרי שנים רבות של שעות עבודה ארוכות ושל תשומת לב לפרטים. יצירתיות היא דבר המצריך עבודה קשה.
מעניין שהעברית בחרה במילה "עבודה" גם לציון עבודת ה׳. <b>מה שנכון באמנות, במדע, בעסקים ובתעשייה נכון גם בחיי הרוח</b>. כדי לצמוח מבחינה רוחנית, בכל דרך שהיא, נדרשים מאמץ מתמשך ושגרה יום־יומית.
זהו יסודו של מדרש מאלף, שבו מציעים התַנאים פסוקים שהם ״כלל גדול בתורה״. בן עזאי העלה את הפסוק ״זֶה סֵפֶר תּוֹלְדֹת אָדָם: בְּיוֹם בְּרֹא אֱלֹהִים אָדָם בִּדְמוּת אֱלֹהִים עָשָׂה אֹתוֹ״ (בראשית ה, א). בן זומא סבר שהכלל הגדול ביותר מצוי בפסוק אחר: ״שְמַע יִשְׂרָאֵל: ה׳ אֱלֹהֵינוּ, ה׳ אֶחָד״ (דברים ו, ד). בן ננס הצביע על הפסוק ״וְאָהַבְתָּ לְרֵעֲךָ כָּמוֹךָ״ (ויקרא יח, יט). קל להבין מה מצאו התנאים בפסוקים ידועים אלה. מפתיעה, לעומת זאת, היא בחירתו של בן פזי בפסוק מפרשת השבוע שלנו: ״אֶת הַכֶּבֶשׂ הָאֶחָד תַּעֲשֶׂה בַבֹּקֶר וְאֵת הַכֶּבֶשׂ הַשֵּׁנִי תַּעֲשֶׂה בֵּין הָעַרְבָּיִם״ (שמות כט, לט). אלה הם קרבנות התמיד; מקבילותיהם במציאות ימינו הם תפילות היום־יום שחרית, מנחה וערבית. או במילה אחת: שגרה. והמדרש מסכם: הלכה כבן פזי.<sup class="footnote-marker">2</sup><i class="footnote">המדרש מובא במבוא לפירוש "הכותב" על <b>עין יעקב</b>, קובץ קטעי האגדתא בתלמוד הבבלי. מצטט אותו גם המהר״ל ב<b>נתיבות עולם</b>, אהבת רֵע, א.</i>
משמעות בחירתו של בן פזי ברורה: כל הרעיונות הנאצלים בעולם – האמונה שהאדם נברא בצלם אלוהים, אחדות ה׳, אהבת הזולת – הם כענן פורח כל עוד אינם מיתרגמים להרגלי מעשה, ועל ידי כך להרגלי הלב. כולנו חווינו רגעים של התרשמות כששמענו על רעיון גדול, על תפיסה מטלטלת מציאות, על תכנית גדולה היכולה לשנות את חיינו. כעבור שנה, כעבור שבוע, אפילו למחרת היום, הדבר כבר נשתכח מאיתנו או היה לזיכרון רחוק, לכל היותר געגוע לדבר שהיה־יכול־להיות.
האנשים המשנים את העולם, בין בקטנות ונסתרות ובין בגדולות ונצורות, הם ההופכים חוויות שיא לשגרות יום־יום, אלה היודעים שהפרטים חשובים, אלה שיצרו משמעת של עבודה קשה ושל התמדה. זו גם גדולתה של היהדות. היא יודעת ליטול רעיונות נעלים וחזונות נשגבים כגון אלה שהזכרנו ולהפוך אותם לדפוסי התנהגות. ההלכה מעמידה מערכת של הרגלים קבועים, אשר כמו אותם הרגלי יום־יום של גאוני היצירה מארגנים את התודעה מחדש, מכניסים לחיינו משמעת, ומשנים את הדרך שבה אנו מרגישים, חושבים ופועלים.
רוב רובה של היהדות נראה בוודאי למתבוננים מבחוץ, ולעתים גם לשומרי המצוות עצמם, משעמם, פרוזאי, שגרתי, חזרתי, אחוז אובססיה לפרטים ובדרך כלל נטול דרמה והשראה. אבל כך ממש נראים גם, לרוב אורך הדרך, כתיבת רומן מסעיר, בימוי סרט מזהיר, הלחנת סימפוניה עילאית, שיפור יישומון להיט ובניית מותג שובר שוק. הדברים המלהיבים הללו נוצרים בעבודה קשה, בקשב ממוקד ובפולחנֵי שִגרה. משם באים רוב הדברים הגדולים מהחיים, לפחות אלה מהם שחייהם ארוכים.
אנו, במערב, פיתחנו לנו תפיסה מוזרה באשר לחוויה הדתית: לימדנו את עצמנו לחשוב שהיא דבר המציף אותנו כאשר קורה דבר החורג לחלוטין ממעגל החוויות הנורמליות. תיארנו לעצמנו את החוויה הדתית כרגש המציף אותנו משהעפלנו לראש הר ואנחנו מביטים בנוף הפתוח שלמטה, משניצלנו מסַכנה בדרך נס, משהתמזגנו לאיש אחד עם קהל עצום ומריע. ממש כך הגדיר התיאולוג הלותרני הגרמני רודולף אוטו את הקדוּשה בספרו הידוע הנושא שם זה: כמסתורין אשר בעת ובעונה אחת מעורר חרדה ומהלך קסם. האדם חש יִרְאָה לנוכח דבר־מה כַּבּיר. כולנו חווינו חוויות כאלו.
אבל זה כל מה שהן: חוויות. הן מקננות בזיכרון, אך אינן חלק מחיי היום־יום. הן אינן שזורות ברקמת האישיות שלנו. אין להן השפעה על מעשינו, על הישגינו, על היותנו. היהדות מבקשת להפוך אותנו לאמנים יוצרים, שיצירתם הגדולה ביותר היא חייהם.<sup class="footnote-marker">3</sup><i class="footnote">הרב יוסף דב סולובייצ׳יק העלה רעיון זה בספרו <b>איש ההלכה</b>.</i> ולשם כך נדרשים הרגלים של יום־יום: שחרית, מנחה, ערבית, האוכל שאנו אוכלים, צורת ההתנהגות שלנו בעבודה ובבית. הכוריאוגרפיה של הקדושה, שהיא תרומתו הייחודית של הממד הכוהני ביהדות, מוצגת בפרשת תצווה, ובעיקר לאורך חומש ויקרא.
לטקסי השגרה הללו יש תוצאות. כיום ידוע לנו, בזכות אמצעי הסריקה של פעילות המוח PET ו-fMRI, שתרגול רוחני חוזר ונשנה משנה את ארגונו של המוח. הוא גם מקנה לנו חוסן פנימי. הוא הופך אותנו למכירי טוב. הוא נותן לנו תחושת אמון בסיסית במקור הווייתנו. הוא מעצב את זהותנו, את אופן הפעולה והדיבור והחשיבה שלנו. הרגלי המעשה הם לַגדוּלה הרוחנית מה שהאימון הוא לשחקן הטניס, מה שמִשמַעת הכתיבה היום־יומית היא לַסוֹפר, מה שקריאת דו״חות כספיים היא לוורן באפט. ההרגלים הללו הם התנאי ההכרחי להישג. עבודת ה׳ היא עבודה – במלוא מובן המילה, במלוא הקושי, העמל, העשייה וההתמדה.
אם רצונכם בהשראה פתאומית, עליכם לעבוד על כך כל יום, כל השנה, אולי כל החיים. רק כך היא תבוא. מסופר על שחקן גולף ידוע שנשאל לסוד הצלחתו וענה, ״פשוט היה לי מזל. אבל מה שמצחיק הוא שככל שהתאמנתי יותר, כך היה לי יותר מזל״. ככל שגדול רצונכם בשיאים רוחניים, כך נחוצים לכם יותר השגרה וההרגל של ההלכה, ה״דרך״ היהודית לאלוהים.
<h3>כי תשא</h3>
<h4>איך לספור יהודים?</h4>
<big><strong>איך לספור יהודים?</strong></big><br>בפתח הפרשה מצטווה משה לערוך מפקד לבני ישראל. זהו מפקד מוזר. משה מצטווה שלא לספור את האנשים ישירות, אלא בעקיפין. כל אחד מבני ישראל צריך לתת מחצית השקל, ורק בדרך זו יחושב מספרם: ״כִּי תִשָּׂא אֶת רֹאשׁ בְּנֵי יִשְׂרָאֵל לִפְקֻדֵיהֶם, וְנָתְנוּ אִישׁ כֹּפֶר נַפְשׁוֹ לַה׳ בִּפְקֹד אֹתָם, וְלֹא יִהְיֶה בָהֶם נֶגֶף בִּפְקֹד אֹתָם״ (שמות ל, יב).
מתברר אפוא שמסוכן לספור יהודים. אישור לכך ניתן באירוע מאוחר יותר, בימי דוד המלך. דוד החליט לערוך מפקד של בני עמו. יואב שר צבאו הפציר בו להימנע מכך. ״וְיוֹסֵף ה׳ אֱלֹהֶיךָ אֶל הָעָם כָּהֵם וְכָהֵם מֵאָה פְעָמִים, וְעֵינֵי אֲדֹנִי הַמֶּלֶךְ רֹאוֹת״, הוא איחל לו – אבל מפקד למה לו? ״וַאדֹנִי הַמֶּלֶךְ לָמָּה חָפֵץ בַּדָּבָר הַזֶּה?״ (שמואל ב׳ כד, ג).
אולם דבר המלך חזק על יואב, והוא ערך את המפקד ומנה את יוצאי הצבא בישראל וביהודה. בשלב זה התחרט דוד, ואמר לה׳: ״חָטָאתִי מְאֹד אֲשֶׁר עָשִׂיתִי, וְעַתָּה ה׳ הַעֲבֶר נָא אֶת עֲו‍ֹן עַבְדְּךָ כִּי נִסְכַּלְתִּי מְאֹד״ (שם, י). למרות התשובה שעשה דוד, התוצאה הייתה איומה. מגפה נוראה הכתה בעם והפילה רבבות.
הדבר נראה מסתורי. למה מסוכן לספור יהודים? פרשני התורה העלו בפירושם לפסוק שבראש פרשתנו הצעות רבות. רש״י אומר שיש בספירה סכנת עין הרע. רבנו בחיי מזכיר שכאשר אנשים נספרים, הם נמנים אחד אחד ולא כולם ביחד. לרגע כל אחד הוא יחיד הנבדל מהקהילה. הסכנה היא שהיחיד יישפט על פי מידותיו וזכויותיו שלו בלבד, והללו אולי לא יהיה בהן די לזַכּוֹתו בדין. ספוֹרנו אומר שמפקד מזכיר לנו את מה שהשתנה, הוא מפנה את תשומת הלב למתים ולחיים כאחד. וגם הדבר הזה מסוכן, מפני שהוא מעלה את השאלה ״באיזו זכות אני כאן, בין החיים, ואחרים לא?״. כדי לעקוף זאת אנו נדרשים לתת מעין כופר נפש, מתנה למקדש ולעבודת ה׳ הנעשית בו.
אבקש להציע פירוש נוסף – ולו רק על דרך המדרש, בלי יומרה לטעון שזהו מובנו הפשוט של הפסוק. מדוע אומות מקיימות מפקדי אוכלוסין? כדי לאמוד את כוחן - כוחן הצבאי (מספר האנשים שאפשר לגייס), כוחן הכלכלי (מספר משלמי המסים) או פשוט כוחן הדמוגרפי (צמיחתה הכמותית או דלדולה הכמותי של האומה). ההנחה שמאחורי כל מפקד היא: יש כוח במספרים. אם המספרים גדולים, העם חזק.
משום כך מסוכן לספור יהודים. אנחנו עם קטנטן. הסופר המנוח מילטון הימלפרב כתב פעם שמספר היהודים בעולם אינו עולה לכדי שגיאה סטטיסטית במפקד בסין.<sup class="footnote-marker">1</sup><i class="footnote">Milton Himmelfarb, <i>Jews and Gentiles, New York: Encounter Books</i>, 2007, pp. 141–142.</i> אנחנו חמישית האחוז מאוכלוסיית העולם: לפי כל אמת מידה נורמלית אנחנו קטנים מכדי שנהיה בעלי משמעות. אין זה נכון רק בימינו. כך היה גם בימי התורה. באחד מנאומי הסיכום שלו בספר דברים אומר משה: ״לֹא מֵרֻבְּכֶם מִכָּל הָעַמִּים חָשַׁק ה׳ בָּכֶם וַיִּבְחַר בָּכֶם, כִּי אַתֶּם הַמְעַט מִכָּל הָעַמִּים״ (דברים ז, ז). מסוכן לספור יהודים, מפני שאילו האמינו היהודים, ולו לרגע קט, שהכוח טמון במספרים, היה עמֵנו נכנע כבר מזמן לייאוש.
איך אפשר אפוא לאמוד את כוחו של עם ישראל? בעיניי, התשובה של התורה יפה להפליא. <b>בקש מהיהודים לתת, ואז ספור את התרומות</b>. מבחינה מספרית אנחנו קטנים, אבל במונחים של תרומה לציוויליזציה ולאנושות אנחנו עצומים.
חשבו רק על מחולליה של החשיבה המודרנית: בפיזיקה, איינשטיין; בפילוסופיה, ויטגנשטיין; בסוציולוגיה, דורקהיים; באנתרופולוגיה, לוי־שטראוס; בפסיכיאטריה, פרויד; בכלכלה, שלשלת שלמה של הוגים פורצי דרך, מדיוויד ריקרדו דרך מילטון פרידמן עד אלן גרינספן וג׳וזף שטיגליץ (וארבעים אחוז מזוכי פרס נובל לכלכלה); בספרות, גדולי עולם מפרוסט לקפקא ומעגנון לבשביס־זינגר; במוזיקה, מלחינים קלסיים כמאהלר ושנברג ומלחינים פופולריים כאירווינג ברלין וג׳ורג׳ גרשווין, לצד כמה מגדולי הסולנים והמנצחים.
יהודים קיבלו 52 פרסי נובל ברפואה. הם תרמו תרומה יוצאת דופן בתחום המשפט במדינות שונות (למשל, שניים מהעומדים בראש מערכת המשפט הבריטית בעשורים האחרונים היו יהודים, הלורדים פיטר טיילור והארי וולף, אף שהיהודים הם מחצית האחוז מאוכלוסיית בריטניה). ועוד לא הזכרנו את התרומה היהודית בתחומי התעשייה, הפיננסים, האקדמיה, התקשורת והפוליטיקה (אם להידרש שוב לבריטניה: בממשלתו של ג׳ון מייג׳ור היה זמן ששר הפנים ושר החוץ היו שניהם יהודים: מייקל הווארד ומלקולם ריפקינד; בשנת 2010 יושבי הראש של שני בתי הנבחרים היו יהודים, ג׳ון ברקו והברונית היימן).
בארצות הברית כמה מגדולי המשפטנים היו יהודים: לואיס ברנדייס, בנג׳מין קרדוזו, פליקס פרנקפורטר ורות באדר־גינסבורג. בפסיכותרפיה (המצאה יהודית) מטפלים ותיאורטיקנים יהודים הם עדיין הבולטים ביותר – אהרון בק, יוצר התרפיה הקוגניטיבית, ומרטין סליגמן, חלוץ הפסיכולוגיה החיובית. הוליווד היא למעשה יצירה יהודית. בתחומי האמנויות, המוזיקה, הרפואה והחיים האקדמיים, תרומתם של יהודים אמריקנים עולה על כל פרופורציה.<sup class="footnote-marker">2</sup><i class="footnote">לשני מחקרים מעניינים ראו יורי סלזקין, <b>המאה היהודית</b>, עברית: כרמה פלד ושחר פלד, תל אביב: אוניברסיטת תל אביב, 2009; וכן Andrew R. Heinze, <i>Jews and the American Soul</i>, Princeton, N.J.: Princeton University Press, 2004.</i>
ואשר לישראל, מדינת היהודים – היא מובילה את העולם כולו בתחום מחקר חקלאות בתנאי מדבר, מייצאת מומחים לעולם השלישי ולאוניברסיטאות המערב כאחד, נמצאת במקום הראשון בעולם במספר הפטנטים לנפש ובשיעור בעלי התואר האקדמי באוכלוסייה, ובשנים האחרונות מנפיקה שורה של מקבלי פרס נובל במדעים, בייחוד בכימיה.
אולם מעל לכול ניצבת התרומה היהודית לחיי הרוח. היא ייחודית ומרובה, ולא זו בלבד אלא שהיא אף קבעה את כל מהלך התפתחותה של הציוויליזציה המערבית.<sup class="footnote-marker">3</sup><i class="footnote">ראו תומס קהיל, <b>מתת היהודים: כיצד שינה שבט נודדים מדברי את דפוסי החשיבה והרגש של האדם המערבי</b>, עברית: אריה אוריאל, תל אביב: הוצאת כנרת, 1999.</i> העם הזערורי הזה ייצר בדרך כלשהי זרם בלתי פוסק של אבות, כוהנים, משוררים ונביאים, חכמי הלכה ואגדה, פוסקים ופרשנים, פילוסופים ומיסטיקנים, גדולי תורה וצדיקים, במידה כמעט בלתי נתפסת. אין מדובר רק במקרה אחד שהדמיון היהודי הצליח להצית אש, אלא בתופעה מתמשכת, מאה אחר מאה, וזאת לא פעם בתנאי רדיפות ששום אומה לא ידעה כמותן. פעם אחר פעם התנער עם ישראל מחורבנות והתחדש בפרץ יצירתיות. חורבן בית המקדש הראשון הוליד את לימוד התורה השיטתי בבבל. חורבן בית שני האיץ את התפתחותה של ספרות התורה שבעל־פה: המדרש, המשנה והתלמוד. העימותים עם הקראים והנוצרים הניבו את גדולי פרשני המקרא. אתגר הניאו־אפלטוניות והניאו־אריסטוטליות שהעמיד העולם המוסלמי, עורר תור זהב של פילוסופיה יהודית בספרד שבין המאה השתים־עשרה למאה הארבע־עשרה.
אם רצונכם לאמוד את כוחו של עם ישראל, בקשו מהיהודים לתת, וספרו את התרומות. זהו הרעיון רב ההוד הפותח את פרשת השבוע שלנו.
אמרתי שזהו מדרש – אך הוא יותר מהשערה סתם. לפחות במקום אחד משתמע מהתנ״ך שזהו ההסבר. בספר שופטים, פרקים ו-ז, המדיינים הציקו לבני ישראל ובזזו שוב ושוב את שדותיהם. ה׳ הטיל על גדעון בן יואש להילחם בהם. גדעון אסף צבא גדול, 32 אלף איש. ה׳ הגיב באמירה שהיא ודאי מן המוזרות ביותר בהיסטוריה הצבאית העולמית: ״רַב הָעָם אֲשֶׁר אִתָּךְ מִתִּתִּי אֶת מִדְיָן בְּיָדָם״ (שופטים ז, ב). הוא אמר לגדעון להודיע שכל הירא יכול לשוב לביתו. 22 אלף איש עשו כך. רק עשרת אלפים נשארו. אך גם עתה אמר ה׳ כי ״עוֹד הָעָם רַב״ (ז, ד).
הוא הורה לגדעון להוריד את הלוחמים אל מקור מים, ושם ציווהו לצפות בדרך שהם שותים בה. 9,700 לוחמים כרעו על ברכיהם ושתו היישר מהמים. רק שלוש מאות עמדו על רגליהם, קערו את כפות ידיהם ושאבו בעזרתן מים אל פיהם. ה׳ אמר לגדעון לשחרר את הרוב העצום הזה, ולהשאיר רק את שלוש מאות הלוחמים: מספר קטן עד להתמיה לכל מבצע צבאי, כל שכן למלחמה נגד צבא זר חזק. רק אז אמר ה׳ לגדעון: ״בִּשְׁלֹשׁ מֵאוֹת הָאִישׁ הַמְלַקְקִים אוֹשִׁיעַ אֶתְכֶם וְנָתַתִּי אֶת מִדְיָן בְּיָדֶךָ״ (ז, ז). בהתקפת פתע לילית, בשימוש באמצעי הטעיה קולניים שיצרו רושם של נוכחות צבא גדול, הכתה יחידת הפשיטה הקטנה של גדעון וניצחה.
ניכר כי לפנינו יותר מסיפור מלחמה גרידא. התנ״ך הוא טקסט דתי, לא צבאי. מה שה׳ אמר לגדעון – מה שה׳ אומר לאבותינו ולנו זה ארבעת אלפים שנה – הוא שכדי לנצח בקרָב היהודי, בקרב של הרוח, כדי לנצח את ניצחון הלב, הנפש והנשמה, אין צורך במספרים גדולים. צריך התמסרות, מחויבות, לימוד, תפילה, חזון, אומץ, אידיאלים, תקווה. צריך אנשים שנטייתם הטבעית היא לתת, לתרום. תן להם לתת, ואז ספור את התרומות: הדרך המדויקת ביותר שהותוותה אי־פעם למדוד כוחו של עם.
<h4>קרבת אלוהים</h4>
<big><strong>קרבת אלוהים</strong></big><br>ככל שאני מוסיף ולומד תורה, כך אני מודע יותר למסתורין העצום של פרק לג בספר שמות. פרק זה מוצב באמצע סיפור חטא העגל, בין פרק לב המתאר את החטא ואת תוצאותיו, לבין פרק לד שבו מתגלה ה׳ למשה ואומר לו את שלוש־עשרה מידותיו, נותן לו את הלוחות השנִיִים ומחדש את הברית. סבורני שבחידה זו טמונה מסגרתה המעצבת של הרוחניות היהודית כולה.
פרק לג מבלבל מכמה בחינות. ראשית, לא ברור במה הוא עוסק. מה משה עושה? בפרק הקודם הוא התפלל פעמיים לה׳ שימחל לעם. בפרק לד הוא מתפלל שוב למחילה. מה אפוא הוא מנסה להשיג בפרק לג?
שנית, בקשותיו של משה בפרק לג תמוהות. הוא מבקש, ״הוֹדִעֵנִי נָא אֶת דְּרָכֶךָ וְאֵדָעֲךָ״ ו״הַרְאֵנִי נָא אֶת כְּבֹדֶךָ״ (פסוקים יג, יח). לכאורה, אלו הן בקשות להבנה מטפיזית או לחוויה מיסטית, לא בקשות מחילה. הן נוגעות למשה עצמו, לא לעם שמשה מתפלל בשמו. זהו רגע של משבר לאומי. הקב״ה זועם. העם בטראומה. העדה כולה אחוזת בהלה. האם זה הזמן ההולם לבקש בו סמינר תיאולוגי פרטי?
שלישית, יותר מפעם אחת נוצר הרושם שציר הזמן בפרקנו הוא מן הסוף להתחלה. בפסוק ד, למשל, נאמר ״וַיִּשְׁמַע הָעָם... וְלֹא שָׁתוּ אִישׁ עֶדְיוֹ עָלָיו״. והנה בפסוק שלאחריו מצווה ה׳ את משה להורות לבני ישראל, ״הוֹרֵד עֶדְיְךָ מֵעָלֶיךָ״. דוגמה נוספת: בפסוק יד אומר ה׳ למשה, ״פָּנַי יֵלֵכוּ וַהֲנִחֹתִי לָךְ״; והנה בפסוק שלאחריו אומר משה לה׳, ״אִם אֵין פָּנֶיךָ הֹלְכִים, אַל תַּעֲלֵנוּ מִזֶּה״. בשני המקרים, נראה שהזמנים התהפכו: הפסוק הראשון הוא מענה לפסוק השני. ניכר שהתורה מסבה את תשומת לבנו למשהו. אבל מהו?
הוסיפו למסתורין הזה את העגל עצמו. האם הוא היה אליל, או לא? התורה מספרת שהעם אמר על העגל, ״אֵלֶּה אֱלֹהֶיךָ יִשְׂרָאֵל אֲשֶׁר הֶעֱלוּךָ מֵאֶרֶץ מִצְרָיִם״ (לב, ד). אך התורה גם אומרת שבני ישראל ביקשו מאהרון לעשות את העגל כי לא ידעו מה קרה ל<b>משה</b>. האם חיפשו תחליף למשה או לאלוהים? מה היה חטאם?
מסביב לכל זה נמצאת התעלומה הגדולה בדבר סדר המאורעות בכל מחציתו השנייה של ספר שמות. האם הציווי על המשכן בא לפני חטא העגל או אחריו? מהי הזיקה בין המשכן לעגל?
בלב המסתורין של פרקנו נמצא פרט מוזר ומטריד, המובא בפסוקים ז-יא. שם מסופר לנו שמשה לקח את אוהלו ונטה אותו <b>מִחוּץ לַמַּחֲנֶה</b>. איך מתקשר הדבר להקשר שהוא משובץ בתוכו, מערכת היחסים בין ה׳ לעם אחרי חטא העגל? הרי בנסיבות אלו, התרחקות מהמחנה היא הדבר הגרוע ביותר שמשה יכול לעשות. ה׳ אך זה בישר לו, ״לֹא אֶעֱלֶה בְּקִרְבְּךָ״ (לג, ג). העם התאבל בשומעו על כך (לד, ד). עזיבת המחנה בשעה קשה זו ודאי הנמיכה עוד את רוח העם. בעת מצוקה לאומית, מנהיג צריך להיות קרוב אצל עמו, לא להיבדל ממנו.
יש דרכים רבות לפענח את הפרק החידתי הזה. אציג את זו הנראית לי הפשוטה והמשכנעת מכולן. משה התפלל כאן את תפילתו הנועזת ביותר. כה נועזת, שהתורה אינה מציגה אותה באופן ישיר וגלוי. עלינו לשחזר אותה מתוך החריגויות והרמזים הטמונים בכתוב.
מן הפרק הקודם השתמע שהעם נאחז חרדה בגלל היעדרו של משה, מנהיגו. נרמז כך גם בדברי ה׳ עצמו למשה, ״לֶךְ רֵד כִּי שִׁחֵת <b>עַמְּךָ</b> אֲשֶׁר <b>הֶעֱלֵיתָ</b> מֵאֶרֶץ מִצְרָיִם״ (לב, ז). מן הדברים משתמע שהיעדרו של משה, או ריחוקו, גרמו לחטא. הוא היה צריך להישאר קרוב יותר לעם. משה הבין את הרמז. הוא ירד מההר. הוא העניש את האשמים. הוא התפלל לה׳ שיסלח לעם. כל זה מתואר בפרק לב. עכשיו, בפרק לג, משהחזיר את הסדר על כנו, משה מתחיל לנקוט גישה חדשה. כשהוא מוציא את אוהלו מהמחנה, הוא בעצם אומר לה׳: הדבר שהעם צריך איננו <b>קִרבָתי</b> שלי. אני רק אדם. היום אני כאן, מחר כבר לא. ואילו אתה נצחי. אתה האל שלהם. הם צריכים את <b>קִרבתך</b>.
משה כאילו אמר – ״עד עכשיו, הם חוו אותך ככוח עצום ונורא, המנחית מכה אחר מכה על המצרים, מוריד את האימפריה הגדולה בעולם על ברכיה, קורע את הים, הופך את סדרי הטבע. בהר סיני, עצם מִשְמַע קולךָ הבהיל אותם כל כך, שהם ביקשו להפסיק לשומעו ׳פֶּן נָמוּת׳ (כ, טז). העם צריך עכשיו לא לחוות את <b>גדולת</b> האלוהים אלא את <b>קרבתו</b>; לא את האל הנשמע ברעמים ובברקים על ראש ההר, אלא את השכינה הנמצאת תמיד במחנה שלרגליו״.
לא אני צריך לשכון בקרב העם, אומר משה לה׳, אלא אתה. ולכן הוא מוציא את אוהלו מִקֶרב המחנה. לכן הוא גם מבקש לדעת את דרכי ה׳ ולראות את כבודו. הוא רוצה לדעת – האם יכול אלוהים להתקרב למקום שיש בו אנשים? האם יכול הטרנסצנדנטי להיעשות אימננטי? היכול האל הגדול מן היקום כולו לשכון בתוך היקום באופן הניתן לחיזוי ולהבנה, ולא רק באופן של התערבות נִסִּית?
תשובתו של הקב״ה לכך מובְנֵית מאוד. היא מחולקת לכמה מאמרות, שלמרות הופעתם ברציפות כל אחד מהם פותח שוב במילה ״ויאמר״. תחילה אמר למשה: לא תוכל להבין את דרכיי. ״וְחַנֹּתִי אֶת אֲשֶׁר אָחֹן וְרִחַמְתִּי אֶת אֲשֶׁר אֲרַחֵם״ (לג, יט). בצדק האלוהי יש יסוד המוכרח להישאר תמיד טמיר, מעבר להשגה האנושית. הרי אפילו לתודעתו של הזולת איננו יכולים להיכנס לגמרי, קל וחומר לתודעת בורא העולם.
שנית, ״וַיֹּאמֶר: לֹא תוּכַל לִרְאֹת אֶת פָּנָי, כִּי לֹא יִרְאַנִי הָאָדָם וָחָי״ (כ). האדם יכול לכל היותר לראות ״אֶת אֲחֹרָי״, את גבי כביכול. גם כשה׳ מתערב בהיסטוריה, אנו יכולים להבחין בכך רק בדיעבד, במבט לאחור. טעה סטיבן הוקינג. בניגוד לאמירתו המפורסמת בסוף ספרו <b>קיצור תולדות הזמן</b>, גם אם נפענח את כל חידות המדע עדיין לא נכיר את תודעתו של אלוהים.<sup class="footnote-marker">1</sup><i class="footnote">סטיבן הוקינג, <b>קיצור תולדות הזמן: מן המפץ הגדול עד חורים שחורים</b>, עברית: עמנואל לוטם, תל אביב: ספרית מעריב, 1989.</i>
ובכל זאת, <b>אפשר </b>לראות את ״כבוד״ ה׳. את זאת ביקש משה כאשר הבין שלעולם לא יבין את ״דרכי״ ה׳ ולא יראה את ״פניו״. ה׳ הראה למשה את כבודו כאשר עבר על פניו ״בְּנִקְרַת הַצּוּר״ (כב). בשלב זה איננו יודעים בדיוק מהו אותו ״כבוד ה׳״, אך אנו עתידים לגלות זאת ממש בסוף ספר שמות. בפרקים לה-מ מתוארת בניית המשכן וכליו. כשהמשכן מוכן אומר הכתוב כך:
<span class="poetry indentAll">וַיְכַס הֶעָנָן אֶת אֹהֶל מוֹעֵד, <b>וּכְבוֹד ה׳</b> מָלֵא אֶת הַמִּשְׁכָּן. וְלֹא יָכֹל מֹשֶׁה לָבוֹא אֶל אֹהֶל מוֹעֵד, כִּי שָׁכַן עָלָיו הֶעָנָן, <b>וּכְבוֹד ה׳</b> מָלֵא אֶת הַמִּשְׁכָּן. (מ, לד-לה)</span>
עכשיו נוכל להבין את הדרמה השלמה שתחילתה בעשיית עגל הזהב. משה הפציר בקב״ה להתקרב אל העם, כדי שיוכלו לפגוש אותו לא רק ברגעים חד־פעמיים שהוא מחולל בהם נסים, אלא דרך קבע, כשִגרַת יום־יום; ולא רק ככוח המאיים למחות את כל אשר בדרכו, אלא גם כשכינה מורגשת בלב המחנה.
<b>משום כך ציווה ה׳ על משה להורות לעם לבנות את המשכן</b>. לכך התכוון באומרו ״וְעָשׂוּ לִי מִקְדָּשׁ וְשָׁכַנְתִּי בְּתוֹכָם״ (שמות כה, ח). שורש אחד, שכ״ן, למילה ״וְשָׁכַנְתִּי״ שבפסוק זה, למילה המקראית ״מִשְׁכָּן״ ולמילה הבתר־מקראית ״שְׁכִינָה״. עניינו של שורש זה הוא השְׁכֵנוּת, ההימצאות הקרובה. ואם זו הבנתם הנכונה של המקראות (וכך הבין, למשל, רבי יהודה הלוי),<sup class="footnote-marker">2</sup><i class="footnote"><b>ספר הכוזרי</b>, מאמר ראשון, צז.</i> הנה המשכן כולו הוא תשובתו של ה׳ לחטא העגל, והיענות לבקשת משה שיתקרב אל העם. איננו יכולים לראות את <b>פניו</b> של ה׳; איננו יכולים להבין את <b>דרכיו</b>; אבל באפשרותנו לפגוש את <b>כבוד</b> ה׳ כאשר אנו בונים לו בית, משכן, שישכין בו את שכינתו על פני האדמה.
זהו הנס המתמשך של הרוחניות היהודית. עד הולֶדת היהדות, איש לא תיאר את אלוהים בצורה כה מופשטת ומעוררת יראה: אלוהים רחוק מן הכוכב הרחוק ביותר, ונצחי יותר מהזמן עצמו. ועם זה, שום דת גם לא ראתה את אלוהים כקרוב כל כך. נביאי המקרא מתווכחים עם אלוהים. משוררי תהלים מדברים אליו באינטימיות ממש. בתלמוד הוא מקשיב לשקלא ולטריא של החכמים ומקבל את פסיקותיהם גם כשהן מנוגדות לבת קול משמים. הנביאים דימו את זיקתו של הקב״ה לישראל לזו שבין הורה לילד, ולזו שבין בעל לרעיה. בשיר השירים היא דומה להיקסמות הדדית של צמד אוהבים. ספר הזוהר נוקט לשון נועזת של תשוקה, וכמוהו גם המקובל מצפת רבי אלעזר אזכרי בשירו ״ידיד נפש״.
זהו אחד ההבדלים המדהימים בין הקתדרלות של ימי הביניים לבין בתי הכנסת מן התקופה. <b>הנכנס לקתדרלה ביניימית מרגיש שהאל עצום והאדם זעיר. ואילו הנכנס לבית הכנסת אלטנוישול בפראג, או לבתי הכנסת של האר״י ושל רבי יוסף קארו בצפת, מרגיש שהאל קרוב ושלאדם יש פוטנציאל להיות גדול</b>. עמים רבים עובדים את אלוהים, אבל היהודים הם העם היחיד הרואה עצמו בן משפחתו הקרוב (״בְּנִי בְכֹרִי יִשְׂרָאֵל״, שמות ד, כב).
בין השורות של שמות לג מגלה הקורא הקשוּב את סימניה של אחת התכונות הייחודיות והפרדוקסליות ביותר של הרוחניות היהודית. שום דת אחרת לא ראתה את אלוהים נשגב כל כך, אך שום דת אחרת גם לא הרגישה בהיותו כה קרוב. זה מה שמשה ביקש, והשיג, בפרק הזה, בשיחתו הנועזת ביותר עם אלוהים.
<h4>הייתכנו רחמים בלי דין?</h4>
<big><strong>הייתכנו רחמים בלי דין?</strong></big><br>בשיא הדרמה של חטא העגל משובצת תמונה חדה אך חידתית. משה המציא לעם מחילה מאת הקב״ה. אבל עכשיו, שוב על הר סיני, הוא עושה יותר מכך. הוא מבקש מהקב״ה להיות עִם הָעָם. הוא מבקש ממנו, ״הוֹדִעֵנִי נָא אֶת דְּרָכֶךָ״ ו״הַרְאֵנִי נָא אֶת כְּבֹדֶךָ״ (שמות לג, יג, יח). הקב״ה עונה, ״אֲנִי אַעֲבִיר כָּל טוּבִי עַל פָּנֶיךָ, וְקָרָאתִי בְשֵׁם ה׳ לְפָנֶיךָ, וְחַנֹּתִי אֶת אֲשֶׁר אָחֹן וְרִחַמְתִּי אֶת אֲשֶׁר אֲרַחֵם״ – אבל ״לֹא תוּכַל לִרְאֹת אֶת פָּנָי, כִּי לֹא יִרְאַנִי הָאָדָם וָחָי״ (שם, יט-כ).
ואז הקב״ה מורה למשה לגשת לנקרת הצור, מקום שם יעבור על פני משה והוא יוכל לראות ״אֶת אֲחֹרָי וּפָנַי לֹא יֵרָאוּ״ (שם, כג). שם משה שומע את ה׳ אומר את המילים האלו: ״ה׳, ה׳, אֵל רַחוּם וְחַנּוּן, אֶרֶךְ אַפַּיִם וְרַב חֶסֶד וֶאֱמֶת. נֹצֵר חֶסֶד לָאֲלָפִים, נֹשֵׂא עָו‍ֹן וָפֶשַׁע וְחַטָּאָה, וְנַקֵּה לֹא יְנַקֶּה...״ (לד, ז). רשימה זו זכתה לכינוי ״שלוש־עשרה מידות הרחמים״ של ה׳.
חז״ל הסבירו שעל ידי כך ה׳ לימד את משה, ואת כל דורות העתיד, כיצד להתפלל אליו לסליחה ולכפרת עוונות.<sup class="footnote-marker">1</sup><i class="footnote">ראש השנה יז ע״ב.</i> משה עצמו השתמש במילים אלו ששמע מה׳, בשינויים קלים, במשבר הבא – חטא המרגלים. לימים נעשו מילים אלו לפזמון החוזר של הסליחות בימים הנוראים. הקב״ה כמו התחייב לסלוח לחוטאים שבכל דור ודור אם יצטטו את הגדרתו העצמית הזו.<sup class="footnote-marker">2</sup><i class="footnote">התלמוד (שם) אומר כי ה׳ כרת ברית על יסוד המילים הללו, והתחייב לסלוח לַשָּׁב שיקרא לו במידותיו. מכאן מרכזיותן בתפילות הימים הנוראים, ובייחוד יום כיפור.</i> ה׳ חנון ורחום ונוהג באהבה ובסליחה. זהו רכיב מרכזי באמונת ישראל.
אבל יש ברשימה הזו גם אזהרה. הקב״ה מוסיף: ״וְנַקֵּה לֹא יְנַקֶּה״, כלומר לא ישאיר את האשם נקי מעונש. ועוד, ה׳ ״פּוֹקֵד עֲו‍ֹן אָבוֹת עַל בָּנִים וְעַל בְּנֵי בָנִים עַל שִׁלֵּשִׁים וְעַל רִבֵּעִים״ – משפט לא פשוט הטעון עיון, אך איננו נושא הדיון שלנו הפעם. האזהרה אומרת לנו שיש מחילה אבל יש גם עונש. יש רחמים אבל יש גם דין.
מדוע? למה צריכים להיות דין וגם רחמים, עונש וגם מחילה? חז״ל אמרו כי ״בתחילה עלה במחשבה״ של הקב״ה לברוא את העולם ״במידת הדין. ראה שאין העולם מתקיים, הקדים מידת רחמים ושיתפהּ למידת הדין״.<sup class="footnote-marker">3</sup><i class="footnote">מובא ברש״י לבראשית א, א, ד״ה "ברא אלוהים".</i> אבל זה רק מחדד את השאלה. למה לא ויתר הקב״ה על מידת הדין לגמרי? למה אין די ברחמים ובסליחה לבדם?
תשובה מפתיעה ובלתי רגילה מספק לנו המחקר העדכני בכמה תחומים, מפילוסופיה מוסרית עד פסיכולוגיה אבולוציונית, מתורת המשחקים עד אתיקה סביבתית.
נקודת הזינוק הטובה ביותר היא מאמרו המפורסם של גארט הרדינג משנת 1968 על ״הטרגדיה של המון העם״.<sup class="footnote-marker">4</sup><i class="footnote">Garrett Harding, “The Tragedy of the Commons,” <i>Science</i> 13, vol. 162, no. 3859, December 1968, pp. 1243–1248.</i> הוא מבקש מאיתנו לדמיין נכס שאין לו בעלים מסוימים: כר מִרעה השייך לכולם (להמון העם), למשל, או הים והדגה אשר בו. הנכס מספק פרנסה לאנשים רבים – לחקלאים או לדייגים המקומיים. אלא שהוא מושך אנשים רבים מדי. יש רעיית־יתר או דיג־יתר, והמשאב מידלדל. האחו עלול להפוך לישימון. הדגים בסכנת הכחדה.<sup class="footnote-marker">5</sup><i class="footnote">זמן רב לפני גארט סופר הסיפור החסידי על הכפר שתושביו החליטו לתרום, איש איש, לוג יין כדי למלא מְכָל ולהגישו למלך בביקורו הממשמש ובא. המכל התמלא, אך בלילות שלאחר מכן, בחסות החשכה, בא בכל פעם אחד הכפריים אל המכל, שאב לו לוג יין ושפך במקומו לוג מים; מי כבר ירגיש בהבדל? כשהגיע המלך הגישו לו הכפריים את המכל, והוא טעם ממנו ואמר ״אח, מים זכים!״. זוהי, בתמצית, הטרגדיה של המון העם.</i>
מה קורה אז? למען הטוב המשותף, האינטרס של הכלל, כל אחד צריך מעתה להגביל את עצמו. קובעים אפוא מספר מרבי של בהמות שאדם יכול לרעות, או כמות מרבית של דגים. אבל יש המתפתים שלא לציית. הם ממשיכים ברעיית־היֶתר או בדיג־היתר. הם מעדיפים את הרווח האישי על פני הטוב המשותף. כל עוד הם מעטים והאחרים האכפתיים רבים, הרווח של הנצלנים הללו גדול, והפסדם של האחרים קטן. אלא שאם תתפשט התופעה, לא יהיה כלום לאף אחד.
זו הטרגדיה של המון העם, והיא מסבירה כיצד קורים אסונות סביבתיים ואסונות אחרים. הבעיה מכונה גם ״בעיית הטרמפיסט״, האדם המקדם את עניינו האישי בלי לתרום את חלקו לטוב המשותף. מצבים אלה מאפיינים בעיות אקטואליות כה רבות, שמדענים משלל תחומים חקרו אותם לעומק: ביולוגים מתמטיים כגון אנטול רפפורט ומרטין נובאק, וכלכלנים התנהגותיים כגון דניאל כהנמן ועמוס טברסקי ז״ל.<sup class="footnote-marker">6</sup><i class="footnote">ראו מאט רידלי, <b>מוצא המידות הטובות</b>, עברית: עמוס כרמל, תל אביב: זמורה ביתן, 2000; דניאל כהנמן, <b>לחשוב מהר, לחשוב לאט</b>, עברית: יעל סלע־שפירו, תל אביב: מטר, 2013; Robert Axelrod, The <i>Evolution of Cooperation</i>, New York: Basic, 1984; Martin Nowak and Roger Highfield, <i>Super Cooperators: Evolution, Altruism and Human Behaviour (or, Why We Need Each Other to Succeed)</i>, Edinburgh: Canongate, 2011.</i>
בין היתר, הם יצרו מצבים ניסויִיִים המדַמים בעיות מסוג זה. הנה דוגמה אחת. ארבעה שחקנים מקבלים 8 דולרים כל אחד. אומרים להם שהם יכולים להשקיע כמה שירצו בקרן משותפת, המניבה חמישים אחוזי רווח, ושסכום ההשקעות והרווחים יתחלק בשווה בין כולם בלי קשר לגודל השקעתם. זוהי, בעצם, המציאות באחו המשותף, המצמיח לכל הנהנים ממנו רווח שווה גם אם לא תרמו לו. וכך, בניסוי שלנו, אם כל אחד מארבעת השחקנים תרם את כל שמונת הדולרים שלו, 32 הדולרים שבקרן המשותפת יהפכו ל־48 דולר, ובחלוקה כל אחד יקבל 12 דולר. אבל אם שחקן אחד לא תרם כלום, והשאר תרמו איש איש 8 דולרים, בקרן המשותפת יהיו (לאחר תוספת 50 אחוזי הרווח) 36 דולר – ובחלוקה השווה כל שחקן יקבל 9 דולרים. יֵצא ששלושת המשקיעים ירוויחו דולר אחד נוסף להחזר ההשקעה, ואילו השחקן הרביעי, הטרמפיסט, ייהנה מרווח נקי של 9 דולרים.
אך המשחק לא נגמר כאן. סיבוב אחר סיבוב מתבקשים השחקנים לתרום, באותה שיטה. הם מתחילים להבין שיש ביניהם טרמפיסט, גם אם הניסוי בנוי כך שהשחקנים אינם יודעים מי תורם כמה. כאן קורה בדרך כלל אחד משני דברים. או שכולם מפסיקים לתרום לקרן (כלומר לטוב המשותף) – או שהם מסכימים ביניהם, אם ניתנת להם האפשרות, להעניש את הטרמפיסט. לא פעם להוטים המשתתפים להעניש את הנצלן אפילו אם הענישה תגרום להם עצמם להפסד – תופעה המכונה לעתים ״ענישה אלטרואיסטית״.
היו מן החוקרים שחיברו את המשתתפים בניסויים מעין זה למכונות אם־אר־איי, כדי לראות אילו אזורים במוח מופעלים כאן. התברר שהענשה אלטרואיסטית קשורה למרכזי העונג במוח. כדברי כהנמן, ״נדמה ששימור הסדר החברתי וכללי ההוגנות בדרך זו הוא תגמול כשלעצמו. ענישה אלטרואיסטית עשויה בהחלט להיות הדבר המאחד אנשים לכלל חברות״.<sup class="footnote-marker">7</sup><i class="footnote">כהנמן, <b>לחשוב מהר, לחשוב לאט</b>, עמ׳ 347.</i> ובכל זאת, אין מדובר בעניין משמח. עונש הוא בשורה רעה לכולם. העבריין סובל, אבל גם המענישים, המבזבזים זמן או כסף שאחרת היו מושקעים בשיפור התוצאה המשותפת. במחקרים בין־תרבותיים התברר שבארצות שהתנהגות טרמפיסטית רווחת בהן, האנשים נוטים להעניש בחומרה רבה יותר. הנטייה הגדולה ביותר לענישה מתגלה בחברות המושחתות ביותר, ובמקומות שבהם התחשבות בטובת הכלל היא תכונה נדירה. ענישה אפוא היא פתרון של מפלט אחרון.
וזה מביא אותנו אל הדת. סדרה שלמה של ניסויים שפכה אור על תפקידו של אורח החיים הדתי בהקשרים אלה. למשל, מבדקים שבהם יש למשתתפים הזדמנות לרמות ולהרוויח מכך. אם הנסיינים הקדימו למבדקים אלה, בלי שהנבדקים הבינו שיש קשר בין זה לבין הניסוי, דברים שגרמו למשתתפים לחשוב על רעיונות דתיים (למשל, הראו להם מילים המתייחסות לאלוהים, או הזכירו להם את עשרת הדיברות) – הם רימו פחות, באופן מובהק.<sup class="footnote-marker">8</sup><i class="footnote">Ara Norenzayan, <i>Big Gods: How Religion Transformed Cooperation and Conflict</i>, Princeton, N.J.: Princeton University Press, 2013, pp. 34–35.</i> המרתק הוא שלתוצאות בניסויים מסוג זה אין כל זיקה לאמונות שהמשתתפים מחזיקים בהן. ההבדל נגרם לא ב<b>אמונה</b> של נבדק באלוהים, אלא ב<b>היזכרות</b> הנבדק באלוהים לפני המבדק. מכאן מובנת חשיבותם של התפילה ושל טקסים דתיים שגרתיים אחרים. ברגעים של פיתוי, ההתאפקות שלנו תלויה פחות באמונה שברקע חיינו, ויותר במעשה המביא אמונה זו אל תשומת לבנו.
חשובים אף יותר הם הניסויים שנועדו לבדוק כיצד משפיעות דרכים שונות של חשיבה על אלוהים. האם אנחנו חושבים בעיקר במונחים של סליחה אלוהית, או של דין אלוהי ועונש משמים? בתוך הדתות הגדולות יש זרמים המדגישים את הצד האחד, וזרמים אחרים המעדיפים את משנהו. יש מטיפים של גיהינום וזפת רותחת, ויש המדברים בקול הדממה הדקה של האהבה. איזו מן הדרכים יעילה יותר?
כמובן, כשהנבדקים אתיאיסטים או אגנוסטיים, אין הבדל. שום דברי כיבושין דתיים אינם משפיעים עליהם. אולם בקרב המאמינים, ההבדל מובהק. <b>אנשים המאמינים באלוהים מעניש מרמים וגונבים פחות מאנשים המאמינים באלוהים מוחל וסולח. </b>ניסויים נוספים בדקו כיצד מתייחסים המאמינים לטרמפיסטים במצבי טוב־משותף מהסוג שתיארנו לעיל. התוצאות מפליאות. <b>אנשים המאמינים באלוהים מעניש, מענישים את זולתם פחות מאנשים המאמינים באל מוחל וסולח.</b><sup class="footnote-marker">9</sup><i class="footnote">שם, עמ׳ 47-44.</i><b> </b>אנשים המאמינים כי, כמאמר התורה, אלוהים ״נקה לא ינקה״, נכונים יותר להשאיר את מלאכת הענישה לאלוהים. <b>אלה המתמקדים בסליחה האלוהית נוטים יותר ליטול לידיהם את מלאכת הנקם ושילם</b>.
כך הוא גם כאשר משווים בין חֲבָרות. כאן, הניסויים השתמשו בסולם שאיננו מתאים כל כך ליהדות: שיעור האנשים בחברה המאמינים בגן עדן, לעומת שיעור האנשים בחברה המאמינים בגיהינום. ״במדינות בעלוֹת השיעור הגבוה ביותר של אמונה בגיהינום והשיעור הנמוך ביותר של אמונה בגן עדן – נמצאו שיעורי הפשיעה הנמוכים ביותר. לעומת זאת, החברות המבכרות את גן העדן על פני הגיהינום הן אלופות הפשיעה. תבנית זו נמצאה כמעט בכל הדתות הגדולות, ובכלל זה מגוון דתות נוצריות והינדיות ודתות סינקרטיות שהן תערובת של כמה דתות״.<sup class="footnote-marker">10</sup><i class="footnote">שם, עמ׳ 46.</i>
הממצא היה כה מפתיע, שהוא גרם לאנשים לשאול: אם כך, למה יש דתות הממעטות להדגיש את הענישה האלוהית? הפסיכולוג החברתי עזים שריף הציע הסבר זה: ״אמנם האמונה בגיהינום היא כנראה דרך יעילה יותר לגרום לאנשים להיות טובים – אבל האמונה בגן עדן היא דרך יעילה יותר לגרום לאנשים להרגיש טוב״. ולכן, אם רצונה של דת להביא תחת כנפיה מאמינים חדשים, ״קל הרבה יותר לשווק דת המבטיחה גן עדן שמימי מדת המאיימת על מאמיניה באש ובגופרית״.<sup class="footnote-marker">11</sup><i class="footnote">שם.</i>
ברור אפוא מדוע דווקא כאשר הקב״ה מונה את י״ג מידות רחמיו, ומכריז על עצמו חנון ורחום, ארך אפיים ורב חסד, הוא מקפיד להודיע שלא ינקה מעונש את הראוי לעונש. <b>עולם בלי דין אלוהי יהיה עולם עם יותר מרמור, ענישה ופשיעה, ופחות אכפתיות וסליחה, אפילו בקרב מאמינים דתיים</b>. ככל שאנו מאמינים יותר שאלוהים מעניש את האשמים, כך אנו עצמנו נוחים יותר לסלוח להם. ככל שפוחתת אמונתנו שאלוהים מעניש את האשמים, כך אנו נעשים שומרי טינה ושוחרי ענישה. זוהי עובדה הנוגדת את האינטואיציה. גילוייה מציג בפנינו את עומק חוכמתה של התורה בשאיפתה ליצור חברה אנושית וחומלת.
<h3>ויקהל</h3>
<h4>שבת; היום הראשון או האחרון?</h4>
<big><strong>שבת: היום הראשון או האחרון?</strong></big><br>הדיווח הארוך והמפורט של התורה על הקמת המשכן מופיע פעמיים: פרשות תרומה ותצווה ותחילת פרשת כי תישא מספרות על הציווי מפי ה׳, ופרשות ויקהל ופקודי על הביצוע בידי אדם. בכל אחת מן החטיבות הללו נסמכת לעניין המשכן המצווה לשמור את השבת (שמות לא, יב-יז; לה, א-ב).
יש לכך השלכות הלכתיות ואמוניות. ראשית, על פי מסורת התורה שבעל־פה, סמיכות העניינים נועדה להבהיר שהשבת דוחה את בניית המשכן.<sup class="footnote-marker">1</sup><i class="footnote">שבת מט ע״ב; וראו רש״י לשמות לא, יג ולשמות לה, ב.</i> ביום השביעי חדלים לא רק ממלאכות החול. אפילו מלאכת הקודש של בניית בית ה׳ נפסקת בו. כל כך קשורים הדברים זה בזה עד שחז״ל למדו מָהן המלאכות האסורות בשבת מן המלאכות שנעשו בבניית המשכן: אלה הם ל״ט אבות מלאכה.
ברובד מטפיזי יותר, מלאכת יצירת המשכן היא שיקוף אנושי למלאכת בריאת העולם (נרחיב על כך במאמר ״עלינו לשבח״ לפרשת פקודי). כשם שמעשה הבריאה הוביל אל השבת, כך גם מעשה המשכן; הקדוּשה בזמן, השבת, גוברת על הקדושה במרחב, המשכן.<sup class="footnote-marker">2</sup><i class="footnote">ראו בהרחבה בספרו של אברהם יהושע השל, <b>השבת</b>, עברית: אלכסנדר אבן־חן, תל אביב: משכל, 2003.</i>
מעניין ההבדל הבולט במיקומה של מצוות השבת בשתי החטיבות, חטיבת הציווי על המשכן וחטיבת הביצוע. בזו הראשונה, מצוות השבת מופיעה בסוף: בפרשת כי תישא, בין חתימת מצוות המשכן לבין סיפור העגל. ואילו בחטיבה השנייה, חטיבת הביצוע, מצוות השבת מופיעה בפתח: בתחילת פרשת ויקהל. מהי הסיבה להבדל זה?
במסכת שבת מופיעה מחלוקת בשאלה מה יעשה אדם הנמצא רחוק ממקום יישוב ואיבד את חשבון הימים: באיזה יום ישמור שבת? שתי תשובות מוצעות. רב הונא אומר, ״מונה שִשה ימים ומשַמר יום אחד״, כלומר היום שהאדם הבין בו כי שכח את החשבון ייחשב לו כיום א׳ בשבוע; ואילו רב חייא בר רב אומר, ״משמר יום אחד ומונה ששה״. שורש המחלוקת, מסבירה הגמרא, הוא זה: ״מר סבר כברייתו של עולם, ומר סבר כאדם הראשון״.<sup class="footnote-marker">3</sup><i class="footnote">שבת סט ע״ב.</i>
כלומר: מנקודת מבטו של בורא עולם, השבת היא היום השביעי; ואילו מנקודת מבטו של האדם, שנברא ביום שישי, השבת היא היום הראשון. המחלוקת היא מהי נקודת המבט שעלינו לאמץ – האלוהית או האנושית. הנה לנו אפוא תשובה פשוטה לשאלתנו על פרשיות השבת והמשכן. בחטיבה הראשונה, של הציווי על המשכן, נקודת המבט היא של המצווה, הקב״ה, ולכן מצוות השבת באה לאחר מצוות מלאכת המשכן. בחטיבה השנייה, של הביצוע, נקודת המבט אנושית – ולכן מצוות השבת, שהיא היום הראשון בשבוע וגם בהיסטוריה, באה לפני תיאור המלאכה.
אך ישנו רובד עמוק יותר, והוא טמון בהבדל מהותי בין בריאה אלוהית ליצירה אנושית. בבריאה אלוהית, אין מרחק בין הכוונה לבין הביצוע. אלוהים מדבר – והעולם נברא. ״ברוך שאמר והיה העולם״, אנו אומרים בפסוקי דזמרה שבתפילה. ולא רק שהביצוע מיָדי, הוא גם ודאי וידוע מרגע התכנון. כדברי הנביא ישעיהו: ״מַגִּיד מֵרֵאשִׁית אַחֲרִית וּמִקֶּדֶם אֲשֶׁר לֹא נַעֲשׂוּ; אֹמֵר עֲצָתִי תָקוּם וְכָל חֶפְצִי אֶעֱשֶׂה״ (מו, י).
לא כן אנו, בני האדם. לא פעם, סוף המעשה איננו ברור לנו בעת המחשבה תחילה. סופרים דגולים לעתים אינם יודעים לאן יוביל הסיפור את גיבוריהם, עד שהם כותבים אותו. מלחינים מתחילים סימפוניה מכמה נושאים ומוטיבים ואינם יודעים מראש איך היא תישמע בהשלמתה. וכמוהם ציירים הניגשים אל הבד הלבן. היצירתיות כרוכה באי־ודאות, במידה של הסתכנות. הדברים נכונים שבעתיים באשר להיסטוריה האנושית. ״חוק התוצאות הבלתי מכוונות״ מלמדנו כי מהפכות אינן נגמרות כמעט אף פעם כפי שתוכננו. מדיניות שנועדה לעזור לעניים משיגה לפעמים את ההפך.<sup class="footnote-marker">4</sup><i class="footnote">דוגמה קלסית לכך היא מדיניות הרווחה בארצות הברית ובבריטניה בשנות השישים, שניסתה להפחית את העוני. בשתי המדינות הללו שיעור העוני עלה מאז ועד לשנות השמונים. ראו בספרו של צ׳רלס מאריי Charles Murray, <i>Losing Ground</i>, New York: Basic Books, 1984, ובפרק מתוכו שתורגם לעברית – ״מגבלותיה של העזרה״, <b>השילוח</b> 2 (כסלו תשע״ז, דצמבר 2016), עמ׳ 113-99.</i> פרידריך האייק טבע את המונח ״התרמית הגורלית״ לכישלונה הבלתי נמנע בעיניו של ההנדסה החברתית – המחשבה שאפשר לתכנן התנהגות אנושית מגבוה.<sup class="footnote-marker">5</sup><i class="footnote">Friedrich Hayek, <i>The Fatal Conceit</i>, London: Routledge, 1988.</i> ואכן, הדבר בלתי אפשרי. הנדסה חברתית רחבת היקף היא לפיכך כישלון ידוע מראש.<sup class="footnote-marker">6</sup><i class="footnote">זו הייתה גם דעתו של קרל פופר. ראו בספרו Karl Popper, <i>The Poverty of Historicism</i>, London: Routledge and Kegan Paul, 1961.</i>
אפשרות אחת היא פשוט לתת לדברים לקרות. אולם רוח התפיסה ההיסטורית של היהדות אינה נוחה מחביקת ידיים כגון זו. מסורת בידי חכמינו, ״כל מקום שנאמר ׳וַיהי׳ אינו אלא לשון צער״.<sup class="footnote-marker">7</sup><i class="footnote">מגילה י ע״ב; ויקרא רבה יא, ז.</i> כשדברים פשוט הווים, הסוף בדרך כלל לא טוב.
הדרך האחרת היא, ככל הידוע לי, ייחודית ליהדות: לטעום מן הסוף כבר בהתחלה. זוהי משמעותה של השבת. שבת איננה סתם יום מנוחה. היא הטרמה של ״קץ ההיסטוריה״, של אחרית הימים. בשבת אנו משחזרים את ההרמוניה האבודה של גן עדן. בשבת איננו להוטים <b>לעשות</b> – אלא אנו שמחים <b>להיות</b>. ליום אחד, איננו רשאים לתמרן את העולם; במקום זאת, אנו שמחים בעולם שהרי הוא יצירת האמנות האלוהית העילאית. בשבת איננו מורשים להפעיל כוח או שליטה על בני אדם אחרים, או אפילו על חיות הבית. העשיר והעני חווים אותה באותו אופן, באותה מידה של כבוד אדם וחופש.
שום אוטופיה לא התגשמה אי־פעם (והרי זה פירוש המילה אוטופיה: ״שום מקום״) – אך יש אחת שעתידה להיות יוצאת דופן ולהתממש: העולם הבא. הסיבה לכך היא שאנו עושים חזרות לקראתו אחת לשבוע. השבת היא חזרה גנרלית לכינונה של חברה אידיאלית שעדיין לא נהייתה, אך עוד תהיה, כי אנחנו יודעים את יעדנו; כי אנו חווים אותו עוד מתחילת הדרך.
הנה לנו אפוא עומקה הסמלי של דרמת עשיית המשכן. במדבר, זמן רב לפני חציית הירדן והכניסה לארץ היעודה, אמר אלוהים לבני ישראל לבנות עולם בזעיר אנפין. עולם זה, המשכן, יהיה מקום של סדר דקדקני ומידות מדויקות – כי כזה הוא עולם הטבע הנברא, ובלעדי זאת לא היה מתקיים (ראו לעיל במאמר לפרשת תרומה ״הארכיטקטורה של הקדושה״). בניית המשכן הייתה אב־טיפוס סמלי של בניית חברה. כשם שהמשכן הוא בית לשכינת ה׳, כך תהיה גם החברה הישראלית אם היא תמלא אחר דבר ה׳. ייעודה העליון של חברה כזו הוא כינון הרמוניית קיום שאיננו חווים בחיי העמל והיומרה, העימות והתחרות שלנו.
ההרמוניה הזו עוד לא הגיעה לעולם המעשה שלנו, אך ה׳ רצה שנכיר את היעד הזה, שנדע לאן פנינו מועדות וכך לא נתעה במדבר הזמן. משום כך, בשלב הביצוע האנושי, השבת באה ראשונה, לפני בניית המשכן – אף על פי ששַבַּת־העולם, שַבּת־ההיסטוריה של אחרית הימים, תגיע אחרונה. ה׳ ״מַגִּיד מֵרֵאשִׁית אַחֲרִית״: כבר בראשית מעשה מודיע לנו את סופו, כבר מראשית הימים מגיד לנו את אחריתם. וכך, עוד לפני שאנו בוראים את המיני־עולם שלנו, המשכן, אנו מתחילים ב״חזרות״ למנוחה שתבוא אחרי מלאכת היצירה, לשלום העולמים שיחליף באחרית הימים את חיי היגע. לפני תחילת המסע אנחנו מציצים אל יעדו.
רק מי שיודעים לאן פניהם מועדות יגיעו ליעד, בין שהם רצים אליו בין שהם מזדחלים.
<h4>בניין אומה; תשובה עתיקה לבעיה עכשווית</h4>
<big><strong>בניין אומה: תשובה עתיקה לבעיה עכשווית</strong></big><br>לפעמים, נסיבות הגעתנו להבנה חדשה בַּתורה מעניינות לא פחות מההבנה החדשה עצמה. על מקרה מסוג זה אספר הפעם. בזכותו למדתי משהו על מבנה ספר שמות, ועל המקום שיש בספר זה לסיפור הארוך על בניית המשכן. גיליתי גם דבר חשוב לא פחות, והוא שלתורה עדיין יש הרבה מה ללמד אותנו, יהודים ולא רק יהודים, השואפים ליצור חברה טובה ומכילה יותר.
הכרתי את טוני בלייר לראשונה שנים אחדות לפני שנבחר לראש ממשלת בריטניה. הוא היה ועודנו אדם מאמין ובעל קרבת נפש לתנ״ך. בתקופה ההיא, כך סיפר לי, קרא בו מדי לילה. האמת היא שהשיחה הראשונה שלנו הייתה שיחה של לימוד תנ״ך. זה קרה כאשר טסנו יחד, ואיתנו גם הנסיך צ׳רלס, בחזרה מישראל, מהלווייתו של ראש הממשלה יצחק רבין ז״ל, ב־6 בנובמבר 1995.
בזמן הטיסה למדתי את פרשת השבוע מתוך מקראות גדולות. העימוד הייחודי של ספר זה, טקסט מרכזי המוקף בפירושים, צד את עינו של טוני בלייר. שום ספר אנגלי אינו מעוצב באופן דומה. הוא שאל אותי מהו הספר, ומדוע הוא מעומד כך. הסברתי לו מהו כל אחד מהטקסטים, מי היו המפרשים הקלסיים המופיעים במקראות הגדולות – רש״י, אבן־עזרא, הרמב״ן וחבריהם – מה היה הרקע ההיסטורי שלהם ומהם ההבדלים בין גישותיהם הפרשניות. הוספתי ואמרתי שאנו לומדים תמיד את התורה לאור הפירושים השונים, המייצגים את אופן הבנתה של התורה בתקופות שונות בתולדות היהדות.
הוא היה מוקסם, וביקש ממני ללמד אותו את הפרשה שלמדתי באותו רגע. הנסיך צ׳רלס הקשיב ברוב קשב ממושבו שמצדו השני של המעבר. לאורך השעה הבאה מצאתי את עצמי נותן שיעור למלך הבא של בריטניה ולראש הממשלה הבא שלה. בסוף אותה שעה עלה בדעתי הפסוק מתהלים ״וַאֲדַבְּרָה בְעֵדֹתֶיךָ נֶגֶד מְלָכִים וְלֹא אֵבוֹשׁ״ (קיט, מו), והודיתי לקב״ה על ההזדמנות שניתנה לי להגשים פסוק זה. מעתה והלאה היינו טוני בלייר ואני לידידים, ומשנתמנה לראש ממשלה המשכנו במסורת החדשה שלנו ונפגשנו לעתים מזומנות. לאחר שהיינו דנים בעניינים שעל סדר יומנו, חתמנו תמיד בלימוד קצר של קטע מהתנ״ך.
אף פעם לא ידעתי מראש מה יהיה קטע זה: הוא תמיד היה אותו קטע שהזדמן לראש הממשלה לקרוא בלילה הקודם. כך אירע שדנו פעם בספר איוב, פעם בירמיהו, ועוד ועוד. בפגישתנו האחרונה בכהונתו, בשנת 2007, לאחר שכבר הודיע שיתפטר, דנו בנבואת מיכה, באותו פרק נפלא ובו תמצית מאתגרת של החיים הדתיים הרצויים: ״הִגִּיד לְךָ אָדָם מַה טּוֹב וּמָה ה׳ דּוֹרֵשׁ מִמְּךָ: כִּי אִם עֲשׂוֹת מִשְׁפָּט, וְאַהֲבַת חֶסֶד, וְהַצְנֵעַ לֶכֶת עִם אֱלֹהֶיךָ״ (ו, ח). הזכרתי לבלייר שנשיא אמריקני, ג׳ימי קרטר, ציטט פסוק זה בנאום ההשבעה שלו.<sup class="footnote-marker">1</sup><i class="footnote">אפשר לקוראו כאן: http://www.bartleby.com/124/pres60.html.</i>
יום אחד אמר לי, ״הגעתי לקטע המשעמם״. ״איזה קטע משעמם?״ שאלתי. ״אתה יודע״, אמר, ״הקטע על המשכּן בסוף ספר שמות. זה נמשך ונמשך, נכון?״
הסכמתי, והצעתי להשוות זאת לאופן שבו פוליטיקאים שופטים את חשיבותה של ידיעה עיתונאית: על פי אורכה באינצ׳ים. סיפרתי לו על ההקבלות הלשוניות בין פרשיות המשכן לבין סיפור בריאת העולם בספר בראשית, ואז עמדתי על ההבדל הכמותי. לסיפור הבריאה מוקדשים שלושים וארבעה פסוקים בלבד, ואילו סיפור בניית המשכן משתרע על פני כחמש מאות.
הצעתי הסבר. אמרתי שלאלוהים כול־יודע וכול־יכול לא קשה לברוא עולם, לבנות משכּן לאנושות; לעומת זאת, לבני האדם המוגבלים מטבעם קשה לבנות משכּן לאלוהים. התורה אינה ספרו של האדם על אלוהים, אלא ספרו של אלוהים על האנושות; ולאלוהים חשוב איך <b>אנחנו </b>יוצרים, לא איך הוא יוצר. השליש האחרון בספר שמות, פרשיות בניית המשכן, אומר לנו שמשימתנו העיקרית היא לבנות בית לשכינה האלוהית. לבסוף בירכתי אותו בברכה שבירך משה את בוני המשכן: ״תשרה שכינה על מעשה ידיכם״.
כאן היה יכול סיפורנו לבוא אל סופו, אלמלא בעיה אחת: תשובתי לא הניחה את דעתי לגמרי. נזכרתי במדרש ידוע, המספר כי רבן יוחנן בן זכאי הסביר לרומאי אחד את מצוות פרה אדומה, ואמר שזהו מעין טקס להוצאת דיבוק. כשהלך הרומאי, שבע רצון מהתשובה, פנו התלמידים אל רבן יוחנן ואמרו לו, ״רבנו, לזה דחית בקָנֶה; לנו מה אתה אומר?״<sup class="footnote-marker">2</sup><i class="footnote">במדבר רבה יט, ח.</i>
התשובה שנתתי לראש הממשלה לא הייתה דחייה בקנה או בקש, ובכל זאת היא הותירה אחריה שאלה מתבקשת: גם אם האריכות בפרשיות המשכן נחוצה, מדוע הן כלולות בספר שמות, שעניינו <b>בניין אומה</b>? הן הולמות יותר את ספר ויקרא, העוסק בסדרי הקרבנות במשכן עצמו. מה עניין משכּן ליציאה מעבדות לחירות ולהולדתו של עם ישראל כאומה בריבונות האל? שאלה זו הוסיפה לנקר במוחי.
בינתיים התעוררה בבריטניה, ובמדינות אירופיות נוספות ובראשן הולנד, סוגיה חברתית ופוליטית בוערת. מדינות אלו אימצו בשלהי המאה העשרים את הרב־תרבותיות, הרעיון שלפיו בחברות האירופיות בנות זמננו, המתאפיינות במגוון אתני, לא צריכה להיות תרבות אחת דומיננטית. אולם עם השנים התחוור שמדיניות זו לא רק שלא הפחיתה את המתחים בחברה, אלא אף החריפה אותם. במקום להוביל, כפי שציפו, לאינטגרציה חברתית, היא הובילה לבדלנות. היא לא הפכה את החברות לסובלניות יותר, אלא לסובלניות פחות. ההולנדים הגדירו זאת היטב. סובלנות, הם אמרו, מתעלמת מהבדלים; רב־תרבותיות מתעסקת בהם כל הזמן.<sup class="footnote-marker">3</sup><i class="footnote">על כך, ועל הדברים שאומר להלן, כתבתי בהרחבה בספרי Jonathan Sacks, <i>The   Home We Build Together</i>, London: Continuum, 2007.</i>
עוד ועוד אנשים החלו לשאול בשנים ההן אם יש דרך מוצלחת יותר מהרב־תרבותיות, דרך שאין בה משום ויתור על רעיון החברה המכילה. כשהרהרתי בכך, חשבתי שוב על אותה שאלה בלתי פתורה בדבר מקומן של פרשיות המשכן בספר שמות. אם נושאו של ספר שמות הוא בניין אומה, זהו הספר הנכון לחפש בו תובנה בדבר ההתמודדות עם הבקיעים המתגלעים באומות בנות זמננו.
האתגר שניצב בפני משה היה אתגר זה ממש: איך להפוך אוסף של עבדים נמלטים לאומה מלוכדת. בפרק א בספר שמות נמצא התיאור הראשון של ישראל כאומה. פרעה קורא לבני ישראל ״עם״. אבל כפי שהראה הרב י״ד סולובייצ׳יק, עם הוא קהילה של גורל, לא קהילה של ייעוד. לקהילה של ייעוד מייחדת התורה את המילה ״עדה״.<sup class="footnote-marker">4</sup><i class="footnote">ראו מסתו ״קול דודי דופק״, <b>דברי הגות והערכה</b>, ירושלים: ההסתדרות הציונית העולמית, המחלקה לחינוך ולתרבות תורניים בגולה, תשמ"ב, בייחוד בעמ׳ 43-41.</i> לְעם יש עבר משותף; לְאומה משותף עתיד, בדמות מערכת של אידיאלים ושאיפות. המסע אל הלאומיות המתרחש בספר שמות הוא בעצם מסע חניכה של עם לכדי עדה.
לעם שמשה מנהיג יש שני מאפיינים המזדקרים לעין. ראשית, הוא נחלק לשנים־עשר שבטים. התורה מדגישה זאת בכל הזדמנות. השבטים עדיין אינם מאוחדים בזהות משותפת. שנית, עדיין יש בקרבו ״ערב רב״ (שמות יב, לח), קבוצה הטרוגנית של אנשים שאינם מבני ישראל. בפני משה עמדה אפוא בעיה המזכירה מאוד את זו הניצבת בפני מדינות בעלות מגוון אתני ותרבותי.
לא פחות מכך מזדקרת לעין בסיפור יציאת מצרים העובדה שבני ישראל טרם הגיעו לבשלות המוסרית הנדרשת כדי להיעשות אומה חופשית. הם אינם חדלים להתאונן. הם מתלוננים אחרי שהתערבותו הראשונה של משה אצל פרעה גורמת להכבדת עוּלם (שמות ה, כא). הם מתלוננים כשהם מגיעים לים סוף (יד, יא-יב). אחרי שהם חוצים את הים בחרבה, הם מתלוננים פעמיים על מחסור במים (טו, כג-כד; יז, ב), ופעם נוספת על מחסור במזון (טז, ב-ג). הדיוקן שהתורה מציירת הוא דיוקנו של עם בעל מנטליות של עבדים. עדיין אין הוא עם של אמונה, של ביטחון בה׳, של אחריות ושל איפוק. בני ישראל אינם מסוגלים לראות את מה שמעבר לטווח המיָדי. וזהו, הבה נזכור, העם שראה זה עתה את הנסים הגדולים ביותר בהיסטוריה, את עשר המכות ואת קריעת ים סוף.
ואז מגיע מעמד הר סיני, מאורע חסר תקדים של התגלות אלוהית לעם שלם. התורה מספרת, ״וְכָל הָעָם רֹאִים אֶת הַקּוֹלֹת וְאֶת הַלַּפִּידִם וְאֵת קוֹל הַשֹּׁפָר וְאֶת הָהָר עָשֵׁן, וַיַּרְא הָעָם וַיָּנֻעוּ וַיַּעַמְדוּ מֵרָחֹק״ (כ, יח). אך לא עברו ארבעים ואחד יום, וכשהעם ראה ״כִּי בֹשֵׁשׁ מֹשֶׁה לָרֶדֶת מִן הָהָר״ (לב, א) עשה את עגל הזהב. לאחר שמשה ירד מההר וכיתת את העגל מסופר, ״וַיַּרְא מֹשֶׁה אֶת הָעָם כִּי פָרֻעַ הוּא כִּי פְרָעֹה אַהֲרֹן לְשִׁמְצָה בְּקָמֵיהֶם״ (לב, כה). העם הפך לאספסוף פרוע. מה עוד יכול או צריך לקרות לעם כזה עד שייעשה לקבוצה מלוכדת בעלת תחושה של זהות ושל ייעוד? נסים גדולים מקריעת הים וההתגלות בהר סיני לא יכולים להיות. אם בהם לא היה די, מה כן?
בשלב הזה בדיוק, בתחילת פרשת ויקהל, משה מורה לעם לבנות את המשכן – וזוהי הברקה גאונית. כאילו אמר ה׳ למשה: אם רצונך ליצור קבוצה בעלת תחושה של זהות משותפת, תן לאנשים ליצור משהו ביחד. <b>לא מה שקורה לנו מפתח אצלנו זהות ואחריות, אלא מה שאנחנו עושים</b>. הדבר שהצליח לשנות את בני ישראל איננו דבר שה׳ עשה למענם, אלא דבר שהם עשו למענו.
עד בניית המשכן, סיפורם של בני ישראל הוא סדרה של אירועים שבהם ה׳ פעל בשביל העם. הוא שחרר אותם מהשעבוד, הוא קרע להם את הים, הוא נתן להם מים מן הסלע ומָן מִן השמים. כל אותו זמן הם רבו והתלוננו. לעומת זאת, לכל אורך בניית המשכן לא היו לא מריבות ולא תלונות. בני ישראל נתנו את רכושם, את זמנם ואת כישרונותיהם. הם נתנו כל כך הרבה, שמשה נאלץ להורות להם לחדול מכך (לו, ה-ז). זו התנהגות שלא נראתה קודם לכן. בני ישראל אכן השתנו – לא על ידי נס, אלא בכוח מאמציהם. מה שאנחנו עושים הוא המשַנֶה אותנו, לא מה שעושים לנו.
עתה היה ברור לי מדוע סיפור המשכן שייך לספר שמות, לא לספר ויקרא: מפני שזהו סיפור על בניין אומה. הדרך האפקטיבית ביותר להפוך אוסף של יחידים לקבוצה היא להציב בפניהם משימה שהם יוכלו למלא רק כקבוצה. ההירתמות למשימה תשבור את כל החלוקות השבטיות, החברתיות והתרבותיות. אומה איננה תלויה במוצא אתני משותף. היא יכולה לקום מתוך תחושת אחריות משותפת, הצומחת מביצועה של משימה משותפת.
הנה כי כן, התורה מתווה מוצא מפתיע מדילמות הרב־תרבותיות. היא מציעה שאזרחי המדינה יראו את עצמם כשותפים ביצירת חברה שהיא ״הבית שאנו בונים ביחד״. מהמחשבה הזו צמח ספר שפרסמתי בכותרת זו ב־2007.<sup class="footnote-marker">5</sup><i class="footnote">ראו הערה 3.</i> זוהי חלופה רדיקלית לרוב הגישות הפוליטיות בנות זמננו – אלו המבוססות על אתניות, למשל, או על תפיסת האזרחות כמערכת של זכויות, או על ראיית החברה כהתגלמותו של קונסנזוס מוסרי. היא משַווה ערך חיובי להבדלים אתניים ודתיים, אך באותה מידה גם ללכידות החברתית. היא מזמינה אותנו להביא את המורָשות השונות שלנו כתרומה לבית של כולנו, לטוב המשותף. היא בעצם אומרת: <b>אם אשמור על הייחודיות שלי, אתן לחברה מה שרק אני יכול לתת</b>. היא יוצרת זיקה חזקה בין בנייה לשייכות. אני קורא לזה ״רבגוניות משלבת״. וכל זה – בהשראת הסיפור המקראי על המשכן, שאריכותו ופרטנותו העיקו כל כך על טוני בלייר.
אני מספר את הסיפור הזה לא רק כדי להראות איך פרשה בתורה יכולה לעזור לפתור בעיה פוליטית וחברתית עכשווית, אלא גם כדי לומר דבר יסודי על לימוד התורה. התורה מבקשת לא רק שנלמד אותה, אלא שנִחיה אותה. התורה גם איננה רק קוד התנהגות פרטי, אלא עניינה הוא אופן בנייתה של חברה. אם נכונן דו־שיח בין התורה לבין החברה בת זמננו נמצא את עצמנו מועשרים בתובנותיה העתיקות־חדשות על המצב האנושי.
אחתום במסקנה אחת נוספת מן הטיעון שפיתחתי פה. הרב נורמן לם, לשעבר נשיא "ישיבה אוניברסיטה", העיר פעם שהוא מכיר רק בדיחה אחת בכל הגמרא: המימרה ״תלמידי חכמים מרבים שלום בעולם״.<sup class="footnote-marker">6</sup><i class="footnote">ברכות סד ע״א.</i> ברור, המשיך, שזה לא נאמר ברצינות. הרי הרבנים ידועים בריבוי הוויכוחים שהם מעוררים.
עניתי לו שהמימרה אינה בדיחה, אבל כדי להבין כיצד היא עשויה להיות מציאותית יש לקרוא את המשכה: ״תלמידי חכמים מרבים שלום בעולם, שנאמר ׳וְכָל בָּנַיִךְ לִמּוּדֵי ה׳ וְרַב שְׁלוֹם בָּנָיִךְ׳ (ישעיהו נד, יג); אל תקרי ׳בנייך׳, אלא ׳בונייך׳״. כשתלמידי החכמים, ומנהיגים בכלל, נעשים בונים, הם מרבים שלום. אחרת, הם יוצרים רק תרעומת. ההוכחה לכך היא המשכן. כל עוד בני ישראל עסקו בבנייה, שרר שלום ביניהם. כדברי ההוגה האנגלי ג׳ון ראסקין, ״הגמול הנעלה ביותר לעמלו של אדם אינו מה שהאדם מקבל בעבורו, אלא מה שהאדם נהיה בגללו״. דרך פשוטה אף יותר לומר זאת היא הסיסמה שהייתה בפי החלוצים בארץ ישראל, ״אנו באנו ארצה לבנות ולהיבנות בה״.<sup class="footnote-marker">7</sup><i class="footnote">ראו Eric Zakim, <i>To Build and Be Built: Landscape, Literature, and the Construction of Zionist Identity</i>, Philadelphia: University of Pennsylvania Press, 2006.</i> מה שאנחנו בונים בונה אותנו.
<h4>החיה הקהילתית</h4>
<big><strong>החיה הקהילתית</strong></big><br>בתחילת פרשת ויקהל משה עושה תיקון לחטא העגל. התורה רומזת לנו על כך כאשר היא פותחת את שתי הפרשיות בפעלים כמעט זהים. ״וַיִּקָּהֵל הָעָם עַל אַהֲרֹן״, נאמר בפסוק הראשון בסיפור העגל (שמות לב, א); ״וַיַּקְהֵל מֹשֶׁה אֶת כָּל עֲדַת בְּנֵי יִשְׂרָאֵל״, פותחת פרשתנו, מיד לאחר רדת משה מההר בשנית, עם הלוחות השניים ועם מחילתו של הקב״ה לעם (שמות לה, א). אלו הן שתי ההופעות הראשונות בתורה, והיחידות בספר שמות, של פעלים מהשורש קה״ל. הקשר בולט במיוחד לאור זהות הכתיב בין ״וַיִּקָּהֵל״ ו״וַיַּקְהֵל״. והלוא דבר אחד הוא. בני ישראל חטאו בעגל כאשר נקהלו, חטאו כקהילה – ועכשיו עליהם להתקהל שוב ולהיבנות מחדש כקהילה.
הרוחניות היהודית היא בראש ובראשונה רוחניות קהילתית. ״קהל״ ״וקהילה״ הן לה מילות מפתח. הקהילה, השותפות החברתית, היא יסוד מוסד בהווייתנו האנושית, לא רק בימי קדם אלא גם בימינו. כפי שנראה להלן, מחקרים מדעיים מאשרים כי לקהילה ולרקמה החברתית כוח בלתי רגיל בעיצוב חיינו. אך קודם – הבה נדייק ונראה מה עושה משה בפרשתנו. הוא מַפנה את מבטם של בני ישראל לשני מרכזים קהילתיים גדולים ביהדות, האחד במרחב ומשנהו בזמן. המרכז הקהילתי שבַּזמן הוא השבת. המרכז הקהילתי שבמרחב הוא המשכן, שהתגלגל לימים למקדש ובהמשך לבית הכנסת. בשני המקומות הללו ניכרת עוצמתה של הקהילה. בשבת, כשאנו מניחים בצד את העיסוקים והרצונות הפרטיים שלנו ומתקבצים יחדיו כקהילה; ובבית הכנסת, ביתה של הקהילה.
היהדות מחשיבה מאוד את היחיד. כל אדם הוא בעיניה עולם ומלואו. כולנו נבראנו בצלם אלוהים אך כל אחד מאיתנו שונה, ועל כן כל אחד הוא ייחודי ובלתי ניתן להחלפה. ובכל זאת, המילים ״לא טוב״ מופיעות לראשונה בתורה בפסוק ״לֹא טוֹב הֱיוֹת הָאָדָם לְבַדּוֹ״ (בראשית ב, יח). חלק גדול מאוד מהתורה ומהמצוות עניינו היחד. התורה מוקירה את האינדיבידואל, אך אינה מצדדת באינדיבידואליזם.
היהדות היא דת של קהילה. את הקדושות שבתפילותינו אנו יכולים לומר אך ורק במניין, הסף המזערי לקהילה. כשאנו מתפללים, אנו עושים זאת כקהילה. בקשותינו נאמרות ברובן בגוף ראשון רבים. מרטין בובר דיבר על אני־ואתה, אבל היהדות היא לאמתו של דבר דת של אנחנו־ואתה. לפיכך, כדי לכפר על החטא שבני ישראל חטאו כקהילה, משה שאף לקדש את הקהילה בזמן ובמרחב.
כאן טמון אחד מן ההבדלים היסודיים בין המסורת המערבית לבין התרבות העכשווית במערב. אפשר להתחקות אחר התגלעות הקרע בעזרת כותריהם של שלושה ספרים חשובים על החברה האמריקנית. בשנת 1950 פרסמו דיוויד ריזמן, נתן גלזר ורעואל דֶני ספר מעמיק על אופיים המשתנה של האמריקנים, שנקרא <b>הקהל הבודד.</b><sup class="footnote-marker">1</sup><i class="footnote">David Riesman, <i>The Lonely Crowd,</i> Cambridge, NJ: Yale University Press, 1950.</i> בשנת 2000 פרסם רוברט פאטנם מאוניברסיטת הארוורד את הספר <b>באולינג לבד,</b><sup class="footnote-marker">2</sup><i class="footnote">Robert D. Putnam, <i>Bowling Alone: The Collapse and Revival of American Community,</i> New York: Simon &amp; Schuster, 2000.</i> שתיאר את מעברם של האמריקנים מתחביבים קבוצתיים לבילויים ביחיד, בין היתר את המעבר מקבוצות ומועדונים של כדורת (באולינג) להליכה לאולמות של משחקי בודדים. ב־2011 פרסמה שֶרי טורקל מהמכון הטכנולוגי של מסצ׳וסטס ספר על השפעת הסמארטפונים והרשתות החברתיות, ושמו <b>לבד ביחד.</b><sup class="footnote-marker">3</sup><i class="footnote">Sherry Turkle, <i>Alone Together: Why We Expect More from Technology and</i> <i>Less from Each Other</i>, New York: Basic Books, 2011.</i>
הַקשיבו לַכותרים. בהצטרפם יחדיו הם מתארים את תהליך גדילתה המתמשכת של הבדידות. הם מציינים שלבים בתהליך הקריסה של הקהילה בחיים המודרניים. תיאור קולע לכך סיפק רוברט בֶּלה בכותבו כי ״הסביבה החברתית נפגעת לא רק ממלחמה, מג׳נוסייד ומדיכוי פוליטי. היא נפגעת גם מהרס הקשרים העדינים המחברים אדם לאדם, הרס המותיר את הבריות מפוחדות ובודדות״.<sup class="footnote-marker">4</sup><i class="footnote">Robert Bellah et al., <i>Habits of the Heart: Individualism and Commitment in American Life</i>, Berkeley: University of California Press, 1985, p. 284.</i>
כאן טמונה האקטואליות של שני נושאי פרשתנו, השבת והמשכן (בגלגולו הנוכחי: בית הכנסת). אלה הם נוגדנים להתפוגגות הקהילה. הם עוזרים לשקם את ״הקשרים העדינים המחברים אדם לאדם״. הם שבים ומחברים אותנו לכדי קהילה.
הַביטו בַּשבת. הפילוסוף מייקל וולצר כתב על ההבדל בין ימי חופשה לימי קדושה, והשבת בפרט.<sup class="footnote-marker">5</sup><i class="footnote">Michael Walzer, <i>Spheres of Justice</i>, Oxford: Blackwell, 1983, pp. 190–196.</i> רעיון החופשה כיום חג פרטי הוא חדש יחסית. וולצר מְתַארך את הולדתו לשנות השבעים של המאה התשע־עשרה. אופיו הוא אינדיבידואליסטי או משפחתי. ״כל אדם מתכנן את החופשה שלו, הולך לאן שלבו חפץ, עושה מה שהוא רוצה״. השבת, לעומת זאת, היא קולקטיבית במהותה: ״אַתָּה וּבִנְךָ וּבִתֶּךָ, עַבְדְּךָ וַאֲמָתְךָ וּבְהֶמְתֶּךָ וְגֵרְךָ אֲשֶׁר בִּשְׁעָרֶיךָ״ (שמות כ, ט). היא ציבורית, היא משותפת, היא נחלת כולם. חופשה היא סחורה. אנחנו קונים אותה. שבת איננה דבר שקונים. היא זמינה לכול בתנאים זהים: ״כולם מצטרפים, כולם נהנים״. לחופשה אנחנו יוצאים כיחידים או כמשפחה. את השבת אנו חוגגים כקהילה.
הוא הדין בבית הכנסת, מקדש המעט הקהילתי – מוסד ייחודי ליהדות שאומץ לימים, במתכונות אחרות, בנצרות ובאסלאם. הזכרנו את טענתו של רוברט פאטנם ב<b>באולינג לבד</b> שהאמריקנים נעשו אינדיבידואליסטים יותר. לדבריו, זהו אבדן של ״הון חברתי״, של הקשרים המחברים אותנו באחריות משותפת לטוב המשותף.
כעבור עשור תיקן פאטנם את התזה שלו.<sup class="footnote-marker">6</sup><i class="footnote">Robert Putnam and David E. Campbell, <i>American Grace: How Religion Divides and Unites Us</i>, New York: Simon &amp; Schuster, 2010.</i> ההון החברתי, אמר, עדיין קיים, ואפשר למצוא אותו בכנסיות ובבתי הכנסת. על פי מחקרים שערך, אנשים הפוקדים את בית התפילה דרך קבע נוטים יותר מאנשים אחרים לתת כסף לצדקה, לעסוק בפעילות התנדבותית, לתרום דם, ללוות אנשים הסובלים מדיכאון, להציע מקום ישיבה לזרים, לעזור לאנשים למצוא עבודה, וכן הלאה בעוד סוגים רבים של עשייה אזרחית, מוסרית ופילנתרופית. כללו של דבר, באנשים הללו פיעמה רוח אלטרואיסטית יותר מאצל אחרים. <b>הגעה קבועה לבית תפילה היא המשתנה המנבא המדויק ביותר לאלטרואיזם</b>, יותר מכל גורם אחר כגון מגדר, רמת השכלה, רמת הכנסה, גזע, אזור מגורים, מצב משפחתי, אידיאולוגיה וגיל.
מרתק מכול, פאטנם מצא שהרכיב המכריע הוא <b>ההשתייכות לקהילה דתית</b>, ולא זהותה ואמונתה של קהילה זו. במחקר נמצא שאתיאיסט המגיע באופן סדיר לבית תפילה (אולי כדי ללוות בן זוג או ילד), הסיכויים שיתנדב בבית תמחוי גדולים מהסיכויים שיעשה זאת מאמין דתי נלהב הנוהג להתפלל ביחידות בביתו. גורם המפתח הוא הקהילה.
זוהי כנראה אחת הפונקציות החשובות ביותר של הדת בעידן החילוני שלנו: היא גורמת לקהילות להוסיף להתקיים. רובנו זקוקים לקהילה. אנחנו יצורים חברתיים. ביולוגים אבולוציוניים העלו לאחרונה את ההשערה שהעלייה החדה בגודל המוח אצל ההומו ספיינס, לעומת מיני האדם הקודמים, קשורה יותר מכול בצורך להגדיל את הרשתות החברתיות שלנו. יכולתו של האדם לשתף פעולה בקבוצות גדולות מבדילה אותו מיתר בעלי החיים – ובזה הוא מתייחד מהם יותר מכפי שהוא מתייחד מהם בתבונתו. כדברי התורה, ״לא טוב היות האדם לבדו״.
מחקר שנערך לא מכבר הראה דבר נוסף. לזהותם של האנשים שאתם מתחברים אליהם יש השפעה עצומה על מה שאתם עושים ועל מה שאתם נעשים. ניקולס כריסטקיס וג׳יימס פאולר ערכו בשנת 2009 ניתוח סטטיסטי לקבוצה בת 5,124 נבדקים ול־53,228 קשָרים בין נבדקים אלו לבין ידידי המשפחה שלהם ועמיתיהם לעבודה. הם מצאו כי אם אחד מחבריו של אדם מתחיל לעשן, הדבר מגדיל באופן מובהק (ב־36 אחוז) את ההסתברות שגם אדם זה יתחיל לעשות כן. כך הוא גם באשר לשתיית אלכוהול, הרזיה, השמנה, ועוד דפוסי התנהגות רבים.<sup class="footnote-marker">7</sup><i class="footnote">Nicholas Christakis and James H. Fowler, <i>Connected: The Surprising Power of Our Social Networks and How They Shape Our Lives</i>, New York: Little, Brown and Company, 2009.</i> אנחנו נעשים דומים לאנשים הקרובים אלינו.
מחקר משנת 2000, שנבדקיו היו סטודנטים מקולג׳ דרטמות, העלה שסטודנט ששותפו לחדר הוא בעל הרגלי למידה טובים צפוי לשפר את הישגיו. מחקר משנת 2006, באוניברסיטת פרינסטון, הראה שאדם שנולד לו אחיין או אחיינית, הסבירות שהוא עצמו יוליד ילד בשנתיים הקרובות גדלה ב־15 אחוזים. יש דבר כזה, ״הידבקות חברתית״. אנחנו מושפעים עד מאוד מחברינו – כפי שקבע כבר הרמב״ם ב<b>משנה תורה</b>: ״דרך ברייתו של אדם להיות נמשך בדעותיו ובמעשיו אחר רעיו וחבריו, ונוהג במנהג אנשי מדינתו".<sup class="footnote-marker">8</sup><i class="footnote">הלכות דעות ו, א.</i>
וזה מחזיר אותנו אל משה ואל ״ויקהל״. משה מקהיל את העם, מעמיד במרכז חייו הדתיים את הקהילה, ונותן לה משכן במרחב והיכל בזמן. על ידי כך הוא מפגין את כוחה של הקהילה להיטיב, כנגד מעשה העגל שהראה מה גדול כוחה של הקהילה להרע. הרוחניות היהודית היא ברובה המכריע קהילתית מאוד. משום כך, אמונת ישראל היא בעיניי גאולה מן הבדידות.
<h3>פקודי</h3>
<h4>יושרה ציבורית</h4>
<big><strong>יושרה ציבורית</strong></big><br>דווקא מפני שפסוקי קריאת שמע מוכרים לנו כל כך, איננו מרבים להתעכב ולהרהר בפשרם. אחד הפסוקים הללו אומר, כידוע, ״וְאָהַבְתָּ אֵת ה׳ אֱלֹהֶיךָ בְּכָל לְבָבְךָ וּבְכָל נַפְשְׁךָ וּבְכָל מְאֹדֶךָ״ (דברים ו, ה). ״מאוד״ הוא כאן שם עצם; מה פירושו? ההבנה הרווחת היא ש״מאוד״ הוא כוח, חוזק או השתוקקות; בלשוננו השתרש הביטוי ״רוצה בכל מאודו״, כלומר בכל כוחו. אבל רש״י, בעקבות המדרש ותרגום אונקלוס, מפרש: ״בכל ממונך״.
אך אם כך הוא, הפסוק מעורר קושי – לפחות מבחינת סדר רכיביו. ״נַפְשְׁךָ״ פירושה כאן על פי חז״ל ״חייךָ״; ״אפילו הוא נוטל את נפשך״, מבאר רש״י. יש מקרים, נדירים מאוד לשמחתנו, שאנו מצווים למסור בהם את נפשנו ובלבד שלא לעשות עברה מסוימת. ואם כן, אם נצטווינו למסור את הנפש על אהבת ה׳, הרי קל וחומר שצריך לאהוב את ה׳ בכל ממוננו, כלומר אם נדרש מאיתנו קרבן כספי יקר. חז״ל ורש״י מסבירים שהכוונה למי ״שממונו חביב עליו מגופו״: בשבילו אין כאן קל וחומר, ויש לציין את הממון במפורש.
ממונו של מי חביב עליו מגופו? הרי מובן שהחיים חשובים מהממון. אבל חז״ל ידעו גם כי ״אדם בהול על ממונו״:<sup class="footnote-marker">1</sup><i class="footnote">שבת קיז ע״ב.</i> כשהדברים מגיעים לכסף, אנשים עושים דברים מוזרים, נחפזים, לא שקולים ואי־רציונליים. רווח כספי הוא פיתוי גדול, שעלול לגרום לנו לעשות דברים הפוגעים באחרים ובסופו של דבר פוגעים בנו עצמנו. לכן, בתחום הפיננסי, ובייחוד כשמדובר בכספי ציבור, אסור שיהיה מקום לפיתוי, ואסור שיישאר מקום לספק אם הכסף שימש למטרה שיועדה לו. נדרשים ניהול ספרים קפדני ושקיפות מלאה. בלעדיהם רובצת סכנה מוסרית. כספי ציבור הם כסף גדול, וכסף קל.
פרשת פקודי עמוסה דיווחים פרטניים על אופן השימוש בתרומות לבניית המשכן: ״אֵלֶּה פְקוּדֵי הַמִּשְׁכָּן מִשְׁכַּן הָעֵדֻת אֲשֶׁר פֻּקַּד עַל פִּי מֹשֶׁה, עֲבֹדַת הַלְוִיִּם בְּיַד אִיתָמָר בֶּן אַהֲרֹן הַכֹּהֵן״ (שמות לח, כא). היא ממשיכה ומונה את הכמויות המדויקות של הכסף, הזהב והנחושת שנאספו, ואת המטרות שהם שימשו להן. מדוע משה עשה כך? מדרש תנחומא מציע תשובה:
<span class="poetry indentAll">״וְהִבִּיטוּ אַחֲרֵי מֹשֶׁה״ (שמות לג, ח). ומה היו אומרים? היו מסתכלין מאחוריו ואומר אחד לחברו: ״ראה צַוָּארו! ראה שוקיו! אוכל משלנו, שותה משלנו!״ וחברו משיבו: ״רֵיקה! אדם שנתמנה על מלאכת המשכן, על ככרי כסף ועל ככרי זהב, שאין לו חקר ולא משקל ולא מניָן – מה אתה רוצה, שלא יהא עשיר?״ כששמע כן, אמר: ״חייכם, משנגמרה מלאכת המשכן, אני נותן להם חשבון״. כיוָן שנגמרה אמר להם: ״אֵלֶּה פְקוּדֵי הַמִּשְׁכָּן״ (שמות לח, כא).<sup class="footnote-marker">2</sup><i class="footnote">תנחומא, פקודי ז.</i></span>
משה הגיש דין וחשבון מפורט, כדי שיהיה ברור מעל לכל חשד שהוא לא שלח ידו בכספי תרומות. שימו לב להדגשה כי המניין לא נעשה בידי משה עצמו, אלא היה ״עֲבֹדַת הַלְוִיִּם בְּיַד אִיתָמָר בֶּן אַהֲרֹן הַכֹּהֵן״; במילים אחרות, בידי מבקרי חשבונות עצמאיים.
בתורה אין שום רמז להאשמות ולחשדות המתוארים במדרש, אך ייתכן שהוא מתבסס על הכרזתו של משה בזמן מחלוקת קורח, ״לֹא חֲמוֹר אֶחָד מֵהֶם נָשָׂאתִי וְלֹא הֲרֵעֹתִי אֶת אַחַד מֵהֶם״ (במדבר טז, טו; כלומר, לא לקחתי את חמורו של איש מישראל, ולא עשיתי רע אף לא לאחד מהם). האשמות בשחיתות ובהתעשרות אישית מופנות לא פעם כלפי מנהיגים, בצדק או שלא בצדק. היה אפשר לחשוב שהעובדה שאלוהים רואה כל מה שאנו עושים היא ערובה לכך שלא נחטא. אבל היהדות אינה סבורה כך. בגמרא מתועדת שיחה בין רבן יוחנן בן זכאי, בעת שהיה שכיב מרע, לבין תלמידיו שבאו להיפרד ממנו:
<span class="poetry indentAll">אמרו לו, ״רבינו, ברכנו״. אמר להם, ״יהי רצון שתהא מורא שמים עליכם כמורא בשר ודם״. אמרו לו תלמידיו, ״עד כאן?״ אמר להם, ״ולואי. תדעו, כשאדם עובר עבירה אומר, ׳שלא יראני אדם׳״.<sup class="footnote-marker">3</sup><i class="footnote">ברכות כח ע״ב.</i> </span>
כשבני אדם עוברים עברה, הם חוששים שמא יראה אותם אדם אחר. הם שוכחים שה׳ רואה אותם בכל מקרה. הפיתוי מסמא את ההיגיון. שום אדם אינו יכול להיות בטוח שהוא חסין מפניו.
במקום מאוחר יותר בתנ״ך, בספר מלכים, יש פסוק שאפשר להבין ממנו כי הביקורת החשבונאית של משה לא הייתה הכרחית. בימי המלך יהואש נאסף כסף לשיפוץ המקדש. על האיסוף הזה מסופר: ״וְלֹא יְחַשְּׁבוּ אֶת הָאֲנָשִׁים אֲשֶׁר יִתְּנוּ אֶת הַכֶּסֶף עַל יָדָם לָתֵת לְעֹשֵׂי הַמְּלָאכָה כִּי בֶאֱמֻנָה הֵם עֹשִׂים״ (מלכים א׳ יב, טז). האנשים שהופקדו על האיסוף היו ידועים כנאמנים וישרים, ולכן הם לא נדרשו להגיש דין וחשבון. משה היה כמובן אדם בעל יושר מוחלט שברור כי ״עשה באמונה״; לכן, לאור הפסוק הזה, ייתכן שעשה לפנים משורת הדין כשהגיש לעם את דו״ח פקודי המשכן.
הידיעה כי משה לא היה חייב לעשות מה שעשה – דווקא היא נותנת למעשהו תוקף מיוחד. בכספי ציבור צריכות להיות שקיפות ואחריותיוּת (accountability) אפילו אם האנשים המטפלים בכספים ידועים בניקיון כפיהם. אנשים במשרות אמון חייבים להיות בעלי יושרה מוסרית – וגם להיראות כאלה כלפי חוץ. יתרו חותן משה כבר ביטא רעיון זה כשהציע למשה למנות שרים שישפטו את העם, בהדגישו שאנשים אלה צריכים להיות ״יִרְאֵי אֱלֹהִים, אַנְשֵׁי אֱמֶת, שֹׂנְאֵי בָצַע״ (שמות יח, כא).
אם יש שופטים שלא יצא להם מוניטין כאנשי אמת שונאי בצע, יש חשש שהצדק, גם אם ייעָשה, לא יירָאה. חז״ל גזרו עיקרון כללי זה מסיפור בקשתם של בני גד וראובן ממשה להתיישב בעבר הירדן המזרחי (במדבר לב, א-לג). משה אמר להם שמעשה כזה יפגע ברוח העם; ייווצר רושם שבני השבטים הללו אינם מוכנים לחצות את הירדן ולהילחם לצד אחיהם את מלחמת כיבוש הארץ. בני גד וראובן הבהירו שבכוונתם להשתתף במלחמה ואף להיות ראשונים בחזית, והבטיחו שלא יחזרו אל מקנם וטפם שבעבר הירדן עד שכיבוש הארץ יושלם. משה הסכים, ואמר לנציגי שני השבטים שאם יקיימו את הבטחתם זו במלואה יהיו ״נְקִיִּם מֵה׳ וּמִיִּשְׂרָאֵל״ (לב, כב). ביטוי זה הונצח בהלכה, בדמות העיקרון ״אדם צריך לצאת ידי הבריות כדרך שצריך לצאת ידי המקום״.<sup class="footnote-marker">4</sup><i class="footnote">משנה, שקלים ג, ב.</i> לא מספיק להיות בסדר; חייבים <b>להיראות בסדר</b>, בייחוד כשיש מקום לשמועות ולחשדות.
בספרות חז״ל אפשר למצוא כמה דוגמאות ליישומים של כלל זה. למשל, כאשר נכנסים ללשכת השקלים במקדש, מקום ששם נשמר הכסף לקרבנות, אסור ללבוש פריטי ביגוד שאפשר להחביא בהם מטבעות:
<span class="poetry indentAll">אין התורם נכנס לא בפרגוד חָפוּת, ולא במִנעל, ולא בסנדל, ולא בתפילין, ולא בקמיע, שמא יעני ויאמרו ״מעוון הלשכה העני״, או שמא יעשיר ויאמרו ״מתרומת הלשכה העשיר״. לפי שאדם צריך לצאת ידי הבריות כדרך שצריך לצאת ידי המקום, שנאמר ״וִהְיִיתֶם נְקִיִּם מֵה׳ וּמִיִּשְׂרָאֵל״ (במדבר לב, כב) ואומר ״וּמְצָא חֵן וְשֵׂכֶל טוֹב בְּעֵינֵי אֱלֹהִים וְאָדָם״ (משלי ג, ד).<sup class="footnote-marker">5</sup><i class="footnote">שם.</i></span>
דוגמה נוספת, הנסמכת אף היא על הפסוק ״והייתם נקיים מה׳ ומישראל״: אסור לגבאי צדקה לפרוט את כספי קופת הצדקה בעזרת כספם הפרטי, ואסור לגבאי בית התמחוי לקנות בכספם עודפי מזון שעניים לא אכלו; פריטה והמרה של כספי צדקה, ומכירת עודפי מזון מבית תמחוי (כמובן, למטרת רכישת מוצרי מזון חדשים לבית התמחוי), צריכות להיעשות בעזרת צד שלישי. כל זאת, כדי שלא יחשדו בגבאים שהם מפיקים טובות הנאה מכספי ציבור.<sup class="footnote-marker">6</sup><i class="footnote">פסחים יג ע״א.</i>
ב<b>שולחן ערוך</b> נפסק כי יש לגבות צדקה בשניים, לפחות, כדי שכל גבאי יראה מה חברו עושה.<sup class="footnote-marker">7</sup><i class="footnote"><b>שולחן ערוך</b>, יורה דעה רנז, א.</i> יש מחלוקת בין המחבר, רבי יוסף קארו, לבין הרמ״א, בעל ההגהות, אם גבאי הצדקה צריכים להגיש דו״ח כספי. המחבר מסתמך על הפסוק ממלכים שציטטנו לעיל, ״ולא יחשבו את האנשים אשר ייתנו את הכסף על ידם לתת לעושי המלאכה כי באמונה הם עושים״, ופוטר את הגבאים ממטלה זו. אולם הרמ״א אומר שטוב יותר שהגבאים ידווחו, על פי העיקרון ״וִהייתם נקיים מה׳ ומישראל״.<sup class="footnote-marker">8</sup><i class="footnote">שם ב, ובהגהות הרמ״א.</i>
האמון הוא מיסודות החיים הציבוריים. אומה החושדת במנהיגיה שהם מושחתים איננה יכולה לתפקד ביעילות כחברה חופשית, צודקת ופתוחה. מסימניה של חברה טובה, שהמנהיגות בה נתפסת כשירוּת ולא כעמדת כוח שקַל לנצלה לרעה. התנ״ך הוא, בין היתר, ספר הדרכה על חשיבותו של הרף הגבוה בחיים הציבוריים. הנביאים היו המבקרים החברתיים הראשונים בעולם, וה׳ הסמיך אותם לדבר אמת אל בעלי השררה ולקרוא תיגר על מנהיגים מושחתים. התרסתו של אליהו כלפי אחאב, ומחאתם של עמוס, הושע, ישעיהו וירמיהו נגד אורחות החיים הלא אתיים של ימיהם, הם טקסטים קלסיים במסורת הזו, באשר הם מכוננים מאז ולתמיד את האידיאלים של ההוגנות, הצדק, היושר והיושרה. חברה חופשית בנויה על יסודות מוסריים, ויסודות אלה צריכים להיות בלתי מעורערים.
משה נתן דוגמה אישית כשהציג דו״ח כספי על השימוש בתרומות למיזם המשותף הראשון של עם ישראל. בעשותו זאת, הוא קבע תקדים חיוני לכל הדורות.
<h4>עלינו לשבח</h4>
<big><strong>עלינו לשבח</strong></big><br>אם מנהיג רוצה להפיק מבני קהילתו את המיטב, עליו לתת להם הזדמנות להראות שהם מסוגלים למעשים גדולים – ואז <b>לחגוג את הישגיהם</b>. זה מה שמתרחש ברגע מכריע לקראת סוף פרשתנו, רגע המוביל בעקבותיו את חומש שמות רב המעקשים והמרי אל חתימתו הנשגבת.
בני ישראל השלימו את מלאכת בניית המשכן. ואז מספרת התורה (שמות לט, לב ו־מג):
<span class="poetry indentAll"><b>וַתֵּכֶל</b> כָּל <b>עֲבֹדַת </b>מִשְׁכַּן אֹהֶל מוֹעֵד. וַיַּעֲשׂוּ בְּנֵי יִשְׂרָאֵל כְּכֹל אֲשֶׁר צִוָּה ה׳ אֶת מֹשֶׁה כֵּן עָשׂוּ... וַיַּרְא מֹשֶׁה אֶת כָּל <b>הַמְּלָאכָה</b>, וְהִנֵּה עָשׂוּ אֹתָהּ כַּאֲשֶׁר צִוָּה ה׳ כֵּן עָשׂוּ. <b>וַיְבָרֶךְ</b> אֹתָם מֹשֶׁה. </span>
מילים פשוטות למשמע אוזן – אך באוזן המיומנת מתהדהד בהן כתוב אחר, מסוף סיפור הבריאה בספר בראשית (שמות ב, א-ג):
<span class="poetry indentAll"><b>וַיְכֻלּוּ</b> הַשָּׁמַיִם וְהָאָרֶץ וְכָל צְבָאָם. <b>וַיְכַל</b> אֱלֹהִים בַּיּוֹם הַשְּׁבִיעִי <b>מְלַאכְתּוֹ</b> אֲשֶׁר עָשָׂה, וַיִּשְׁבֹּת בַּיּוֹם הַשְּׁבִיעִי מִכָּל <b>מְלַאכְתּוֹ</b> אֲשֶׁר עָשָׂה. <b>וַיְבָרֶךְ</b> אֱלֹהִים אֶת יוֹם הַשְּׁבִיעִי וַיְקַדֵּשׁ אֹתוֹ, כִּי בוֹ שָׁבַת מִכָּל <b>מְלַאכְתּוֹ</b> אֲשֶׁר בָּרָא אֱלֹהִים לַעֲשׂוֹת. </span>
שלוש מילות מפתח מופיעות בשני הקטעים: ״מלאכה״ (או עבודה), ״ויכל״ (להטיותיה) ו״ויברך״. ההדהוד אינו מקרי. זו דרכה של התורה לאותת על קשר בין כתובים, ולרמוז שאת המצווה או הסיפור האחד יש לקרוא לאורו של השני. כאן התורה מדגישה שבחומש שמות הושלם מה שהתחיל בחומש בראשית, מלאכה השלימה מלאכה. שימו לב לדמיון וגם להבדלים. ספר בראשית התחיל במעשה של בריאה <b>אלוהית</b>. ספר שמות נחתם במעשה של יצירה <b>אנושית</b>.
ככל שנעמיק לבחון את הפרטים בשני הכתובים, כך יתחוורו לעינינו קשרי הקשרים המחושבים שנטוו ביניהם. סיפור הבריאה בספר בראשית מאורגן בקפידה סביב סדרות בנות שבעה איברים. מסופר בו על שבעה ימים. המילה ״טוב״ מופיעה בו שבע פעמים, המילה ״אלוהים״ 35 פעמים (7 כפול 5), והמילה ״ארץ״ – 21 (7 כפול 3). בפסוק הפותח את הסיפור ואת הספר יש שבע מילים, בפסוק השני 14, ובפסקה החותמת אותו, פסקת ״ויכולו״ שציטטנו כאן – 35. בסיפור כולו יש 469 מילים (7 כפול 67).
והנה, גם סיפור בניית המשכן בפרשות ויקהל-פקודי בנוי סביב המספר שבע. המילה ״לב״ מופיעה שבע פעמים בקטע שמשה מפרט בו את החומרים לַבנייה (שמות לה, ה-כט), ועוד שבע פעמים בקטע המתאר כיצד בצלאל ואהליאב מתמנים לעשות את המלאכה (לה, לד–לו, ח). המילה ״תרומה״ מופיעה בסיפור שבע פעמים. בפרק לט, המתאר את הכנת בגדי הכהונה, מופיע הביטוי ״כַּאֲשֶׁר צִוָּה ה׳ אֶת מֹשֶׁה״ שבע פעמים – ועוד שבע בפרק מ.
התורה מפנה אפוא את תשומת לבנו לזיקה שבין בריאת העולם לבניית המשכן. עכשיו אנו מבינים מה המשכן ייצג: הוא היה מיקרו־קוסמוס, יקום בזעיר אנפין, שנבנה באותם חוכמה ודיוק שהעולם נברא בהם. מרחב של סדר אל מול תוהו הישימון חסר הצורה, המאיים תמיד, שבלב האדם. המשכן היה תזכורת מוחשית לשכינתו של אלוהים בקרב המחנה – שהיא בפני עצמה מטפורה לשכינתו בעולם כולו.
רעיון גדול והרה גורל מתעצב פה. בני ישראל, שהצטיירו לאורך רוב ספר שמות כממורמרים וככפויי טובה, קיבלו לאחר חטא העגל הזדמנות להוכיח שאפשר לגאול אותם, שהם מסוגלים למעשים גדולים. הם הוכיחו שהם יכולים להיות יצירתיים. בנדיבות לב ובכישרון כפיים בנו עולם מיניאטורי. במעשה סמלי זה הוכיחו שהם מסוגלים להיות, כניסוחם הקולע של חז״ל, ״שותפים במעשה בראשית״.
בזאת נסללה הדרך להשבת רוחם של בני ישראל ולשיקום תפיסתם העצמית כאומת הברית. אנו היהודים איננו מאמינים שאנו מוכתמים לעד בחטא קדמון, ושאיננו מסוגלים לגדולה מוסרית. להפך, העובדה שנבראנו בצלם אלוהים פירושה שאנו, בני האדם, לבדנו מכל היצורים החיים, ניחנו ביכולת ליצור. כשהישגם היצירתי הראשון של בני ישראל הגיע להבשלתו, משה בירך אותם ואמר, על פי חז״ל, ״יהי רצון שתשרה שכינה במעשה ידיכם״.<sup class="footnote-marker">1</sup><i class="footnote">ספרי במדבר, פינחס קמג.</i> גדולתנו הפוטנציאלית טמונה ביכולת שלנו ליצור מבנים, מערכות יחסים וחיים הנעשים בית לשכינה.
בברכו את בני ישראל ובשבחו את הישגם הראה להם משה את הדרך למעלה. הוא לימד אותם מה בידם להיות. זוהי חוויה שבכוחה לשנות חיים. אשתף אתכם בחוויה שחוויתי, מקרה בן זמננו.
סמוך לאחר מתקפת 11 בספטמבר 2001 קיבלתי מכתב מאישה לונדונית שאת שמה לא זיהיתי תחילה. בבוקר המתקפה על מרכז הסחר העולמי הרציתי על דרכים להעלאת קרנו של מקצוע ההוראה, והיא קראה על כך בעיתון. הדבר גרם לה לכתוב אליי ולהזכיר לי פגישה שהייתה לנו שמונה שנים קודם לכן.
אז, ב־1993, היא הייתה מנהלת של בית ספר מקרטע. היא שמעה כמה מתכניות הרדיו שלי, חשה קרבה לדברים שאמרתי, וחשבה שאולי תהיה לי תשובה לַבעיה שהטרידה אותה. הזמנתי אותה לבוא עם שניים מסגניה לביתנו. היא סיפרה לי שהמורל בבית הספר, בקרב המורים, התלמידים וההורים כאחד, ירוד מאי־פעם. הורים העבירו ממנו את ילדיהם. מספר התלמידים הנרשמים ירד מ־1,000 ל־500. תוצאות הבחינות היו גרועות: רק שמונה אחוזים מהתלמידים השיגו ציונים גבוהים. היה ברור שאם לא ייעשה שינוי גדול, יהיה צורך לסגור את בית הספר.
דיברנו כשעה על נושאים כלליים – בית הספר כקהילה, הדרך ליצור אתוס וכן הלאה – עד שהבנתי לפתע ששיחתנו דומה לרכבת שעלתה על הפסים הלא נכונים. המנהלת מתמודדת עם בעיה מעשית, לא עם בעיה פילוסופית. אמרתי: ״אני רוצה שתחיי מילה אחת: <b>לחגוג</b>״. היא השיבה לי באנחה. ״אתה לא מבין – אין לנו <b>שום דבר</b> לחגוג. הכול אצלנו מתפורר״. ״אם כך״, עניתי, ״<b>תמצאו</b> משהו לחגוג. אם תלמיד אחד הצליח השבוע יותר מבשבוע שעבר, תחגגו. אם למישהו יש יום הולדת, תחגגו. אם הגיע יום שלישי, תחגגו״. היא נראתה בלתי משוכנעת, אך הבטיחה לנסות את הרעיון.
עכשיו, לאחר שמונה שנים, היא כתבה כדי לספר לי מה אירע מאז. שיעור מקבלי הציונים הגבוהים נסק מ־8 אחוזים ל־65. מספר התלמידים הנרשמים שב ועלה מ־500 ל־1,000. את החדשות המרעישות היא שמרה לסוף: זה עתה עוטרה בתואר דֵיים של מסדר האימפריה הבריטית, אחד מתוארי הכבוד הגבוהים ביותר שהמלכה יכולה להעניק. התואר ניתן לה לרגל תרומתה לחינוך. ״רק רציתי שתדע״, סיימה את מכתבה, ״כיצד שינתה מילה אחת את בית הספר ואת חיי״.
היא הייתה מורה נהדרת, ולבטח לא נזקקה לעצתי. היא הייתה מוצאת את התשובה בעצמה בכל מקרה. אולם אף פעם לא היה לי ספק שקו פעולה זה יצליח. צמיחתנו האישית היא במידה רבה נגזרת של ציפיותיהם של אחרים מאיתנו. אם הן נמוכות, אנחנו נשארים קטנים. אם הן גבוהות, אנחנו מעפילים אליהן.
הבל הוא הרעיון שלכל אחד מאיתנו יש מנה קבועה של משכל, של מידות טובות, של יכולת לימודית, של מוטיבציה ושל דחף. אמנם לא כולנו יכולים לצייר כמו מונֶה או לחבר מוזיקה כמו מוצרט. אבל לכל אחד מאיתנו יש כישרונות ויכולות העשויים להישאר רדומים כל חיינו, עד שמישהו יעורר אותם. כולנו יכולים להגיע לגבהים שמעולם לא חשבנו שנגיע אליהם. כל שנחוץ לשם כך הוא ש<b>נפגוש אדם המאמין בנו, מאתגר אותנו, ולבסוף משנענינו לאתגר, מברך אותנו וחוגג את הישגינו</b>. זה הדבר שמשה עשה לאחר חטא העגל. תחילה נתן לבני ישראל ליצור, ואז בירך אותם ואת יצירתם בברכה שהיא מן הפשוטות והיפות שבכל הברכות: שהשכינה תשרה במעשה ידיהם.
השבח הוא חלק הכרחי מן ההנעה. הוא העלה בית ספר על המסלול. בעידן קדום יותר ובהקשר קדוש יותר הוא העלה את בני ישראל על המסלול. כשאנו משבחים את הישגיהם של אחרים, אנו משנים חיים.
<h4>מהו הסיפור של ספר שמות?</h4>
<big><strong>מהו הסיפור של ספר שמות?</strong></big><br>עם חתימת ספר שמות, אנו יכולים להביט לאחור ולשרטט את מבנהו. על פני השטח חומש שמות נראה כסיפור היסטורי מתובל במגוון מצוות ודינים, ההופך בשליש האחרון שלו, באופן שאינו הולם את אופיו, לדין וחשבון על הקמת המשכן. בקריאה רציפה של החומש הוא נדמה כאומר: כך וכך קרה, והנה דו״ח האירועים.
אשר לתוכן העלילה, הוא נראה כסיפורה של התערבות אלוהית במהלך ההיסטוריה האנושית, התערבות ששינתה אותה לעד. בני ישראל שועבדו; אלוהים שחרר אותם. הנסים שבספר שמות הם בקנה מידה שאין לו אח בשום ספר אחר במקרא, בשום תקופה אחרת בהיסטוריה היהודית ובשום ספרות דתית אחרת. עשר המכות, קריעת ים סוף, מעמד הר סיני, המן מהשמים, המים מהסלע – מאורעות על־טבעיים אלה טבעו חותם נצחי בתודעה היהודית. ולא רק בתודעה היהודית: ספר שמות היה השראה למהפכה האנגלית במאה השבע־עשרה, למהפכה האמריקנית במאה השמונה־עשרה, ולתנועות שחרור רבות במאה העשרים מדרום אמריקה עד דרום אפריקה. יציאת מצרים היא לַמערב כולו נרטיב־על של תקווה, אש תמיד של שאיפה לחופש.
אולם התורה לעולם איננה תיעוד היסטורי גרידא. לעלילה ההיסטורית של ספר שמות יש תכלית, יש נושא מאחד, יש מבנה מוסרי, יש נקודת התחלה ונקודת יעד. זוהי היסטוריה שמחולליה אינם החלטות של גיבורים בשר ודם. אלוהים הוא חלק מהותי מהסיפור: הוא הבמאי והוא גם השחקן הראשי. הסיפור רחוק מלהיות מקרי. מצרים, "בית עבדים" שעם שלם משועבד בה, ואף נידון להכחדה, היא בעצם מה שקורה כשבני אדם – פרעונים, שליטים, רודנים – חושבים עצמם לאלים: כשהמחוקק מעל לחוק. וזה עדיין קורה. עלינו רק לחשוב על גרמניה הנאצית, על ברית המועצות של סטלין ועל שלל משטרים רצחניים שעומדים בתוקפם בעצם ימינו אלה, כדי להבין שסיפור יציאת מצרים, הסיפור של ספר שמות, איננו רק היסטוריה. תכניה של התורה נצחיים ואינם חדלים להיות רלוונטיים כל עוד בני אדם מבקשים לשלוט באחרים באמצעות שימוש בכוח.
קריאה זהירה בספר שמות, קריאה קשובה לדקויות ולמבנים, תגלה לנו שהוא איננו רק דרמה אלוהית שכל הפעולות החשובות בה שייכות לקב״ה. ישנו סאב־טקסט, סיפֵּר־שכנגד המלווה את הספר לאורכו, והוא מספר סיפור שונה בתכלית. סיפור שני זה עניינו ההשבה המתמשכת של האחריות מאלוהים לבני האדם. לא העוצמה האלוהית נמצאת במרכזו של הסיפור הזה, אלא ההַעֲצמה האלוהית. הקב״ה כמו אומר לבני ישראל: אני אשמור עליכם, אבל אז אלמד אתכם איך לשמור על עצמכם. אוציא אתכם לחופשי, אבל אז אבקש מכם ללמוד איך ליצור חברה חופשית. אלוהים המחנך נוכח בספר שמות לא פחות מאלוהים המשחרר, וכך גם באשר לדמות האנושית המרכזית בדרמה הזו, משה. בספר שמות יש הרבה מן העל־טבעי, אבל גם הרבה מן הטבעי. אלוהים מראה לנו את הדרך, אבל מצפה מאיתנו ללכת בה בעצמנו, ללמוד לקרוא את מפת הגאולה ולנווט במִדבר הזמן בין הסכנות המשחרות תמיד לרגליו של הצועד אל חירותו.
בהביטנו בספר בשלמותו אנו רואים שהסיפור מתחלק לשתי קשתות מָסיביות, ולכל אחת מהן מבנה כיאסטי, מבנה ראי. הראשונה, המשתרעת מפרק א עד פרק כד, היא סיפור שאפשר לתת לו את הכותרת "מעבדות לחירות". וזה מבנהו:
<span class="poetry indentAll">חברה לא צודקת (א-ו)<br>.....יציאה לחירות: עשר המכות (ז-יג)<br>..........קריעת ים סוף (יד-יח)<br>.....חירות: עשרת הדיברות (יט-כ)<br>חברה צודקת (כא-כד)</span>
הסיפור מתחיל בשעבוד במצרים. הוא נחתם בקובץ דינים ובו בין היתר חובת שחרור עבדים בשנה השביעית וכמה מצוות המבקשות להזכיר לבני ישראל את חוויית השעבוד במצרים. ״וְגֵר לֹא תוֹנֶה וְלֹא תִלְחָצֶנּוּ, כִּי גֵרִים הֱיִיתֶם בְּאֶרֶץ מִצְרָיִם״ (כב, כ). ״וְגֵר לֹא תִלְחָץ. וְאַתֶּם יְדַעְתֶּם אֶת נֶפֶשׁ הַגֵּר, כִּי גֵרִים הֱיִיתֶם בְּאֶרֶץ מִצְרָיִם״ (כג, ט). לחברה שבני ישראל הצטוו לבנות אין ולו קורט מההדר האימפריאלי של מצרים. היא תהיה תשליל של מצרים. חברה המושתתת לא על כוח אלא על כבוד לאדם ולחירותו.
התורה איננה מבטלת את העבדות, אבל היא מצמצמת ומגבילה אותה באופן שיעמיד את העם על מסלול שסופו ביטולה הגמור. אנו נוטים לשכוח מה ארוך היה המסלול הזה, אפילו בחברות המתקדמות ביותר. בבריטניה ובארצות הברית העבדות התקיימה עד המאה התשע־עשרה, ובארצות הברית ביטולה הושג במחיר מלחמת אזרחים. הכוח החזק ביותר המכוון ליעד זה הוא השבת: ״שֵׁשֶׁת יָמִים תַּעֲבֹד וְעָשִׂיתָ כָּל מְלַאכְתֶּךָ. וְיוֹם הַשְּׁבִיעִי שַׁבָּת לַה׳ אֱלֹהֶיךָ. לֹא תַעֲשֶׂה כָל מְלָאכָה אַתָּה וּבִנְךָ וּבִתֶּךָ עַבְדְּךָ וַאֲמָתְךָ וּבְהֶמְתֶּךָ וְגֵרְךָ אֲשֶׁר בִּשְׁעָרֶיךָ״ (כ, ח-ט). יום אחד בשבוע נשם כל עבד את אווירה הפתוח של החירות. אין דבר מהפכני מזה: הפיכתה של העבדות מגזֵרת גורל מוּלדת למצב זמני והפיך.
זהו הסיפור הראשון, המובנֶה היטב, שקריעת ים סוף היא נקודת המרכז והמפנה שלו: שם חצה העם את הגבול שבין מצרים, שטח שיפוטו של פרעה, לבין המדבר, ארצו של שום איש, מקום שבו לא היה דבר שיחצוץ בין בני ישראל לאלוהים. שתי סצנות דומות זו לזו מתרחשות בפתח סיפור זה ובסופו. תחילה אנו פוגשים את משה בהגיעו אל ״הַר הָאֱלֹהִים חֹרֵבָה״ (ג, א), נועד לבדו עם אלוהים שבסנה הבוער באש. בסצנה השנייה אנו מוצאים את משה שוב באותו הר, שוב לבדו עם אלוהים, ״וּמַרְאֵה כְּבוֹד ה׳ כְּאֵשׁ אֹכֶלֶת בְּרֹאשׁ הָהָר לְעֵינֵי בְּנֵי יִשְׂרָאֵל״ (כד, יז). בין שני המאורעות הדומים הללו הכול השתנה. משה נעשה מנהיג. העם יצא לחופשי. נסים אדירים התחוללו. עריץ הובַס. אולם כמו כדי להדגיש את סימטריית הבבואה של העלילה, הסיפור מסתיים כפי שהתחיל – ה׳ מדבר אל משה בהר מתוך האש. זו הייתה דרמה עתירת שחקנים וניצבים: העם המצרי כולו ועם ישראל שעתה הוא רב ועצום. אולם בסצנות המסגרת משתתפים רק שניים: אדם אחד, משה, וקולו של אלוהים, כאילו ללמדנו שדווקא כך מִשתנָה היסטוריה: בדו־שיח הפנימי שבין נפש אחת לבין אלוהי החופש וכבוד האדם.
הקשת השנייה עוסקת פחות בפוליטיקה ויותר ברוחניות ובמקומו של אלוהים בחברה. סמלה הוא המשכן, ומִבנהָ כדלהלן:
<span class="poetry indentAll">משכן: הוראות (כה – לא, יא)<br>.....שבת (לא, יב-יח)<br>..........חטא העגל (לב-לד)<br>.....שבת (לה, א-ג)<br>משכן: ביצוע (לה, ד – מ) </span>
הפעם נקודת המפנה של המבנה היא חטא העגל, והסוגיה הנידונה בו היא מה שמקס ובר כינה ״הַשְׁגָּרַת הכריזמה״.<sup class="footnote-marker">1</sup><i class="footnote">בפרט בספרו <b>תיאוריה של ארגון חברתי וכלכלי</b>: Max Weber, <i>Theory of Social and Economic Organization</i>, trans. A.R. Anderson and Talcott Parsons, New York: Oxford University Press, 1947.</i> איך הופכים מאורעות כבירים לשגרה יום־יומית? איך מנציחים השראה כאשר המנהיג הכריזמטי כבר איננו? פרשת עגל הזהב אירעה כאשר השפעת ההתגלות בהר סיני החלה לפוג, ומשה נעדר והיה חשש שלא ישוב לעולם. אימת ההיעדר הזו, היא ולא התשוקה לעבודה זרה, מסבירה את עשיית העגל.
תובנה של זיגמונד פרויד מהקשר אחר לגמרי מובילה אותנו אל לב הבעיה. לדידו של פרויד, הדרמה האנושית המרכזית היא המתח שבין אבות לבנים. האב מעורר התנגדות אצל הילד כי הוא מקבל, במקום הילד כביכול, חלק מתשומת לבה של האם. אולם כשהאב נעדר, הילד חש תערובת של אשמה ואימה, ומַבנה לעצמו מעין דמות אב חלופי.<sup class="footnote-marker">2</sup><i class="footnote">פרויד פיתח את הטיעון ביצירותיו <b>טוטם וטאבו </b>(1913),<b> עתידה של אשליה </b>(1927), <b>תרבות ואי־נחת</b> (1930) ו<b>משה ואמונת הייחוד </b>(1939).</i> זה היה תפקידו של עגל הזהב: תחליף לאל בלתי נראה ולאב נעדר: לקב״ה ולמשה שהוא מנהיג ודמות אב.
כולנו, חשב פרויד, ילדים המשתוקקים לדמות אב גם כשאנו ממורמרים עליה. ויש לכך השלכות על חייהן של אומות. הדבר מסביר את הכיסופים למנהיגים חזקים – לנפוליאונים, להיטלרים – הגורמים לנו להרגיש בטוחים גם כשהם עושקים את חירותנו. במובן זה, לעגל הזהב יש גם ממד פוליטי. כשאומה מאבדת עשתונות בהיעדר מנהיג חזק, היא מפגינה חוסר מוכנות לחופש.
עולה מכך שלמשכן היו שתי משמעויות שונות למדי. הראשונה גלומה במשכן עצמו: סמל נראה לעין של שכינת ה׳ בקרב העם. העם מקבל אישור מַתמיד לנוכחותו של ה׳, ואין לו סיבה לחשוש שהוא ייעדר או ינטוש.
המשמעות השנייה, החשובה לא פחות, גלומה ב<b>בניית</b> המשכן. עד לאותו זמן הכול נעשה <b>בשביל</b> העם, וכמעט שום דבר לא נעשה <b>על ידיו</b>. כאמור בדרשתי לפרשה הקודמת, מה שמשַנֶּה אותנו הוא מה שאנחנו עושים, לא מה שנעשה בשבילנו. מרגע שבני ישראל הוטענו במשימה קונסטרוקטיבית, כזו שכל אחד מהם יכול לתרום לה, התנהגותם השתנתה להפליא. הם הפגינו רצון רב כל כך לתרום, שהתרומות גדשו את הסאה ומשה נאלץ לומר להם לחדול. בניית המשכן הייתה ההזדמנות הראשונה שניתנה לבני ישראל לפעול כאנשים חופשיים ויצירתיים. היא הייתה חלק מחניכתם אל החירות.
המשכן, על שִגרת הפולחן שבו, היה השגָרה של כריזמה. הוא היה מעין הר סיני נייד. אש ההתגלות בהר סיני הייתה לאש תמיד, שהלכה איתם בכל אשר ייסעו ויחנו. נביאים מוֹסרים את דבר ה׳ לזמן ומקום מסוימים; כוהנים חיים את דבר ה׳ בכל המקומות והזמנים. הנביאים כריזמטיים, לא כן הכוהנים. לא ספונטניות נדרשת מהכוהנים, כי אם המשכיות.
למראית עין, אין קשר בין שני חלקי ספר שמות. אך כזכור מדרשתי לפרשה הקודמת, בעיניי יש ביניהם קשר הדוק. לספר שמות וליהדות בכללותה יש תזה רדיקלית, שנוכחותו של אלוהים הכרחית לכל חברה השואפת שלא להידרדר לדיכוי ולשחיתות, לעריצות ולעוול. בלב ברית סיני עומד רעיון ייחודי בתולדות הדתות, שישראל היא <b>אומה תחת ריבונות האל</b>. יכולים להיות לה מנהיגים אנושיים: משה היה מנהיג מסוג אחד, השופטים מנהיגים מסוג אחר, המלכים סוג שלישי, ובמדינת ישראל של ימינו יש כנסת הנבחרת באופן דמוקרטי. אבל ביהדות כל כוח אנושי שהוא, כפוף לסמכות־העל של אלוהים. ההדק כפוף לצדק. נביא יכול למתוח ביקורת על מלך. שום שליט אינו עומד מעל לחוק. יש גבולות מוסריים לכוח. אלו הם יסודות החברה החופשית אז והיום.
כשבני אדם שוכחים לעבוד את האלוהים הם מתחילים לעבוד בני אדם אחרים, ומכאן קצרה הדרך לעריצות. החוקים החברתיים בספר שמות (פרקים כא-כג) קשורים אפוא באופן מהותי לבניית המשכן, סמלה של הנוכחות האלוהית בלב המחנה, בלב החברה החופשית.
וישנה גם קשת סיפורית שלישית, הנותרת סמויה מעינינו עד לסוף הספר. שם נשמעות לפתע באוזנינו מילים המחזירות אותנו אל תחילת התורה, אל סיפור בריאת העולם:
בריאת העולם בניית המשכן <b>וַיַּרְא</b> אֱלֹהִים <b>אֶת כָּל</b> אֲשֶׁר <b>עָשָׂה</b> <b>וְהִנֵּה</b> טוֹב מְאֹד. (בראשית א, לא)
<b>וַיְכַל</b> אֱלֹהִים בַּיּוֹם הַשְּׁבִיעִי <b>מְלַאכְתּוֹ</b> אֲשֶׁר עָשָׂה וַיִּשְׁבֹּת בַּיּוֹם הַשְּׁבִיעִי מִכָּל מְלַאכְתּוֹ אֲשֶׁר עָשָׂה.<b> וַיְבָרֶךְ</b> אֱלֹהִים אֶת יוֹם הַשְּׁבִיעִי וַיְקַדֵּשׁ אֹתוֹ, כִּי בוֹ שָׁבַת מִכָּל מְלַאכְתּוֹ אֲשֶׁר בָּרָא אֱלֹהִים לַעֲשׂוֹת. (בראשית א, לא; ב, ב-ג) <b>וַיַּרְא</b> מֹשֶׁה <b>אֶת כָּל</b> הַמְּלָאכָה <b>וְהִנֵּה</b> <b>עָשׂוּ</b> אֹתָהּ כַּאֲשֶׁר צִוָּה ה׳ כֵּן עָשׂוּ. <b>וַיְבָרֶךְ</b> אֹתָם מֹשֶׁה. (שמות לט, מג)
<b>וַיְכַל</b> מֹשֶׁה אֶת <b>הַמְּלָאכָה</b>. וַיְכַס הֶעָנָן אֶת אֹהֶל מוֹעֵד וּכְבוֹד ה׳ מָלֵא אֶת הַמִּשְׁכָּן. (שמות מ, לג-לג)     ההדהודים המילוליים צפופים מכדי שנתעלם מהם. ״וירא״, ״את כל״, ״עשה/עשו״, ״והנה״, ״ויכל״, ״מלאכתו/המלאכה״, ״ויברך״ – שבע המילים הללו מופיעות בשתי הפסקאות הקצרצרות. המספר שבע ממלא תפקיד מפתח בפרקיו האחרונים של ספר שמות. הביטוי ״כַּאֲשֶׁר צִוָּה ה׳ אֶת מֹשֶׁה״ מופיע בפרק לט, המספר על הכנת בגדי הכהונה, שבע פעמים. בפרק מ, בסיפור הקמת המשכן בידי משה (פסוקים יז-לג), הוא מופיע שבע פעמים נוספות. קידוש הכוהנים והמזבח נמשך שבעה ימים (כט, לה-לז) – המקבילים לשבעת ימי הבריאה, ולשבע הפעמים שנאמר בהן שאלוהים ראה ״כִּי טוֹב״ בסיפור הבריאה בבראשית פרק א.<sup class="footnote-marker">3</sup><i class="footnote">על ארגון סיפור הבריאה בפרשת בראשית וסיפור הקמת המשכן בפרשות ויקהל-פקודי סביב המספר שבע וכפולותיו, ראו עוד בתחילת המאמר הקודם, ״עלינו לשבח״.</i>
בניית המשכן בידי בני ישראל היא שיקוף של בריאת העולם בידי אלוהים. אין זה מקרה ש<b>תאריך</b> השלמת המשכן, ״בַּחֹדֶשׁ הָרִאשׁוֹן... בְּאֶחָד לַחֹדֶשׁ״, (מ, יז) הוא גם יום הולדתו של העולם, וכן היום שהיבשה נראתה בו לראשונה אחרי המבול (בראשית ח, יג), תחילת "בריאתו" המחודשת של העולם אחרי שהמים שיחתוהו. הבריאה האנושית משקפת את הבריאה האלוהית. הבית שאלוהים בונה לאדם מאזן את הבית שהאדם בונה לאלוהים. סופו של ספר שמות מחזיר אותנו לתחילת ספר בראשית.
זוהי הפתעה ספרותית של ממש. לאורך ספר שמות נמצאנו מרחק ת״ק פרסאות מהנושאים המטפיזיים של תחילת ספר בראשית. ספר שמות עוסק בהיסטוריה; פרקים א-ב של ספר בראשית – בקוסמולוגיה. החתימה המפתיעה של ספר שמות מסגירה לעינינו לראשונה מאפיין מרהיב של התורה, כפי שהיא עד לנקודה זו: בראשית ושמות יוצרים יחדיו סימטריית ראי. זוהי הקשת השלישית, הגדולה, והנה המבנה שלה:
<span class="poetry indentAll">יצירת העולם (בראשית א-ג)<br>.....האנושות וכישלונותיה (ג-ו)<br>..........המבול (ז-י)<br>...............היבריס: מגדל בבל (יא)<br>.....................משפחת הברית (יב-נ)<br>.....................עַם הברית (שמות א-ד)<br>..............היבריס: פרעה (ה-ו)<br>..........המכות (ז-יא)<br>.....העם וכישלונותיו (יב-יח; לב-לג)<br>יצירת המשכן (כה-לא; לד-מ)</span>
נתבונן בצמדים המקבילים שבשתי כנפות הקשת. בלב הקשת, בלב העלילה, נמצא הצמד המבטא את המעבר מספר בראשית לספר שמות: משפחת הברית הופכת לעם הברית. ההיבריס של פרעה דומה לזה של בוני מגדל בבל: כמותם חשב להעמיד את עצמו במקומו של אלוהים. המכות היו למצרים מה שהמבול היה לעולם. כנגד אלימותם של בני האדם הקדמונים, שגרמה לאלוהים להתחרט על שברא אותם (בראשית ו, ה-ו), נמצאים בני ישראל קשי העורף, המשרכים דרכם במידה כזו שאלוהים מתחרט על שבחר בהם (שמות לב, ט-י). ובקצוות, הממסגרים את הסיפור כולו, נמצאות שתי סצנות מקבילות: העולם והמשכן, קוסמוס ומיקרו־קוסמוס. שניהם מאורגנים בשלושה מתחמים: העולם נברא בצמדי הניגודים יום-לילה, מים שמעל לשמים ומים שמתחת לשמים, ים-יבשה – והמשכן נחלק לחצר חיצונית, פנים המשכן וקודש הקודשים. הן העולם הן המשכן נוצרו במילותיו המצַוות של אלוהים, וכבוד ה׳ ממלא את שניהם.
בלבם של שני החומשים נמצאים מסעות משני כיוונים ליעד אחד. בבראשית זהו מסעו של אברהם מצפון מזרח, מאור כשדים וחרן לארץ ישראל – ובשמות מסעו של משה מדרום מערב, ממצרים. יש, כך רומז הסיפור, דרך חזרה מחטא להרמוניה, מגָלוּת לתשובה. מבחינה זו המשכן איננו רק כפרה על חטא העגל. הוא גם סוג של כפרה על חטאם של אדם וחווה בגן עדן. אחרי המבול אלוהים משלים עם העובדה שבני האדם חוטאים. אחרי חטא העגל הוא משלים עם העובדה שגם בני ישראל כאלה. כשהעם מקריב – כשהוא נותן משהו מעצמו לאלוהים – אלוהים מכפר לו. הלוחות השנִיִים, אשר הונחו בארון הברית כמזכרת נצח לכפרה האלוהית, היו אפוא לבני ישראל מה שהייתה לאנושות כולה הקֶשת. היא בישרה אחרי המבול שאלוהים לא ימחה את האדם מעל פני האדמה. אלוהים צודק, אבל אלוהים גם סולח. בני האדם חוטאים, אבל חטאם יכול להימחל.
נושא־העל החופֶה על שני החומשים הוא המתח שבין סדר לכאוס. התורה איננה ייחודית בכך. סדר וכאוס הם צמד הקטבים של המחשבה האנושית למן הולדת התרבות, והם עדיין כאלה, בין בחברה בין בטבע (המדע המודרני אף הוליד דיסציפלינה חדשה, תיאוריית הכאוס). המייחד את התורה הוא האופן שהיא ממשיגה בו את השניים.
במיתוס ובמדע כאחד הכאוס צרוב במבנה היקום. האלים נלחמים; היסודות מתנגשים; הלוחות הטקטוניים זזים. האֶנטרופיה, הפוטנציאל לאי־סדר, גוברת עם הזמן. הסדר אפוא הוא תמיד שברירי. היהדות, המאמינה שהעולם כולו הוא פרי רצונו של בורא יחיד, טוענת ההפך: הסדר הוא טבעי, ופתלתלותם של בני האדם היא האיום העיקרי עליו. את הכאוס יוצרים אנחנו, באמצעות חטא המוביל לאלימות ולשימוש לרעה בכוח, ולבסוף לרצח או לשעבוד הגוזלים מבני אדם אחרים את חייהם או את חירותם.
אולם <b>יש סדר מוסרי בעולם</b>. לכך מכוון פרק א בספר בראשית כשהוא מתאר שוב ושוב את העולם הנברא כ״טוב״. זה גם מה שעומד מאחורי הצורה הספרותית האופיינית כל כך לתורה – הכיאזמוס, סימטריית הבבואה א-ב-ג-ב-א. היא רומזת לנו שמה שקורה לנו הוא בבואה של מה שאנחנו עושים. אם אנו עושים טוב, טוב נעשה לנו. אם אנו עושים רע, רע נעשה לנו. על כך נסבים הספרים בראשית ושמות. לקראת סוף ספר בראשית אחי יוסף מבקשים להורגו ולבסוף מוכרים אותו לעבדות. בתחילת ספר שמות פרעה מנסה להרוג את בני ישראל, או לפחות את בניהם הזכרים, והופך אותם לעבדים. כל חוויית העבדות במצרים נועדה ללמד את בני ישראל כמה נורא להיות משועבדים, כדי שלא ישעבדו אחרים.
החברה האידיאלית על פי התורה היא חברה של <b>חירות מוסדרת</b>, המושגת באמצעות שלטון החוק. נוכחותו של המשכן, על חלליו המוסדרים בדייקנות, בלב המחנה מסמלת אפוא לא רק את נוכחותו של אלוהים, אלא גם את הסדר האלוהי, המאפיין את הבריאה (הסדר הטבעי, המדע) ואת הגאולה (הסדר החברתי, הצדק) כאחד. החברה המוסדרת שבני ישראל מצטווים ליצור מביאה אפוא לידי חיתום את הסיפור שהתורה החלה בו, סיפור העולם המוסדר שאלוהים ברא.
כמה סמלי הוא שגילוי המבנה האחדותי והסדור הזה של סיפור התורה, המוסווה תחת רצף כאוטי כביכול של מאורעות, דורש עמל של התבוננות – ממש כפי שבחיי המציאות עלינו לעמול כדי לראות את אחדותו של אלוהים מאחורי האקראיות הנצפית של ההיסטוריה ושל הנסיבות. בראשית-שמות הוא יחידה ספרותית אחת, הבוחנת את משמעות היקום ואת מקומנו בתוכו באמצעות סדרה של דרמות, חלקן אישיות, אחרות מדיניות, המצטברות לכדי הצהרה מהדהדת: שכשם שאלוהים ברא סדר בעולם, כך נקראים גם אנו ליצור סדר בחיינו האישיים ובחברה כולה. אנו עשויים בצלם אלוהים; אנו בניו של אלוהים; אנו שותפיו של אלוהים. בקרבנו מפעמת רוח אלוהים. סביבנו נמצאת שכינתו. לידנו הבית שאנו בונים לאלוהים. לפנינו המשימה שאלוהים הציב לנו: להיות סוכני צדק ורחמים מטעמו. מעולם לא נכתב דין וחשבון מרומם יותר על המצב האנושי. הוא עדיין מונח לפנינו כאתגר.
<h3>ויקרא</h3>
<h4>בין קריאה לבין קרי</h4>
<big><strong>בין קריאה לבין קרי</strong></big><br>חז״ל קראו לחומש ויקרא ״תורת כוהנים״. גם שמו הלועזי, בעקבות היוונית והלטינית, הוא ״לויטיקוס״, ספרם של לוויים. כך יאה לו, לחומש זה. כידוע, הסיפורים מועטים בו, ורבים בו הדינים, והללו בחלקם הגדול נוגעים לכוהנים: לעבודתם במשכן ובמקדש ולטהרתם.
לעומת זאת, השם המקובל ״ויקרא״ נראה אקראי. התמזל מזלה של מילה זו והיא הראשונה המופיעה בחומש, ולכן כולו נקרא בשמה. לכאורה, אין קשר בינה לבין הנושאים שהחומש עוסק בהם. להלן אבקש לטעון שלא כך הוא. יש קשר מהותי בין המילה ״ויקרא״ לבין המסר הכללי של הספר.
קצה החוט נמצא במסורה: האות אל״ף במילה ״ויקרא״, בפסוק זה בספר התורה, היא אל״ף זעירא: היא נכתבת בקטן, כאילו קיומה מעורער. המילה שנכתבת באותיות רגילות היא אפוא ״ויִקר״, שפירושה ״הוא נתקל ב־״, ״הזדמן לו״. לעומת ״ויקרא״, שעניינה זימון, פגישה שנערכת לבקשת אחד הצדדים, ״ויקר״ מרמזת לפגישה מקרית.
חז״ל, ברגישותם לדקויות התורה, הבחינו בהבדל בין הקריאה למשה שבראש חומש ויקרא, לבין התגלותו של ה׳ לנביא האלילי בלעם. כך אומר המדרש:
<span class="poetry indentAll">מה בין נביאי ישראל לנביאי אומות העולם?... רבי חמא בר חנינא אמר: אין הקדוש ברוך הוא נגלה על אומות העולם אלא בחצי דיבור, כמה דתימר ״וַיִּקָּר אֱלֹהִים אֶל בִּלְעָם״ (במדבר כג, ד). אבל נביאי ישראל בדִבור שלם, שנאמר ״וַיִּקְרָא אֶל מֹשֶׁה״ (ויקרא א, א).<sup class="footnote-marker">1</sup><i class="footnote">ויקרא רבה א, יג.</i></span>
אצל רש״י הדברים נוקבים יותר:
<span class="poetry indentAll">״וַיִּקְרָא אֶל מֹשֶׁה״: לכל דִברות ולכל אמירות ולכל צִווּיִים קדמה קריאה, לשון חִבּה, לשון שמלאכי השרת משתמשים בו, שנאמר ״וְקָרָא זֶה אֶל זֶה״ (ישעיהו ו, ג). אבל לנביאי אומות העולם נגלה עליהן בלשון עראי וטומאה, שנאמר ״וַיִּקָּר אֱלֹהִים אֶל בִּלְעָם״.</span>
״בעל הטורים״ בפירושו לתורה מתקדם צעד נוסף, וקושר זאת לאל״ף זעירא:
<span class="poetry indentAll">א׳ דויקרא זעירא, שמשה לא רצה לכתוב אלא ״ויקר״, כדרך שנאמר בבלעם, כְּאִלוּ לא נראה לו השם אלא במקרה. ואמר לו הקב״ה לכתוב גם באל״ף – וכְתָבָהּ קטנה.</span>
דבר בעל חשיבות רבה נרמז כאן. כדי להמשיך ולרדת לעומקו אני מציע להציץ בקצהו האחר של חומש ויקרא, קרוב לסופו. בפרשת בחוקותיי נמצאת אחת משתי פרשיות התוכחה, הפרשיות המבהילות ביותר בתורה (השנייה נמצאת בפרשת כי תבוא בספר דברים). הן מונות סדרה ארוכה ואיומה של קללות שיבואו על עם ישראל אם יפר את בריתו עם ה׳. למשל:
<span class="poetry indentAll">וְהֵבֵאתִי מֹרֶךְ בִּלְבָבָם בְּאַרְצֹת אֹיְבֵיהֶם, וְרָדַף אֹתָם קוֹל עָלֶה נִדָּף וְנָסוּ מְנֻסַת חֶרֶב וְנָפְלוּ וְאֵין רֹדֵף... וַאֲבַדְתֶּם בַּגּוֹיִם וְאָכְלָה אֶתְכֶם אֶרֶץ אֹיְבֵיכֶם. (ויקרא כו, לו-לח)</span>
הקללות מחריפות בהדרגה, וכל אחת מזעזעת מקודמתה – ובכל זאת, פרשת התוכחה נחתמת בזיק של נחמה:
<span class="poetry indentAll">וְזָכַרְתִּי אֶת בְּרִיתִי יַעֲקוֹב, וְאַף אֶת בְּרִיתִי יִצְחָק, וְאַף אֶת בְּרִיתִי אַבְרָהָם אֶזְכֹּר, וְהָאָרֶץ אֶזְכֹּר... וְאַף גַּם זֹאת בִּהְיוֹתָם בְּאֶרֶץ אֹיְבֵיהֶם לֹא מְאַסְתִּים וְלֹא גְעַלְתִּים לְכַלֹּתָם לְהָפֵר בְּרִיתִי אִתָּם כִּי אֲנִי ה׳ אֱלֹהֵיהֶם. וְזָכַרְתִּי לָהֶם בְּרִית רִאשֹׁנִים, אֲשֶׁר הוֹצֵאתִי אֹתָם מֵאֶרֶץ מִצְרַיִם לְעֵינֵי הַגּוֹיִם לִהְיֹת לָהֶם לֵאלֹהִים, אֲנִי ה׳. (שם, מב-מה)</span>
מילת המפתח בפרשת התוכחה היא ״קֶרי״. היא מופיעה שם, כדרכן של מילות מפתח רבות בתורה, שבע פעמים בדיוק. הנה שתיים מהן:
<span class="poetry indentAll">וְאִם בְּזֹאת לֹא תִשְׁמְעוּ לִי וַהֲלַכְתֶּם עִמִּי בְּקֶרִי. וְהָלַכְתִּי עִמָּכֶם בַּחֲמַת קֶרִי וְיִסַּרְתִּי אֶתְכֶם אַף אָנִי שֶׁבַע עַל חַטֹּאתֵיכֶם. (שם, כז-כח)</span>
מה פירוש המילה? אני נוטה לבארה כ״איבה״, אך המפרשים<sup class="footnote-marker">2</sup><i class="footnote">ראו דברי המפרשים האלה על ויקרא כו, כא, הפסוק שבו מופיעה המילה לראשונה בפרשה.</i> מציעים עוד אפשרויות רבות. אונקלוס תרגם ״קַשְׁיוּ״, לשון קושי. רב סעדיה גאון סבור שעניינה ״מֶרי״. הרשב״ם מסביר ״מקרה ולא תדיר, כאדם שאינו הולך תדיר אצל בוראו״. אבן עזרא מזכיר כי ״אמרו רבים שפירושו גבורה וניצוח, כאיש שיחזק לבו ולא יפחד למען שלא ינוצח״ ודוחה פירוש זה. רש״י מצטט את מנחם בן סרוק המדבר על ״הוקרת רגליים״. רש״י עצמו, כמו אחרים, סבור ש״קרי״ קשור בדרך זו או אחרת ל״מקרה״. הרמב״ם אף מדבר על כך בהקשר הלכתי:
<span class="poetry indentAll">מצוַת עשה מן התורה לזעוק ולהריע בחצוצרות על כל צרה שתבוא על הציבור, שנאמר ״עַל הַצַּר הַצֹּרֵר אֶתְכֶם – וַהֲרֵעֹתֶם בַּחֲצֹצְרֹת״ (במדבר י, ט). כלומר כל דבר שיצר לכם... זעקו עליהן והריעו. ודבר זה דרך מדרכי התשובה הוא: שבזמן שתבוא צרה ויזעקו לה ויריעו, יידעו הכול שבגלל מעשיהם הרעים הרע להן... וזה הוא שיגרום להם להסיר הצרה מעליהם.<br>אבל אם לא יזעקו ולא יריעו אלא יאמרו ״דבר זה ממנהג העולם אירע לנו, וצרה זו נקרוא נקרית״ – הרי זו דרך אכזריות, וגורמת להם להידבק במעשיהם הרעים, ותוסיף הצרה וצרות אחרות. הוא שכתוב בתורה ״וַהֲלַכְתֶּם עִמִּי בְּקֶרִי – וְהָלַכְתִּי עִמָּכֶם בַּחֲמַת קֶרִי״. כלומר כשאביא עליכם צרה, כדי שתשובו, אם תאמרו שהוא קרי, אוסיף עליכם חמת אותו קרי.<sup class="footnote-marker">3</sup><i class="footnote"><b>משנה תורה</b>, הלכות תעניות א, א-ג.</i> </span>
בעיני הרמב״ם, הקללות שבפרשת התוכחה אינן עונש גרידא. לא ה׳ יגרום לעם ישראל לסבול, אלא בני אדם אחרים; ה׳ רק יסיר מהם את הגנתו. עם ישראל יצטרך להתמודד עם העולם לבדו, מחוץ למקלט כנפי השכינה. זוהי, סבור הרמב״ם, מידה כנגד מידה. אם ישראל יאמינו בהשגחה עליונה, הם ייהנו מברכתה של ההשגחה הזו. אבל אם הם יסברו שההיסטוריה היא אוסף מקרים, שהיא ״שקית אשפה של התרחשויות אקראיות שנקרעה ונתפזרה ברוח״, כניסוחו של ג׳וזף הלר<sup class="footnote-marker">4</sup><i class="footnote">ג׳וזף הלר, <b>גולד שווה זהב</b>, עברית: דוד נגב, תל אביב: זמורה ביתן, 1981, עמ׳ 64.</i> – הם אכן יימסרו לחסדי המקרה. והיות שהם אומה קטנה וחלשה, אפשר לשער שהמזל לא יאיר להם פנים.
עתה נוכל להבין את פשר הקשר בין תחילת חומש ויקרא לסופו. התורה מאירה לעינינו אמיתה רוחנית עמוקה. ההבדל בין ״מקרא״ ל״מקרה״, בין ״קרא״ ל״קרה״, בין ההיסטוריה כקריאה מאת הקב״ה לבין ההיסטוריה כשרשרת אקראית וחסרת כיוון של מאורעות, הוא ההבדל הבלתי נשמע שבין אל״ף לה״א, שני הגָאים הנשמעים זהים כשהם באים בסוף המילה (לאל״ף יש כאן משמעות רבה: זו האות הראשונה בסדר האלפבית, האות הראשונה בעשרת הדיברות, ה״אנוכי״ של אלוהים).
האות אל״ף שבסוף המילה ״ויקרא״ היא אל״ף נחה וכמעט שאינה נשמעת. היא נכתבת כאל״ף זעירא וכמעט שאינה נראית. אל תצפו – רומזת לנו התורה – שנוכחותו של אלוהים בהיסטוריה תהיה תמיד ברורה ובלתי משתמעת לשתי פנים כפי שהיה ביציאת מצרים ובקריעת ים סוף. בדרך כלל היא סמויה, וההבחנה בה תלויה ברגישותנו. מי שמתבונן יראה אותה. מי שמקשיב ישמע אותה. אבל קודם כול יש להתבונן ולהקשיב. אם תבחרו שלא לראות ושלא לשמוע, ה״ויקרא״ יהפוך ל״ויקר״. הקריאה תהיה בלתי נשמעת. ההיסטוריה תהיה מקרית.
תפיסתה של ההיסטוריה כמקרית יכולה להיות תפיסה עקבית. מי שמאמין בה ימצא שפע נתונים שיצדיקו אותה. אם תאמינו שההיסטוריה מקרית – אומר ה׳ בפרשת התוכחה – היא תהיה מקרית. אבל האמת היא אחרת. ההיסטוריה של העם היהודי מעידה על נוכחותו של אלוהים בקרבו. עמדו על כך ותיארו זאת ברהיטות אפילו הוגים שאינם יהודים, כגון פסקל, רוסו וטולסטוי. שאם לא כן, איך היה יכול עם כה קטן, פגיע וחלש לשרוד ולומר, אפילו היום לאחר השואה, שעם ישראל חי?
וממש כשם שההיסטוריה היהודית איננה רק מקרה, כך גם לא מקרה הוא שהמילה הראשונה בספר שבמרכז התורה היא ״ויקרא״. להיות יהודי פירושו להאמין שמה שקורה לנו כעם הוא קריאתו של אלוהים אלינו, הקריאה להיות ל״ממלכת כוהנים וגוי קדוש״.
<h4>מה אנחנו מקריבים?</h4>
<big><strong>מה אנחנו מקריבים?</strong></big><br>ליהודי בן זמננו, דיני הקרבנות הם מן הנושאים הקשים ביותר להתמודדות ולהבנה בתורה כולה. כמעט אלפיים שנה עברו מאז חורבן המקדש והפסקת הקרבנות. אולם הוגים יהודים, בייחוד מן האגף המיסטי, שאפו להבין את המשמעות הפנימית של הקרבנות ואת ההצהרה המגולמת בהם בדבר היחסים בין אדם לאלוהיו – ועל ידי כך כמו להציל מאש חורבן המקדש את רוחה של ההקרבה, גם אם המעשה כבר אינו אפשרי.
אחד הרעיונות הפשוטים ביותר, וגם העמוקים ביותר, על נושא זה הוא מִשֶּׁל רבי שניאור זלמן מלאדי, האדמו״ר הראשון מחב״ד. הוא הבחין בתופעה תחבירית מוזרה בפסוק השני של פרשת השבוע שלנו: ״דַּבֵּר אֶל בְּנֵי יִשְׂרָאֵל וְאָמַרְתָּ אֲלֵהֶם: <b>אָדָם כִּי יַקְרִיב מִכֶּם </b>קָרְבָּן לַה׳, מִן הַבְּהֵמָה מִן הַבָּקָר וּמִן הַצֹּאן תַּקְרִיבוּ אֶת קָרְבַּנְכֶם״ (ויקרא א, ב). ברור מן הפסוק כי ״האדם״ הוא ״מכם״, ״מבני ישראל״, ואילו ה״קרבן״ הוא ״מן הבהמה״, ועל כן אפשר היה לצפות שסדר המילים שהדגשנו יהיה אחר: <b>אָדָם מִכֶּם כִּי יַקְרִיב</b>.<b> </b>מסביר רבי שניאור זלמן: הקרבן הוא אכן מאיתנו, מתוכנו; מהות הקרבן היא שאנו מקריבים את עצמנו. אנו מקריבים לה׳ את יכולותינו, את מרצנו, את מחשבותינו ואת רגשותינו. הצורה הפיזית של הקרבן – בעל חיים המועלה על המזבח – היא רק ביטוי חיצוני לפעולה פנימית. הקרבן האמתי הוא ״מִכֶּם״. אנחנו נותנים לה׳ משהו מעצמנו.<sup class="footnote-marker">1</sup><i class="footnote">רבי שניאור זלמן מלאדי, <b>ליקוטי תורה</b>, ברוקלין, ניו יורק, תשמ״ד, ויקרא.</i>
אך מהו בדיוק הדבר שאנחנו נותנים לה׳ בהקריבנו קרבן? חכמי הקבלה והחסידות, ובהם רבי שניאור זלמן, דיברו על שתי נשמות שיש לכל אחד מאיתנו: הנפש הבהמית והנפש האלוהית. מצד אחד, אנחנו ישויות חומריות. אנחנו חלק מהטבע. יש לנו צרכים פיזיים: מזון, משקה, מקלט. אנחנו נולדים, אנחנו חיים, אנחנו מתים. כדברי קהלת: ״כִּי מִקְרֶה בְנֵי הָאָדָם וּמִקְרֶה הַבְּהֵמָה וּמִקְרֶה אֶחָד לָהֶם, כְּמוֹת זֶה כֵּן מוֹת זֶה, וְרוּחַ אֶחָד לַכֹּל, וּמוֹתַר הָאָדָם מִן הַבְּהֵמָה אָיִן. כִּי הַכֹּל הָבֶל״ (קהלת ג, יט).
אלא שאין זה הכול, ויש מותר לאדם מן הבהמה. יש לנו עולם פנימי. יש לנו כיסופי אלמוות. אנחנו יכולים לחשוב, לדבר ולתקשר עם זולתנו. אנחנו צורת החיים היחידה הידועה לנו ביקום היכולה לשאול את השאלה ״למה?״. בכוחנו לנסח רעיונות, ומניעים אותנו ערכים נעלים. לא רק דחפים גופניים מושלים בנו. מזמור ח בתהלים הוא המנון של השתאות מן הפלא הזה:
<span class="poetry indentAll">כִּי אֶרְאֶה שָׁמֶיךָ, מַעֲשֵׂי אֶצְבְּעֹתֶיךָ,<br>יָרֵחַ וְכוֹכָבִים אֲשֶׁר כּוֹנָנְתָּה.<br>מָה אֱנוֹשׁ כִּי תִזְכְּרֶנּוּ<br>וּבֶן אָדָם כִּי תִפְקְדֶנּוּ?<br>וַתְּחַסְּרֵהוּ מְּעַט מֵאֱלֹהִים<br>וְכָבוֹד וְהָדָר תְּעַטְּרֵהוּ.<br>תַּמְשִׁילֵהוּ בְּמַעֲשֵׂי יָדֶיךָ<br>כֹּל שַׁתָּה תַחַת רַגְלָיו. (תהלים ח, ד-ז)</span>
בגופנו, אנחנו כמעט לא כלום. ברוחנו, אנחנו נוגעים בנצח. יש לנו נפש אלוהית. ומכאן ברורה מהותה של ההקרבה, של הממד הפסיכולוגי שלה. מה שאנחנו מקריבים לה׳ (איננו רק חיה, אלא) הוא הנפש הבהמית שלנו. עיקרון זה נוגע גם לפרטי הדינים של הקרבנות. רמז לכך נותנים שלושת סוגי הקרבנות מן החי הנזכרים בפסוק שציטטנו: בהמה, בקר וצאן. כל אחד מהם מייצג מאפיין חייתי מסוים של נפש האדם.
המילה ״<b>בהמה</b>״ מייצגת את היצר החייתי עצמו. הבהמה היא מבויתת, ובכל מקרה היא צמחונית. אין לה דחפי הפרא של הטורפים. היא מבטאת מהות מאולפת יותר. הבהמות מבלות את זמנן בחיפוש מזון. חייהן כבולים במאבק הקיום. להקריב את הבהמה שבתוכנו הוא להיענות למשהו גבוה יותר מהישרדות. בספרו <b>חקירות פילוסופיות</b> כתב לודוויג ויטגנשטיין כי משימתה של הפילוסופיה היא להראות לזבוב את הדרך החוצה מהבקבוק. הזבוב הלכוד מטיח את ראשו בזכוכית בנסותו למצוא דרך החוצה. רק לכיוון אחד אינו מביט: למעלה. הנשמה האלוהית שבתוכנו היא הכוח הנושא את ראשנו אל על, אל מעבר לעולם הגשמי, אל מעבר להישרדות גרידא, בחיפוש אחר משמעות, מטרה, יעד.
המילה ״<b>בקר</b>״ נגזרה מאותו שורש שנגזרה ממנו המילה ״בוקר״, שעות האור הראשונות ביממה. עניינו היסודי של השורש בק״ר הוא פריצה החוצה: קרני האור הראשונות של הבוקר פורצות אל מעבר לחשכת הלילה. הבקָר הנָס פורץ משוכות. אם אין מקיפים את הבקר בגדרות, הוא איננו מכבד שום גבול. להקריב בקר הוא ללמוד להכיר בגבולות ולכבדם: הגבולות שבין קודש לחול, בין טהור לטמא, בין מותר לאסור. לפעמים גבולות התודעה חזקים מחומות.
ולבסוף, ״<b>צאן</b>״ מייצג את אינסטינקט העֵדֶר: הדחף החזק לנוע בכיוון מסוים מפני שאחרים עושים כך.<sup class="footnote-marker">2</sup><i class="footnote">המחקרים הקלסיים על התנהגותו של ההמון ועל אינסטינקט העדר הם: Charles Mackay, <i>Extraordinary Popular Delusions and the Madness of Crowds</i>, 1841; Gustav le Bon, <i>The Crowd: A Study of the Popular Mind</i>, 1897; Wilfred Trotter, <i>Instincts of the Herd in Peace and War</i>, 1914; אליאס קנטי, <b>ההמון והכוח</b>, עברית: עמשי לוין, תל אביב: צ׳ריקובר, 1979.</i> הדמויות הדגולות של היהדות – אברהם, משה, הנביאים – הצטיינו בדיוק בכך: ביכולת שלהם לעמוד מחוץ לעדר; להיות אחרים, לערער על אלילי הזמן, לסרב להרכין ראש בפני אופנות רעיוניות בנות הרגע. זהו גם עומק משמעותה של הקדושה ביהדות. קדוש הוא דבר נבדל, שונה, נפרד, מובחן. היהודים היו המיעוט היחיד בהיסטוריה שסירב בהתמדה להיטמע בתרבות השלטת או להמיר את דתו לדת השלטת.
מבחינה לשונית, ״הקרָבה״ פירושה קירוב ו״קרבן״ הוא הדבר שקירבו אותו. כלומר, התנועה העיקרית כאן איננה מלמטה למעלה, אלא מאיתנו אל קִרבתו של ה׳. ״להקריב״ הוא להביא את היסוד הבהמי שבתוכנו לידי תמורה, על ידי האש האלוהית שפעם בערה על המזבח, ושעד היום בוערת בלב המתפלל המבקש באמת את קרבת אלוהים.
אירוניה היסטורית נסכה ברעיון העתיק הזה עכשוויות פתאומית. תורת דרווין, פענוח הגנום האנושי, והמטריאליזם המדעי (הגורס כי רק החומר ישנו) – כל אלה הובילו להתפשטות הדעה שהאדם הוא רק בעל חיים, ככל החיות, לא יותר ולא פחות. 98 אחוזים מהמטען הגנטי שלנו זהה לזה של הפְּרימָטים, קופֵי האדם. אנחנו, אמר דסמונד מוריס, ״הקוף העירום״.<sup class="footnote-marker">3</sup><i class="footnote">דסמונד מוריס, <b>הקוף העירום: מחקרו של זואולוג על בעל החיים הקרוי אדם</b>, עברית: יעקב שרת, תל אביב: רשפים, 1969.</i> על פי השקפה זו, ההומו ספיינס קיים רק במקרה. הננוּ תוצאת סדרה אקראית של מוטציות גנטיות; יצא כך שהתאמנו להישרדות יותר ממינים אחרים. הנה לנו, בבלעדיות גמורה ובמלוא חוסר הדרהּ, הנפש הבהמית.
הפרכתו של רעיון זה, רעיון שהוא מן הקיצוניות שברדוקציות שעשה אדם נבון אי־פעם, נעוצה במעשה ההקרבה עצמו במובנו המיסטי. בידינו לתעל את היצרים הבהמיים שלנו. בכוחנו להתעלות אל מעבר לעצם ההישרדות. אנחנו מסוגלים לכבד גבולות. אנחנו יכולים לצעוד אל מחוץ לאופקינו המיָדיים. מדען המוח סטיבן פינקר כותב שאנחנו יכולים לפעול נגד נטייתנו המוקדמת התורשתית, ״ואם הדבר אינו נראה לגנים שלי, הם יכולים לקפוץ למי הים״.<sup class="footnote-marker">4</sup><i class="footnote">סטיבן פינקר, <b>כיצד פועל המוח: מבט חדש על נפלאות החשיבה האנושית</b>, עברית: עמוס כרמל, תל אביב: מטר, 1999, עמ׳ 55.</i> ובסרט <b>המלכה האפריקאית</b> מכריזה השחקנית קתרין הפבורן באוזני המפרי בוגרט כי הטבע ״הוא מה ששָׂמוּ לנו על הארץ כדי שנגדַל מעליו״.
אנחנו יכולים להשגיב את הבהמה, הבקר והצאן שבנו. שום בעל חיים מלבדנו אינו מסוגל להתמיר את עצמו מן החומר אל השגב. אנחנו כן. שירה, מוזיקה, אהבה, פליאה – הדברים הללו, שאין להם ערך הישרדותי אך הם מדברים אל עומק תחושת ההוויה שלנו, מלמדים אותנו שאיננו רק חיות, מצבורים של גֶנים אנוכיים. באמצעות קירוב הבהמי שבתוכנו אל ה׳, אנחנו מאפשרים לַחומרִי לגעת ברוחני – ואנו עצמנו משתנים: לא עוד עבדי הטבע, כי אם משרתיו של אלוהים חיים.
<h4>על טעויות מכַפּרים</h4>
<big><strong>על טעויות מכַפּרים</strong></big><br>פרשתנו עוסקת בקרבנות. ואף כי מצוותיה אינן מקוימות זה כמעט אלפיים שנה, למן חורבן הבית, מגולמים בה עקרונות מוסר חשובים ולא מובנים מאליהם.
לתשומת לב מיוחדת ראויים דיני קרבן חטאת. ארבעה מקריבים חטאת: הכוהן המשיח, כלומר הכוהן הגדול; הקהל, כלומר זקני העדה, ולימים הסנהדרין; הנשיא, כלומר המלך; ו״נפש אחת״, כלומר אדם מן השורה. כל אחד מהם שונה מחברו מבחינת תפקידו ומקומו בחברה, ובהתאם לכך שונה קרבן החטאת שלו.
קרבנות חטאת מובאים רק על עברות חמורות שעונשן כרת, כלומר מוות בידי שמים, שנעשו בשגגה. יש שתי דרכים לחטוא בשגגה: לא לדעת את ההלכה, או לא לדעת את העובדות. למשל, אדם שמבשל בשבת אולי אינו יודע שהבישול אסור בשבת – ואולי אינו יודע ששבת היום.
החטא בשגגה נמצא בתווך בין החטא בזדון, במזיד, כלומר חטא מתוך ידיעה שהדבר אסור – לבין החטא באונס, כלומר עברה שלא נעשתה מתוך פעולה חופשית כלל אלא, למשל, כרפלקס או ממצב של איום. על עברות במזיד אין החטאת מכפרת. על עברות באונס אין צורך לכפר. קרבן חטאת מוגבל אפוא לטווח ביניים של חטאים: מעשים שנעשו מתוך רצון, אך מבלי דעת שהם אסורים.
השאלה מתבקשת: מדוע צריך לכפר על עברות בשוגג? איזו אשמה יש בכך? החוטא לא התכוון לחטוא. אין כוונה פלילית. לו ידע העבריין את העובדות ואת ההלכה, לא היה עושה מה שעשה. אם כן, למה עליו לעבור תהליך של כפרה?
המפרשים נתנו כמה וכמה תשובות על כך.
הרש״ר הירש והרד״ץ הופמן הציעו את ההסבר הישיר ביותר: אי־ידיעה – של העובדות או של החוק – היא סוג של רשלנות. צריך לדעת את החוק, את ההלכה, בפרט בעניינים החמוּרים. צריך לשמור על ערנות ולדעת מה אנחנו עושים. זו חובת יסוד, ודאי בתחומי עשייה רציניים.
אברבנאל טען שקרבן החטאת איננו בעיקרו עונש על מה שנעשה, אלא אזהרה חמורה לעתיד. הבאת הקרבן, שדרשה מאמצים רבים והוצאה כספית נכבדה, היא תזכורת שמעתה ואילך תנצנץ בזיכרונו של האדם ותזכיר לו להיות זהיר יותר.
הרמב״ן גרס שהחטאת מוקרבת לא בגלל מה שהוביל למעשה, אלא בגלל מה שהמעשה חולֵל. חטא מטמא גם אם אין בו כוונה. ״שכל העוונות יולידו גנאי בנפש והם מום בה, ולא תזכה להקביל פני יוצרה רק בהיותה טהורה מכל חטא״.<sup class="footnote-marker">1</sup><i class="footnote">רמב"ן לויקרא ד, ב.</i>
הרבי מלובביץ׳, הרב מנחם מנדל שניאורסון, הציע פירוש רביעי, בעקבות מסורת מדרשית. גם חטא בשגגה מעיד כי דבר־מה לא טוב קרה אצל החוטא. דברים רעים אינם באים לעולם באמצעות אנשים טובים. חז״ל אמרו שהקב״ה אינו מניח אפילו לבעלי חיים של צדיקים לעשות רע; כל שכן שהוא מגן על הצדיקים עצמם מפני עשיית טעויות ושגגות.<sup class="footnote-marker">2</sup><i class="footnote">יבמות צט ע״ב; כתובות כח ע״ב.</i> מי שחטא בשגגה, יש בו כנראה איזה רבב וראוי לו לחזור בתשובה.
תפיסה זו אופיינית לחב״ד, המדגישה את הצד הנפשי של החיים הדתיים, והיא מעלה על הדעת את תורתו של פרויד על הלא מודע וביטוייו שעל פני השטח, אותה תיאוריה שממנה נגזר הביטוי ״טעות פרוידיאנית״. פליטות פה או מעשים שנראים בלתי מכוונים מסגירים לעתים תשוקות ומניעים לא מודעים. הלא מודע, שקשה להבחין בו בעת שאדם פועל בידיעה ובכוונה גמורות, מבליח לעינינו ברגעים הבלתי נשלטים הללו. עברות בשוגג הן סימן לכך שמשהו אינו כשורה בנפשו של החוטא. על הכשל הזה, השוכן אולי מתחת לסף התודעה, יש לכפר בקרבן חטאת.
המשותף לכל הפירושים הוא שקרבן החטאת מבטא רעיון המוכר במשפט המערבי אבל למרבה הפלא זָר לאתיקה המערבית: המעשים שלנו משנים את העולם. בהשפעת עמנואל קאנט הורגלנו לחשוב שבענייני מוסר כל מה שחשוב הוא הרצון. אם רצוננו טוב, אנחנו טובים, בלי קשר למה שאנחנו באמת עושים. אנו נידונים על פי כוונותינו, לא על פי מעשינו. גם היהדות מכירה בהבדל בין רצון טוב לרצון רע. משום כך, רק על עברות בשוגג אפשר לכפר בקרבן, לא על עברות במזיד. ועם זה, עצם העובדה ששגגות טעונות כפרה מלמדת שאיננו יכולים להתנתק ממעשינו ולומר ״לא התכוונתי״. הרע נעשה – והוא נעשה על ידינו. על כן חובתנו לעשות מעשה המסמל את חרטתנו. איננו יכולים להתעלם ולהמשיך הלאה כאילו אין לנו קשר למעשה שנעשה.
לפני שנים רבות אמר לי סופר יהודי חילוני: ״היהדות מלאה אשמה, לא כך?״ עניתי לו, ״כן, אבל היא גם מלאה סליחה״. קרבן חטאת עניינו סליחה. אך בו בזמן, היהדות משמיעה הצהרה מוסרית עמוקה, בסרבה לפצל את נפש האדם לשתי ישויות – גוף ונפש, מעשה וכוונה, אובייקטיבי וסובייקטיבי, העולם החיצוני והעולם הפנימי. קאנט עשה זאת. מה שחשוב מבחינה מוסרית, הוא טען, הוא רק מה שקורה בעולם הפנימי, בנפש.
האם אך מקרה הוא שהתרבות שהושפעה, יותר מכל תרבות אחרת, מהפילוסופיה של קאנט היא אותה תרבות שחוללה את השואה? אינני מתכוון לומר חס ושלום שהחכם מקניגסברג אחראי לאסון הנורא בדרך כלשהי. ועדיין, עובדה היא שהמוני אנשים טובים והגונים לא נקפו אצבע למחות בזמן אמת נגד הפשע הנורא ביותר שעשו בני אדם בבני מינם אי־פעם. רבים מהם ודאי חשבו שאין זה עניינם. אם אין להם עצמם כוונות רעות כלפי היהודים, למה שירגישו אשמים? אלא שלַמעשה שלהם, למחדל שלהם במקרה הזה, היו תוצאות ממשיות בעולם המציאות. תרבות התוחמת את המוסר בגבולות התודעה היא תרבות החסרה אמצעי הגנה מפני התנהגות מזיקה.
קרבן החטאת מזכיר לנו כי הרע שאנחנו עושים, או מאפשרים שיקרֶה, טעון כפרה גם אם לא רצינו בו ולא התכוונו אליו. שיטת מוסר המדברת על מעשים, לא רק על כוונות, על מה שקורה באמצעותנו גם אם לא התכוַונו אליו, אולי אינה אופנתית, אבל היא מחייבת יותר והולמת יותר את טבע האדם משיטת מוסר המתבוננת בכוונות בלבד.
<h3>צו</h3>
<h4>אלימות וקדושה</h4>
<big><strong>אלימות וקדושה</strong></big><br>מדוע קרבנות? נכון, למן חורבן בית שני הקרבנות אינם חלק מחיי היהדות. נכון, הם רק אמצעי למטרה. אבל מדוע בחר ה׳ במטרה שהאמצעים להשגתה הם כאלה? שאלה זו היא כמובן אחת השאלות העמוקות ביהדות, ויש לה תשובות רבות. אלך כאן בעקבות אחת מהן, שהציע לראשונה ההוגה בן המאה החמש־עשרה רבי יוסף אלבו ביצירתו <b>ספר העיקרים</b>.
נקודת הזינוק בתיאוריה של אלבו איננה שאלת הקרבנות, אלא שתי שאלות מסקרנות אחרות. הראשונה: מדוע אחרי המבול התיר אלוהים לבני האדם לאכול בשר (בראשית ט, ג-ה)? קודם לכן, מבריאת העולם ועד המבול, לא האדם ולא בעלי החיים אכלו בשר (בראשית א, כט-ל). מה גרם לאלוהים לשנות, כביכול, את דעתו? והשאלה השנייה: במה שגה קין כאשר הקריב לאלוהים ״מִפְּרִי הָאֲדָמָה״ (בראשית ד, ג-ה)? דחייתה של מנחה זו הובילה ישירות לרצח הראשון בהיסטוריה: קין הרג את הבל. מה היה ההבדל העקרוני בין מנחותיהם של קין ושל הבל?
על פי התיאוריה של אלבו, הרג בעלי חיים כדי לאוכלם הוא ביסודו רע. מדובר בנטילת חייה של ברייה בעלת יכולת חישה לשם סיפוק צרכינו. קין ידע זאת. הוא האמין שיש קרבה רבה בין האדם לחי. משום כך בחר להביא מנחה מן הצומח ולא מן החי (על פי אלבו, הטעות של קין הייתה רק שבחר להקריב ירקות ולא פירות: את התוצר הצמחי הנמוך במקום את זה הגבוה). הבל, לעומת זאת, האמין שיש הבדל מהותי בין האדם לבעלי החיים. הרי אלוהים בירך את אדם וחווה במילים ״וּרְדוּ בִּדְגַת הַיָּם וּבְעוֹף הַשָּׁמַיִם וּבְכָל חַיָּה הָרֹמֶשֶׂת עַל הָאָרֶץ״ (בראשית א, כח)! על כן הביא הבל מנחה מן החי.
כשראה קין שאלוהים שעה למנחתו של הבל ולא למנחתו שלו, חשב כך: אם אלוהים, שאמנם אסר עלינו להרוג חיות כדי לאוכלן, מתיר להרוג חיות כדי להקריבן לו, ואף מעדיף קרבן מסוג זה; ואם (כפי שקין כאמור הניח) אין הבדל מהותי בין בני אדם לבעלי חיים, והם נמצאים על רצף אחד – כי אז ראוי שאקריב לאלוהים את הקרבן החי היקר ביותר, הלוא הוא הבל אחי. קין הרג אפוא את הבל לא מתוך קנאה או שנאה, אלא כדי להקריבו לאלוהים.
זו הסיבה שה׳ התיר אחרי המבול לאכול בשר. לפני המבול ״מָלְאָה הָאָרֶץ חָמָס״ (בראשית ו, יג). העולם היה מלא באלימות. אלימות, כך התברר, היא חלק בלתי נפרד מטבע האדם. אם אין ה׳ רוצה להביא על האנושות מבול שני, עליו להביא בחשבון את הנתון הזה ולהנמיך את דרישות הסף מבני האדם. ארשֶה להם, הוא אומר, להרוג חיות, ואאסור רק את הרג בני האדם, שכן האדם הוא צורת החיים היחידה שאינה רק ברואת אלוהים אלא גם עשויה בצלמו. כך אפשר להבין את פשרו התמוה לכאורה של רצף הפסוקים שלאחר יציאת נוח ומשפחתו מהתיבה:
<span class="poetry indentAll">וַיִּבֶן נֹחַ מִזְבֵּחַ לַה׳, וַיִּקַּח מִכֹּל הַבְּהֵמָה הַטְּהוֹרָה וּמִכֹּל הָעוֹף הַטָּהֹר וַיַּעַל עֹלֹת בַּמִּזְבֵּחַ. וַיָּרַח ה׳ אֶת רֵיחַ הַנִּיחֹחַ, וַיֹּאמֶר ה׳ אֶל לִבּוֹ: לֹא אֹסִף לְקַלֵּל עוֹד אֶת הָאֲדָמָה בַּעֲבוּר הָאָדָם, כִּי יֵצֶר לֵב הָאָדָם רַע מִנְּעֻרָיו, וְלֹא אֹסִף עוֹד לְהַכּוֹת אֶת כָּל חַי כַּאֲשֶׁר עָשִׂיתִי. וַיְבָרֶךְ אֱלֹהִים אֶת נֹחַ וְאֶת בָּנָיו וַיֹּאמֶר לָהֶם... כָּל רֶמֶשׂ אֲשֶׁר הוּא חַי לָכֶם יִהְיֶה לְאָכְלָה, כְּיֶרֶק עֵשֶׂב נָתַתִּי לָכֶם אֶת כֹּל... וְאַךְ אֶת דִּמְכֶם לְנַפְשֹׁתֵיכֶם אֶדְרֹשׁ, מִיַּד כָּל חַיָּה אֶדְרְשֶׁנּוּ וּמִיַּד הָאָדָם, מִיַּד אִישׁ אָחִיו אֶדְרֹשׁ אֶת נֶפֶשׁ הָאָדָם. שֹׁפֵךְ דַּם הָאָדָם – בָּאָדָם דָּמוֹ יִשָּׁפֵךְ; כִּי בְּצֶלֶם אֱלֹהִים עָשָׂה אֶת הָאָדָם. (בראשית ח, כ – ט, ו)</span>
לאור פירושו של הרב אלבו, הגיונם של הדברים ברור. נוח הקריב קרבנות מן החי, כהודיה על ששרד מן המבול. ה׳ רואה שבני האדם זקוקים לדרך זו של ביטוי עצמי. יש להם נטייה מוּלדת לאלימות (״יֵצֶר לֵב הָאָדָם רַע מִנְּעֻרָיו״). כדי שהחברה האנושית תתקיים, יש להתיר לבני האדם להפנות את האלימות שלהם לבעלי חיים שאינם אדם – לצורכי אכילה ולצורכי הקרבה. הקו האדום הראשי של המוסר יהיה הקו המבחין בין אדם לשאינו אדם.
ההיתר להרוג חיות מלווה באיסור מוחלט על הרג בני אדם (״כִּי בְּצֶלֶם אֱלֹהִים עָשָׂה אֶת הָאָדָם״). אין פירוש הדבר שדעתו של הקב״ה נוחה מהריגת בעלי חיים לצורכי אכילה והקרבה – אלא שבהתחשב בנטייתם האלימה המולדת של בני האדם, איסור על כך הוא אוטופי. הוא אינו מתאים למציאות העכשווית, אלא לאחרית הימים. עד אז, הרע במיעוטו הוא לאפשר לבני האדם להמית בעלי חיים במקום לרצוח זה את זה. הקרבנות מן החי הם ויתור לטבע האדם.<sup class="footnote-marker">1</sup><i class="footnote">על השאלה מדוע אלוהים אינו בוחר לשנות את טבע האדם ראו רמב״ם, <b>מורה הנבוכים</b>, ג, לב.</i> הקרבנות הם תחליף לאלימות המכוונת נגד בני אדם.
בימינו הֶחֱיָה את התובנה הזו הוגה הדעות הצרפתי רֶנֶה ז׳יראר. הוא עסק בכך בספריו, ובהם <b>האלימות והקדוּשה</b>, <b>השעיר לעזאזל</b> ו<b>דברים שהוחבאו מאז היווסד העולם</b>, אמנם בלי להזכיר את אלבו או מקורות יהודיים אחרים וכנראה בלי להכירם. לטענתו, לכל הקרבנות יש מכנה משותף:
<span class="poetry indentAll">מכנה משותף זה הוא האלימות הפנימית. הקורבן טוען שהוא יכול לבטל את הסכסוכים, את העוינוּת, את היריבות, הקנאות והמריבות בין המקורבים, ולהשכין את ההרמוניה החברתית. בכך הוא מחזק את האחדות החברתית. הכול נובע מכך.<sup class="footnote-marker">2</sup><i class="footnote">רנא ז׳יראר, <b>האלימות והקדושה</b>, עברית: יותם ראובני, תל אביב: נמרוד, תשס״ט, עמ׳ 13.</i> </span>
הצורה החמורה ביותר של אלימות בין חברות ובתוכן היא הנקמה, בשל מעגליותה האינסופית. הלל, שגם אותו ז׳יראר איננו מצטט, אמר כשראה גולגולת של אדם צפה על פני המים, ״על דאטפת אטפוך, וסוף מטייפייך יטופון״<sup class="footnote-marker">3</sup><i class="footnote">משנה, אבות ב, ז.</i> (על שום שהטבעת הטביעו אותך, וסופם של מטביעייך שיטביעום). הקרבנות הם דרך לתיעול האנרגיה ההרסנית של הנקם. מדוע אפוא בחברות מודרניות לא נהוגים קרבנות? ז׳יראר מסביר שבעולם המודרני נמצאה דרך אחרת להחליף את הנקם:
<span class="poetry indentAll">קיים מעגל קסמים של נקמה, ואין אנו משערים כל עיקר את דרגת השפעתו על החברות הפרימיטיביות. מעגל קסמים זה אינו קיים עבורנו. מה הסיבה לזכות יתר זאת? על שאלה זו נוכל לתת תשובה קטגורית באשר למוסדות. המערכת המשפטית היא זו שמרחיקה את סכנת המלחמה. היא לא מבטלת את הנקמה, אלא מגבילה אותה למעשה תגמול אחיד, שביצועו מופקד בידי סמכות ריבונית ומקצועית בתחומה. ההחלטות של הסמכות המשפטית הן המילה האחרונה של הנקמה.<sup class="footnote-marker">4</sup><i class="footnote">ז׳יראר, <b>האלימות והקדושה</b>, עמ׳ 21.</i></span>
התיאוריה של ז׳יראר מאששת את השקפתו של אלבו, ויתרה מזו – היא עוזרת לנו לעמוד על תובנה עמוקה של נביאי ישראל ושל היהדות בכלל. הקרבנות אינם מטרות לעצמם, אלא חלק מתכניתה הגדולה של התורה לבנות עולם שנגאל ממעגל הדמים של הנקמה. חלקה האחר של התכנית הוא משאלתו הגדולה ביותר של אלוהים: ליצור עולם שהצדק והמשפט מושלים בו. זהו כזכור הייעוד שהציב ה׳ בפני אברהם: ״כִּי יְדַעְתִּיו לְמַעַן אֲשֶׁר יְצַוֶּה אֶת בָּנָיו וְאֶת בֵּיתוֹ אַחֲרָיו וְשָׁמְרוּ דֶּרֶךְ ה׳ לַעֲשׂוֹת צְדָקָה וּמִשְׁפָּט״ (בראשית יח, יט).
האם ההיסטוריה האנושית הגיעה אפוא לשלב שבו כבר אין טעם בהקרבת בעלי חיים? האם הצדק והמשפט הצליחו ליצור מציאות שבה איננו צריכים עוד פולחנים דתיים כתחליף לאלימות בין בני אדם? הלוואי. בספרו <b>כבודו של הלוחם</b><sup class="footnote-marker">5</sup><i class="footnote">Michael Ignatieff, <i>The Warrior’s Honor: Ethnic War and the Modern Conscience</i>, New York: Henry Holt, 1997.</i> מנסה מייקל איגנטייף להבין מה קרה לחלום הליברלי על ״קץ ההיסטוריה״. מילותיו קולעות אל לב לבו של האי־סדר העולמי החדש:
<span class="poetry indentAll">המכשול המוסרי העיקרי העומד בדרכה של ההתפייסות הוא תשוקת הנקם. בימינו, תשוקה זו נחשבת בדרך כלל רגש ירוד ובלתי ראוי, ומפני שהיא נחשבת לכזו, משמעותה המוסרית בעיני אלה החווים אותה כמעט שאינה זוכה להבנה. אבל הנקם, מנקודת מבט מוסרית, הוא תשוקה לשמור אמונים למתים, לכבד את זכרם על ידי המשכת המלחמה שלהם מן הנקודה שהם נאלצו לנטוש אותה. הנקמה היא שמירת אמונים בין דורות... למעגל בין־דורי זה אין נקודת סיום הגיונית... אבל דווקא האי־אפשריות של הנקמה הבין־דורית היא שלוכדת קהילות במעגל הכפייתי של הנקם... להתפייסות אין שום סיכוי נגד הנקמה, אלא אם היא מכבדת את הרגשות שבבסיס תאוות הנקם ומציעה להן חלופה בדמות טקסים המלמדים את הקהילות שקודם לחמו זו בזו להתאבל על מתיהן יחד.<sup class="footnote-marker">6</sup><i class="footnote">שם, עמ׳ 188–190.</i></span>
תאוות הנקם האנושית חיה וקיימת. דיני הקרבנות מתייחסים לא רק אל עידן שהיה ואיננו. הם אומרים לנו שלושה דברים, שחשיבותם בזמננו אינה פחותה מחשיבותם בעולם העתיק. ראשית, האלימות היא חלק מטבע האדם, והיא מסוכנת במיוחד כשחובר אליה אתוס הנקם. שנית, במקום להכחיש את קיומה של האלימות, עלינו למצוא דרכים לתעל אותה כך שלא תתבע עוד ועוד קרבנות אדם; ושלישית, החלופה הסופית היחידה לקרבנות בעלי חיים ולקרבנות אדם היא זו שנוסחה לראשונה לפני אלפי שנים בפי נביאי ישראל. מכולם היטיב לומר זאת הנביא עמוס:
<span class="poetry indentAll">כִּי אִם תַּעֲלוּ לִי עֹלוֹת וּמִנְחֹתֵיכֶם לֹא אֶרְצֶה וְשֶׁלֶם מְרִיאֵיכֶם לֹא אַבִּיט. הָסֵר מֵעָלַי הֲמוֹן שִׁרֶיךָ וְזִמְרַת נְבָלֶיךָ לֹא אֶשְׁמָע. וְיִגַּל כַּמַּיִם מִשְׁפָּט, וּצְדָקָה כְּנַחַל אֵיתָן. (עמוס ה, כב-כד)</span>
<h4>פשר הקרבן</h4>
<big><strong>פשר הקרבן</strong></big><br>הקרבתם של בעלי חיים היא אחד היסודות הקשים ביותר בתורה ובאורח החיים שהיא מתווה. קשה להבין את העניין הזה מכיוון שהיהודים והיהדות שורדים כבר כמעט אלפיים שנה בלי קרבנות. עוד בימי בית ראשון רבים מהנביאים הגדולים היו ביקורתיים כלפי הקרבנות, ונבואת ירמיהו מהפטרת השבת היא דוגמה בולטת לכך.<sup class="footnote-marker">1</sup><i class="footnote">בפרט בפסוק הנוקב ״כִּי לֹא דִבַּרְתִּי אֶת אֲבוֹתֵיכֶם וְלֹא צִוִּיתִים בְּיוֹם הוֹצִיאִי אוֹתָם מֵאֶרֶץ מִצְרָיִם עַל דִּבְרֵי עוֹלָה וָזָבַח״ (ירמיהו ז, כב). ראו על כך רש״י ורד״ק על אתר, ובעיקר רמב״ם, <b>מורה הנבוכים</b>, ג, לב.</i> איש מן הנביאים לא שאף לבטל את הקרבנות, אך הם מתחו ביקורת חמורה על האנשים שהקריבו אותם בעודם משעבדים ומנצלים בני אדם אחרים. בייחוד הרגיזה את הנביאים – ואת הקב״ה, שהם דיברו בשמו – התפיסה כאילו הקרבנות הם מין שוחד: המחשבה שאם ניתֵן לאלוהים מתנה נדיבה מספיק, הוא ימרק את פשעינו. תפיסה זו רחוקה מהיהדות כרחוק מזרח ממערב.
הקרבנות, וכמוהם גם המלוכה, לא היו בימי קדם מן התופעות הייחודיות לעם ישראל. בכל דת בימים ההם, בכל פולחן ובכל כת, היו מזבחות וקרבנות. מפליא לראות באיזו פשטות וקלות הצליחו חכמינו למצוא לקרבנות תחליפים, ובראשם שלושה: התפילה, הלימוד והצדקה. התפילה, בייחוד תפילות שחרית, מנחה ומוסף, תופסת את מקומם של קרבנות התמיד וקרבנות המוסף הקבועים; מי שלומד את דיני הקרבנות מעלה עליו הכתוב כאילו הקריבם בעצמו; והנותן צדקה מקריב כביכול קרבן כספי, ומצהיר בכך שכל מה שיש לנו שייך בעצם לה׳.
וכך, אף כי אנו מתפללים מדי יום לבניין המקדש ולהשבת עבודתו, עקרון הקרבן עצמו נותר קשה להבנה. תיאוריות רבות הוצעו בידי אנתרופולוגים, פסיכולוגים וחוקרי מקרא כדי להסביר מה הקרבנות מייצגים, אך רובן מתבססות על ההנחה המפוקפקת שהקרבת הקרבן היא במהותה מעשה זהה בכל התרבויות. זהו כשל מחקרי. כל תופעה דתית ותרבותית, כל מנהג ואורח חיים, צריכים להיבחן לאור האמונות של התרבות שהם מתקיימים בה. משמעות הקרבן ביהדות, והשאלה מדוע הוא חשוב גם כיום, ולוּ כרעיון, צריכות להתבאר לאור השקפת היהדות. השאלה צריכה להיות זו: מהו פשר הקרבן בדת הגורסת כי אלוהים הוא בורא העולם ואדון הכול?
התשובה הפשוטה ביותר, שאינה מסבירה את פרטי הקרבנות לסוגיהם, היא זו: <b>אנחנו אוהבים את מה שאנחנו מוכנים להקריב למענו קרבן</b>. משום כך, כאשר היו בני ישראל אומה של חקלאים ורועים, הם הפגינו את אהבתם לה׳ בהביאם לו מתנה סמלית מן הצאן והבקר, מן השדה ומן המטע, כלומר מאמצעי המחיה שלהם. לאהוב פירושו להודות. לאהוב פירושו לרצות להביא מנחה לָאהוּב. לאהוֹב פירושו לתת.<sup class="footnote-marker">2</sup><i class="footnote">שימו לב לקרבה בין השורש אה״ב לשורש יה״ב, שעניינו נתינה.</i> הקרבן הוא הכוריאוגרפיה של האהבה.
הדבר נכון בתחומי חיים רבים. בני זוג הנשואים באושר מקריבים קרבנות זה לזה דרך קבע. הורים מקריבים קרבנות אדירים למען ילדיהם. אנשים הנענים לקריאה מלמעלה – לרפא חולים, לדאוג לעניים, להילחם למען החלש שנעשה לו עוול – מקריבים לעתים קריירות משתלמות למען האידיאלים שלהם. כאשר גוברת הרוח הפטריוטית, אנשים מקריבים קרבנות למען מולדתם. בקהילות חזקות אנשים מקריבים למען בני קהילה הזקוקים לעזרה. ההקרבה היא דבק המגע של יחסי האנוש. היא מצמידה אותנו זה לזה.
זו הסיבה שבימי התנ״ך היו הקרבנות חשובים כל כך. לא משום שכך היה בכל הדתות, אלא משום שלִבה הפועם של היהדות היא האהבה: ״וְאָהַבְתָּ אֵת ה׳ אֱלֹהֶיךָ בְּכָל לְבָבְךָ וּבְכָל נַפְשְׁךָ וּבְכָל מְאֹדֶךָ״ (דברים ו, ה). בדתות אחרות הדחף שהניע את ההקרבה היה פחד: פחד מפני זעמם ועוצמתם של האלים. ביהדות הדחף היה אהבה.
שם העצם ״קרבן״ והפועל ״להקריב״ מצביעים על כך: הם באים מהשורש קר״ב, כלומר עניינם קרבה והתקרבות. ועוד זאת, בכל פרשיות הקרבנות נזכר ה׳ בשמו המפורש, המבטא את מידת הרחמים ואת קרבת האל למאמיניו, ולעולם אין הוא קרוי בהן ״אלוהים״, השם המבטא את מידת הדין ואת הריחוק. המילה ״אלוהים״ מופיעה בכל ספר ויקרא רק חמש פעמים, כולן בהקשר של עמים אחרים. שם ה׳, לעומת זאת, מופיע בחומש זה 209 פעמים. כפי שראינו בדרשה לפרשה הקודמת, אפילו שמו של החומש, ויקרא, עניינו קריאת קרבה ואהבה. כשיש אהבה יש קרבן.
כאן טמונה הרלוונטיות של רעיון הקרבנות במאה העשרים ואחת. המוסדות החשובים של העולם המודרני – המדינה הדמוקרטית הליברלית וכלכלת השוק החופשי – הושתתו על מודל "השחקן הרציונלי", האדם הפועל כדי למקסם את תועלתו האישית. תומס הובּס דיבר על האמנה החברתית המתבססת על כך שלכל אדם בחברה יש אינטרס למסור כמה מזכויותיו בידי גוף מרכזי שמתפקידו לספק ביטחון ושלטון חוק. אדם סמית ביסס את כלכלת השוק על התובנה שאם כל אדם יפעל כדי למקסם את טובתו האישית, התוצאה תהיה גידול של העושר המשותף. הפוליטיקה המודרנית והכלכלה המודרנית נבנו שתיהן על יסוד המרדף הרציונלי אחר האינטרס האישי.
לא היה שום רע בכך. הדבר נעשה מתוך הנאצלים שבמניעים. זה היה ניסיון לרפא את אירופה מהמלחמות והמחסור שעינו אותה מאות שנים. המדינה הדמוקרטית וכלכלת השוק היו ניסיונות רציניים לרתום את כוחו של האינטרס האישי למאבק נגד היצרים ההרסניים המובילים לאלימות.<sup class="footnote-marker">3</sup><i class="footnote">החיבור הקלסי בעניין זה הוא Albert O. Hirschman, <i>The Passions and the Interests</i>, Princeton: Princeton University Press, 1977.</i> השתתת הפוליטיקה והכלכלה על האינטרס האנוכי אינה סותרת את האפשרות שהמערכות הקטנות יותר, המשפחות והקהילות, יישענו על האלטרואיזם, היפוכה של האנוכיות. המדינה הדמוקרטית והכלכלה החופשית הן שיטות טובות.
אלא שבחלוף שנים רבות של דמוקרטיה ושל משק חופשי, שבמרכזם כאמור היחיד ודאגתו לעצמו, רעיון האהבה כקרבן הידלדל קשות בתחומי חיים רבים. הדבר בולט במיוחד בתחום המשפחה. פחות ופחות מתושבי המערב מתחתנים. גיל הנישואים, אצל אלה שמתחתנים, עולה. וכמעט מחצית מן הנישואים נגמרים בגירושים. האוכלוסיות הילידיות באירופה קטֵנות. כדי לקיים אוכלוסייה יציבה נדרש שיעור ילודה ממוצע של 2.1 ילדים לאישה. בשנת 2015 שיעור הילודה הממוצע באיחוד האירופי היה 1.55 ילדים לאישה. בספרד הוא עמד על 1.27. בגרמניה שיעור הילודה כיום הוא הנמוך בעולם.<sup class="footnote-marker">4</sup><i class="footnote"><i>The Observer</i>, August 23, 2015.</i> היציבות בגודל האוכלוסייה באירופה נשמרת כיום רק בשל גלי ההגירה חסרי התקדים.
<b>חברה שאיבדה את מושג ההקרבה, במוקדם או במאוחר מוסד הנישואים יקרטע אצלה, הילודה תתמעט בקרבה ואוכלוסייתה תזדקן ותמות לאטה</b>. לקודמי בתפקיד הרב הראשי לבריטניה, הלורד הרב עמנואל יעקובוביץ׳ ז״ל, הייתה דרך נאה לבטא זאת. חז״ל אמרו כי אדם המגרש את אשתו ״מזבח מוריד עליו דמעות״.<sup class="footnote-marker">5</sup><i class="footnote">גיטין צ ע״ב.</i> מה הקשר בין מזבח לנישואים? שניהם, הסביר הרב יעקובוביץ׳, עניינם קרבנות. הנישואים כושלים כאשר בני הזוג אינם מוכנים להקריב זה למען זה.
היהדות שרדה למרות הקרבנות הרבים שהיהודים נדרשו להקריב למענה. במאה האחת־עשרה השתאה רבי יהודה הלוי לנוכח העובדה שהיהודים נשארו יהודים אף כי ״החשובים בתוכנו״ יכולים ״לסלק על נקלה, באמירת מילה אחת, את הביזיונות מעל נפשם, להיות לבני חורין ולשלוט במשעבדיהם, ואינם עושים כן בהיותם נאמנים לדתם״.<sup class="footnote-marker">6</sup><i class="footnote"><b>ספר הכוזרי</b>, מאמר רביעי, כג, עברית: יהודה אבן שמואל, תל אביב: דביר, תשל״ז.</i> אולם ייתכן מאוד שהיהדות שרדה דווקא <b>בגלל</b> הקרבנות הללו. כאשר אנשים מקריבים למען האידיאלים שלהם, האידיאלים הללו נשארים חזקים. אדם אוהב את מה שהוא מקריב למענו. וההקרבה היא ביטוי לאהבה.
לא כל קרבן הוא קדוש. המחבלים המתאבדים של ימינו מקריבים את חייהם ואת חיי קרבנותיהם בדרך שהיא בעיניי חילול השם.<sup class="footnote-marker">7</sup><i class="footnote">הרחבתי בעניין בספרי <b>לא בשם האל</b>, עברית: צור ארליך, ירושלים: מגיד, תשע״ו.</i> אדרבה, עצם קיומם של קרבנות בעלי חיים בתורה הוא אולי דרך למנוע הקרבת קרבנות אדם באלימות ובמלחמה. אך עקרון הקרבן נשאר. הוא המתנה שאנו נותנים למה ולמי שאנחנו אוהבים.
<h4>סוד השלשלת</h4>
<big><strong>סוד השלשלת</strong></big><br>בתורה מופיעים ארבעה סיפורים על משברים אישיים, שהמשותף להם והמיוחד רק להם אינו מילים, אלא מנגינה.
בקהילות ישראל, מקדמת דנא, התורה לא רק נקראת אלא גם מזומרת. משה באחרית ימיו קרא לתורה ״שירה״.<sup class="footnote-marker">1</sup><i class="footnote">דברים לא, יט.</i> מסורות נגינה שונות התפתחו בארץ ישראל ובבבל, ובמאה העשירית נוצרה בידי בעלי המסורה בטבריה מערכת סימון שיטתית לטעמי המקרא. אחד מטעמי המקרא נדיר במיוחד. שמו שלשלת, צורתו מסולסלת, ונגינתו עולה ויורדת, עולה ויורדת. בכל חמשת חומשי תורה גם יחד הוא מופיע רק ארבע פעמים. בכל פעם שהוא מופיע, הוא מאותת על משבר קיומי. שלוש שלשלות נמצאות בספר בראשית, והרביעית – בפרשתנו. כפי שנראה להלן, שלשלת רביעית זו מסמנת משבר הנוגע למנהיגות. במובן רחב יותר נכון הדבר גם לשלוש הקודמות.
השלשלת הראשונה מופיעה בסיפורו של לוט. לוט נפרד מדודו אברהם והתיישב בסדום. הוא נטמע באוכלוסייה המקומית. בנותיו נישאו לתושבי העיר. הוא עצמו ישב בשער העיר, כלומר היה כנראה שופט. ואז הגיעו לסדום שני זרים והורו לו לעזוב את העיר, שכן אלוהים עומד להחריב אותה. אולם לוט היסס. הוא התמהמה. ועל המילה ״וַיִּתְמַהְמָהּ״ מסומנת שלשלת (בראשית יט, טז). לוט היה קרוע, מסוכסך. הוא חש שהזרים צודקים. העיר אכן עמדה להיהרס. אלא שכל עתידו היה משוקע בזהותו החדשה, זו שביקש לסגל לעצמו ולבנותיו. אלמלא תפסו בו הזרים, הלוא הם המלאכים, ולקחו אותו למקום מבטחים, הוא היה מתמהמה רגע אחד יותר מדי.
במקרה השני אברהם ביקש מעבדו – אליעזר, לפי המסורת – למצוא כלה לבנו יצחק. המפרשים סבורים שאליעזר לא היה שלם עם השליחות. אם יצחק לא יתחתן ולא יוליד ילדים, יורשי נחלתו של אברהם יהיו בבוא היום אליעזר וצאצאיו. אברהם כבר אמר זאת לפני שנפקד בבן: ״ה׳ אֱלֹהִים, מַה תִּתֶּן לִי וְאָנֹכִי הוֹלֵךְ עֲרִירִי וּבֶן מֶשֶׁק בֵּיתִי הוּא דַּמֶּשֶׂק אֱלִיעֶזֶר?... הֵן לִי לֹא נָתַתָּה זָרַע, וְהִנֵּה בֶן בֵּיתִי יוֹרֵשׁ אֹתִי!״ (בראשית טו, ב-ג). אם אליעזר יצליח בשליחותו להביא אישה ליצחק, ואם לזוג יהיו ילדים, יאפסו סיכוייו לרשת את רכושו ונחלתו של אברהם. שני יצרים נאבקו בתוכו: נאמנות לאברהם ושאפתנות אישית. הנאמנות ניצחה, אך לא בלי קרב. בפסוק המספר כיצד התפלל אליעזר להצלחת שליחותו, המילה ״וַיֹּאמַר״ מוטעמת בשלשלת: ״<b>וַיֹּאמַר</b>: ה׳ אֱלֹהֵי אֲדֹנִי אַבְרָהָם, הַקְרֵה נָא לְפָנַי הַיּוֹם וַעֲשֵׂה חֶסֶד עִם אֲדֹנִי אַבְרָהָם״ (בראשית כד, יב).
השלשלת השלישית שולחת אותנו למצרים, אל יוסף המופקד על בית פוטיפר שר פרעה. אשת פוטיפר ניסתה לפתותו, והוא מיאן. הוא אמר לה שאם ישכב עמה יפר את האמון שפוטיפר נותן בו, ויחטא חטא גדול לה׳. אלא שהמילה ״וַיְמָאֵן״ (בראשית לט, ח) מוטעמת בשלשלת, ובקרב חז״ל ופרשני ימי הביניים יש הרואים בזה רמז למאמץ הגדול של יוסף לסרב לאשת פוטיפר.<sup class="footnote-marker">2</sup><i class="footnote">תנחומא, וישב ח. מובא אצל רש״י בפירושו לפסוק.</i> הוא כמעט נכנע לה. לא הייתה פה רק ההתנגשות הרגילה שבין פיתוי לאיפוק. זו הייתה התנגשות בין זהויות. יוסף, אל נא נשכח, הגיע זה מקרוב לארץ נוכרייה. אחיו דחו אותו מעל פניהם. הם הבהירו לו שאינם רוצים שיהיה חלק מהמשפחה. הוא מתחיל בחיים חדשים. מדוע עליו לשמור אמונים לקוד ההתנהגות המשפחתי? ברומא התנהג כרומאי, ובמצרים כמצרי! אם אשת אדוניו חפצה בו, למה שלא ייעתר לה? השאלה שיוסף מתחבט בה איננה רק ״האם כך נכון לעשות?״ אלא גם ״האם אני מצרי או עברי?״.
שלוש שלשלות, שלושה קונפליקטים פנימיים, שלושתם נוגעים לזהות. כל אחד מאיתנו צריך לפעמים להחליט לא רק ״מה אעשה?״ אלא גם ״איזה סוג אדם אהיה?״. ואם אנחנו מנהיגים, הכרעה זו גורלית במיוחד. זה המקרה בשלשלת הרביעית, שגיבורהּ הוא משה.
אחרי חטא העגל הורה משה לבני ישראל, במצוות ה׳, לבנות משכן: בית שיסמל דרך קבע את שכינתו של ה׳ בקרב העם. מלאכת הבנייה נשלמה, וכל שנותר למשה הוא לקדש לכהונה במשכן את אחיו אהרן ואת בניו. הוא הלביש את אהרן בבגדי הכוהן הגדול, משח אותו בשמן המשחה, והקריב את הקרבנות הנדרשים. והנה, מעל המילה ״וַיִּשְׁחָט״ (המוסבת על איל המילואים השני, ויקרא ח, כג) מופיעה שלשלת. לאור ניסיוננו בשלושת המקרים הקודמים, אנחנו מבינים שיש פה רמז למאבק פנימי בתודעתו של משה. אבל מהו? בכתובים אין אפילו צל של סימן למשבר אצל משה.
אם נחשוב לרגע, מקור מצוקתו של משה יתחוור לנו היטב. עד עכשיו משה היה מנהיגו של עם ישראל. אחיו הגדול אהרן תמך בו, ליווה אותו בהופעותיו אצל פרעה והיה דוברו, עוזרו וסגנו. מעתה ואילך אהרן יהיה בעל תפקיד מנהיגותי בזכות עצמו. לא עוד יד ימינו של משה: אהרן יעשה דברים שמשה עצמו לא יוכל לעשות. הוא יקריב את קרבנות התמיד במשכן. הוא ינהל את עבודת הקודש. אחת לשנה, ביום הכיפורים, יבצע את סדרת הטקסים שתבטיח לבני ישראל כפרה. לא עוד צלו של משה: אהרן יהיה מעתה מנהיג מסוג מיוחד, שמשה נידון שלא להיות. הכוהן הגדול.
התלמוד מוסיף לרגע הזה עוד ממד נוגע ללב. כאשר התגלה אלוהים למשה בסנה, משה ניסה כמה פעמים להשתמט מקריאתו של ה׳ אליו שינהיג את העם. לבסוף אמר לו אלוהים שאהרן יתלווה אליו ויהיה לו לפֶה (שמות ד, יד-טז). על פי התלמוד, ברגע זה איבד משה את הכהונה העתידית לאהרן: ״אני [ה׳] אמרתי, אתה כהן והוא לוי – עכשיו הוא כהן ואתה לוי״.<sup class="footnote-marker">3</sup><i class="footnote">זבחים קב ע״א.</i>
הנה לנו המאבק הפנימי של משה, שהשלשלת מכוונת אליו. משה עומד למנות את אחיו למשרה שהוא עצמו לעולם לא יחזיק בה. הדברים יכלו להתגלגל אחרת, אבל איננו חיים בעולם של ״אִילוּ״. משה בוודאי שמח בשביל אחיו, אבל אי־אפשר שלא יחוש קורט של אבדן. אולי לבו כבר מבַשר לו שאף על פי שהוא הנביא והוא משחרר האומה, הוא לא יזכה למה שאהרן יזכה לו: לראות את בניו ואת בני בניו יורשים אותו בתפקידו. בנו של כוהן הוא כוהן. בנו של נביא, נדיר שיהיה נביא אף הוא.
כל ארבעת סיפורי השלשלת מזכירים לנו דבר אחד: שמגיע רגע שבו אנחנו מוכרחים להחליט מי אנחנו. רגע של אמת קיומית. לוט הוא עברי, לא סדומי. אליעזר הוא עבד אברהם, לא יורשו. יוסף הוא בנו של יעקב, לא מצרי המתנהג בהפקרות. משה הוא נביא, לא כוהן. כדי לומר ״כן״ לְמה שהננו, דרוש אומץ לומר ״לא״ למה שאיננו. הדבר כרוך במאבק ובייסורים. השלשלת ממחישה זאת בנגינתה ובצורתה. אך לבסוף, משהכרענו, אנחנו מסוכסכים עם עצמנו פחות מכפי שהיינו.
<h3>שמיני</h3>
<h4>אש קודש ואש זרה</h4>
<big><strong>אש קודש ואש זרה</strong></big><br>הטלטלה אדירה. זה כמה שבועות, וכמה וכמה פרקים – המבוא הארוך ביותר בתורה – שאנו קוראים על ההכנות לָרגע שהקב״ה ישרה את שכינתו בקרב העם. חמש פרשות (תרומה, תצווה, כי תישא, ויקהל ופקודי) מגוללות את ההוראות לבניית המשכן. שתיים (ויקרא וצו) מפרטות את הקרבנות והמנחות שיוקרבו שם. במשך שבעה ימים התקדשו הכוהנים (אהרן ובניו) לקראת כניסתם לתפקיד. עכשיו הכול מוכן. הגיע היום השמיני, היום שעבודת המשכן תתחיל בו.
העם כולו השתתף בבניית ביתה המיועד הנראה לעין של שכינת ה׳ על פני האדמה. בפסוק פשוט אך מרגש מגיעה הדרמה אל פסגתה: ״וַיָּבֹא מֹשֶׁה וְאַהֲרֹן אֶל אֹהֶל מוֹעֵד, וַיֵּצְאוּ וַיְבָרֲכוּ אֶת הָעָם. וַיֵּרָא כְבוֹד ה׳ אֶל כָּל הָעָם״ (ויקרא ט, כג). אך עתה, כשהכול בטוחים שסיפור המעשה תם, מתרחש דבר נורא:
<span class="poetry indentAll">וַיִּקְחוּ בְנֵי אַהֲרֹן נָדָב וַאֲבִיהוּא אִישׁ מַחְתָּתוֹ, וַיִּתְּנוּ בָהֵן אֵשׁ וַיָּשִׂימוּ עָלֶיהָ קְטֹרֶת, וַיַּקְרִבוּ לִפְנֵי ה׳ אֵשׁ זָרָה אֲשֶׁר לֹא צִוָּה אֹתָם. וַתֵּצֵא אֵשׁ מִלִּפְנֵי ה׳ וַתֹּאכַל אוֹתָם וַיָּמֻתוּ לִפְנֵי ה׳. וַיֹּאמֶר מֹשֶׁה אֶל אַהֲרֹן, הוּא אֲשֶׁר דִּבֶּר ה׳ לֵאמֹר: בִּקְרֹבַי אֶקָּדֵשׁ וְעַל פְּנֵי כָל הָעָם אֶכָּבֵד. (י, א-ג)</span>
החג היה לחגא. שני בני אהרן הגדולים מתו. חז״ל והמפרשים מציעים הסברים רבים לכך. נדב ואביהוא מתו כי – הם נכנסו לקודש הקודשים;<sup class="footnote-marker">1</sup><i class="footnote">תנחומא (בובר), אחרי מות ז.</i> הם לא לבשו את בגדי השרד הנכונים;<sup class="footnote-marker">2</sup><i class="footnote">ויקרא רבה כ, ט.</i> הם לקחו אש מהמטבח, לא מהמזבח;<sup class="footnote-marker">3</sup><i class="footnote">תנחומא (בובר), אחרי מות ז.</i> הם לא התייעצו עם משה ואהרן;<sup class="footnote-marker">4</sup><i class="footnote">ילקוט שמעוני, שמיני תקכד.</i> הם לא התייעצו זה עם זה.<sup class="footnote-marker">5</sup><i class="footnote">תנחומא (בובר), אחרי מות ז.</i> יש המאשימים אותם בגאווה: לא הייתה להם סבלנות לקבל על עצמם תפקיד הנהגה;<sup class="footnote-marker">6</sup><i class="footnote">מדרש אגדה (בובר), ויקרא י.</i> הם לא התחתנו, כי סברו שהדבר הוא למטה מכבודם.<sup class="footnote-marker">7</sup><i class="footnote">ויקרא רבה כ, י.</i> ויש הרואים במותם עונש על חטא מוקדם, על שאכלו ושתו במעמד הר סיני, בשעה שחזו באלוהים (שמות כד, ט-יא).
כל הפירושים הללו נסמכים על קריאה קפדנית בארבעת המקומות בתורה המציינים את מות נדב ואביהוא (ויקרא י, ב; ויקרא טז, א; במדבר ג, ד; במדבר כו, סא), ובאזכור המקראי לנוכחותם במעמד הר סיני. כל אחד מהם הוא פרי התבוננות מעמיקה בסכנותיה של התלהבות דתית מופרזת. אולם ההסבר הפשוט ביותר הוא זה האמור במפורש בתורה עצמה. נדב ואביהוא מתו כי הקריבו אש ״זָרָה״, כלומר פעלו באופן ״אֲשֶׁר לֹא צִוָּה אֹתָם״ (ויקרא י, א). כדי להבין את משמעות הדבר, עלינו לשוב אל הראשונות ולהיזכר במשמעות המושג ״קודש״, ומתוך כך במשמעותו של המִקדָש כביתו של הקודש.
הקודש הוא אותו מִקטע של זמן ומרחב שהקב״ה הִקצה לשכינתו. <b>הבריאה כרוכה בהסתתרות</b>. לא במקרה נגזרות המילים ״עולם״ ו״נעלם״ משורש אחד. כדי לתת לאדם משהו מכוחות הבריאה שלו – את הלשון המאפשרת לו לחשוב, לתקשר, להבין, לדמיין חלופות עתידיות ולבחור ביניהן – לא היה די שאלוהים יברא את ההומו ספיינס. הוא היה צריך לצמצם את עצמו, כלשונם של המקובלים, ולברוא מרחב לפעולה האנושית. מכל מעשיו של אלוהים, הצמצום הוא המעשה המבטא באופן העמוק ביותר את האהבה ואת הנדיבות הטמונות בבריאה. אלוהים שאנו פוגשים בתורה דומה להורה היודע שכדי לטעת בילדו בשלות ואחריות הוא צריך לסגת, לשחרר, להימנע מהתערבות.
אבל יש גבול. צמצום מוחלט של אלוהים ייראה כנטישה של העולם; הוא יִדְמה, במשל שלנו, לאב העוזב את ילדיו. לא בזאת חפץ הקב״ה. אם כן, איך יותיר בעולם את עקבות נוכחותו?
התשובה הניתנת לכך בתורה איננה פילוסופית. תשובה פילוסופית (אני חושב כאן על הזרם המרכזי של הפילוסופיה המערבית, זה שהחל בעת העתיקה באפלטון, ובעת החדשה בדקארט) תהיה תשובה החָלה באופן אוניברסלי: בכל הזמנים, בכל המקומות. אבל <b>אין</b> תשובה שהיא נכונה בכל הזמנים ובכל המקומות. משום כך <b>הפילוסופיה לא תוכל לעולם להכיל את הסתירה שיש לכאורה בין בריאה אלוהית לבין רצון חופשי של האדם</b>, או בין השכינה האלוהית לבין העולם האמפירי שבתוכו אנחנו חושבים, בוחרים ופועלים.
המחשבה היהודית היא נוגדת פילוסופיה. בעיניה, אמיתות מתגלמות דווקא בזמנים ובמקומות מסוימים. יש זמנים קדושים (היום השביעי, החודש השביעי, השנה השביעית, וסוף מחזור שבע שבתות השנים, שנת היובל). יש אנשים קדושים (עם ישראל בכללותו, ובו הלוויים, ובהם הכוהנים). ויש מרחב קדוש (ארץ ישראל, ובתוכה ירושלים, ובתוכה המקדש, ובתוכו הקודש ויותר ממנו קודש הקודשים; ובמדבר, המשכן ובתוכו הקודש וקודש הקודשים).
הקודש הוא הנקודה בחלל ובזמן שהאדם פוגש בה את השכינה על ידי כך שהוא נסוג ומצטמצם, שכן<b> לא רק אלוהים מצמצם את עצמו כדי לפנות מקום לאדם, אלא גם האדם מצמצם את עצמו כדי לפנות מקום לאלוהים</b>. הקודש הוא המקום שאלוהים נחווה בו כנוכחות מוחלטת. זהו מפגש שמעצם מהותו יכול להתקיים רק במקום ובזמן שהאדם מוותר בהם לחלוטין על הרצון ועל היוזמה שלו. אין זה מפני שהקב״ה מזלזל ברצונו של האדם וביוזמתו. נהפוך הוא: הקב״ה ייפה את כוחו של האדם לבחור וליזום, לפעול וליצור, ולהיות שותפו לבריאה. אולם כדי שהאדם יהיה נאמן לכוונותיו של הבורא, חייבים להיות זמנים ומקומות שהוא יחווה בהם את מציאותו של האלוהי. בזמנים ובמקומות הללו נדרש ציות מוחלט; נדרשת השעיה של הרצון והבחירה.
הטעות היסודית ביותר – טעותם של נדב ואביהוא – היא לקחת את הכוחות השייכים למפגשו של האדם עם העולם, ולהפעיל אותם במפגשו של האדם עם אלוהים. לו נקטו נדב ואביהוא יוזמה פרטית להילחם ברוע ובעוול, הם היו נחשבים גיבורים. אבל הם נקטו יוזמה פרטית בזירת הקודש, ובזאת שגו. הם הנכיחו את עצמם היכן שהנוכח המוחלט הוא האלוהים. זוהי סתירה פנימית. משום כך מתו.
שגיאה היא לחשוב את הקב״ה לגחמני, קנאי וזעפן: זהו מיתוס שהפיצו הנוצרים הראשונים בניסיון למתג את דתם כדת האהבה המחליפה את דמות האל האכזר־קשה־נקמן של ״הברית הישנה״ בדמות אל סבלן ואוהב. כשהתורה עצמה מתארת את הקב״ה כזעפן ונקמן היא עושה זאת כדי ״לדבר בלשון בני אדם״,<sup class="footnote-marker">8</sup><i class="footnote">ברכות לא ע״א.</i> במונחים שבני אדם יבינו. האמת שהתורה היא, לאורכה ולרוחבה, סיפור אהבה: אהבתו היוקדת של הבורא לברואיו, למרות כל האכזבות והבגידות שהאנושות מנחילה לו. הקב״ה צריך את המפגש איתנו לא מפני שהוא צריך אותנו אלא מפני שאנחנו צריכים אותו. כדי שציוויליזציה תלך בדרכי האהבה והצדק, ותחלוק כבוד לבריאה ולשלמותה, מוכרחים להיות לה רגעים שהיא מותירה את ה״אני״ מאחור. כך היא פוגשת את מלוא ההוויה בכל תפארתה כשהיא נקייה מהנכחה עצמית.
זהו תפקידו של הקודש, הנקודה שבה ה״אני״ שותק אל מול נוכחותו האדירה של ה״ישנוֹ״. נדב ואביהוא שכחו זאת. הם שכחו שכדי להיכנס אל המרחב המקודש, או אל הזמן המקודש, נדרשת ענווה אונטולוגית, נדרשת השעיה מוחלטת של היוזמה ושל התשוקה. קשה להגזים בחשיבות הדבר. כשאנו מבלבלים את רצון ה׳ עם רצוננו, אנו הופכים את הקודש, את מקור החיים, לטומאה ולסם מוות. הדוגמה הקלסית לכך היא ״מלחמת הקודש״, הג׳יהאד, מסע הצלב, המלביש את תאוות ההשתלטות בגלימת הקדושה, כאילו כיבוש והמרת דת כפויה הם רצון האלוהים.
סיפורם של נדב ואביהוא הוא תזכורת חוזרת לאזהרה שנשמעה לראשונה בימי קין והבל. <b>המעשה הראשון של עבודת האלוהים הוביל לרצח הראשון</b>. כמו היתוך גרעיני, גם הפולחן הדתי הוא מקור אנרגיה היכולה להביא ברכה אך גם אסון.
שלושה סוגים של אש משמשים בסיפור נדב ואביהוא, בשלושה פסוקים רצופים. ראשונה היא האש מהשמים: ״וַתֵּצֵא אֵשׁ מִלִּפְנֵי ה׳ וַתֹּאכַל עַל הַמִּזְבֵּחַ אֶת הָעֹלָה...״ (ט, כד). זוהי אש של חסד, של שעת רצון. אחריה באה האש הזרה שהקריבו שני בני אהרן: ״וַיִּקְחוּ בְנֵי אַהֲרֹן נָדָב וַאֲבִיהוּא אִישׁ מַחְתָּתוֹ, וַיִּתְּנוּ בָהֵן אֵשׁ וַיָּשִׂימוּ עָלֶיהָ קְטֹרֶת, וַיַּקְרִבוּ לִפְנֵי ה׳ אֵשׁ זָרָה אֲשֶׁר לֹא צִוָּה אֹתָם״ (י, א). ואז באה אש הנגד מן השמים: ״וַתֵּצֵא אֵשׁ מִלִּפְנֵי ה׳, וַתֹּאכַל אוֹתָם, וַיָּמֻתוּ לִפְנֵי ה׳״ (י, ב). המסר פשוט ורציני מאוד: הדת איננה מה שהנאורות האירופית חשבה שהיא תהיה: שולית, שתוּקה וקלושה. היא אש – וכמו אש, היא מחממת אך היא גם שורפת. ואנחנו שומרי הלהבה.
<h4>ההתלהבות וסכנותיה</h4>
<big><strong>ההתלהבות וסכנותיה</strong></big><br>ארכיאולוגיה של מילים היא לפעמים מרתקת כמו ארכיאולוגיה של תִּלִּים. קחו את המילה האנגלית המציינת התלהבות, enthusiasm. כיום היא נתפסת כמילה חיובית. מילון אחד מגדיר אותה כ״הרגשה של משיכה נמרצת לעניין או פעילות מסוימים ולהיטות להיות מעורבים בהם״. למתלהב יש תשוקה, היקסמות והתרגשות, וההתלהבות מידבקת. מורים ומנהיגים מוצלחים יודעים להדביק אחרים בהתלהבותם. אנשים הולכים אחר אנשים בעלי להט. אם אתם רוצים להשפיע על אחרים, טפחו בהם התלהבות.
אך לא תמיד הייתה enthusiasm (למען הנוחות נשתמש להלן במילה העברית המציינת אותה היום, ״התלהבות״) מילה מלהיבה כל כך. במקורה היא תיארה אדם אחוז דיבוק או שד. באנגליה של המאה השבע־עשרה היא שימשה לתיאור חברי כתות פרוטסטנטיות מהפכניות קיצוניות, ובפרט הפוריטנים שלחמו במלחמת האזרחים באנגליה. היא נעשתה שם נרדף לקיצוניות דתית, לקנאות ולפנאטיות. היא נקשרה באי־רציונליות, בהפכפכות ובמסוכנוּת.
הפילוסוף הסקוטי דיוויד יוּם (1776-1711) כתב מסה מרתקת בנושא.<sup class="footnote-marker">1</sup><i class="footnote">David Hume, “Of Superstition and Enthusiasm,” in <i>Essays Moral, Political, and Literary</i> (1742–1754), I, x.</i> בפתחה הוא קובע כי ״השחתת הדברים הטובים ביותר יוצרת את הדברים הגרועים ביותר״, ואומר שהדבר נכון במיוחד באשר לדת. יש, הוא אומר, שתי דרכים שדת יכולה להשתבש בהן: האמונה הטפלה, וההתלהבות. אלו הן שתי תופעות נבדלות.
האמונה הטפלה נוצרת מתוך בורות ופחד. לעתים פוקדות אותנו חרדות ובהלות אי־רציונליות, ואנחנו מתמודדים איתן בעזרת אמצעי מרפא שגם הוא אי־רציונלי. ההתלהבות היא ההפך מכך. היא נגרמת מוודאות מופרזת. המתלהב, הנתון לאקסטזה דתית, מתחיל להאמין שאלוהים בכבודו ובעצמו נוסך בו השראה, ועל כן הוא אינו זקוק לתבונה ולאיפוק.
ההתלהבות ״רואה את עצמה בשֵלה לִקְרַב אל האלוהות בלי תיווך אנושי״. הנתון להשפעתה מתפקע כל כך ממה שבעיניו הוא דבקות דתית, עד שהוא מרגיש שהוא יכול לדלג על כללי הפולחן המקובלים. ״הפנאט מקדש את עצמו ומייחס לקדושה שדבקה באישיותו מעלה גבוהה מזו שטקסים ומוסדות למיניהם יכולים להאציל על מישהו״. חוקים ותקנות, חושב המתלהב, נועדו לאנשים רגילים, לא לי. אני, שרוח אלוהים צלחה עליי, יודע יותר. והדבר הזה, אומר יום, יכול להיות מסוכן מאוד.
הנה לנו תיאור מדויק לחטא שנדב ואביהוא, בניו הגדולים של אהרן, מתו בעטיו. אנו רואים שהתורה מייחסת חשיבות רבה למותם, כי היא מזכירה אותו בארבע הזדמנויות שונות.<sup class="footnote-marker">2</sup><i class="footnote">ראו בהרחבה על כך בדרשה הקודמת, ״אש קודש ואש זרה״.</i> זה היה אסון מזעזע, שהתרחש דווקא ביום חנוכת המשכן, שנועד להיות מן הימים המרוממים בהיסטוריה היהודית כולה.
חז״ל עצמם נבוכו לנוכח הסיפור. התורה אינה נוקבת בחטא נדב ואביהוא. הכתוב רק אומר שהם הקריבו לפני ה׳ ״אֵשׁ זָרָה אֲשֶׁר לֹא צִוָּה אֹתָם. וַתֵּצֵא אֵשׁ מִלִּפְנֵי ה׳ וַתֹּאכַל אוֹתָם, וַיָּמֻתוּ לִפְנֵי ה׳״ (ויקרא י, א-ב). חז״ל חשו שמוכרח להיות כאן דבר נוסף, לא אמור, איזה חטא נוסף או פגם אישיותי חמור שיצדיק עונש קשה ונורא כל כך. אך כפי שאמרנו גם בדרשה הקודמת, פשט הכתובים מכוון אותנו לכיוון מסוים: הביטוי ״אש זרה״ הוא, ואין בלתו, המופיע בשלושה מארבעת האזכורים של מות נדב ואביהוא בתורה. חטאם היה שהם עשו דבר שלא צוּווּ. הם ודאי עשו כך ממניעים נעלים. משה אישר זאת באוזני אהרן מיד לאחר האסון, באומרו ״הוּא אֲשֶׁר דִּבֶּר ה׳ לֵאמֹר: בִּקְרֹבַי אֶקָּדֵשׁ״ (ויקרא י, ג). על פי אחד המדרשים, משה ניחם את אהרן באומרו לו שהקב״ה התכוון לקדש את המשכן ״באדם גדול״, ועתה התברר שהגדולים באמת, יותר ממשה ואהרן עצמם, הם שני בני אהרן: ״ועכשיו נמצאו שני בניך גדולים ממני וממך. כיון ששמע אהרן, מיד שתק״.<sup class="footnote-marker">3</sup><i class="footnote">מדרש אגדה (בובר), ויקרא י, ג.</i>
אף שהמילה enthusiasm אנגלית, פרשת גלגוליה יכולה לעזור לנו להבין מה קרה לנדב ואביהוא. הם היו ״מתלהבים״ במובן שניתן למילה במאות השבע־עשרה והשמונה־עשרה: אנשים שמרוב להט דתי האמינו שהבורא מורה להם לנהוג בניגוד לחוקים ולמוסכמות. דיוויד יום, במסתו שהזכרנו, הדגיש שהתלהבות מסוג זה היא היפוכה הגמור של עבודת הקודש. ״כל המתלהבים השתחררו מעולם של אנשי הדת, והם נוקטים דבקות דתית עצמאית שנלווה אליה תיעוב כלפי סדרים, טקסים ומסורות״.
אנשי הדת הבינו את עוצמתו של הקודש ואת הסכנה שעוצמה זו עלולה לחולל. משום כך, בדתות שונות, מקפידים במקומות הקדושים על זמנים, טקסים וכללים – ממש כמו שבכּורים גרעיניים נדרשים נוהלי בטיחות מחמירים. זכרו מה קרה כשהדבר לא נעשה כראוי: בצ׳רנוביל ב־1986, למשל, ובפוקושימה ב־2011. התוצאות עלולות להיות הרסניות וממושכות.
הבאת אש זרה למזבח אולי נראית עבֵרה קטנה, אך בתחום הקודש גם מעשה לא מורשה יוצר סדק במעטפת הכללים שעלול להתרחב לכדי שבר. ההתלהבות נראית, בחלק מגילוייה, בלתי מזיקה, אבל היא עלולה להתלקח במהרה לכדי קיצוניות, קנאות ואלימות בשם הדת. כך קרה באירופה במלחמות הדת של המאות השש־עשרה והשבע־עשרה, וכך קורה בדתות מסוימות כיום. אם לחזור לדיוויד יום: ״המתלהב דוחה את הדרכות התבונה והמוסר, והפנאט המשוגע מאמץ בעיוורון״ את מה שנראה לו כהשראה אלוהית אך תכופות אינו אלא חשיבות עצמית מופרזת או חמת זעם מופקרת.
שתי מערכות נפרדות פועלות במוחנו. הפסיכולוג חתן פרס נובל דניאל כהנמן מכנה אותן ״חשיבה מהירה וחשיבה אטית״. המוח המהיר, המערכת הלימבית, משחרר רגשות, בעיקר בתגובה לפחד. המוח האטי, קליפת המוח הקדם־מצחית, הוא רציונלי, מחושב, ומסוגל לשקול השלכות לטווח ארוך ומהלכי פעולה חלופיים. הכפילות הזו אינה מיותרת ואינה מקרית. בלי תגובות אינסטינקטיביות לסכנה לא היינו שורדים. אבל בלי המוח האטי והמחושב היינו נופלים פעם אחר פעם להתנהגות הרסנית כלפי הסובבים אותנו וכלפי עצמנו. אושרו של היחיד ושרידותה של התרבות תלויים באיזון העדין שבין שתי המערכות.
החיים הדתיים, דווקא משום שהם מעוררים כמיהה ולהט, זקוקים במיוחד לגבולות ולכללים ולטקסים, לתדריך עבודה פרטני. אש האמונה יכולה להבעיר – ויכולה להאיר. להבעיר ולשרוף ולהיות אש תופת כשמניחים לה להשתולל חופשית – או להאיר את חיינו ואת כבוד ה׳ כששמים אותה במסגרת ברורה. מאות שנים עברו עד שהמערב למד לרסן את ההתלהבות ולאלף אותה, במידה כזו שהמילה ״התלהבות״ שינתה את פניה והיא מתארת עתה כוח חיובי. אבל אסור לנו לשכוח את עֲבָרָהּ ההרסני. מן הסיבה הזו כוללת תורת ישראל דינים ופרטים מרובים כל כך. וככל שאנו מתקרבים לה׳, כך אנו זקוקים להם יותר.
<h4>בְּרִיוֹת הבר של הבריאה</h4>
<big><strong>בְּרִיוֹת הבר של הבריאה</strong></big><br>חלקו האחרון של ספר שמות וחלקו הראשון של ספר ויקרא מספרים סיפור מובנֶה היטב. בני ישראל מצטווים לבנות משכן. הם מבצעים את ההוראות. הם מצטווים על הקרבנות שיקריבו במשכן זה, ולבסוף, בחלק הראשון של פרשת השבוע שלנו, הכוהנים נמשחים לכהן במשכן.
אבל אז מגיעה תפנית מפתיעה: התורה עוברת לדיני הכשרות, רשימה של מינים אסורים ומותרים למאכל – חיות, דגים ועופות. מה ההיגיון בדינים הללו? ומדוע הם משובצים כאן? מה הקשר בין המשכן לבינם?
הרב אליהו מונק ז״ל הציע הסבר מרתק.<sup class="footnote-marker">1</sup><i class="footnote">Elie Munk, <i>The Call of the Torah</i>, New York: Artscroll, 2004, vol. 2, p. 99.</i> כפי שהזכרנו בדרשותינו לפרשיות המשכן בספר שמות, בניית המשכן הייתה מקבילה אנושית לבריאת העולם. כמה ממילות המפתח בסיפור בניין המשכן הן גם מילות המפתח בסיפור בריאת העולם. על יום חנוכת המשכן נאמר בברייתא כי ״אותו היום היתה שִׂמחה לפני הקדוש ברוך הוא כיום שנבראו בו שָמַים וארץ״.<sup class="footnote-marker">2</sup><i class="footnote">מגילה י ע״ב.</i> העולם הוא הבית שאלוהים בנה לאדם; המשכן הוא הבית שבני אדם בנו לאלוהים.
הרב מונק מזכירנו שהמצווה הראשונה שאלוהים נתן לאדם הראשון הייתה מצווה של כשרות. ״מִכֹּל עֵץ הַגָּן אָכֹל תֹּאכֵל. וּמֵעֵץ הַדַּעַת טוֹב וָרָע לֹא תֹאכַל מִמֶּנּוּ, כִּי בְּיוֹם אֲכָלְךָ מִמֶּנּוּ מוֹת תָּמוּת״ (בראשית ב, טז-יז). הנה כי כן, כנגד דין הכשרות שניתן לאחר בריאת העולם, ניתנים דיני כשרות לאחר חנוכת המשכן. כאז כן עתה, תחילתה של תקופה חדשה בהיסטוריה הרוחנית של האנושות, לאחר מעשה של יצירה, מסומנת בחוקים הקובעים מה מותר ומה אסור לאכול.
מדוע? אכילה כמוה כמין. אלו הן שתי הפעילויות הראשוניות ביותר, שהאדם חולק עם עוד צורות חיים רבות. בלי מין לא הייתה המשכיות למיני החי. בלי אוכל, אפילו הפרט עצמו לא יוכל לשרוד. משום כך, פעילויות אלו עומדות במוקד תשומת לבן של תרבויות רבות ושונות זו מזו. בקצה האחד נמצאות התרבויות ההדוניסטיות, שהאכילה והמין נחשבים בהן לתענוגות שיש לרדוף אחריהם. בקצה האחר – התרבויות הסגפניות, המטיפות להתנזרות מוחלטת ממין ולאכילה לצורך קיום בלבד. הראשונות מדגישות את הגוף, האחרונות את הנפש. היהדות, לעומת זאת, מדברת על האדם במונחים של שילוב ואיזון. אנחנו גוף ונפש. על כן מצוות היהדות אינן הדוניסטיות ואינן סגפניות, אלא הן טרנספורמטיביות. אנו מצווים לקדש את פעילויות האכילה והמין; לעשות אותן במגבלות של קדושה. זהו יסודם של דיני הכשרות וטהרת המשפחה, שני רכיבים מרכזיים בחיי הקדושה.
הבה נצעד צעד נוסף. פרק א בספר בראשית איננו סיפור הבריאה היחיד בתנ״ך. יש עוד כמה. אחד מהם נמצא בפרקי הסיום של ספר איוב, וכאן המקום לבחון אותו מקרוב.
איוב הוא האב־טיפוס של ״צדיק ורע לו״. הוא מאבד את כל אשר לו, מסיבה שאינה מובנת לו. רעיו אומרים לו שהוא בוודאי חטא: הרי רק כך אפשר למצוא צדק במר גורלו. איוב עומד על חפותו, ודורש שימוע בבית דין של מעלה. הוויכוח מתנהל לאורך שלושים ושבעה פרקים, ואז, בפרק לח, אלוהים מתגלה אל איוב ״מִן הַסְּעָרָה״. הוא אינו מציע לו תשובות. להפך, בארבעת הפרקים הבאים אלוהים שואל שאלות משלו, שאלות רטוריות שאין להן שום תשובה: ״אֵיפֹה הָיִיתָ בְּיָסְדִי אָרֶץ?... הֲבָאתָ עַד נִבְכֵי יָם וּבְחֵקֶר תְּהוֹם הִתְהַלָּכְתָּ?... הֲיֵשׁ לַמָּטָר אָב?... מִבֶּטֶן מִי יָצָא הַקָּרַח?״
אלוהים מציג לפני איוב את מלוא מוטת הבריאה, אך התמונה המתקבלת שונה תכלית שוני מזו המוצגת בשני הפרקים הראשונים של ספר בראשית. שם, במרכז הסיפור, נמצא המין האנושי. אדם וחווה נבראו אחרונים; הם עשויים בצלם אלוהים; ניתנת בידיהם הממשלה על כל היצורים החיים. לעומת זאת, העולם שאנו פוגשים בפרקים לח-מא של ספר איוב איננו אנתרופוצנטרי אלא תיאוצנטרי. איוב הוא האדם היחיד בתנ״ך שכביכול רואה את העולם מנקודת מבטו של אלוהים.
מאלף במיוחד הוא התיאור של ממלכת החי בפרקים אלה. לא על חיות המשק מדבר אלוהים עם איוב, אלא על יצורי פרא שלוחי רסן, נהדרים בכוחם וביופיים, החיים הרחק מבני האדם ואדישים כלפיהם לחלוטין. הנה כמה מן השאלות הרטוריות שאלוהים מפנה לאיוב:
<span class="poetry indentAll">הֲתִתֵּן לַסּוּס גְּבוּרָה? הֲתַלְבִּישׁ צַוָּארוֹ רַעְמָה?<br>הְתַרְעִישֶׁנּוּ כָּאַרְבֶּה, הוֹד נַחְרוֹ אֵימָה?...<br>הֲ‍מִבִּינָתְךָ יַאֲבֶר נֵץ, יִפְרֹשׂ כְּנָפָיו לְתֵימָן?<br>אִם עַל פִּיךָ יַגְבִּיהַּ נָשֶׁר וְכִי יָרִים קִנּוֹ?...<br>תִּמְשֹׁךְ לִוְיָתָן בְּחַכָּה וּבְחֶבֶל תַּשְׁקִיעַ לְשֹׁנוֹ?<br>הֲתָשִׂים אַגְמוֹן בְּאַפּוֹ וּבְחוֹחַ תִּקּוֹב לֶחֱיוֹ?...<br>אֵין עַל עָפָר מָשְׁלוֹ, הֶעָשׂוּ לִבְלִי חָת.<br>אֵת כָּל גָּבֹהַּ יִרְאֶה – הוּא מֶלֶךְ עַל כָּל בְּנֵי שָׁחַץ. (איוב לט-מא)</span>
מכל פרקי התנ״ך, אלה הם הפרקים המנוגדים באופן העמוק ביותר לתפיסה האנתרופוצנטרית. הם מספרים לנו שהאדם איננו מרכז היקום ואיננו קנה המידה לכל הדברים. כמה מתופעות הטבע המרהיבות ביותר אינן קשורות כלל לאדם ולצרכיו, אלא אך ורק לאלוהים ולעולם הרבגוני שברא. הרמב״ם היה מן ההוגים היהודים שביטאו זאת בבהירות:
<span class="poetry indentAll">ההשקפה הנכונה לדעתי כפי הדעות התורתיות, והוא תואם את ההשקפות העיוניות, הוא שאין לסבור בכל הנמצאים שהם בגלל מציאות האדם, אלא יהיו גם שאר כל הנמצאים מטרה לעצמם לא בגלל דבר אחר, ותבטל גם דרישת התכלית בכל מיני הנמצאים ואפילו לפי השקפתנו בחידוש העולם. לפי שאנו אומרים: כל חלקי העולם הִמציאָם בחפצו; מהם מטרה לעצמם, ומהם בגלל דבר אחר.<sup class="footnote-marker">3</sup><i class="footnote"><b>מורה הנבוכים</b>, ג, יג.</i></span>
ושוב:
<span class="poetry indentAll">התבונן בנמצאים הללו הגשמיים, כמה עצומים שיעוריהם וכמה רב מספרם. ואם הארץ כולה אינה אף חלק כלפי גלגל הכוכבים, מהו אם כן יחס מין האדם לכל הנבראים הללו? והיאך ידמה אחד ממנו שהם למענו ובגללו ושהם כלים בשבילו?<sup class="footnote-marker">4</sup><i class="footnote">שם, יד.</i></span>
מכאן יובן מקומם של איסורים על אכילת בעלי חיים מסוימים – ובהם טורפים כגון אלה המתוארים באיוב – לאחר פרשיות המשכן. בעלי החיים הללו קיימים כמטרה לעצמם, לא לשימושם של בני האדם. היקום העצום, ובו כדור הארץ על שלל המינים אשר בו, הוא בעל שלמות משלו. נכון, אחרי המבול התיר אלוהים לאדם לאכול בשר. אבל זה היה ויתור, כמו לומר: אם אתם מוכרחים להרוג – הרגו, אך לכל הפחות אל תהרגו בני אדם אחרים אלא הסתפקו בבעלי חיים.
בבריתו עם בני ישראל מזמין אלוהים את האנושות כולה לפתוח פרק חדש בתולדותיה. אין מדובר בשיבה לגן עדן האבוד. אבל עם בניית המשכן – בית סמלי לשכינה שעל פני האדמה – משהו חדש התחיל. ואחד הסימנים לכך הוא העובדה שמעתה לא כל הרג בעלי חיים לצורך אכילה מותר לבני ישראל. מינים מסוימים צריכים להישאר מוגנים, חופשיים לממש את חירותם ואת עצמיותם, פטורים מתגרת ידו וחשקיו של האדם. הבריאה החדשה, הַמִשכן, מציינת דרגה חדשה של כבוד כלפי הבריאה הישנה – ובפרט כלפי בְּריוֹת הבּר שלה. לא כל דבר בעולם נוצר לצריכתו של האדם.
<h3>תזריע</h3>
<h4>מילת היצר</h4>
<big><strong>מילת היצר</strong></big><br>קשה לקבוע במדויק את הרגע ההיסטורי שרעיון חדש הופיע בו לראשונה על במת האנושות; בייחוד קשה לעשות זאת לגבי רעיון אמורפי כגון האהבה. אבל לאהבה יש היסטוריה.<sup class="footnote-marker">1</sup><i class="footnote">ראו למשל C.S. Lewis, <i>The Four Loves</i>, New York: Harcourt, Brace, 1960; Simon May, <i>Love: A History</i>, New Haven: Yale University Press, 2011.</i> ביוון העתיקה, ואחר כך בהגות הנוצרית, התקיים ניגוד בין אֶרוֹס לבין אָגָאפֶּה: בין התשוקה המינית לבין אהבה מופשטת ונעלה כלפי האנושות בכללותה. בימי הצלבנים הופיע מושג האבירות, קוד התנהגות הרואה באצילות ובמפגני אומץ דברים שראוי כי יתוגמלו ב״זכייה בלבה של גבירה״. שנים רבות אחר כך צמחה האהבה הרומנטית, זו המופיעה ברומנים של ג׳יין אוסטן כשהיא מגודרת בתנאי ברור: האיש הצעיר או הצעיר פחות המיועד לַגיבורה חייב להיות בעל הכנסה הולמת ואחוזת קרקע, כמודגם בשורת הפתיחה המפורסמת של <b>גאווה ודעה קדומה</b>: ״דעה מקובלת היא בעולם כולו, שגבר רווק בעל רכוש מבקש, בוודאי, לשאת אישה״.<sup class="footnote-marker">2</sup><i class="footnote">תרגומי שושנה שרירא, ג׳יין אוסטן, <b>אהבה וגאוה</b>, אתר פרויקט בן־יהודה.</i> והיה גם הרגע ההוא ב<b>כנר על הגג</b> – כשטוביה, שנחשף בזכות בנותיו לרוחות החדשות המנשבות ברוסיה הטרום־מהפכנית, פונה לאשתו גולדה, ומברר איתה שאלה שעלתה לפתע בדעתו:
<span class="poetry indentAll">טוביה: גולדה, אותי את אוהבת?<br>גולדה: אני אשתך.<br>טוביה: אני יודע. אבל, את אוהבת?<br>גולדה: אותו אוהבת? עשרים שנה סבלתי אותו, רבתי איתו, רעבתי איתו. עשרים שנה במיטתי ישֵן. אם זאת לא אהבה, מה כן?<br>טוביה: אז את אוהבת!<br>גולדה: כנראה שכך.<br>טוביה: נו טוב, אז גם אני אותך.<br>שניהם: זה כבר לא ישַנה כאן שום עובדה, אך גם אחרי עשרים שנה נעים לדעת.<sup class="footnote-marker">3</sup><i class="footnote">מתוך המחזמר <b>כנר על הגג</b>, עברית: דן אלמגור, שהועלה בתיאטרון הקאמרי ב־1965.</i> </span>
ההיסטוריה הפנימית של האנושות היא בחלקה ההיסטוריה של רעיון האהבה. בשלב מסוים, מושג חדש של אהבה הופיע בישראל המקראית. הוא מפציע לעינינו בקטע מיוחד במינו בספרו של אחד מגדולי נביאי המקרא, הושע. הושע חי במאה השמינית לפני הספירה בממלכת ישראל. מאז קריעת הממלכה המאוחדת של שלמה הידרדרה ממלכה זו מדחי אל דחי וגלשה לאלילות ולתוהו ובוהו. במשך כחמש־עשרה שנה, בין השנים 747 ו־732 לפני הספירה, משלו בה לא פחות מחמישה מלכים – תוצאה של שרשרת תככים, מזימות ורציחות. ההפקרות חלחלה אל כל שכבות העם: ״כִּי אֵין אֱמֶת וְאֵין חֶסֶד, וְאֵין דַּעַת אֱלֹהִים בָּאָרֶץ. אָלֹה וְכַחֵשׁ וְרָצֹחַ וְגָנֹב וְנָאֹף; פָּרָצוּ וְדָמִים בְּדָמִים נָגָעוּ״ (הושע ד, א-ב).
כמו כל הנביאים ידע הושע שגורל עם ישראל תלוי במילוי ייעודו. כשעם ישראל שמר אמונים לאלוהיו הוא הגיע להישגים יוצאי דופן: עמד בפני אימפריות, ויצר חברה יחידה במינה בעולם העתיק, חברה שכל בניה זוכים לכבוד סגולי, ושריבונה הוא בורא שמים וארץ. אך כשהעם שירך את דרכיו ועזב את הקב״ה, הוא היה אומה ככל האומות הקטנות במזרח הקדום שסיכויי השרידה שלהן, בין הפטישים והסדנים של המעצמות האזוריות, היו מזעריים.
המייחד את ספר הושע הוא האפיזודה שבתחילתו. ה׳ אומר לנביא להתחתן עם אשת זנונים, ולחוות על בשרו את תחושתו של אוהב נבגד. על ידי כך יבין מה חש הקב״ה לנוכח בגידתו של עם ישראל. הוא פדה אותם מעבדות והביאם לארצם, אך הם שכחו את עברם, עברו על הברית ועבדו אלוהי נכר. ואולם, אף על פי שהם עזבו אותו, הוא איננו יכול לעוזבם. אלה הם פסוקים עזי מבע, המציגים טענה מטלטלת: <b>יותר משאוהב עם ישראל את ה׳, ה׳ אוהב את עם ישראל</b>. ההיסטוריה היהודית היא סיפור אהבה בין האל הנאמן לבין העם המפר לפעמים אמונים. יש שה׳ כועס, אך חזקה עליו שיסלח. הוא יוציא את עם ישראל לירח דבש שני, ויחדש את ברית נישואיו עמו:
<span class="poetry indentAll">לָכֵן הִנֵּה אָנֹכִי מְפַתֶּיהָ;<br>וְהֹלַכְתִּיהָ הַמִּדְבָּר וְדִבַּרְתִּי עַל לִבָּהּ...<br>וְאֵרַשְׂתִּיךְ לִי לְעוֹלָם,<br>וְאֵרַשְׂתִּיךְ לִי בְּצֶדֶק וּבְמִשְׁפָּט<br>וּבְחֶסֶד וּבְרַחֲמִים.<br>וְאֵרַשְׂתִּיךְ לִי בֶּאֱמוּנָה<br>וְיָדַעַתְּ אֶת ה׳. (הושע ב, טז-כב)</span>
את פסוקי האירושׂין הללו, המשווים במפורש את הברית לנישואים, אומר כל גבר יהודי מדי יום, בשעה שהוא כורך את רצועת התפילין על אצבעו כטבעת אירושׂין.
פסוק אחד, המשובץ בפסוקים שציטטנו זה עתה, דורש בחינה קפדנית. יש בו שתי מטפורות מורכבות, שלשם הבנתן יהיה עלינו להסיר שכבה אחר שכבה.
<span class="poetry indentAll">וְהָיָה בַיּוֹם הַהוּא – נְאֻם ה׳ –<br>תִּקְרְאִי אִישִׁי,<br>וְלֹא תִקְרְאִי לִי עוֹד בַּעְלִי. (שם, יח)</span>
הכינוי ״בעל״, בעלה של אישה, נושא עמו מטען כבד, שהרי הוא מציין גם אדנות, קניין ושליטה. הוא מסמן עליונות גופנית, משפטית וכלכלית. וכידוע, בעל הוא גם שמו של אלוהי כנען, זה שאליהו הנביא התגרה בו בעימות המפורסם על הר הכרמל. הבעל, המצויר לעתים בדמות שור, היה אל הסערה, שניצח את מוֹת, אל העקרות והמוות. הוא היה כוח טבע שהאדם תלוי בחסדיו: הגשם המשקה את הארץ ומפרה אותה. דת הבעל סוגדת ל<b>אל שהוא כוח</b>.
הושע העמיד לדגם זה של יחסים בין עם לאלוהיו חלופה, בדמות המילה העברית האחרת המציינת את בן הזוג בתא המשפחתי: איש. דבריו מרמזים למילותיו של האיש הראשון בעולם לאישה הראשונה בעולם – אדם וחווה:
<span class="poetry indentAll">זֹאת הַפַּעַם עֶצֶם מֵעֲצָמַי וּבָשָׂר מִבְּשָׂרִי; לְזֹאת יִקָּרֵא אִשָּׁה, כִּי מֵאִישׁ לֻקֳחָה זֹּאת. (בראשית ב, כג)</span>
כשבן הזוג הוא ״איש״, הזוגיות אינה מתבססת על כוח, שליטה ובעלות. האיש והאישה שווים אף כי הם שונים. כל אחד מהם הוא צלמו של האחר, ועדיין נבדל ומובחן. מערכת היחסים היחידה שתחבר ביניהם בלי שימוש בכוח היא הנישואים הנתפסים כברית: קשר של נאמנות הדדית ואהבה, ששני הצדדים בו מתחייבים לשרת זה את זה.
זו איננה רק הַמְשָׂגָה מחודשת, רדיקלית, של היחסים בין איש לאשתו. הושע מצביע גם על תפיסה חדשה של יחסי אלוהים ואדם, המנוגדת לתפיסה האלילית של עבודת הבעל. הקב״ה פונה אל בני האדם לא ככוח – הסופה, הרעם, הגשם – אלא כאהבה. ואהבה זו איננה אהבה פילוסופית מופשטת, אלא תשוקה עמוקה ומתמדת, הגוברת על כל האכזבות והבגידות. עם ישראל, אומר הושע, לא תמיד יאהב את אלוהיו, אך אהבתו של אלוהים לישראל לא תחדל לעולם.
<b>יחסנו לאלוהים משפיע על יחסנו לזולת</b>. זה המסר של הושע. זה, וגם היפוכו: <b>יחסנו לזולת משפיע על יחסנו לאלוהים</b>. לאנרכיה בישראל במאה השמינית לפני הספירה היה קשר הדוק להידרדרות הדתית. חברה הבנויה על שחיתות ועל ניצול היא חברה המעדיפה כוח על פני צדק. זו איננה יהדות אלא אלילות, עבודת בעל.
עתה נוכל להבין מדוע אות הברית הוא המילה, המצווה הניתנת בפרשת תזריע. כדי שהאמונה תהיה יותר מִסגידה לכוח, היא צריכה להשפיע על הרובד האינטימי ביותר ביחסים שבין גברים לנשים. בחברה המיוסדת על ברית, היחסים שבינו לבינה בנויים על יסוד אחר, עדִין יותר משליטה גברית, כוח זכרי, תשוקה מינית ודחפים של בעלות, שליטה וקניין. הבעל חייב להיות לאיש. זכר האלפא חייב להיות לרֵע אוהב ואכפתי. יחסי המין צריכים להתקדש ולהתמתן באמצעות כבוד הדדי. הדחף המיני צריך להימול ולהתרסן, כדי שיהיה כלי לאהבה ולא לבעלות.
הקשר בין מונותיאיזם למונוגמיה איננו משחק מילים. התורה אמנם אינה מצווה על מונוגמיה, ובכל זאת היא מתארת אותה כמצב נורמטיבי, למן היות האדם: אדם וחווה, איש אחד ואישה אחת. בכל פעם שאחד האבות נושא אישה נוספת על אשתו, יש מתח ודאבון לב. המחויבות לאל אחד משתקפת במחויבות לאדם אחד.
משמעותה היסודית של המילה העברית ״אמונה״ היא אמונים ונאמנות. אמונה היא המחויבות שאדם מקבל על עצמו בבואו בברית הנישואים. וכך גם בכיוון ההפוך: בעיני הנביאים יש קשר בין עבודה זרה לניאוף. זו תמונת היחסים שמצייר הקב״ה באוזני הושע. ה׳ התחתן עם בני ישראל, אבל הם, בפנותם אל האלילים, פעלו כאישה נואפת (הושע א-ב).
אהבת בני הזוג הנשואים – אהבה שהיא בעת ובעונה אחת אישית ומוסרית, לוהטת ואחראית – היא הדימוי שבכוחו לעזור לנו, יותר מכל הסבר אחר, להבין את אהבת ה׳ לנו ואת אהבתנו האידיאלית לו. כשהושע אומר ״וְיָדַעַתְּ אֶת ה׳״, אין כוונתו לידיעה מופשטת. כוונתו לידיעה אינטימית, למערכת יחסים, למגע בין שני עַצְמִיִּים המגשר על פני התהום המטפיזית המפרידה בין תודעה אחת לאחרת. זהו נושאו של שיר השירים, אותו ביטוי אנושי מאוד ועם זאת מיסטי מאוד של הארוֹס, של האהבה בין האנושות לאלוהים. זו גם משמעותו של אחד המשפטים המגדירים של היהדות: ״וְאָהַבְתָּ אֵת ה׳ אֱלֹהֶיךָ בְּכָל לְבָבְךָ וּבְכָל נַפְשְׁךָ וּבְכָל מְאֹדֶךָ״ (דברים ו, ה).
עוד מתחילתה קישרה היהדות בין מיניות לאלימות, ומנגד - בין נאמנות זוגית לסדר חברתי. לא במקרה נקראים הנישואים ״קידושין״: כמו הברית עצמה, גם הנישואים הם התחייבות לנאמנות בין שני צדדים, שכל אחד מהם מכיר בשלמות של משנהו, ומכבד את ההבדלים שיש ביניהם גם כשהם נעשים לבשר אחד ומביאים אל העולם חיים חדשים. הנישואים הם לחברה מה שהברית היא לאמונה הדתית: הכרעה לעשות את האהבה – לא את הכוח, את העושר או את איתני הטבע – לעיקרון היצרני של החיים.
כשם שהרוחניות היא הקשר האינטימי ביותר בין אדם לאלוהיו, כך יחסי המין הם הקשר האינטימי ביותר בין אדם לזולתו. ברית המילה היא סימנה הנצחי של אמונת ישראל, מפני שהיא מאחדת את חיי הנפש עם תשוקות הגוף, ומזכירה לנו שאלו ואלו צריכים להיות כפופים לענווה, לאיפוק ולאהבה.
ברית המילה עוזרת להפוך את האדם הזכר מבעל לאיש, מגורם שתלטן לרֵעַ אוהב – לְמה שהקב״ה, על פי דבריו להושע, מבקש להיות ביחס לעַם הברית. ברית המילה הופכת את הביולוגיה לרוחניות. הדחף הזכרי האינסטינקטיבי להוליד הופך לפעולת ברית של שותפות ואישור הדדי. זוהי נקודת מפנה מכרעת בהיסטוריה האנושית, ממש כמו הופעת המונותיאיזם האברהמי. שתי בריתות־אברהם־אבינו אלו עניינן ביטול הכוח כבסיס ליחסים בין אדם לחברו ובין אדם למקום, והמרתו בברית האהבה. ברית המילה היא הביטוי הגופני לאהבה הזו: לאמונה, לאמונים ולנאמנות.
<h4>התורשה, הסביבה וקביעת האימהוּת</h4>
<big><strong>התורשה, הסביבה וקביעת האימהוּת</strong></big><br>טכנולוגיות רפואיות חדשניות, כגון הפריית מבחנה, מחדשות שאלות מוסריות ומשפטיות סבוכות, למשל פונדקאות. הביצית מגיעה מאישה אחת, אך העובר מתפתח ברחמה של אחרת. מיהי אמו של התינוק שייוולד? מצד אחד, האֵם שהביצית נשאבה ממנה תורמת לילד את המטען הגנטי שלו. מצד אחר, האם הפונדקאית מספקת את הרחם שהעובר גדל בו, והיא שיולדת אותו בפועל. אם כן, האֵם יכולה להיות (א) האם הגנטית או (ב) האם הפונדקאית, ומבחינה משפטית אפשר גם לקבוע כי (ג) לילד אין אם או (ד) שיש לו שתי אימהות, או (ה) שהעניין יישאר בספק, ונצטרך לבחון את כל האפשרויות לכאן ולכאן.
אחד מפוסקי ההלכה הראשונים שדנו בסוגיה היה הרב שלמה גורן, הרב הראשי הראשון לצה״ל והרב הראשי לישראל. עמדתו הייתה שהאם הגנטית היא על פי ההלכה אמו של התינוק. האימהוּת, סבר, נקבעת על פי הגנים בלבד. היא נקבעת בהפריה, לא בלידה. אחת הראיות שלו נמצאת בפתח פרשת תזריע: ״אִשָּׁה כִּי תַזְרִיעַ וְיָלְדָה זָכָר וְטָמְאָה שִׁבְעַת יָמִים״ (ויקרא יב, ב). המפרשים העירו שהמילה ״תזריע״ לכאורה מיותרת. הטומאה חלה על היולדת מרגע הלידה, לא מרגע ההזרעה, ההפריה. הרב גורן הסביר שהמילה ״תזריע״ נועדה ללמדנו דבר נוסף: שההפריה, המפגש של הביצית והזרע, היא המגדירה את האימהות. לפיכך, בפונדקאות, אִם תורמת הביצית אינה יהודייה והאם הפונדקאית יהודייה, הילד נחשב גוי, וכדי לגדלו כיהודי יש לגיירו.
פוסקים אחרים החזיקו בעמדה הפוכה. היחסים בין האם הפונדקאית לעובר הם יחסים דינמיים. היא איננה רק אינקובטור מהלך. אמנם שורשיו הגנטיים של העובר נמצאים במקום אחר, אבל הוא מתפתח בגופה של האם הפונדקאית ונעשה חלק ממנה.
לעמדה זו יש שורשים בדיון שעלה עוד קודם לכן, כשהחלו להשתיל איברים. האִם, מבחינה משפטית והלכתית, איבר מושתל שומר על זהותו המקורית כחלק מגופו של התורם – או שהוא נעשה חלק מהמושתל לכל דבר ועניין?
יש שהציעו לענות על שאלה זו בעזרת אנלוגיה מדיני עורלה – האיסור לאכול מפירות אילן בשלוש השנים הראשונות לנטיעתו. כאשר ענף מעץ צעיר מורכב על עץ זקן יותר, הוא נעשה חלק מהעץ השלם. פירותיו של הענף הזה אינם נחשבים עורלה, אף שהענף בא מעץ שגילו פחות משלוש שנים. מכאן הקישו הפוסקים שאיבר מושתל דינו כדין ענף מורכב: הוא מאבד את זהותו המקורית ונעשה חלק מהאורגניזם שהוא הצטרף אליו.
אם נמשיך באותו קו מחשבה, הרי גם עובּר צריך לקבל את זהות האישה שהוא הושתל בגופה – והאֵם הפונדקאית היא האֵם על פי ההלכה.
אלא שהעניין מורכב יותר. יש הבדל בין השתלת איבר לשתילת ביצית. יש הבדל בין איבר לבין עובר. לאיבר אין זהות משלו; לעובר יש. בסופו של תהליך, בלידה, הוא ייפרד מהאם וייעשה אדם בעל גוף נפרד משלו, אדם בזכות עצמו. יתרה מכך, אפילו בעודו ברחם יש לו זהות נבדלת.
איבר שהושתל בהצלחה נעשה חלק מהמערכת הביולוגית שחובַּר אליה, ואילו העובר, אף שהוא ניזון מגוף האם ומוגן בתוכו, הוא מערכת ביולוגית בפני עצמה. יש מחלוקת הלכתית בשאלה אם ״עובר ירך אמו״,<sup class="footnote-marker">1</sup><i class="footnote">יבמות עח ע״א.</i> כלומר נחשב איבר מאיבריה, ולוויכוח זה יש נגיעה לענייננו. אם העובר הוא איבר בגוף אמו, שתילתו בגוף האם הפונדקאית מעניקה לו את זהותה. אם לא, לא. שאלת קביעת האימהות נשארת פתוחה.
יש מן הפוסקים ששאבו חיזוק ממסורת אגדה על פרשה בחיי יעקב אבינו. כמסופר בספר בראשית, יעקב התאהב ברחל, אך בשל מעשה הרמייה של לבן התחתן עם אחותה הגדולה לאה. לבסוף התחתן גם עם רחל, אך ה׳, שראה שלאה אינה נאהבת, נתן לה ילדים, ואת רחל השאיר עקרה. לאה ילדה ליעקב שישה בנים, ואז הרתה בשביעית וילדה בת. כך אומר הכתוב: ״וְאַחַר יָלְדָה בַּת וַתִּקְרָא אֶת שְׁמָהּ דִּינָה״ (בראשית ל, כא).
המילה ״ואחר״ נראית עודפת, והיא לא הופיעה בפסוקים הקודמים על לידת בניה של לאה. המדרש תלה משום כך משמעות ייחודית במילה זו. זה סדר המאורעות, על פי מדרש האגדה: לאה ילדה שישה בנים. שתי השפחות, בלהה וזלפה, ילדו שני בנים כל אחת. לאה הרתה. לאה ידעה בנבואה שליעקב יהיו לבסוף שנים־עשר בנים, וכל אחד מהם יהיה אביו של שבט משבטי ישראל. כיוון שעשרה בנים כבר נולדו, אם ילדהּ השביעי של לאה יהיה זכר הוא יהיה הבן האחד־עשר של יעקב, ולרחל יהיה לכל היותר בן אחד: מחצית ממה שיהיה לשפחתה. לאה חסה על אחותה, והתפללה שהעובר הזכר שברחמה ייהפך לנקבה. וכך קרה.
איך קרה? על פי תרגום יונתן, אירע נס. העובר הזכר ברחמה של לאה והעובר הנקבה ברחמה של רחל התחלפו. רחל ילדה בן, יוסף, ולאה – בת, דינה. מכאן אפשר להסיק שאימהות נקבעת על פי הלידה, לא על פי ההפריה. הרי יוסף, שנוצר מביצית של לאה ונשא את הגנים שלה, נחשב בכל זאת לבנה של רחל, אמו־יולדתו. האם הפונדקאית היא אם מכל בחינה משפטית.
לאימהוּת יש שני היבטים, לא אחד. הפריה – והיריון. תורשה – וסביבה. מה שהיה נראה עד לא מכבר כעניין לנסים ולמדרשי אגדה, הוא היום מציאות מדעית המגלה עומקים חדשים של משמעות בדבריו העתיקים אך המתחדשים תמיד של הקב״ה.
אלה המאמינים שהאימהות היא גנטית בלבד ולא הריונית, דוחים את הראיה מן המדרש בכמה דרכים. ראשית, ישנה מסורת מדרשית חלופית,<sup class="footnote-marker">2</sup><i class="footnote">תלמוד ירושלמי, ברכות ט, ג.</i> שעל פיה מין העובר של לאה השתנה מזכר לנקבה בתוך רחמה, והוא לא התחלף עם העובר של רחל. שנית, אין מביאים ראיה הלכתית ממקור שאינו הלכתי. שלישית, נסים אינם בסיס להלכות. העניין נשאר אפוא בגדר ספק, ולפיכך רוב פוסקי זמננו מביאים בחשבון את שתי האפשרויות.
מה קובע: תורשה או סביבה? טבע או טיפוח? מאז גילה מנדל את חוקי התורשה במאה התשע־עשרה, עבר מדע הגנטיקה דרך מופלאה. הדנ״א התגלה בידי ווטסון וקריק ב־1953, ופענוח הגנום האנושי הושלם בשנת 2000. בפברואר 2001 פורסם כי לאדם אין 100 אלף גנים, כמו שסבר עולם המדע קודם לכן, אלא רק 30 אלף. ממצא מפתיע זה הוביל את המדענים למסקנה שאין די גנים שיסבירו את המגוון הגדול של ההתנהגויות האנושיות. הסביבה מעצבת אותנו לא פחות מהתורשה. השתיים אינן נפרדות, אלא משפיעות זו על זו בדרכים מורכבות שטרם הובנו לאשורן.<sup class="footnote-marker">3</sup><i class="footnote">לסקירה מעולה ראו מאט רידלי, <b>האב, הבן והגן: גילויים חדשים על הוויכוח הישן בין תורשה לסביבה</b>, עברית: אוריאל גבעון, תל אביב: זמורה ביתן, 2009.</i>
המדע בן זמננו כותב אפוא פירוש חדש על הפסוק שבראש פרשתנו, ״אִשָּׁה כִּי תַזְרִיעַ וְיָלְדָה״. ההזרעה (המטען התורשתי) וההיריון (סביבתו הביולוגית של העובר) ממלאים שניהם תפקיד ביצירתו של הוולד.
<h4>היום השמיני</h4>
<big><strong>היום השמיני</strong></big><br>דיני לידת בן זכר פותחים את הפרשה, ואחד מהם הוא המילה: ״וּבַיּוֹם הַשְּׁמִינִי יִמּוֹל בְּשַׂר עָרְלָתוֹ״ (ויקרא יב, ג). בדרך כלל איננו אומרים ״מילה״ אלא ״ברית מילה״ – להזכירנו שמצווה זו אינה רק עניין מעשי, אלא היא בעלת ערך אמוני יוצא דופן: ברית בינינו לבין בוראנו. ברית זו קדמה למתן תורה, וימיה כימי אמונת הייחוד של אברהם: המילה הייתה אות הברית שכרת ה׳ עם אברהם (בראשית יז, א-יד).
מדוע דווקא מילת העורלה, מכל המצוות, היא המסמלת את הברית? ומדוע ביום השמיני? כזכור לנו זה מקרוב, פרשת השבוע שעבר הייתה פרשת שמיני – משום שהיא עסקה בחנוכת המשכן שאירעה ביום השמיני. שמא יש קשר בין שני עניינים אלה שנבחר להם היום השמיני, קשר בין ברית המילה לבין חנוכת המשכן?
קצה חוט לפתרון מספק לנו מדרש יוצא דופן המתעד מפגש בין המושל הרומי טיניאוס רופוס, ״טורנוסרופוס״,<sup class="footnote-marker">1</sup><i class="footnote">קווינטוס טינֵיאוס רוּפוס היה מושל יהודה בתקופת מרד בר־כוכבא. חז״ל כינוהו טורנוסרופוס הרשע. איבתו כלפי מנהגי ישראל הייתה מן הגורמים לפרוץ המרד.</i> לבין רבי עקיבא.
<span class="poetry indentAll">שאל טורנוסרופוס הרשע את רבי עקיבא: ״איזה מעשים נאים, של הקב״ה או של בשר ודם?״ אמר לו: ״של בשר ודם נאים״. אמר לו טורנוסרופוס הרשע: ״הרי השמים והארץ, יכול אתה לעשות כהם?״ אמר לו רבי עקיבא: ״לא תאמר לי בדבר שהוא למעלה מן הבריות, שאין שולטין בהן, אלא בדברים שהן מצויין בבני אדם״. אמר לו [טורנוסרופוס]: ״למה אתם מולים?״ אמר לו [רבי עקיבא]: ״אף אני הייתי יודע שאתה עתיד לומר לי כן, לכך הקדמתי ואמרתי לך: מעשה בשר ודם הם נאים משל הקב״ה״.<br>הביא לו [רבי עקיבא] שיבולים וגלוסקאות [לחמניות], אמר לו: ״אלו מעשה הקב״ה ואלו מעשה בשר ודם; אין אלו נאים?!״ הביא לו אניצי פשתן וכלים [בגדים] מבית שאן, אמר לו: ״אלו מעשה הקב״ה ואלו מעשה בשר ודם; אין אלו נאים?!״ אמר לו טורנוסרופוס: ״הואיל הוא [הקב״ה] חָפֵץ במילה – למה אינו יוצא [התינוק] מהול ממעי אמו?״ אמר לו רבי עקיבא: ״ולמה שוררוֹ [חבל הטבור שלו] יוצא בו? לא תחתוך אמו שוררו?! ולמה אינו יוצא מהול? לפי שלא נתן הקב״ה לישראל את המצוות אלא כדי לצרף בהן״ [כלומר לעשות את בני האדם צרופים, מעודנים יותר].<sup class="footnote-marker">2</sup><i class="footnote">תנחומא (בובר), תזריע ז. ההסברים בסוגריים על פי עידו חברוני, שציטט מדרש זה במאמרו ״ברית מילה כמרד״, <b>תכלת</b> 28 (קיץ תשס״ז-2007), עמ׳ 63.</i></span>
השיחה אולי מוזרה, אבל היא הרת משמעות. כדי להבינה עלינו לשוב אל ראשית כל הזמנים. כזכור, אחרוני הנבראים ביום השישי לבריאה היו אדם וחווה. על פי מדרש חז״ל, עוד באותו יום שישי הם חטאו בחטא עץ הדעת וגורשו מגן עדן; אולם אלוהים השהה את ביצוע גזר הדין הזה ביממה נוספת, כדי לאפשר לאדם ולחווה לשהות בשבת בגן עדן. בהגיע יום השבת אל סופו, הגיע זמנם לצאת אל העולם שמחוץ לגן – באפלת הלילה. ריחם עליהם אלוהים ולימד אותם להדליק אש. לכן אנו מדליקים בצאת השבת את נר ההבדלה ומברכים ״בורא מאורי האש״: לא רק כדי לציין את סוף השבת, אלא גם להראות שאנו מתחילים את ימי המלאכה באור האש שה׳ לימד אותנו להעלות.
אם כן, נר ההבדלה מייצג את אורו של היום השמיני – המייצג את תחילתה של היצירתיות האנושית. כשם שאלוהים פתח את יום הבריאה הראשון במילים ״יהי אור״, כך בתחילת היום השמיני הוא הראה לבני האדם איך יוכלו גם הם ליצור אור. היצירתיות האנושית נתפסת אפוא בתורה כמקבילתה של היצירתיות האלוהית, וסמלה הוא היום השמיני.<sup class="footnote-marker">3</sup><i class="footnote">רמז להקבלה הזו אפשר למצוא גם בנוסח ההבדלה הנאמרת במוצאי שבתות וחגים. נמנות בה חמש ״הבדלות״: ״ברוך אתה ה׳ המבדיל (א) בין קודש לחול, (ב) בין אור לחושך, (ג) בין ישראל לעמים, (ד) בין יום השביעי לששת ימי המעשה; ברוך אתה ה׳ המבדיל (ה) בין קודש לחול״. והנה, בפרק א בספר בראשית מופיע הפועל ״להבדיל״ חמש פעמים.</i>
זאת הסיבה לחנוכת המשכן ביום השמיני. כפי שציינו נחמה ליבוביץ ואחרים, ישנה הקבלה מובהקת בין לשון התורה בתיאור בריאת העולם בידי אלוהים לבין לשונה בתארה את בניית המשכן בידי בני ישראל. המשכן היה מיקרו־קוסמוס. עולם בזעיר אנפין. כך יוצא שספר בראשית מתחיל בתיאורי יצירה וספר שמות נגמר בהם: הראשונה בידי אלוהים, השנייה בידי בני ישראל. <b>היום השמיני הוא הזמן שאנו מציינים בו את התרומה האנושית לבריאה.</b>
בדיוק מאותה סיבה, גם ברית המילה נעשית ביום השמיני. אנו מאמינים שכל החיים באים מאת ה׳, ושכל בן אנוש עשוי בצלמו של ה׳ וכדמותו. כל ילד הוא בעינינו מתנת אלוהים: ״הִנֵּה נַחֲלַת ה׳ בָּנִים; שָׂכָר – פְּרִי הַבָּטֶן״ (תהלים קכז, ג). ובכל זאת, כדי לסמן שילד יהודי זכר נכנס בברית עם ה׳ נדרשת פעולה של האדם: מילת העורלה. ברית המילה מתרחשת ביום השמיני להולדת הבן כדי להדגיש את זאת: המעשה המסמל את הכניסה בברית הוא מעשה אנושי – כפי שעשו בני ישראל כאשר אמרו לרגלי הר סיני ״כֹּל אֲשֶׁר דִּבֶּר ה׳ נַעֲשֶׂה וְנִשְׁמָע״ (שמות כד, ז).
להבדיל מהברית האוניברסלית שכרת אלוהים עם האנושות כולה באמצעות נוח, בברית הייחודית שכרת עם אברהם ולאחר מכן עם משה ובני ישראל ישנה הדדיות. את בריתו עם נוח (המוצגת בספר בראשית פרק ט) כרת אלוהים באופן חד־צדדי. תוכנה היה שבע מצוות בני נוח. האות שלה היה הקשת. אבל אלוהים לא ביקש מנוח דבר, אפילו לא את הסכמתו. אמונת ישראל מגלמת צירוף ייחודי בין אוניברסליות לפרטיקולריות. כולנו עומדים בברית עם אלוהים מעצם היותנו בני אדם. כולנו מחויבים לכללי מוסר בסיסיים; להיות אדם פירושו להיות מחויב לכללים. אך להיות יהודי פירושו להיות מחויב לדבר נוסף: להיות חלק מברית פרטיקולרית עם ה׳, ברית הדדית. ה׳ קורא לנו, ואנחנו נענים. ה׳ מתחיל את המלאכה, ואנחנו נקראים להשלימה. את זאת מייצג מעשה ברית המילה. וזה מה שמסביר רבי עקיבא לטורנוסרופוס. הקב״ה לא ברא את האדם הזכר נימול, כי הוא רצה להשאיר את מעשה המילה לנו, אות שאנו ניתֵן לבריתנו איתו.
מכאן נבין את עומק משמעות שיחתם של רבי עקיבא והמושל הרומי. לדידם של הרומאים, היוונים ועמי העולם העתיק בכלל, האלים מצויים בטבע: השמש, הים, השמים, הארץ ועונותיה, השדה ותבואתו. ביהדות, לעומת זאת, אלוהים נמצא <b>מעבר</b> לטבע, ומשאנו באים עמו בברית גם אנו חורגים אל מעבר לטבע. מתוך כך, לא כל דבר טבעי הוא בעינינו טוב. המלחמה טבעית. הסכסוך טבעי. התחרות האלימה על עמדת זכר האלפא טבעית. היהודים, ואלו שלמדו מהם להאמין באלוהי אברהם, מאמינים כי הטבע הוא רק נקודת הזינוק של האדם.
הרומאים תמהו על מצוות המילה, מפני שהיא לא טבעית. למה לא לשמוח בגוף האדם כפי שהאל יצר אותו? תשובתו של רבי עקיבא היא שאלוהים מוקיר גם את התרבות, לא רק את הטבע; את מלאכת האדם ולא רק את מלאכתו שלו. צֶבֶר הרעיונות הזה – שאלוהים הותיר את הבריאה בלתי מושלמת כדי שנוכל להיות שותפיו בהשלמתה; שקיום מצוות האלוהים מעדן אותנו ומתקן אותנו; שאלוהים מתענג על היצירה שלנו, ועוד בתחילת דרכנו בעולם נתן בנו את הכוח ליצור כאשר לימד אותנו להדליק אש – צֶבר רעיונות זה, שביסודו האמונה שאלוהים מאמין באדם, הוא אשר ייחד את היהדות. הוא גם יסודו של רעיון היום השמיני, היום שאלוהים שלח בו את בני האדם אל העולם כדי שיהיו שותפיו במלאכת הבריאה.
ומדוע זה מסתמל דווקא במעשה מילת העורלה? האינסטינקט הבסיסי ביותר של האדם, לפחות על פי דרווין וממשיכיו, הוא לשאוף להעביר את הגֶנים שלו לדור הבא. זה כוח הטבע החזק ביותר שבתוכנו. ברית המילה מסמלת את הרעיון שיש דבר־מה נעלה מן הטבע. העברת הגנים שלנו לדור הבא צריכה להיות יותר מסתם אינסטינקט עיוור, דחף דרוויניאני. ברית אברהם מושתתת על הנאמנות המינית, על קדושת הנישואים ועל קידוש האהבה המביאה חיים חדשים לעולם.<sup class="footnote-marker">4</sup><i class="footnote">כפי שהראיתי במקום אחר, זאת הסיבה שספר בראשית אינו מותח ביקורת ישירה על עבודת האלילים, אלא מבקר במרומז, בשש הזדמנויות לפחות, את היעדר המוסר המיני בקרב העמים שאברהם, יצחק ויעקב ובני משפחותיהם באו איתם במגע.</i> זוהי דחייה של אתוס זכר האלפא.
אלוהים ברא את הטבע הגשמי: הטבע שהמדע מתאר. אבל הוא מבקש מאיתנו להיות איתו לבוראים־שותפים של טבע האדם. האדמו״ר מגור, רבי אברהם מרדכי אלתר, שאל למי אמר אלוהים בבריאת העולם בגוף ראשון רבים ״נַעֲשֶׂה אָדָם בְּצַלְמֵנוּ״ (בראשית א, כו), והשיב שאלוהים אמר זאת לאדם עצמו. הוא אמר לאדם: הבה נעשה יחד, אתה ואני, את האדם – כלומר נשכלל את טבעו. היום השמיני הוא יומה הסמלי של בריאה משותפת זו, הנמשכת מאז ועד היום. בריאת עולם של אור, של אהבה ושל טוב.
<h3>מצורע</h3>
<h4>נצור לשונך מרע</h4>
<big><strong>נצור לשונך מרע</strong></big><br>חז״ל הטעִינו את מחלת הצרעת, הנושא העיקרי של פרשתנו, במטען מוסרי. לדבריהם, הצרעת איננה סתם מצב רפואי, אלא עונש. פירושם מבוסס על ראָיה מתוך התורה עצמה. במעמד הסנה ידו של משה לקתה בצרעת כאשר הוא הטיל ספק בנכונותם של בני עמו להאמין בו (שמות ד, ו-ז). מרים לקתה בצרעת כאשר דיברה סרה במשה (במדבר יב, א-טו). לראיות אלו נוסף מדרש מילים: מצורע – נוטריקון של ״מוציא שם רע״, אדם המוציא את דיבתם של אחרים רעה.
חז״ל החשיבו את לשון הרע לאחת העברות החמורות ביותר. כך מתמצת זאת הרמב״ם:
<span class="poetry indentAll">אמרו חכמים, על שלוש עבירות נפרעין מן האדם בעולם הזה, ואין לו חלק לעולם הבא: עבודה זרה וגילוי עריות ושפיכות דמים; ולשון הרע כנגד כולם. ועוד אמרו חכמים, כל המספר בלשון הרע – כאילו כפר בעיקר... ועוד אמרו חכמים, שלושה לשון הרע הורגת: האומרו והמקבלו וזה שאומרין עליו; והמקבלו יותר מן האומרו.<sup class="footnote-marker">1</sup><i class="footnote"><b>משנה תורה</b>, הלכות דעות ז, ג.</i></span>
האומנם נזקו של לשון הרע כה גדול? אכן כן. הנה שתיים בלבד מתוך דוגמאות רבות מאוד. בתחילת המאה השלוש־עשרה פרצה מחלוקת קשה בין חסידיו של הרמב״ם לבין מבקריו. בעיני אוהדיו, הוא היה מגדולי חכמי ישראל בכל הזמנים. בעיני מתקיפיו, הוא היה הוגה מסוכן שבכתביו כלולים דברי כפירה, ואשר בהשפעתו יהודים נוטשים את דרך התורה והמצוות.
אש המחלוקת השתוללה. כל צד הנפיק דברי גינוי וכתבי חרם על משנהו. היו מאמרים ומאמרי נגד, דרשות ודרשות נגד, ויהדות צרפת וספרד היטלטלה בסערה. ואז, בשנת 1232, הנזירים הדומיניקנים העלו את כתבי הרמב״ם באש. ההלם מכך הוביל להפוגה קצרה; אך אז חיללו קיצונים את קבר הרמב״ם בטבריה. בהמשך, בעקבות הוויכוח הבין־דתי בפריז בראשית שנות הארבעים של המאה השלוש־עשרה, נוצרים העלו באש את כל עותקי התלמוד שהצליחו להניח עליהם את ידם. זה היה אחד האסונות הגדולים שידעה היהדות בימי הביניים.
מה היה הקֶשר בין המאבק הפנימי של היהודים לבין שרפת הספרים היהודיים בידי נוצרים? האם ניצלו הדומיניקנים את אישומי הכפירה שיהודים הטיחו ברמב״ם כדי לבסס אישומים משלהם? או אולי הם פשוט ניצלו את הקרע הפנימי ביהדות כדי לרדוף את היהודים בלי לחשוש מפני מעשי תגמול מאורגנים מצד קהילה מאוחדת? כך או כך, לכל אורך ימי הביניים, רבות מהרדיפות הקשות ביותר של יהודים בידי נוצרים היו פרי הסתה מצד יהודים משומדים, או שהן ״רכבו״ על גליהן של סערות פנימיות בקהילה היהודית.
ולדוגמה מן העת החדשה. אחד מדובריה המבריקים של היהדות האורתודוקסית היה הרב מאיר לייבוש בן יחיאל מיכל וייזר, המלבי״ם (1879-1809), שנתמנה לרבה הראשי של רומניה. בהיותו תלמיד חכם דגול, שפירושו למקרא נחשב לאחד מפירות ההילולים של היהדות במאה התשע־עשרה, כל הזרמים בקהילה היהודית קיבלו תחילה ברצון את מנהיגותו וראו בו דמות מופת דתית ורוחנית. אך עד מהרה גילה האגף המשכילי של הקהילה כי הרב החדש הוא בעל השקפה שמרנית מובהקת, והחל להסית נגדו את רשויות השלטון. כרזות ועלונים תיארו אותו כשריד חשוך של ימי הביניים, אדם המתנגד לקדמה ולרוח הזמן.
בפורים שלחו אליו משלוח מנות ובו בשר חזיר וסרטנים, ופתק: ״אנו, שוחרי הקדמה בקהילה, מתכבדים להגיש למאורנו הגדול מעדנים אלה משולחננו״. לבסוף, בהשפעת המסע הציבורי, הממשלה הסירה את הכָּרתה הרשמית מהקהילה היהודית ומהמלבי״ם כרבה הראשי, ואסרה עליו לשאת דרשות בבית הכנסת הגדול. השכם בבוקר יום שישי, י׳ באדר ב תרכ״ד (1864), הקיפו שוטרים את ביתו ועצרו אותו. למחרת השבת הוא הועלה על אונייה והובל לבולגריה, ושם שוחרר על תנאי שלא ישוב לרומניה. כך מתואר מסע ההכפשות נגד המלבי״ם ב<b>אנציקלופדיה יודאיקה</b>:
<span class="poetry indentAll">מ׳ רוזן פרסם שורה של מסמכים החושפים את האשמות השווא וההשמצות שאויביו היהודים־המתבוללים של המלבי״ם כתבו נגדו והעבירו לשלטונות הרומניים. הם האשימו אותו בחוסר נאמנות ובהכשלת השתלבותם החברתית של היהודים בחברה הלא־יהודית על ידי הקפדה על שמירת חוקי הכשרות, ואמרו ״הרב הזה, בהתנהלותו ובאיסוריו, מבקש לעצור את הקדמה״. כתוצאה מכך פרסם ראש ממשלת רומניה הצהרה נגד הרב ״הנבער והחצוף״... בעקבות זאת סירב השר לתת זכויות ליהודי בוקרשט, בטענה שרב הקהילה הוא ״אויבה המושבע של הקדמה״.</span>
סיפורים דומים אפשר לספר על עוד כמה וכמה ענקי תורה – בהם הרב צבי הירש חיות, הרב עזריאל הילדסהיימר, הרב יצחק ריינס, ואפילו הרב יוסף דב סולובייצ׳יק זצ״ל, שהובא למשפט בבוסטון ב־1941 כדי להתמודד עם האשמות מצוצות מן האצבע שהעלתה הקהילה היהודית שם. כל המקרים המבישים הללו היו גלגולים מאוחרים של המלחמה האכזרית שאסרו ה״מתנגדים״ על יריביהם החסידים. בימים ההם נאסרו אדמו״רים רבים, ובהם מייסד חסידות חב״ד רבי שניאור זלמן מלאדי, בגלל עדויות שקר שמסרו יהודים לרשויות השלטון.
אנחנו אומה עתירת היסטוריה, ובכל זאת לעתים אנו אטומים להיסטוריה במידה מביכה. פעם אחר פעם, יהודים שלא הצליחו לפתור מריבות פנימיות בדרכים מקובלות הלשינו על יריביהם לרשויות האזרחיות, וגרמו נזק נורא לקהילה. אף על פי שהיהדות הרבנית כולה היא תרבות של דיון, ולמרות העובדה שהתלמוד אומר שהלכה כבית הלל ולא כבית שמאי ״מפני שנוחין ועלובין היו ושונין דבריהן ודברי בית שמאי, ולא עוד אלא שמקדימין דברי בית שמאי לדבריהן״<sup class="footnote-marker">2</sup><i class="footnote">עירובין יג ע״ב.</i> – למרות כל זאת, יהודים המשיכו לגנות, להכפיש ואפילו להחרים יהודים אחרים שהם לא הצליחו להבין את עמדתם. לא פעם, יהודים דתיים החרימו בעוון סטייה מדרך האמונה דווקא את ההוגים שהיו מְגִניה הדגולים של היהדות הדתית, או לימים האורתודוקסיה, מפני האתגרים האינטלקטואליים של התקופה.
מה היה חטאם של מאשימים אלה? רק לשון הרע. ומהו, ככלות הכול, לשון הרע? מילים, רק מילים. אבל למילים יש תוצאות. אותם מְגִני־הדת־מטעם־עצמם, שרמסו את בני הפלוגתא שלהם, רמסו בעצם את עצמם ואת דתם. הם הצליחו להבאיש את ריחה של היהדות ולגרום לה להיראות דת צרת אופקים שאינה מסוגלת להכיל מורכבות וידיה רפות לנוכח אתגרים חדשים, דת של קללות במקום טיעונים, וחרמות במקום דיונים מנומקים. הרמב״ם והמלבי״ם נשאו את גורלם באורך רוח. אך למתבונן מן הצד, הרואה כיצד מסורת כה נעלה מושפלת עד עפר, לא נותר אלא לבכות.
כמה מרהיבה היא התובנה של חז״ל שהצרעת, אותה מחלה מעַוותת, היא סמל ותסמין ללשון הרע. כי אכן, אנו מתעוותים כאשר הלשון משמשת אותנו לשֶקר במקום לקֶשר, לרמיסה במקום למסירה, להחרבת הדעת במקום להרחבתה; כשאנו משתמשים בלשון כבנשק ומפעילים אותה ביד קלה על ההדק. המסר של הצרעת ברור: אלימות מילולית איננה מעודנת מאלימות פיזית, ומי שפוגע באחרים נפגע הוא עצמו. מילים פוצעות. עלבונות מכאיבים. לשון הרע הורס קהילות. הלשון היא מתנתו הגדולה ביותר של אלוהים לאדם, ואם רצוננו שמתנה זו תהיה לנו לצֳרי ולא לרועץ, עלינו לנצור אותה מרע.
<h4>לשון הטוב</h4>
<big><strong>לשון הטוב</strong></big><br>חז״ל לא חסכו גינויים מלשון הרע, החטא שהם ראו בו את הגורם לצרעת, והעמידו אותו בראש סולם העוונות. אולם ישנו עיקרון מטא־הלכתי הקובע: ״מכלל לאו אתה שומע הן״;<sup class="footnote-marker">1</sup><i class="footnote">נדרים יא ע״א.</i> מן השלילה אפשר להסיק בדבר החיוב. לדוגמה, מחומרתו של איסור חילול השם אפשר ללמוד על חשיבותו של היפוכו, קידוש השם.
אם כן, מתבקש שיהיה מושג שהוא היפוכו החיובי של לשון הרע – אולי לשון הטוב. הדרך להימנע מלשון הרע היא לשתוק, ואכן חז״ל הפליגו בשבחה של השתיקה.<sup class="footnote-marker">2</sup><i class="footnote">ראו, למשל, משנה, אבות א, יז; ג, יג.</i> אך האם די בשתיקה? השתיקה מצילה אותנו מאמירת לשון הרע, אך אינה משיגה דבר־מה חיובי. מה אפוא יכול להיות לשון הטוב?
המועמד שלי להיות לשון הטוב הוא בעיניי אחת המשימות החשובות ביותר המוטלות על מנהיגים ומנהלים, מחנכים, הורים, ואפילו חברים: המחמאה הממוקדת. דוגמה קלסית לכך נמצאת בפרקי אבות:
<span class="poetry indentAll">חמשה תלמידים היו לו לרבן יוחנן בן זכאי, ואלו הן: רבי אליעזר בן הרקנוס, ורבי יהושע בן חנניה, ורבי יוסי הכהן, ורבי שמעון בן נתנאל, ורבי אלעזר בן ערך.<br>הוא היה מונה שבחן. רבי אליעזר בן הרקנוס, בור סוד שאינו מאבד טפה. רבי יהושע בן חנניה, אשרי יולדתו. רבי יוסי הכהן, חסיד. רבי שמעון בן נתנאל, ירא חטא. ורבי אלעזר בן ערך, כמעין המתגבר.<sup class="footnote-marker">3</sup><i class="footnote">משנה, אבות ב, י-יא.</i> </span>
המשנה אינה מסתפקת בציון העובדה שלרבן יוחנן בן זכאי היו תלמידים. לכל רב יש תלמידים. הצו ״והַעמידו תלמידים הרבה״<sup class="footnote-marker">4</sup><i class="footnote">משנה, אבות א, א.</i> הוא אחת מאמרות חז״ל הקדומות ביותר שתועדו. המשנה מבקשת ללמדנו דבר אחר: <b>כיצד</b> מעמידים תלמידים. קל להעמיד תלמידים הרבה שהם חסידים נטולי חוש ביקורת, אבל הללו לא יהפכו לעולם לחכמים יוצרים בזכות עצמם. קל להכשיר חסידים; קשה הרבה יותר להכשיר מנהיגים. רבן יוחנן בן זכאי היה מורה דגול, מפני שחמישה מתלמידיו נעשו ענקים בזכות עצמם.
המשנה מספרת שהוא עשה זאת באמצעות מחמאות מדויקות: הוא נתן תשבחות ממוקדות. הוא הראה לכל אחד מתלמידיו היכן נמצאות נקודות החוזק הייחודיות לו. אליעזר בן הורקנוס, ״בור סוד שאינו מאבד טיפה״, חונן בזיכרון עילאי – כישרון רב ערך בתקופה שבה כתבי היד היו נדירים, והתורה שבעל־פה טרם הועלתה על הכתב. שמעון בן נתנאל, ״ירא חטא״, אולי לא התברך בברק אינטלקטואלי כשל חבריו, אך יראת השמים שלו הייתה תזכורת מתמדת לחבריו שהם אינם רק מלומדים, אלא גם אנשי קודש הממלאים משימה מקודשת. אלעזר בן ערך, ״כמעיין המתגבר״, היה בעל מוח יצירתי שהנביע בלי הרף פירושים חדשים לכתובים עתיקים.
את כוחו משַנֵה המציאות של השבח הממוקד גיליתי בזכות אישה אחת, מהאנשים המרשימים ביותר שפגשתי מימיי, לֶנה רַסטין המנוחה. לנה הייתה קלינאית תקשורת שהתמחתה בגמגום אצל ילדים. התוודעתי אליה דרך סדרת טלוויזיה תיעודית שהכנתי לבי־בי־סי על מצב המשפחה בבריטניה. לנה האמינה שאת המגמגמים הצעירים שהיא טיפלה בהם – בני חמש שנים בממוצע – יש להבין בתוך ההקשר המשפחתי שלהם. משפחות נוטות לפתח שיווי משקל. אם ילד מגמגם, כל בני המשפחה מסתגלים לכך. לכן אם הילד מאבד את הגמגום, צריך לאזן מחדש את כל מערכות היחסים במשפחה. לא רק הילד צריך להשתנות, כל המשפחה צריכה להשתנות.
הנטייה הטבעית שלנו היא בדרך כלל להתנגד לשינוי. אנחנו נכנסים לתוך תבניות התנהגות ועוטים אותן עד שהן נעשות נוחות כמו כורסה בלויה שהתעצבה במידות גופנו או זוג נעליים אהוב וישן. איך יוצרים בתוך המשפחה אווירה המעודדת שינוי ונוטלת ממנו את עוקץ האיוּם? התשובה שלֶנה גילתה היא: עליכם לשַבֵּח. היא הורתה למשפחות שעבדה איתן, שבכל יום כל אחד ״יתפוס״ כל אחד מבני המשפחה האחרים עושה מעשה טוב, ויפרט לו את מעשהו הטוב בנועם ובהכרת תודה.
לנה לא הלאתה את המשפחות בהסברים מעמיקים, אבל כשצפיתי בה בפעולה התחלתי להבין את מה שעשתה. היא יצרה בתוך כל בית אווירה של אכפתיות הדדית ושל חיזוק חיובי מתמשך. היא כיוונה את ההורים לעצב סביבה של כבוד עצמי ושל ביטחון עצמי, לא רק אצל הילד המגמגם אלא אצל כל אחד ואחת מבני המשפחה – כדי שהאווירה הכללית בבית תנסוך בילד ביטחון בכוחו להשתנות, ובבני משפחתו תנסוך רצון לעזור לו להשתנות.
ואז עלה בדעתי שלנה גילתה פתרון לא רק לגמגום, אלא גם לדינמיקה של קבוצות בכלל. האינטואיציה שלי זכתה לאישור מיָדי מפתיע. בתוך צוות הטלוויזיה שעבדתי איתו התגלעו באותם ימים מתחים. בכמה משלבי ההפקה חלו תקלות, ואנשי הצוות האשימו זה את זה. אולם לאחר שצילמנו את לנה מסבירה להורים איך לשבח ולקבל שבחים, הם החלו לשבח איש את רעהו. האווירה השתנתה מיד. ימי הצילום הבאים חזרו להיות חוויה מהנה. השבח נותן לאנשים את הביטחון העצמי הדרוש להם כדי להיפטר מהיבטים שליליים של אופיים ולמצות את מלוא הפוטנציאל הגלום בהם.
בתשבחות יש מסר רוחני עמוק. נהוג לחשוב שעניינה של הדת הוא אמונה באלוהים. אולם האמונה באלוהים אמורה להוביל אותנו לאמונה בבני אדם; שכן צלם אלוהים נמצא בכל אדם, ואנו צריכים ללמוד להבחין בו. בעקבות זאת הבנתי מחדש את הביטוי החוזר בפרק א בספר בראשית, ״וַיַּרְא אֱלֹהִים כִּי טוֹב״. הוא בא ללמדנו לראות את הטוב באנשים ובאירועים, ובאמצעות זה לעזור לחזק אותם. הבנתי גם – כפי שהזכרנו בדרשה הקודמת – מדוע העניש ה׳ את משה בהכותו את ידו בצרעת על שאמר על בני ישראל ״וְהֵן לֹא יַאֲמִינוּ לִי״ (שמות ד, א). משה למד שיעור בסיסי במנהיגות: <b>לא חשוב אם הם מאמינים בך או לא. מה שחשוב הוא שאתה מאמין בהם</b>.
מאישה חכמה אחרת למדתי שיעור חשוב נוסף על חשיבותן של תשבחות. הפסיכולוגית קרול דווֵק מאוניברסיטת סטנפורד טוענת בספרה <b>כוחה של נחישות</b><sup class="footnote-marker">5</sup><i class="footnote">קרול ס׳ דווק, <b>כוחה של נחישות</b>, עברית: ורדה יערי, ירושלים: כתר, 2008.</i> כי יש הבדל מכריע בין אנשים המאמינים שהכישורים שלהם מולדים וקבועים מראש, אחת ולתמיד (״תבנית חשיבה מקובעת״), לבין אלה הסבורים שאנו רוכשים את כישורינו עם הזמן במאמץ, בהתמדה ובאימון (״תבנית חשיבה מתפתחת״). הראשונים נוטים להתרחק מסיכונים, שכן הם חוששים מכישלון שיוכיח שהם אינם מוצלחים כפי שכולם חושבים. האחרונים בוחרים להסתכן, כי הם רואים בכישלון חוויה מלמדת ומצמיחה. מכאן נובע שיש שבח טוב ושבח רע. אין לשבח תלמידים וילדים במונחים מוחלטים, ״אתה מחונן, את מבריקה, אתה כוכב״. זה שבח רע. הנכון הוא לשבח את המאמץ: ״השתדלת מאוד, עשית את המיטב״. יש לעודד תבנית חשיבה מתפתחת, לא מקובעת.
הדבר אולי מסביר את גורלם העגום של שניים מאותם תלמידים מצטיינים של רבן יוחנן בן זכאי. אלה הם אותם שניים שעל פי המשנה הבאה אחרי זו שציטטנו לעיל, רבן יוחנן ראה דווקא בהם את האריות שבחבורה:
<span class="poetry indentAll">הוא היה אומר, אם יהיו כל חכמי ישראל בכף מאזנים, ואליעזר בן הרקנוס בכף שניה, מכריע את כולם.<br>אבא שאול אומר משמו, אם יהיו כל חכמי ישראל בכף מאזנים ורבי אליעזר בן הרקנוס אף עמהם, ורבי אלעזר בן ערך בכף שניה – מכריע את כולם.<sup class="footnote-marker">6</sup><i class="footnote">משנה, אבות ב, יב.</i> </span>
אלא שאחריתם של שני החכמים הללו הייתה, לצערנו, רעה. רבי אליעזר בן הורקנוס הוחרם בידי עמיתיו, שכן לא קיבל את דעת הרוב במחלוקת הלכתית.<sup class="footnote-marker">7</sup><i class="footnote">בבא מציעא נט ע״ב.</i> רבי אלעזר בן ערך נפרד מעמיתיו; לאחר חורבן ירושלים, כשהַלָלו הלכו לישיבה ביבנה, פנה לאמאוס, מקום מגורים נעים אך צחיח מבחינה תורנית. סופו ששכח את תלמודו, והיה לצל חיוור של עצמו הישן.<sup class="footnote-marker">8</sup><i class="footnote">שבת קמז ע״ב.</i> מי יודע, אולי בשבחים לתלמידיו אלה על תכונות מולדות ולא על מאמץ, עודדם רבן יוחנן שלא במתכוון לפתח תבנית חשיבה מקובעת במקום להתקרב אל חבריהם ולהישאר פתוחים לצמיחה אינטלקטואלית.
התשבחות ואופן אמירתן הם רכיב יסוד במנהיגות מכל סוג. כשאנו מזהים את הטוב באנשים ואומרים להם זאת, אנו עוזרים לפוטנציאל שלהם להתממש. מתן שבח על מאמצים, ולא על כישרונות מולדים, מעודד צמיחה, ועל זה היה הלל אומר ״דלא מוסיף – יסוּף״,<sup class="footnote-marker">9</sup><i class="footnote">משנה, אבות א, יג.</i> כלומר מי שאינו מוסיף דעת, הידע שכבר יש לו יסוּף ויאבַד ממנו. שבחים מהסוג הנכון יכולים לשנות את חייהם של אנשים לטובה. זה כוחו של לשון הטוב. לשון הרע מנמיך אותנו; לשון הטוב יכול לרומם אותנו לגבהים נישאים. או כפי שכתב ו״ה אודן באחד משיריו היפהפיים, ״אֶת הָאִישׁ הַחָפְשִׁי שֶׁחַיָּיו הֵם לוֹ כֶּלֶא / לַמְּדוּ נָא כֵּיצַד לְהַלֵּל אֶת כָּל אֵלֶּה״.<sup class="footnote-marker">10</sup><i class="footnote">W.H. Auden, “In Memory of W.B. Yeats” (בתרגומו של צור ארליך).</i>
<h4>כוחה של בושה</h4>
<big><strong>כוחה של בושה</strong></big><br>ב־20 בדצמבר 2013 חיכתה צעירה ושמה ג׳סטין סאקו בנמל התעופה הית׳רו בלונדון לקריאה לעלות לטיסה לאפריקה. כדי להעביר את הזמן העלתה לטוויטר ציוץ סר טעם על סכנת ההידבקות באיידס. תגובות לא הופיעו תחילה, והיא עלתה למטוס בלי לדעת איזו סערה עומדת להתעורר. כעבור אחת־עשרה שעות, כשנחתה, גילתה שהיא סלבריטאית בין־לאומית. הציוץ והתגובות לו נעשו ויראליים. במהלך אחד־עשר הימים הבאים חיפשו את שמה בגוגל יותר ממיליון פעם. היא תויגה כגזענית ואיבדה את מקום עבודתה. בן לילה היא הייתה לאדם מנודה.<sup class="footnote-marker">1</sup><i class="footnote">Jon Ronson, <i>So You’ve Been Publicly Shamed</i>, London: Picador, 2015, pp. 63–86.</i>
המדיה החברתית החדשה הקימה לתחייה תופעה עתיקה: הביוש בציבור. התופעה נידונה בשני ספרים שהופיעו לאחרונה, ספרו של ג׳ון רונסון <b>אז ביישו אותך בציבור</b> וספרה של ג׳ניפר ג׳אקט <b>האם הבושה הכרחית?</b><sup class="footnote-marker">2</sup><i class="footnote">Jennifer Jacquet, <i>Is Shame Necessary? New Uses for an Old Tool</i>, London: Allen Lane, 2015.</i> ג׳אקט סבורה שזו תופעה חיובית. הביוש הוויראלי ברשת, השיימינג, יכול למשל לגרום לתאגידים ציבוריים להתנהג באופן אחראי יותר. רונסון, לעומת זאת, מדגיש את הסכנות. דבר אחד הוא לחוות ביוש בקהילה שאתם חלק ממנה – אך דבר שונה לגמרי הוא הביוש ברשת גלובלית של זרים שאינם יודעים עליכם דבר ואינם מבינים את ההקשר שפעלתם בו. הדבר דומה ללינץ׳ של אספסוף יותר משהוא דומה למשפט צדק.
כך או כך, תופעת השיימינג עוזרת להבין את תופעת הצרעת, המצב הלא־לגמרי־ברור המתואר בפרשת תזריע ובפרשת מצורע. הצרעת שבתורה זוהתה כצרעת של ימינו (מחלת הנסן), או כמחלת עור, או כזיהום קשקשים – אך כל זיהוי של הצרעת המקראית עם מחלה מוכרת מעורר בעיות עצומות. תסמיני הצרעת המתוארים בתורה אינם תואמים את אלה של מחלת הנסן. יתרה מכך, הצרעת שבתורה נוגפת לא רק את גוף האדם אלא גם בתים, רהיטים ובגדים. תכונה זו אינה מוכרת משום תופעה רפואית ידועה.
מלבד זאת, התורה עניָינהּ קדושה והתנהגות נכונה; היא אינה ספר רפואה. וכפי שהעיר הרד״ץ הופמן, גם אילו הייתה התורה כזו, נוהלי הטיפול שהיא קובעת לצרעת אינם הולמים מחלות מידבקות. ולבסוף, הצרעת שבתורה היא מצב המחולל לא חולי כי אם טומאה. חולי אינו טומאה, ובריאות אינה טהרה. אלו הן מערכות מושגים נפרדות ושונות.
חז״ל פתרו את התעלומה באמצעות בדיקה היכן מסופר בתורה על אנשים שאכן לקו בצרעת. מקרה אחד אירע כשמרים דיברה סרה באחיה משה (במדבר יב, א-טו). מקרה נוסף אירע למשה בסנה, כאשר אמר לה׳ שבני ישראל לא יאמינו לו ולא ישמעו בקולו. ידו נעשתה, לזמן קצר, ״מְצֹרַעַת כַּשָּׁלֶג״ (שמות ד, ז). מכאן הבינו חז״ל שהצרעת היא עונש על לשון הרע: הוצאת לעז על הזולת.
כך הצליחו להסביר כיצד יכולים תסמיני הצרעת – עיפוש וכתמי צבע – להופיע על קירות, על רהיטים, על כלים ועל עור האדם. תסמינים אלה הם שרשרת של אותות אזהרה וענישה. תחילה ה׳ מזהיר את העבריין, בהֲטילוֹ סימני ריקבון בקירות ביתו. אם העבריין חוזר בתשובה, התהליך נעצר כאן. אך אם לא, גם הריהוט נפגע, ואחריו הבגדים, ולבסוף העור.
איך להבין זאת? מדוע נחשב לשון הרע לעברה כה חמורה שכדי להצביע עליה נדרשת תופעת טבע משונה? ומדוע דווקא צרעת, ולא תופעה אחרת?
האנתרופולוגית רות בנדיקט הנחילה לציבור הרחב, בסִפרה על תרבות יפן <b>החרצית והחרב</b>,<sup class="footnote-marker">3</sup><i class="footnote">Ruth Benedict, <i>The Chrysanthemum and the Sword</i>, Boston, MA: Houghton Mifflin Harcourt, 1946. ראו בהקשר זה את הדרשה "אמנות ההקשבה" לפרשת בראשית (כרך א).</i> את ההבחנה בין שני סוגים של תרבויות אנושיות: תרבויות אשמה ותרבויות בושה. יוון העתיקה, כמו גם יפן, הן תרבויות בושה. היהדות והדתות שהושפעו ממנה (ובאופן המובהק ביותר: הנצרות הקלוויניסטית) הן תרבויות אשמה. ההבדל ביניהן מהותי.
בתרבויות בושה, מה שחשוב לאדם הוא כיצד הוא נשפט בעיני אחרים. התנהגות מוסרית פירושה בתרבויות בושה היצמדות לתפקיד שהחברה מועידה לאדם, לכלליה ולציפיותיה. אדם עושה מה שאנשים אחרים מצפים ממנו. הוא מציית למוסכמות החברה. אם לא, החברה מענישה אותו על ידי ביושו, הגחכתו, הוקעתו, השפלתו ונידויו. בתרבויות אשמה, לעומת זאת, מה שחשוב הוא לא מה חושבים אחרים אלא מה אומר קול המצפון; חיים מוסריים פירושם התנהגות ההולמת את הצו המוסרי המוטמע באדם ואומר לו ״עשה״ ו״לא תעשה״. חיים מוסריים פירושם דעת טוב ורע.
בתרבויות בושה, האנשים <b>מוכוונים כלפי אחֵר</b>. חשוב להם איך הם נראים בעיני אחרים; חשובה להם התדמית. ואילו בתרבויות אשמה האנשים <b>מוכוונים כלפי פְּנים</b>. חשוב להם מה הם חושבים על עצמם ברגעים של כנות גמורה. גם אם תדמיתו של אדם נקייה מכל שריטה וכתם, אם הוא יודע שעשה רע הוא מרגיש שלא בנוח. הוא יתעורר משנתו מבועת. ״מַצְפּוּן מוּג־לֵב, אַל תְּעַנֶּה אוֹתִי!״ מתייסר על ערשו המלך ריצ׳רד השלישי במחזהו של שייקספיר. ״מַצְפּוּן בַּעַל אֶלֶף לְשׁוֹנוֹת יֵשׁ לִי, / וְכָל לָשׁוֹן פּוֹצַחַת בְּסִפּוּר, / וְכָל סִפּוּר מוֹצִיא אוֹתִי נָבָל״.<sup class="footnote-marker">4</sup><i class="footnote">ויליאם שייקספיר, <b>המלך ריצ׳רד</b> <b>השלישי</b>, עברית: מאיר ויזלטיר, תל אביב: הקיבוץ המאוחד, 1991, מערכה חמישית, תמונה שלישית.</i> הבושה היא השפלה פומבית; האשמה היא עינוי פנימי.
היהדות הופיעה כראשונת תרבויות האשמה בשל האופן שהבינה בו את היחסים בין אלוהים לאדם. היהדות איננה סבורה שאנחנו שחקנים במחזה שבו החברה היא הקהל. אנחנו יכולים לשטות בחברה; אך באלוהים איננו יכולים לשטות. כל ההתחזויות והיומרות, כל המסכות והפרסונות, כל טיפוח קוסמטי של דימוי ציבורי, כולם אינם רלוונטיים. ״כִּי הָאָדָם יִרְאֶה לַעֵינַיִם – וה׳ יִרְאֶה לַלֵּבָב״ (שמואל א׳ טז, ז). תרבויות בושה הן קולקטיביות וקונפורמיסטיות. מנגד, היהדות, תרבות האשמה המובהקת, מדגישה את היחיד ואת יחסיו עם אלוהים. חשוב לה לא אם אנחנו מתאימים את עצמנו לתרבות זמננו, אלא אם אנחנו טובים, צודקים וישרים.
על הרקע הזה בולטת חריגותה של הצרעת (בפרשנות חז״ל). זהו אחד המקרים היחידים בתורה של <b>הענשה על ידי בושה ולא על ידי אשמה</b>. הופעת העובש או כתמי הצבע על קירות הבית הייתה סימן פומבי לחטא פרטי. היא הייתה דרך לומר לכל עובר ושב: ״בבית הזה קרו דברים רעים״. אט אט התקרבו האותות אל הנאשם. מקירות הבית פשטו אל מיטתו, מהם לבגדיו, ומשם טיפסו על עורו ועשוהו טמא:
<span class="poetry indentAll">וְהַצָּרוּעַ אֲשֶׁר בּוֹ הַנֶּגַע, בְּגָדָיו יִהְיוּ פְרֻמִים וְרֹאשׁוֹ יִהְיֶה פָרוּעַ וְעַל שָׂפָם יַעְטֶה וְ״טָמֵא, טָמֵא״ יִקְרָא. כָּל יְמֵי אֲשֶׁר הַנֶּגַע בּוֹ יִטְמָא. טָמֵא הוּא, בָּדָד יֵשֵׁב: מִחוּץ לַמַּחֲנֶה מוֹשָׁבוֹ. (ויקרא יג, מה-מו)</span>
אלה הם ביטוייה המובהקים של הבושה. תחילה ה<b>תיוג</b>: סימון ציבורי של חרפה. אלה הם פרימת הבגדים, פריעת הראש, כיסוי הראש עד קו השפם, הקריאה ״טמא, טמא״. אחריו בא ה<b>נידוי</b>: הדרה זמנית מחיי השגרה של החברה. התיוג והנידוי עניינם לא חולי אלא הוקעה חברתית. מכאן הקושי הראשוני להבין את דין הצרעת: היא מקרה נדיר של ביוש ציבורי בתרבות שאינה תרבות בושה, אלא תרבות אשמה.<sup class="footnote-marker">5</sup><i class="footnote">מקרה נוסף הוא, על פי רבן יוחנן בן זכאי, רציעת אוזנו של העבד העברי המסרב להשתחרר אחרי שש שנות עבדות (שמות כ, ו). ראו רש״י על אתר; קידושין כב ע״ב.</i> אך מקרה זה מתקיים לא משום שהחברה בוחרת להוקיע אדם, אלא מפני שה׳ אותת לה, בנגע הצרעת, שכך עליה לעשות.
ומדוע זה קורה דווקא בגלל לשון הרע, ולא בשל חטאים אחרים? מפני ש<b>הדיבור הוא המלכד את החברה</b>. אנתרופולוגים טוענים כי השפה האנושית התפתחה כדי לחזק את הקשרים בין בני האדם, כך שיוכלו לפעול בקבוצות גדולות יותר מכל יונק אחר. שיתוף פעולה מחייב <b>אמון</b>. היחיד מוכן להקריב למען הקבוצה משום שהוא סומך על האחרים שגם הם יעשו כמוהו. משום כך לשון הרע הוא כה הרסני. הוא מערער את האמון. הוא גורם לאנשים לחשוד זה בזה. הוא פורם את החוטים המחברים את הקבוצה יחדיו. אם אין מטפלים בלשון הרע, הוא הורס כל קבוצה שהוא תוקף: משפחה, צוות, קהילה, אפילו עַם. כאן טמונה עוצמתו הייחודית של לשון הרע: הוא משתמש בכוחה של השפה כדי להחליש את הדבר שיצירתו היא הסיבה הראשית לקיומה של השפה, קרי האמון המקיים את הזיקה החברתית.
לכן העונש על לשון הרע הוא הוצאה זמנית מן החברה באמצעות חשיפה ציבורית, תיוג, ביוש ונידוי. קשה, אולי בלתי אפשרי, להעניש את מדַבֵּר הסָרה באמצעים הקונוונציונליים – החוק, בית הדין והממסד המקיים את תרבות האשמה. אפשר לעשות זאת למוציא שם רע, למעליל השקר, לעד הזומם, כי כל אלה הם מקרים של <b>אמירת דבר שקר</b>. לשון הרע הוא עניין עדין יותר. הוא נעשה לא בשקרנות בוטה אלא בטפטוף חשאי. יש דרכים רבות לפגוע בשמו הטוב של אדם בלי לומר שקר. והפוגע בצורה כזו, קשה לחרוץ את דינו בדרכים המקובלות. הוא יאמר ״לא אמרתי״, או ״לא התכוונתי״, או אפילו ״לא אמרתי שום דבר לא נכון״. הדרך הטובה ביותר להתמודד עם אנשים המרעילים יחסים בלי לשקר ממש היא הכרזה בשמם, הוקעתם וביוּשם.
כזו, על פי חז״ל, הייתה פעולתה הפלאית של הצרעת בימי קדם. צורה זו של צרעת אינה קיימת עוד. אבל לאינטרנט ולרשתות החברתיות יש כוח ביוש דומה – והוא ממחיש את עוצמתה ואת סכנותיה של תרבות הבושה. התורה עוברת מאשמה לבושה רק במקרים נדירי המציאות, וביושו של המצורע הוא מעשה ידי ה׳, לא מעשה ידי החברה. ועדיין, הלקח המוסרי נותר. רכילות זדונית היא מעשה המערער יחסים, שוחק את חבלי החברה והורס את האמון. ראוי לחשוף אותה ולהוקיעה.
לעולם אל תדברו רעה על אחרים – ושמרו תמיד מרחק מאלה העושים זאת.
<h3>אחרי מות</h3>
<h4>בין ריצת ספרינט למרתון</h4>
<big><strong>בין ריצת ספרינט למרתון</strong></big><br>ארבעים יום היה משה על ההר, דיבר פה אל פה עם ה׳, קיבל ממנו את חוקיו חרותים על אבן באצבע אלוהים. ואז סיפר לו ה׳ שבני ישראל עשו עגל זהב. הוא חשב לכלותם מעל פני האדמה. זה היה המשבר הקשה ביותר בכל שנות הנדודים במדבר, ומשה נדרש למצות בו את כל כישורי המנהיגות שלו.
ראשית חוכמה הוא התפלל לה׳ שלא יכלה את העם. ה׳ הסכים. או־אז ירד מההר וראה את בני ישראל מצחקים סביב העגל. מיד שבר את הלוחות. הוא שרף את העגל, פיזר את אפרו במים ונתן לעם לשתות. ואז קרא לציבור להצטרף אליו. הלוויים נענו לקריאה, ויצאו למסע עונשין שבו נהרגו שלושת אלפים איש. לאחר מכן שב משה ועלה להר, והתפלל ארבעים יום וארבעים לילה. בסופם נשאר על ההר עם אלוהים לעוד ארבעים יום, וכתב לוחות חדשים. לבסוף ירד מההר בי׳ בתשרי ובידו הלוחות השנִיים, אות שבריתו של ה׳ עם ישראל נותרה על כנה.
זה היה מפגן מנהיגות בלתי רגיל. נועז והחלטי ברגעים מסוימים, אטי ועקשני ברגעים אחרים. משה היה צריך להתמודד עם שני הצדדים, להשפיע על בני ישראל לעשות תשובה ולשכנע את ה׳ לכפר להם על חטאם. משה היה, באותו זמן, להתגלמותו העליונה של השם ״ישראל״: שׂוֹרה עם אלוהים ועם אנשים – ויכול.
יש בזה חדשות טובות וחדשות רעות. החדשות הטובות הן: היֹה היה פעם משה. בזכותו העם שרד. והחדשות הרעות: מה קורה כשאין משה ושכמותו? התורה עצמה אומרת, ״וְלֹא קָם נָבִיא עוֹד בְּיִשְׂרָאֵל כְּמֹשֶׁה אֲשֶׁר יְדָעוֹ ה׳ פָּנִים אֶל פָּנִים״ (דברים לד, י). עם הבעיה הזו מתמודדים כל אומה, תאגיד, קהילה ומשפחה. מה עושים בהיעדרה של מנהיגות הֶרואית? קל לומר ״נחשוב מה משה היה עושה״. אבל משה עשה מה שעשה משום שהוא היה מה שהיה. אנחנו איננו משה. מסיבה זו, כל קבוצת בני אדם שנגעה בה פעם הגדוּלה מתמודדת עם הבעיה כיצד להמשיך מכאן. איך תימלט קבוצה כזו מן השקיעה האורבת לה?
הפתרון נמצא בפרשת השבוע שלנו. היום שמשה ירד בו מן ההר עם הלוחות השניים התקדש ליום בן אלמוות. הוא הפך בלוח השנה ליום הכיפורים. יום זה ישחזר מדי שנה את הדרמה של התשובה והכפרה. אולם מעתה, במתכונתו הקבועה, דמות המפתח ביום זה תהיה לא משה אלא אהרן; לא הנביא אלא הכוהן הגדול.
זו הדרך להנציח מאורע מכונן: להפוך אותו לטקס קבוע. הסוציולוג מקס ובר קרא לזה ״הַשְׁגָּרָה של כריזמה״.<sup class="footnote-marker">1</sup><i class="footnote">ראו Max Weber, <i>Economy and Society</i>, Berkeley: University of California Press, 1978, pp. 246 ff..</i> רגע של פעם־ולא־עוד נעשה לטקס שפועם־עוד־ועוד. כניסוחו של ג׳יימס מק׳גרגור ברנס ביצירתו הקלסית <b>מנהיגות</b>: ״המעשה המנהיגותי המוחשי שאורך חייו הוא הרב ביותר הוא יצירת מוסד – אומה, תנועה חברתית, מפלגה פוליטית, ביורוקרטיה – הממשיך לקיים מנהיגות מוסרית ולקדם שינוי חברתי חיוני גם זמן רב לאחר שהמנהיגים שיצרו אותו הלכו ואינם״.<sup class="footnote-marker">2</sup><i class="footnote">James MacGregor Burns, <i>Leadership</i>, New York: Harper &amp; Row, 1978, p. 454.</i>
בכמה מדרשי אגדה מתוארים ניסיונותיהם של התנאים למצוא פסוק שהוא ״כלל גדול בתורה״, העיקרון המכונן שלה. במקום אחד רבי עקיבא הציע את הפסוק ״וְאָהַבְתָּ לְרֵעֲךָ כָּמוֹךָ״ (ויקרא יט, יח), ובן עזאי העדיף את הפסוק ״זֶה סֵפֶר תּוֹלְדֹת אָדָם בְּיוֹם בְּרֹא אֱלֹהִים אָדָם בִּדְמוּת אֱלֹהִים עָשָׂה אֹתוֹ״ (בראשית ה, א).<sup class="footnote-marker">3</sup><i class="footnote">ספרא, קדושים ד, יב.</i> מדרש אחר, שמקורו אבד, מציע שלוש אפשרויות, האחרונה שבהן מפתיעה במיוחד:
<span class="poetry indentAll">בן זומא אומר, מצינו פסוק כולל והוא ״שְׁמַע יִשְׂרָאֵל״ וגו׳ [״ה׳ אֱלֹהֵינוּ, ה׳ אֶחָד״] (דברים ו, ד). בן ננס אומר, מצינו פסוק כולל יותר, והוא ״וְאָהַבְתָּ לְרֵעֲךָ כָּמוֹךָ״ (ויקרא יט, יח). שמעון בן פזי אומר, מצינו פסוק כולל יותר והוא ״אֶת הַכֶּבֶשׂ אֶחָד תַּעֲשֶׂה בַבֹּקֶר״ וגו׳ (במדבר כח, ד). עמד ר׳ פלוני על רגליו ואמר: הלכה כבן פזי.<sup class="footnote-marker">4</sup><i class="footnote">המדרש מובא במבוא לפירוש "הכותב" על <b>עין יעקב</b>, קובץ קטעי האגדתא בתלמוד הבבלי. מצטט אותו גם המהר״ל ב<b>נתיבות עולם</b>, אהבת רֵע, א.</i></span>
משמעות דבריו של בן פזי ברורה: כל האידיאלים הנשגבים בעולם – היותו של האדם טבוע בצלם אלוהים, האמונה באחדות האל, אהבת הזולת – נשארים על הנייר כל עוד אין הם מתורגמים להרגלים של מעשה, שמטבעם נעשים להרגלי הלב. כולנו זוכרים רגעים של תובנה או התגלות, שבהם הבנו פתאום מהי משמעות החיים, מהי גדוּלה או מהו אורח החיים שאנו רוצים לאמץ. יום, שבוע או לכל היותר שנה לאחר מכן, ההשראה מתפוגגת ונעשית זיכרון רחוק, ואנו נותרים בדיוק מה שהיינו קודם לכן.
גדולתה של היהדות היא שיש בה מקום הן לנביא הן לכוהן; לדמויות נוסכות השראה, אך גם לשגרה היום־יומית, ההלכה, הנוטלת חזונות מרוממים ומתרגמת אותם לדפוסי התנהגות, מעשים שאחריהם נמשכים הלבבות ובזכותם משתנים רגשותינו ואנו עצמנו.
אחד הקטעים המיוחדים ביותר שקראתי מימיי על היהדות ושנכתבו בידי אנשים שאינם יהודים נמצא בספרו של ויליאם ריס־מוג על מאקרו־כלכלה, <b>השגיאה השלטת</b>.<sup class="footnote-marker">5</sup><i class="footnote">William Rees-Mogg, <i>The Reigning Error: The Crisis of World Inflation</i>, London: Hamilton, 1974, pp. 9–13.</i> ריס־מוג (2012-1928) היה עיתונאי כלכלי בריטי שנעשה עורך <b>הטיימס</b>, ואשר כיהן כיושב ראש המועצה לאמנויות בבריטניה וכסגן נשיא בי־בי־סי. הוא היה קתולי מאמין.
את ספרו הוא מתחיל בשיר הלל מפתיע להלכה היהודית. הוא אף מסביר מדוע הוא עושה זאת. האינפלציה, הוא כותב, היא חולי של הגזמה ושל אבדן משמעת – חולי המתבטא במקרה הזה ביחס לכסף. המייחד את היהדות, לדבריו, הוא המערכת המשפטית שלה, ההלכה. מבקרים נוצרים תיארו אותה כיַבשושית ונוקדנית, אך הם טעו: לאמתו של דבר, ההלכה הייתה חיונית לשרידותם של היהודים, שכן היא ״סיפקה אמַת מידה שעל פיה אפשר לבחון את המעשים, קבעה חוקים להסדרת ההתנהגות, יצרה מוקד לנאמנות ושָׂמה גבולות לאנרגיות של הטבע האנושי״.
כל מקורות האנרגיה, והאנרגיה הגרעינית היא דוגמה בולטת, צריכים כלי שיכיל אותם. בלעדיו הם נעשים מסוכנים. ההלכה היהודית פעלה תמיד ככלי להכלת האנרגיה הרוחנית והמחשבתית של עם ישראל. אנרגיה זו ״לא התפוצצה או התפזרה; היא נרתמה כמקור כוח מתמשך״. לטענתו, ליהודים יש סגולה החסרה בדרך כלל במשק המודרני: מערכת של בקרה עצמית, שתאפשר למשק לפרוח בלי זינוקים וקריסות, אינפלציה ומיתון.
הדבר נכון גם באשר למנהיגות. בספרו <b>גלגל התנופה: מטוב למצוין</b> טוען תיאורטיקן הניהול ג׳ים קולינס שהמכנה המשותף לכל החברות העסקיות ה״מצוינות״ הוא <b>תרבות של משמעת</b>. בספרו <b>מצוינים מבחירה</b> הוא משתמש בביטוי ״מצעד 42 הקילומטרים״ לציון מאפיין נוסף של ארגונים מעולים: שהם מתכוננים למרתון, לא לריצת ספרינט. הביטחון העצמי, הוא אומר בספרו זה האחרון, ״בא לא מנאומי מוטיבציה, השראה כריזמטית, מְסיבות מורל, אופטימיות חסרת בסיס או תקווה עיוורת״.<sup class="footnote-marker">6</sup><i class="footnote">ג׳ים קולינס, <b>גלגל התנופה: מטוב למצוין</b>, עברית: דורית לנדס, תל אביב: פקר, תשס״ב; Jim Collins, <i>Great By Choice</i>, London: Random House Business Books, 2011.</i> הוא בא מעשיית המעשה, יום אחרי יום, שנה אחרי שנה. חברות מצוינות מנהיגות משמעת ספציפית, שיטתית ועקבית. הן מעודדות אנשים למשמעת עצמית ולאחריות. הן נמנעות מתגובת יתר לשינוי, ויהא זה שינוי לטובה או לרעה. מבטן מופנה תמיד אל האופק הרחוק. ומעל לכול, הן אינן תלויות במנהיגים הרואיים וכריזמטיים, שכן הללו, במקרה הטוב, מרוממים את החברה לזמן־מה, אך אינם יוצקים בה את חוזק העומק הדרוש לה לשגשוג לאורך ימים.
הדוגמה הקלסית לעקרונות שניסחו ברנס, ריס־מוג וקולינס היא התמורה שהתחוללה בין פרשת כי תישא לפרשת אחרי מות; בין יום הכיפורים הראשון, בהר סיני, ליום הכיפורים השני, יום כיפורים לדורות; בין מנהיגותו ההרואית של משה לבין המשמעת הכוהנית השקטה והמצטנעת של יום תשובה וכפרה אחת לשנה.
הפיכתם של ערכים לקודים של מעשה, המעצבים מצדם את הרגלי הלב, היא לב לִבָּן של היהדות ושל המנהיגות. אל לנו לאבד את ההשראה שנסכו בנו הנביאים, אבל אסור גם לאבד את הרגלי השגרה הללו, ההופכים אידיאלים למעשים, וחלומות למציאות ממומשת.
<h4>האומץ להודות בטעות</h4>
<big><strong>האומץ להודות בטעות</strong></big><br>לפני כמה שנים ביקר אצלי שגריר ארצות הברית בבריטניה אז, פיליפ ליידר. הוא סיפר לי על מיזם מרתק שהוא ואשתו השיקו ב־1981. הם הגיעו למסקנה שרבים מבני גילם ימצאו את עצמם בעתיד הלא כל כך רחוק בעמדות השפעה וכוח – ושיהיה אפוא מועיל ויצירתי לקיים לעתים מזומנות מפגשים שבהם יַחלקו רעיונות, יאזינו להרצאות וירקמו חברויות, ויחד יחשבו על האתגרים שיעמדו בפניהם בשנים הבאות. כך הם יצרו את מה שהם כינו ״סופשבוע רנסנס״, מפגשים המוסיפים ומתקיימים עד עצם היום הזה.
במפגשים הללו, כך סיפר לי, הבחינו הוא ואשתו שהמשתתפים, כולם אנשים מוכשרים במיוחד, התקשו כולם בדבר אחד: <b>להודות בכך שעשו טעויות</b>. בני הזוג ליידר הבינו שהדבר חשוב למנהיגי העתיד, ושיש ללמוד אותו. מנהיגים צריכים להיות מסוגלים להכיר בטעויות שלהם, להבין אותן ולדעת איך לתקנן. עלה בדעתם רעיון מבריק. בכל סופשבוע, מאז ואילך, הקצו זמן להרצאה מפי כוכב ידוע בתחום כלשהו בנושא ״הפדיחה הכי גדולה שלי״. הם השתמשו במילה האמריקנית blooper, שבהיותי אנגלי לא הכרתי. בלוּפּר הוא טעות מביכה. פשלה. פספוס. פלופ. פדיחה. דבר שלא הייתם צריכים לעשות, ושאתם מתביישים להודות שעשיתם.
<b>זה, בעצם, מה שעושה לנו יום כיפור</b>. בימי המשכן והמקדש, הוא היה היום שבו האיש הקדוש בישראל, הכוהן הגדול, כיפר בעדו – כלומר, תחילה התוודה על חטאיו שלו וכיפר עליהם – ואז בעד ביתו ובעד כל בית ישראל. משחרב הבית אין לנו לא מזבח ולא שעיר המשתלח ולא כוהן גדול, אבל יום הכיפורים עומד בעינו ועמו היכולת שלנו להתוודות ולהתפלל למחילה. קל לנו הרבה יותר להודות בחטאים, בכישלונות ובטעויות כאשר אנשים אחרים עושים כך אף הם. אם הכוהן הגדול, או המתפללים לידנו בבית הכנסת, יכולים להתוודות על חטאיהם – גם אנחנו יכולים.
כתבתי פעם שהמעבר מיום הכיפורים הראשון בהיסטוריה אל יום הכיפורים השני הוא מן המעברים הגדולים ביותר ברוחניות היהודית. יום הכיפורים הראשון היה שיאו המוצלח של מסע ההשתדלות של משה למען בני ישראל לאחר חטא העגל (שמות לב-לד), תהליך שהחל בי״ז בתמוז. בי׳ בתשרי, היום שהיה עתיד להיקבע כיום כיפור, ירד משה מהר סיני עם הלוחות השנִיִים – סימן מוחשי לכך שה׳ חידש את בריתו עם בני ישראל. כעבור שנה כבר עמד המשכן על מכונו, ויום הכיפורים עמד בסימן עבודת הקודש של אהרן הכוהן, האמורה בפרשת השבוע שלנו (ויקרא טז).
ההבדלים בין שני ימי כיפורים אלה עצומים. משה פעל כנביא. אהרן תפקד ככוהן. משה הלך אחר לבו ואחר הבנתו, ואִלתר בהתאם לתשובותיו של הקב״ה. אהרן מילא במדויק את פרוטוקול הטקס, דבר דבור על אופניו. משה נועד עם ה׳ למפגש חד־פעמי, מפגש לצורך מיוחד, דרמה בין שמים לארץ. אהרן – להפך. הוא ביצע הנחיות שנקבעו מראש ושלא ישתנו לעולם, כל עוד יהיה מקדש.
תפילתו של משה למען העם נועזת, ״חוצפה כלפי שמיא״ כדברי חז״ל. שִׂיאה במילים המדהימות ״וְעַתָּה, אִם תִּשָּׂא חַטָּאתָם – וְאִם אַיִן, מְחֵנִי נָא מִסִּפְרְךָ אֲשֶׁר כָּתָבְתָּ״ (שמות לב, לב). התנהגותו של אהרן, לעומת זאת, מצטיינת בצייתנות, בענווה ובווידוי הלב. הוא ניצח על טקס של היטהרות, של התחטאות ושל כיפורים, על חטאיו ועל חטאי ביתו ועל חטאי כל העם. מעטים בתורה כולה הרגעים המתחרים בעוצמתם עם רגעי הדו־שיח בין משה לקב״ה אחרי חטא העגל. אבל כשוך רגעים אלה אנו נותרים עם השאלה – איך נשיג מחילה, אנו שכבר אין לנו משה ואין לנו נביאים ואין לנו גישה ישירה לאלוהים? רגעים גדולים משנים את ההיסטוריה; אבל מה שמשנה אותנו, את בני האדם, הוא ההרגל האפור של עשיית מעשים מסוימים שוב ושוב, עד שהם מחדשים מעגלים עצביים במוחנו ומשנים לנו את הרגלי הלב. אנחנו מעוצבים בידי טקסי השגרה שלנו.
ועוד דבר. התמקחותו של משה עם ה׳ לא השרתה בפני עצמה רוח תשובה על העם. גם לא סדרת המעשים הדרמטיים שעשה לרגלי ההר ושהמחישו לעם את אשמתו. הוא שבר את הלוחות, הוא טחן את העגל, הוא השקה את העם במים עם אבקת הזהב. אבל אין לנו שום סימן לכך שהעם הִפנים. מעשיו של אהרן שונים. יש בהם וידוי, כפרה וחיפוש אחר היטהרות רוחנית. יש בהם הודאה כנה בחטאים של העם ובכישלונותיו, וראשית כול בחטאיו של הכוהן הגדול עצמו.
יום כיפור – על עבודתו במקדש, ועל תפילותיו בימינו, ועל שלוחותיהן המגיעות אל התפילות ברוב ימות השנה, תפילות התחנון והווידוי של ימי החול ותפילות הסליחות – יוצר תרבות שבה אנשים אינם בושים ואינם נבוכים לומר ״כשלתי, חטאתי, טעיתי״. את זאת ממש אנחנו עושים ברשימות הווידוי האלפביתיות – הרשימה הקצרה המתחילה ב״אשמנו, בגדנו״, הנאמרת גם בימי חול, והווידוי הארוך השמור ליום הכיפורים בלבד, המתחיל בתיבות ״על חטא שחטאנו״.
צדק פיליפ ליידר: היכולת להודות בטעויות היא סגולה יקרת המציאות. אנחנו עושים רציונליזציה. אנחנו מוצאים צידוקים. אנחנו מתכחשים. אנחנו מאשימים אחרים. בשנים האחרונות הופיעו כמה ספרי עיון מרתקים בנושא הזה, ובהם ספרו של מתיו זייד <b>החשיבה של הקופסה השחורה: מדוע רוב האנשים אינם לומדים לעולם מהטעויות שלהם, אבל מיעוטם כן</b>;<sup class="footnote-marker">1</sup><i class="footnote">Matthew Syed, <i>Black Box Thinking: Why Most People Never Learn from Their Mistakes – But Some Do</i>, New York: Portfolio Books, 2015.</i> ספרה של קתרין שולץ <b>לִטְעוֹת: הרפתקאות בשולי השגיאה</b>;<sup class="footnote-marker">2</sup><i class="footnote">Kathryn Schulz, <i>Being Wrong: Adventures in the Margins of Error</i>, New York: Ecco Books, 2011.</i> וספרם של קרול טֵווריס ואליוט ארונסון <b>נעשו טעויות (לא על ידִי)</b>.<sup class="footnote-marker">3</sup><i class="footnote">Carol Tavris and Elliot Aronson, <i>Mistakes Were Made (But Not by Me)</i>, New York: Mariner Books, 2008.</i>
פוליטיקאים מתקשים להודות בטעויות. כך גם רופאים: שגיאות רפואיות שניתנות למניעה גורמות בארצות הברית ליותר מ־400 אלף מקרי מוות בשנה. כך הוא גם אצל בנקאים וכלכלנים. את ההתמוטטות הפיננסית ב־2008 חזה וורן באפט עוד ב־2002. היא התחוללה למרות אזהרות שהשמיעו כמה וכמה מומחים כי היקף המשכנתאות ומינוף החובות אינם בני קיימא. טווריס וארונסון מספרים סיפור דומה על המשטרה. משהתבייתה על חשוד, היא נוטה שלא להכיר בראיות לחפותו. ועוד ועוד.
לאסטרטגיות ההימנעות אין כמעט סוף. אנשים אומרים, ״זו לא הייתה טעות״. או, ״בהתחשב בנסיבות לא יכולתי לפעול טוב יותר״. או, ״זו הייתה רק טעות קטנה״. או, ״זה היה בלתי נמנע בהתחשב במה שידעתי בזמן אמת״. או, ״מישהו אחר אשם״. ״סיפקו לנו עובדות שגויות״. ״קיבלנו ייעוץ רע״. וכך אנשים מתקרבנים, משקרים לאחרים, או מרמים את עצמם.
יש לנו יכולת כמעט בלתי מוגבלת לפרש את העובדות באופן שיוציא אותנו זכאים בעיני עצמנו. כמאמר חז״ל בעניין דיני טומאה וטהרה, ״כל הנגעים אדם רואה חוץ מנגעי עצמו״.<sup class="footnote-marker">4</sup><i class="footnote">משנה, נגעים ב, ה.</i> בבית המשפט של ההערכה העצמית, אנחנו הסנגורים המוצלחים ביותר של עצמנו. נדירים הם האנשים שיש להם אומץ לומר, כמו הכוהן הגדול, כמו דוד המלך לאחר תוכחת נתן הנביא על מעשהו בבת־שבע ובאוריה, ״חָטָאתִי״ (שמואל ב׳ יב, יג).
היהדות עוזרת לנו להודות בטעויותינו בשלוש דרכים. האחת היא הידיעה שה׳ סולח. הוא איננו דורש מאיתנו שלא נחטא אף פעם. הוא יודע מראש שלא תמיד יעשה האדם שימוש נכון במתנת החופש. מה הוא דורש מאיתנו? שנכיר בטעויות שלנו, נלמד מהן, נודה בהן ונחליט בכל לבנו שלא לחזור עליהן.
השנייה, ההבחנה הברורה שמבחינה היהדות בין החוטא לבין החטא. אפשר להוקיע מעשה בלי לאבד את האמון במי שעשה אותו.
והשלישית, ההילה שיום הכיפורים מקרין על כל ימות השנה. היא עוזרת לנו, כפי שאמרנו, ליצור תרבות של כנות, שבה איננו מתביישים להודות ברעוֹת שעשינו. אף כי מבחינה טכנית יום הכיפורים מתמקד בחטאים שבין אדם למקום, קריאה פשוטה בווידויֵי ״אשמנו״ ו״על חטא״ מעלה שרוב החטאים שאנו מתוודים עליהם הם חטאים שבין אדם לחברו.
את מה שגילה פיליפ ליידר בקרב עמיתיו המצליחנים הפנימה היהדות לפני עידן ועידנים. כשאנו רואים את הטובים ביותר מודים שגם הם עושים טעויות, הדבר מעצים את כולנו. היהודי הראשון שהודה בטעות הוא יהודה, שכמעט גרם לשרפת תמר כלתו בשל חשד שזנתה, וכשהבין מה קרה באמת ומה חֶלקו בדבר אמר ״צָדְקָה מִמֶּנִּי״ (בראשית לח, כו).
ודאי אין הוא רק צירוף מקרים שהשם ״יהודה״ בא מאותו שורש שבאה ממנו המילה ״הודאה״. בתוך שמֵנו כולנו, היהודים, העם הנקרא כיום בשמו של יהודה, כבר נרמז אפוא שאנו העם שיש לו האומץ להודות בחטאים. ביקורת עצמית כנה היא מסימניה המובהקים של גדלות רוח.
<h4>השעיר לעזאזל; בושה ואשמה</h4>
<big><strong>השעיר לעזאזל: בושה ואשמה</strong></big><br>היסוד המוזר ביותר והדרמטי ביותר בעבודת יום הכיפורים, המפורטת בפרשת אחרי מות, היה טקס שני שעירי העזים. השניים היו צמד לכל דבר ועניין: הקפידו לבחור שעירים דומים ככל האפשר זה לזה בגודלם ובחזותם. הם הובאו לפני הכוהן הגדול, והוא הטיל עליהם ״גּוֹרָל אֶחָד לַה׳ וְגוֹרָל אֶחָד לַעֲזָאזֵל״ (ויקרא טז, ח). השעיר שהוגרל ״לה׳״ הועלה לקרבן חטאת. על השעיר החי סמך הכוהן את ידיו והתוודה על חטאי בני ישראל – ואז נלקח השעיר למדבר ושולַח שם. המסורת מספרת כי בין קרני השעיר הזה נקשר חוט שָני, ומחצית החוט הוסרה ממנו לפני שנשלח למדבר. אם כופַּר לעם, צבעו האדום הלבין.
המבוכה רבה. ראשית, מהו אותו ״עזאזל״ שהשעיר נשלח אליו? שם זה אינו מופיע עוד במקרא. שלוש הצעות עיקריות הועלו. על פי דברי חז״ל שרש״י מצטט, זהו ״הר עז וקשה, צוק גבוה״; כלומר העזאזל הוא מקום, אותה ״אֶרֶץ גְּזֵרָה״ (טז, כב) שהשעיר נשלח אליה. חז״ל מספרים שמן הצוק הזה הוא דורדר אל מותו.
הפירוש השני, שאבן עזרא מציע ברמז והרמב״ן במפורש, הוא שעזאזל הוא שמו של שד או מזיק, אחד מאותם נפילים האמורים בבראשית ו, ד, ישות דמויַת תיש כגון האל־תיש היווני פאן וצאצאו הרומי פאונוס. זהו רעיון קשה מאוד מבחינה תיאולוגית, ועל כן אבן עזרא נהג בו כמנהגו במקרים כגון אלה והזכירו על דרך החידה באופן שרק החכמים ידעו לפענח. הוא כותב: ״ואני אגלה לך קצת הסוד ברמז, בהיותך בן שלושים ושלוש תדענו״.<sup class="footnote-marker">1</sup><i class="footnote">אבן עזרא לויקרא טז, ח.</i> הרמב״ן מגלה את הסוד. שלושים ושלושה פסוקים לאחר פסוק זה מצווה התורה: ״וְלֹא יִזְבְּחוּ עוֹד אֶת זִבְחֵיהֶם לַשְּׂעִירִם אֲשֶׁר הֵם זֹנִים אַחֲרֵיהֶם״ (יז, ז).
העזאזל, על פי פירוש זה, הוא שמו של הכוח הדֶמוני הקרוי לעתים שטן או סמאל. פולחנו נאסר על בני ישראל בחומרה – שהרי הוא נוגד את אמונת הייחוד, בהוסיפו לצד ה׳ כוח נפרד, עצמאי ואף עוין. אף על פי כן, היו מחכמינו שהאמינו כי ישנם כוחות שליליים שהם חלק מפמליה של מעלה, כגון השטן, ושכוחות אלה מקטרגים על בני אדם או מדיחים אותם לחטוא. שְׂעיר העזים שנשלח למדבר נועד לרצות כוחות כגון אלה ולהרגיעם, כדי שתפילות בני ישראל יוכלו לעלות השמימה בלי שיפריעו להן, כביכול, קולות של התנגדות. דרך זו להבין את עניין השעיר לעזאזל דומה למאמרם של חכמים שהמחזור הכפול של תקיעות השופר בראש השנה נועד ״לבלבל את השטן״.<sup class="footnote-marker">2</sup><i class="footnote">ראש השנה טז ע״ב.</i>
הפירוש השלישי, והפשוט מכולם, הוא ש״עזאזל״ הוא הֶלְחֵם, מילה המורכבת משתיים: עֵז־אָזַל, כלומר עז שהולכת, שאוזלת. פירוש זה הוביל, בין היתר, להולדתה של מילה אנגלית חדשה. בשנת 1530 פרסם ויליאם טינדייל את התרגום האנגלי הראשון לתנ״ך, מעשה שהיה אז בלתי חוקי ועלה לטינדייל בחייו. כתרגום אנגלי למילה ״עזאזל״ יצר את הצירוף escapegoat, כלומר עז הבריחה: השעיר הנשלח הרחק ומשתחרר. בחלוף העתים נָשְלָה האות הראשונה, ונולדה המילה האנגלית המוכרת כיום לשעיר לעזאזל גם במובנו המטפורי – scapegoat.
נפרש ״עזאזל״ כך או נפרש אחרת, השאלה הגדולה היא מה הייתה בעצם משמעותו של הטקס. הוא היה מיוחד במינו. קרבנות חטאת ואשם מוכרים היטב מן התורה, והם חלק שגרתי מעבודת המקדש, אך בעבודת יום הכיפורים מתקיים בחטאת שוני בולט. בכל יתר המקרים, הווידוי על החטא נעשה על הבהמה המוקרבת. ביום כיפור, הכוהן הגדול התוודה על חטאי העם כשהוא סומך ידיו על הבהמה <b>שלא</b> תוקרב, על השעיר לעזאזל שיישלח אל ארץ גזרה – ״וְנָשָׂא הַשָּׂעִיר עָלָיו אֶת כָּל עֲו‍ֹנֹתָם״ (טז, כב).
את התשובה הפשוטה ביותר והמשכנעת ביותר נתן הרמב״ם ב<b>מורה הנבוכים</b>:
<span class="poetry indentAll">איש לא יטיל ספק שאין החטאים גופים המועברים על גבו של פרט אל פרט אחר. אלא כל המעשים האלה מְשָׁלים לשם היווצרות צורה בנפש כדי שתיווצר ההיפעלות לתשובה, כלומר, שנקִיִים אנו מכל מעשינו הקודמים, השלכנום אחרי גבינו והרחקנום תכלית ההרחקה.<sup class="footnote-marker">3</sup><i class="footnote"><b>מורה הנבוכים</b>, ג, מו.</i> </span>
כפרה טעונה טקס, ייצוג דרמטי של הסרת החטא ומחיקת העבר. זה ברור. אך הרמב״ם אינו מסביר מדוע ביום כיפור דרוש טקס שאיננו נהוג בימים אחרים שמקריבים בהם חטאת או אשם. מדוע אין די בשעיר הראשון, השעיר לה׳, המוקרב כחטאת? התשובה נעוצה במהותו הכפולה של יום כיפור. התורה אומרת בפרקנו:
<span class="poetry indentAll">וְהָיְתָה לָכֶם לְחֻקַּת עוֹלָם: בַּחֹדֶשׁ הַשְּׁבִיעִי בֶּעָשׂוֹר לַחֹדֶשׁ תְּעַנּוּ אֶת נַפְשֹׁתֵיכֶם וְכָל מְלָאכָה לֹא תַעֲשׂוּ הָאֶזְרָח וְהַגֵּר הַגָּר בְּתוֹכְכֶם. כִּי בַיּוֹם הַזֶּה יְכַפֵּר עֲלֵיכֶם לְטַהֵר אֶתְכֶם. מִכֹּל חַטֹּאתֵיכֶם לִפְנֵי ה׳ תִּטְהָרוּ. (טז, כט-ל)</span>
שני תהליכים נבדלים למדי מתקיימים ביום כיפור. ישנה כפרה. זהו תפקידו הרגיל של קרבן החטאת. אבל ישנה גם טהרה. והטהרה נעשית בדרך כלל בהקשר שונה לגמרי: הסרת טומאה כגון טומאת מת, טומאה ממחלות עור או טומאת קרי לילה. כפרה עניינה אשמה. טהרה עניינה זיהום. אלה הם בדרך כלל שני עולמות נפרדים.<sup class="footnote-marker">4</sup><i class="footnote">אמנם יש יוצאי דופן. המצורע המיטהר צריך להקריב קרבן אשם (ויקרא יד, יב-כ).</i> ביום כיפור הם נפגשים. מדוע?
כפי שציינו בדרשתנו לפרשה הקודמת, פרשת מצורע, ״כוחה של בושה״, רות בנדיקט ואנתרופולוגים נוספים הבחינו בין תרבויות של בושה לתרבויות של אשמה. הבושה היא תופעה חברתית. אנו חווים אותה כאשר מעשה לא מוצלח שלנו נחשף לעיני זולתנו; לפעמים אפילו כאשר אנו מדמיינים שמה שעשינו ייוודע לאחרים. בושה היא ההרגשה שרואים אותך, והאינסטינקט הראשון שהיא מעוררת הוא להתחבא. כך עשו אדם וחווה בגן עדן, אחרי שאכלו מעץ הדעת. הם התביישו בעירומם והתחבאו.
האשמה היא תופעה אישית. אין היא תלויה בשאלה מה יאמרו אחרים אם יֵדעו מה עשינו. כל כולה בינינו לבין עצמנו. האשמה היא קולו של המצפון, ושלא כמו הבושה אי־אפשר להתחבא מפניה. האשמה היא ידיעת עצמך.
יש עוד הבדל, וממנו ברור מדוע היהדות היא במובהק תרבות אשמה ולא תרבות בושה. הבושה צמודה לאדם החש בה; האשמה צמודה למעשה. מי שחרפתו הוצגה ברבים, כמעט אין לו סיכוי להסיר את בושתו מעליו. היא דומה לכתם בל יימחה בעור. שייקספיר שם בפי ליידי מקבֶּת, לאחר הרצח, את המילים ״מָה, הַיָּדַיִם הָאֵלֶּה לְעוֹלָם לֹא יִהְיוּ נְקִיּוֹת?״.<sup class="footnote-marker">5</sup><i class="footnote">ויליאם שייקספיר, <b>מקבת</b>, עברית: דורי פרנס, אתר ״שייקספיר ושות׳״, מערכה חמישית, תמונה 1.</i> בתרבויות בושה, החוטאים נוטים לצאת לגלות, שם אין יודעים על עברם – או להתאבד. המחזאים נוטים להציע להם את האפשרות השנייה.
האשמה, לעומת זאת, יוצרת הבחנה ברורה בין מעשה העוון לבין האדם שעשה אותו. המעשה היה רע, אבל העושה נשאר, עקרונית, שלם. לכן אשמה אפשר להסיר, לכפר עליה, בעזרת וידוי, חרטה וקבלה לעתיד. ״שנאו את החטא, לא את החוטא״ – זוהי הנחיית היסוד בתרבות האשמה.
בדרך כלל, קרבנות חטאת ואשם עניינם באשמה, כמרומז בשמם. הם מכפרים. אבל יום כיפור נוגע לא רק לחטאים שאנו חוטאים כיחידים. הוא מתעמת גם עם החטאים שאנו חוטאים כקהילה שמתקיימת בה אחריות הדדית. יום כיפור נוגע, במילים אחרות, לא רק בממד האישי של החטא, אלא גם בממד החברתי שלו. הוא עוסק אפוא בבושה ובאשמה כאחד. ועל כן דרושה בו מחיית הכתם, טהרה, ולא רק כפרה.
הפסיכולוגיה של הבושה שונה מהפסיכולוגיה של האשמה. בכוחנו להסיר מעלינו אשמה, על ידי כך שיסלחו לנו; ולסלוח לנו יכול רק מי שחטָאנו כלפיו. משום כך עיצומו של יום הכיפורים מכפר רק על עברות שבין אדם למקום. אפילו הקב״ה אינו יכול – מבחינה לוגית – לסלוח על חטאים שעשינו לחברינו, כל עוד חברינו אלה לא סלחו לנו בעצמם.
הבושה, לעומת זאת, אינה נמחית בסליחה. קרבן הפשע שלנו יכול לסלוח לנו, ועדיין נרגיש מזוהמים בשל הידיעה ששמֵנו הוכתם, שהמוניטין שלנו ניזוק, שמעמדנו נפגע. עדיין נרגיש את התיוג, את הקלון, את החרפה. לכן נדרש טקס דרמטי ומטלטל עד מאוד, שיגרום לאנשים להרגיש, ובאופן סמלי גם לראות, כיצד חטאיהם נלקחים אל המדבר, אל ישימון ההפקר. טקס דומה מתקיים כשהמצורע מיטהר. הכוהן לוקח שתי ציפורים, הורג אחת מהן, ומשחרר את השנייה לעוף על פני השדה (ויקרא יד, ד-ז). גם שם זהו צעד של טהרה, לא של כפרה, והוא נוגע לבושה, לא לאשמה.
היהדות היא דת של תקווה, וטקסי התשובה והכפרה שלה הם חלק מתקווה זו. אין אנו נידונים לשאת איתנו אל קברנו את שגיאות העבר שלנו. בכוחנו לחזור בתשובה ולנערן מעלינו. זה ההבדל הגדול בין תרבות אשמה לתרבות בושה. אבל היהדות מכירה גם בקיומה של בושה. ומכאן הטקס המפורט של השעיר לעזאזל, הנדמה כלוקח איתו את הטומאה, את כתם הבושה. רק ביום כיפור ייתכן טקס כזה, כי זהו היום היחיד בשנה שבו העם כולו משתתף (לפחות באמצעות נציגות) בתהליך של וידוי, תשובה, כפרה וטהרה. כשחברה שלמה מתוודה על אשמתה, היחידים שבתוכה יכולים להיגאל מן הבושה.
<h3>קדושים</h3>
<h4>בחיפוש אחר הזהות היהודית</h4>
<big><strong>בחיפוש אחר הזהות היהודית</strong></big><br>יום לפני כתיבת שורות אלו שוחחתי עם אינטלקטואל יהודי, וכמו שקורה לא פעם בשיחות כאלו עלתה השאלה מהי הזהות היהודית. מה אנחנו? מה עושה אותנו ליהודים? מאמצע המאה התשע־עשרה ואילך יהודים מתווכחים בשאלה הזו. עד אז היה ברור פחות או יותר מיהם ומהם היהודים: יורשיה של אומה עתיקה, שכרתו בסיני ברית עם אלוהים, ושמאז והלאה ניסו, במידה זו או אחרת של הצלחה, לחיות לאורה. הם היו עַם האלוהים.
מובן שזה הרגיז אחרים. היוונים חשבו שהם עצמם הגזע העליון. את השאר הם כינו ״ברברים״, שם שנועד לרמז לקול שמשמיעות הכבשים. גם הרומאים חשבו שהם טובים מכל היתר. הנוצרים והמוסלמים טענו, כל דת בדרכה, שהם נבחריו של האל. התוצאה הייתה מאות שנות רדיפות. וכך, כאשר ניתנה ליהודים סוף סוף ההזדמנות להיעשות אזרחים במדינות הלאום החילוניות החדשות של מערב אירופה, הם קפצו על המציאה. במקרים רבים הם עזבו את אמונתם ואת שמירת המצוות. אך הם עדיין נחשבו יהודים.
אבל באיזה מובן, בעצם? כבר לא היה אפשר לומר שזהו עם המקדיש את עצמו לאל, היות שרבים בתוכו לא האמינו עוד באלוהים ולא נהגו כמאמינים. נשאר ליהדות להיות גזע. ראש ממשלת בריטניה בנימין דישראלי, שאביו הטבילוֹ לנצרות חודשים ספורים לפני שנעשה בר־מצווה, תפס כך את זהותו: מוצאו היהודי היה חשוב בעיניו מדתו הנוצרית. הוא כתב, ״הכול גזע... אין אמת אחרת״,<sup class="footnote-marker">1</sup><i class="footnote">Benjamin Disraeli, <i>Lord George Bentinck: A Political Biography (1852)</i>, Piscataway, N.J.: Transaction Publishers, 1997, p. 331.</i> ואמר על עצמו, בתשובה לדברי התגרות של הפוליטיקאי האירי דניאל או׳קונל, ״כן, אני יהודי, וכשאבותיו של הג׳נטלמן הנכבד היו פראים גסים באי נידח, אבותיי שלי היו כוהנים במקדש שלמה״.
הצרה הייתה שהאיבה כלפי היהודים לא חדלה, למרות כל יומרות הנאורות, התבונה, המדע והאמנציפציה של מערב אירופה. אלא שכבר לא היה אפשר להגדיר את היהודים על פי דתם, היות שלא הם ולא הגויים סביבם ראו עתה בדת את בסיס הזהות שלהם. וכך החלו לשנוא את היהודים בשל גזעם, ובשנות השבעים של המאה התשע־עשרה נטבע מונח חדש לציון שנאה זו: אנטישמיות. הדבר יצר סכנה פיזית חדשה. כל עוד הוגדרו היהודים על פי הדת יכלו הנוצרים לנסות להעבירם על דתם; כי דת אפשר להמיר. <b>אבל גזע אי־אפשר להמיר</b>. אפיק הפעולה שנשאר לאנטישמים היה אפוא גירוש היהודים – או השמדתם.
אחרי הלם השואה, שוב אירעה מוטציה בשנאת היהודים. על המילה ״גזע״ הוטל טאבו בחברה המערבית המכבדת את עצמה. אולם הזהות היהודית נטולת הדת עודה קיימת; ואיך תאופיין עתה? מונח חדש עלה אפוא על הבמה: ״אתניות״ – שבעצם מציין פחות או יותר את מה שהמונח ״גזע״ ציין במאה התשע־עשרה. בוויקיפדיה האנגלית מוגדרת קבוצה אתנית כ״אנשים המזדהים זה עם זה על יסוד חוויות משותפות של מוצא, חברה, תרבות או לאום״.
אלא שהאתניות מציינת מאין באנו, לא לאן אנו הולכים. היא נוגעת לתרבות ולמטבח, למערכת של זיכרונות שמדברים אל לבם של הורים אך פחות מכך אל לב ילדיהם. ובכל מקרה, <b>אין</b> אתניות יהודית אחת: יש אתנויות, ברבים. האתניות היא העדתיות המבדילה בין יהודי ספרדי לבין בן עמו האשכנזי, ואפילו בין בני עדות ספרדיות או אשכנזיות שונות. יתרה מכך, דברים רבים הנתפסים כמציינים אתניות יהודית אינם יהודיים כלל. אלו הן עקבות שטבעו ביהודים התרבויות הלא־יהודיות בארצות תפוצתם: לבוש פולני, מוזיקה רוסית, מטבח צפון אפריקני, ניב יהודי של גרמנית ביניימית הידוע בשם יידיש וניב יהודי של ספרדית ביניימית המכונה ספניולית או לדינו. האתניות היא במקרים רבים מערכת של כלים שאולים שנראים יהודיים כי מוצאם נשתכח.
היהדות איננה אתניות והיהודים אינם קבוצה אתנית. לכו לכם לכותל המערבי ותראו יהודים מכל צבע אנושי ומכל תרבות שיש תחת השמש. תפגשו שם בביתא ישראל מאתיופיה ובבני ישראל מהודו וביהודי בוכרה שבמרכז אסיה, ביהודים עיראקים ובֶּרבֶּרים, מצרים וכורדים ולובים ותימנים, לצד יהודים אמריקנים מרוסיה, יהודים דרום אפריקנים דור שלישי ליוצאי ליטא, ויהודים בריטים שבאו לשם מאזור דובר גרמנית בפולין. הם שונים אלה מאלה במאכליהם ובמוזיקה שהם שומעים, במלבושם ובמנהגיהם ובמוסכמות החברתיות שלהם. היהדות איננה אתניות, אלא פסיפס רב־אתני.
ולבד מזאת, אתניות אינה מאריכה ימים. אם היהודים הם רק קבוצה אתנית, גורלם יהיה כגורל כל הקבוצות האתניות היושבות בתפוצות. עם הזמן הם ייעלמו. כמו נכדיהם של המהגרים האירים, הפולנים, הגרמנים והנורווגים לאמריקה, הם יותכו בכור ההיתוך. אורך חייה של אתניות הוא שלושה דורות: כל עוד יש נכדים הזוכרים את סביהם המהגרים ואת אורחות חייהם המיוחדים. ואז היא מתחילה להקליש, כי אין סיבה שלא יקרה כך. אילו היו היהודים בגולה רק קבוצה אתנית, הם היו נעלמים לפני עידן ועידנים, כמו הכנענים, הפריזים והיבוסים, ונשארים אות מתה בספרי ההיסטוריה בלי להותיר כל חותם בתרבות המערב.
בשנת 2000, כאשר הציע מכון מחקר בריטי להגדיר את יהודי בריטניה כקבוצה אתנית ולא כקהילה דתית, קם דווקא עיתונאי לא־יהודי ואמר את המתבקש. ״אלה הם מים רדודים״, כתב אנדרו מאר, ״וככל שנתבוסס בהם עוד כן יתרדדו וילכו״. והוא המשיך:
<span class="poetry indentAll">ליהודים היו תמיד סיפורים בשביל כולנו. הם העמידו את התנ״ך, מן המסעירות שביצירות שהולידה הרוח האנושית. הם נפלו קרבן לפרי הבאושים הנורא ביותר של המודרנה, טרף לטירוף המערבי. מעל לכול, סיפורם הוא סיפור של הישרדות תרבותית וגנטית מימי האימפריה הרומית עד שנות האלפיים, סיפור של קיום ושגשוג בתוך מערבולת רוחשת של שבטים אירופיים עוינים.<br>סיפור זה, התנ״ך שלאחר התנ״ך, האֶפּוס של הגוף, לא של המילים, היה כרוך בחישול תחרותי רב־דורי, שבשיאו הטיח לאירופה ולאמריקה המודרניות פרץ אדיר של גאונים. קשה למצוא בתרבות ובמדע של המערב תחומים שהיהודים לא הצליחו בהם הרבה מעל ומעבר לשיעורם באוכלוסייה. אולי רק ציור, מחול עממי ומוזיקת ראפ. הלקח ללא־יהודים, שאינם מאמינים כי יש עם שאלוהים בחר, הוא שדורות על דורות החיים על שכלם ועל עמלם, מחוץ לוודאויות הנוחות של הזרם המרכזי, יניבו איינשטיינים ו־ויטגנשטיינים, טרוצקים וזיווים. ראו מה גדול כוחה של תרבות... היהודים באמת היו שונים; הם העשירו את העולם והעמידו בפניו אתגרים.<sup class="footnote-marker">2</sup><i class="footnote">Andrew Marr, <i>The Observer</i>, May 14, 2000.</i></span>
אנדרו מאר איננו יהודי, וגם בדת אחרת אינו מאמין, אך דבריו הולמים את קריאת הכיוון שבפתח פרשת קדושים, שהיא מן המשפטים החשובים ביותר ביהדות: ״קְדֹשִׁים תִּהְיוּ, כִּי קָדוֹשׁ אֲנִי ה׳ אֱלֹהֵיכֶם״ (ויקרא יט, ב). היהודים היו ונותרו העם שנקרא אל הקודש.
מה פירוש הפסוק הזה? רש״י קורא אותו בתוך הקשרו. הפרק הקודם, פרק יח, עסק באיסורי עריות. כך גם הפרק הבא, פרק כ. לכן הוא מפרש ״קדושים תהיו – הוו פרושים מן העריות ומן העבירה״. הרמב״ן מציע הסתכלות רחבה יותר. התורה אוסרת במפורש מעשים מסוימים ומתירה אחרים. למה עליה להוסיף ולומר ״קדושים תהיו״? כדי שננהג איפוק גם בדברים המותרים לנו. אל תהיו גרגרנים, אפילו בסעודה על טהרת הכשרות. אל תהיו אלכוהוליסטים, גם אם היין כשר למהדרין. אל תהיו, כביטויו המפורסם של הרמב״ן, נבלים ברשות התורה.
אלו הן פרשנויות מקומיות. הן אומרות מה כוונת הפסוק בהקשרו המיָדי. אבל נראה שיש לו גם כוונה רחבה יותר, ופרק יט עצמו מלמדנו מהי. להיות קדוש פירושו לאהוב את הרֵעַ ולאהוב את הגֵר. פירושו לא לגנוב, לא לשקר ולא לרמות אחרים. פירושו לא לעמוד על הדם, לא לחבוק ידיים כשחיי אדם בסכנה. פירושו לא לקלל חירש ולא לתת מכשול לפני עיוור, כלומר לא להעליב אחרים או להרוויח מחולשתם אפילו אם הם אינם מודעים לכך כלל, כי אלוהים תמיד מודע.
להיות קדוש פירושו לא לזרוע את השדה כלאיים ולא ללבוש שעטנז – או כפי שהיינו מנסחים זאת היום, לכבד את שלמותה של הסביבה. פירושו לא ללכת אחר אלילי הזמן – ולכל זמן אלילים משלו. פירושו להיות ישר בעסקים, לעשות צדק, להתייחס למועסקים כיאות, ולחלוק עם אחרים את ברכותיך (בימים ההם: חלקים מן היבול). להיות קדוש פירושו לא לשנוא אנשים, לא לנקום ולא לנטור. אם מישהו עשה לכם רע, אל תשנאו אותו. הוכיחו אותו על מעשיו. תנו לו להבין מה עשה ואיך פגע בכם, תנו לו הזדמנות להתנצל ולתקן, ואז סלחו לו.
ומעל לכול, ״קדושים תהיו״ פירושו ״שמרו על האומץ להיות שונים״. המילה ״קדוש״ בעברית פירושה, ביסודו, נבדל. ״קְדֹשִׁים תִּהְיוּ, כִּי קָדוֹשׁ אֲנִי ה׳ אֱלֹהֵיכֶם״ הוא משפט נוגד אינטואיציה. בכל הספרות הדתית העולמית מעטים הם המשפטים המנוגדים כמוהו לאינטואיציה הטבעית. איך אפשר להיות כאלוהים? הוא מוחלט, אנחנו סופיים. הוא נצחי, אנחנו בני תמותה. הוא עצום מן היקום, אנחנו רק גרגיר על פני כוכב לכת זערורי. ובכל זאת, אומרת התורה, מבחינה אחת אנחנו יכולים להיות דומים לו.
אלוהים נמצא <b>ב</b>עולם אבל איננו <b>של</b> העולם. וכך גם אנחנו נקראים לחיות בעולם אך לא להיות שלו. איננו סוגדים לטבע. איננו משתעבדים לאופנה. איננו מתנהגים כמו כולם רק מפני שכולם ככה. איננו הולכים בתלם. אנחנו רוקדים לצלילי ניגון משלנו. איננו חיים בהווה. אנחנו זוכרים את העבר של עמנו ועוזרים לבנות את עתידו. לא במקרה נקראים הנישואים ״קידושין״, כי להתחתן פירושו להיות נאמן לאדם אחד אחר, כמו שאלוהים התחייב לשמור לנו אמונים גם בזמנים קשים ואנו התחייבנו כך כלפיו.
להיות קדוש משמעו להעיד על שכינתו של אלוהים בחיינו ובחיי עמֵנו. יהודי הוא מי <b>שמעיד בקיומו על האחד שמעבר לו</b>. להיות יהודי משמעו לחיות מתוך מודעות לשכינה האלוהית שבקרבנו: לנוכחותו של האל שאיננו רואים, אבל אנו יכולים להרגיש את כוחו שבתוכנו – הכוח הדוחף אותנו להיות אמיצים, ישרים ונדיבים יותר. זו מהותן של המצוות ביהדות: להזכיר לנו את נוכחותו של האלוהי.
לכל אדם על פני האדמה יש אתניוּת. אבל רק עם אחד שאף תמיד, כעם, להיות קדוש. וזו בעיניי התשובה לשאלה מהו להיות יהודי.
<h4>מלך, נביא וכוהן</h4>
<big><strong>מלך, נביא וכוהן</strong></big><br>פרק יט בספר ויקרא הוא הצהרה מוסרית ראשונה במעלה. מַעייניו של פרק זה, הפותח את פרשתנו, נתונים לצודק, לטוב ולקדוש. מרוכזים בו כמה מצווי המוסר הגדולים של התורה, כגון: ״וְאָהַבְתָּ לְרֵעֲךָ כָּמוֹךָ״ (פסוק יח); ״כְּאֶזְרָח מִכֶּם יִהְיֶה לָכֶם הַגֵּר הַגָּר אִתְּכֶם וְאָהַבְתָּ לוֹ כָּמוֹךָ, כִּי גֵרִים הֱיִיתֶם בְּאֶרֶץ מִצְרָיִם״ (לד).
אבל זהו גם פרק מוזר ביותר. תוכנו נראה אוסף אקראי של מצוות, שלרבות מהן אין כל קשר למוסר, וגם הקשר שלהן לקדושה קלוש:
<span class="poetry indentAll">בְּהֶמְתְּךָ לֹא תַרְבִּיעַ כִּלְאַיִם<br>שָׂדְךָ לֹא תִזְרַע כִּלְאָיִם<br>וּבֶגֶד כִּלְאַיִם שַׁעַטְנֵז לֹא יַעֲלֶה עָלֶיךָ. (יט)<br>לֹא תֹאכְלוּ עַל הַדָּם<br>לֹא תְנַחֲשׁוּ וְלֹא תְעוֹנֵנוּ.<br>לֹא תַקִּפוּ פְּאַת רֹאשְׁכֶם וְלֹא תַשְׁחִית אֵת פְּאַת זְקָנֶךָ. (כו-כז)</span>
ועוד ועוד. מה לחוקים אלה ולטוּב, לצדק ולקודש?
כדי לענות על שאלה זו עלינו להסכין לקפיצה תודעתית מהעולם המוכר לנו אל חזונה המוסרי־חברתי־רוחני הייחודי של התורה.
הציוויליזציה המערבית ניסתה פעמים רבות לנסח לעצמה מערכת מוסר. היו שהתמקדו ברציונליות, והיו שהתמקדו ברגשות, כגון סימפתיה ואמפתיה. לדידם של אחדים העיקרון המרכזי היה מתן שירות למדינה או לחברה, לדידם של אחרים העיקר הוא החובה המוסרית, ובעיני קבוצה אחרת העיקרון המנחה הוא מרב האושר למרב האנשים. המשותף לכולם הוא חתירה לפשטות מוסרית.
וביהדות – ההפך. היהדות תובעת מורכבות מוסרית. החיים המוסריים אינם קלים. לפעמים חובות מתנגשות זו בזו. לפעמים נאמנויות נעשות סותרות. יש שהשכל אומר דבר אחד, והרגש דבר אחר. במבנה העומק של מערכת המוסר היהודית אפשר להבחין בשלוש רגישויות מוסריות שונות, ולכל אחת מהן קול משלה ולקסיקון משלה: האתיקה המלכותית, האתיקה הכוהנית והאתיקה הנבואית.
הנביאים ירמיהו ויחזקאל עמדו על הבחנה זו:
<span class="poetry indentAll">כִּי לֹא תֹאבַד תּוֹרָה מִכֹּהֵן וְעֵצָה מֵחָכָם וְדָבָר מִנָּבִיא. (ירמיהו יח, יח)<br>וּבִקְשׁוּ חָזוֹן מִנָּבִיא וְתוֹרָה תֹּאבַד מִכֹּהֵן וְעֵצָה מִזְּקֵנִים. (יחזקאל ז, כו)</span>
שניהם מבחינים בין כוהן, חכם (או זקן) ונביא, ושניהם מייחסים להם דברים דומים. הכוהנים חושבים, על פי הבחנתם של ירמיהו ויחזקאל, במונחים של ״תורה״; לנביא יש ״דבר״ או ״חזון״; ולחכמים ולזקנים – ״עצה״. מה פשר חלוקה זו?
המלכים וחצרותיהם מקושרים במסורת המקרא עם חוכמה, עצה ודומותיהן. ספרים אחדים בתנ״ך מעלים על נס את החוכמה ומכונים לעתים ״ספרות החוכמה״. בראשם ספרי משלי וקהלת, שהמסורת מייחסת למלך שלמה החכם מכל אדם. המושג ״חוכמה״ מכוון במקורותינו הקדומים בעיקר לגוף הידע האוניברסלי, וספרות החוכמה היא הדבר הקרוב ביותר שיש בתנ״ך לספרויות אחרות במזרח הקדום ולספרות ההלניסטית. היא מעשית, פרגמטית, מבוססת על ניסיון והתבוננות. היא שקולה וזהירה. היא מספקת מרשם לחיים שלווים ובטוחים, חיים שאין בהם הפרזות וגלישה אל הקצוות וכמעט שאין בהם דרמה או תמורות. זהו קולה של החוכמה, סגולתו של המלך.
הקול הנבואי שונה בתכלית. הוא נלהב, חריף, רדיקלי בביקורת שהוא מותח על השימוש לרעה בכוח ועל אופייה הנצלני של תאוות הבצע. הנביא מדבר בשם העם והמוניו: העניים, הנרמסים, המנוצלים. הוא חושב על החיים המוסריים במונחים של יחסים: בין אלוהים לאדם, ובין בני האדם. מילות המפתח שלו הן צדק (כלומר צדק חברתי), משפט, חסד ורחמים. לנביא יש אינטליגנציה רגשית, סימפתיה ואמפתיה, והוא חש על בשרו את הדוַוי של הגלמודים והנדכאים. הנבואה לעולם איננה מופשטת. בארגז הכלים שלה אין צווים קטגוריים. היא נענית למציאות כאן ועכשיו. החכם שומע את דבר האלוהים הנכון לכל הזמנים כולם; הנביא – את דבר האלוהים הנכון לרגע זה.
שונה משתיהן האתיקה הכוהנית והאתיקה של הקדושה בכלל. שני פעלים עיקריים מאפיינים את עבודתו של הכוהן: ״להבדיל״ ו״להורות״. הנה כך: ״וּלֲהַבְדִּיל בֵּין הַקֹּדֶשׁ וּבֵין הַחֹל וּבֵין הַטָּמֵא וּבֵין הַטָּהוֹר, וּלְהוֹרֹת אֶת בְּנֵי יִשְׂרָאֵל אֵת כָּל הַחֻקִּים אֲשֶׁר דִּבֶּר ה׳ אֲלֵיהֶם בְּיַד מֹשֶׁה״ (ויקרא י, י-יא); להורות – כלומר ללמד, להיות מורים, וגם, במקרים מסוימים, להיות שופטים. קודש וחול, טמא וטהור – אלו הן קטגוריות המפתח בעולמו של הכוהן.
הקטע החשוב ביותר בתורה המדבר בקול הכוהני הוא דווקא פרק א בספר בראשית, סיפור הבריאה הראשון. גם כאן ״להבדיל״ הוא פועל מפתח. הוא מופיע חמש פעמים. אלוהים מבדיל בין אור לחושך, בין המים אשר מעל לרקיע למים אשר מתחת לרקיע, בין יום ללילה. מילות מפתח נוספות הן ״לברך״ – אלוהים מברך את החיות, את האדם ואת היום השביעי, ו״לקדש״ – אלוהים מקדש בסוף הבריאה את השבת. מכאן ואילך, רוב רובם של השימושים בפועל ״להבדיל״ ובשורש קד״ש בתורה יבוא בהקשר כוהני; והכוהנים הם אשר יברכו את העם.
קשר לשוני זה של בראשית א למעשי הכוהנים אינו מקרי. משימתו של הכוהן דומה למשימתו של אלוהים בבריאה: להבדיל, ובאמצעות ההבדלה להפוך את התוהו לסדר. הכוהן מסמן גבולות בזמן ובמרחב. יש זמנים קדושים ומקומות קדושים, ולכל זמן ולכל מקום יש מהות שלמה משלהם, משבצת משלהם במערכת הכוללת של הדברים. פעולתו של הכוהן היא מחאה על טשטוש הגבולות שהיה רווח בדתות האליליות – הטשטוש בין המינים, בין חיים למוות, בין אלים לבני אדם ועוד ועוד. לדידו של הכוהן, חטא הוא מעשה שנעשה במקום הלא נכון, ועונשו הוא גלות, סילוק של אדם ממקומו הנכון. חֶברה טובה היא מבחינתו של הכוהן חברה שכל דבר בה נמצא במקומו המיועד. לכוהן יש רגישות מיוחדת כלפי הנוכרי, הגֵר, האדם שאין לו מקום משלו.
אם נחזור עתה לפרשת קדושים, לפרק יט שפתחנו בו, נגלה את הגיונו המיוחד. האוסף המוזר של המצוות הנמנות בו איננו מוזר כלל. קוד הקדושה מחשיב את האהבה והצדק לחלק מהחזון השלם של יקום מסודר שבו לכל עצם, אדם ומעשה יש מקום הולם. כל טשטוש גבולות מאיים על הסדר הזה: כל ערבוב בין סוגי בהמות, בין מיני צמחים, בין טיפוסי אריגים; כל ערבוב בין חיים למוות, כגון השחתה מכוונת של גוף האדם, או אכילת הדם שהיא שימוש בסמל ההמתה לצורך הזנת החי.
בעולמה החילוני של התרבות המערבית אנו מכירים בעיקר את קול החוכמה. זהו המכנה המשותף לספרי משלי וקהלת ולהוגים הגדולים של המערב, מאריסטו דרך מרקוס אורליוס ועד מונטיין. אנחנו מכירים גם את הקול הנבואי ואת מה שאיינשטיין כינה ״אהבתו הכמעט קנאית לצדק״. ברעיון הכוהני, לעומת זאת, אנו נתקלים הרבה פחות. לפי הרעיון הכוהני, ממש כפי שישנו סדר מדעי המארגן את הטבע, כן ישנו סדר מוסרי – סדר העשוי משמירת ההבדלים בין הנבדלים ומהקפדה על הגבולות שיצר אלוהים בבוראו את העולם ובאומרו כי טוב.
הקול הכוהני איננו זניח ביהדות. הוא מרכזי וחיוני. זהו קולו של הפרק הראשון בתורה. זהו הקול שהגדיר את ייעודו של עם ישראל כ״מַמְלֶכֶת כֹּהֲנִים וְגוֹי קָדוֹשׁ״ (שמות יט, ו). הוא מאפיין את ספר ויקרא, החומש העומד בלב התורה. ובעוד הרוח הנבואית מרחפת על פני האגדה, הקול הכוהני מושל בהלכה. ה״תורה״ עצמה מזוהה, כפי שראינו בדברי ירמיהו ויחזקאל, עם הכוהנים, ושמה, הגזור מהפועל ״להורות״, הוא מילה כוהנית.
אולי רעיונות האקולוגיה המתחדשים בדורנו יעזרו לנו להבין טוב יותר את החזון הכוהני ואת קוד הקדושה שלו. אלה כְּאלה רואים באתיקה לא רק חוכמה מעשית או דרישה נבואית לצדק ולחסד בין בני האדם, אלא גם כיבוד המבנה העמוק – האונטולוגיה הקדושה – של ההוויה. עולם מסודר הוא עולם מוסרי, עולם הנתון בשלום עם בוראו ועם עצמו.
<h4>בית ספר למונהגוּת</h4>
<big><strong>בית ספר למונהגוּת</strong></big><br>בתוך ״קוד הקדושה״, כפי שאפשר לכנות את רשימת המצוות שבפתח פרשת קדושים, יש רצף קצר של מצוות הזורה אור על השקפת התורה בדבר מנהיגות, ולא פחות מכך, על השקפתה באשר למונהגות – כלומר איך להיות מונהג:
<span class="poetry indentAll">לֹא תִשְׂנָא אֶת אָחִיךָ בִּלְבָבֶךָ, <b>הוֹכֵחַ תּוֹכִיחַ אֶת עֲמִיתֶךָ וְלֹא תִשָּׂא עָלָיו חֵטְא</b>. לֹא תִקֹּם וְלֹא תִטֹּר אֶת בְּנֵי עַמֶּךָ, וְאָהַבְתָּ לְרֵעֲךָ כָּמוֹךָ , אֲנִי ה׳. (ויקרא יט, יז-יח)</span>
את מצוות התוכחה, שמילותיה מודגשות במובאה לעיל, יש שתי דרכים להבין. הרמב״ם מביא את שתיהן ב<b>משנה תורה </b>כשתי הלכות הנוגעות זו לזו.<sup class="footnote-marker">1</sup><i class="footnote"><b>משנה תורה</b>, הלכות דעות ו, ו-ז.</i> הרמב״ן כולל את שתיהן בפירושו לתורה.<sup class="footnote-marker">2</sup><i class="footnote">בפירושו לויקרא יט, יז.</i>
דרך הקריאה הראשונה מפרשת את המצווה במונחים של יחסים בין־אישיים. אתם מרגישים שמישהו פגע בכם; במקרה זה, אומרת התורה, אסור לכם לכבוש את הכעס בלבכם. אל תיתנו לשנאה להתפתח, אל תצברו טינה, וכאמור להלן אל תגיעו לכדי נקמה. במקום כל זאת גשו אל הפוגע, גערו בו, הסבירו לו, אמרו לו מה אתם חושבים שהוא עשה לכם, וכיצד, להרגשתכם, המעשה פגע בכם. ייתכן שהוא יתנצל ויבקש לתקן את המעוות. גם אם לא יעשה כן, הרווחתם: אווררתם את המועקה. יש בזה מן הקתרזיס, ההזדככות. הדבר יציל אתכם משקיעה במרמור.
הפירוש השני, לעומת זאת, מתנתק מההיבט הבין־אישי. על פי פירוש זה, מצוות ״הוכח תוכיח״ אינה קשורה להיפגעות. היא נוגעת למקרה שבו ראיתם אדם עובר עבֵרה. אינכם בהכרח הקרבן. אולי אתם רק צופים מקריים. התורה מצווה אותנו כאן שלא להסתפק במחשבות שליליות על המעשה (״לֹא תִשְׂנָא אֶת אָחִיךָ בִּלְבָבֶךָ״) אלא להתערב – להתרות בחוטא, להסביר לו באדיבות מרבית, ובגישה של ביקורת בונה, שמעשהו נוגד את החוק או את המוסר. אם תַחבְּקו את ידיכם ותשתקו תהיו שותפים לחטא (״תִשָּׂא עָלָיו חֵטְא״), שכן ראיתם ולא מחיתם.
פירוש זה מתאפשר רק בזכות העיקרון הקובע כי ״כל ישראל ערבים זה בזה״ – כלומר נושאים באחריות הדדית. אולם בתלמוד מופיעה הבחנה מרתקת הנוגעת לתחומי חלותה של המצווה:
<span class="poetry indentAll">אמר ליה ההוא מדרבנן לרבא: ואימא ״הוֹכֵחַ״ חדא זימנא, ״תּוֹכִיחַ״ תרי זמני [תרגום: אמר אחד הרבנים לרבא, שמא נלמד מהמילה ״הוֹכֵחַ״ שיש להוכיח פעם אחת, ומהמילה ״תּוֹכִיחַ״ – שתי פעמים]. אמר ליה, ״הוֹכֵחַ״ אפילו מאה פעמים משמע; ״תּוֹכִיחַ״ – אין לי אלא הרב לתלמיד; תלמיד לרב מנין? תלמוד לומר ״הוֹכֵחַ תּוֹכִיחַ״.<sup class="footnote-marker">3</sup><i class="footnote">בבא מציעא לא ע״א.</i></span>
כלומר, כפל המילים ״הוֹכֵחַ תּוֹכִיחַ״ מלמד, על פי רבא, שכיוון התוכחה אינו רק מלמעלה למטה, אלא גם מלמטה למעלה; גם תלמיד צריך להוכיח את רבו.
הבחנה זו מכוננת עיקרון חדש: מונהגות ביקורתית. בדרשותינו אלו אנו נוגעים לא פעם בסוגיות של מנהיגוּת. אבל מה בדבר המונהג? לכאורה, הדבר פשוט: המונהג הולך אחרי המנהיג. התלמיד לומד מרבו. כידוע, היהדות תובעת מהתלמיד לחלוק לרבו ולמורו כבוד רב, כמעט אינסופי: ״יהי... מורא רבך כמורא שמים״, אמרו חז״ל.<sup class="footnote-marker">4</sup><i class="footnote">משנה, אבות ד, יב.</i> והנה, למרות זאת אומר התלמוד כי מצוות התוכחה חלה עלינו גם כלפי רבותינו ומנהיגינו, ואנו מצווים להוכיחם אם הם נוהגים שלא כשורה.
נניח שמנהיג מצווה עליכם לעשות דבר שאתם יודעים שהוא אסור על פי ההלכה. האם עליכם לציית? התשובה היא לא באל״ף רבתי. התלמוד מנסח עיקרון זה כשאלה רטורית: ״דברי הרב ודברי התלמיד – דברי מי שומעין?״<sup class="footnote-marker">5</sup><i class="footnote">קידושין מב ע״ב.</i> ״הרב״ כאן הוא ריבונו של עולם, ו״התלמיד״ הוא מנהיג אנושי כלשהו; והתשובה למי יש לשמוע ולציית מובנת מאליה: שומעים לאלוהים. ההלכה מניחה כאן יסוד לרעיון המוכר לנו בגלגולו המודרני כאי־ציות אזרחי: הרעיון שעל פיו חובתנו שלא לציית לפקודה בלתי מוסרית.
מתגלם כאן עיקרון יהודי מרכזי נוסף: חשיבותן של השאלה, הקושיה, המחלוקת לשם שמים. היהדות מחייבת את ההורים, ומעודדת את המורים, לדרבן את הילדים ואת התלמידים לשאול שאלות. מסורת הלימוד היהודית מכוונת את המורה ואת התלמיד כאחד להבין שלכל שאלה הלכתית תיתכן יותר מתשובה אחת, ושעל כל פסוק במקרא ייתכנו פירושים רבים (הלוא הם שבעים פניה של התורה). היהדות מתייחדת בכך שכמעט כל כתביה הקנוניים – המדרש, המשנה והגמרא – הם אוספים של מחלוקות (רבי א׳ אומר ב׳, רבי ג׳ אומר ד׳); וכולם, גם התורה עצמה, מוקפים בפירושים רבים ולכל אחד נקודת מבט משלו באשר למובנם ולמשמעותם.
עצם מעשה הלימוד נתפס ביהדות הרבנית כוויכוח פעיל, כזירת היאבקות תודעתית: ״אפילו האב ובנו הרב ותלמידו שעוסקין בתורה בשער אחד נעשים אויבים זה את זה, ואינם זזים משם עד שנעשים אוהבים זה את זה״.<sup class="footnote-marker">6</sup><i class="footnote">קידושין ל ע״ב.</i> משום כך, לצד יראת הכבוד שאנו חייבים לרבותינו, אנחנו חבים להם חוב נוסף: להקדיש את מרב מאמצינו למציאת קושיות ופרכות בדבריהם. רק כך אפשר לממש את אידיאל הלימוד הרבני, שהוא חתירה משותפת אחר האמת.
הרעיון של מונהגות ביקורתית הוא שהצמיח בעם ישראל את ראשוני המבקרים החברתיים בעולם כולו, הלוא הם הנביאים. ה׳ ייפה את כוחם של הנביאים לומר את האמת בפרצופם של בעלי השררה ולייסר את המורמים מעם, ואפילו את המלכים, בשבט הצדק והיושר. כך עשו שמואל לשאול, אליהו לאחאב וישעיהו לחזקיהו. בייחוד זכורים האומץ והכישרון של נתן הנביא, שהעמיד את דוד המלך על חומרת מעשהו בבת־שבע. דוד הכיר בחטאו מיד, ואמר ״חָטָאתִי״.<sup class="footnote-marker">7</sup><i class="footnote">שמואל ב׳ יב, יג.</i>
אבל יוצאי דופן ככל שיהיו, הישגיהם של נביאי ישראל הם שנִיִים במעלָה לעומת תופעה שהיא מן המרשימות ביותר בתולדות הדתות: אלוהים עצמו בחר לאהוב יותר מכל עבדיו דווקא את האנשים שהטיחו ביקורת כלפיו. אברהם קרא, ״הֲשֹׁפֵט כָּל הָאָרֶץ לֹא יַעֲשֶׂה מִשְׁפָּט?״ (בראשית יח, כה). משה זעק, ״לָמָה הֲרֵעֹתָה לָעָם הַזֶּה?״ (שמות ה, כב). ירמיהו וחבקוק מחו באוזני הקב״ה על עוולות היסטוריות. איוב התווכח עם אלוהים, בעוד רעיו שבאו לנחמו הצדיקו את אלוהים בדין – ולבסוף, כאשר אמר אלוהים את דברו, התברר שהוא מצדד דווקא באיוב. כללו של דבר, אלוהים עצמו מבכר מונהגים ביקורתיים ומעורבים על פני אלו המצייתים בשתיקה.
המסקנה אפוא היא עובדה מיוחדת במינה: <b>ביהדות, המונהגוּת היא פעילה ותובענית כמו המנהיגוּת</b>. או שמא נאמר זאת כך: מנהיגים ומונהגים אינם יושבים משני צדי השולחן. הם באותו צד – צד הצדק והחמלה והטוב המשותף. אף אחד אינו עומד מעל לכל ביקורת, ואף אחד אינו זוטר מכדי למתוח ביקורת, כל עוד הוא עושה זאת בנועם ובענווה. חסיד יכול להשיג על רבו; ילד יכול לתהות בקול על דברי הוריו; נביא יכול למתוח ביקורת על מלך; וכולנו, מעצם היותנו נושאים את השם ישראל, נקראים לִשְׂרות עם אלוהים ועם אנשים בשם הצדק והטוב.
מונהגות שאיננה ביקורתית, מונהגים המורגלים בצייתנות דמומה, משמשת מצע נוח לשחיתות במוקדי הכוח, ולעתים אף לאסונות שאפשר למנוע. לדוגמה: בשלושת העשורים האחרונים של המאה העשרים אירעו כמה תאונות קטלניות למטוסים של חברת התעופה הקוריאנית ״קוריאן אייר״. בחקירה שנערכה בעקבות אחד האסונות הללו, אסון טיסה מספר 8509 בדצמבר 1999, נמצא כי טייס המשנה חשש להזהיר את הקברניט שהוא סוטה מן המסלול; וכי חששו זה קשור כנראה לנטייתה של התרבות הקוריאנית למנהיגות סמכותנית ולמונהגות חולקת כבוד.
הנשיא האמריקני ג׳ון קנדי הרכיב צוות יועצים שנודעו בכישוריהם יוצאי הדופן, ובכל זאת צוות זה הכריע בזכות הפלישה למפרץ החזירים בקובה ב־1961, הנחשבת לאחת הטעויות הטיפשיות בהיסטוריה. אחד מחברי הצוות, ארתור שלזינגר הבן, ייחס לאחר מכן את הטעות לאווירה החברותית כל כך ששררה בקבוצה. איש לא רצה להעכיר אותה ולומר שהצעת הפלישה אינה מוצלחת: ״הפגישות שלנו נערכו באווירה משונה של קונסנזוס מובן מאליו״. תופעה זו זכתה לשם ״מחשבה קבוצתית״. אין מדובר בסתימת פיות, מסביר ג׳יימס סורוביצקי בספרו <b>חוכמת ההמונים</b>, אלא בתחושת לכידות הגורמת לקונסנזוס למראית עין להפוך למציאות, ״ועוזרת לשכך ספקות שיש למי מאנשי הקבוצה״.<sup class="footnote-marker">8</sup><i class="footnote">ג׳יימס סורוביצקי, <b>חוכמת ההמונים: מדוע הרבים חכמים מהמעטים ואיך תבונה קולקטיבית מעצבת עסקים, תרבויות ומדינות</b>, עברית: ג׳וד שבא, ירושלים: עברית וכתר, 2006, עמ׳ 55.</i>
סכנת הקונפורמיות והמחשבה הקבוצתית רובצת לפתחה של כל קבוצה שחבריה נמצאים בזיקה הדוקה זה לזה – כפי שהראו הניסויים המפורסמים של סולומון אָש, סטנלי מילגרם, פיליפ זימברדו ופסיכולוגים חברתיים נוספים. משום כך ״חברוֹת זקוקות למחלוקת״ – כפי שמוכרז בכותרת ספרו של קס סנסטיין בנושא.<sup class="footnote-marker">9</sup><i class="footnote">Cass Sunstein, <i>Why Societies Need Dissent</i>, Cambridge, Mass.: Harvard University Press, 2003, pp. 2–3.</i>
הדוגמה החביבה עליי מופיעה בספרו הנזכר של סורוביצקי. הוא מספר כיצד חוקר טבע אמריקני, ויליאם בִּיבּ, נתקל בג׳ונגל בגיאנה במחזה משונה. צבא של נמלים טרופיות טורפות נע במעגל ענק שהיקפו כארבע מאות מטרים. הנמלים הלכו סחור סחור, באותו מעגל, יומיים תמימים, עד שרובן צנחו מתות מאפיסת כוחות. מדוע עשו כך? משום שכאשר נמלים מתנתקות מהמושבה, הן מצייתות לכלל פשוט: עקבי אחר הנמלה שלפנייך.<sup class="footnote-marker">10</sup><i class="footnote">סורוביצקי, <b>חוכמת ההמונים</b>, עמ׳ 58.</i> הצרה היא שכאשר הנמלה הראשונה תועה בדרכה, כולן תועות אחריה.
סורוביצקי טוען שאנו זקוקים לקולות נגד, לאנשים הקוראים תיגר על החוכמה המקובלת, מתנגדים למוסכמות אופנתיות ומפריעים לשלווה האינטלקטואלית. ״עקוב אחר האיש שלפניך״ הוא כלל מסוכן לבני אדם ממש כשם שהוא מסוכן לנמלים טורפות. להתייצב מנגד ולתהות תמיד על החלטותיו של המנהיג היא משימתו של המונהג הביקורתי. מנהיגות דגולה קמה דווקא היכן שיש קבוצה חזקה של מונהגים בעלי תודעה עצמאית. לכן, כל עוד מדובר בביקורת בונה, תלמיד רשאי לתהות על רבו, ונביא – להוכיח מלך.
<h3>אמור</h3>
<h4>קידוש השם בימינו</h4>
<big><strong>קידוש השם בימינו</strong></big><br>נשיא נמצא אשם בעבֵרות מין. ראש ממשלה מואשם בעברות שוחד ושחיתות. רבנים בכמה מדינות נאשמים באי־סדרים כספיים, בהטרדה מינית ובהתעללות בילדים. העובדה שדברים כאלה קורים מעידה על קלקול עמוק בחיים היהודיים בזמננו.
על הפרק עומד יותר ממוסר פשוט. המוסר הוא אוניברסלי; הוא חל על כולם באותו אופן. שוחד, שחיתות וניצול של כוח הם רעים – והם רעים במידה שווה, ינקוט אותם מי שינקוט. אולם כאשר נוקטים אותם מנהיגים, נכנס לתמונה יסוד נוסף, שהוא מעבר למוסר הבסיסי. זהו עקרון קידוש השם וחילול השם המוצג בפרשתנו: ״וְלֹא תְחַלְּלוּ אֶת שֵׁם קָדְשִׁי וְנִקְדַּשְׁתִּי בְּתוֹךְ בְּנֵי יִשְׂרָאֵל, אֲנִי ה׳ מְקַדִּשְׁכֶם״ (ויקרא כב, לב).
למושגים ״קידוש השם״ ו״חילול השם״ יש היסטוריה. הם עצמם נצחיים, אבל כמושגים הם התפתחו על ציר הזמן. חילול השם האמור בפסוק שבפרשתנו, מובנו צר ומקומי (על פי פירוש אבן עזרא). הפרק שהוא מופיע בו עוסק בדינים המיוחדים לכוהנים, ובזהירות העצומה הנדרשת מהם בעבודת ה׳ במשכן. כל ישראל קדושים, אבל הכוהנים הם אליטת קודש בתוך האומה. מתפקידם לשמר את טהרתו של המשכן ואת הדרו, כביתו הסמלי של הקב״ה בקרב בני ישראל. הדינים המיוחדים נועדו לגרום לכוהנים לעשות את מלאכת שמירת הקודש מתוך קפדנות למופת.
ממד אחר נמסר מפי הנביאים, שהשתמשו בביטוי ״חילול השם״ לתיאור התנהגות מופקרת המבזה את הצדק והרחמים שבתורת ה׳. עמוס זעם על ״הַשֹּׁאֲפִים עַל עֲפַר אֶרֶץ בְּרֹאשׁ דַּלִּים וְדֶרֶךְ עֲנָוִים יַטּוּ וְאִישׁ וְאָבִיו יֵלְכוּ אֶל הַנַּעֲרָה לְמַעַן חַלֵּל אֶת שֵׁם קָדְשִׁי״ (עמוס ב, ז). ירמיהו תיאר כחילול השם את מעשיהם של אלה שהתחמקו ממצוות שחרור העבדים על ידי שעבודם החוזר לאחר שחרורם (ירמיהו לד, טז). מלאכי, אחרון הנביאים, אמר על הכוהנים המושחתים בימיו, ״כִּי מִמִּזְרַח שֶׁמֶשׁ וְעַד מְבוֹאוֹ גָּדוֹל שְׁמִי בַּגּוֹיִם... וְאַתֶּם מְחַלְּלִים אוֹתוֹ״ (מלאכי א, יא-יב).
לפי מדרש חז״ל,<sup class="footnote-marker">1</sup><i class="footnote">בראשית רבה מט, ט.</i> הדאגה מפני חילול השם היא שהדריכה את אברהם כשעמד בפני הקב״ה ערב מהפכת סדום ועמורה והפציר בו ״חָלִלָה לְּךָ מֵעֲשֹׂת כַּדָּבָר הַזֶּה לְהָמִית צַדִּיק עִם רָשָׁע וְהָיָה כַצַּדִּיק כָּרָשָׁע! חָלִלָה לָּךְ! הֲשֹׁפֵט כָּל הָאָרֶץ לֹא יַעֲשֶׂה מִשְׁפָּט?״ (בראשית יח, כה). ״חָלִלָה״ – לשון חילול; הקב״ה (וכמוהו גם עמו) צריכים להתקשר בתודעת הבריות עם צדק, ואם קורה ההפך שמו מתחלל.
ממד שלישי מופיע בספר יחזקאל. הימים ימי גלות בבל, לאחר חורבן בית ראשון. העם היהודי היה גולה (בחלקו הנכבד), שבור ורצוץ. זו הייתה טרגדיה לאומית. לגולים עצמם זו הייתה טרגדיה אנושית. הם איבדו את ביתם, את חירותם ואת עצמאותם. זו הייתה גם טרגדיה רוחנית. ״אֵיךְ נָשִׁיר אֶת שִׁיר ה׳ עַל אַדְמַת נֵכָר?״ (תהלים קלז, ד). ובעיני יחזקאל, זו הייתה גם טרגדיה לקב״ה עצמו:
<span class="poetry indentAll">בֶּן אָדָם, בֵּית יִשְׂרָאֵל יֹשְׁבִים עַל אַדְמָתָם וַיְטַמְּאוּ אוֹתָהּ בְּדַרְכָּם וּבַעֲלִילוֹתָם... וָאָפִיץ אֹתָם בַּגּוֹיִם וַיִּזָּרוּ בָּאֲרָצוֹת כְּדַרְכָּם, וְכַעֲלִילוֹתָם שְׁפַטְתִּים. וַיָּבוֹא אֶל הַגּוֹיִם אֲשֶׁר בָּאוּ שָׁם וַיְחַלְּלוּ אֶת שֵׁם קָדְשִׁי בֶּאֱמֹר לָהֶם ״עַם ה׳ אֵלֶּה וּמֵאַרְצוֹ יָצָאוּ״. (יחזקאל לז, יז-כ)</span>
הגלות היא חילול שם ה׳, כי הגויים אינם מבינים שהיא עונש שהוא נתן לבני ישראל, אלא סבורים שהיא מלמדת שה׳ לא הצליח להגן עליהם. זה מזכיר את תפילתו של משה לאחר חטא העגל:
<span class="poetry indentAll">לָמָה ה׳ יֶחֱרֶה אַפְּךָ בְּעַמֶּךָ אֲשֶׁר הוֹצֵאתָ מֵאֶרֶץ מִצְרַיִם בְּכֹחַ גָּדוֹל וּבְיָד חֲזָקָה? לָמָּה יֹאמְרוּ מִצְרַיִם לֵאמֹר ״בְּרָעָה הוֹצִיאָם לַהֲרֹג אֹתָם בֶּהָרִים וּלְכַלֹּתָם מֵעַל פְּנֵי הָאֲדָמָה״? שׁוּב מֵחֲרוֹן אַפֶּךָ וְהִנָּחֵם עַל הָרָעָה לְעַמֶּךָ . (שמות לב, יא-יב)</span>
זהו, כביכול, מלכוד שהקב״ה נתון בו: בחירתו לזהות את שמו עִם עַם ישראל יוצרת ניגוד בין מיצוי מידת הדין והצדק לבין אופן תפיסתו של הדבר בעיני העמים. מה שנראה לבני ישראל כמעשה גמול נראה לעולם כחולשה. האומות מזהות את האלוהות עם כוח, ועל כן הן מסוגלות לפרש את גלותם של בני ישראל אך ורק כחוסר אונים של אלוהיהם. וזהו, אומר יחזקאל, חילול השם.
מובן רביעי של חילול השם התחוור בשלהי ימי בית שני. עם ישראל חזר לארצו ושיקם את בית המקדש, אך היה נתון לשורה של מתקפות. אנטיוכוס הרביעי לבית סלווקוס, ואחריו הרומאים, ניסו לאסור את קיום אורח החיים היהודי. לראשונה תפסה הדרישה למסירות נפש על שמירת מצוות מקום מרכזי בחוויה היהודית. התעוררה השאלה באילו נסיבות צריך אדם להיהרג ובלבד שלא יעבור עברה.
״וּשְׁמַרְתֶּם אֶת חֻקֹּתַי וְאֶת מִשְׁפָּטַי אֲשֶׁר יַעֲשֶׂה אֹתָם הָאָדָם <b>וָחַי בָּהֶם</b>״ (ויקרא יח, ה) – ביארו חז״ל: ״ולא שימוּת בהם״.<sup class="footnote-marker">2</sup><i class="footnote">יומא פה ע״ב.</i> פיקוח נפש דוחה רוב עברות שבתורה. יש רק שלושה חריגים, שבהם חלה התביעה ״ייהרג ובל יעבור״: איסורי שפיכות דמים, גילוי עריות ועבודה זרה. חריג נוסף: בזמן גזרות האוסרות לחיות כיהודי יש להתנגד עד מוות אפילו לגזרה בדבר שרוכי הנעל; כלומר, יש למסור את הנפש ולא לבצע שום פעולה שתובן כמעבָר אל צד האויב, כבגידה באלו השומרים אמונים לדת ישראל וזריית ייאוש בקרבם. קידוש השם, היפוכו של חילול השם, הובן אז כנכונות למות מות קדושים.
אחת התגובות הקולקטיביות הבולטות ועזות המבע של העם היהודי לשואה הייתה ההכרה שכל נספי השואה ״נהרגו על קידוש השם״. לא הייתה בכך הפרזה. בעבר, המתים על קידוש השם היו אלה שבחרו לעשות זאת ולא לבגוד באמונתם. בג׳נוסייד הנאצי, בין יתר מאפייניו המחרידים, לא ניתנה ליהודים כל בחירה. על ידי ההכרה בהרוגים אלה כמתים על קידוש השם האציל עליהם עם ישראל במותם את הכבוד שנגזל מהם באכזריות בחייהם.<sup class="footnote-marker">3</sup><i class="footnote">היה לכך תקדים. בתפילת ״אב הרחמים״, שחוברה לאחר טבח קהילות אשכנז במסע הצלב הראשון, מתוארים הנספים כמי ש״מסרו נפשם על קדושת השם״ – אף כי רק לחלקם, ולא לכולם, ניתנה הבחירה בין מוות לבין התנצרות.</i>
ויש ממד חמישי. כך מסכם אותו הרמב״ם:
<span class="poetry indentAll">ויש דברים אחרים שהם בכלל חילול השם, והוא שיעשה אדם גדול בתורה ומפורסם בחסידות, דברים שהבריות מרננים אחריו בשבילן, ואף על פי שאינם עבירות – הרי זה מחלל את השם... הכול לפי גודלו של חכם...<sup class="footnote-marker">4</sup><i class="footnote"><b>משנה תורה</b>, הלכות יסודי התורה ה, יא.</i> </span>
מי שהציבור נושא אליו עיניים כאל דמות מופת חייב להתנהג כדמות מופת. לדבקות בה׳ ולקפדנות במצוות שבין אדם למקום חייבת להתלוות התנהגות מופתית בתחום שבין אדם לחברו. כאשר הציבור מקשר דתיוּת עם יושרה, הגינות, ענווה וחמלה, שם ה׳ נמצא מתקדש. ואילו כאשר הדתיות נקשרת בעיני הציבור עם זלזול בזולת ובחוק, נמצא שם שמים מתחלל.
המשותף לכל חמשת ממדי המשמעות הללו הוא הרעיון הרדיקלי, המצוי בלב לבה של הגדרתה העצמית של היהדות, שהקב״ה סיכן את ״שמו״, את המוניטין שלו בעולם, בבוחרו לקשור אותו עם אומה יחידה ומיוחדת. הקב״ה הוא אלוהי האנושות כולה. אך הוא בחר בישראל להיות ״עֵדיו״, שגריריו אל העולם. כשאנו נכשלים במילוי התפקיד, הרי זה כאילו מעמדו של הקב״ה בעיני העולם ניזוק.
במשך כמעט אלפיים שנה היה עם ישראל שרוי בלי בית, בלי ארץ, בלי זכויות אזרח, בלי ביטחון ובלי יכולת לעצב את עתידו ואת ייעודו. הוא לוהק לתפקיד שמקס ובר כינה ״עם מנודה״. המנודה, מעצם הגדרתו, אינו יכול לשמש דמות מופת חיובית. זו התקופה שקידוש השם לבש בה את הממד הטרגי של הנכונות למסירת הנפש על מזבח האמונה. תקופה זו פסה מן העולם. כיום, לראשונה בהיסטוריה, יש ליהודים ריבונות ועצמאות בארץ ישראל – וחופש ושוויון ברוב רובן של התפוצות. קידוש השם צריך לחזור אפוא למובנו החיובי: התנהגות מוסרית מופתית.
קידוש השם מסוג זה הוא שגרם לבני חת לומר לאברהם ״נְשִׂיא אֱלֹהִים אַתָּה בְּתוֹכֵנוּ״ (בראשית כג, ו). הוא המעורר הערצה עולמית כלפי מדינת ישראל כשהיא שולחת צוותי חילוץ, הצלה וסיוע לאזורי אסון ומצוקה. המושגים ״קידוש השם״ ו״חילול השם״ קושרים יחדיו, בעבותות בל יינתקו, את הקדוש עם הטוב.
אם נאבד זאת, נבגוד בייעוד שלנו להיות ״גוי קדוש״. האמונה שלהיות יהודי פירושו, בין היתר, לבקש צדק ולעשות חסד, היא אשר גרמה לאבותינו לדבוק ביהדותם למרות כל הלחצים הקשים להתכחש לה. צחוקו הנורא של הגורל יהדהד אם נאבד את הקשר הזה דווקא עכשיו, דווקא כאשר אנו עומדים סוף סוף בעולם כשווים בין שווים ובכוחנו להיות אומת מופת.
מקדמת דנא נקרא עם ישראל להראות לעולם כולו שדת ומוסר הם שניים שילכו יחדיו. מעולם לא היה הצורך בכך דחוף כמו היום – כאשר אלימות ממניעים דתיים גואה בארצות מסוימות, וחילוניות לוחמנית בארצות אחרות. להיות יהודי משמעו לדבוק בהכרה שאהבת ה׳ היא גם אהבת מי שנברא בצלמו, האדם. אין אתגר גדול מזה, ובמאה העשרים ואחת גם אין דחוף ממנו.
<h4>מקראי קודש</h4>
<big><strong>מקראי קודש</strong></big><br>פרק כג בספר ויקרא, הכלול בפרשת אמור, מוקדש למועדי השנה. יש בתורה חמש פרשיות כאלו, פרשיות המועדים. שתיים מהן, שתיהן בספר שמות (כג, יד-יד; לד, יח וכב-כג), קצרות מאוד ועוסקות רק בשלושת הרגלים. הן אינן נוקבות בתאריכים שלהם, אלא רק במיקומם הכללי בשנה החקלאית. גם לא מוזכרות המצוות המיוחדות לחגים הללו.
פרשיות המועדים העיקריות הן השלוש הנותרות: זו שבפרשתנו, עוד אחת בפרקים כח-כט בספר במדבר, והאחרונה בדברים טז. מפתיע לראות כמה הן שונות זו מזו. הטעם לכך איננו, כטענת מבקרי המקרא, שהתורה היא צירוף של כמה תעודות שונות; הטעם הוא שהתורה, לא רק כאן, נוהגת לשוב ולהתבונן בנושא אחד מזוויות שונות.
פרשת המועדות הארוכה בספר במדבר מוקדשת כולה לקרבנות המיוחדים, המוספים, המוּעלים בשבתות, במועדים ובראשי חודשים. זכר לכך נשתמר בתפילות המוסף הנהוגות בימינו. בפרשה זו, ההתבוננות במועדי הקודש באה מנקודת המבט של המשכן, המקדש, ולימים בית הכנסת.
בפרשה שבספר דברים, כמו בספר דברים כולו, הדגש חברתי ומדיני. משה, באחרית ימיו, מספר לבני הדור החדש מאין באו, לאן הם הולכים ואיזה סוג של חברה הם נדרשים לבנות. חברה זו צריכה להיות היפוכה של מצרים. היא תשאף לצדק, לחופש ולכבוד האדם. לאורך ספר דברים מודגשת שוב ושוב הדרישה שעבודת ה׳ תהיה מרוכזת ״בַּמָּקוֹם אֲשֶׁר יִבְחַר ה׳ אֱלֹהֶיךָ בּוֹ״ (דברים יב, יח), שהתגלה לימים כירושלים. אחדות האל צריכה להשתקף באחדות העם, ואחדות העם לא תושג אם כל שבט יקיים מקום פולחן משלו. לכן, כאשר מדבר ספר דברים על המועדים, הוא עוסק רק בשלושת הרגלים, ולא בראש השנה וביום כיפור – שכן רק בשלושת הרגלים יש מצווה לעלות לרגל אל המקדש.
דגש חברתי־קהילתי־מדיני זה של ספר דברים מתבטא גם בהתמקדותו, שאינה קיימת בפרשיות המועדים המקבילות, בהכלה חברתית: ״אַתָּה וּבִנְךָ וּבִתֶּךָ וְעַבְדְּךָ וַאֲמָתֶךָ וְהַלֵּוִי אֲשֶׁר בִּשְׁעָרֶיךָ״ (שם). את ספר דברים מעניינת פחות הרוחניות של היחיד, ויותר החברה המכבדת את השכינה באמצעות כיבוד הזולת, ובייחוד את הזולת הנזקק שבשולי החברה. המחשבה שאפשר לעבוד את האלוהים מתוך אדישות, או זלזול, כלפי בני אדם אחרים זרה לרוחו של ספר דברים.
נשארה פרשת המועדות שבספר ויקרא, פרשת אמור. גם היא בעלת ייחוד. להבדיל מהפרשיות שבספר שמות ובספר דברים, היא עוסקת גם בראש השנה וביום כיפור. ולהבדיל מהפרשה שבספר במדבר, היא מרחיבה באשר למצוות החגים הנהוגות מחוץ למקדש. בייחוד נכון הדבר לגבי סוכות: פרשתנו היא המקום היחיד בתורה המזכיר את מצוות ארבעת המינים ואת מצוות הסוכה.
אולם יש בפרשתנו גם מוזרויות מִבְניות. הראשונה בהן היא הכללתה של השבת ברשימת המועדים. הדבר אינו מוזר כל כך כשהוא לעצמו; הרי השבת היא מן הימים המקודשים ביותר. המתמיה הוא <b>האופן שהפרשה מדברת בו על השבת</b>:
<span class="poetry indentAll">וַיְדַבֵּר ה׳ אֶל מֹשֶׁה לֵּאמֹר, דַּבֵּר אֶל בְּנֵי יִשְׂרָאֵל וְאָמַרְתָּ אֲלֵהֶם: מוֹעֲדֵי ה׳ אֲשֶׁר תִּקְרְאוּ אֹתָם מִקְרָאֵי קֹדֶשׁ, אֵלֶּה הֵם מוֹעֲדָי. שֵׁשֶׁת יָמִים תֵּעָשֶׂה מְלָאכָה, וּבַיּוֹם הַשְּׁבִיעִי שַׁבַּת שַׁבָּתוֹן, מִקְרָא קֹדֶשׁ. כָּל מְלָאכָה לֹא תַעֲשׂוּ, שַׁבָּת הִוא לַה׳ בְּכֹל מוֹשְׁבֹתֵיכֶם. (ויקרא כג, א-ג)</span>
כאן מתחילה, על פי המסורה, פסקה חדשה, הנראית כפתיחה חדשה לפרשה:
<span class="poetry indentAll">אֵלֶּה מוֹעֲדֵי ה׳, מִקְרָאֵי קֹדֶשׁ אֲשֶׁר תִּקְרְאוּ אֹתָם בְּמוֹעֲדָם. (שם, ד)</span>
מבנה זה, של פרשה בעלת שתי התחלות, התמיה את המפרשים. ועוד יותר מכך הפליא אותם שהתורה מכנה את השבת בשני כינויים ייחודיים שאין היא זוכה להם בשום מקום אחר בתורה: ״מועד״, כלומר זמן מיועד, ו״מקרא קודש״, כלומר אספה מקודשת. כשאלתו של רש״י: ״מה עניין שבת אצל מועדות?״<sup class="footnote-marker">1</sup><i class="footnote">רש״י לויקרא כג, ג.</i> המועדים הם התרחשויות שנתיות, השבת שבועית. המועדים תלויים בלוח השנה הנקבע בידי בית הדין. זו משמעות המילים ״אֲשֶׁר <b>תִּקְרְאוּ </b>אֹתָם בְּמוֹעֲדָם״. השבת, לעומת זאת, אינה תלויה במעשיו של בית הדין, וגם לא במחזורי הירח והקפת השמש. קדושתה באה לה ישירות מאת ה׳, עוד משחר הבריאה. כריכתם של השבתות והמועדים בכפיפה אחת נראית בלתי הגיונית. השבת לעצמה והמועדים לעצמם; מה מחבר ביניהם?
תשובתו של רש״י היא שהדבר נועד להדגיש את קדושתם של החגים. ״ללמדך שכל המחלל את המועדות מעלין עליו כאילו חילל את השבתות, וכל המקיים את המועדות מעלין עליו כאילו קיים את השבתות״. יכול אדם לומר שהוא מכבד את השבת, כי ה׳ נתן אותה, אך למועדים יש בעיניו קדושה פחותה – ראשית מפני שמותרות בהם מלאכות מסוימות האסורות בשבת, כגון בישול וטלטול, ושנית משום שהם תלויים במעשה אנוש, בקביעת לוח השנה. הכללתה של השבת בפרשת המועדות באה לשלול את צורת החשיבה הזו.
הרמב״ן מציע הסבר אחר לגמרי. הוא מזכיר שהתורה שיבצה את מצוות השבת גם בראש פרשה נוספת: פרשת המשכן. וכמו ששָם נועד הדבר להבהיר לנו שבניית המשכן אינה דוחה שבת, כך גם פתיחת פרשת המועדים במצוות השבת, בפרשתנו, נועדה להבהיר שחגים אינם דוחים שבתות. מכאן נמצאנו למדים כי אף שביום טוב מותר לבשל ולטלטל, אסור לעשות כן אם אותו יום טוב חל בשבת.
המפתיע מכל הפירושים הוא פירושו של הגאון מווילנה. לדבריו, המילים ״שֵׁשֶׁת יָמִים תֵּעָשֶׂה מְלָאכָה, וּבַיּוֹם הַשְּׁבִיעִי שַׁבַּת שַׁבָּתוֹן״ <b>אינן חלות על ימי השבוע, אלא על ימי המועדים של השנה</b>. בפרשתנו נזכרים שבעה ימי מועד: היום הראשון והיום השביעי של פסח, חג השבועות, יום אחד של ראש השנה, יום כיפור, יום טוב ראשון של סוכות, ושמיני עצרת. בשישה מהם מותר לעשות מלאכות מסוימות, כגון בישול וטלטול, אך לא בשביעי, ביום כיפור, שהוא ״שבת שבתון״ (כפי שנאמר עליו שוב, ורק עליו, בפסוק לב). התורה נוקטת ביטוי אחד באשר לאיסור המלאכה בחגים בכלל, וביטוי אחר ביחס לאיסורו ״ביום השביעי״, ביום כיפור. בחגים אסורה ״מלאכת עבודה״ – ואילו ביום הכיפורים אסורה ״מלאכה״, כלומר כל מלאכה, גם אם אין בה עבודה וטורח. כיחסה של השבת לששת ימי המעשה, כן יחסו של יום כיפור לששת ימי המועדים.
הבחנתו של הגאון מווילנה מאירה לעינינו דבר נוסף: קדושת הזמן בתורה בנויה בפְרַקְטָלים. פרקטל הוא דפוס החוזר במערכת בסדרי גודל שונים. מבנה השבוע, שישה ימי מעשה ואחריהם יום שביעי קדוש, משתקף במבנה מועדי השנה – שישה ימי מועדים שקדושתם פחותה, ומועד שביעי, יום כיפור, שקדושתו עילאית. וכפי שנראה בעוד שני פרקים בלבד (ויקרא כה), מבנה זה חוזר במעגל רב־שנתי: שש שנים רגילות ואחריהן, שביעית, שנת השמיטה.
כשהתורה מבקשת להדגיש את ממד הקדושה (כבפרקנו: המילה ״קודש״ מופיעה בו תריסר פעמים!), היא עושה שימוש שיטתי במספר שבע ובמושג שבע. וכך, לא רק שפרשת המועדים שלנו מונה שבעה ימי מועד, היא בנויה משבע פסקאות; והמילה ״שבע״ (או ״שביעי״) מופיעה בה שוב ושוב, שמונה־עשרה פעם. המילה המציינת את היום השביעי, ״שבת״, שבה ומופיעה בהטיות שונות חמש־עשרה פעם. והמילה ״קציר״ להטיותיה – שבע פעמים בדיוק.
אולם נראה לי שפרק כג בספר ויקרא מספר גם סיפור אחר – סיפור בעל עומק רוחני רב. הזכרנו פעם בדרשותינו<sup class="footnote-marker">2</sup><i class="footnote">ראו את הדרשה ״קרבת אלוהים״ לפרשת כי תישא (כרך א).</i> את טענתם של רבי יהודה הלוי ואבן עזרא שחטיבה נרחבת מאוד בתורה, כמעט ארבעים פרקים, משמות כד עד ויקרא כה, היא סטייה מסיפורה הכללי של התורה, סטייה שנוצרה משום שמשה טען שהעם <b>צריך שה׳ ישכון בקרבו</b>. העם רצה לפגוש את ה׳ לא רק בראש ההר, אלא גם בתוך המחנה; לא רק ככוח נורא המטלטל אימפריות וקורע ים, אלא גם כנוכחות מתמדת בחיי האדם. משום כך נתן ה׳ לבני ישראל את המשכן (שמות כה-מ) ואת עבודתו (המפורטת לאורך רובו של ספר ויקרא).
על שום כך מדגישה רשימת המועדים בספר ויקרא לא את הממד החברתי הבולט בספר דברים, ולא את הממד המקדשי הבולט בספר במדבר, אלא את הממד הרוחני של המפגש, הקִרְבה, <b>ההתוועדות</b> של האדם עם אלוהיו. מכאן שני הביטויים האופייניים לפרק, ״מועד״ ו״מקרא קודש״. שניהם מבטאים עומק רב מכפי שנדמה.
המילה ״מועד״ אין פירושה רק זמן קבוע. היא מבטאת יותר מכך. אנו מכירים אותה גם מן הצירוף ״אוהל מועד״. אם אוהל מועד הוא <b>המקום</b> שהאדם והאלוהים נפגשים בו, הנה המועדים שבפרקנו הם <b>הזמנים</b> של המפגש בין אלוהים לאדם. ביטוי יפהפה לרעיון זה נותן סיומו של הפיוט המיסטי שאנו שרים בכניסת השבת, ״ידיד נפש״: ״מַהֵר, אָהוּב, כִּי בָא מוֹעֵד...״. המועד הזה הוא מפגש אוהבים שנדברו מראש באשר למקום ולזמן.
ואשר לביטוי ״מקרא קודש״ – ״מקרא״ מובנו כאן זימון, קריאה; כמו שמו של החומש, ״ויקרא״, שכבר הסברנו בדרשה קודמת שעניינו זימון מתוך אהבה. מקרא קודש אינו רק יום קדוש; זו התוועדות שאנו נקראים אליה בחיבה בידי האל האחד הרוצה בקרבתנו.
רוב ספר ויקרא עוסק בקדושת המקום, המשכן. חלקו מדבר על קדושתם של אנשים – הכוהנים, ועם ישראל כולו שהוא ממלכת כוהנים וגוי קדוש. עכשיו, בפרק כג, פונה החומש לקדושת הזמן ולזמני הקדושה.
אנחנו ישויות רוחניות, אבל גם גשמיות. <b>איננו יכולים להיות רוחניים וקרובים לה׳ כל הזמן</b>. נחוצים לנו זמנים של קודש אך גם זמנים של חול. ליום אחד מכל שבעה אנחנו מפסיקים לעבוד ומתייחדים עם אלוהי הבריאה. בימים קבועים בשנה, ימי החגים, אנו מהללים את אלוהי ההיסטוריה. קדושת השבת נקבעת בידי ה׳ לבדו מפני שרק הוא ברא את העולם; ואילו קדושת החגים נקבעת במידה מסוימת בידי אדם (בקידוש החודש על פי מראה הלבנה, למשל, או בקביעת לוח השנה), מפני שההיסטוריה היא שותפות בינינו לבין אלוהים. אולם משתי בחינות השבתות והחגים זהים. אלו ואלו זמני התוועדות, מועדים; ובאלו כן באלו אנו מרגישים שאנו קרואי קודש, נקראים ומזומנים ומוזמנים להיות אורחיו של הקב״ה. השבתות והחגים הם מועדי ה׳, מקראי קודש.
איננו יכולים להיות רוחניים כל הזמן. אלוהים נתן לנו עולם חומרי ועלֵינו לפעול בו. אבל ביום השביעי בשבוע, ובשבעה ימים טובים הפזורים לאורך השנה, ניתן לנו זמן מקודש המוקדש להתקרבות אל השכינה, זמן שאנו נשטפים בו באורה הקורן של אהבת ה׳.
<h4>חג הארץ, חג מתן תורה</h4>
<big><strong>חג הארץ, חג מתן תורה</strong></big><br>חג השבועות הוא חידה אפופה בתעלומה. הנה, כך מתארת ומגדירה אותו פרשת השבוע שלנו:
<span class="poetry indentAll">וּסְפַרְתֶּם לָכֶם מִמָּחֳרַת הַשַּׁבָּת, מִיּוֹם הֲבִיאֲכֶם אֶת עֹמֶר הַתְּנוּפָה שֶׁבַע שַׁבָּתוֹת תְּמִימֹת תִּהְיֶינָה. עַד מִמָּחֳרַת הַשַּׁבָּת הַשְּׁבִיעִת תִּסְפְּרוּ חֲמִשִּׁים יוֹם, וְהִקְרַבְתֶּם מִנְחָה חֲדָשָׁה לַה׳... וּקְרָאתֶם בְּעֶצֶם הַיּוֹם הַזֶּה מִקְרָא קֹדֶשׁ יִהְיֶה לָכֶם, כָּל מְלֶאכֶת עֲבֹדָה לֹא תַעֲשׂוּ. חֻקַּת עוֹלָם בְּכָל מוֹשְׁבֹתֵיכֶם לְדֹרֹתֵיכֶם. (ויקרא כג, טו-כא)</span>
זהו קטע מוקשה, מכמה סיבות. ראשית, להבדיל מהמועדים האחרים, התורה אינה מציינת את התאריך שחג השבועות חל בו. פסח, למשל, חל ״בַּחֹדֶשׁ הָרִאשׁוֹן... בַחֲמִשָּׁה עָשָׂר יוֹם לַחֹדֶשׁ״ (שם, ה-ו). לשבועות אין ציון כגון זה. זמנו מחושב על פי מניין ״שֶׁבַע שַׁבָּתוֹת תְּמִימֹת״ מנקודת התחלה מסוימת, לא על פי תאריך בלוח השנה.
שנית, כל עוד קידשו את החודשים על פי עדות ראייה (כלומר עד המאה הרביעית לספירה), לא היה לשבועות תאריך קבוע. חודש עברי עשוי להיות בן 30 יום או בן 29 יום. אם ניסן ואייר היו שניהם בני 30 יום, שבועות חל בה׳ בסיוון. אם שניהם היו בני 29 יום, שבועות חל בז׳ בסיוון. רק אם אחד מהם היה בן 30 יום ומשנהו בן 29 יום, שבועות חל בו׳ בסיוון. שלא כחגים אחרים, שבועות הוא (או לפחות היה) חג נייד.
קושי שלישי: נקודת ההתחלה למניין הימים מסומנת בביטוי המעורפל ״מִמָּחֳרַת הַשַּׁבָּת״. אבל איזו שבת? ומה בכלל עניין שבת לכאן? הפסוקים הקודמים בפרק דיברו על פסח, לא על שבת. קושי זה הצמיח את אחת המחלוקות הגדולות ביותר בימי בית שני. הפרושים, שהאמינו בתורה שבעל־פה לצד התורה שבכתב, הבינו כי ״השבת״ כאן היא יום טוב ראשון של פסח (ט״ו בניסן). הצדוקים, שהאמינו רק בתורה שבכתב, פירשו את הביטוי כפשוטו. היום שלמחרת השבת הוא יום ראשון בשבוע. אם כן, הספירה מתחילה תמיד ביום ראשון, ושבועות יחול אפוא עם תום שבעה שבועות שלמים – כלומר שוב ביום ראשון.
אבל החידה העלומה מכולן היא הרביעית: על מה נסב חג השבועות? מה הוא מציין? לגבי פסח וסוכות, אין שאלה. פסח מציין את יציאת מצרים. סוכות מזכיר לנו את ארבעים שנות הנדודים במדבר. כאמור בפרקנו, ״בַּסֻּכֹּת תֵּשְׁבוּ שִׁבְעַת יָמִים, כָּל הָאֶזְרָח בְּיִשְׂרָאֵל יֵשְׁבוּ בַּסֻּכֹּת. לְמַעַן יֵדְעוּ דֹרֹתֵיכֶם כִּי בַסֻּכּוֹת הוֹשַׁבְתִּי אֶת בְּנֵי יִשְׂרָאֵל בְּהוֹצִיאִי אוֹתָם מֵאֶרֶץ מִצְרָיִם, אֲנִי ה׳ אֱלֹהֵיכֶם״ (שם, מב-מג).
חג השבועות קרוי במקומות אחרים בתורה ״חַג הַקָּצִיר״ (שמות כג, טז) ו״יוֹם הַבִּכּוּרִים״ (במדבר כח, כו). אלה הם תיאורים חקלאיים, לא היסטוריים. בפסח ובסוכות קיימים שני ההיבטים הללו: החקלאי (האביב, האסיף) וההיסטורי (יציאת מצרים, הנדודים במדבר). כפילות זו היא מהותית. הדתות האחרות בעולם הקדום חגגו את עונות השנה. תפיסת הזמן שלהן הייתה מחזורית. רק עם ישראל הכיר גם בממד הליניארי, ההיסטורי, של הזמן: הזמן כמסע, כסיפור, כעלילה מתפתחת. הממד ההיסטורי של חגי ישראל היה ייחודי. על כן מוזרה שבעתיים היעדרותו של כל היבט היסטורי מחג השבועות בתורה.
כמובן, המסורת מזהה את חג השבועות כ״זמן מתן תורתנו״, תאריכו של מעמד הר סיני שבו שמעו בני ישראל את קולו של אלוהים ובאו בברית איתו. אך קישור היסטורי זה אינו נעשה בתורה עצמה. אמנם התורה אומרת ״בַּחֹדֶשׁ הַשְּׁלִישִׁי לְצֵאת בְּנֵי יִשְׂרָאֵל מֵאֶרֶץ מִצְרָיִם, בַּיּוֹם הַזֶּה בָּאוּ מִדְבַּר סִינָי״ (שמות יט, א), ושבועות הוא החג היחיד החל בחודש השלישי, חודש סיוון. אך תארוך זה הוא משתמע ואינו מפורש. כדי לקבוע ששבועות הוא אכן מועד מתן תורה, אנו זקוקים לתורה שבעל־פה.
מה סברו אפוא הצדוקים, שלא אחזו בתורה שבעל־פה? לא נראה שהם קישרו את שבועות למתן תורה. הרי צריך לשם כך תאריך, ואצל הצדוקים לשבועות אין תאריך. הם חגגו אותו ביום ראשון: יום מסוים בשבוע, אבל לא תאריך מסוים בשנה. אם כן, מה היה שבועות בשביל הצדוקים?
בגמרא מתועד מפגש מרתק, שבו הסביר צדוקי לרבן יוחנן בן זכאי מדוע לשיטתו שבועות חל תמיד ביום ראשון: ״משה רבינו אוהב ישראל היה, ויודע שעצרת יום אחד הוא. עמד ותִקנהּ אחר שבת כדי שיהו ישראל מתענגין שני ימים״.<sup class="footnote-marker">1</sup><i class="footnote">מנחות סה ע״ב.</i> משה סידר לבני ישראל סופשבוע ארוך!
אם נאחז בקצה החוט הזה, אולי נצליח לשער מה הייתה משמעותו של שבועות בעיני הצדוקים. חוקר התלמוד לואיס פינקלשטיין טען שהצדוקים היו איכרים ובעלי קרקע. הם היו, באופן כללי, עשירים יותר מהפרושים, ומחוברים יותר למדינה ולמוסדותיה: המקדש והאליטה הפוליטית. הם היו הדבר הקרוב ביותר ל״מעמד שליט״ שידעה ההיסטוריה היהודית.
בעיניהם של איכרים, משמעותו החקלאית של חג השבועות הייתה מן הסתם מרכזית וברורה. שבועות הוא ״חַג הַקָּצִיר בִּכּוּרֵי מַעֲשֶׂיךָ אֲשֶׁר תִּזְרַע בַּשָּׂדֶה״ (שמות כג, טז). הוא חותם תהליך בן שבעה שבועות, שהחל בהבאת ״עֹמֶר רֵאשִׁית קְצִירְכֶם״, כלומר ביכורי יבול השעורה, ובהנפתו בידי הכוהן (ויקרא כג, י). זו הייתה העונה הבוערת של קציר התבואה (עונה שבה מתחולל עיקר העלילה של מגילת רות – וזהו אחד הטעמים לקריאתה בציבור בשבועות). לאיכרים הייתה סיבה מיוחדת להודות לה׳ ״המוציא לחם מן הארץ״. הם גם היו בוודאי תשושים לאחר שבעה שבועות של קציר. שתי סיבות טובות ליום שבתון כפול.
והנה מסתמן לעינינו מתווה אפשרי לתיאוריה הצדוקית של חג השבועות. פסח מייצג את תחילת מסעם של בני ישראל אל החירות. סוכות מזכיר את המסע עצמו, את ארבעים שנות הנדודים במדבר. ומתי, בשנה העברית, אנו זוכרים וחוגגים את סוף המסע, את הכניסה לארץ המובטחת? מתי בעצם קרה הדבר? בספר יהושע מסופר:
<span class="poetry indentAll">וַיַּחֲנוּ בְנֵי יִשְׂרָאֵל בַּגִּלְגָּל וַיַּעֲשׂוּ אֶת הַפֶּסַח בְּאַרְבָּעָה עָשָׂר יוֹם לַחֹדֶשׁ בָּעֶרֶב בְּעַרְבוֹת יְרִיחוֹ. וַיֹּאכְלוּ מֵעֲבוּר הָאָרֶץ מִמָּחֳרַת הַפֶּסַח, מַצּוֹת וְקָלוּי בְּעֶצֶם הַיּוֹם הַזֶּה. וַיִּשְׁבֹּת הַמָּן מִמָּחֳרָת בְּאָכְלָם מֵעֲבוּר הָאָרֶץ, וְלֹא הָיָה עוֹד לִבְנֵי יִשְׂרָאֵל מָן, וַיֹּאכְלוּ מִתְּבוּאַת אֶרֶץ כְּנַעַן בַּשָּׁנָה הַהִיא. (יהושע ה, י-יב)</span>
הרמב״ם מבקש ללמוד מפסוקים אלה כי ״מִמָּחֳרַת הַשַּׁבָּת״ שבפרשתנו שקול ל״מִמָּחֳרַת הַפֶּסַח״ האמור כאן. אולם בעיני הצדוקים מובנם של הדברים היה כנראה אחר. הבאת העומר ציינה בעיניהם את היום ההוא, בימי יהושע, שבו תמו בפועל ארבעים שנות הנדודים והחל עידן ארץ ישראל: היום שבו המן, ״לֶחֶם מִן הַשָּׁמָיִם״ (שמות טז, ד), פסק מרדת, ובני ישראל אכלו לראשונה מתבואת הארץ.
ואם כך הוא – ימשיך הטיעון הצדוקי ויאמר – ברור מדוע נתנה התורה לשבועות תוכן חקלאי בלבד ולא היסטורי: כי החקלאות היא כאן ההיסטוריה! ספירת חמישים הימים, מהיום הראשון שבו אכלו בני ישראל מתבואת הארץ ועד לסוף עונת הקציר, מייצגת את סופו של המסע מארץ מצרים לארץ ישראל. פסח מסמל את תחילת המסע, סוכות את אמצעו, וספירת העומר, ששיאה בשבועות – את סופו. שבועות הוא חג הארץ ויבולה מפני שהוא מציין את הכניסה לארץ בימי יהושע. שבועות הוא אפוא, לדעתם המשוערת של הצדוקים, המהדורה המקראית של יום העצמאות. חג הכניסה לארץ המובטחת.
אולי לא מפתיע שאחרי חורבן הבית השני הזרם הצדוקי נעלם במהירות. איך נחגוג את חג הארץ אם איבדנו את הארץ? מה יעשה, באין מלוכה ומקדש וכוהנים בעבודתם, מי שזהותו הדתית הושתתה על הדברים הללו? רק זרם דתי המבוסס על מתן תורה, הזרם הפרושי, ורק פרשנות של חג השבועות כחג מתן תורה, יכלו לשרוד. שכן התורה אינה תלויה לגמרי בארץ. היא ניתנה ״במדבר״. היא בתוקף בכל זמן ובכל מקום.
בל נתבלבל. הפרושים אהבו את הארץ לא פחות מהצדוקים. הם ידעו היטב שרק בארץ ישראל אפשר לשמור את התורה בשלמותה. הם נכספו לארץ, התפללו לשוב אליה, חיו בה ככל שעלה בידם. אבל אפילו בגלות, עדיין היו בידם התורה וההבטחה האמורה בה לשובו של עם ישראל לארצו, לחידוש ריבונותו ולבניית מה שחרב.
הוויכוח על חג השבועות התגלה כהרה גורל היסטורי. אלה שחגגו את שבועות כ״זמן מתן תורתנו״ הצליחו לקיים זהות יהודית לאורך כמעט אלפיים שנות גלות ופיזור. ואנחנו, החיים בתקופת השיבה, יכולים לשוב ולשמוח בחג השבועות שמחה כפולה – שמחת התורה ושמחת הארץ.
<h3>בהר</h3>
<h4>גבולות השוק החופשי</h4>
<big><strong>גבולות השוק החופשי</strong></big><br>בעודי כותב דרשה זו צדה את עיני כותרת בעיתון: ״המיתון הכפול לא פגע בעשירים ביותר בבריטניה: הם התעשרו השנה אפילו יותר״. זאת, אף על פי שמאז המשבר הפיננסי של 2008 רוב הבריטים נעשו עניים יותר, או במקרה הטוב הכנסותיהם נשארו כפי שהיו. ״מָה אַתָּה רוֹצֶה, זֶה הַחַיִּים: הָעֲשִׁירִים מִתְעַשְּׁרִים, הָעֲנִיִּים מִתְעַנִּים״, שר פעם שי להב למילותיו של דן תורן. אל התופעה הזו מכוונת החקיקה החברתית של פרשת בהר.
פרק כה בספר ויקרא מציג סדרת דינים שמטרתם לתקן את הנטייה של השוק החופשי, בגרסתו נטולת האיזונים והבלמים, להחריף בהתמדה את האי־שוויון. ישנה, תחילה, שנת השמיטה, שבה החובות נמחקו, העבדים העִברים השתחררו, האדמה הוּברה ויבולה לא נאסף אלא היה שייך לכול. יֶשנה מצוות שנת היובל, שבה, לבד מכמה חריגות, נחלות משפחתיות חזרו לבעליהן שנאלצו לאורך השנים למוכרן. ישנה המצווה לעזור לנזקקים: ״וְכִי יָמוּךְ אָחִיךָ וּמָטָה יָדוֹ עִמָּךְ וְהֶחֱזַקְתָּ בּוֹ גֵּר וְתוֹשָׁב וָחַי עִמָּךְ״ (ויקרא כה, לה). וישנו הציווי שלא לנגוש בעבדים, אלא ״כְּשָׂכִיר כְּתוֹשָׁב יִהְיֶה עִמָּךְ״ (שם, מ).
״משה לא רצה לבטל את הבעלות על רכוש״, אמר, וצדק, המשורר היינריך היינה; ״להפך, רצונו היה שלכל אדם יהיה רכוש, כדי שאיש לא ייאלץ, מחמת עוני, להיות עבד בעל תודעה עבדותית. החירות הייתה תמיד בראש מעייניו של המשחרר הגדול, והיא עדיין מפעמת ולוהבת בכל חוקיו הנוגעים להתרוששות״.<sup class="footnote-marker">1</sup><i class="footnote">מצוטט אצל Israel Tabak, <i>Judaic Lore in Heine</i> (Johns Hopkins University Press reprints), New York: Arno Press, 1979, p. 32.</i>
למרות עתיקותם המופלגת של חוקים אלה, הם היו פעם אחר פעם מקור השראה ללוחמי החירות והצדק החברתי. המילים האמורות בפרקנו על שנת היובל, ״וּקְרָאתֶם דְּרוֹר בָּאָרֶץ לְכָל יֹשְׁבֶיהָ״ (שם, י), חקוקות על פעמון החירות בפילדלפיה. ההתארגנות הבין־לאומית שנרקמה בשנות התשעים המאוחרות ביותר מארבעים מדינות ופעלה לשמיטת חובות של מדינות העולם השלישי נקראה ״יובל 2000״, בהשראה מוצהרת של פרשתנו.
עמדתה המאקרו־כלכלית של התורה מיוחדת במינה. מובן שאי־אפשר ליישם באופן ישיר במציאות של המאה העשרים ואחת, בעולם של כלכלה גלובלית ותאגידים בין־לאומיים, חוקים שניתנו לפני יותר משלושת אלפים שנה לחברה חקלאית בעלת תודעה של ריבונות אלוהית ישירה. בין הכתובים העתיקים לבין יישומם העכשווי מתווך תהליך ארוך, מורכב וזהיר של מסורת ופרשנות, התורה שבעל־פה.
ובכל זאת, אפשר לזהות במסלול הזה כמה ערכים קבועים חשובים. ראשון בהם הוא העבודה. יש ערך נאצל בהתפרנסות, בהתקיימות מתוך יגיעה ורווח. ״יְגִיעַ כַּפֶּיךָ כִּי תֹאכֵל אַשְׁרֶיךָ וְטוֹב לָךְ״, נאמר בתהלים (קכח, ב). אנו אומרים מילים אלו במוצאי שבת, בתחילתו של שבוע עבודה חדש. להבדיל מתרבויות אריסטוקרטיות, כגון זו של יוון העתיקה, היהדות מעולם לא זלזלה בעבודה או בכלכלה היצרנית. היא לא ראתה בעין יפה את היווצרותו של מעמד פנאי. ״כל תורה שאין עמה מלאכה, סופה בטלה וגוררת עוון״.<sup class="footnote-marker">2</sup><i class="footnote">משנה, אבות ב, ב.</i>
שנית, כל עוד אין סיבות משכנעות לחרוג מכך, פירות עמלו של אדם שייכים לו. היהדות חושדת ב״ממשלה גדולה״ המטילה מסים כבדים, ורואה בכך פגיעה בחירות. זה לוז נאום האזהרה שנשא שמואל הנביא מפני כינונה של מלוכה. המלך, בישר שמואל לשומעיו, יגייס לשירותו את בניהם ובנותיהם, ״וְאֶת שְׂדוֹתֵיכֶם וְאֶת כַּרְמֵיכֶם וְזֵיתֵיכֶם הַטּוֹבִים יִקָּח וְנָתַן לַעֲבָדָיו... צֹאנְכֶם יַעְשֹׂר וְאַתֶּם תִּהְיוּ לוֹ לַעֲבָדִים״ (שמואל א׳ ח, יד-יז).
היהדות היא דתו של עם שנולד מתוך עבדות ונכסף לגאולה; והעבדות היא מתקפה על רעיון כבוד האדם, בראש ובראשונה בכך שהעבדות שוללת את בעלותו של אדם על עושר שהוא מייצר. בלב התנ״ך נמצא רצונו של אלוהים שבני אדם חופשיים יעבדו אותו מתוך חופש; ואחת ההגנות החזקות ביותר על החופש הוא הקניין הפרטי, הבסיס לעצמאות כלכלית. החברה האידיאלית בחזון הנביאים היא חברה שבה כל איש חופשי לשֶבת ״תַּחַת גַּפְנוֹ וְתַחַת תְּאֵנָתוֹ״ (מיכה ד, ד).
בחברה החופשית, התחרות היא הדלק המפרנס את אש ההמצאה. שנים רבות לפני אדם סמית הועלה במקורות היהודיים הרעיון שלעתים קרובות מושגת התקדמות, לרווחת היחיד והחברה, בזכות מניעים שאינם רוחניים במיוחד. ״וְרָאִיתִי אֲנִי״, אומר קהלת, ״אֶת כָּל עָמָל וְאֵת כָּל כִּשְׁרוֹן הַמַּעֲשֶׂה כִּי הִיא קִנְאַת אִישׁ מֵרֵעֵהוּ״ (קהלת ד, ד). או בניסוחם של חז״ל, ״אלמלא יצר הרע לא בנה אדם בית ולא נשא אשה ולא הוליד בנים ובנות״.<sup class="footnote-marker">3</sup><i class="footnote">בראשית רבה ט, ט.</i> חז״ל העדיפו את השוק החופשי אפילו בזירת עיסוקם שלהם, החינוך היהודי. הם פסקו כי מלמד תורה לילדים אינו יכול להתנגד להקמת ״עסק״ מתחרה בסביבתו. הנימוק פשוט: ״קנאת סופרים תרבה חכמה״.<sup class="footnote-marker">4</sup><i class="footnote">בבא בתרא כא ע״ב – כב ע״א.</i>
כלכלת השוק היא השיטה הטובה ביותר המוכרת לנו להפחתת העוני באמצעות צמיחה כלכלית. בעשורים האחרונים, בתוך שנות דור, היא הקימה מעפר דל 100 מיליון הוֹדים ו־400 מיליון סינים, והם נחלצו בזכותה מעוני. חז״ל ראו בעוני פגיעה בכבוד האדם. היהדות אינה שותפה לתפיסות רומנטיות ודתיות שונות הרואות בעוני ברכה ומתת שמים. ״עניוּת היא כמיתה״, אמרו חז״ל,<sup class="footnote-marker">5</sup><i class="footnote">נדרים ז ע״ב.</i> והיא קשה ״יותר מחמישים מכות״.<sup class="footnote-marker">6</sup><i class="footnote">בבא בתרא קטז ע״ב.</i> ועוד אמרו:
<span class="poetry indentAll">אין לך מידה קשה מן העניות, שכל מי שהוא מדוקדק בעניות כאילו דבוקין בו כל ייסורים שבעולם וכאילו באו עליו כל הקללות שבמשנה תורה. ואמרו רבותינו, אילו נתקבצו כל ייסורין לצד אחד והעניות לצד אחד – העניות מכרעת לכולן.<sup class="footnote-marker">7</sup><i class="footnote">שמות רבה לא, יד.</i></span>
כלכלת השוק טובה בייצור עושר, אך היא מצטיינת פחות בחלוקתו ההוגנת. ריכוז העושר בידיים מעטות נותן לאנשים מסוימים כוח מופרז על חשבונם של אחרים. בבריטניה כיום לא נדיר שמנהלים בכירים מרוויחים פי 400 ויותר מרוב העובדים שלהם. הדבר לא יצר צמיחה כלכלית או יציבות פיננסית, אלא את ההפך מכך. כדברי הכלכלן הדרום קוריאני הא־ג׳ון צ׳אנג, מחבר הספר <b>23 דברים שלא מגלים לנו על קפיטליזם</b>,<sup class="footnote-marker">8</sup><i class="footnote">הא־ג'ון צ'אנג, <b>23 דברים שלא מגלים לנו על קפיטליזם</b>, עברית: גיא הרלינג, מודיעין: כנרת, זמורה־ביתן, 2011.</i> כלכלת השוק היא השיטה הטובה ביותר שישנה, אבל ״היא זקוקה לניווט ולרגולציה זהירה״.
זוהי בדיוק מהותה של החקיקה שבפרשת בהר. היא מלמדת אותנו שכל מערכת כלכלית חייבת להתקיים בתוך מסגרת מוסרית. היא אינה צריכה לשאוף לשוויון כלכלי, אבל שומה עליה להקפיד על כבוד האדם. אסור להניח לשום אדם להיכלא לצמיתות בעבותות של חוב. אסור להרשות שמקומו של אדם כלשהו בחברה יישלל ממנו, ובימי המקרא זו הייתה המשמעות של היעדר נחלה. אסור שאדם יהיה עבד למעסיקו. לכל אחד יש זכות – יום אחד משבעה, שנה אחת משבע – להינפש מלחץ העבודה האינסופי. אף לא אחד מאמצעים אלה מפרק את כלכלת השוק, אבל חלקם כרוכים בחלוקה מחודשת של העושר, אחת לתקופה.
בלב החוקים הללו נמצא חזון חברתי שהוא אנושי עד לשד עצמותיו. ״שום אדם אינו אי״, כתב המשורר ג׳ון דאן. אנחנו ערבים זה בזה ומעורבים זה בגורלו של זה. מי שה׳ בירכם ביותר מכפי צורכָּם, ראוי שיחלקו משהו מהשפע עם אלה שיש להם פחות מכפי צורכם. בעיני היהדות, אין זה עניין של נדיבות לב וולונטרית, אלא של צדק שחייב להיעשות; מכאן המילה ״צדקה״. משהו מהרוח הזו נחוץ לנו בכלכלה המתקדמת של זמננו, אם איננו חפצים באומללות אנושית ובפורענות חברתית.
אין מי שהיטיב לומר זאת מהנביא ישעיהו, בפרק הפותח את ספר נבואותיו:
<span class="poetry indentAll">דִּרְשׁוּ מִשְׁפָּט, אַשְּׁרוּ חָמוֹץ,<br>שִׁפְטוּ יָתוֹם, רִיבוּ אַלְמָנָה... (ישעיהו א, ד)</span>
האדם לא נברא כדי לשרת את השווקים. השווקים נוצרו כדי לשרת את צלם אלוהים, את האדם.
<h4>כלכלת חירות</h4>
<big><strong>כלכלת חירות</strong></big><br>הפריט המפתיע ביותר ברשימת רבי המכר של 2014 היה ספרו של הכלכלן הצרפתי תומס פּיקֶטי <b>הון במאה העשרים ואחת</b>.<sup class="footnote-marker">1</sup><i class="footnote">Thomas Piketty, <i>Capital in the Twenty-First Century</i>, Cambridge, Mass.: Belknap Press of Harvard University Press, 2014.</i> זוהי מסה דחוסה בת 600 עמודים על תיאוריה כלכלית, מגובה בשפע של נתונים סטטיסטיים; לא החומר שסנסציות ספרותיות עשויות ממנו בדרך כלל.
הרבה מקסמו של הספר בא לו מן הדרך שתיעד בה את התופעה המשנה את פניהן של חברות ברחבי העולם, והיא האי־שוויון המתרחב והולך בכלכלה הגלובלית של זמננו. בארצות הברית, בין השנים 1979 ו־2013, הכנסות המאיון העליון גדלו ביותר מ־240 אחוזים, ואילו הכנסות החמישון התחתון גדלו ב־10 אחוזים בלבד.<sup class="footnote-marker">2</sup><i class="footnote">Derek Thompson, “A Giant Statistical Round-Up of the Income Inequality Crisis in 16 Charts,” <i>The Atlantic</i>, December 12, 2012.</i> מטלטל אפילו יותר הוא השוני בהכנסה מהון, כגון מבתים, ממניות ומאיגרות חוב. כאן, המאיון העליון נהנה מעלייה בת 300 אחוזים, בעוד בחמישון התחתון נרשמה צניחה בת 60 אחוזים. בזירה הכלל־עולמית, הונם של 85 האנשים העשירים בעולם שווה להונה של מחציתה הענייה של האנושות – 3.5 מיליארדי אנשים.<sup class="footnote-marker">3</sup><i class="footnote">Graeme Wearden, “Oxfam: 85 Richest People as Wealthy as Poorest Half of the World,” <i>The</i> <i>Guardian</i>, January 20, 2014.</i>
תרומתו של פיקטי גלומה בהסבר שנתן לתופעה הזו. כלכלת השוק, הוא טוען, נוטה להגדיל את השוויון ולהפחיתו בעת ובעונה אחת. היא מגדילה אותו על ידי כך שהיא מפיצה חינוך, השכלה והכשרה מקצועית במעגלים רחבים מאי־פעם; אך היא מפחיתה את השוויון מפני שלאורך הזמן, בייחוד במשקים מפותחים, שיעור התשואה על ההון נוטה להיות גדול משיעור הצמיחה בהכנסות ובתוצר. וכך, בעלי נכסים והון מתעשרים מהר יותר מאלה הנשענים רק על הכנסות מעבודתם. העלייה באי־שוויון, אומר פיקטי, ״מציבה איום פוטנציאלי על החברות הדמוקרטיות ועל ערכי הצדק החברתי שהן מושתתות עליהם״.
כל זה הוא רק פרק עדכני בסיפור ישן. ישעיה ברלין הראה שלא כל הערכים יכולים להתקיים בצוותא; למשל, לענייננו, חופש ושוויון.<sup class="footnote-marker">4</sup><i class="footnote">ישעיה ברלין, ״שני מושגים של חירות״, בתוך ברלין, <b>ארבע מסות על חירות</b>, עברית: יעקב שרת, תל אביב: רשפים, תשל״א.</i> אפשר להחזיק באחד או בשני אך לא בשניהם יחדיו. ככל שהחופש הכלכלי גדל, יש פחות שוויון; וככל שגדל השוויון, כן קטן החופש. זה היה שורש המלחמה הקרה בין הקפיטליזם לקומוניזם. הקומוניזם הפסיד במערכה. בשנות השמונים, בימי ממשל רונלד רייגן בארצות הברית וממשלת מרגרט תאצ׳ר בבריטניה, ידעו השווקים במערב ליברליזציה ושגשוג, ואילו ברית המועצות הידרדרה עד לקריסתה המוחלטת. אולם לחופש כלכלי חסר מעצורים יש צרות משלו, וספרו של פיקטי הוא אחד מכמה תמרורי אזהרה.
מציאות זו מחדדת את האקטואליות של החקיקה החברתית שבפרשת בהר. התורה מעמיקה חשוֹב על הכלכלה, אך יותר מכך על הסוגיות המוסריות והאנושיות היסודיות הכרוכות בה. באיזה סוג של חברה אנחנו רוצים לחיות? איזה סדר חברתי עושה את מרב הצדק עם כבוד האדם ועם הנימים העדינים הקושרים אותנו זה אל זה ואל אלוהינו?
המייחד את היהדות הוא מחויבותה <b>הן </b>לחופש <b>הן </b>לשוויון – מתוך הכרה במתח שביניהם. פרקי הפתיחה של ספר בראשית מבהירים את השלכותיה של המתנה שנתן אלוהים לבני האדם – חופש הפרט. אלא שאנחנו יצורים חברתיים, ועל כן דרוש לנו גם חופש קיבוצי. חופש זה הוא עניינם של פרקי הפתיחה של החומש הבא, חומש שמות. הם מציגים את מִצרים כדוגמה לחברה השוללת מאנשים את חירותם, משעבדת אוכלוסיות ומכפיפה את הרבים לרצונם של המעטים. פעם אחר פעם מסבירה התורה את מצוותיה כדרכים לשימורה של החירות, בהזכירה לנו את יציאת מצרים ואת היותנו, קודם לה, עבדים.
אך נוסף על כך, התורה מחויבת גם לכבודם השווה של כל אלה שנבראו בצלם אלוהים ואשר נתונים לריבונותו. השאיפה לשוויון לא הגיעה למימושה המלא בשום שלב בתקופת המקרא. בישראל הקדומה היה מדרג חברתי. לא כל אחד היה יכול למלוך; לא כולם היו כוהנים. אבל ביהדות לא הייתה מעולם מערכת מעמדית. אין בה מקבילה לחלוקה החברתית האמורה אצל אפלטון בין אנשי זהב, כסף וארד, ולא לאמונתו של אריסטו שיש אנשים שנולדו לשלוט ויש אנשים שנולדו להישלט. בקהילת הברית שהתורה חוזה, כולנו בניו של אלוהים, כולנו יקרים בעיניו, ולכל אחד מאיתנו יש דבר־מה ייחודי לתרום לטוב המשותף.
התובנה היסודית של פרשת בהר היא בדיוק זו שמשמיענו פיקטי: שאי־שוויון כלכלי נוטה לגדול עם הזמן, והתוצאה עלולה להיות שגם החופש יאבַד. נטל של חובות עלול להפוך אנשים לעבדים. בימי התנ״ך, החייבים נאלצו לפעמים למכור את עצמם לעבדות ממש, שכן זו הייתה הדרך היחידה להבטיח לעצמם ולמשפחתם מזון וקורת גג. משפחות נאלצו למכור את אדמתן: את נחלת אבותיהן מימי משה. זהו תהליך שסופו ידוע – חברה שבה מעט בעלי נחלות גדולות והמוני צמיתים מרוששים. הפתרון שהתורה מציגה הוא שמיטת הכספים: שִיקום תקופתי של חירויות היסוד. אחת לשבע שנים כל החובות נמחקים וכל העבדים העבריים יוצאים לחופשי. בתום כל שבעה מחזורי שמיטה, בשנת היובל, נחלות האבות חוזרות לבעליהן המקוריים (בחריגים מסוימים).
ראוי לציין שלוש נקודות באשר למצעה החברתי־כלכלי של התורה. ראשית, יותר משהמטרה היא שוויון כלכלי גרידא, המטרה היא חירות האדם. אבדן נחלה או כריעה תחת נטל חוב הם הגבלה ממשית של החופש.<sup class="footnote-marker">5</sup><i class="footnote">זהו טיעונו של הכלכלן זוכה פרס נובל אמרטיה סן בספרו <b>פיתוח כחופש</b>: Amartya Sen, <i>Development as Freedom</i>, Oxford: Oxford Paperbacks, 2001.</i> בתפיסה היהודית של הממד המוסרי בכלכלה, יסוד מוסד הוא רעיון העצמאות הכלכלית: ״וְיָשְׁבוּ אִישׁ תַּחַת גַּפְנוֹ וְתַחַת תְּאֵנָתוֹ״ (מיכה ד, ד). בברכת המזון אנו מבקשים, ״ונא אל תצריכנו, ה׳ אלוהינו, לא לידי מתנת בשר ודם ולא לידי הלוואתם... שלא נבוש ולא ניכלם״. יש משהו משפיל מאוד באבדן העצמאות הכלכלית ובתלות הכפויה ברצונם הטוב של אחרים. משום כך, הציוויים בפרשת בהר מכוונים לא אל השוויון אלא אל שיקום יכולתם של הבריות לעבוד למחייתם מתוך חופש ועצמאות.
שנית, התורה מוציאה את המערכת כולה מידיהם של מחוקקים בני אנוש. כולה מושתתת על שני רעיונות יסוד בדבר ההון והעבודה. הרעיון הראשון: הארץ כולה שייכת לקב״ה. ״וְהָאָרֶץ לֹא תִמָּכֵר לִצְמִתֻת, כִּי לִי הָאָרֶץ, כִּי גֵרִים וְתוֹשָׁבִים אַתֶּם עִמָּדִי״ (ויקרא כה, כג). הרעיון השני: גם האנשים שייכים לקב״ה. ״כִּי עֲבָדַי הֵם אֲשֶׁר הוֹצֵאתִי אֹתָם מֵאֶרֶץ מִצְרָיִם, לֹא יִמָּכְרוּ מִמְכֶּרֶת עָבֶד״ (שם, מב). פירוש הדבר הוא שהחירות האישית והכלכלית אינה נתונה למיקח וממכר פוליטי. אלו הן זכויות מַתת ידו של הקב״ה, שאינן ניתנות להכחשה. זהו מקורם של דברי נשיא ארצות הברית ג׳ון פ׳ קנדי בנאום ההשבעה שלו ב־1961, על אודות ״אמונות מהפכניות שאבותינו לחמו למענן״, קרי ״האמונה שזכויות האדם באות לא מנדיבותה של המדינה אלא מידו של אלוהים״.
שלישית, התורה אומרת לנו שהכלכלה היא תחום העומד על יסודות מוסריים, ושעליה להישאר כזו. החשוב בעיניה איננו מדדים טכניים, כגון שיעור הצמיחה או אמות מידה מוחלטות של עושר, אלא איכותן ומרקמן של מערכות היחסים: עצמאותם של אנשים ותחושת הערך העצמי שלהם, הדרכים שהמערכת מפלסת לאדם להתאוששות מהתרוששות, והמידה שבה היא מאפשרת לבניה של החברה לחיות לאור הברכה ״יְגִיעַ כַּפֶּיךָ כִּי תֹאכֵל אַשְׁרֶיךָ וְטוֹב לָךְ״ (תהלים קכח, ב).
אין עוד תחום אוניברסלי של עיון ומחקר שהיהודים בולטים בו עד כדי כך. 41 אחוזים מזוכי פרס נובל בכלכלה הם יהודים.<sup class="footnote-marker">6</sup><i class="footnote">ראו הערך ״זוכי פרס נובל ממוצא יהודי״ בוויקיפדיה, ומוטב את מקבילו בוויקיפדיה האנגלית, המעודכן לשנת 2014.</i> יהודים פיתחו כמה מן הרעיונות החשובים ביותר בתחום זה: תיאוריית היתרון היחסי של דיוויד ריקרדו, תורת המשחקים של ג׳ון פון־נוימן (ובפיתוחו של ישראל אומן), התיאוריה המוניטרית של מילטון פרידמן, הרחבת התיאוריה הכלכלית לתחום הדינמיקה המשפחתית בידי גארי בקר, תורת הכלכלה ההתנהגותית של דניאל כהנמן ועמוס טברסקי, ועוד ועוד. הממד המוסרי בלט בעבודתם של רבים מהם. יש משהו מרשים, רוחני אפילו, בעובדה שיהודים שאפו ליצור – כאן על פני האדמה, לא בעבים מעל ולא בעולם הבא – שיטות למֵרוּב החירות והיצירתיות של האדם. היסודות מונחים בפרשתנו, שמילותיה העתיקות עוד נוסכות בנו השראה.
<h4>רגשות משפחתיים</h4>
<big><strong>רגשות משפחתיים</strong></big><br>בדרשתנו לפרשת קדושים ״בחיפוש אחר הזהות היהודית״ כתבתי שהיהדות היא יותר מאתניוּת. היא קריאה לקדוּשה. אולם במובן מסוים אחד יש ביהדות ממד אתני חשוב. המחשה קולעת שלו מספקת אנקדוטה משנות השמונים. ברחבי ניו יורק נתלו אז כרזות ענק ועליהן הסיסמה ״יש לך חבר בבנק צ׳ייס מנהטן״. מתחת אחת מהן, כך סופר, שרבט ישראלי את המילים ״אבל בבנק לאומי יש לך משפחה״. היהודים הם משפחה מורחבת אחת, והם יודעים את זה.
בפרשת בהר הדבר ניכר במיוחד. המצוות החברתיות בה אמורות בלשון משפחתית:
<span class="poetry indentAll">וְכִי תִמְכְּרוּ מִמְכָּר לַעֲמִיתֶךָ אוֹ קָנֹה מִיַּד עֲמִיתֶךָ, אַל תּוֹנוּ אִישׁ אֶת אָחִיו. (ויקרא כה, יד)<br>כִּי יָמוּךְ אָחִיךָ וּמָכַר מֵאֲחֻזָּתוֹ וּבָא גֹאֲלוֹ הַקָּרֹב אֵלָיו וְגָאַל אֵת מִמְכַּר אָחִיו. (שם, כה)<br>וְכִי יָמוּךְ אָחִיךָ וּמָטָה יָדוֹ עִמָּךְ, וְהֶחֱזַקְתָּ בּוֹ; גֵּר וְתוֹשָׁב וָחַי עִמָּךְ. אַל תִּקַּח מֵאִתּוֹ נֶשֶׁךְ וְתַרְבִּית, וְיָרֵאתָ מֵאֱלֹהֶיךָ וְחֵי אָחִיךָ עִמָּךְ. (שם, לה-לו)<br>וְכִי יָמוּךְ אָחִיךָ עִמָּךְ וְנִמְכַּר לָךְ, לֹא תַעֲבֹד בּוֹ עֲבֹדַת עָבֶד. (שם, לט)</span>
״אחיך״, בפסוקים אלה, אין פירושו אח ממש. לעתים משמעו ״קרובך״, אך בדרך כלל הוראתו ״אחד מבני ישראל, כמוך״. זוהי דרך מיוחדת במינה לחשוב על החברה ועל חובותיו של הפרט לזולתו. אנו היהודים איננו רק אזרחיה של אותה מדינה או מאמיניה של אותה דת. אנו חברים באותה משפחה מורחבת. אנחנו – אם באופן ביולוגי, אם בשל בחירה – צאצאיהם של אברהם ושרה. רוב ההיסטוריה שלנו משותפת. בחגים כולנו מעלים את אותם זיכרונות. חושלנו באותו גיא צלמוות. אנחנו יותר מחברים; אנחנו משפחה.
מושג המשפחה הוא יסוד מוסד ביהדות. חִשבו על ספר בראשית, נקודת הזינוק של התורה. היה אפשר לצפות שכתבי הקודש שלנו ייפתחו בספר שיציג את עקרונות האמונה, שיעמיד דוקטרינה דתית, שינסח דוֹגמות. אך לא. ספר בראשית אפילו איננו, בעיקרו, ספר פולמוסי נגד האלילות. זהו ספר על משפחות: בעלים ורעיות, הורים וילדים, אחים ואחיות.
באחד מרגעי המפתח שבתורה, אלוהים עצמו מגדיר את יחסיו עם בני ישראל במונחים משפחתיים. הוא מורה למשה לומר בשמו לפרעה ״בְּנִי בְּכֹרִי, יִשְׂרָאֵל״ (שמות ד, כב). כאשר משה רוצה להסביר לבני ישראל מדוע חובתם להיות קדושים הוא אומר ״בָּנִים אַתֶּם לַה׳ אֱלֹהֵיכֶם״ (דברים יד, א). אם ה׳ הוא אבינו, הנה כולנו אחים ואחיות. הזיקות הקושרות בינינו נטועות בלב לבה של הווייתנו.
הנביאים המשיכו ופיתחו את המטפורה הזו. הנביא הושע מתאר בפסוקים מלבבים את אלוהים כהורה המלמד את ילדו ללכת ומלווהו בהידוסיו הראשונים: ״כִּי נַעַר יִשְׂרָאֵל וָאֹהֲבֵהוּ וּמִמִּצְרַיִם קָרָאתִי לִבְנִי... וְאָנֹכִי תִרְגַּלְתִּי לְאֶפְרַיִם קָחָם עַל זְרוֹעֹתָיו... וָאֶהְיֶה לָהֶם כִּמְרִימֵי עֹל עַל לְחֵיהֶם וְאַט אֵלָיו אוֹכִיל״ (הושע יא, א-ד).
אותו דימוי מופיע גם בפי חז״ל. רבי עקיבא טבע אחד ממטבעות התפילה המפורסמים ביותר, ״אבינו מלכנו״. זהו ביטוי מדויק ומחושב. אלוהים הוא אכן הריבון, המחוקק והשופט שלנו, אך עוד קודם לכן הוא ההורה שלנו ואנחנו ילדיו. על כן אנחנו מאמינים שמידת הרחמים תגבר תמיד על מידת הדין.
הרעיון שהיהודים כולם בני משפחה מורחבת זוכה לביטוי מרשים בהלכות מתנות עניים של הרמב״ם:
<span class="poetry indentAll">כל ישראל והנלווה אליהם כאחים הם, שנאמר ״בָּנִים אַתֶּם לה׳ אֱלֹהֵיכֶם״ (דברים יד, א); אם לא ירחם האח על אחיו, מי ירחם עליו? ולמי עניי ישראל נושאין עיניהן, הֲלגויים ששונאין אותן ורודפים אחריהם? הא אין עיניהן תלויות אלא לאחיהן.<sup class="footnote-marker">1</sup><i class="footnote"><b>משנה תורה</b>, הלכות מתנות עניים י, ב.</i></span>
תחושה זו של קרבה, אחווה וקשרי משפחה עומדת ביסוד התפיסה כי ״כל ישראל ערֵבים זה בזה״. או כמאמרו של רבי שמעון בר יוחאי על עם ישראל, ״לקה אחד מהן – כולן מרגישין״.<sup class="footnote-marker">2</sup><i class="footnote">מכילתא דרשב״י לשמות יט, ו.</i>
מדוע נבנתה היהדות על פי דגם משפחתי זה? טעם ראשון: כדי ללמדנו שה׳ לא בחר אליטה של צדיקים או חבורה של תמימי דעים. הוא בחר משפחה – צאצאי אברהם ושרה – שתתרחב במהלך הדורות. אין למשפחה מתחרים ביצירת המשכיות; והמשכיות, ריבוי דורות, היא תנאי חיוני למימוש התמורות שהיהדות מצפה מהיהודים לחולל בעולם. שום דור יחיד לא היה מחוללן לבדו. מכאן חשיבותה של המשפחה כמקום של חינוך (״וְשִׁנַּנְתָּם לְבָנֶיךָ״) ושל הנחלת הסיפור הלאומי מדור לדור, בייחוד בפסח סביב שולחן הסדר.
טעם נוסף למשפחתיות של היהדות היא שהרגש המשפחתי הוא הזיקה המוסרית הראשונית והחזקה ביותר. ידועה תשובתו של המדען הבריטי ג׳ ב׳ ס׳ הולדיין לשאלה אם היה קופץ לנהר כדי להציל את אָחיו הטובע. הוא ענה, ״לא, אבל הייתי קופץ כדי להציל שני אחים שלי, או שמונה מבני דודיי״. הולדיין התכוון לכך שמחצית המטען הגנטי של אדם זהה לזו של אחיו, ושמינית המטען הגנטי של אדם זהה לזו של בן דודו – ועל כן שני אחים של אדם, או שמונה מבני דודיו, ״שקולים״ לו כביכול. האדם שואף להעביר הלאה את מכלול הגנים שלו, ולכן ״משתלם״ לו להסתכן למען הצלת מטען גנטי השקול, בסך הכול, לשלו. הולדיין התכוון כמובן להמחיש רעיון זה באופן ציורי; איש לא יעשה חשבון כזה ברגע האמת – אך זו המחשה לדחף המשפחתי הטבעי. הרעיון, המכונה ״ברֵרת השאֵרים״, הוא הצורה הבסיסית ביותר של האלטרואיזם האנושי. עמו נולד החוש המוסרי.
זוהי תובנת יסוד, לא רק בביולוגיה אלא גם בתיאוריה המדינית. המשפחה היא משכָּנו הראשוני של האלטרואיזם. בה אנו מעבירים את הגנים שלנו לדור הבא. בה גלומה האפשרות להמשיך את עצמנו לאחר מותנו. אדמונד בֶּרְק כתב כי התחושה של ״קשר אל יחידת המשנה, אהבה למחלקה הקטנה שאליה אנו משתייכים בחברה, היא העיקרון הראשון (הזֶרע כביכול) לרגשי חיבה בתחום הציבורי. זו החוליה הראשונה בשרשרת המצעידה אותנו אל האהבה למולדתנו ולכלל האדם״.<sup class="footnote-marker">3</sup><i class="footnote">אדמנד ברק, <b>מחשבות על המהפכה בצרפת</b>, עברית: אהרן אמיר, ירושלים: הוצאת שלם, תשנ״ט, פרק שני, עמ׳ 62.</i> אלקסיס דה־טוקוויל כתב כי ״כל זמן שנשמר הרגש המשפחתי, מעולם לא היה המתנגד לעריצות בודד לנפשו; הוא הביט סביבו ומצא לו תומכים, ידידי מורשת ושארי בשר״.<sup class="footnote-marker">4</sup><i class="footnote">אלקסיס דה־טוקוויל, <b>הדמוקרטיה באמריקה</b>, עברית: אהרן אמיר, ירושלים: הוצאת שלם, תשס״ח, כרך ראשון, חלק ב, פרק ט: ״על הסיבות העיקריות המסייעות לקיים את הרפובליקה הדמוקרטית בארצות הברית״, עמ׳ 331.</i> הביולוגיה, המוסר והחברה נפגשים. <b>משפחות חזקות הן הבסיס לחברה חופשית</b>. כשהמשפחה חזקה יש תחושת אלטרואיזם הניתנת להרחבה כלפי חוץ: מהמשפחה אל החברים, אל השכנים ואל הקהילה, ומשם אל האומה כמכלול.
תחושת משפחתיות זו היא שהחזיקה את היהודים מקושרים ברשת של ערבות הדדית אף כי נפוצו על פני תבל כולה. האם רשת זו עודה קיימת? לפעמים השסעים בעולם היהודי עמוקים כל כך, והעלבונות שקבוצה אחת מטיחה בחברתה כה גסים, עד שהמתבונן מתפתה לחשוב שהרשת אבדה ואיננה. בשנות החמישים גרס מרטין בובר שהעם היהודי, במובן המסורתי של מושג זה, אינו קיים עוד. כנסת ישראל, אומת הברית העומדת כהוויה אחת לפני האלוהים, איננה. בובר חשב שהקרעים בין יהודים ליהודים – בין דתיים לחילונים, בין אורתודוקסים לשאינם כאלה, בין ציונים ללא־ציונים – פוררו את העם כל כך עד שאבדה תקוות האיחוי.
עמדתו זו התגלתה כנחפזת. היא הופרכה על ידי אותה סיבה עצמה העושה את הזיקה המשפחתית לבסיסית כל כך. אם רבתם עם חבר, מחר הוא לא יהיה עוד חבר שלכם. אבל אם רבתם עם אחיכם, גם מחר הוא יוסיף להיות אחיכם. ספר בראשית מלא בסיפורים של יריבות אחים, אך לא כולם נגמרים באותו אופן. סיפור קין והבל נגמר ברצח הבל. סיפור יעקב ועשו מגיע לשיאו כאשר, לאחר שנים רבות של פרידה, הם נפגשים, מתחבקים והולכים איש איש לדרכו. סיפור יוסף ואֶחיו מתחיל באיבה אך נגמר בסליחה ובפיוס. אפילו המשפחות שתפקודן המשפחתי לוקה מאוד בחסר יכולות לשוב ולהתלכד.
עם ישראל נשאר משפחה. תכופות הוא שסוע, תמיד הוא מתווכח, אבל הוא מלוכד בקשר משותף של גורל. כפי שמזכירה לנו פרשתנו, האדם שנפל ומך הוא אחינוּ (או אחותנו), וידנו היא היד שצריכה לעזור לו לקום.
<h3>בחוקתי</h3>
<h4>דחייתה של הדחייה</h4>
<big><strong>דחייתה של הדחייה</strong></big><br>בנצרות יש היבט מסוים שהיהודים, אם הם רואים את עצמם ישרים, חייבים לדחות – ואף הנוצרים עצמם, בייחוד מאז האפיפיור יוחנן השלושה־עשר, החלו לדחות. הרעיון שיש לדחותו עניינו דחייה; זהו הרעיון שעל פיו אלוהים דחה את העם היהודי מעל פניו מרגע שהופיעה הנצרות.
רעיון זה מוכר במונח ״תיאולוגיית ההחלפה״, והוא הונצח במונחים כגון הכינוי הנוצרי לתנ״ך, ״הברית הישנה״. מונח זה מבקש לומר שהברית בין ה׳ לישראל כבר איננה בתוקף. היא הוחלפה. לפי תפיסה זו, אלוהים איננו רוצה עוד שבני אדם יעבדו אותו בדרך היהודית, באמצעות תרי״ג מצוות, אלא בדרך חדשה, המעוגנת בברית חדשה. העם הנבחר הישן שלו היה צאצאיו הביולוגיים של אברהם, כלומר היהודים; עמו הנבחר החדש הוא צאצאיו הרוחניים של אברהם – כלומר, כביכול, הנוצרים.
תוצאותיה של דוקטרינה זו היו הרסניות. הן תועדו אחרי השואה בידי ההיסטוריון הצרפתי ניצול השואה ז׳יל איזאק. בדורנו הן נסקרו במחקרים מקיפים כגון ספרה של רוזמרי רויטר <b>דת ורצח אח</b> וספרו של ג׳יימס קרול <b>חרבו של קונסטנטינוס</b>.<sup class="footnote-marker">1</sup><i class="footnote">Rosemary Ruether, <i>Faith and Fratricide: The Theological Roots of Anti-Semitism</i>, New York: Seabury Press, 1974; James Carroll, <i>Constantine’s Sword: The Church and the Jews, A History,</i> New York: Mariner Books, 2002.</i> תיאולוגיית ההחלפה אחראית למאות רבות של רדיפת היהודים ונידוים. קריאת מחקרו של ז׳יל איזאק גרמה למֶטאנוֹיה – הִשתַנּוּת הלב – אצל האפיפיור יוחנן השלושה־עשר, וזו הניבה מצדה את מועצת ותיקן 2 (1965-1962) ואת הכרזת ״נוסטרה אאטטה״, אשר שינתה מן היסוד את עמדתה של הכנסייה הקתולית כלפי היהודים.
איני רוצה לדון כאן בהשלכותיה הטרגיות של האמונה ההיא, אלא באי־הלימתה למקורות עצמם. למרבה ההפתעה, פסוקי המפתח בתורה השוללים את האפשרות שאלוהים יחליף אי־פעם את בריתו, נמצאים דווקא בפרשה הקודרת ביותר בתורה: פרשת התוכחה שבפרשת בחוקותיי. מוצגות בה בלא כחל ושרק התוצאות שיהיו לבחירתם של בני ישראל בטוב או ברע. אם ישמרו אמונים לה׳, יבורכו. אבל אם יפרו את בריתם איתו, יבואו עליהם קללות איומות של תבוסה, הרס, חורבן וייאוש. הרטוריקה חסרת רחמים, האזהרות ברורות כשמש, והחיזיון מבעית. ובכל זאת, בסוף רשימת האסונות המזעזעים שייפלו על ישראל, מגיעה הפתעה:
<span class="poetry indentAll">וְאַף גַּם זֹאת, בִּהְיוֹתָם בְּאֶרֶץ אֹיְבֵיהֶם לֹא מְאַסְתִּים וְלֹא גְעַלְתִּים לְכַלֹּתָם לְהָפֵר בְּרִיתִי אִתָּם כִּי אֲנִי ה׳ אֱלֹהֵיהֶם. וְזָכַרְתִּי לָהֶם בְּרִית רִאשֹׁנִים אֲשֶׁר הוֹצֵאתִי אֹתָם מֵאֶרֶץ מִצְרַיִם לְעֵינֵי הַגּוֹיִם לִהְיֹת לָהֶם לֵאלֹהִים. אֲנִי ה׳. (ויקרא כו, מד-מה)</span>
עם ישראל עלול להפר את בריתו עם ה׳, אבל ה׳ לא יפר אותה לעולם. אם יפרו בני ישראל את בריתם הוא יעניש אותם, אבל הוא לא ייטוש אותם. הוא ישפוט אותם בחומרה, אבל לא ישכח את אבותיהם הקדומים שהלכו אחריו ולא יבטל את הברית שכרת איתם. ה׳ איננו מפר הבטחות, גם אם אנו מפרים את הבטחותינו לו.
עיקרון זה הוא אבן יסוד. האמורא שמואל מתאר בתלמוד שיחה בין הגולים היהודים בבבל לבין ישעיהו הנביא:
<span class="poetry indentAll">...באו עשרה בני אדם וישבו לפניו. אמר להן, ״חזרו בתשובה״. אמרו לו, ״עבד שמְכָרוֹ רבו ואשה שגֵרשהּ בעלה, כלום יש לזה על זה כלום?״ אמר לו הקב״ה לנביא, ״לך אמור להן: ׳אֵי זֶה סֵפֶר כְּרִיתוּת אִמְּכֶם אֲשֶׁר שִׁלַּחְתִּיהָ? אוֹ מִי מִנּוֹשַׁי אֲשֶׁר מָכַרְתִּי אֶתְכֶם לוֹ? הֵן בַּעֲו‍ֹנֹתֵיכֶם נִמְכַּרְתֶּם וּבְפִשְׁעֵיכֶם שֻׁלְּחָה אִמְּכֶם׳״ (ישעיהו נ, א).<sup class="footnote-marker">2</sup><i class="footnote">סנהדרין קה ע״א.</i></span>
שמואל שם בפיהם של הגולים טענה שלימים השמיע ברוך שפינוזה: היציאה לגלות מפסיקה את יחסי הברית בין ה׳ לבין ישראל, כפי שגירושים הם סיום היחסים בין הבעל לאשתו וכפי שמכירת עבד בידי אדונו מנתקת את המחויבות שלהם זה לזה. ה׳ נעשה אדונם ומלכם של בני ישראל כאשר הציל אותם ממצרים – ועכשיו, כשהחזיר אותם מחירות לעבדות, הוא נטש אותם והכפיפם לשלטונו של מלך אחר, מלך בבל; כמוהו כבעל שגירש את אשתו וכאדון שמכר את עבדו לאדון אחר.
טענה זו מופרכת בפסוק שה׳ הורה לישעיהו לומר: ״אֵי זֶה סֵפֶר כְּרִיתוּת אִמְּכֶם אֲשֶׁר שִׁלַּחְתִּיהָ? אוֹ מִי מִנּוֹשַׁי אֲשֶׁר מָכַרְתִּי אֶתְכֶם לוֹ?״ האם נתתי לכם גט? האם נבוכדנצר מלך בבל הוא בעל חוב שאמכור לו אתכם? לא ולא: ״הֵן בַּעֲו‍ֹנֹתֵיכֶם נִמְכַּרְתֶּם וּבְפִשְׁעֵיכֶם שֻׁלְּחָה אִמְּכֶם!״ זו גם משמעותה של ההבטחה בסוף פרשת התוכחה: ״וְאַף גַּם זֹאת, בִּהְיוֹתָם בְּאֶרֶץ אֹיְבֵיהֶם לֹא מְאַסְתִּים... לְהָפֵר בְּרִיתִי אִתָּם, כִּי אֲנִי ה׳ אֱלֹהֵיהֶם״. ה׳ עלול לשלוח את עם ישראל לגלות, אך העם יישאר עַמו והוא יחזירו לארצו.
כזו היא גם נבואתו של ירמיהו על נצחיות בריתו של ה׳ עם ישראל; נטישת ישראל, אומר ירמיהו, היא מן הנמנע. היא אפשרית באותה מידה שביטול חוקי הטבע אפשרי:
<span class="poetry indentAll">כֹּה אָמַר ה׳, נֹתֵן שֶׁמֶשׁ לְאוֹר יוֹמָם,<br>חֻקֹּת יָרֵחַ וְכוֹכָבִים לְאוֹר לָיְלָה,<br>רֹגַע הַיָּם וַיֶּהֱמוּ גַלָּיו –<br>ה׳ צְבָאוֹת שְׁמוֹ:<br>״[רק] אִם יָמֻשׁוּ הַחֻקִּים הָאֵלֶּה מִלְּפָנַי״, נְאֻם ה׳,<br>״גַּם זֶרַע יִשְׂרָאֵל יִשְׁבְּתוּ מִהְיוֹת גּוֹי לְפָנַי כָּל הַיָּמִים״.<br>כֹּה אָמַר ה׳: ״[רק] אִם יִמַּדּוּ שָׁמַיִם מִלְמַעְלָה<br>וְיֵחָקְרוּ מוֹסְדֵי אֶרֶץ לְמָטָּה,<br>גַּם אֲנִי אֶמְאַס בְּכָל זֶרַע יִשְׂרָאֵל עַל כָּל אֲשֶׁר עָשׂוּ״,<br>נְאֻם ה׳. (ירמיהו לא, לד-לו)</span>
דחייתה של הדחייה היא נושא מרכזי בתורה, ובתנ״ך בכלל. כאשר אלוהים רואה שהארץ מלאה חמס הוא פוסל את האנושות ומציל רק את נוח – אך לאחר המבול הוא גומר בלבו: ״לֹא אֹסִף לְקַלֵּל עוֹד אֶת הָאֲדָמָה בַּעֲבוּר הָאָדָם כִּי יֵצֶר לֵב הָאָדָם רַע מִנְּעֻרָיו, וְלֹא אֹסִף עוֹד לְהַכּוֹת אֶת כָּל חַי כַּאֲשֶׁר עָשִׂיתִי״ (בראשית ח, כא). זו הפעם הראשונה שהוא דוחה את רעיון הדחייה.
ואז באה סדרה של יריבויות אחים. הברית עם אברהם עוברת ליצחק ולא לישמעאל, ליעקב ולא לעשָׂו. אבל אלוהים שומע את בכיים של הגר וישמעאל, והתורה רומזת שהוא שומע גם את עשו, שכן מאוחר יותר הוא מצווה ״לֹא תְתַעֵב אֲדֹמִי כִּי אָחִיךָ הוּא״ (דברים כג, ח; האדומים הם צאצאי עשו). בספר שמות ה׳ מקים את מנהיגיו הרוחניים של עם ישראל, משה, אהרן ומרים, דווקא מקרב שבט לוי – השבט שיעקב קילל על ערש דווי, אותו ואת שבט שמעון: ״בְּסֹדָם אַל תָּבֹא נַפְשִׁי... אָרוּר אַפָּם כִּי עָז וְעֶבְרָתָם כִּי קָשָׁתָה״ (בראשית מט, ו-ז). מעכשיו והלאה כל ישראל נבחרים. זו דחייתה השנייה של הדחייה.
אפילו כאשר בני ישראל מתייסרים בגלות, ״בְּאֶרֶץ אֹיְבֵיהֶם״, הם עדיין בני עם הברית – ברית שה׳ לא יפר מפני שה׳ לא ייטוש את עמו. הם אולי לא יהיו נאמנים לו, אך הוא תמיד יהיה נאמן להם. זו הדחייה השלישית של הדחייה. היא אמורה בפרשתנו, והיא שבה ומהדהדת בנבואותיהם של ישעיהו, ירמיהו ויחזקאל; היא מושכל יסוד באמונתנו באל השומר את הבטחתו.
וכך, הרעיון שתיאולוגיית ההחלפה מבוססת עליו – שאלוהים דוחה את עמו מפני שעמו דחה אותו – הוא רעיון שאין לו מקום במונותיאיזם מבית מדרשו של אברהם. ה׳ שומר את הבטחתו גם אם הצד השני מפר את הבטחתו לה׳. ה׳ אינו נוטש את עמו ולא ייטוש אותו. בריתו עם אברהם, שבמעמד הר סיני נוצק בה תוכן, ואשר שבה ונתחדשה מאז בכל צומת מכריע בהיסטוריה של עם ישראל, עומדת במלוא תוקפה. היא אינה בת צמצום, אינה בת סיוג ואינה בת הפרה.
״הברית הישנה״ איננה ישנה. בריתו של אלוהים עִם עַם ישראל עדיין חיה, עדיין איתנה. ההכרה בעובדה זו שינתה את היחסים בין הנוצרים ליהודים, וסייעה לשים קץ למאות על מאות של דמעות.
<h4>"אנחנו העם"</h4>
<big><strong>״אנחנו העם״</strong></big><br>בלב המאפליה של פרשת התוכחה, בתוככי יער הקללות הנוראות ביותר שהושמעו אי־פעם לְאומה כאזהרה, מצאו חכמינו עורק של זהב טהור.
משה מתאר בדברי האלָה אומה הנסה מפני אויביה ואפילו מפני צל צִלם:
<span class="poetry indentAll">וְהֵבֵאתִי מֹרֶךְ בִּלְבָבָם בְּאַרְצֹת אֹיְבֵיהֶם, וְרָדַף אֹתָם קוֹל עָלֶה נִדָּף וְנָסוּ מְנֻסַת חֶרֶב וְנָפְלוּ וְאֵין רֹדֵף. וְכָשְׁלוּ אִישׁ בְּאָחִיו כְּמִפְּנֵי חֶרֶב, וְרֹדֵף אָיִן, וְלֹא תִהְיֶה לָכֶם תְּקוּמָה לִפְנֵי אֹיְבֵיכֶם. (ויקרא כו, לו-לז)</span>
איזה דבר טוב אפשר למצוא בחזון בלהות זה, שבו חרב האויב מהלכת אימים כל כך עד שאפילו קול עלה נידף דומה על העם כקול מלחמה ויוצר מנוסת בהלה? אולם חז״ל דרשו: ״וְכָשְׁלוּ אִישׁ בְּאָחִיו – איש בעוון אחיו; מלמד שכולן ערֵבים זה בזה״.<sup class="footnote-marker">1</sup><i class="footnote">ספרא שם; סנהדרין כז ע״ב; שבועות לט ע״א.</i>
מדרש פליאה הוא. האם דווקא פסוקי הקללה הללו דרושים להוכחת עיקרון כה יסודי? הרי התורה כולה מעידה כי כל ישראל ערבים זה בזה. כאשר משה מדבר על הגמול של שמירת הברית עם ה׳, הוא מדבר אל העם כאל קולקטיב התלוי כולו במעשיהם של היחידים החברים בו. דוגמה מובהקת לכך היא פתיחת פרשת השבוע שלנו. ״אִם בְּחֻקֹּתַי תֵּלֵכוּ וְאֶת מִצְו‍ֹתַי תִּשְׁמְרוּ וַעֲשִׂיתֶם אֹתָם – וְנָתַתִּי גִשְׁמֵיכֶם בְּעִתָּם וְנָתְנָה הָאָרֶץ יְבוּלָהּ״ (ויקרא כו, ג-ד). הגמול הוא גשמים לכולם, יבול לכולם, וכן הלאה וכן הלאה ברכוֹת חקלאיות קיבוציות. כל הברכות האמורות לבני ישראל מלמדות כי יש להם אחריות משותפת, ערבות הדדית, גורל אחד, ייעוד לאומי. מדוע לחפש את העיקרון הזה דווקא בקללות?
התשובה מתחילה בכך שעצם רעיון הערבות ההדדית, הרעיון שגורלות היחידים בחברה קשורים זה בזה, איננו ייחודי ליהדות. הדבר נכון לאזרחיה של כל מדינה. אם הכלכלה פורחת, רוב הציבור נהנה. אם יש מיתון, רוב הציבור סובל. אם שכונה היא מוכת פשע, תושביה מפחדים ללכת ברחוב. אם יש חוק וסדר, והאנשים אדיבים זה לזה ובאים האחד לעזרת רעהו, יש תחושת רווחה כללית. אנחנו בעלי חיים חברתיים, ואת אופקֵי האפשרויות שלנו משרטטות החברה והתרבות שאנו חיים בהן.
כל זה נכון גם לעם ישראל, כל עוד ישראל היא אומה על אדמתה. אך מה אם יבואו על עם ישראל חורבן וגלות, ובניו ייזָרו על פני תבל? עם ישראל יאבד את כל המאפיינים המקובלים של אומה. הוא לא יחיה במקום אחד. בניו לא ידברו שפת יום־יום אחת. ראו, למשל, שניים ממאורות התורה הבולטים של ימי הביניים: רש״י ומשפחתו חיו באירופה הנוצרית ודיברו צרפתית, ואילו הרמב״ם התגורר במצרים המוסלמית ודיבר וכתב ערבית.
גם גורלם של היהודים חדל להיות משותף בגלות. בשעה שיהודי צפון אירופה היו נתונים לרצח ולמשיסה מצד הצלבנים, יהודי ספרד נהנו מתור הזהב שלהם. בשעה שיהודי ספרד גורשו ונאלצו לנדוד סביב העולם כפליטים, יהודי פולין נהנו מרגע נדיר של סובלנות. באיזה מובן אפוא כל ישראל הגולים ערבים זה בזה? מה עושה אותם לאומה? כשאלתו של בעל מזמור קלז בתהלים: ״אֵיךְ נָשִׁיר אֶת שִׁיר ה׳ עַל אַדְמַת נֵכָר?״
רק שני מקומות בתורה מדברים על מצבו של עם ישראל בעת כזאת. אלה הם קטעי הקללות שבשתי פרשיות התוכחה, זו שבפרשתנו וזו שבפרשת כי תבוא. רק פרשיות אלו מדברות בפירוט על זמן של גלות ותפוצה, של הימצאות ״נִדַּחֲךָ בִּקְצֵה הַשָּׁמָיִם״ (דברים ל, ד). בין שתי פרשיות הקללה יש שלושה הבדלים עיקריים. הפרשה בויקרא אמורה בלשון רבים, והפרשה בדברים בלשון יחיד. הקללות בויקרא נאמרות בפי אלוהים, ואילו בדברים זוהי נבואה האמורה בפי משה. בפרשה בדברים שולט השחור־משחור עד המילה האחרונה ממש: ״וְהִתְמַכַּרְתֶּם שָׁם לְאֹיְבֶיךָ לַעֲבָדִים וְלִשְׁפָחוֹת וְאֵין קֹנֶה״ (דברים כח, סח), ולעומת זאת הפרשה שבספר ויקרא מובילה בסיומה אל פתח של תקווה גדולה:
<span class="poetry indentAll">וְאַף גַּם זֹאת, בִּהְיוֹתָם בְּאֶרֶץ אֹיְבֵיהֶם לֹא מְאַסְתִּים וְלֹא גְעַלְתִּים לְכַלֹּתָם לְהָפֵר בְּרִיתִי אִתָּם, כִּי אֲנִי ה׳ אֱלֹהֵיהֶם. וְזָכַרְתִּי לָהֶם בְּרִית רִאשֹׁנִים אֲשֶׁר הוֹצֵאתִי אֹתָם מֵאֶרֶץ מִצְרַיִם לְעֵינֵי הַגּוֹיִם, לִהְיֹת לָהֶם לֵאלֹהִים; אֲנִי ה׳. (ויקרא כו, מד-מה)</span>
אפילו בשעתו הקשה ביותר של עם ישראל מובטח לו בספר ויקרא שהוא לא יישמד ושאלוהים לא ידחה אותו. הברית תישאר בתוקפה ותנאיה לא יפוגו. פירוש הדבר הוא שהיהודים יישארו קשורים זה לזה באותן זיקות של ערבות הדדית שקשרו ביניהם בעת שישבו על אדמתם; שכן המקשר ביניהם והמאחד אותם לאומה הוא הברית, אותה ברית הקושרת אותם לאלוהים. לפיכך, אפילו כאשר ייכשלו איש ברעהו במנוסתם המדומה מאויביהם, הם יישארו כרוכים בערבות הדדית. הם עדיין יהיו אומה בעלת גורל וייעוד משותפים.
זהו רעיון נדיר ומיוחד, והוא מאפיינה הייחודי של פוליטיקת הברית. מושג הברית נעשה יסוד מוסד בתרבות הפוליטית של המערב בעקבות הרפורמציה. הוא עיצב את השיח הפוליטי בשווייץ, בהולנד, בסקוטלנד ובאנגליה במאה השבע־עשרה, כאשר המצאת הדפוס והתפשטות האוריינות גרמו לציבור הרחב להתוודע לראשונה לתנ״ך (ל״ברית הישנה״, כפי שהוא נקרא שם). מהתנ״ך למדו בני העמים האלה שיש להתנגד לרודנים, שאסור למלא פקודות בלתי חוקיות, ושמקור הסמכות של המלכים אינו אלוהים אלא הסכמתם של הנשלטים.
בערכים אלה החזיקו גם אבותיה המייסדים של ארצות הברית – בהבדל אחד: באמריקה הם לא נמוגו עם הזמן, כפי שקרה באירופה. התוצאה היא שארצות הברית היא המדינה היחידה כיום שרעיון הברית מעצב בה את השיח הפוליטי.
דוגמאות מובהקות לכך הם שני נאומי השבעה של נשיאים ביובל השנים האחרון: לינדון ג׳ונסון בֹ־1965, וברק אובמה בהיכנסו לכהונתו השנייה ב־2013. בשניהם נעשה שימוש באמצעי הספרותי המקראי של חזרה משמעותית (תמיד במספר אי־זוגי: שלוש פעמים, או חמש, או שבע). ג׳ונסון הזכיר את רעיון הברית חמש פעמים. אובמה התחיל חמש פסקאות בנאומו בביטוי שהוא מרעיונות המפתח של פוליטיקת הברית, ביטוי שמדינאים בריטים, למשל, אף פעם אינם משתמשים בו: ״אנחנו העם״.
בחברות המושתתות על ברית, העם בכללותו הוא האחראי, בחסות אלוהים, לגורלה של האומה. כדבריו של הנשיא ג׳ונסון, ״גורלנו כאומה ועתידנו כעם מונחים לא על כתפי אזרח אחד, אלא על כל האזרחים״. ובמילותיו של אובמה, ״לכם ולי, כאזרחים, יש הכוח לקבוע את מגמת פניה של ארצות הברית״. זוהי תמצית מהותה של הברית: כולנו כלולים בה ביחד. האומה אינה נחלקת לשולטים ונשלטים. כולנו, בריבונות האל, ערבים זה בזה.
זו אינה אחריות בלתי מוגבלת. היהדות רחוקה מהתפיסה הגורפת, וחסרת המשמעות בפועל, של ״אחריות מוחלטת״ שהציג ז׳אן פול סארטר בספרו הגדול <b>הישות והאָין</b>:
<span class="poetry indentAll">המסקנה המהותית מהערותינו עד כה היא שהאדם, היות שנגזר עליו להיות חופשי, נושא על כתפיו את כובד העולם כולו ואחראי לעולם ולעצמו כדרך חיים.<sup class="footnote-marker">2</sup><i class="footnote">Jean-Paul Sartre, <i>Being and Nothingness</i>, trans. Hazel Barnes, New York: Philosophical Library, 1966, p. 707.</i></span>
על פי היהדות, אנו אחראים רק למה שהיה בידינו למנוע ולא מנענו. כך מנסח זאת התלמוד:
<span class="poetry indentAll">כל מי שאפשר למחות לאנשי ביתו ולא מיחה – נתפס על אנשי ביתו. באנשי עירו – נתפס על אנשי עירו. בכל העולם כולו – נתפס על כל העולם כולו.<sup class="footnote-marker">3</sup><i class="footnote">שבת נד ע״ב.</i></span>
זוהי נוסחה ממוקדת יותר, מעשית יותר – ודווקא משום כך חזקה ומרשימה. היהדות מיישמת אותה באופן ייחודי, שכן היא חלה על עם המפוזר בעולם והמאוחד רק על ידי הברית שאבותיו כרתו עם אלוהים בהר סיני. אך כאמור, היא ממשיכה להניע גם את השיח הפוליטי האמריקני. היא מלמדת אותנו שכולנו אזרחים שווים ברפובליקה של האמונה, ושאחריות אינה דבר שאפשר להניח לפתחם של ממשלות ונשיאים, אלא היא שייכת לכל אחד מאיתנו, ירצה או לא ירצה. כן, שומרֵי אחֵינו אנחנו.
נושא המנהיגות צף פעמים רבות בדרשותינו, מפני שאני סבור כי הוא נוגע לכולנו: <b>כולנו נקראים להיות מנהיגים</b>. לכאורה, הדבר אינו מתקבל על הדעת: אם כולם מנהיגים, אף אחד אינו מנהיג. שכן אם כולם מנהיגים, מי נשאר להיות מונהג? מושג הברית מיישב את הסתירה. לטענתי, מנהיגות היא קבלת אחריות. על כן, אם כולנו אחראים איש לרעהו, כולנו נקראים להיות מנהיגים, כל אחד בחוג השפעתו: המשפחה, הקהילה, הארגון או מעגל רחב יותר.
לפעמים יוזמה קטנה של קבלת אחריות מחוללת גדולות ונצורות במעגלים מתרחבים. בשלהי הקיץ של 1999 הייתי בפרישטינה לצורך הכנת תכנית טלוויזיה על קוסובו שלאחר המלחמה. ראיינתי את הגנרל סר מייקל ג׳קסון, שהיה מפקד כוחות נאט״ו. להפתעתי הוא הודה לי על מה ש״העם שלי״ עשה. הקהילה היהודית קיבלה על עצמה להפעיל את 23 בתי הספר היסודיים שבעיר. זו הייתה, לדברי הגנרל, התרומה המשמעותית ביותר שניתנה לרווחתה של העיר. כאשר 800 אלף איש הופכים לפליטים ואז שבים לבתיהם, הסימן המעודד ביותר לכך שהחיים שבים למסלולם הוא שבתי הספר פתוחים במועד. ועל כך, אמר המרואיין שלי, אנו חבים תודה לעם היהודי.
כשפגשתי בהמשך אותו יום את ראש הקהילה היהודית שאלתי אותו כמה יהודים היו באותה עת בפרישטינה. תשובתו: אחד־עשר. הסיפור, כפי שגיליתי מאוחר יותר, היה מרתק. כשהחל העימות בקוסובו שלחה לשם מדינת ישראל צוות רפואי לעזרת הפליטים האלבנים מקוסובו. הצוות הישראלי הבחין מיד במה שנעלם מעיניהם של אנשי סוכנויות הסיוע הבין־לאומיות שפעלו שם. הללו, שלא במפתיע, התמקדו במבוגרים. איש לא עבד עם הילדים. והילדים, רדופי טראומת המלחמה ורחוקים מבתיהם, החלו לצאת משליטה.
הרופאים הישראלים התקשרו ארצה וביקשו לשלוח מתנדבים צעירים. כמעט כל תנועות הנוער בישראל, מהחילוניות ביותר עד הדתיות ביותר, שלחו צוותים של מדריכי נוער לפרקי זמן של שבועיים. הללו עבדו עם הילדים וארגנו מחנות קיץ, תחרויות ספורט, אירועי תיאטרון ומוזיקה וכל דבר אחר שחשבו שיוכל להנעים לילדים את גלותם הארעית ולהקהות את עוקץ הטראומה. האלבנים הקוסוברים היו מוסלמים, ולרבים מבני הנוער הישראלים זו הייתה פגישה ראשונה עם ילדים בני דת אחרת.
המבצע זכה להוקרה רבה מצד יוניצ״ף, סוכנות האו״ם למען ילדים. בעקבות זאת התבקש ״העם היהודי״ – ישראל, הג׳וינט וארגונים יהודיים נוספים – לפקח על החזרתה של מערכת החינוך בפרישטינה למסלול.
המקרה ההוא לימד אותי על הכוח שיש לחסד כאשר הוא חוצה גבולות של אמונה. הוא הראה גם מה גדולה השפעתה המעשית של אחריות קולקטיבית. יהדות העולם קטנה, אולם החוטים הבלתי נראים של האחריות ההדדית גרמו לכך שקהילה יהודית זערורית הצליחה לגייס את העם היהודי ברחבי העולם, וביחד להגיע להישגים מוסריים שהיו נחשבים יוצאי דופן גם אילו השיגה אותם אומה גדולה עשרות מונים. כשעם ישראל משלב זרועות באחריות קיבוצית, נוצר כוח אדיר של טוב.
<h4>ידיעת הייעוד</h4>
<big><strong>ידיעת הייעוד</strong></big><br>סמארטפונים יודעים לעשות דברים מדהימים. דוגמה מצוינת לכך היא ווייז, מערכת הניווט השיתופי הישראלית שנרכשה בידי גוגל ב־2013. אבל יש דבר אחד שאפילו ווייז אינו יודע לעשות. הוא יכול לומר לכם איך להגיע, אבל לא לאן. לאן – אתם צריכים להחליט בעצמכם.
ההחלטה החשובה ביותר שאנו יכולים להחליט בימי חיינו היא לאן אנחנו שואפים להגיע. בלי תחושה של ייעוד ושל יעד, חיֵינו אובדי דרך. אם איננו יודעים לאן אנחנו רוצים ללכת, לא נגיע למחוז חפצנו גם אם ניסע במהירות הבזק. ובכל זאת, יש אנשים העוסקים חודשים ארוכים בתכנון חופשה ואינם מקדישים ולו יום אחד לתכנון חייהם. הם פשוט נותנים לחיים לקרות.
הדבר נכון באשר ליחיד, וגם באשר לאומה. וזה עניינה של פרשתנו. הקב״ה, בפי משה, מעמיד את הבחירה הנוקבת. ״אִם בְּחֻקֹּתַי תֵּלֵכוּ וְאֶת מִצְו‍ֹתַי תִּשְׁמְרוּ וַעֲשִׂיתֶם אֹתָם, וְנָתַתִּי גִשְׁמֵיכֶם בְּעִתָּם וְנָתְנָה הָאָרֶץ יְבוּלָהּ וְעֵץ הַשָּׂדֶה יִתֵּן פִּרְיוֹ... וְנָתַתִּי שָׁלוֹם בָּאָרֶץ וּשְׁכַבְתֶּם וְאֵין מַחֲרִיד״ (ויקרא כו, ג-ו). לעומת זאת, ״וְאִם לֹא תִשְׁמְעוּ לִי וְלֹא תַעֲשׂוּ אֵת כָּל הַמִּצְו‍ֹת הָאֵלֶּה״ (שם, יד), יתחולל אסון. הקללות המפורטות כאן באריכות הן מן התיאורים המבעיתים ביותר במקרא. דיוקנו של חורבן לאומי נורא.
הפרשה כולה, הברכות וגם הקללות, יכולה להתפרש כטבעית וכעל־טבעית. על פי הפרשנות העל־טבעית, גורלו של עם ישראל, לפחות בימי המקרא, היה תוצאה ישירה של מידת נאמנותו לתורה. אלוהים התערב שוב ושוב בהיסטוריה, באורח נסי, כדי לגמול טוב על טוב ורע על רע. כל שנה של שלווה ושגשוג הייתה פרי שמיעה בקול ה׳. כך הבינו נביאי ישראל את ההיסטוריה.
אך אפשר להבין את הפרשה גם במישור הטבעי. על פי קריאה כזו, ההשגחה האלוהית פועלת דרכנו, בתוכנו. בני ישראל בארץ ישראל יהיו תמיד מוקפים באימפריות ובאויבים גדולים וחזקים מהם. הם תמיד יהיו תלויים בחסדיו המתעתעים של הגשם, בלי מקור מים קבוע ויציב דוגמת הנילוס, הפרת והחידקל. לפיכך, תמיד ימצאו את עצמם תולים עיניהם בשמים. גם יהודים חילונים מבינים זאת לא פעם; הידוע שבהם דוד בן־גוריון, והוא אמר, ״בישראל, כדי להיות ריאליסט צריך להאמין בנסים״.
גם על פי הבנה זו חייו של עם ישראל הם יוצאי דופן – אבל יוצאי דופן באופן טבעי. הם נקבעים בדבר ה׳, אבל ה׳, מבחינה זו, אינו שר ההפתעות של ההיסטוריה, אלא מורה המלמד אותנו לחיות באופן שנתברך בו. התורה היא מערכת הנחיות לחיים מאת מעצבם של החיים. לכך מכוון ספר הזוהר באומרו שבראשית הזמנים הקב״ה ״הסתכל בתורה וברא את העולם״. חיים על פי התורה פירושם, על פי תפיסה זו, התאמה עצמית לכוחות המאפשרים לאדם שגשוג – בייחוד אם אתם בנים לעם קטן המוקף אויבים.
המיוחד בחברה שהתורה משרטטת הוא שבחברה זו כל יחיד חשוב. הצדק צריך להיעשות ולהיראות. העשיר אינו יכול לקנות זכויות יתר, והאביון אינו מושלך לקרן זווית. בחגים הלאומיים מקפידים שכולם ישתתפו – ובפרט היתום, הגר והאלמנה. חלק מן התבואה והיבול מוקצה למי שאין לו. מעסיקים נדרשים לנהוג בשכיריהם בהגינות וברגישות. אמנם עדיין קיימת עבדות, אבל ליום אחד מדי שבוע העבדים נהנים מאותו חופש שאדוניהם נהנים ממנו. פירושם של כל אלה הוא שלכל אדם יש ״מניות״ בחברה – ועל כן הוא יהיה מוכן, בעת צרה, למסור עליה את נפשו. כשבני ישראל נלחמו, הם לא גויסו בשוט כהמון עבדים כדי לשפוך את דמם על האדרת שמו של השליט. הם נלחמו למען קבוצת השייכות שלהם, למען עצמם וקהילתם, ועל כן הצליחו להדוף צבאות גדולים מצבאם ומדינות הגדולות ממדינתם שבעתיים.
וחשוב מכך, בחברה הזו יש ייעוד ויעד. על זאת נסבה המילה השוזרת את פרשת הקללות כפזמון חוזר, ״קרי״. שבע פעמים מופיעה המילה בפרשה, ואלו הן הופעותיה היחידות בתנ״ך כולו. ״וְאִם בְּזֹאת לֹא תִשְׁמְעוּ לִי וַהֲלַכְתֶּם עִמִּי בְּקֶרִי. וְהָלַכְתִּי עִמָּכֶם בַּחֲמַת קֶרִי וְיִסַּרְתִּי אֶתְכֶם אַף אָנִי שֶׁבַע עַל חַטֹּאתֵיכֶם״ (כו, כז-כח). פירושים רבים ניתנו למילה זו. אונקלוס תרגמה ״בְּקַשְׁיוּ״, כלומר בהקשיית הלב. רב סעדיה גאון זיהה קרי עם מרי, מרדנות. עוד מפרשים דיברו על ״גבורה וניצוח״, או על לשון איבה ועוינות. אולם רש״י מצטט את ״רבותינו״ שהסבירו את המונח כ״עראי, במקרה, שאינו אלא לפרקים״. הרמב״ם אף הוא (ובמידה זו או אחרת גם חזקוני, הרשב״ם ואבן עזרא) סבר שהמילה קשורה ל״מקרה״. משמעות הפסוקים שציטטנו ומקביליהם היא, אפוא, ״אם תאמינו שמה שקורה לכם מתרחש במקרה, אשאיר את גורלכם בידי המקרה״.
ואם כן, ספר ויקרא חוזר סמוך לסופו אל מילות הפתיחה שלו, ומעמיד בחירה גורלית בין קריאה לבין קרי; בין <b>מקרא</b> לבין <b>מקרה</b>; בין ראיית החיים כקריאה, כזימון, כייעול, לבין ראייתם כמקרה, כהתרחשות אקראית חסרת משמעות.
מה שנכון לגבי אומה נכון, כאמור, באשר ליחיד. אם אתם מפרשים את הקורות אתכם כמקרה גרידא, המקריות אכן תשלוט בחייכם. לכך מכוון מאמר חז״ל ״כל מקום שנאמר ׳ויהי׳ אינו אלא לשון צער״.<sup class="footnote-marker">1</sup><i class="footnote">מגילה י ע״ב.</i> אם בעיניכם הדברים פשוט ״נהיים״, אם אתם מניחים לדברים פשוט ״לקרות״, תהיו גם אתם נתונים לגחמות הגורל ולשיגיונותיהם של אחרים. אך אם אתם מאמינים שאתם נמצאים פה בשביל איזו תכלית, חייכם ייטענו במוכוונות אל התכלית הזו. האנרגיות שלכם יתמקדו. תחושת השליחות תיתן לכם כוח. ותפעלו גדולות.
זוהי התובנה המיוחדת שהיהודים הביאו לעולם. להבדיל מהעמים האחרים בזמנם, ומהאתיאיסטים בזמננו, הם לא האמינו שהמקרה שולט בעולם לבדו. האם היה זה מקרה ותו לא שתנודה אקראית בשדה הקוונטי חוללה את המפץ הגדול והביאה את היקום לידי קיום? רק במקרה התארגן היקום כולו בהתאם לכל ששת הקבועים המתמטיים החיוניים להיווצרות הכוכבים וכוכבי הלכת והיסודות הכימיים הנחוצים להופעת חיים? רק במקרה נוצרו חיים מחומר דומם? רק מקרה הוא שבין כל מאה מיליון צורות החיים שהתקיימו ושמתקיימות בכדור הארץ יש רק אחת, הומו ספיינס, המסוגלת לשאול ״למה״?
תפיסת העולם כמקרה אינה סותרת את עצמה. היא מתיישבת עם כל הידע המדעי שיש לנו כיום, ואולי עם כל הידע המדעי שיהיה לנו אי־פעם. זהו העולם כקרי. אנשים רבים חושבים בצורה הזו. כך היה תמיד. על פי התפיסה הזו אין שום ״לָמה״, לא לעמים ולא ליחידים. החיים פשוט קורים. אנחנו כאן במקרה. היהודים האמינו אחרת. היטיב לתאר זאת דווקא ההיסטוריון הקתולי פול ג׳ונסון:
<span class="poetry indentAll">אין עוד עם שדָבַק כיהודים באמונה שלהיסטוריה יש תכלית ולאנושות יש ייעוד. בשלב מוקדם מאוד בקיומם הקיבוצי האמינו בני ישראל שהם גילו תכנית אלוהית למין האנושי, תכנית שהם עצמם קבוצת הניסוי שלה. הם מילאו את תפקידם בקפדנות עצומה. הם דבקו במשימה בעקשנות הרואית גם לנוכח ייסורי שאוֹל. רבים מהם מחזיקים באמונה זו עד היום. אחרים המירו אותה במאמצים עילאיים לקדם את העולם באמצעים אנושיים. החזון היהודי היה לאב־טיפוס של עוד חזונות נשגבים לאנושות, השואפים לגאולה אלוהית או אנושית. היהודים הם אפוא עמוד הציר של המאמץ לנסוך על חיי האדם הוד של ייעוד.<sup class="footnote-marker">2</sup><i class="footnote">Paul Johnson, <i>A History of the Jews</i>, London: Weidenfeld &amp; Nicolson, 1987, p. 4.</i></span>
האנשים המשנים את העולם הם המאמינים שלחיים יש תכלית, כיוון, ייעוד. הם יודעים לאן הם רוצים ללכת ומה הם רוצים להשיג. במקרה של היהדות, תכלית זו ברורה: ליצור בלב הישימון האנושי נווה מדבר המוכיח שחופש וסדר יכולים להתקיים בצוותא חדא, שאפשר לקיים חברת מופת של דאגה לחלשים ועזרה לנזקקים, שתיתכן חברה שבניה ענווים דיים לייחס את הצלחותיהם לאלוהים ואת כישלונותיהם לעצמם, מקום שבו אנו מוקירים את החיים, באשר הם מתנת האל, ומשתדלים בכל כוחנו לעשותם קדושים. בקיצור – להיות מופת עולמי להפך הגמור מהאלימות והאכזריות שנוקטים כיום אי אלה קיצונים דתיים בשם אלוהים.
אולם כדי לקיים את המופת הזה נדרשת מאיתנו תחושה של ייעוד משותף. זו הבחירה שה׳, בפי משה נביאו, העמיד בפני בני ישראל. מקרה או מקרא? האם החיים סתם קורים, או שהם קריאה מאלוהים ליצור יופי מוסרי ורוחני שיגאל את האנושיות שלנו מהמרוץ האכזרי אל הכוח? ״לנסוך על חיי האדם הוד של ייעוד״, כתב ג'ונסון: היהודים נקראו להראות לעולם כולו כיצד עושים זאת.
<h3>במדבר</h3>
<h4>ההזדמנות הרביעית</h4>
<big><strong>ההזדמנות הרביעית</strong></big><br>חומש במדבר מחזיר אותנו אל סיפור העלילה שעזבנו לקראת סוף חומש שמות. בני ישראל יצאו ממצרים אל הר סיני, שם קיבלו את התורה ועשו את עגל הזהב. שם נסלח להם לאחר תחנוניו של משה, ושם הם גם בנו את המשכן וחנכוהו בראש חודש ניסן, כמעט שנה אחרי היציאה ממצרים. עכשיו, כעבור חודש, הם מוכנים לצאת לדרך, לחלקו הבא של המסע: מסיני אל הארץ המובטחת.
והנה – עיכוב משונה בסיפור. עשרה פרקים עוברים עד שבני ישראל מתחילים סוף סוף במסע (במדבר י, לג). תחילה בא מפקד אוכלוסין. ואז מופיעים פירוט של היערכות השבטים סביב אוהל מועד; דיווח ארוך על הלוויים למשפחותיהם ועל תפקידיה של כל משפחה; מצוות שעניינן טהרת המחנה ומעילה, דין סוטה ודיני הנזיר; קרבנות הנשיאים בחנוכת המזבח וקידוש הלוויים; ועוד מצוות והנחיות הקשורות להתכוננות למסע. רק אז יוצאים בני ישראל לדרך. מדוע דרושה שרשרת ארוכה זו של סטיות לכאורה מן העלילה?
קל לחשוב על התורה כעל ספר המגולל מאורעות בסדר התרחשותם, ומשבץ בסיפור זה קטעים שעניינם מצוות. התורה היא, לפי הסתכלות זו, ספר של היסטוריה בתוספת חוקים. כך וכך קרה, ואלו ואלו הן המצוות שאנו נדרשים לקיים, ובין הסיפור למצוות יש איזה קשר, לפעמים ברור (כגון באותן מצוות שמצוין בהן כי טעמן הוא זכירת עבדות מצרים או יציאת מצרים) ולפעמים ברור פחות.
אלא שהחלקים הסיפוריים־היסטוריים בתורה אינם רק סיפור היסטוריה. התורה עניינה <b>האמיתות המתגלות עם הזמן</b>. זהו אחד ההבדלים הגדולים בין ישראל הקדומה ליוון הקדומה. ביוון ניסו להגיע לאמת מתוך התבוננות בטבע וחשיבה בהיגיון. הראשונה הניבה את המדע, מהשנייה נולדה הפילוסופיה. בישראל, לעומת זאת, מצאו את האמת בהיסטוריה: באירועים ובמה שאלוהים אמר לנו ללמוד מהם. המדע עניינוֹ הטבע; היהדות עניינה טבע האדם. ויש הבדל גדול בין השניים: בטבע אין רצון חופשי. מדענים רבים טוענים שרצון חופשי אינו קיים כלל, גם לא אצל האדם. אלא שהרצון החופשי הוא המאפיין המכונן של האנושות. אנחנו מה שאנחנו בוחרים להיות. שום כוכב לכת אינו בוחר לקיים תנאים המאפשרים התפתחות חיים. שום דג אינו בוחר להיות גיבור. שום טווס אינו בוחר להיות יהיר. אבל בני אדם בוחרים. ומן העובדה הזו נולדת הדרמה הגדולה המתחוללת לאורך כל התורה: איך יכול החופש להתקיים בצוותא עם סדר? הדרמה הזו מוצגת על במת ההיסטוריה, והיא נפרשת על פני חמש מערכות, שבכל אחת מהן סצנות רבות.
מתכונתו הבסיסית של הסיפור דומה בכל חמש המערכות. בתחילת כל מערכה אלוהים יוצר סדר. ואז באים בני האדם ויוצרים אי־סדר. התוצאות נוראות. ואלוהים מתחיל מחדש, בצער רב אך בלי לאבד את אמונתו באדם; האדם, אותה צורת חיים יחידה שאלוהים עשאה בצלמו, ואשר רק לה נתן את מתנתו היחידה במינה, את היכולת השמורה לאלוהים ולאדם בלבד, הלוא היא החופש לבחור.
המערכה הראשונה מסופרת באחד־עשר הפרקים הראשונים בספר בראשית. אלוהים בורא עולם מסודר, ואז יוצר את האדם עפר מהאדמה ונופח באפיו נשמת חיים. אבל בני האדם חוטאים: חוטאים אדם וחווה, וחוטא קין, וחוטאים בני דור המבול. הארץ מלאה חמס. אלוהים מביא על העולם מבול ומתחיל מחדש, וכורת את בריתו עם נוח. אך לא אורכים הימים והאנושות חוטאת שוב, בבניית מגדל בבל (שהיא, כפי שטענתי במקומות אחרים, מקרה ראשון של אימפריאליזם). אלוהים מתחיל אפוא שוב. הוא מחפש דמות מופת שתראה לעולם כיצד לחיות מתוך נאמנות לדבר האלוהים. הוא מוצא את אברהם ואת שרה.
המערכה השנייה מתפרשׂת על פני יתרת ספר בראשית. הסדר החדש, הסדר של עידן האבות, מתבסס על משפחה ועל נאמנות, אמון ואהבה. אך גם בו מתחילים הקלקולים. מתיחויות מתגלעות במשפחת אברהם, ואז באוהל יצחק, ובדור הבא בבית יעקב, בין נשותיו ובין ילדיו. עשרה מבני יעקב מוכרים את הבן האחד־עשר לעבדות. זה השיא. זוהי מתקפה ישירה נגד החופש. האסונות ממהרים לבוא. לא מבול הפעם כי אם רעב, הגורם למשפחת יעקב לצאת לגלות במצרים, מקום שבו עתידים כל צאצאיהם להיות לעבדים. אלוהים מתכוון עתה להתחיל שוב מחדש. הפעם לא עם משפחה אלא עם אומה – גלגולה הנוכחי של המשפחה ההיא.
למערכה השלישית מוקדש רוב ספר שמות. אלוהים פודה את בני ישראל ממצרים, ממש כפי שהציל אי־אז את נוח מהמבול. וכמו עם נוח, וכמו עם אברהם, הוא כורת בסיני ברית – והיא נרחבת הרבה יותר מקודמותיה. ברית זו היא מִתווה לסדר חברתי, להעמדת חברה שלמה על אדנֵי החוק והצדק. אבל שוב פורעים בני האדם את הסדר ומחוללים תוהו, הפעם באמצעות עשיית העגל ארבעים יום בלבד לאחר ההתגלות האדירה. ה׳ מאיים בחורבן חדש, במחיית כל עם ישראל: הוא יתחיל שוב מחדש עם אדם אחד, הפעם עם משה, כפי שעשה עם נוח ועם אברהם (שמות לב, י). רק תחינתו הנרגשת של משה מסכלת את האפשרות הזו. אך ה׳ מתחיל בכל זאת מחדש: הוא מייסד סדר חדש, רביעי.
המערכה הרביעית מתחילה בתיאורו של הסדר הזה. התיאור ארוך במידה יוצאת מגדר הרגיל. הוא מתחיל בפרשת תרומה (אמנם סיפור חטא העגל משובץ לאחר מכן, בפרשת כי תישא), ונמשך על פני סוף חומש שמות ועל פני כל חומש ויקרא. בסדר החדש הזה אלוהים איננו רק מנהלה של ההיסטוריה ונותן החוקים. מעתה הוא גם משרה את שכינתו הקבועה בקרב בני ישראל, באמצע המחנה. לשם כך נבנה המשכן, ולשם כך ניתנים דיני הטהרה והקדושה, ולצדם דיני האהבה והצדק, התופסים יחד את רוב רובו של חומש ויקרא. הטהרה והקדושה נדרשות משום שאלוהים נעשה לפתע קרוב אלינו. שכינתו יורדת ארצה ונחה במשכן, וכל הקרב אליה חייב להיות קדוש וטהור.
אחרי כל ההכנות הללו, בתום כינון הסדר הרביעי, בני ישראל מוכנים לצאת להמשך מסעם; אך זאת לא לפני מבוא ארוך. מבוא זה, המשתרע על פני עשרת הפרקים הראשונים של חומש במדבר, כל כולו עניינו יצירת תחושה של סדר בתוך המחנה. לשם כך נדרש המִפקד, ולשם כך בא הפירוט של מיקום השבטים, ולשם כך נחוץ גם התיאור הארוך של תפקידי הלוויים, השבט המתווך בין העם לבין השכינה. לשם כך גם באים, בפרשת השבוע הבא, דיני המעילה והסוטה והנזיר, המכוונים כנגד שלושת הכוחות המסַכנים כל סדר חברתי: הגזל והניאוף והשכרות. ה׳ כמו אומר לבני ישראל: כך נראה סדר. לכל איש ולכל אישה תפקיד משלהם במשפחה, בשבט ובאומה. כל אחד נמנה, כל אחד נפקד, ומקומו של איש אינו נפקד. שִמרו על הסדר הזה והָגֵנו עליו, כי בלעדיו לא תוכלו להיכנס לארץ, להילחם את מלחמותיה ולהקים בה חברת מופת.
אבל לא. כמסופר בהמשך החומש, בני ישראל מתגלים כאויב הגדול ביותר שלהם עצמם. הם מתאוננים על האוכל. מרים ואהרן מתלוננים על משה. הדברים מגיעים לידי אסון בפרשת המרגלים. עם ישראל אכול הייאוש מוכיח שעדיין אינו בשל לחופש. שוב, כמו בחטא העגל, בוקה ומבוקה ומבולקה במחנה. שוב מאיים ה׳ לכלות את האומה ולהתחיל מחדש עם משה (במדבר יד, יב). שוב מתחנן משה מעומק לבו ומציל את המצב. ה׳ מחליט להתחיל שוב – עם הדור הבא. הוא גוזר על דור יוצאי מצרים ארבעים שנות נדודים במדבר, עד שכולו ימות ויקום דור חדש. ספר דברים הוא ההקדמה למערכה החמישית – שגוף מעשיה יחל בימי יהושע בן נון.
מוזר הוא סיפורו של עם ישראל. פעם אחר פעם הוא מתפצל. בימי בית ראשון התחלק לשתי ממלכות. בשלהי ימי בית שני נקרע בין זרמים וכתות יריבים. כך קרה גם בעידן המודרני, בתחילת המאה התשע־עשרה, עם בוא השסע בין שומרי מצוות לחילונים במזרח אירופה, ובין אורתודוקסים לאחרים במערב. השסעים הללו טרם אוחו.
והעם הזה שב וקורא בסיפור המסופר חמש פעמים בתורה. חמש פעמים אלוהים בורא סדר, בני אדם יוצרים תוהו, אסון מתחולל וה׳ מתחיל איתנו מחדש. האם הסיפור הזה לא ייגמר לעולם? כך או אחרת, לא מקרה הוא ששבת פרשת במדבר חלה בדרך כלל בשבת שלפני חג מתן תורה. הקב״ה אינו נלאה אף פעם להזכירנו שהאתגר המרכזי המונח לפתחו של האדם, בכל זמן ועידן, הוא לקיים את החופש בצוותא עם הסדר. זה יכול לקרות כאשר בני אדם בוחרים לשמור את מצוות ה׳; את מצוות בני נוח שניתנו לאנושות לאחר המבול, או, ליהודים, המצוות הרבות מהן שניתנו לבני ישראל אחרי יציאת מצרים.
החלופה, כאז כן היום, היא שלטון הכוח – שבו, כדברי ההיסטוריון היווני תוקידידס, "החזקים עושים כחפצם, החלשים סובלים כחובתם". חופש זה איננו החופש שהתורה מתווה לנו, ואיננו מרשם לאהבה ולצדק. מדי שנה אנו מתכוננים לחג השבועות בקריאת פרשת במדבר, ושומעים את קריאתו של אלוהים האומר לנו כי כאן, בתורה ובמצוותיה, מותווית הדרך ליצור חופש המכבד את הסדר וסדר חברתי המכבד את החופש של האדם. אין דרך אחרת.
<h4>אומה של יחידים</h4>
<big><strong>אומה של יחידים</strong></big><br>ספר במדבר תחילתו במפקד של בני ישראל. זה מקור כינויו ״חומש הפקודים״ (באנגלית, Book of Numbers). מדוע מעשה זה של ספירה חשוב כל כך? ולמה כאן, בתחילתו של הספר? ועוד: זהו המפקד השלישי של בני ישראל בתוך שנה אחת. מדוע היה בו צורך? האין די במפקד אחד?
נקודת ההתחלה שלנו תהיה התבוננות בסתירה לכאורה. מצד אחד, רש״י אומר שפעולות ספירה בתורה הן מחוות אהבה מצד הקב״ה:
<span class="poetry indentAll">מתוך חיבתן [של בני ישראל] לפניו [לפני ה׳] – מונה אותם כל שעה. כשיצאו ממצרים מְנָאָן; וכשנפלו בעגל מנאן, לידע מניין הנותרים; כשבא להשרות שכינתו עליהם מנאן: באחד בניסן הוקם המשכן, ובאחד באייר מנאם.<sup class="footnote-marker">1</sup><i class="footnote">רש״י לבמדבר א, א.</i></span>
כלומר, כאשר אלוהים יוזם מפקד של בני ישראל, מטרתו היא להראות את אהבתו להם.
מנגד, התורה אומרת במפורש שמִפקד של אומה הוא מעשה הרה סכנות:
<span class="poetry indentAll">וַיְדַבֵּר ה׳ אֶל מֹשֶׁה לֵּאמֹר: כִּי תִשָּׂא אֶת רֹאשׁ בְּנֵי יִשְׂרָאֵל לִפְקֻדֵיהֶם, וְנָתְנוּ אִישׁ כֹּפֶר נַפְשׁוֹ לַה׳ בִּפְקֹד אֹתָם, וְלֹא יִהְיֶה בָהֶם נֶגֶף בִּפְקֹד אֹתָם. (שמות ל, יא-יב)</span>
מאות שנים לאחר מכן, כאשר פקד המלך דוד את העם, חרה אף ה׳ על כך ושבעים אלף איש מתו במגפה.<sup class="footnote-marker">2</sup><i class="footnote">שמואל ב׳ כד; דברי הימים א׳ כא.</i> איך ייתכן הדבר, אם מפקד הוא ביטוי לאהבתו של ה׳?
התשובה טמונה בביטוי שהתורה נוקטת לתיאור מעשה הספירה: ״שְׂאוּ אֶת רֹאשׁ״ (במדבר א, ב), כלומר ״הרימו את ראש״.<sup class="footnote-marker">3</sup><i class="footnote">ובספר שמות, כאמור לעיל, ״תִשָּׂא אֶת רֹאשׁ״ (ל, יב).</i> זהו ביטוי משונה המכביר מילים היכן שאפשר לקצר. בעברית המקראית פעלים רבים שעניינם ספירה: מנה, פקד, ספר, חישב. מדוע אין התורה משתמשת באחת המילים הפשוטות הללו, אלא בביטוי העקיף הזה?
בכל מפקד, ספירה או בדיקת נוכחות יש נטייה להתמקד בַּסך הכולל: הציבור, האוכלוסין, הרבים. הנה לנו אומה בת שישים מיליון נפש, תאגיד ובו מאה אלף מועסקים, קהל אצטדיון המונה שישים אלף איש. כשנוקבים במספר, מעריכים את הקבוצה או את העם כשלם. ככל שהמספר בשוּרת הסך הכול גדול יותר, כן הצבא חזק, קבוצת הכדורגל פופולרית, התאגיד משגשג.
הספירה ממעטת מטבעה בחשיבותו של היחיד, ונוטה לראות בו, או בה, ישות הניתנת להחלפה. אם חייל אחד נופל בקרב, חייל אחר ימלא את מקומו. אם עובד אחד מתפטר, יימצא אחר שיקבל את המשרה.
ידועה לשמצה תכונה נוספת של היטמעות היחיד בסך הכולל. זוהי נטייתו של ההמון לגרום ליחיד שבתוכו לאבד את כושר השיפוט העצמאי שלו ולחקות את התנהגותם של האחרים. מכנים זאת ״התנהגות עדרית״, ולעתים היא מובילה לטירוף קולקטיבי. בשנת 1841 פרסם צ׳רלס מקיי את מחקרו הקלסי <b>הזיות פופולריות חריגות וטירוף ההמונים</b>. הוא סקר בו שני אירועים של בועה כלכלית שהתנפצה בקול רעש גדול: פרשת ״בועת הים הדרומי״, שבשנות העשרים של המאה השמונה־עשרה גרמה לאלפי אנשים לאבד את חסכונותיהם; ושיגעון הצבעונים בהולנד, בשנת 1636, עת שילמו אנשים סכומי עתק על פקעות יחידות של הפרח. הקריסות הפיננסיות ב־1929 וב־2008 נבעו מאותה פסיכולוגיית המונים עצמה.
מחקר גדול נוסף מן המאה התשע־עשרה, ספרו של גוסטב לה־בון <b>הפסיכולוגיה של ההמון</b> (1895), הראה כיצד מתחוללת בהמון ״השפעה מגנטית״ הממירה את התנהגויותיהם של יחידים לכדי ״נפש קבוצתית״ קולקטיבית. ״יחיד בהמון״, כתב לה־בון, ״הוא גרגיר חול בין גרגירים אחרים, שהרוח משתובבת בהם כאוות נפשה״. אנשים בהמון נעשים אלמונים. מצפונם מודמם. הם מאבדים את תחושת האחריות האישית. המונים מוּעדים במיוחד להתנהגות רגרסיבית, לתגובות פרימיטיביות ולפעולה על פי אינסטינקט. הם מונהגים בקלות בידי דמגוגים הפורטים על פחדיהם הכמוסים ועל רגשות ההתקרבנות שלהם. מנהיגים כאלה, כתב לה־בון, ״מגיעים בעיקר מקרב אוכלוסיית המעורערים למחצה, גרויי העצבים העומדים על גבול השיגעון״<sup class="footnote-marker">4</sup><i class="footnote">על פי המהדורה האנגלית: Gustav Le Bon, <i>The Crowd</i>, London: Fisher Unwin, 1896, p. 134.</i> – ניבוי מרשים לדמותו של היטלר. לא מקרה הוא שספרו של לה־בון הופיע בצרפת דווקא בימי צמיחת האנטישמיות ומשפט דרייפוס.
מכאן חשיבותו של אחד המאפיינים הבולטים של היהדות: עמידתה העקרונית, חסרת התקדים ההיסטורי, על כבודו ונבדלותו של היחיד. אנחנו מאמינים שכל אדם נברא בצלם אלוהים וכדמותו. חז״ל אמרו שחייו של כל אדם שקולים לחיי העולם כולו.<sup class="footnote-marker">5</sup><i class="footnote">משנה, סנהדרין ד, ה.</i> הרמב״ם כתב שכל אדם צריך לראות את עצמו בכל רגע כאילו הפעולה הבאה שיעשה תכריע את גורל העולם כולו לשבט או לחסד.<sup class="footnote-marker">6</sup><i class="footnote"><b>משנה תורה</b>, הלכות תשובה ג, ד.</i> המשנה טורחת לתעד כל דעת מיעוט שלא נפסקה להלכה. שבעים פנים לתורה, אמרו חז״ל, וכל פסוק יכול להתפרש ולהידרש באופנים רבים. שום קול אינו מושתק, שום השקפה אינה נדרסת. היהדות שומרת מכל משמר שלא נאבד את העצמיות שלנו בתוך ההמון.
ישנה ברכה מופלאה שחז״ל תיקנו לומר כאשר רואים קהל של שישים ריבוא יהודים במקום אחד: ״ברוך אתה ה׳... חכם הרזים״.<sup class="footnote-marker">7</sup><i class="footnote">ברכות נח ע״א.</i> הם מסבירים שכל אדם שונה מחברו. לכל אחד מאיתנו תכונות אחרות. כל אחד חושב את מחשבותיו שלו. רק אלוהים יכול להיכנס לתודעתו של כל אחד מאיתנו ולדעת מה אנחנו חושבים – ולכך מכוונת הברכה בכנותה אותו ״חכם הרזים״. במילים אחרות, אפילו בהמונים גדולים, מקום שם הפנים מיטשטשות בעינינו לעיסה אחת גדולה, אלוהים מתייחס אלינו כאל יחידים, לא כאל חלקים מהמון.
זו גם כוונתו של הביטוי ״שאו את ראש״ המציין מפקד. ה׳ אומר למשה שכאשר פוקדים אומה, יש סכנה שכל יחיד בפני עצמו ירגיש חסר משמעות. ״מה אני? מה משַנים מעשיי? אני רק אחד ממיליונים, טיפה בים, גרגיר חול על החוף, גרגיר אבק על פני האינסוף״.
על כן אומר ה׳ למשה לשאת את ראשיהם של האנשים. להראות שכל אחד מהם נחשב, שגם כאשר סופרים את הרבים כל יחיד בהם נשאר יחיד. ואכן, על פי ההלכה ״דבר שבמניין״, דבר שמונים אותו ושמוכרים אותו כיחידה ולא על פי משקל, לעולם אינו בטל בתערובת עם דברים אחרים – לא בטל בשישים וגם לא בטל במיליון.<sup class="footnote-marker">8</sup><i class="footnote">ביצה ג ע״ב.</i> התורה מתירה לערוך מפקד רק באופן שיסמן כי הנמנים מוערכים כיחידים. לכל אחד מאיתנו כישרונות ייחודיים לו. לכל אחד תרומה שרק הוא יכול לתרום. לשאת את ראשו של מישהו פירושו לחון אותו, להכיר בו. זוהי מחווה של אהבה.
<h4>האישי שמעל לפוליטי</h4>
<big><strong>האישי שמעל לפוליטי</strong></big><br>איך נסביר את הבדלי התפקידים בין גברים לנשים ביהדות? מצד אחד, הזהות היהודית נקבעת על פי נשים, לא על פי גברים. ילד של אם יהודייה הוא יהודי; ילדם של אב יהודי ואם שאינה יהודייה אינו יהודי. יש חוקרים (שאינם אורתודוקסים) המאתרים את ראשיתה של מדיניות זו בימי עזרא ונחמיה, שדרשו מהגברים היהודים לגרש את נשיהם הנוכריות. אך האמת היא שראשית זו מוקדמת הרבה יותר, וימיה כימי הילד ה״יהודי״ הראשון, יצחק. כשיצחק נולד, כבר היה לאביו אברהם בן, ישמעאל, שנולד לו משִפחתו המצרייה הגר. אולם ה׳ קבע שאין די בכך כדי להיות יורשו של אברהם בברית, וכי הממשיך יהיה אך ורק בנה של שרה. אימהוּת, ולא אבהות, היא הגורם המכריע.
לעומת זאת, ענייני מעמד נקבעים על פי הגברים. חומש במדבר פותח בפקודת מִפקד: ״שְׂאוּ אֶת רֹאשׁ כָּל עֲדַת בְּנֵי יִשְׂרָאֵל לְמִשְׁפְּחֹתָם לְבֵית אֲבֹתָם בְּמִסְפַּר שֵׁמוֹת כָּל זָכָר לְגֻלְגְּלֹתָם״ (במדבר א, ב). הגברים נספרים, הנשים לא. במקרה זה הסיבה ברורה, כפי שמבאר הפסוק הבא: ״מִבֶּן עֶשְׂרִים שָׁנָה וָמַעְלָה, כָּל יֹצֵא צָבָא בְּיִשְׂרָאֵל תִּפְקְדוּ אֹתָם לְצִבְאֹתָם אַתָּה וְאַהֲרֹן״ (שם, ג). המפקד שבפתח חומש במדבר נועד לספור את יוצאי הצבא. לאורך ההיסטוריה גברים לחמו ונשים הגנו על העורף. מלחמה היא עיסוק גברי.
אלא שגם ביטויים אחרים של מעמד חברתי עוברים במסלול הזכרי דווקא. את המלך יורש בנו. כוהן הוא מי שאביו כוהן. לוי הוא מי שאביו לוי. מורשת משפחתית עוברת דרך אבות. הדבר רמוז במילים שציטטנו מתחילת הפרשה, ״לְבֵית אֲבֹתָם בְּמִסְפַּר שֵׁמוֹת כָּל זָכָר לְגֻלְגְּלֹתָם״. חריג מפורסם לכך הוא סיפור בנות צלפחד, בהמשך חומש במדבר (פרק כז). בקשתן לרשת את נחלת אביהן בארץ ישראל, כיוון שלא היו לו בנים, מאושרת בידי הקב״ה עצמו. אולם באופן כללי ביהדות הזהות היא אימהית, ואילו הירושה והמורשת אבהיות.
אימת התקינות הפוליטית נפלה על הדיון בדבר ההבדלים בין המינים. נשיא אוניברסיטת הארוורד, פרופ׳ לארי סאמרס, שילם במשרתו על אמירה בנושא שלא הייתה ברוח הזמן. האדם שסאמרס ציטט, עמיתו לאוניברסיטה הפסיכולוג סטיבן פינקר, מצטט בספרו <b>הלוח החלק</b> עמיתה שאמרה לו, ״תראה, אני יודעת שהזכרים והנקבות לא זהים. אני רואה את זה בילדים שלי, אני רואה את זה בעצמי, אני מכירה את המחקרים. אני לא יכולה להסביר למה, אבל כשאני קוראת טענות על הבדלי זוויגים, עולה לי הדם לראש״.<sup class="footnote-marker">1</sup><i class="footnote">סטיבן פינקר, <b>הלוח החלק: על הכחשת טבעו המולד של האדם בימינו</b>, עברית: עמנואל לוטם, תל אביב: מטר, 2005, עמ׳ 367.</i>
למרות סערת הרוחות, ואולי דווקא בגללה, כדאי להכיר את המסורת היהודית על גישתה הדו־מסלולית לנושא. הרב ברוך הלוי אפשטיין, בפירושו <b>תוספת ברכה</b> לפסוק שלנו, מעיר הערה לשונית המבוססת על מקורות מדרש ואגדה: ששתי המילים ״בן״ ו״בת״ הן צורות מקוצרות למילים אחרות. ״בן״ נגזר, על פי המדרש, מהשורש בנ״ה: ״אל תקרי בנייך אלא בונייך״. ״בת״ היא צורה מכווצת של ״בית״. הבנים בונים את הבניין, המסגרת, אך הבנות הן הבית עצמו (הוא מוסיף שהמילה ״אומה״ באה מהמילה ״אֵם״. הזהות הלאומית היא אימהית).
מחקרים מן התקופה האחרונה זורים אור מדעי חדש על ההבנה הישנה של ההבדלים בין המינים. סטיבן פינקר מתמצת בספרו הנזכר את הממצאים.<sup class="footnote-marker">2</sup><i class="footnote">שם, עמ׳ 387-353.</i> בכל התרבויות גברים הם תוקפנים יותר מנשים ונוטים יותר מהן לאלימות פיזית. בכל התרבויות יש חלוקת תפקידים בין המגדרים: נשים נוטות יותר לטפל בילדים, וגברים נוטים יותר למלא תפקידי מנהיגות בזירה הציבורית והפוליטית. יש כמובן יוצאי דופן בולטים, אבל הנטיות הללו אוניברסליות במידה המפריכה את הטענה שהבדלי המגדר הם רק הַבְנָיָה, תוצרים של תרבות ושל מוסכמות, ואין להם בסיס ביולוגי.
סיימון בארון־כהן, פרופסור לפסיכולוגיה ולפסיכיאטריה באוניברסיטת קיימברידג׳, טוען בספרו <b>ההבדל המהותי</b> כי ״המוח הנשי בנוי בראש ובראשונה לאמפּתיות. המוח הגברי בנוי בראש ובראשונה להבנת מערכות ולבנייתן״.<sup class="footnote-marker">3</sup><i class="footnote">סיימון בארון־כהן, <b>ההבדל המהותי: גברים, נשים והמוח הגברי הקיצוני</b>, עברית: יוסי מילוא, תל אביב: עם עובד, 2006, עמ׳ 15.</i> אמפתיה היא היכולת להבין בני אדם אחרים באופן בלתי אמצעי, באמצעות רגישות ואינטליגנציה רגשית. בניית מערכות היא הדחף לנתח תופעות, לחקור אותן ולהסבירן על ידי גילוי החוקים השולטים בהן. לאמפתיה דרושה יכולת התחברות, ואילו כדי לנתח מערכות צריך מידה של התנתקות. לדבריו, הניתוח המערכתי הוא הדרך הטבעית להבין מאורעות ועצמים ולחזות את התנהגותם, אך כשמדובר בהבנת בני אדם, הדרך הטבעית לכך היא אמפתיה.
בספרה <b>בקול שונה</b> טענה פרופ׳ קרול גיליגן מאוניברסיטת הארוורד כי לנשים יש בדרך כלל חשיבה מוסרית אחרת משל גברים. גברים נוטים לחשוב במונחים של צדק, זכויות ועקרונות מופשטים – ואילו את השיפוט המוסרי הנשי מנחים חמלה, טיפול ופיוס. היא מדברת על ״שני דגמים של שיפוט. שני מבנים חשיבתיים שונים בתחום המוסר. האחד מתקשר באופן מסורתי לגבריות ולעולם הציבורי של הכוח החברתי; האחר מתקשר לנשיות ולעולם הפרטי של היחסים שבבית פנימה״.<sup class="footnote-marker">4</sup><i class="footnote">קרול גיליגן, <b>בקול שונה: התיאוריה הפסיכולוגית והתפתחות האישה</b>, עברית: נעמי בן־חיים, תל אביב: ספריית פועלים, 1995, עמ׳ 90.</i>
ממצאים אלה, ועוד רבים שכמותם, קיבלו ביטוי תמציתי פופולרי בכותרתו של רב המכר <b>גברים ממאדים ונשים מנוגה</b>.
התורה משקפת את ההבדלים הללו. שרה ורבקה הבינו כמדומה טוב יותר מבעליהן איזה מילדיהן ימשיך את הברית (יצחק ולא ישמעאל; יעקב ולא עשו). התנ״ך גדוש דמויות של נשים ״חזקות״: יוכבד, מרים, שפרה, פועה, בת פרעה, ציפורה, חנה, דבורה, רות ואסתר. המאפיין המשותף לרובן הוא האינטליגנציה הרגשית־רוחנית שלהן, והאומץ המוסרי הנובע ממנה.
בכל התנ״ך כולו ידועים לי רק שני מקרים שהמילה ״תורה״ נסמכת לשם עצם מופשט. האחד נמצא בנבואת מלאכי, בתיאורו של הכוהן האידיאלי:
<span class="poetry indentAll">תּוֹרַת אֱמֶת הָיְתָה בְּפִיהוּ וְעַוְלָה לֹא נִמְצָא בִשְׂפָתָיו, בְּשָׁלוֹם וּבְמִישׁוֹר הָלַךְ אִתִּי וְרַבִּים הֵשִׁיב מֵעָו‍ֹן. (מלאכי ב, ו)</span>
המקרה השני נמצא במזמור המפורסם המשובץ בספר משלי, תיאורה הנלהב של אשת החיל:
<span class="poetry indentAll">פִּיהָ פָּתְחָה בְחָכְמָה, וְתוֹרַת חֶסֶד עַל לְשׁוֹנָהּ. (משלי לא, כו)</span>
ההבדל בין החיפוש מיושב הדעת אחר האמת (״תורת אמת״) לבין נהיית הלב אל מעשה החסד (״תורת חסד״) הוא בדיוק ההבדל שבארון־כהן וגיליגן מצאו במחקריהם.
זה מקור הבחנתה של התורה בין הזירה הפומבית, החברתית, הפוליטית לבין הזירה הפנימית, האישית, משכנן של הזהות ושל מערכות היחסים. מעמד ועמדה במערכת היררכית, תחומים שהתורה אכן מעדיפה בהם את הגברים, הם חברתיים במהותם. הם שייכים לחיים הציבוריים. זוהי זירת הגלדיאטורים, שבה מתנהלים קרבות על כוח ועל תהילה. אולם הדבר המייחד את תורת ישראל, ואשר היה מאז ומתמיד נקודת החוזק הגדולה של היהדות, הוא הדגש שהיא שמה בממד האחר, האישי, מקום שבו אהבה, חסד ורחמים הם המידות הנערצות, סגולותיה של הברית.
זה סוד הוד הקודש שמאצילה היהדות על הבית ועל המשפחה. האישי זוכה ביהדות לעדיפות על פני הפוליטי. על כן, בעוד המעמד החברתי נקבע על פי האב, את הזהות האישית קובעת האם. בשיחה פומבית שניהלתי עם סטיבן פינקר, הוא עמד על ההיגיון שבגישת התורה להבדלים בין המינים, ואמר שהמדע בן זמננו מבסס אותה. קרול גיליגן מעלה לקראת סוף ספרה את ההבחנה החדה הזו:
<span class="poetry indentAll">מושג הזהות מתרחב וכולל את חווית הקשר ההדדי. התחום המוסרי מתרחב אף הוא בצורה דומה, כשכוללים בתוכו את האחריות והדאגה שבזיקה הדדית. וכך משתנה הנחת היסוד של תורת ההכרה מן האידאל היווני של הדעת כיחס תקין שבין גוף ונפש לתפיסה התנ״כית של הדעת כביטוי ליחסי אנוש.<sup class="footnote-marker">5</sup><i class="footnote">שם, עמ׳ 185.</i></span>
אם יש את נפשכם לשער את חוזקו של צבא, עשו אפוא כמעשה פרשת במדבר, וסִפרו את הגברים. אבל אם רצונכם להעריך את חוזקה של ציוויליזציה לכו אצל הנשים; שכן תבונתן הרגשית היא המגִנה על האישי מפני הפוליטי, ובזכותן כוחם של היחסים מוגן מפני יחסי הכוח.
<h3>נשא</h3>
<h4>הפוליטיקה של הקנאה</h4>
<big><strong>הפוליטיקה של הקנאה</strong></big><br>מכל הרעיונות המהפכניים בתורה, רק מעטים הם מהפכניים יותר מתפיסת המנהיגות שלה.
החברוֹת בעולם העתיק היו היררכיות. ההמונים היו עניים, טרף לרעב ולמחלות. בדרך כלל היו אנאלפביתים. השליטים ראו בהם אמצעי להשגת כוח ועושר, ולא בני אדם בעלי זכויות משלהם – רעיון שנולד רק במאה השבע־עשרה. לדידם של השליטים, המון העם היה מאגר כוח אדם לעבודות כפייה שנועדו לא פעם להקמת מבני פאר שיאדירו את שמם, ולגיוס לצבא שיממש את שאיפותיהם האימפריאליות.
לשליטים הייתה בדרך כלל סמכות מוחלטת לקבוע מי מנתיניהם לחיים ומי למוות. המלכים והפרעונים לא היו רק ראשי המדינה. הם גם עמדו בראש הפירמידה הדתית, ונחשבו לבני האלוהים או אף לדמויי אלוהים. הסכמת הנשלטים לא הייתה כלל שאלה שעמדה על הפרק. עוצמתם של השליטים נחשבה חלק ממארג היקום. המלך הוא שליטם של המוני העם באותו אופן שהשמש היא מלכת השמים והאריה הוא מלך החיות. שלטון המלך הוא חוק טבע, והטבע מקודָש.
התורה היא כתב פולמוס נגד תפיסת עולם זו. כולנו נבראנו בצלם אלוהים וכדמותו. כולנו, ולא רק מלכים. כולנו, בלי תלות בצבע עור, בתרבות, באמונה או במעמד. בתורה קורא ה׳ לעמו המיוחד, ישראל, לצעוד צעדים ראשונים לקראת כינונה של חברה שוויונית אמתית – או ליתר דיוק חברה שבה כבוד האדם אינו תלוי בכוח, בכסף או באילן יוחסין.
זה מקור תפיסת <b>המנהיגות כשֵירוּת</b>, שתיבחן בהרחבה בדרשתנו לפרשת קורח ״מנהיגות משרתת״. התואר הגבוה ביותר המיוחס למשה בתורה הוא ״עבד ה׳״. פסגת תהילתו היא על כך שהיה ״עָנָו מְאֹד, מִכֹּל הָאָדָם אֲשֶׁר עַל פְּנֵי הָאֲדָמָה״ (במדבר יב, ג). להנהיג משמעו לשרת. גדוּלה משמעה ענווה. כאמור בספר משלי (כט, כג), ״גַּאֲוַת אָדָם תַּשְׁפִּילֶנּוּ וּשְׁפַל רוּחַ יִתְמֹךְ כָּבוֹד״.
התורה מורה לנו את הכיוון לעולם אידיאלי, אך היא אינה מניחה שכבר הגענו אליו או שהוא נמצא כמטחווי קשת מאיתנו. האנשים שמשה הנהיג עדיין היו, כרבים מאיתנו כיום, יומרנים ושאפתנים, יהירים ונפוחי חשיבות עצמית. הייתה להם התשוקה האנושית לכבוד, למעמד ולתהילה. משה נאלץ להכיר בעובדה זו. היא הייתה עתידה להיות מקור לעימותים בשנות הנדודים; זהו מן הנושאים הראשיים בחומש במדבר.
במי קינאו בני ישראל? רובם לא שאפו להיות משה. הרי משה היה האדם היחיד שדיבר אל ה׳ ושה׳ דיבר אליו פה אל פה. נסי ה׳ התחוללו על ידו: הוא הביא מכות על מצרים, קרע את ים סוף ונתן לעם מים מסֶלע ומָן משמים. מעטים הם האנשים שלבבם ירום כל כך עד שיאמינו שהם עצמם יכולים לעשות ולו נס אחד מאלה.
לעומת זאת, מתקבל על הדעת שבני ישראל יתרעמו על מה שנראה כהנחלתה של המנהיגות הדתית לשבט אחד, שבט לוי, ובפרט למשפחה אחת בתוך שבט זה, משפחת הכוהנים בני אהרן. עכשיו, משהגיע זמנו של המשכן להתקדש ומשעמד העם להתחיל במחציתו השנייה של מסעו, מסיני אל ארץ ישראל, סכנת הקנאה והאיבה הייתה ממשית.
זהו קבוע היסטורי. ראו למשל מה אמרו על כך כמה מגדולי המחזאים והמשוררים באומות העולם. אנחנו חומדים לנו, כתב שייקספיר, את ״כִּשְׁרוֹן אָדָם אֶחָד וּמֻמְחִיּוּת אַחֵר״.<sup class="footnote-marker">1</sup><i class="footnote">סונטה 29. בתרגום צור ארליך.</i> לאייסכילוס, אלפיים שנה לפניו, מיוחסת המימרה ״מעטים האנשים היכולים לדבר בשבחו של חבר מבלי לקנא בהצלחתו״. ואילו גתה כתב כי ״השנאה היא איבה פעילה, והקנאה – איבה סבילה. המרחק ביניהן הוא פסיעה אחת״. היהודים למדו זאת על בשרם. תכופות קינאו בנו, ובמקרים רבים מספור קנאה זו הפכה לשנאה שהולידה אסונות.
על מנהיגים להיות מודעים לסכנות הקנאה, ובפרט לסכנת קנאה בקרב ציבור מונהגיהם. זוהי אחת התֶמות המלכדות את פרשתנו הארוכה ורבת הנושאים.
משה מתמודד בפרשה עם שלושה מקורות פוטנציאליים של קנאה. הראשון נמצא בקרב שבט לוי. בני לוי עלולים להתרעם על כך שהכהונה ניתנה רק לאיש אחד, אהרן, ולבניו. השני נוגע לאנשים שלא היו משבט לוי, קל וחומר לא ממשפחתו של אהרן, אך הרגישו שיש להם הזכות להיות קדושים, במובן של ניהול יחסים מיוחדים והדוקים עם אלוהים, יחסים המקבילים לאלה שהכוהנים מנהלים איתו. השלישי נמצא אצל מנהיגי שאר השבטים, שאולי הרגישו שנדחקו החוצה מעבודת המשכן. משה מטפל בסכנות אלו בזו אחר זו.
תחילה הוא נותן לכל משפחה בשבט לוי תפקיד משלה בנשיאת משכן ה׳ וכליו בעת מסעות בני ישראל. בני קהת יישאו את כלי המשכן עצמם. בני גרשון יישאו את הבדים, היריעות, המסכים והקלעים המצפים את המשכן. בני מררי יישאו את הקורות והבריחים, העמודים והאדנים.
בשלב הבא מטפל משה באותם יחידים בעם ששאפו למדרגה גבוהה של קדושה. נראה שזה פשר רעיון הנזיר – האדם הנודר להקדיש את עצמו לקב״ה (דברים ו, ב). לנזיר אסור לשתות יין ולאכול ענבים ומוצריהם, להסתפר ולהיטמא למת. נראה שמסלול הנזירוּת נועד לאפשר לאלו המעוניינים לעלות במדרגות הקדושה תקופה של התמסרות דתית המזכירה במשהו את הכהונה.<sup class="footnote-marker">2</sup><i class="footnote">ראו רמב״ם, <b>משנה תורה</b>, הלכות שמיטה ויובל יג, יג.</i>
לבסוף פונה משה אל המנהיגות השבטית. פרק ז, העשוי חזרות־חזרות, מפרט את קרבנותיו של כל שבט ושבט בחנוכת המזבח. הקרבנות היו זהים, והתורה יכלה להסתפק בפירוט אחד שלהם, ולציין שכל הנשיאים הקריבו כך, כל אחד ביומו. אולם לחזרה יש תפקיד. עצם החזרה מדגישה באוזנינו את העובדה שלכל שבט ושבט היה רגע תהילה משלו. על ידי התרומה לבית ה׳ קנה לו כל שבט ושבט מקום של כבוד.
שלושת האירועים הללו אינם ממלאים את כל פרשת נשוא, אך די בהם כדי לאותת על דבר שכל מנהיג וכל קבוצה צריכים להתייחס אליו ברצינות. אפילו כאשר אנשים מסכימים באופן עקרוני שכל בני האדם ראויים לכבוד במידה שווה, ואפילו כאשר הם רואים במנהיגות שֵירות, עדיין קשה להם להשתחרר מהתשוקות המזיקות הישנות. עינם מוסיפה להיות צרה בהצלחתם של אחרים. לבם מוסיף לדאוב על כי זולתם זכה בכבוד שלדעתם הם עצמם ראויים לו יותר. רבי אלעזר הקפר אמר: ״הקנאה והתאווה והכבוד מוציאין את האדם מן העולם״.<sup class="footnote-marker">3</sup><i class="footnote">משנה, אבות ד, כא.</i>
טיבם ההרסני של רגשות אלה אינו מונע מרבים מאיתנו, אולי מרובנו, לחוות אותם מפעם לפעם. אין דבר מסוכן יותר מהם להרמוניה בקבוצה.
זאת אחת הסיבות לכך שמנהיג מוכרח להיות עניו. הקנאה, התאווה ורדיפת הכבוד – אלה רגשות שאסור שמנהיג ירגיש. אבל נוסף על כך, המנהיג צריך לזכור שלא כולם ענווים. לכל משה יש קורח, לכל יוליוס קיסר יש קסיוס, לכל דנקן יש מקבת ולכל אותלו – יאגו. בקבוצות רבות יש עושה צרות פוטנציאלי המונָע מפגיעה בהערכתו העצמית. לא פעם זהו אויבו המושבע של המנהיג, ובידו לגרום לקבוצה נזק כבד.
אין דרך לנטרל את הסכנה הזו מכול וכול; אולם משה, בפרשת השבוע שלנו, מתווה לנו דרך התנהגות. כַּבּדו את כולם בשווה. הקדישו תשומת לב מיוחדת לקבוצות שזרע פורענות של מרד טמון בהן. תנו לכולם להרגיש שמעריכים אותם. העניקו לכל אחד רגע במרכז הבמה, ולוּ באופן טקסי. הֱיו מופת אישי של ענווה. הבהירו לכול שמנהיגות היא בעיניכם שירות, לא מעמד. מצאו לאנשים בעלי נהיות לב מיוחדות דרכים לבטא אותן: הבטיחו שלכל אחד תינתן הזדמנות לתרום את תרומתו הייחודית.
הפוליטיקה של הקנאה תבער תמיד. מים רבים לא יכבוה. אך ישנן דרכים להקטין את האש הזו, ופרשתנו מלמדת אותן בהדגמה חיה.
<h4>שתי גרסאות של חיים מוסריים</h4>
<big><strong>שתי גרסאות של חיים מוסריים</strong></big><br>הנזיר הוא מי שמקבל על עצמו, בדרך כלל לתקופה קצובה, דינים מיוחדים של קדושה ושל פרישות האמורים בפרשתנו: לא לשתות יין ושאר משקאות משכרים (ולא לאכול ענבים ומה שעשוי מהם), לא להסתפר, ולא להיטמא טומאת מת. התורה נמנעת משיפוט ערכי ברור של הנזירות. מצד אחד, היא אומרת על הנזיר כי ״קָדֹשׁ הוּא לַה׳״ (במדבר ו, ח). מנגד, היא קובעת כי בתום תקופת נזירותו עליו להביא קרבן חטאת (שם, יג-יד), כאילו עשה דבר־מה לא טוב.
כך נוצרה מחלוקת תַנאים, שחצצה גם בין אמוראים ובין חכמי ימי הביניים. לדעת רבי אלעזר, ולימים גם לדעת הרמב״ן, הנזיר ראוי לשבח. הוא בחר מרצונו החופשי לחיות בדרגה נעלה של קדושה. הנביא עמוס אומר מפי ה׳ ״וָאָקִים מִבְּנֵיכֶם לִנְבִיאִים וּמִבַּחוּרֵיכֶם לִנְזִרִים״ (עמוס ב, ו) – משמע שהנזיר, כמו הכוהן, הוא אדם הקרוב לה׳ במיוחד. את החטאת הוא נדרש להקריב מפני שהוא חוזר לחיים הרגילים. החטא טמון ב<b>הפסקת</b> הנזירות. רבי אלעזר הקפר והאמורא שמואל מחזיקים בדעה הפוכה. החטא טמון ב<b>התנזרות</b>, משום שהנזיר מונע מעצמו כמה מתענוגות העולם שה׳ ברא וראה כי טוב. רבי אלעזר הוסיף: ״והלא דברים קל וחומר: ומה זה שלא ציער עצמו אלא מן היין נקרא חוטא, המצער עצמו מכל דבר ודבר על אחת כמה וכמה״.<sup class="footnote-marker">1</sup><i class="footnote">תענית יא ע״א.</i>
ברור שהמחלוקת אינה רק פרשנית. היא גם אידיאולוגית. זו מחלוקת על הפרישות, על חיים של הימנעות. כמעט בכל דת ישנה תופעה של אנשים שמתוך שאיפה לטוהר רוחני מתרחקים מתענוגות העולם ומפיתוייו. הם חיים במערות, בכוכי התבודדות, במנזרים. כת קומראן הייתה אולי תנועה מסוג זה. בימי הביניים היו יהודים שאימצו פרישות דומה, ובהם חסידי אשכנז וגם יהודים רבים בארצות האסלאם. בדיעבד, קשה שלא לזהות לפחות שמץ של השפעה מהסביבה הלא־יהודית. חסידות אשכנז קמה בתקופת מסעי הצלב, כאשר בקרב הנוצרים נפוצו קבוצות של השפלה עצמית. מקביליה בארצות האסלאם הכירו כנראה את הסוּפים, התנועה המיסטית באסלאם.
ייתכן אפוא שהיחס הדו־ערכי של היהודים לחיי הפרישות נבע מהחשד שזהו יסוד זר שחדר ליהדות מדתות אחרות. גם בתקופת המשנה והתלמוד, הן במערב (ביוון) הן במזרח (באיראן) צצו תנועות סגפניות שראו בעולם הגשמי מקום של השחתה ושל מריבות. חסידיהן היו למעשה דואליסטים, והאמינו שהאל האמתי איננו בורא היקום. עולם החומר הוא מְלֶאכֶת כַּפֶּיהָ של אלוהות פחותה במעלתה – ורעה. שתי הידועות בתנועות אלו הן הגנוסטיקה במערב והמניכאיזם במזרח. נראה אפוא שאפשר לייחס לפחות חלק מההתנגדות של חכמי ישראל לנזירות לרצונם להניא יהודים מהליכה בדרכים זרות.
מבלבלת במיוחד דעתו של הרמב״ם. בתוך אותה יצירה עצמה, <b>משנה תורה</b>, הוא נקט כלפי הנזירות עמדה חיובית ועמדה שלילית. בהלכות דעות ב<b>משנה תורה</b> הוא מאמץ את עמדתו השלילית של רבי אלעזר הקפר: ״שמא יאמר אדם, ׳הואיל והתאווה והכבוד וכיוצא בהן דרך רעה הן ומוציאין את האדם מן העולם, אפרוש מהן ביותר ואתרחק לצד האחרון׳, עד שלא יאכל בשר ולא ישתה יין ולא יישא אישה ולא יישב בדירה נאה ולא ילבוש מלבוש נאה אלא השק והצמר הקשה וכיוצא בהן, כגון כומרי אדום – גם זו דרך רעה היא, ואסור לילך בה״.<sup class="footnote-marker">2</sup><i class="footnote"><b>משנה תורה</b>, הלכות דעות ג, א.</i> אולם בהלכות נזירות הוא פוסק בהתאם לעמדתו החיובית של רבי אלעזר: ״הנודר לה׳ דרך קדושה – הרי זה נאה ומשובח... ושקָלו הכתוב בנביא״.<sup class="footnote-marker">3</sup><i class="footnote"><b>משנה תורה</b>, הלכות נזירות י, יד.</i>
איך יכול מחבר אחד – כל מחבר, קל וחומר ענק היגיון כרמב״ם – לאמץ עמדות כה סותרות בתוך אותו ספר? התשובה טמונה באחת התובנות המקוריות ביותר של הרמב״ם. לשיטתו, יש שתי דרכים שונות לחיות חיים מוסריים: דרך החסיד ודרך החכם. החכם הולך ב״שביל הזהב״, ב״דרך האמצע״. חיים מוסריים הם עניין של מתינות ואיזון, של מציאת הדרך שבין היותר־מדי לבין הפחות־מדי. האומץ, למשל, נמצא באמצע הדרך בין הפחדנות לפזיזות. הנדיבות נמצאת בין הפזרנות לקמצנות. גישה זו קרובה לגישה שהציג אריסטו בחיבורו <b>אתיקה ניקומאכית</b>. החסיד, לעומת זאת, אינו הולך בדרך האמצע. הוא אינו אוכל במידה מתונה אלא מרבה להתענות; אינו צובר הון צנוע אלא בוחר בעוני, וכן הלאה.
בכמה מקומות בכתביו הרמב״ם מסביר מדוע עשויים אנשים לבחור בקצוות. אחת הסיבות לכך היא חזרה בתשובה ושינוי אופי.<sup class="footnote-marker">4</sup><i class="footnote">ראו חיבורו <b>שמונה פרקים</b> (המבוא לפירושו למסכת אבות), פרק רביעי, ו<b>משנה תורה</b>,<b> </b>הלכות דעות, פרקים א, ב, ה, ו.</i> אדם יכול לרפא את נגע הגאווה שלו על ידי כך שלזמן־מה ישפיל את עצמו. סיבה נוספת היא חוסר סימטריה בטבע האדם. לתכונה שבקצות כל ציר אין כוח משיכה שווה. הפחדנות נפוצה מן הפזיזות, והקמצנות שכיחה מן הפזרנות, ועל כן החסיד דבק במידה הנדירה והקשה יותר. סיבה שלישית היא פיתויי התרבות הסובבת. הללו עלולים להיות מנוגדים כל כך לערכי התורה, שיהודי נאמן יבחר להיבדל מהחברה הכללית, וכלשון הרמב״ם ילבש צמר ושׂער וישכון בהרים ויתבודד במדבריות,<sup class="footnote-marker">5</sup><i class="footnote"><b>שמונה פרקים</b>, פרק רביעי.</i> וכך ירחיק עצמו מהתנהגותם הקיצונית של שכניו.
עמדת הרמב״ם עתירת דקויות. יש זמנים שהסיגוף מרפא, יש גם מקרים שהוא נדרש בהלכה, וקורה גם שהוא משמש תגובה לרוח זמן נהנתנית מדי. אולם בדרך כלל, הרמב״ם פוסק ש<b>מצווה</b> ללכת בדרך האמצע, ודרכו של החסיד היא אפוא לפנים משורת הדין.<sup class="footnote-marker">6</sup><i class="footnote"><b>משנה תורה</b>, הלכות דעות א, ה.</i>
משה הלברטל, בספרו המרשים על הרמב״ם,<sup class="footnote-marker">7</sup><i class="footnote">משה הלברטל, <b>הרמב״ם: רבי משה בן מימון</b>, ירושלים: מרכז זלמן שזר, תשס״ט, עמ׳ 131–138.</i> מתאר את הרמב״ם כמי שמרכך את המתח הבסיסי שבין האידיאל האזרחי של המסורת הפוליטית היוונית לבין האידיאל הרוחני של הרדיקל הדתי שבעיניו, כמאמרו של הרבי מקוצק, ״אמצע הרחוב נועד לסוסים; האנשים הולכים בצדדים״. בעיני החסיד, החכם של הרמב״ם עשוי להיראות כבורגני נהנתן.
ואכן, במהותם של דברים, אלו הן <b>שתי דרכים להבנת החיים המוסריים עצמם</b>. האם מטרת החיים המוסריים היא להגיע לשלמות אישית – או ליצור חברה הוגנת, צודקת וחומלת? התשובה האינטואיטיבית של רובנו תהיה: גם וגם. וכאן מתבלטת חריפותו ההגותית של הרמב״ם. הוא מאבחן שאי־אפשר לאחוז במטרה האחת בלי להניח ידנו מן השנייה. אלה הם שני מסלולים נפרדים.
חסיד עשוי לתת את כל כספו לעני; אבל מה באשר לבני משפחתו שלו? חסיד עשוי לסרב לשפוך דמים כחייל קרבי; אבל מה יהא על ארצו? חסיד עשוי לסלוח על כל הפשעים שנעשו לו; אבל מה בדבר החוק והצדק? כיחידים, חסידים הם אנשים בעלי מידות נעלות. אבל אי־אפשר לבנות חברה שכולה חסידים. כי האמת היא שהחסידים אינם מתעניינים באמת בחברה. דאגתם נתונה לישועת נפשם.
תובנה עמוקה זו היא שהובילה את הרמב״ם לעמדתו הכפולה, הפרדוקסלית לכאורה, כלפי הנזיר. הנזיר בחר, לפחות לזמן־מה, לאמץ לו חיים של סגפנות קיצונית. הוא חסיד. הוא בחר במסלול השלמות האישית. זו בחירה אצילית, מופתית וראויה לשבח. אך זו איננה דרכו של החכם. ו<b>אם רצוננו בחברה מתוקנת, אנו זקוקים לחכמים</b>. החכם אינו קיצוני, מפני שהוא מבין שצריך להביא בחשבון גם אנשים אחרים. הוא זוכר שיש לו משפחה, שיש לו קהילה, ושבמשפחה ובקהילה יש אנשים. הוא זוכר שיש מדינה להגן עליה ומשק לקיים. החכם יודע שאין הוא יכול לפנות עורף לכל המחויבויות שלו ולנהל חיי יחיד נאצלים. הקב״ה קורא לנו לחיות בעולם, לא לברוח ממנו; לחיות בחברה, לא בפרישות; לשאוף ליצירת איזון בין הלחצים המנוגדים המופעלים עלינו, לא להתמקד באחד ולהתעלם מהאחרים.
על כן, מנקודת מבט אישית הנזיר הוא חסיד – אך מנקודת מבט חברתית הוא, לפחות כדימוי, ״חוטא״ שצריך להקריב קרבן חטאת.
הרמב״ם חי את החיים שהטיף להם. מכּתביו ידוע לנו שלִבּו יצא אל הפרישות. היו שנים שהוא עמל יומם ולילה על חיבור פירושו למשנה, ובהמשך על חיבור <b>משנה תורה</b>. אבל הוא גם הכיר באחריותו כלפי משפחתו וקהילתו. במכתבו למתרגמוֹ לעתיד, שמואל אבן תיבון, תיאר את סדר היום והשבוע הטיפוסי שלו, שבו נשא על גבו מעמסה כפולה – רופא נודע לתהילה בין־לאומית, וחכם הלכה שעיני יהדות העולם נשואות אליו. הוא עבד בפרך. בתקופות מסוימות לא מצא זמן ללמוד כל השבוע. הרמב״ם היה חכם שהשתוקק להיות חסיד – אבל ידע שאין הוא יכול לעשות זאת אם רצונו למלא את אחריותו כלפי עמו. בעיניי זוהי הכרעה מרשימה, הראויה כי גם בני דורנו יישאו אליה את עיניהם.
<h4>ברכת האהבה</h4>
<big><strong>ברכת האהבה</strong></big><br>מאה שבעים ושישה פסוקיה של פרשת נשוא מקנים לה את תואר הפרשה הארוכה ביותר. אבל קטע קצר אחד המשובץ באמצעה, ובו מילים מעטות מאוד, הוא כנראה הקטע הבולט והמשפיע בה, והוא בוודאי מן הקטעים המוכרים ביותר בתורה, מוכר כמעט לכל יהודי. זוהי כמובן פרשת ברכת כוהנים:
<span class="poetry indentAll">וַיְדַבֵּר ה׳ אֶל מֹשֶׁה לֵּאמֹר, דַּבֵּר אֶל אַהֲרֹן וְאֶל בָּנָיו לֵאמֹר, כֹּה תְבָרֲכוּ אֶת בְּנֵי יִשְׂרָאֵל. אָמוֹר לָהֶם:<br>יְבָרֶכְךָ ה׳ וְיִשְׁמְרֶךָ.<br>יָאֵר ה׳ פָּנָיו אֵלֶיךָ וִיחֻנֶּךָּ.<br>יִשָּׂא ה׳ פָּנָיו אֵלֶיךָ וְיָשֵׂם לְךָ שָׁלוֹם.   <br>וְשָׂמוּ אֶת שְׁמִי עַל בְּנֵי יִשְׂרָאֵל וַאֲנִי אֲבָרֲכֵם. (במדבר ו, כג-כז)</span>
זוהי אחת העתיקות בתפילותינו. אמרו אותה הכוהנים במקדש. אומרים אותה הכוהנים בימינו בחזרת הש״ץ על תפילת עמידה, בארץ ישראל בכל יום ובחו״ל במועדים. הורים מברכים בה את ילדיהם בלילות שבת. כלות וחתנים רבים אומרים אותה בחופתם. זוהי הפשוטה והיפה שבברכות.
ברכת הכוהנים היא גם הממצא הפיזי הקדום ביותר של טקסט מקראי. בראשית שנות השמונים סקר הארכיאולוג גבריאל ברקאי מערות קבורה עתיקות בכתף הינום, מדרום מערב לירושלים העתיקה, המקום שבו בנוי היום מרכז מורשת בגין. נער בן 13, אחד מחניכי חוג ארכיאולוגיה שהיו איתו, גילה מתחת לקרקעית אחת המערות בור ליקוט נסתר. שם מצאו החופרים כמעט אלף חפצים עתיקים, ובהם שתי מגילות כסף זערוריות שאורכן ורוחבן כשלושה סנטימטרים בלבד.
המגילות היו עדינות כל כך, שנדרשו שלוש שנים למצוא דרך לפתוח אותן בלי לפוררן. לבסוף התגלה שאלו הם קמעות הכוללים בין היתר את ברכת כוהנים. הם תוארכו למאה השישית לפני הספירה, סביב חורבן בית ראשון, והיו קדומים בארבע מאות שנה מן הכתבים המקראיים העתיקים ביותר שנמצאו עד אז, הלוא הם מגילות ים המלח. הם מוצגים במוזיאון ישראל, עדות אחת מרבות לזיקתו של עם ישראל לארץ ישראל ולהמשכיות אמונת ישראל.
כוחה של ברכת כוהנים טמון בפשטותה וביופייה. יש לה מבנה ריתמי חזק. בפסוק הראשון שלוש מילים, בשני חמש ובשלישי שבע. בכל אחד מהם המילה השנייה היא שם ה׳. בכולם, המילה הראשונה היא פועַל שה׳ הוא נושאו , ״יברכך״, ״יאר״ ו״יישא״. במילה האחרונה בכל פסוק מצוינת השפעתה של פעילות אלוהית זו עלינו, הדבר שנקבל ממנה: הגנה, חן ושלום.
יש בפסוקי הברכה התקדמות הדרגתית פנימה. בפסוק הראשון ה׳ מברך אותנו ושומרנו, כלומר, על פי המפרשים, נותן לנו ברכה חומרית: פרנסה, בריאות וכיוצא בזה. בפסוק השני הברכה היא מוסרית; חן הוא מה שאנו מראים לזולת והזולת מראה לנו. החן הוא בין־אישי. אנו מבקשים מה׳ שיחוננו, שייתן לנו ולבנֵי עמֵנו משהו מן החן שלו, כדי שנוכל לחיות יחד בלי קנאה וריב מרעילי יחסים.
הפסוק השלישי הוא הפנימי מכולם. סיפור חביב מספר על קהל אנשים שנאסף על גבעה אצל הים כדי לצפות באונייה חולפת. ילד קטן אחד נופף בעוז. אחד האנשים בקהל שאל אותו למה. ענה הילד, ״אני מנופף כדי שרב החובל יראה אותי וינופף אליי בחזרה״. החזיר לו האיש, ״הרי האונייה רחוקה, ואנחנו כאן. למה אתה חושב שרב החובל יראה אותך?״ ״כי רב החובל הוא אבא שלי״, ענה הילד. ״הוא יחפש אותי בקהל״.
לכך, בערך, אנו מתכוונים באומרנו ״יישא ה׳ פניו אליך״. יש כשבעה מיליארדי אנשים על פני האדמה. מה גורם לנו להיות יותר מפָּנים יחידות בהמון, גל אחד באוקיינוס, גרגיר חול בדיונה? – העובדה שאנו ילדיו של ה׳. הוא ההורה שלנו. הוא נושא אלינו את פניו. אכפת לו מאיתנו.
אלוהי אברהם איננו רק כוח טבע, או מכלול כוחות הטבע. צונאמי אינו עוצר לחשוב מי יהיו קרבנותיו. ברעידת אדמה אין שום ממד אישי. גם לא בטורנדו. המילה ״אלוהים״ פירושה, בקירוב, ״כוח הכוחות, סיבת הסיבות, הכוליות של כל החוקים העשויים להתגלות בידי המדע״. היא מציינת את כל היבטי האלוהות שאינם אישיים. היא גם מציינת את מידת הדין של הקב״ה, שכן הדין הוא במהותו על־אישי.
אבל שמו המפורש של הקב״ה, השם שאנו מכוונים אליו בכנותנו את הקב״ה ״השם״, שמו האמור בברכת הכוהנים והשכיח ביותר בתורת כוהנים – שם זה מציין את ההיבטים האישיים של האלוהות. הוא מציין את הקב״ה בהתייחסו אלינו כאל יחידים, כאל אנשים שלכל אחד מהם תצורה ייחודית של תקוות ושל פחדים, של כישרונות ושל אפשרויות. ה׳ הוא הפַּן בקב״ה שאנו פונים אליו בגוף שני, בלשון ״אתה״. הוא האל המדבר אלינו והמקשיב לנו בדַבּרֵנו אליו. איך זה קורה איננו יודעים – אבל בלב אמונתנו נמצאת הידיעה שזה אכן קורה.
קריאתנו לאלוהים בשם פרטי היא האישור הנשגב לַמשמעות שיש לקיומנו ביקום. איש איש מאיתנו חשוב ביחידיותו ובייחודו, מפני שה׳ דואג לכל אחד מאיתנו כדאוג האב לילדו. זוהי, אגב, אחת הסיבות לכך שברכות הכוהנים אמורות כולן בלשון יחיד: להדגיש שה׳ מברך אותנו לא רק כמכלול, אלא גם איש איש לעצמו. נפש אחת, אמרו חכמינו, כמוה כעולם מלא.
זו גם משמעותה של הברכה השלישית בברכת הכוהנים, ״יִשָּׂא ה׳ פָּנָיו אֵלֶיךָ וְיָשֵׂם לְךָ שָׁלוֹם״. הידיעה שה׳ נושא אלינו את פניו – שאין אנו רק פרצוף טָמוּעַ בהמון, אלא ה׳ מתייחס אלינו כאל יחידים ומיוחדים – היא השורש העמוק ביותר, הסופי והמוחלט, של השלום. התחרות, היריבות, ההפקרות והאלימות באות כולן מהצורך הפסיכולוגי להוכיח לעצמנו את מקומנו בעולם. אנחנו עושים דברים שיוכיחו שאנחנו חזקים מזולתנו, עשירים ממנו או מוצלחים ממנו. הנה, אומר האדם לזולתו, אני יכול להטיל עליך מורא! אני יכול לכפות עליך את רצוני! אני יכול לעשות אותך לקרבן שלי, לנתין שלי, לעבד שלי! אבל כל הדברים הללו מעידים לא על אמונה, אלא על חלל אמוני גדול.
אמונה פירושה שאני מאמין שלאלוהים אכפת ממני. שאני כאן, בעולם, מפני שהוא רצה שאהיה כאן. שהנשמה שהוא נתן בי טהורה היא. אף על פי שאני רק ילד על גבעה הצופה אל הספינה החולפת, אני יודע שה׳ מחפש אותי בעיניו ומנופף אליי כשאני מנופף אליו. זהו מקורו הפנימי העמוק של השלום. כדי לזכות בברכת ה׳ איננו צריכים להוכיח את עצמנו. אנחנו רק צריכים לדעת שפניו נשואות אלינו. כשאנחנו נמצאים בשלום כזה עם עצמנו, אנחנו יכולים להתחיל להשלים עם העולם.
ברכות הכוהנים הולכות מהקצר אל הארוך ומהחיצוני אל הפנימי: מהברכה החיצונית לטוּב גשמי, דרך הברכה למציאת חן בין איש לרעהו, ועד הדבר הפנימי מכולם, שלוות הנפש הבאה מן ההרגשה שה׳ רואה אותנו, שומע אותנו ומחזיק בנו תמיד בזרועותיו.
אך יש עוד פרט ייחודי בברכת הכוהנים, והוא נוגע לברכה שחז״ל תיקנו שהכוהנים יאמרו לפניה: ״ברוך אתה ה׳... אשר קידשנו בקדושתו של אהרן וציוונו לברך את עמו ישראל <b>באהבה</b>״. מילה אחרונה זו היא המיוחדת. יש ברכות רבות הנאמרות לפני קיום מצווה, ״ברכות המצוות״, והמילה ״אהבה״ אינה מופיעה אף לא באחת מהן – לבד מזו, ברכת המצווה של ברכת הכוהנים. כמובן, את כל המצוות היינו רוצים לקיים באהבה; אך בשום מצווה האהבה אינה חיונית ליציאה ידי חובה. ברכות המצוות נועדו להראות שאנו מקיימים את המצווה מתוך כוונה – והאמת היא שיש מקרב חז״ל שסברו שאפילו כוונה אינה תנאי הכרחי לקיום מצווה. אם ברכת כוהנים כמוה ככל המצוות, תפקיד הכוהנים הוא להשמיע את פסוקי הברכה, וה׳ יעשה את השאר. מה לאהבה ולכל זה?
שאלה זו הטרידה את המפרשים. יש אומרים שהעובדה שהכוהנים צריכים לברך את העם כשפניהם אליו מלמדת שהם דומים לכרובים במשכן, שפניהם ״איש אל אחיו״ כאות של אהבה. אחרים מציעים ניתוח תחבירי חדש לַברכה: המילה ״באהבה״, הם אומרים, נסבה על הקב״ה, לא על מעשה הכוהנים, ושיעורה של הברכה הוא בעצם ״אשר קידשנו בקדושתו של אהרן וציוונו באהבה לברך את עמו ישראל״.
אולם נראה לי להציע הסבר אחר. התורה אומרת במפורש, בסוף פרשת ברכת כוהנים, שה׳ הוא המברך את העם, והוא רק עושה זאת מפי הכוהנים: ״וְשָׂמוּ אֶת שְׁמִי עַל בְּנֵי יִשְׂרָאֵל וַאֲנִי אֲבָרֲכֵם״. בדרך כלל, כשאנחנו מקיימים מצווה, <b>אנחנו </b>אלה שעושים את הדבר. אולם מצוות ברכת כוהנים שונה. <b>כשהכוהנים מברכים את העם, הם אינם עושים שום דבר בעצמם או מתוך עצמם, אלא מתַפקדים כצינור שדרכו שופעת ברכת ה׳ אל העולם ואל חיינו</b>. וכדי להיות צינור כזה האהבה הכרחית. אדם אוהב הוא אדם הממוקד לא בעצמו אלא בזולת. האהבה היא יציאה מן העצמיות. רק השתחררות כזו מן העצמי מאפשרת להיות צינור שדרכו זורם כוח הגדול מאיתנו – האהבה, המביאה לעולם חיים חדשים. כדברי המשורר דנטה: ״כָּךְ אַהֲבָה תָּנִיעַ / אֶת הַחַמָּה בָּרוֹם וְאֶת כּוֹכְבֵי רָקִיעַ״.<sup class="footnote-marker">1</sup><i class="footnote">דנטה אליגיירי, <b>הקומדיה האלוהית: העדן</b>, עברית: אריה סתיו, תל אביב: הקיבוץ המאוחד, תשס״ח, שיר 33, עמ׳ 316.</i>
כדי לברך צריך לאהוב; ולהתברך פירושו לדעת כי האל האחד, הגדול מן היקום כולו, אוהב אותנו ונושא אלינו את פניו כהורה אל ילדו האהוב. היודע את זאת ימצא שלווה רוחנית אמתית.
<h3>בהעלותך</h3>
<h4>ענווה</h4>
<big><strong>ענווה</strong></big><br>יש בפרשה רגע אחד המקנה לנו מבט ייחודי על משה. כדי להבינו עלינו לזכור את ההקשר. זה עתה תבעו בני ישראל ממשה בשר. ״מִי יַאֲכִלֵנוּ בָּשָׂר! זָכַרְנוּ אֶת הַדָּגָה אֲשֶׁר נֹאכַל בְּמִצְרַיִם חִנָּם, אֵת הַקִּשֻּׁאִים וְאֵת הָאֲבַטִּחִים וְאֶת הֶחָצִיר וְאֶת הַבְּצָלִים וְאֶת הַשּׁוּמִים. וְעַתָּה נַפְשֵׁנוּ יְבֵשָׁה אֵין כֹּל, בִּלְתִּי אֶל הַמָּן עֵינֵינוּ!״ (במדבר יא, ד-ו). לא תשוקתם לבשָׂר מוחצת את לבו של משה, אלא הנוסטלגיה המזויפת שלהם, כפיות הטובה, הסירוב המתמשך להתבגר. הוא מתפלל למות:
<span class="poetry indentAll">וַיֹּאמֶר מֹשֶׁה אֶל ה׳: לָמָה הֲרֵעֹתָ לְעַבְדֶּךָ? וְלָמָּה לֹא מָצָתִי חֵן בְּעֵינֶיךָ לָשׂוּם אֶת מַשָּׂא כָּל הָעָם הַזֶּה עָלָי? הֶאָנֹכִי הָרִיתִי אֵת כָּל הָעָם הַזֶּה, אִם אָנֹכִי יְלִדְתִּיהוּ, כִּי תֹאמַר אֵלַי שָׂאֵהוּ בְחֵיקֶךָ כַּאֲשֶׁר יִשָּׂא הָאֹמֵן אֶת הַיֹּנֵק עַל הָאֲדָמָה אֲשֶׁר נִשְׁבַּעְתָּ לַאֲבֹתָיו?... לֹא אוּכַל אָנֹכִי לְבַדִּי לָשֵׂאת אֶת כָּל הָעָם הַזֶּה כִּי כָבֵד מִמֶּנִּי. וְאִם כָּכָה אַתְּ עֹשֶׂה לִּי – הָרְגֵנִי נָא הָרֹג, אִם מָצָאתִי חֵן בְּעֵינֶיךָ, וְאַל אֶרְאֶה בְּרָעָתִי. (במדבר יא, יא-טו)</span>
על התפתחות המשבר – אספת שבעים הזקנים, התנבאות אלדד ומידד, פרשת קברות התאווה – מסופר בהמשך הפרק. המשבר שוכֵך ובני ישראל נוסעים מקברות התאווה לחצרות. ואז מתעורר אתגר חדש:
<span class="poetry indentAll">וַתְּדַבֵּר מִרְיָם וְאַהֲרֹן בְּמֹשֶׁה עַל אֹדוֹת הָאִשָּׁה הַכֻּשִׁית אֲשֶׁר לָקָח, כִּי אִשָּׁה כֻשִׁית לָקָח. וַיֹּאמְרוּ: ״הֲרַק אַךְ בְּמֹשֶׁה דִּבֶּר ה׳? הֲלֹא גַּם בָּנוּ דִבֵּר?״ וַיִּשְׁמַע ה׳. (במדבר יב, א-ב)</span>
לא נתעכב הפעם על תוכן תלונתם. עוצמתה של התקרית אינה במה שנאמר בה, אלא בזהותם של האומרים. הפעם אין זה ״העם״ או ״העדה״, ודאי לא הערב רב. אלה הם אחיו ואחותו של משה; האחות שהשגיחה עליו מרחוק ביַנקותו, כאשר צף על היאור בתיבת עצי גומא; האח שהיה מלווהו הנאמן בכמה מפגישותיו המסוכנות ביותר. דבר אֶחד הוא לספוג ביקורת מההמון, או מיריבים. אולם דבר אחֵר לגמרי הוא כאשר המתגרים בך הם יקיריך, עצמך ובשרך. זהו מצב המערער את הווייתך.
מהי תגובתו של משה? אין תגובה. הכתובים מבליטים זאת, ולא בכדי. לפעמים אדם אינו מגיב למה שאומרים עליו פשוט מפני שאינו יודע שאמרו. לפעמים הוא אינו מגיב כי לא אכפת לו. התורה רוצה שנדע שלא זה ולא זה הוא המקרה שלנו. שתיקתו של משה, מדגישה התורה, באה ממקום עמוק באישיותו: ״וְהָאִישׁ מֹשֶׁה עָנָיו מְאֹד מִכֹּל הָאָדָם אֲשֶׁר עַל פְּנֵי הָאֲדָמָה״ (יב, ג). משה אינו מגיב, וה׳ הוא שמגיב בשמו.
הפסוק על ענוותנותו של משה מוזר הן בתוכנו הן במיקומו בסיפור. משה עניו? הנואם שפיו רושף אש ולהבה, האיש שלא ירא להתייצב לפני פרעה, שהוציא עם שלם מעבדות, שלא היסס להתווכח עם הקב״ה בכבודו ובעצמו, ששבר את לוחות העדות כשראה את עגל הזהב – האיש הזה עניו מכל האדם?
ומה מקומו של פסוק זה בסיפור מרים ואהרן? פסוק ב מסַפּר שהקב״ה שמע מה שדיברו על משה. פסוק ד מספר כיצד הקב״ה הגיב. פסוק ג שובר את הרצף הזה ונראה כקוטע את שטף הדברים. משום כך ראו חלק מתרגומי התורה לנכון לשים אותו בסוגריים.
אפשר להוסיף ולשאול: איך ייתכן שמשה מקבל בשלוות נפש את מה שנראה כבגידה מצד הקרובים לו ביותר, אם אך זה עתה הגיב בסערת נפש ובשאילת נפשו למות לדרישת העם לאכול בשר, אף שעם דרישות דומות כבר ידע להתמודד היטב בעבר?
השאלות עונות זו על זו. תואנותיו של העם הופנו כלפי הקב״ה (או הגורל, או הנסיבות) – ולא כלפי משה. לכן הוא הוטרד מהן. לעומת זאת, מרים ואהרן גלגלו את טענתם לפתחו של משה עצמו. זה היה עניין אישי. ועל כן הוא נשאר שלֵו. משה לא דאג לעצמו. אילו היה מוטרד ממה שאומרים עליו, לא היה מחזיק מעמד אפילו יום אחד כמנהיגו של העם הפלגני והתזזיתי הזה. מעצמו לא היה אכפת לו; וממה כן? – מהמשימה, מהקב״ה, מהחופש ומהאחריות. על כן היה עניו.
רבים חושבים שענווה פירושה הערכה עצמית נמוכה. אך זו אינה ענווה אמתית. הענווה היא הנחת העצמי בצד. עניו הוא מי שלעולם אינו חושב על עצמו, מפני שיש לו דברים חשובים יותר לחשוב עליהם. שמעתי פעם מישהו אומר על איש דת אחד: ״הוא לקח את אלוהים ברצינות כזו, שלא היה לו שום צורך לקחת ברצינות את עצמו״. זוהי הענווה האמורה בתורה.
משה דאג לאחרים. רק פעם אחת התפלל למען עצמו: כאשר שמע שלא ייכנס לארץ שלאורך ארבעים שנה הוביל אליה את בני עמו. ואפילו אז, הוא לא חשב על עצמו אלא על הארץ. ובעצם, לא על הארץ חשב, אלא על רצונו לראות את הבטחת ה׳ מתגשמת.
ענווה איננה ביזוי עצמי. היא איננה שום דבר עצמי. היא היכולת לעמוד בדומיית רוממות לנוכח האחרוּת – ה״אתה״ האלוהי, אחרותו של הזולת, הדר הבריאה, יפי העולם, כוחם של רעיונות גדולים, קריאתם של אידיאלים נעלים. הענווה היא שתיקת העצמי לנוכח מה שגדול ממנו.
איך שערכים משתנים! הענווה היא המידה הטובה היתומה של תקופתנו. צ׳רלס דיקנס הצליף בה בספרו <b>דיוויד קופרפילד</b>, כאשר שם בפיו החלקלק של הנוכל אוריה היפ את הפזמון החוזר ״אני הבנאדם הכי עניו בעולם״. אך תעודת הפטירה של הענווה הונפקה מאה שנים לאחר דיקנס, כאשר תרבות ההמונים הפכה את היחיד לאנונימי, וחיי הכרך המודרני פוררו את השכונות ואת הקהילות.
קהילה היא מקום של חברים. חברה אורבנית היא נוף של זרים. אולם בבני האדם המשיך לפעֵם הצורך בהכרה. וכך החלו לצמוח, עד כדי יצירת תרבות חדשה ממש, שלל דרכים להשמיע את ״האמירה שלנו״ בפני אנשים שאיננו מכירים אך אנו מקווים שאיכשהו יבחינו בנו. האמונות שלנו חדלו להיות עניין פרטי שבינינו לבין עצמנו ובינינו לבין אלוהינו, ונעשו לסיסמאות ססגוניות המודפסות על חולצות הטריקו שלנו. התפתח רפרטואר שלם של דרכים להכריז על ייחודיותנו, מלוחיות זיהוי מעוצבות אישית לרכב, דרך לבוש בוטה וצעקני, ועד בגדי מעצבים שתווית היצרן תפורה עליהם דווקא מבחוץ. את התמורה הקיצונית שעברה התרבות אפשר להמחיש במעבר ההדרגתי של גיבוריה מ״דגול״ ל״נערץ״, מ״נערץ״ ל״מפורסם״, ומ״מפורסם״ ל״סלבריטאי״, כלומר מפורסם שכל פרסומו הוא בהיותו מפורסם. אמונת עתנו היא ״אם יש לך את זה, דאג שכולם ידעו״. לענווה לא נשאר מקום.
וזה עצוב. כי ענווה, ענווה אמתית, היא מן המאירות שבמידות. אין פירושה הפחתה בערך עצמך; פירושה הכרה בערכם של אחרים. היא מעידה על פתיחות לגדלותם של החיים ועל נכונות להיות מופתע ומרומָם מן הטוּב באשר יימצֵא.
על משמעותה של הענווה למדתי מאבי ז״ל. כשהיה בן חמש ברח עם משפחתו מהרדיפות האנטישמיות בפולין והגיע לאנגליה. המשפחה הייתה ענייה, והוא נאלץ לעזוב את בית הספר בעודו בן 14 כדי לעזור בפרנסתה. השכלתו הייתה ברובה פרי לימוד עצמי. ובכל זאת ידע לאהוב את המיטב שבכל תחום. הייתה לו תשוקה למוזיקה קלסית ולציור, וטעמו הספרותי היה קב ונקי, טוב בהרבה משלי.
הוא נטה להתלהבות. הייתה לו היכולת להעריץ, ובשֶלהּ הערצתיו. זהו לְשַד הענווה: היכולת להיות פתוח למה שגדול מאיתנו. ענווה כוזבת היא העמדת הפנים שאנו קטנים. ענוות אמת היא הידיעה שאנו עומדים לנוכח גדוּלה. משום כך היא סגולתם של נביאים, החשים נוכחות זו בחִיּוּת מְרַבּית.
בצעירותי, מוצף בשאלות אמוניות, נסעתי לארצות הברית, שכן שמעתי שיש בה רבנים דגולים. פגשתי רבים מהם, אך בכל מקום שמעתי את שמעו של הרבי מלובביץ׳, האדמו״ר הנערץ שברח בימי מלחמת העולם השנייה מאירופה הבוערת לארצות הברית, והצליח להפוך את חב״ד משארית פליטה מדולדלת לתנועה עולמית. כולם אמרו שהוא מן המנהיגים הכריזמטיים של יהדות זמננו. החלטתי לעשות כל מאמץ לפגוש אותו.
הצלחתי, והפתעתי הייתה רבה. הרב שלפניי לא היה אדם כריזמטי בשום מובן מקובל. שקט, מכונס, נחבא אל הכלים, אדם שאלמלא יראת הכבוד שהחסידים סביבו הפגינו כלפיו ספק אם הבריות היו מבחינים בו. אלא שהפגישה הזו שינתה את חיי. הוא היה דמות עטורת תהילת עולם, ואני הייתי סטודנט אלמוני שמקום מושבו חמשת אלפי קילומטרים משם – אבל הוא גרם לי להרגיש לידו האדם החשוב בעולם.
הוא שאל אותי על עצמי. הוא שם אוזניו כאפרכסת. הוא דרבן אותי להיעשות למנהיג, דבר שעד אז מעולם לא העליתי על דעתי. עד מהרה התברר לי שהוא מאמין בי יותר מכפי שאני מאמין בעצמי. כשיצאתי מהחדר דומה היה עליי שנוכחותי שלי היא שמילאה את החדר, והרבי נעדר ממנו. כזו היא ההקשבה, כאשר מחשיבים אותה למעשה דתי. אז ידעתי כי הגדולה נמדדת על פי מה שאנו מרכינים ראשנו למולו. לא היה פאר באורחותיו של הרבי, וגם לא צניעות כוזבת. הוא היה שלֵו, מכובד, מלכותי; איש של ענווה מרוממת האוסף אותך בזרועותיו ומלמד אותך לשאת את עיניך למעלה.
קשה להיות מנהיג. את זאת יודע כל מי שהתנסה בכך. טעויות הנסלחות לאחרים אינן נסלחות למנהיג. חִצֵּי הביקורת ישולחו גם במנהיג שהצדק איתו; ליתר דיוק, במיוחד במנהיג שהצדק איתו. אם המנהיג או המנהיגה אחראים, הם יחשבו על העתיד, ופירוש הדבר הוא שיפריעו את שלוות ההווה. וכל מי שמפריע את שלוות ההווה מעורר כעס ואפילו תחושת בגידה. דרכו של מנהיג לאתגר אנשים, ואנשים אינם אוהבים להתאתגר. דרכו של מנהיג להעלות שאלות לא נוחות, השאלות שאנו מעדיפים להתעלם מהן.
מנהיגים, ובעצם כל מי שהולך בעקבות הנביאים, נדרשים לתמרן בתהום שבין צורכי העם לבין רצונותיו. התורה ציידה אותנו בדימוי בלתי נשכח: יעקב הנאבק עם המלאך ומקבל ממנו לבסוף את השם ישראל, ״כִּי שָׂרִיתָ עִם אֱלֹהִים וְעִם אֲנָשִׁים וַתּוּכָל״ (בראשית לב, כח). אין תמה שארבעה מנהיגים מקראיים – משה, אליהו, יונה וירמיהו – שואלים נפשם למות ולא להמשיך. אין תמה גם שהמנהיגים המודרניים שהעמידו אתגר מופלג בפני בני זמנם – אברהם לינקולן, מהאטמה גנדי, ג׳ון קנדי, מרטין לותר קינג, אנואר סאדאת ויצחק רבין – נרצחו.
איך מנהיגים שורדים? חלקם בעזרת ערמומיות ופיקחות; אחרים באמצעות דיכוי אכזרי של מתנגדיהם; ועוד אחרים – על ידי אמונה נחרצת בעצמם. לא אלה, לא אלה ולא אלה הם ענקי רוח. אף לא אחד מהם ראוי לשמש לנו מופת. מנהיגים אמתיים שורדים משום שהם מאמינים בָּעניין, לא בעצמם. התקפות אישיות אינן מערערות אותם באופן אישי. הם מבינים שהמסר שלהם קשה, שהם מבקשים מזולתם להשתנות ושינוי תמיד כואב.
אחדים מן המנהיגים במקרא הרגישו שאינם ראויים למשימה. הקשיבו לשלושה מהגדולים שבהם.
משה: ״מִי אָנֹכִי כִּי אֵלֵךְ אֶל פַּרְעֹה, וְכִי אוֹצִיא אֶת בְּנֵי יִשְׂרָאֵל מִמִּצְרָיִם?״ (שמות ג, יב); ״בִּי אֲדֹנָי, לֹא אִישׁ דְּבָרִים אָנֹכִי, גַּם מִתְּמוֹל גַּם מִשִּׁלְשֹׁם גַּם מֵאָז דַּבֶּרְךָ אֶל עַבְדֶּךָ, כִּי כְבַד פֶּה וּכְבַד לָשׁוֹן אָנֹכִי״ (שמות ד, י).
ישעיהו: ״אוֹי לִי כִי נִדְמֵיתִי! כִּי אִישׁ טְמֵא שְׂפָתַיִם אָנֹכִי, וּבְתוֹךְ עַם טְמֵא שְׂפָתַיִם אָנֹכִי יוֹשֵׁב, כִּי אֶת הַמֶּלֶךְ ה׳ צְבָאוֹת רָאוּ עֵינָי״ (ישעיהו ו, ה).
ירמיהו: ״אֲהָהּ אֲדֹנָי ה׳, הִנֵּה לֹא יָדַעְתִּי דַּבֵּר כִּי נַעַר אָנֹכִי״ (ירמיהו א, ו).
האנשים הרהוטים ביותר בהיסטוריה היו המשוכנעים ביותר שאינם מסוגלים לדבֵּר. למשה, לישעיהו ולירמיהו לא חסרו לא ביטחון עצמי, לא הכרה בערך עצמם, ולא תחושת ייעוד אישי. אך אין זה העניין. הנקודה היא שהם ידעו יותר מאחרים כמה מפרכת היא המשימה שלפניהם. הם ידעו כמה מייסר הוא המאמץ לפקוח את עיניהם של אנשים אל המציאות כפי שהיא, ולא כפי שהם רוצים שתהיה. הם ידעו כמה קשה לגרום לאנשים להשתנות. דווקא משום שהם חשבו על המשימה ולא על עצמם הם הכריזו על עצמם בלתי ראויים – אך דבר זה עצמו הוא שעשה אותם ראויים מכולם. מכאן ״וְהָאִישׁ מֹשֶׁה עָנָיו מְאֹד מִכֹּל הָאָדָם אֲשֶׁר עַל פְּנֵי הָאֲדָמָה״.
הענווה היא אפוא יותר מסתם מידה טובה. זהו אופן של תפיסת מציאות. זוהי שפה שבה ה״אני״ שלי שותק כדי שאשמע את קול ה״אתה״; שאשמע את הקריאה הבלתי נאמרת שמעֵבר לַדיבור האנושי, את לחש הרז האלוהי המפעם בהוויה, את קולה של האחרוּת הקורא לי לגאול את הבדידות במגע האהבה. הענווה היא הפותחת אותנו אל העולם.
הענווה גם אינה נדירה כפי שאנו חושבים. לא פעם ולא פעמיים, כאשר אדם נפטר וניהלתי את טקס הלוויה שלו או ביקרתי בבית האבלים, גיליתי שהמנוח ניהל חיי חסד ונדיבות שנסתרו אפילו מעיני בני משפחתו הקרובים. חלונות אלה שנזדמנו לי אל עולמות אנושיים פרטיים לימדו אותי שרוב רובם של מעשי הצדקה והחסד נעשים בצנעה, ואין עמם שאיפה להכרה ציבורית. זוהי הענווה; ורוח האדם מתגלָה בה בהדרהּ.
מידה טובה אמתית איננה נזקקת לפרסם את עצמה. לכן כה מעציב הוא שיווק האישיות האגרסיבי הנהוג כיום. הוא מעיד על בדידות, על בדידות מזהרת בעולם שפגו ממנו הנאמנות והאמון. הוא מעיד על אבדן אמונה – אבדנה של הידיעה, שֶיָקְרָה כל כך לבני דורות קודמים, כי מתחת לפני השטח של העולם הזה ישנה נוכחות המכירה אותנו, אוהבת אותנו ומשגיחה על מעשינו. כאשר בטחנו בידיעה זו, לא נזקקנו עוד לדבָר.
אך האומנם חשוב כל כך שהענווה יצאה מן האופנה? האמת היא שיופי מוסרי, ממש כמו מוזיקה, ירגֵש תמיד את אלה השומעים את מה שמאחורי מסך הרעש. מידות טובות עשויות לצאת מן האופנה, אך תוקפן לעולם אינו פג. דברים המבקשים תשומת לב לעצמם אף פעם אינם מעניינים לאורך זמן, וזו הסיבה שטווח הקשב שלנו מתקצר משנה לשנה. הענווה – היפוכו הקוטבי של הפרסום העצמי – דומה לשֶמש: האור נשאר גם לאחר שהיא עצמה שוקעת. אדם ששכינת ה׳ מפעמת בו יאיר לנו גם לאחר לכתו מעמנו. אנחנו מרגישים שאוּשַרנו, שגָדלנו. ולא לחינם. שכן פגשנו אדם שמתוך כך שלא לקח את עצמו ברצינות, לימד אותנו לקחת ברצינות עילאית את מה שאינו אנחנו.
<h4>מעבר לייאוש</h4>
<big><strong>מעבר לייאוש</strong></big><br>קטע קצר בפרשת בהעלותך היה לי, בשנותיי כרבה של יהדות אנגליה, לידיד נפש, ואם אומר שגם הציל את נפשי אגזים רק מעט.
הנהגת ציבור אף פעם אינה משימה קלה; הנהגת ציבור יהודי קשה אף יותר; והנהגה רוחנית קשה מכולן. מנהיגים מפגינים בפומבי חזות רוגעת ונינוחה, אופטימית ועליזה. אבל מאחורי המסכה מתרגשות גם עלינו, מנהיגי הציבור, סערות נפש – כשאנו קולטים, שוב ושוב, כמה עמוקים הם השסעים בין הבריות, כמה סבוכות הן הבעיות, וכמה דק הקרח שאנחנו עומדים עליו. אולי לכל אדם יש רגעים כאלה בחייו: כשהוא יודע איפה הוא, ויודע איפה הוא רוצה להיות, אבל איננו רואה שום דרך המובילה מכאן לשם. ואז הוא רואה רק את הדרך היורדת אל הייאוש.
בכל פעם שהרגשתי כך, שַבתי ונזכרתי ברגע צורב בפרשתנו, רגע שמשה הגיע בו אל הדיוטה התחתונה במנהיגותו. הגורם המחולל היה פעוט לכאורה. העם עסק בפעילות החביבה עליו: תלונות על האוכל. בנוסטלגיה שכולה הונאה עצמית העלו בני ישראל זיכרונות מתוקים על הדגים שאכלו במצרים, על הקישואים והאבטיחים והבצל והשום. מכוות השוט של עבודות הפרך התפוגגה לה מן הזיכרון. נשארו רק חוויות קולינריות. חרון אפו של ה׳ יצא על כך, ואין זה פלא (במדבר יא, י). אבל משה, חרון אפו יצא מכלל חרון אף והגיע לכדי התמוטטות רגשית ממש. כך אמר משה לה׳:
<span class="poetry indentAll">לָמָה הֲרֵעֹתָ לְעַבְדֶּךָ? וְלָמָּה לֹא מָצָתִי חֵן בְּעֵינֶיךָ לָשׂוּם אֶת מַשָּׂא כָּל הָעָם הַזֶּה עָלָי? הֶאָנֹכִי הָרִיתִי אֵת כָּל הָעָם הַזֶּה, אִם אָנֹכִי יְלִדְתִּיהוּ, כִּי תֹאמַר אֵלַי שָׂאֵהוּ בְחֵיקֶךָ כַּאֲשֶׁר יִשָּׂא הָאֹמֵן אֶת הַיֹּנֵק עַל הָאֲדָמָה אֲשֶׁר נִשְׁבַּעְתָּ לַאֲבֹתָיו? מֵאַיִן לִי בָּשָׂר לָתֵת לְכָל הָעָם הַזֶּה כִּי יִבְכּוּ עָלַי לֵאמֹר תְּנָה לָּנוּ בָשָׂר וְנֹאכֵלָה? לֹא אוּכַל אָנֹכִי לְבַדִּי לָשֵׂאת אֶת כָּל הָעָם הַזֶּה, כִּי כָבֵד מִמֶּנִּי. וְאִם כָּכָה אַתְּ עֹשֶׂה לִּי – הָרְגֵנִי נָא הָרֹג, אִם מָצָאתִי חֵן בְּעֵינֶיךָ, וְאַל אֶרְאֶה בְּרָעָתִי. (במדבר יא, יא-טו)</span>
דבריו אלה של משה משמשים אותי כקו האדום התחתון בסרגל המודד את מפלס הייאוש. כל אימת שהרגשתי שאינני יכול להמשיך עוד, הייתי קורא את הקטע הזה וחושב, ״אם עוד לא הגעתי למצב כזה, אני בסדר״. יש משהו מחזק בידיעה שהמנהיג היהודי הגדול בהיסטוריה חווה עומק כזה של אפלה. אפשר ללמוד ממנה שאם אתה חש כישלון אין פירוש הדבר שנכשלת; פירוש הדבר רק שעדיין לא הצלחת. ועל אחת כמה וכמה, תחושת כישלון אין משמעה ש<b>אתה</b> כישלון. להפך: כישלונות באים למי שמסתכן – והנכונות להסתכן נדרשת מכל מי שרוצה להוביל לעולם טוב יותר, אפילו אם אינו הולך בגדולות. תחושת כישלון היא סימן שניסית והסתכנת.
מפליא לראות כיצד התנ״ך מתעד את לילות הנפש האפלים הללו בחייהם של כמה מגדולי גיבורי הרוח. הוא נוצֵר לדורות את קריאת המצוקה של דוד המלך, ״אֵלִי אֵלִי לָמָּה עֲזַבְתָּנִי?״ (תהלים כב, ב). כמה מן האדירים במזמורי תהלים נובעים מהמחוזות הרגשיים הללו. ״מִמַּעֲמַקִּים קְרָאתִיךָ ה׳״ (קל, א); ״הוֹשִׁיעֵנִי אֱלֹהִים כִּי בָאוּ מַיִם עַד נָפֶשׁ״ (סט, ב); ״נֶחְשַׁבְתִּי עִם יוֹרְדֵי בוֹר... שַׁתַּנִי בְּבוֹר תַּחְתִּיּוֹת, בְּמַחֲשַׁכִּים, בִּמְצֹלוֹת״ (פח, ה-ז).
משה גם לא היה היחיד ששאל את נפשו למות. עוד שלושה נביאים השמיעו משאָלה זהה.<sup class="footnote-marker">1</sup><i class="footnote">ועליהם נוסף כמובן איוב, אך איוב לא היה נביא ועל פי מפרשים רבים גם לא היה יהודי. ספר איוב עוסק בשאלה אחרת לגמרי, שאלת ״צדיק ורע לו״, שהיא שאלה על אלוהים, לא על האדם.</i> האחד הוא אליהו. לאחר ניצחונו הגדול ביותר, הניצחון על נביאי הבעל על הר הכרמל, מסר לו שליח בשם המלכה איזבל שהיא מתכננת להרוג אותו. למשמע הדברים ברח למדבר, ״וַיָּבֹא וַיֵּשֶׁב תַּחַת רֹתֶם אֶחָד וַיִּשְׁאַל אֶת נַפְשׁוֹ לָמוּת. וַיֹּאמֶר, רַב עַתָּה ה׳! קַח נַפְשִׁי כִּי לֹא טוֹב אָנֹכִי מֵאֲבֹתָי״ (מלכים א׳ יט, ד).
השני הוא ירמיהו. אנשים אינם אוהבים את מי שמביא להם בשורות רעות. זה היה תפקידו של ירמיהו באחרית ימי בית ראשון – והבשורות היו מייסרות במידה חסרת תקדים. ירמיהו היה משוכנע שמרידה בבבלים תוביל לאסון, והתריע על כך באוזני מלכים ושרים. אלא שבירושלים של אותם ימים פעלו במשנה מרץ גם נביאי שקר, שסיברו את אוזני העם בבשורות שווא של ״שָׁלוֹם שָׁלוֹם״ כשהאמת היא ש״אֵין שָׁלוֹם״ (ירמיהו ו, יד; ח, יא). ירמיהו גודף, הושפל, נכלא ועונה, ולא רחוק היה שייהרג. מפיו פרצו אז דברי ייאוש קשים מאין כמוהם. ״פִּתִּיתַנִי ה׳ וָאֶפָּת, חֲזַקְתַּנִי וַתּוּכָל; הָיִיתִי לִשְׂחוֹק כָּל הַיּוֹם, כֻּלֹּה לֹעֵג לִי... אָרוּר הַיּוֹם אֲשֶׁר יֻלַּדְתִּי בּוֹ, יוֹם אֲשֶׁר יְלָדַתְנִי אִמִּי אַל יְהִי בָרוּךְ. אָרוּר הָאִישׁ אֲשֶׁר בִּשַּׂר אֶת אָבִי לֵאמֹר יֻלַּד לְךָ בֵּן זָכָר... לָמָּה זֶּה מֵרֶחֶם יָצָאתִי לִרְאוֹת עָמָל וְיָגוֹן וַיִּכְלוּ בְּבֹשֶׁת יָמָי?״ (כ, ז-יח).
השלישי הוא יונה – ודווקא לאחר ששליחותו לנינווה הושלמה בהצלחה. ה׳ שלח אותו להודיע לאנשי העיר האשורית הגדולה שעירם תיהפך בעוד ארבעים יום. הוא עשה כן. דבריו נפלו על אוזניים כרויות. אנשי נינווה הפכו את לבם וחזרו בתשובה. ה׳ ביטל אפוא את גזר הדין, והעיר ותושביה ניצלו. אבל יונה לא היה מרוצה כלל. לבו היה מר על ה׳. ידעתי שזה מה שיקרה בסוף, הוא רוטן. הכתוב אינו מבאר אם יונה כעס על שה׳ הציל את אויבי ישראל, או שמא סבר שהמחילה אינה מתיישבת עם מידת הדין ושלטון הצדק, או אולי פשוט הרגיש שעשה צחוק מעצמו כשאמר שהעיר תיחרב ולא כך קרה. כך או כך או כך, הוא התפלל שימות: ״וְעַתָּה ה׳ קַח נָא אֶת נַפְשִׁי מִמֶּנִּי כִּי טוֹב מוֹתִי מֵחַיָּי״ (יונה ד, ג).
הסיפורים הללו טומנים בחובם תובנה עמוקה. אמונת ישראל איננה מַתכון לאושר ונחת. היא אינה מבטיחה מנוס מכאבי לב ומכאבי ראש. אין היא אותה ״אפאתיה״, חיים שלווים נטולי חשקים וכמיהות, שאיוו להם הסטואיקנים. גם אין היא סוללת דרך לנירוואנה, המכבה את אש הרגש באמצעות כיבוי העצמי. בכל הדברים הללו יש יופי, ומשהו מהם אפשר למצוא בזרמים המיסטיים ביהדות. אך הם רחוקים ת״ק פרסה מגיבורי התנ״ך ומגיבורותיו.
למה? כי היהדות היא דתם של המבקשים לשנות את העולם. זוהי מן התופעות החריגות ביותר בתולדות האנושות. רוב הדתות עניינן קבלת העולם כפי שהוא. <b>היהדות היא מחאה נגד העולם שישנו, בשם העולם שראוי שיהיה</b>. להיות יהודי פירושו לנסות לטבוע חותם, לשנות לטובה את חייהם של אנשים, לרפא משהו מן הצלקות שבעולמנו השבור. הצרה היא ש<b>אנשים אינם אוהבים שינוי</b>. ועל כן כה מָרים היו חייהם של האנשים שניסו לשנות – משה ודוד, אליהו וירמיהו ויונה.
משה נשלח לעזור לבני ישראל לכונן חברה שתהיה היפוכה של מצרים: חברה שתשחרר במקום לדכא, חברה שתכבד במקום לשעבד. הוא ניסה לעזור להם להשתנות, וזה הדבר שהיה קשה להם כל כך, וגרם להם להגיב בזיכרונות אבסורד קסומים מפיתום ורעמסס – הדגים והקישואים וכל השאר. משה גילה שיותר מכפי שקשה להוציא את בני ישראל ממצרים, קשה להוציא את מצרים מבני ישראל.
כך גם אצל אליהו, שניסה לגרום לעם להפסיק לתור אחר האלים של השכנים ולסגוד לכל אל אפשרי חוץ מאלוהיהם שלהם (דבר דומה קורה היום; יש מקומות שתמצאו בהם יותר יהודים בודהיסטים מיהודים יהודיים). כך אצל דוד, שניסה להפוך קונפדרציית שבטים רופפת לאומה מאוחדת. וכך אצל ירמיהו, שניסה להכניס לפוליטיקה כֵּנות, גם כשפירוש הדבר היה לשאת בשורות רעות.
נסו לשנות את מסלולם של אנשים הנמצאים בדרך להרס עצמי, והם ישברו את לבכם. הם יתרגזו; הם ינסו להרוג את השליח; הם יאשימו אתכם שהפרעתם להם לישון. אבל להיות יהודי פירושו ללכת נגד הזרם. אתם יכולים להתייאש; אבל אתם גם יכולים לראות את המצבים האלה כמבחני אופי.
<h4>מאיש ההדר לאיש האמונה</h4>
<big><strong>מאיש ההדר לאיש האמונה</strong></big><br>ברב המכר החדש שלו, <b>הדרך אל האופי</b>,<sup class="footnote-marker">1</sup><i class="footnote">David Brooks, <i>The Road to Character</i>, London: Allen Lane, 2015.</i> מבחין דיוויד ברוקס בחדות בין מה שהוא מכנה מעלות של רזומה – התכונות, ההישגים והכישורים שמביאים הצלחה – לבין מעלות של הֶספּדים, אלו שמדברים עליהן בהלוויות: הסגולות העושות את האדם למה שהוא כשאינו עוטה מסכות, כשאינו משחק תפקיד; המהות הפנימית שחבריו של אדם ובני משפחתו מזהים כעצמיותו האמתית.
ברוקס קושר את הבחנתו זו להבחנה שערך הרב יוסף דב סולובייצ׳יק במסתו הידועה ״איש האמונה הבודד״.<sup class="footnote-marker">2</sup><i class="footnote">בתוך קובץ מסותיו <b>איש האמונה</b>, ירושלים: מוסד הרב קוק, תשכ״ח.</i> הרב סולובייצ׳יק דיבר שם על שני טיפוסי אדם. הראשון הוא איש ההדר: האדם כיוצר, בונה, אדון הטבע המשליט את רצונו על העולם. השני הוא איש האמונה: האדם החי מתוך ציות לאמת נשגבה ומודרך בידי תחושת חובה וצדק ורצון לשרת.
איש ההדר מבקש הצלחה. איש האמונה מבקש חסד, אהבה וגאולה. איש ההדר חי על פי ההיגיון הכלכלי: מרדף אחר האינטרס האישי ומרב התועלת. איש האמונה חי על פי היגיון אחר לגמרי, הגיון המוסר, שבו נתינה עדיפה על קבלה, וכיבוש היצר חשוב מסיפוקו. בעיניים מוסריות, הצלחה המובילה לגאווה היא כישלון – ואילו כישלון המוביל לענווה עשוי להירשם כהצלחה.
במסה זו, שהופיעה לראשונה בשנת 1965, תהה הרב סולובייצ׳יק אם באמריקה של ימיו יש מקום לאיש האמונה; כה מובהקת הייתה הסגידה לעוצמה האנושית וההתקדמות הכלכלית. חמישים שנה עברו, וברוקס מהדהד את הספק הזה. ״אנחנו חיים״, הוא אומר, ״בחברה המעודדת אותנו לחשוב איך למנף את הקריירה שלנו, אבל מותירה רבים מאיתנו ללא מענה לשאלה איך לטפח את חיינו הפנימיים״.
עניין זה הוא מנושאיה העיקריים של פרשת בהעלותך. עד כה ראינו בתורה את משה החיצוני: משה עושה הנסים, משה המדבר פֶּה אל פה עם הקב״ה, משה שאינו ירא להתעמת לא עם פרעה ולא עם בני עמו, משה ששבר את הלוחות החרותים באצבע אלוהים ושהעז לקרוא לאלוהים לשאת לחטאת עַמו – ״וְאִם אַיִן, מְחֵנִי נָא מִסִּפְרְךָ אֲשֶׁר כָּתָבְתָּ״ (שמות לב, לב). זהו משה הציבורי, דמות בעלת עוצמה הרואית. במינוח של הרב סולובייצ׳יק, זהו משה איש ההדר.
והנה בפרשתנו אנו חוזים בפן אחר של משה, משה כאיש האמונה הבודד. התמונה שונה עתה לחלוטין. בסצנה הראשונה, אנו רואים אותו מתמוטט. בני ישראל מתאוננים שוב על האוכל. יש להם מָן אבל אין להם בשר. הם מתמכרים לנוסטלגיה כוזבת: ״זָכַרְנוּ אֶת הַדָּגָה אֲשֶׁר נֹאכַל בְּמִצְרַיִם חִנָּם, אֵת הַקִּשֻּׁאִים וְאֵת הָאֲבַטִּחִים וְאֶת הֶחָצִיר וְאֶת הַבְּצָלִים וְאֶת הַשּׁוּמִים״ (במדבר יא, ה).  כפיות הטובה מגדישה את הסאה עבור משה, ומפיו נמלטים דברי ייאוש נורא: ״לָמָה הֲרֵעֹתָ לְעַבְדֶּךָ, וְלָמָּה לֹא מָצָתִי חֵן בְּעֵינֶיךָ לָשׂוּם אֶת מַשָּׂא כָּל הָעָם הַזֶּה עָלָי? הֶאָנֹכִי הָרִיתִי אֵת כָּל הָעָם הַזֶּה אִם אָנֹכִי יְלִדְתִּיהוּ, כִּי תֹאמַר אֵלַי שָׂאֵהוּ בְחֵיקֶךָ?... לֹא אוּכַל אָנֹכִי לְבַדִּי לָשֵׂאת אֶת כָּל הָעָם הַזֶּה כִּי כָבֵד מִמֶּנִּי. וְאִם כָּכָה אַתְּ עֹשֶׂה לִּי הָרְגֵנִי נָא הָרֹג אִם מָצָאתִי חֵן בְּעֵינֶיךָ וְאַל אֶרְאֶה בְּרָעָתִי״ (שם, יא-טו).
וכאן, בסצנה המתחילה פה, מתרחשת הַהִשְׁתַּנּוּת הגדולה. ה׳ אומר למשה לקחת שבעים זקנים שיישאו איתו במשא העם. הוא נוטל מרוחו של משה ומאציל אותה על הזקנים. מכל שבט נבחרים שישה זקנים, אך היות ש־6 כפול 12 הם 72, שניים מהנבחרים מושארים מחוץ לרשימת ה־70. השניים, אלדד ומידד, מתחילים להתנבא בתוך המחנה. גם בהם דבקה רוחו של משה. יהושע חושש שהדבר יוביל לערעור על מנהיגותו של משה, ומפציר במשה לבלום את אלדד ומידד. משה עונה בנדיבות גואה, ״הַמְקַנֵּא אַתָּה לִי? וּמִי יִתֵּן כָּל עַם ה׳ נְבִיאִים כִּי יִתֵּן ה׳ אֶת רוּחוֹ עֲלֵיהֶם״ (שם, כט). עצם הידיעה של משה שהוא כבר אינו לבדו, ויש עוד שבעים זקנים שנאצלו ברוחו, מרפאת אותו מדיכאונו. עכשיו קורן ממנו אמון עדין ונדיב, שהוא גם מרגש ומפתיע.
בסצנה השלישית אנו מבינים סוף סוף לאן חותרת הדרמה. הפעם אחיו ואחותו של משה, אהרן ומרים, הם אלה המזלזלים בו. העילה לתלונתם, ״הָאִשָּׁה הַכֻּשִׁית אֲשֶׁר לָקָח״, אינה ברורה, ויש לה פירושים רבים; אך ברור שמבחינתו של משה, זה רגע של ״הגם אתה, ברוטוס?״. הוא נבגד, או לפחות דיבתו הוצאה, בידי הקרובים אליו ביותר. ובכל זאת, הוא אינו מתרגש מכך. כאן מגיע משפט המפתח: ״וְהָאִישׁ מֹשֶׁה עָנָיו מְאֹד מִכֹּל הָאָדָם אֲשֶׁר עַל פְּנֵי הָאֲדָמָה״ (יב, ג).
זהו חידוש היסטורי. הרעיון שסגולתו הנעלה ביותר של מנהיג היא הענווה נראָה בוודאי בעולם העתיק כאבסורד, כמעט כפרדוקס. מה למנהיג בן קדם ולענווה? המנהיגים היו גאים, הדוּרים, מצוינים בלבושם, בהופעתם ובאורחותיהם המלכותיים. הם בנו מקדשים לכבוד עצמם. כתובות ניצחון נחרתו במאמרם כדי להנציח את זכרם. תפקידם לא היה לשרת, אלא שישרתו אותם. מכל יתר האנשים הייתה ציפייה לענווה; לא מהמלכים. ענווה והוד אינם יכולים לחיות בכפיפה אחת.
היהדות הפכה את המערך הזה כולו על פניו. מנהיגים נועדו לשרת, לא שישרתו אותם. עיטור הכבוד הגבוה ביותר שקיבל משה היה הכינוי ״עבד ה׳״ שניתן לו. ביהדות, המנהיג משרת את העם ולא להפך. תגובתו הראשונה של משה לקריאתו של ה׳ אליו בסנה הבוער הייתה תגובה של ענווה: ״מִי אָנֹכִי...?״ (שמות ג, יא). דווקא ענוותנותו זו הוכיחה שהוא ראוי להיות מנהיג.
אל מדרגה גבוהה יותר של ענווה מגיע משה בפרשתנו, העוקבת אחר התהליך הנפשי שהוביל אליה. בלחץ ההתמרמרות המתמשכת של בני ישראל, משה מתכנס אל עצמו פנימה. הקשיבו שוב לדבריו: ״לָמָה הֲרֵעֹתָ לְעַבְדֶּךָ?... הֶאָנֹכִי הָרִיתִי אֵת כָּל הָעָם הַזֶּה? אִם אָנֹכִי יְלִדְתִּיהוּ?... מֵאַיִן לִי בָּשָׂר לָתֵת לְכָל הָעָם הַזֶּה?... לֹא אוּכַל אָנֹכִי לְבַדִּי לָשֵׂאת אֶת כָּל הָעָם הַזֶּה כִּי כָבֵד מִמֶּנִּי״. מילת המפתח כאן היא ״אָנֹכִי״. משה נסחף אל הדיבור בגוף ראשון יחיד. התנהגותם של בני ישראל נראית לו כקריאת תיגר נגדו, לא נגד הקב״ה. ה׳ צריך להזכיר לו, ״הֲיַד ה׳ תִּקְצָר?״ (במדבר יא, כג). הרי לא על משה יצא הקצף אלא על מי ומה שמשה מייצג.
משה נמצא לבד זה זמן רב מדי. הרי הוא לא נזקק לעזרתם של אנשים כדי לספק לעם מזון; בזאת יכול ה׳ לעזור לו. הוא נזקק לחברתם של אנשים כדי לשים קץ לבידודו הכמעט בלתי נסבל. כפי שכתבתי במקום אחר, הצירוף ״לא טוב״ מופיע בתורה רק פעמיים; בבריאת האדם, כשהקב״ה אומר ״לֹא טוֹב הֱיוֹת הָאָדָם לְבַדּוֹ״ (בראשית ב, יח), וכאשר יתרו רואה שמשה מנהיג את העם לבדו ואומר לו ״לֹא טוֹב הַדָּבָר אֲשֶׁר אַתָּה עֹשֶׂה״ (שמות יח, יז). אי־אפשר לחיות לבד. אי־אפשר להנהיג לבד.
ברגע שמשה ראה ששבעים הזקנים נאצלו ברוחו, דיכאונו פג. עתה יכול לומר ליהושע, ״הַמְקַנֵּא אַתָּה לִי?״. במצבו החדש, גם הסרה שדיברו בו אחיו ואחותו אינה מפריעה לו והוא מתפלל לקב״ה לרפואת מרים, שנענשה על כך בצרעת. הוא שיקם את ענוותנותו.
עכשיו הוא מבין ענווה מהי. כפי שראינו בהרחבה בדרשה הראשונה לפרשה זו, ענווה איננה התבזות. ניסח זאת היטב הסופר ק״ס לואיס. ענווה, אמר, אין פירושה <b>לחשוב את עצמך פחוּת</b>, אלא <b>לחשוב על עצמך פחוֹת</b>. ענווה אמתית פירושה השתקת ה״אני״. בעיני אנשים ענווים באמת, מה שחשוב הוא אלוהים, אנשים אחרים, עקרונות – אך לא הם עצמם.
״אמר ר׳ יוחנן: כל מקום שאתה מוצא גדולתו של הקדוש ברוך הוא – שם אתה מוצא ענוותנותו״.<sup class="footnote-marker">3</sup><i class="footnote">מגילה לא ע״א.</i> גדוּלה היא ענווה, אצל הקב״ה ואצל המבקשים ללכת בדרכיו. הענווה היא גם מקור העוצמה הגדול ביותר, כי כאשר איננו חושבים על ה״אני״, איננו נפגעים מדברי ביקורת או זלזול. המבקרים והמזלזלים יורים במטרה שכבר אינה קיימת.
בסדרת שלוש הסצנות הללו מחיי משה מלמדת אותנו פרשת בהעלותך כי לפעמים אנו מגיעים לידי ענווה רק לאחר משבר פסיכולוגי חמור. רק אחרי שמשה התמוטט ושאל את נפשו למות מספרת לנו התורה לראשונה כי משה היה עניו ״מִכֹּל הָאָדָם אֲשֶׁר עַל פְּנֵי הָאֲדָמָה״. הייסורים מבקיעים את קונכייתו של העצמי, וגורמים לנו להבין שלא ההערכה העצמית היא החשובה, אלא התפקיד שאנו ממלאים בתכנית הגדולה מאיתנו עשרת מונים. דיוויד ברוקס מזכיר לנו שגם אברהם לינקולן, להבדיל, שסבל מדיכאון, הגיע בעקבות המשבר של מלחמת האזרחים אל התובנה כי ״ההשגחה נטלה את המושכות של חייו, והוא רק כלי קטן במשימה נשגבה״.<sup class="footnote-marker">4</sup><i class="footnote">Brooks, <i>The Road to Character</i>, p. 95.</i>
המענה הנכון לסבל קיומי, אומר ברוקס, איננו התענגות כי אם קדושה, במובן של ״ראיית הייסורים כחלק מסיפור־על מוסרי, וניסיון לגאול דבר רע על ידי הפיכתו לדבר מקודש; הבנת הייסורים כמעשה הקרבה המכניס את האדם לאחווה עם כלל הקהילה ועם התביעות המוסריות הנצחיות״. בעיניי, מענה זה מתגלם בדמות הוריהם של שלושת הנערים שנחטפו ונרצחו בקיץ תשע״ד, 2014. בתגובה לאבדן, הם ייסדו את יום האחדות ואת פרס ירושלים לאחדות ישראל המחולק בו. הם הפנו את כאבם כלפי חוץ, ועשאוהו כלי לאיחוי פצעים ושסעים בעם.
משבר, כישלון, אבדן וכאב יכולים לרומם אותנו מאיש ההדר לאיש האמונה, ממוכְוָונוּת עצמי למוכוונות אחֵר, מאדנוּת לשירוּת, ומפגיעוּת של ה״אני״ לענווה ה״מזכירה לך שאינך מרכז העולם״, אלא ״משָׁרתהּ של מערכת הגדולה ממך״.<sup class="footnote-marker">5</sup><i class="footnote">שם, עמ׳ 263.</i>
בעלי הענווה פתוחים לדברים הגדולים מהם. לא כן מחוסרי הענווה. משום כך, מחוסרי הענווה גורמים לזולתם להרגיש קטן, בעוד הענווים גורמים לו להרגיש מוגדל. ענוותנותם מאצילה גדוּלה על הזולת.
<h3>שלח</h3>
<h4>החופש דורש סבלנות</h4>
<big><strong>החופש דורש סבלנות</strong></big><br>של מי היה הרעיון לשלוח את המרגלים?
לפי פרשתנו, הרעיון היה של הקב״ה:
<span class="poetry indentAll">וַיְדַבֵּר ה׳ אֶל מֹשֶׁה לֵּאמֹר: שְׁלַח לְךָ אֲנָשִׁים וְיָתֻרוּ אֶת אֶרֶץ כְּנַעַן אֲשֶׁר אֲנִי נֹתֵן לִבְנֵי יִשְׂרָאֵל. אִישׁ אֶחָד אִישׁ אֶחָד לְמַטֵּה אֲבֹתָיו תִּשְׁלָחוּ, כֹּל נָשִׂיא בָהֶם. וַיִּשְׁלַח אֹתָם מֹשֶׁה מִמִּדְבַּר פָּארָן עַל פִּי ה׳, כֻּלָּם אֲנָשִׁים רָאשֵׁי בְנֵי יִשְׂרָאֵל הֵמָּה. (במדבר יג, א-ג)</span>
אולם על פי דברי משה בספר דברים, מדובר ביוזמה של העם:
<span class="poetry indentAll">וַתִּקְרְבוּן אֵלַי כֻּלְּכֶם וַתֹּאמְרוּ: נִשְׁלְחָה אֲנָשִׁים לְפָנֵינוּ וְיַחְפְּרוּ לָנוּ אֶת הָאָרֶץ, וְיָשִׁבוּ אֹתָנוּ דָּבָר אֶת הַדֶּרֶךְ אֲשֶׁר נַעֲלֶה בָּהּ וְאֵת הֶעָרִים אֲשֶׁר נָבֹא אֲלֵיהֶן. וַיִּיטַב בְּעֵינַי הַדָּבָר, וָאֶקַּח מִכֶּם שְׁנֵים עָשָׂר אֲנָשִׁים אִישׁ אֶחָד לַשָּׁבֶט. (דברים א, כב-כג)</span>
רש״י מיישב את הסתירה לכאורה. על פי פירושו, העם בא אל משה ובפיו הדרישה לשלוח מרגלים. משה שאל את ה׳ מה לעשות. ה׳ נתן לו רשות לשלוח את המרגלים. הוא לא ציווה על כך; הוא רק לא התנגד. ״בדרך שאדם רוצה לילך בה מוליכין אותו״, אמרו חז״ל<sup class="footnote-marker">1</sup><i class="footnote">מכות י ע״ב.</i> – כלומר הקב״ה אינו עוצר אנשים מלפעול על פי כוונתם, גם אם הוא יודע שהמעשה יוביל לאסון. זה טיבו של החופש שהוא נתן לנו. כלול בו החופש לטעוֹת.
מבט אחר על פרשת המרגלים כולה מספקת פרשנותו של הרמב״ם ב<b>מורה הנבוכים</b>. הרמב״ם מבקש להראות כי חלק מהמצוות הן אמצעי של הקב״ה למימוש מטרת־על אחרת, שהרמב״ם מכנה ״כוונה ראשונה״. הוא מוכיח זאת תחילה מן הדברים האמורים בתחילת פרשת בשלח שבספר שמות על המסלול שבחר הקב״ה ליציאת מצרים. ״הכוונה הראשונה״ שם היא ״השגתו יתעלה וזניחת עבודה זרה״. מטרה זו הושגה באמצעות נדודיהם הארוכים של בני ישראל במדבר, והתחלפות הדורות שלהם שם. כותב הרמב״ם:
<span class="poetry indentAll">והוא שנאמר: ״וְלֹא נָחָם אֱלֹהִים דֶּרֶךְ אֶרֶץ פְּלִשְׁתִּים, כִּי קָרוֹב הוּא [כִּי אָמַר אֱלֹהִים: פֶּן יִנָּחֵם הָעָם בִּרְאֹתָם מִלְחָמָה וְשָׁבוּ מִצְרָיְמָה], וַיַּסֵּב אֱלֹהִים אֶת הָעָם דֶּרֶךְ הַמִּדְבָּר יַם סוּף״ (שמות יג, יז-יח). כשם שהתעה אותם מדרך המלך, שהייתה מכוונת מראש, אל דרך אחרת – מתוך ציפייה למה שלפי הטבע לא היה ביכולת גופיהם – כדי שתתבצע הכוונה הראשונה. </span>
ומוסיף –
<span class="poetry indentAll">...שכּן ידוע שהחיים במדבר, כשהגוף פרוע ומלוכלך, מחייבים אומץ לב, והיפוכם מחייב פחדנות, וגם נולדו אנשים שלא הורגלו לשעבוד והשפלה...<sup class="footnote-marker">2</sup><i class="footnote"><b>מורה הנבוכים</b>, ג, לב.</i></span>
על פי הרמב״ם אפוא לא חשוב כלל מי שלח את המרגלים; וגם העונש שהוטל על בני ישראל לא היה בעצם עונש, אלא התחשבות הכרחית בטבע האדם. אוכלוסייה של עבדים אינה יכולה להפוך בתוך כמה ימים או כמה שבועות לאומה המסוגלת לשאת באחריות הבאה עם החירות. בני ישראל נזקקו לארבעים שנה כדי שהדור שגדל במנטליות של עבדות יתחלף בדור שנולד בחופש וחושל בתלאות המדבר. הדרך אל החופש אורכת זמן, אפילו זמן רב מאוד. ואין קיצורי דרך.
ההתחשבות בממד הזמן היא מאבני היסוד של תפיסת הפוליטיקה והקדמה האנושית ביהדות. היא הגורמת למשה לחזור ולשנן באוזני בני ישראל שעליהם לחנך את ילדיהם, לספר להם את סיפור העבר, ״לזכור״. בגללה כורת הקב״ה את בריתו לא רק עם בני ישראל העומדים לפניו, אלא עם כל הדורות הבאים. בשלה מספר התנ״ך את סיפורם של בני ישראל באריכות רבה כל כך, ומתאר את הקורות אותם במשך כאלף שנים, מימי האבות עד תקופת בניין בית שני. היא המסבירה מדוע פועל הקב״ה בעולם באמצעות ההיסטוריה.
שלא כמו הנצרות והאסלאם, היהדות איננה מדברת על תמורה פתאומית במצבו של האדם, ולא על רגע אחד או דור יחיד שכל מה שחשוב יתגלה בו במלואו. מדוע, שואל הרמב״ם בפרק הנ״ל ב<b>מורה הנבוכים</b>, לא האציל הקב״ה על בני ישראל במדבר, בהשראה פתאומית כלשהי, את הכוח והעוז הדרושים לחצות את הירדן ולרשת את הארץ? תשובתו: כי פירושה של חריגה זו מדרך הטבע הוא לומר שלום ולא להתראות לחופש, לבחירה ולאחריות שיש לבני האדם.
אפילו אלוהים עצמו, רומז הרמב״ם, צריך לעבוד עם חומר הגלם של טבע האדם, ובכלל זה עם קצב ההשתנות האטי שלו. וכל זאת לא מפני שאלוהים אינו יכול לשנות אנשים; מובן שהוא יכול. הוא ברא אותם, והוא יכול לברוא אותם אחרת. אלא שאלוהים בוחר שלא לעשות כן. הוא נוקט את מה שמקובלי צפת כינו ״צמצום״. הוא משאיר מרווח פעולה עצמאי לבני האדם. הוא רוצה שבני האדם יבנו חברה של חופש; אך ודאי שאין טעם לגרום להם לעשות זאת על ידי נטילת החופש מהם. הורים הרוצים שילדיהם יתפתחו ויבשילו נמנעים מלעשות למענם דברים מסוימים. הם מניחים להם, למשל, ללכת לבד. כך עושה גם אלוהים, הרוצה שעמו יגדל ויגיע לבשלות מוסרית ופוליטית.
באחד מספריי קראתי לזה ״החשיבה הכרונולוגית״, והנגדתי אותה לחשיבה הלוגית של היוונים. בלוגיקה חסר ממד הזמן. לכן נוטים פילוסופים רבים להיות שמרנים נוקשים (בתכניתו של אפלטון למדינת מופת אין במדינה משוררים, כי הם עלולים לפגוע בסדר החברתי) או מהפכנים מובהקים (רוסו, מרקס). שכן, אם נחשוב בצורה לוגית, הסדר החברתי הקיים הוא או טוב או רע. אם הוא טוב, אל לנו לשנות בו דבר. אם הוא רע, יש למגר אותו. העובדה ששינויים דורשים זמן רב, אפילו דורות רבים, אינה מתיישבת בקלות עם הפילוסופיה (אפילו אותם פילוסופים, כגון הגל ומרקס, שהביאו בחשבון תהליכים היסטוריים, עשו זאת באופן מכני, ודיברו על ״כורח היסטורי״ ולא על שיגיונותיו הבלתי צפויים של החופש).
עובדה משונה בתולדות המחשבה המערבית במאות האחרונות היא שהאנשים שדיברו על המסורת במרב הרהיטות – אדמונד בֶּרק, מייקל אוֹקשוֹט, ט״ס אליוט – היו שמרנים מובהקים, סנגוריו של הסטטוס קוו. מדוע משונה? מפני שאין שום הכרח שמסורת תהיה דווקא שמרנית. אנו יכולים להנחיל לילדינו לא רק את העבר שלנו, אלא גם את הערכים שטרם הגשמנו. אנו יכולים לשאוף לכך שהם יגיעו אל מעבר למה שהגענו אנחנו, שירחיקו לכת בדרך אל החופש יותר מכפי שהצלחנו אנו לעשות. הרי כך אנו אומרים בליל הסדר: ״השתא הכא, לשנה הבאה בארעא דישראל; השתא עבדי, לשנה הבאה בני חורין״. מסורת יכולה להכיל התפתחויות. להתקדם גם בלי לעשות מהפכות. להיות אבולוציונית בלי להיות רבולוציונית.
זהו הלקח של פרשת המרגלים. למרות כעסו הרב של הקב״ה, בני ישראל לא נידונו לגלות נצחית. הם רק נדרשו להתמודד עם העובדה שילדיהם ישיגו את מה שהם עצמם לא היו בשלים להשיג.
גם היום אנשים שוכחים זאת. בעשור הקודם יצאו מעצמות המערב למלחמות באפגניסטן ובעיראק, וזאת, במידה רבה, בשם הדמוקרטיה והחופש. אלא שדמוקרטיה וחופש לא יושגו במלחמה, אלא בחינוך, בבניית חברה ובקבלה אטית של אחריות. זהו תהליך שאורך שנות דור ודור. במקרים רבים הוא אינו מתחולל כלל. אנשים מאבדים את ביטחונם, וכמו בני ישראל המיואשים מהדין וחשבון של המרגלים מעדיפים את העבר המוכר והצפוי (״נִתְּנָה רֹאשׁ וְנָשׁוּבָה מִצְרָיְמָה״, במדבר יד, ד) על פני העתיד התובעני, המסוכן, האפוף בערפל. משום כך ידעה ההיסטוריה יותר דיקטטורות מדמוקרטיות.
הפוליטיקה של החירות דורשת סבלנות. היא דורשת שנים ארוכות של מאבק ושל שמירה על התקווה. הפילוסוף עמנואל לוינס דיבר על ״חירות קשה״ – וחירות היא קשה תמיד. סיפור המרגלים מלמד אותנו שהדור שיצא ממצרים לא היה בשל לכך. זה היה אסונו. אך ילדיו כבר יהיו בשלים. וזו הייתה נחמתו.
<h4>ביטחון בהצלחה</h4>
<big><strong>ביטחון בהצלחה</strong></big><br>זהו אולי הכישלון המנהיגותי הקולקטיבי החמור ביותר בתורה. עשרה מהמרגלים שמשה שלח לתור את ארץ כנען חזרו ובאמתחתם דין וחשבון שנועד לשבור את רוחו של העם:
<span class="poetry indentAll">בָּאנוּ אֶל הָאָרֶץ אֲשֶׁר שְׁלַחְתָּנוּ. וְגַם זָבַת חָלָב וּדְבַשׁ הִוא, וְזֶה פִּרְיָהּ. אֶפֶס כִּי עַז הָעָם הַיֹּשֵׁב בָּאָרֶץ וְהֶעָרִים בְּצֻרוֹת גְּדֹלֹת מְאֹד... לֹא נוּכַל לַעֲלוֹת אֶל הָעָם כִּי חָזָק הוּא מִמֶּנּוּ... הָאָרֶץ אֲשֶׁר עָבַרְנוּ בָהּ לָתוּר אֹתָהּ אֶרֶץ אֹכֶלֶת יוֹשְׁבֶיהָ הִוא, וְכָל הָעָם אֲשֶׁר רָאִינוּ בְתוֹכָהּ אַנְשֵׁי מִדּוֹת... וַנְּהִי בְעֵינֵינוּ כַּחֲגָבִים וְכֵן הָיִינוּ בְּעֵינֵיהֶם. (במדבר יג, כז-לג)</span>
אלה היו דברי הבל, והמרגלים אמורים היו לדעת זאת. הם יצאו ממצרים, האימפריה הגדולה ביותר בעולם הקדום, לאחר סדרה של מכות שהורידו את המעצמה על ברכיה. הם עברו ביבשה בתוך ים סוף. הם ניצחו במלחמה את עמלק, עם של לוחמים נועזים. הם אפילו שרו, עם כל בני ישראל אחיהם, את שירת הים ובה מילים אלו:
<span class="poetry indentAll">שָׁמְעוּ עַמִּים יִרְגָּזוּן,<br>חִיל אָחַז יֹשְׁבֵי פְּלָשֶׁת.<br>אָז נִבְהֲלוּ אַלּוּפֵי אֱדוֹם,<br>אֵילֵי מוֹאָב יֹאחֲזֵמוֹ רָעַד,<br>נָמֹגוּ כֹּל יֹשְׁבֵי כְנָעַן. (שמות טו, יד-טו)</span>
הם היו צריכים אפוא לדעת שיושבי כנען מפחדים מהם, ולא להפך. וכך אכן היה, כפי שסיפרה לימים רחב לשני המרגלים ששלח יהושע:
<span class="poetry indentAll">יָדַעְתִּי כִּי נָתַן ה׳ לָכֶם אֶת הָאָרֶץ, וְכִי נָפְלָה אֵימַתְכֶם עָלֵינוּ, וְכִי נָמֹגוּ כָּל יֹשְׁבֵי הָאָרֶץ מִפְּנֵיכֶם. כִּי שָׁמַעְנוּ אֵת אֲשֶׁר הוֹבִישׁ ה׳ אֶת מֵי יַם סוּף מִפְּנֵיכֶם בְּצֵאתְכֶם מִמִּצְרָיִם, וַאֲשֶׁר עֲשִׂיתֶם לִשְׁנֵי מַלְכֵי הָאֱמֹרִי אֲשֶׁר בְּעֵבֶר הַיַּרְדֵּן, לְסִיחֹן וּלְעוֹג, אֲשֶׁר הֶחֱרַמְתֶּם אוֹתָם. וַנִּשְׁמַע וַיִּמַּס לְבָבֵנוּ וְלֹא קָמָה עוֹד רוּחַ בְּאִישׁ מִפְּנֵיכֶם, כִּי ה׳ אֱלֹהֵיכֶם הוּא אֱלֹהִים בַּשָּׁמַיִם מִמַּעַל וְעַל הָאָרֶץ מִתָּחַת. (יהושע ב, ט-יא)</span>
משנֵים־עשר המרגלים, רק יהושע וכלב הפגינו מנהיגות. הם אמרו לעם שכיבוש הארץ אפשרי בהחלט מפני שה׳ איתו. העם לא שעה להם. אבל שני המנהיגים קיבלו את שכרם. רק הם, מכל בני הדור ההוא, זכו להיכנס לארץ. יתרה מכך, הכרזת האמונה הדווקנית שלהם, וסירובם להיסחף אחר הפחד, זוהרים היום בשמינו באותו בוהַק שהיה להם אז, לפני שלושת אלפים ושלוש מאות שנה. יהושע וכלב הם גיבוריה הנצחיים של האמונה.
אחת המשימות הבסיסיות של כל מנהיג, מראש ממשלה עד ראש משפחה, היא לתת לאנשים תחושת ביטחון: ביטחון עצמי, ביטחון בקבוצה שהם חלק ממנה, ביטחון במשימה עצמה. המנהיג חייב להאמין בעם שהוא מוביל, ולהקרין אליו את האמונה הזו. כדבריה של תיאורטיקנית הניהול מהארוורד, רוזאבֶּת׳ מוֹס קאנטֶר, בספרה <b>הביטחון בהצלחה</b>, הדבר העיקרי במנהיגות איננו המנהיג אלא הדרך שבה הוא גורם לאחרים לבטוח בו.<sup class="footnote-marker">1</sup><i class="footnote">רוזאבת׳ מוס קאנטר, <b>הביטחון בהצלחה: איך המנצחים מצליחים ומדוע מפסידים הנכשלים</b>, עברית: דורית לנדס, תל אביב: פקר, 2005.</i>
לא פעם מתנהלים חיינו על פי עקרון הנבואה המגשימה את עצמה; דברים קורים לנו מפני שאנחנו חושבים שהם יקרו. אנשים הנוטים לומר ״אנחנו לא יכולים לעשות זאת״ מגלים בדרך כלל שהם צודקים; כי מאחר שחשבו שלא יוכלו, אכן לא יכלו. והיפוכו של דבר אצל אלה האומרים ״יכול נוכַל״. אם אין בכם ביטחון בהצלחה, כנראה תפסידו. אם יש לכם ביטחון, והוא ביטחון איתן המתבסס על הכנה ועל הצלחות בעבר, תצליחו. לא תמיד כמובן, אבל במידה תכופה שתאפשר, בסיכומו של דבר, ניצחון על המכשלות ועל הכשלים. זה מה שמלמד אותנו, למשל, הסיפור בספר שמות על ידי משה בקרב עם עמלק. כשבני ישראל מסתכלים כלפי מעלה, הם גוברים. כשהם כובשים ראשם בקרקע, הם מתחילים להפסיד.
זו גם הסיבה לכישלון ההגדרה השלילית של הזהות היהודית. כוונתי לתפיסה הרווחת כל כך בעידן המודרני, שהעם היהודי הוא העם שאומות העולם שונאות, שישראל היא בראש ובראשונה מדינה מבודדת, שלהיות יהודי היום משמעותו העילאית היא לשלול מהיטלר ניצחון שלאחר המוות. תפיסה זו לא רק שאינה נכונה, אלא היא נבואת זעם המגשימה את עצמה: אם הסבל והרדיפות הם המגדירים את היהדות, לשם מה להיות יהודי? אין תמה שכמחצית מהיהודים הגדלים על דוקטרינה זו בוחרים להינשא נישואי תערובת ולפטור בכך את הילדים שייוולדו להם מעולה של הזהות היהודית.
ההיסטוריון איש הארוורד דיוויד לנדס ניסה לגלות מדוע מדינות מסוימות אינן מצליחות להגיע לידי צמיחה כלכלית, בעוד אחרות נוחלות הצלחה מסחררת. בספרו <b>עושר העמים ועוני העמים</b> הוא מנתח מקרים לאורך חמש מאות עמודים ויותר, ולבסוף מגיע למסקנה:
<span class="poetry indentAll">האופטימיסטים מצליחים בעולמנו, לא מפני שהם צודקים תמיד, אלא מפני שהם חיוביים. גם כשהם טועים הם חיוביים, ודרכם היא דרך ההישג, התיקון, ההשתפרות וההצלחה. אופטימיזם מושכל ופקוח עיניים משתלם; פסימיזם יכול להציע, לכל היותר, את הנחמה הריקה שבהיות צודק.<sup class="footnote-marker">2</sup><i class="footnote">David Landes, <i>The Wealth and Poverty of Nations</i>, London: Little, Brown, 1998, p, 524.</i></span>
אני מעדיף את המילה ״תקווה״ על פני המילה ״אופטימיזם״. אופטימיזם הוא האמונה שיהיה בסדר; תקווה היא האמונה שביחד נוכל לגרום לכך שיהיה בסדר. יהודי המכיר את ההיסטוריה של עמו אינו יכול להיות אופטימיסט; אך יהודי הראוי לשם יהודי לעולם אינו נוטש את התקווה. הנביאים הפסימיסטים ביותר, מעמוס עד ירמיהו, השמיעו אף הם את קולה של התקווה. המרגלים, לעומת זאת, גילו תבוסתנות, ונכשלו כמנהיגים וכיהודים. להיות יהודי הוא להיות סוכן של תקווה.
הפירוש המרשים ביותר שהוצע עד היום לפרשת המרגלים הוא זה של הרבי מלובביץ׳, הרב מנחם מנדל שניאורסון. הוא שאל את השאלה המתבקשת. התורה מדגישה כי המרגלים היו כולם מנהיגים: נשיאים, ראשי שבטים. הם לבטח ידעו שה׳ איתם, ושכאשר הוא בעזרתם אין דבר בעולם שלא יוכלו לעשות. הם ידעו שה׳ לא היה מבטיח להם ארץ שלא יעלה בידם לכובשה. מדוע אפוא חזרו ממנה ובפיהם הסקירה השלילית?
תשובתו הופכת את ההבנה המקובלת של פרשת המרגלים על פניה. המרגלים, הוא אומר, לא פחדו מתבוסה. הם פחדו מניצחון. הם אמרו לעם מה שאמרו, אבל מה שגרם להם לומר כך הוא דבר אחר לגמרי.
הרי מה היה מצבם עכשיו, במדבר? הם חיו בקרבת אלוהים הדוקה ומתמשכת. הם שתו מים מן הסלע. הם אכלו מָן משמים. הם היו מוקפים ענני כבוד. נסים ונפלאות היו בני לווייתם הקבועים.
ומה יהיה מצבם בארץ המובטחת? הם יצטרכו לצאת למלחמות, לחרוש את האדמה, לזרוע, לקצור, להקים ולקיים צבא, משק ומערכת רווחה. הם יצטרכו לעשות מה שכל עם אחר עושה: לחיות בעולם הממשי ובמרחב האמפירי. מה יקרה אז ליחסים שלהם עם אלוהים? אמנם הוא עדיין יהיה נוכח בגשם המצמיח את היבולים, בברכת השדה והעיר, במקדש בירושלים שהם יעלו אליו שלוש רגלים בשנה – אך נוכחותו לא תהיה נראית, אינטימית, נסית, כפי שהייתה במדבר. ומכך חששו המרגלים. לא מפני כישלון, אלא מפני הצלחה.
זהו חטא אצילי, אומר הרבי מלובביץ׳, אבל עדיין חטא. ה׳ רוצה שנחיה בעולם הממשי של העמים, המשקים והצבאות. ה׳ רוצה, כלשונו של הרבי, שנקים לו ״דירה בתחתונים״, קרי על פני האדמה. הוא רוצה שנביא את השכינה אל תוך חיי היום־יום. קשה למצוא את אלוהים בשדה ובחווה, במשרד ובעסק, במפעל ובבנק. אבל זהו בדיוק האתגר שנקראנו לו: לפַנות לה׳ מקום בלב העולם הגשמי שהוא ברא, העולם ששבע פעמים הוא אמר עליו כי טוב. את זאת לא הבינו עשרת המרגלים. זה היה כישלון רוחני שחרץ את גורלו של דור שלם לארבעים שנות נדודי סרק.
האמת שבדבריו של הרבי מלובביץ׳ זוהרת היום אף יותר משזהרה כשהפירוש נאמר לראשונה. זוהי הכרזה מעמיקה של המשימה היהודית. זו גם המחשה נאה למושג שנכנס לפסיכולוגיה מאוחר יותר, <b>פחד מפני הצלחה</b>.<sup class="footnote-marker">3</sup><i class="footnote">לעתים הוא מכונה ״תסביך יונה״, בעקבות יונה הנביא. ראו Abraham Maslow, <i>The Farther Reaches of Human Nature</i>, Harmondsworth: Penguin, 1977, pp. 35–40.</i> כולנו מכירים את הפחד מפני כישלון. הוא אשר מרתיע רבים מאיתנו מפני העזה, וגורם לנו להישאר באזור הנוחות. אולם הפחד מפני הצלחה הוא תופעה ממשית לא פחות. אנחנו רוצים להצליח; כך אנחנו אומרים לעצמנו ולאחרים. אולם לא פעם אנו פוחדים, שלא במודע, מפני מה שההצלחה תביא בכנפיה: קבלת אחריות חדשה, ציפיות גבוהות מדי מאיתנו, וכן הלאה. בעצם, אנחנו מפחדים להיעשות למה שהיינו נעשים אילו נָסך בנו מישהו אמונה בעצמנו.
הנוגדן לפחד, פחד מפני כישלון ופחד מפני הצלחה כאחד, מצוי בקטע האחרון בפרשתנו: מצוות ציצית (במדבר טו, לח-מא). התכלת שנצטווינו לשים בפתיל הציצית היא צבע השמים. היא הצבע שאנו רואים בנושאנו את עינינו אל על (לפחות בישראל שטופת השמש). כשאנו לומדים להרים את עינינו, אנו מתגברים על פחדינו. מנהיגים נותנים לאנשים ביטחון בלמדם אותם להסתכל כלפי מעלה. איננו כחגבים – כל עוד איננו כחגבים בעינינו.
<h4>איסוף תזכורות</h4>
<big><strong>איסוף תזכורות</strong></big><br>אתה נוהג טיפה מעל המהירות המותרת. במראה הקדמית אתה מבחין במכונית משטרה. אתה מאט. אתה יודע היטב שאין לעבור את המהירות, בין שמישהו צופה בך ובין שלא, אבל היות שאתה אנושי, אתה מושפע מן הסבירות שתיתפס ותיענש.
לאחרונה ערכו פסיכולוגים סדרת ניסויים שנועדה לבדוק את השפעת תחושת הנִצְפּוּת על התנהגות חיובית. צֶ׳נְבּוֹ ז׳וֹנְג, וָנֶסָה בּוֹהְנְס ופרנצ׳סקה ג׳ינוֹ בנו מבחן שבדק מה עושה לאדם הרגשת אלמוניות. הנבדקים, סטודנטים, קיבלו בהקצאה אקראית משקפי שמש או משקפיים שקופים, ונאמר להם כי בודקים את תגובותיהם לקו מוצרים חדש. כשהמשקפיים לעיניהם, ניתנה להם מטלה לא קשורה כביכול: כל אחד קיבל 6 דולרים והזדמנות לחלוק אותם עם זר. מרכיבי המשקפיים השקופים נתנו בממוצע 2.71 דולרים, בעוד מרכיבי משקפי השמש הכהים נתנו בממוצע 1.81 דולרים. עצם הרכבת משקפי השמש, המקנה תחושה שלא מזהים אותך, מפחיתה נדיבות. בניסוי אחר מצאו החוקרים שסטודנטים שניתנה להם הזדמנות נוחה לרמות במבחן נָטוּ יותר לנצל הזדמנות זו כשהתאורה בחדר הייתה עמומה. ככל שאנו חושבים יותר שצופים בנו, כך אנו נעשים נדיבים ומוסריים יותר.
קֵווין הֵיילי ודן פֶסְלֶר בדקו סטודנטים במה שמכונֶה ״משחק הדיקטטור״, שבו ניתנים לשחקן, נניח, עשרה דולרים, ואפשרות להחליט אם להפריש מהם למען זר אלמוני סכום שירצו, או לא להפריש כלל. קודם לכן, ובלי שידעו שזה חלק מהניסוי, הנבדקים נחשפו לרגע קל למחשב שעל מסכו תמונת שומר מסך; אצל חלקם התמונה הייתה זוג עיניים, אצל חלקם האחר תמונה אחרת. אלה שנחשפו לתמונת זוג העיניים תרמו בממוצע לַזר 55 אחוז יותר משאר הנבדקים. במחקר אחר הוצבה מכונת קפה במסדרון באוניברסיטה, לשימוש העוברים והשבים. את התשלום התבקשו המשתמשים – במעין מבחן כבוד – לשלשל בקופה סמוכה. בשבועות מסוימים הייתה תלויה על הקיר הסמוך כרזה ובה זוג עיניים צופיות; בשבועות אחרים – תמונת פרחים. בשבועות של כרזת העיניים, פדיון המכונה היה גבוה פי 2.76 מזה שבשבועות עם תמונת הפרחים.<sup class="footnote-marker">1</sup><i class="footnote">פסקה זו, והבאות אחריה, מבוססות על Ara Norenzayan, <i>Big Gods: How Religion Transformed Cooperation and Conflict</i>, Princeton: Princeton University Press, 2013, pp. 13–54.</i>
אָרָה נוֹרֶנְזָאיָאן, מחבר הספר <b>אלים גדולים</b> המצטט את המחקרים הללו ושכמותם, מסכם כי ״אנשים נצפים הם אנשים נחמדים״. זה חלק ממה שהופך את הדת לכוח הממריץ התנהגות ישרה ואלטרואיסטית: האמונה שאלוהים רואה מה אנחנו עושים. לא מקרה הוא שככל שהאמונה באל אישי דעכה במערב, כך עלה השימוש באמצעי מעקב ופיקוח, כגון מצלמות בטלוויזיה במעגל סגור. הפילוסוף הצרפתי וולטייר אמר פעם שבין שהוא עצמו מאמין בהשגחה אלוהית ובין שלא, הוא מעדיף שהמשרתים שלו יאמינו, כי אז ירמו אותו פחות.
זה אולי טריוויאלי. טריוויאלי פחות הוא הממצא הניסויִי שההבדל באופן התנהגותנו נעוץ לא בעצם אמונתנו, אלא בכך ש<b>מזכירים</b> לנו אותה. בניסוי אחד, שערכו ברנדון רנדולף־סֶנג ומייקל נילסן, הנבדקים נחשפו למילים שהוקרנו למשך פחות מעשירית שנייה; זמן המספיק למוח כדי לגלות את המילים אך אין בו כדי להניח להן להגיע למודעות. לאחר מכן הוטל עליהם להשתתף במבחן שבו ניתנה להם הזדמנות לרמות. אלה שהמילים שהובזקו לעיניהם היו קשורות לאלוהים נָטו לרמות הרבה פחות מאלה שנחשפו למילים ניטרליות. אותה תוצאה התקבלה בניסוי אחר שבו, לפני המבחן שכלל את ההזדמנות לרמות, הנבדקים התבקשו לִמנות את עשרת הדיברות או לחלופין את עשרת הספרים האחרונים שקראו. עצם ההיזכרות בעשרת הדיברות הפחיתה את הנטייה לרמות.
חוקר אחר, דִיפַּק מַלְהוֹטְרָה, בחן את נכונותם של נוצרים להיענות לבקשות תרומה מקוונות. הוא מצא כי בימי ראשון ההיענות גבוהה פי שלושה מכפי שהיא בשאר ימות השבוע. ברור שיחסם של המשתתפים לאמונה הדתית בדבר חשיבות הצדקה לא השתנה מיום ליום; נראה שהשינוי חל פשוט מפני שבימי ראשון נוצרים נוטים לחשוב על אלוהים יותר מבימים אחרים. ניסוי דומה נערך בקרב מוסלמים במרוקו. שם נמצא כי אנשים שבבתיהם אפשר לשמוע את המואזין נוטים לתרום יותר לצדקה.
מסקנתו של נורנזאיאן היא כי ״הדת נמצאת בַּמצב יותר מאשר בָּאדם״.<sup class="footnote-marker">2</sup><i class="footnote">שם, עמ׳ 39.</i> או בניסוח אחר, ההבדל בהתנהגותנו טמון פחות במה שאנו מאמינים בו ויותר ב<b>היזכרות</b>, ולו גם הלא מודעת, במה שאנו מאמינים בו. זוהי בדיוק התובנה הפסיכולוגית שמאחורי מצוות הציצית שבפרשתנו:
<span class="poetry indentAll">וְהָיָה לָכֶם לְצִיצִת, וּרְאִיתֶם אֹתוֹ וּזְכַרְתֶּם אֶת כָּל מִצְו‍ֹת ה׳ וַעֲשִׂיתֶם אֹתָם, וְלֹא תָתֻרוּ אַחֲרֵי לְבַבְכֶם וְאַחֲרֵי עֵינֵיכֶם אֲשֶׁר אַתֶּם זֹנִים אַחֲרֵיהֶם. לְמַעַן תִּזְכְּרוּ וַעֲשִׂיתֶם אֶת כָּל מִצְו‍ֹתָי, וִהְיִיתֶם קְדֹשִׁים לֵאלֹהֵיכֶם. (במדבר טו, לט-מ)</span>
בגמרא מסופר כי ״אדם אחד שהיה זהיר במצות ציצית שמע שיש זונה בכרכי הים שנוטלת ד׳ מאות זהובים בשכרה״.<sup class="footnote-marker">3</sup><i class="footnote">מנחות מד ע״א.</i> הוא שיגר לה את הסכום הגבוה ונסע למשכנה המרוחק. כשהיה איתה ביחידות והסיר את בגדיו טפחו עליו ציציותיו, והוא קפא במקומו. האישה שאלה אותו מה קרה, והוא סיפר לה על הציצית, והסביר שארבעת גדיליה הם כשני זוגות עדים נגד החטא שהוא עמד לחטוא. הזונה הגויה התרשמה כל כך מכוחה של מצווה פשוטה, עד שהתגיירה.
לעתים איננו מבינים כראוי את הקשר בין דת למוסר. דוסטויבסקי שם בפי גיבורו איוון קרמזוב את השאלה ״אם אין אלוהים, מהו אפוא פשע?״,<sup class="footnote-marker">4</sup><i class="footnote">פיודור מיכאילוביץ׳ דוסטויבסקי, <b>האחים קרמזוב</b>, עברית: צבי ארד, תל אביב: דביר, 1993, חלק שני, ספר שישי, פרק שלישי, ו, עמ׳ 306.</i> או בניסוח הישיר יותר שרבים מייחסים לו בטעות, ״אם אין אלוהים – הכול מותר״. זו אינה דרך המלך ביהדות. לדעת רב נסים גאון, כללי המוסר המתקבלים על ההיגיון מחייבים את האדם משחר האנושות, עוד לפני מתן תורה.<sup class="footnote-marker">5</sup><i class="footnote">בהקדמה לפירושו למסכת ברכות.</i> יש לנו חוש מוסרי. אנחנו נמשכים לעשות את מה שאנו יודעים כי אַל לנו לעשות, ולפעמים אנחנו נכנעים לפיתוי. כל מי שניסה פעם להפחית משקל יודע בדיוק מה פירוש הדבר. בתחום המוסרי, זה הדבר שהתורה מתכוונת אליו באומרה ״וְלֹא תָתֻרוּ אַחֲרֵי לְבַבְכֶם וְאַחֲרֵי עֵינֵיכֶם אֲשֶׁר אַתֶּם זֹנִים אַחֲרֵיהֶם״.
החוש המוסרי, כתב ההוגה ג׳יימס ק׳ וילסון, ״איננו אבוקת מגדלור בוהקת המאירה באלומה בהירה כל מה שהיא פוגעת בו״ – אלא ״שלהבת נר קטנה, המטילה ריבוא צלליות מטושטשות, מהבהבת ומפרפרת ברוחותיהם העזות של הכוח והתשוקה, התאווה והאידיאולוגיה״. והוא מוסיף: ״אך כשמקרבים אותו אל הלב, הוא מגרש את החושך ומחמם את הנשמה״.<sup class="footnote-marker">6</sup><i class="footnote">James Q. Wilson, <i>The Moral Sense</i>, New York: Free Press, 1993, p. 251.</i>
הפילוסוף לודוויג ויטגנשטיין כתב כי ״עבודת הפילוסוף היא באיסופן של תזכורות לתכלית מסוימת״.<sup class="footnote-marker">7</sup><i class="footnote">לודוויג ויטגנשטיין, <b>חקירות פילוסופיות</b>, עברית: עדנה אולמן־מרגלית, ירושלים: מאגנס, תשנ״ה, סעיף 127, עמ׳ 85 (נוסח התרגום העברי שם: ״עבודת הפילוסוף היא באיסופם של זיכרונות לתכלית מסוימת״; אולם התרגום האנגלי, שעל פיו נכתבה דרשתנו זו, נקט reminders, תזכורות).</i> ביהדות, זוהי בדיוק מלאכתם של האותות החיצוניים – הציצית, המזוזה והתפילין: לאסוף תזכורות, על כנף בגדנו, בביתנו, על זרוענו ועל מצחנו, תזכורות לכך שמעשים מסוימים הם רעים, ושאפילו כאשר שום אדם אחר אינו רואה אותנו, הקב״ה רואה אותנו ורואה בנו אחראים למעשינו. כעת יש לנו עדות אמפירית לכך שלתזכורות יש השפעה ניכרת על דרכי פעולתנו.
״עָקֹב הַלֵּב מִכֹּל וְאָנֻשׁ הוּא; מִי יֵדָעֶנּוּ?״ אמר ירמיהו (יז, ט). האדם בורך וקולל גם יחד בנטייה הטבועה בו להשתמש בכוח התבונה שלו לאו דווקא לפעולה רציונלית, אלא גם לרציונליזציה ותַרְצָנוּת של דברים שהוא עושה אף שהוא יודע שלא טוב לעשותם. זהו אולי אחד הלקחים שהתורה מייחלת שנפיק מסיפור המרגלים. לו זכרו המרגלים מה עשה ה׳ למצרים, האימפריה החזקה ביותר במזרח הקדום, לא היו אומרים ״לֹא נוּכַל לַעֲלוֹת אֶל הָעָם כִּי חָזָק הוּא מִמֶּנּוּ״ (במדבר יג, לא). אבל הם היו אחוזי פחד. רגשות חזקים, ורגש הפחד במיוחד, מעוותים את התפיסה שלנו. הם מפעילים את האמיגדלה, אותו חלק במוח המפיק את התגובות הפרימיטיביות ביותר שלנו, וגורמים לה לגבור על קליפת המוח הקדם־מִצחית, המאפשרת לנו לחשוב באופן רציונלי על ההשלכות של החלטותינו.
הציצית תכולת הפתיל מזכירה לנו את המרוֹמים. את צבעם, את זַכּוּתם, את היושב בהם, ואת המלאכים הטובים שייבָּראו, כמאמר האגדה, ממעשינו הטובים.
<h3>קרח</h3>
<h4>על שימפנזים ושוויון</h4>
<big><strong>על שימפנזים ושוויון</strong></big><br>זה היה מאבק כוחות קלסי. ההבדל היחיד בינו לבין הדרמות הרגילות של חצרות המלכים, אולמות הפרלמנטים ומסדרונות הכוח היה העובדה שהוא התחולל בגן החיות בורחרס שבעיר ההולנדית ארנהם, וגיבוריו היו שימפנזים זכרים.
ספרו של פראנס דה־ואל <b>פוליטיקה של שימפנזים</b>,<sup class="footnote-marker">1</sup><i class="footnote">Frans de Waal, <i>Chimpanzee Politics</i>, London: Cape, 1982.</i> על המחקר שעשה בגן החיות ההוא, נעשה לקלסיקה, ובצדק. האטיולוג הנודע מתאר שם כיצד זכר האלפא, יֵרואֶן, שהיה זמן־מה בעל העוצמה השלטונית במתחם השימפנזים, נתקל באיום גובר והולך מצדו של טוען לכתר צעיר, לוּאי. לואי לא היה חזק דיו להדיח את ירואן בכוחות עצמו, ולכן הוא הקים שותפות עם עוד טוען לכתר צעיר, ניקי. לבסוף לואי הצליח וירואן הודח.
לואי הצטיין בתפקידו. הוא היה מיומן בהשכנת שלום בתוך הקבוצה. הוא עמד לצדם של החלשים, ועל כן הכול כיבדוהו. הנקבות הכירו בתכונות המנהיגוּת שלו והיו תמיד נכונות לטפל בו ולתת לו לשחק עם ילדיהן. לירואן לא היה מה להרוויח מהתכתשות עם לואי. הוא כבר היה זקן מכדי לשוב ולהיות לזכר האלפא. אף על פי כן, הוא החליט לכרות ברית עם ניקי הצעיר. לילה אחד הם תפסו את לואי לא מוכן והרגו אותו. זכר האלפא המודח נקם את נקמתו.
בקוראי את הסיפור הזה חשבתי על הסיפור על הלל הזקן: ״אף הוא ראה גלגולת אחת שצפה על פני המים. אמר לה, ׳עַל דַּאֲטֵפְתְּ אַטְפוּךְ וְסוֹף מְטַיְּפַיִךְ יְטוּפוּן׳״<sup class="footnote-marker">2</sup><i class="footnote">משנה, אבות ב, ו.</i> (על שום שהטבעת הטביעו אותך, וסופם של מטביעייך שיטביעום). מאבקי הכוח בין הקופים היו כה דומים לאלה שבין אנשים, שב־1995 כלל יושב ראש בית הנבחרים האמריקני דאז, ניוט גינגריץ׳, את ספרו של דה־ואל ברשימת עשרים וחמישה הספרים המומלצים שהפיץ בין חברי הקונגרס הצעירים ממפלגתו הרפובליקנית.
קורח היה בוגר האסכולה הפוליטית המקיאווליסטית הזו. הוא הבין את שלושת חוקי היסוד. ראשית, הֱיֵה פופוליסט. פרוט על מיתרי הנרגנות של הציבור, וגרום לאנשים לחשוב שאתה עומד לצדם נגד המנהיג הנוכחי. ״רַב לָכֶם!״, הוא אומר למשה ולאהרן. ״כִּי כָל הָעֵדָה כֻּלָּם קְדֹשִׁים, וּבְתוֹכָם ה׳ – וּמַדּוּעַ תִּתְנַשְּׂאוּ עַל קְהַל ה׳?״ (במדבר טז, ג).
שנית, אסוף שותפים. קורח עצמו היה לוי. טינתו הייתה על כך שמשה מינה לכוהן גדול את אחיו אהרן. כנראה חשב שהיות שהוא בן דודו של משה – בנו של יצהר, אחיו של עמרם אבי משה ואהרן – משרה זו מגיעה לו; אין זה הוגן ששתי משרות המנהיגות ניתנות לבני משפחה אחת בשבט.
קורח לא היה יכול לצפות למצוא תמיכה רבה בתוך שבטו שלו. לשאר הלוויים לא היה דבר להרוויח מהדחת אהרן. על כן מצא שותפים מקרב שתי קבוצות חוץ: דתן ואבירם בני שבט ראובן, ו״חֲמִשִּׁים וּמָאתָיִם נְשִׂיאֵי עֵדָה קְרִאֵי מוֹעֵד אַנְשֵׁי שֵׁם״ (שם, ב). שבט ראובן הרגיש שמנהיגותם של משה ואהרן בני לוי היא נישול של שבט המנהיגים הטבעיים, צאצאיו של בכור בני יעקב. לפי אבן עזרא, מאתיים וחמישים ״נשיאי עדה״ היו אף הם בכורים בבתי האב שלהם, והם כעסו על שבעקבות חטא העגל עבודת הקודש נשללה מהבכורים וניתנה ללוויים.
המרד נועד לכישלון מפני שטינותיהם של שותפי קורח נבעו מסיבות שונות ולא היה אפשר לממש את השאיפות של כולם. אך ניגוד אינטרסים שכזה לעולם אינו מפריע לקשרים נגד השלטון; אנשים ממורמרים נותנים את לבם יותר להשתוקקות להדיח את המנהיג המכהן, ופחות להכנת תכניות פעולה קונסטרוקטיביות משל עצמם. ״השנאה מקלקלת את השורה״, אמרו חז״ל.<sup class="footnote-marker">3</sup><i class="footnote">בראשית רבה נה, ח.</i> גאווה פצועה, ההרגשה שהכבוד היה צריך להינתן לי ולא לו, הובילה למעשי הרס והרס עצמי כל ימי היות האדם על האדמה.
והחוק השלישי: זהה רגע של פגיעוּת אצל המנהיג שאתה רוצה להדיח. הרמב״ן מציין שמחלוקת קורח התקיימה מיד לאחר חטא המרגלים ומתן העונש לבני הדור ההוא לנדוד במדבר ארבעים שנה ולמות לפני הכניסה לארץ. עד אז, גם כאשר בני ישראל התאוננו מרה, עדיין הרגישו שהם נעים לקראת היעד, ועל כן לא הייתה הזדמנות ריאלית להתסיס אותם לכדי מרד. רק עתה, משהבינו שלא יעברו את הירדן, היה מרד כזה אפשרי. העם הרגיש שאין לו מה להפסיד.
ההשוואה בין הפוליטיקה האנושית לזו השימפנזית איננה בדיחה. יש לה שורשים יהודיים רבי דורות. ספר הזוהר ראה באדם תערובת של שני יסודות, הנפש הבהמית והנפש האלוהית. האדם אינו רוח חסרת גוף. יש לנו יצרים גשמיים, והם מקודדים בגנים שלנו. המדענים מדברים כיום על שלוש מערכות במוח שלנו: המוח ״הזוחלי״, המפיק את רוב התגובות האינסטינקטיביות של ״הילחם או ברח״; המוח ״הקופי״, המתמחה ביחסים חברתיים, ברגשות וברגישות להיררכיה; והמוח הייחודי לאדם, קליפת המוח הקדם־מצחית, שהיא אטית, מהורהרת ומסוגלת לחשיבה על תוצאות אפשריות של מהלכי פעולה חלופיים. תפיסה זו מאשרת את מה שחכמים יהודים ואחרים, בהם אפלטון ואריסטו, ידעו כבר מזמן. המתח בין המערכות האלו ויחסי הגומלין ביניהן הם זירת ההתרחשות של דרמת החופש האנושי.
בספר מאוחר יותר מציין פראנס דה־ואל כי ״בקרב שימפנזים, ההיררכיה קודמת לכול״. הנקבות מקבלות אותה כפי שהיא, ואינן מתקוטטות בגללה. אולם בקרב הזכרים ״עמדות הכוח נתונות תמיד לאפשרות השתלטות״. על הכוח ״צריך להילחם, ויש לשמור עליו בקנאות מפני טוענים לכתר״. השימפנזים הזכרים הם ״מקיאווליסטים תככנים וחטטנים״.<sup class="footnote-marker">4</sup><i class="footnote">Frans de Waal, <i>Are We Smart Enough to Know How Smart Animals Are?</i> New York: Norton, 2016, p. 168.</i> השאלה היא: גם אנחנו?
אין זו שאלה פעוטה. אם האנושות חפצה להאריך ימים, זו אולי השאלה החשובה מכולן. האנתרופולוגים מסכימים ברובם שבני האדם הקדמונים, הלקטים־ציידים, היו בדרך כלל שוויוניים. לכל אחד היה תפקיד משלו בקבוצה. משימותיהם העיקריות היו להישאר בחיים, למצוא אוכל ולחמוק מטורפים. לא היה עושר לצבוֹר. רק התפתחות החקלאות, הערים והסחר הולידה את ההיררכיה בחברות האנושיות. בדרך כלל היו בחברה מנהיג אבסולוטי, מעמד שליט משכיל, והמונים ששימשו כוח עבודה בתכניות בנייה מונומנטליות ובשר חרבות בצבא האימפריאלי. היהדות באה לעולם כמחאה נגד המבנים הללו.
רואים זאת כבר בפרק הראשון בתורה, הקובע שאלוהים ברא את האדם בצלמו וכדמותו – כלומר כולנו, באותה מידה, השתקפויות של האלוהי. למה, שאלו חז״ל, נברא האדם יחידי? אחת התשובות שהם נותנים היא ״שלא יאמר אדם לחברו אבא גדול מאביך״.<sup class="footnote-marker">5</sup><i class="footnote">משנה, סנהדרין ד, ה.</i> משהו מן השוויוניות הזו מהדהד בדברי משה ליהושע, ״מִי יִתֵּן כָּל עַם ה׳ נְבִיאִים, כִּי יִתֵּן ה׳ אֶת רוּחוֹ עֲלֵיהֶם״ (במדבר יא, כט).
ובכל זאת, כמו עוד רבים מן האידיאלים של התורה – ובהם הצמחונות, ביטול העבדות וביטול הפוליגמיה – גם אל השוויוניות היא אינה מצפה שהאדם יגיע בן לילה. מאות שנים נדרשו לבני האדם להתקדם בכיוון הזה, מאות וגם אלפים, ובמובנים רבים עד היום לא הגענו ליעד.
בחברה הישראלית של ימי המקרא היו שתי מערכות היררכיות: המלוכה והכהונה. שתיהן נוצרו לאחר משבר: המלוכה לאחר כישלון שיטת המשטר של השופטים, והכהונה (ובכלל זה גם כהונתם בקודש של כל בני לוי) בעקבות חטא העגל. ושתיהן הובילו באורח בלתי נמנע למתיחות ולפילוג.
ישראל הקדומה שרדה כממלכה מאוחדת רק בימי מלכותם של שלושה מלכים, ואז התפצלה. הכהונה הייתה בימי בית שני מקור מרכזי למתיחות ולפלגנות, וקו השבר בין הצדוקים והבייתוסים לבין הפרושים תאם במידה רבה את קו השסע בין הכוהנים לבין החכמים והמוני העם. סיפור קורח מסביר מדוע. אם יש היררכיה, יש גם תחרות מי יהיה זכר האלפא.
האם ההיררכיה היא מאפיין הכרחי של כל התרבויות המתקדמות? הרמב״ם סבר שנראה שכן. לדידו, המלוכה היא מוסד חיובי, ולא רק התפשרות עם דרישות ההמון. אברבנאל, לעומת זאת, סבר שנראה שלא. יש בכתביו התבטאויות המציגות אותו כאנרכיסט אוטופי שהאמין שבעולם אידיאלי איש אינו מושל באיש. רק האל ריבון על כולם.
אם נחבר יחדיו את סיפור קורח ואת גרסת השימפנזים של פראנס דה־ואל לסדרה <b>בית הקלפים</b>, מסקנתנו תהיה כאמור שהיררכיה היא מתכון בטוח למאבקי כוח. התוצאה היא מה שתומס הוֹבְּס תיאר בספרו <b>לויתן</b> כ״תשוקה מתמדת וחסרת מרגוע להשגת כוח אחר כוח, שאינה פוסקת אלא במוות״.<sup class="footnote-marker">6</sup><i class="footnote">תומס הובס, <b>לויתן</b>, עברית: אהרן אמיר, ירושלים: הוצאת שלם, תש״ע, פרק יא: ״על ההבדל בהליכות״, עמ׳ 68.</i>
מן הסיבה הזו העדיפו חז״ל, כשדיברו על שלושת הכתרים, כתר מלוכה, כתר כהונה וכתר תורה, להתמקד באחרון, שאינו היררכי ואינו שמור למיוחסים אלא הוא פתוח לכל מי שצמאה נפשו. חז״ל הורונו כי לימוד התורה מרבה לא עימותים אלא חוכמה;<sup class="footnote-marker">7</sup><i class="footnote">בבא בתרא כא ע״א.</i> וכי כאשר חכמי ישראל חלוקים זה על זה מתוך לימוד תורה לשמה יוצאת בת קול ואומרת ״אלו ואלו דברי אלוהים חיים״.<sup class="footnote-marker">8</sup><i class="footnote">עירובין יג ע״ב; גיטין ו ע״ב.</i>
סיפור קורח חוזר ומתרחש בכל דור ודור. התרופה לכך היא השתקעות יום־יומית בעולם החלופי, עולם לימוד התורה: עולם המבקש לא את הכוח אלא את האמת, והנותן משקל שווה לכל קול בשיחתו הקדושה.
<h4>מנהיגות משרתת</h4>
<big><strong>מנהיגות משרתת</strong></big><br><span class="poetry indentAll">רַב לָכֶם! כִּי כָל הָעֵדָה כֻּלָּם קְדֹשִׁים, וּבְתוֹכָם ה׳ – וּמַדּוּעַ תִּתְנַשְּׂאוּ עַל קְהַל ה׳? (דברים טז, ג)</span>
מה בעצם היה רע בדבריהם אלה של קורח ושל אוסף תומכיו הצבעוני? נכון, ברור לנו שקורח היה דמגוג, לא דמוקרט. הוא רצה כוח לעצמו, לא לעם. נהיר לנו גם שחבורת המוחים לא הייתה תמימה. לכל אחד היו סיבות משלו לרחוש טינה כלפי משה, כלפי אהרן או כלפי הגורל. אבל הבה נניח לרגע לַהקשר, ונתבונן בדברים עצמם: אמת או שקר? ישר או עקום?
באומרם ״כִּי כָל הָעֵדָה כֻּלָּם קְדֹשִׁים״ ודאי צדקו הדוברים. הרי זהו בדיוק מה שה׳ ביקש מכל העדה להיות: ״מַמְלֶכֶת כֹּהֲנִים וְגוֹי קָדוֹשׁ״, אומה שכל בניה הם במובן מסוים כוהנים, ושכל אזרחיה קדושים.<sup class="footnote-marker">1</sup><i class="footnote">יש אומרים שגם כאן טעו הדוברים, שכן היו צריכים לומר ״כי כל העדה כולה קדושה״ ולא ״כולם קדושים״; הקדושה חלה על העדה כשלם, לא על כל יחיד ויחיד בתוכה. עוד יש שהציעו שחטאם של הדוברים היה שאמרו ״כולם קדושים״ במקום ״כולם נקראו להיות קדושים״, או דבר־מה מעין זה – שכן הקדושה היא ייעוד, לא מצב נתון.</i>
באותה מידה צדקו באומרם את המילים העוקבות, ״וּבְתוֹכָם ה׳״. הרי לשם כך נבנה המשכן: ״וְעָשׂוּ לִי מִקְדָּשׁ וְשָׁכַנְתִּי בְּתוֹכָם״ (שמות כה, ח). ספר שמות נחתם במילים ״כִּי עֲנַן ה׳ עַל הַמִּשְׁכָּן יוֹמָם, וְאֵשׁ תִּהְיֶה לַיְלָה בּוֹ, לְעֵינֵי כָל בֵּית יִשְׂרָאֵל בְּכָל מַסְעֵיהֶם״ (שמות מ, לח). שכינת ה׳ במשכן נראתה לעיני בני ישראל בכל אשר הלכו.
הטעות הייתה בחלקה האחרון של הטענה: ״וּמַדּוּעַ <b>תִּתְנַשְּׂאוּ</b> עַל קְהַל ה׳?״. אין זו טעות קטנה. זו טעות בסיסית. משה מייצג את הולדתה של מנהיגות מסוג חדש. את זאת לא הבינו קורח ועדתו. גם רבים מאיתנו כיום אינם מבינים זאת.
המבנים המפורסמים ביותר במזרח הקדום היו הזיקוּראתים במסופוטמיה והפירמידות במצרים. הם לא היו רק מבנים. הם היו הצהרות פוליטיות באבן. הפירמידות והזיקוראתים המחישו את הסדר החברתי ההיררכי. הם היו רחבים בבסיס וצרים בקודקוד. למעלה נמצא המלך או פרעה – בנקודה שבה, כך האמינו, השמים והארץ נפגשים. מתחתם הייתה סדרה של שכבות אליטה, ותחתן – ההמונים העובדים.
סדר חברתי זה נתפס לא כאפשרות אחת מרבות לארגון החברה, אלא כחוק טבע ממש. היקום עצמו בנוי באופן היררכי, וכמוהו כל עולם החי והצומח. השמש שולטת בשמים. האריה שולט בממלכת החי. המלך שולט בעם. ככה זה בטבע. ככה צריך להיות. יש שנולדו לשלוט, ויש שנולדו להישלט.<sup class="footnote-marker">2</sup><i class="footnote">אריסטו, <b>פוליטיקה</b>, ספר ראשון, 1254a 24-21.</i>
היהדות היא מחאה נגד התפיסה ההיררכית הזו. כל אדם, לא רק המלך, עשוי בצלם אלוהים וכדמותו. לפיכך איש אינו זכאי לשלוט על אחרים בלי הסכמתם. כמובן, אי־אפשר בלי מנהיגות בכלל. בלי מנצח תגלוש התזמורת לקקופוניה; בלי קפטן תהיה קבוצת הכדורסל במקרה הטוב אוסף של שחקנים מבריקים, אך לא קבוצה; בלי גנרלים, כל צבא יהיה לאספסוף; ובלי ממשלה, העם יגלוש לאנרכיה. ״בַּיָּמִים הָהֵם אֵין מֶלֶךְ בְּיִשְׂרָאֵל, אִישׁ הַיָּשָׁר בְּעֵינָיו יַעֲשֶׂה״ (שופטים יז, ו; כא, כה).
בסדר חברתי המבוסס על כבוד שווה לכל אדם, ועל האמונה שכך רואה את הדברים אלוהים, מנהיג איננו עומד <b>מעל</b> לעם. הוא משרת את העם, והוא משרת את אלוהים. סמלה הגדול של ישראל המקראית, המנורה, הוא בעצם <b>היפוך</b> הפירמידה או הזיקוראת על ראשם: בסיסה של המנורה צר, והיא מסתעפת ומתרחבת כלפי מעלה. המנהיג הגדול ביותר הוא דווקא המנהיג הצנוע מכולם. ״וְהָאִישׁ מֹשֶׁה עָנָיו מְאֹד מִכֹּל הָאָדָם אֲשֶׁר עַל פְּנֵי הָאֲדָמָה״ (במדבר יב, ג).
מנהיגות כזו נקראת <b>מנהיגות משרתת</b>,<sup class="footnote-marker">3</sup><i class="footnote">הטקסט המפורסם העוסק בכך הוא ספרו של רוברט גרינליף <b>מנהיגות משרתת</b>: Robert K. Greenleaf, <i>Servant Leadership: A Journey into the Nature of Legitimate Power and Greatness</i>, New York: Paulist Press, 1977. ואולם גרינליף אינו עומד על מציאות רעיון זה בתורה. לכן חשוב לי להראות שהוא נולד כאן, אצל משה.</i> ומקורה בתורה. התואר הנכבד ביותר שהתורה נותנת למשה הוא ״עֶבֶד ה׳״ (דברים לד, ה). בתנ״ך בכללותו, תואר זה ניתן למשה שמונה־עשרה פעם. רק עוד מנהיג אחד נמצא ראוי לתואר זה: יהושע, אשר תואר כך פעמיים.
מרתקת לא פחות היא העובדה שרק אדם אחד בתורה <b>מצטווה</b> להיות צנוע – הלוא הוא המלך:
<span class="poetry indentAll">וְהָיָה כְשִׁבְתּוֹ עַל כִּסֵּא מַמְלַכְתּוֹ וְכָתַב לוֹ אֶת מִשְׁנֵה הַתּוֹרָה הַזֹּאת עַל סֵפֶר מִלִּפְנֵי הַכֹּהֲנִים הַלְוִיִּם, וְהָיְתָה עִמּוֹ וְקָרָא בוֹ כָּל יְמֵי חַיָּיו – לְמַעַן יִלְמַד לְיִרְאָה אֶת ה׳ אֱלֹהָיו לִשְׁמֹר אֶת כָּל דִּבְרֵי הַתּוֹרָה הַזֹּאת וְאֶת הַחֻקִּים הָאֵלֶּה לַעֲשֹׂתָם, לְבִלְתִּי רוּם לְבָבוֹ מֵאֶחָיו... (דברים יז, יח-כ)</span>
וכך מתאר הרמב״ם את התנהגותו הנאותה של מלך:
<span class="poetry indentAll">כדרך שחלק לו הכתוב הכבוד הגדול, וחִייֵב הכול בכבודו – כך ציווה להיות ליבו בקרבו שפל וחלל, שנאמר ״וְלִבִּי חָלַל בְּקִרְבִּי״ (תהלים קט, כב). ולא ינהוג גסות לב בישראל יתר מדיי, שנאמר ״לְבִלְתִּי רוּם לְבָבוֹ מֵאֶחָיו״ (דברים יז, כ).<br>ויהיה חונן ומרחם לקטנם וגדולם, וייצא ויבוא בחפציהם ובטובתם, ויחוס על כבוד קטן שבקטניהם. וכשמדבר אל כל הקהל בלשון רבים, ידבר רכות – שנאמר ״[וַיָּקָם דָּוִיד הַמֶּלֶךְ עַל רַגְלָיו וַיֹּאמֶר:] שְׁמָעוּנִי אַחַי וְעַמִּי״ (דברי הימים א׳ כח, ב), ואומר ״אִם הַיּוֹם תִּהְיֶה עֶבֶד לָעָם הַזֶּה״ (מלכים א׳ יב, ז).<br>לעולם יתנהג בענווה יתרה; אין לנו גדול ממשה רבנו, והרי הוא אומר ״וְנַחְנוּ מָה?״ (שמות טז, ז; טז, ח). ויסבול טורחם ומשאם ותלונותם וקצפם ״כַּאֲשֶׁר יִשָּׂא הָאֹמֵן אֶת הַיֹּנֵק״ (במדבר יא, יב).<sup class="footnote-marker">4</sup><i class="footnote"><b>משנה תורה</b>, הלכות מלכים ב, ו.</i></span>
כללים אלה נכונים לכל עמדות המנהיגות. הרמב״ם מונה בין אלה שאין להם חלק לעולם הבא ״מטילי אימה על הציבור שלא לשם שמיים: זה הרודה ציבור בחוזקה והם יראים ופוחדים ממנו הרבה, וכוונתו לכבוד עצמו ולכל חפציו, לא לכבוד שמיים״. וכאן מוסיף הרמב״ם ואומר, ״כגון מלכי הגויים״.<sup class="footnote-marker">5</sup><i class="footnote"><b>משנה תורה</b>, הלכות תשובה ג, יג.</i> כוונתו הפולמוסית ברורה; ״אין כוונתי״, כמו רומז הרמב״ם, ״לטעון שאיש אינו מתנהג כך – אלא שדרך התנהגות זו אינה יהודית״.
כאשר נהג רבן גמליאל הנשיא באופן שנראה לחבריו שתלטני, הם השעו אותו מתפקידו עד שהודה בטעותו והתנצל.<sup class="footnote-marker">6</sup><i class="footnote">ברכות כז ע״ב.</i> רבן גמליאל למד את הלקח. לאחר זמן אמר לשני תלמידי חכמים שסירבו להצעתו להתמנות לעמדות מנהיגות: ״כמדומִין אתם ששררה אני נותן לכם? עבדות אני נותן לכם!״<sup class="footnote-marker">7</sup><i class="footnote">הוריות י ע״א-ע״ב.</i> כמו שאמר פעם מרטין לותר קינג, ״כל אחד יכול להיות אדם גדול... כי כל אחד יכול לשרת״.
המנהיגים הגדולים מכבדים אחרים. הם מוקירים אותם, מרוממים אותם, מעודדים אותם להגיע לגבהים שאחרת ספק אם היו מגיעים אליהם אי־פעם. לא השאפתנות האישית מניעה אותם, אלא הערכים. הם אינם נכנעים לפיתוי היהירות האורב לבעלי הכוח.
טעויותיו החמורות ביותר של אדם הן לעתים אלו שהוא עושה בהשליכוֹ את רגשותיו שלו על אחרים. קורח היה אדם שאפתן, ולכן הוא ראה במשה ובאהרן אנשים שהשאפתנות האישית מניעה אותם; שהם מתנשאים מעל קהל ה׳. הוא לא הבין שבעם ישראל הנהגה היא שירות. מי שמשרת אחרים אינו מתנשא מעליהם. להפך: הוא נושא אותם אל על.
<h4>דתן, אבירם וה BDS</h4>
<big><strong>דתן, אבירם וה־BDS</strong></big><br>מה פסול נמצא בדבריהם של קורח ועדתו? לכאורה, מה שאמרו היה נכון וגם אידיאליסטי. ״רַב לָכֶם״, הם אמרו למשה ולאהרן. הגזמתם. ״כִּי כָל הָעֵדָה כֻּלָּם קְדֹשִׁים, וּבְתוֹכָם ה׳. וּמַדּוּעַ תִּתְנַשְּׂאוּ עַל קְהַל ה׳?״ (במדבר טז, ג).
היה צדק בדבריהם. ה׳ הזמין את העם כולו להיות ״מַמְלֶכֶת כֹּהֲנִים וְגוֹי קָדוֹשׁ״ (שמות יט, ו); ממלכה שכל יחיד בה הוא במובן מסוים כוהן, אומה שכל אחד מבניה קדוש. משה עצמו אמר, ״וּמִי יִתֵּן כָּל עַם ה׳ נְבִיאִים, כִּי יִתֵּן ה׳ אֶת רוּחוֹ עֲלֵיהֶם״ (במדבר יא, כט). אלו הן הכרזות שוויוניות להפליא. מדוע אפוא מתקיימת בפועל היררכיה, שבקודקודה משה המנהיג ואהרן הכוהן הגדול?
ואולם כבר מההתחלה היה ברור שקורח הוא דו־פרצופי. פיו ולבו לא היו שווים, והדבר ניכר היטב. קורח לא רצה חברה שכולם בה אותו דבר, שכל יחיד בה הוא כוהן. הוא לא היה, כפי שניסה להציג את עצמו, מין אנרכיסט אוטופי הדורש לבטל את ההיררכיות לחלוטין. הוא היה מורֵד ששאף להנהגה. כפי שמלמדים דברי משה אל קורח לאחר מכן, קורח רצה להיות הכוהן הגדול. הוא היה בן דודם של משה ואהרן, וכעס על כך ששתי עמדות ההנהגה יימסרו למשפחה אחת בחמולה. הוא טען שהוא רוצה שוויון. למעשה הוא רצה כוח.
כך באשר לקורח, בן שבט לוי. אבל הפרשה מורכבת יותר. במחלוקת היו מעורבות עוד שתי קבוצות אחרות: דתן ואבירם משבט ראובן, ו״אֲנָשִׁים מִבְּנֵי יִשְׂרָאֵל חֲמִשִּׁים וּמָאתָיִם נְשִׂיאֵי עֵדָה קְרִאֵי מוֹעֵד אַנְשֵׁי שֵׁם״ (טז, ב). לכל קבוצה היו כעסים משלה.<sup class="footnote-marker">1</sup><i class="footnote">ראו את הדרשה "היררכיה ופוליטיקה: הסיפור שאינו נגמר" לפרשת קורח.</i> זו הייתה ברית לא קדושה של ניגודים, והיות שחברו בה בעלי דרישות סותרות היא נידונה לכישלון. אם קורח היה מקבל את מבוקשו ונעשה כוהן גדול, בני ראובן ונשיאי העדה היו מאוכזבים. לו זכו בני ראובן בכבוד, קורח ונשיאי העדה היו מתוסכלים. ואילו הייתה משאלתם של נשיאי העדה מתגשמת, הייתה האכזבה נחלתם של קורח ושל דתן ואבירם הראובנים. הרצף הסיפורי המקוטע והמבולגן של פרקנו הוא דוגמה לסגנון המשקף מהות. המרד היה מבולגן ומבולבל, וגיבוריו היו מאוחדים רק ברצונם להדיח את ההנהגה הקיימת.
אך כל זה לא הוציא את משה משלוותו. חרון אפו ניצת בגלל דבר אחר לגמרי: אמירתם של דתן ואבירם, ״הַמְעַט כִּי הֶעֱלִיתָנוּ מֵאֶרֶץ זָבַת חָלָב וּדְבַשׁ לַהֲמִיתֵנוּ בַּמִּדְבָּר כִּי תִשְׂתָּרֵר עָלֵינוּ גַּם הִשְׂתָּרֵר? אַף לֹא אֶל אֶרֶץ זָבַת חָלָב וּדְבַשׁ הֲבִיאֹתָנוּ וַתִּתֶּן לָנוּ נַחֲלַת שָׂדֶה וָכָרֶם. הַעֵינֵי הָאֲנָשִׁים הָהֵם תְּנַקֵּר? לֹא נַעֲלֶה!״ (טז, יג-יד). הסילוף הכּביר הזה – הצגת מצרים, בית העבדים הנורא שבני ישראל שיוועו בו להצלתם וזעקתם עלתה השמימה, כ״ארץ זבת חלב ודבש״ – הוא שהצליח להוציא את משה מכליו.
מה קורה כאן? חז״ל הגדירו זאת באחת המימרות המפורסמות ביותר שלהם: ״כל מחלוקת שהיא לשם שמיים סופה להתקיים, ושאינה לשם שמיים אין סופה להתקיים. איזו היא מחלוקת שהיא לשם שמיים? זו מחלוקת הלל ושמאי. ושאינה לשם שמיים? זו מחלוקת קורח וכל עדתו״.<sup class="footnote-marker">2</sup><i class="footnote">משנה, אבות ה, יז.</i>
חז״ל לא הסיקו ממחלוקת קורח שמחלוקת היא דבר רע, שראוי לציית למנהיגים בלי לשאול שאלות, שהערך העליון ביהדות צריך להיות – כפי שהוא בדתות מסוימות – כניעה. להפך: <b>המחלוקת היא סם החיים של היהדות</b>, כל עוד מניעיה טהורים ומטרותיה חיוביות.
היהדות היא תופעה ייחודית: ציוויליזציה שכל כתבי הקודש שלה הם קבצים של מחלוקות. בתנ״ך, גיבורי האמונה – אברהם, משה, ירמיהו, איוב – מתווכחים עם אלוהים. המדרש מיוסד על ההנחה שלתורה שבעים פנים, שפע פרשנויות לגיטימיות. המשנה בנויה בחלקה הגדול על פי התבנית ״רבי א׳ אומר כך, רבי ב׳ אומר אחרת״. התלמוד, הרבה יותר מכפי שהוא מיישב את המחלוקות הללו, הוא מעמיק אותן. המחלוקת היא פעילות מקודשת ביהדות. היא השיח הפנימי המתמשך של עם ישראל סביב מהות שליחותו ודרישות אמונתו.
מהו אפוא השוני בין מחלוקת קורח ושותפיו למחלוקת שבין בית הלל לבית שמאי? רבנו יונה הציע הסבר פשוט. מחלוקת לשם שמים היא מחלוקת על <b>האמת</b>. מחלוקת שאיננה לשם שמים היא מחלוקת על <b>הכוח</b>. זהו הבדל עצום. בוויכוח שמטרתו היא בירור האמת, המנצח מנצח, אבל גם המפסיד מנצח. כי תבוסה מפני האמת היא התבוסה היחידה שהיא גם ניצחון. היא מגדילה את המובס. הוא לומד דבר שלא ידע קודם לכן.
בתחרות על כוח, לעומת זאת, המפסיד מפסיד, וגם המנצח מפסיד. מפני שכאשר אדם מקטין את יריביו, הוא מקטין גם את עצמו. משה זכה בדין, זיכוי שאין משכנע ממנו: הוא ביקש נס שיוכיח את צדקתו, וקיבל את מבוקשו. האדמה פערה את פיה ובלעה את יריביו. אלא שהדבר לא שם קץ למחלוקת, ואפילו הפחית עוד את מעמדו של משה בעיני העם: ״וַיִּלֹּנוּ כָּל עֲדַת בְּנֵי יִשְׂרָאֵל מִמָּחֳרָת עַל מֹשֶׁה וְעַל אַהֲרֹן לֵאמֹר: אַתֶּם הֲמִתֶּם אֶת עַם ה׳!״ (במדבר יז, ו). ההיזקקות של משה לפעולה כוחנית התפרשה כסימן לכך שבייאושו נפל אל מגרשם הירוד של המורדים. זה מה שקורה כשהנושא שעל הפרק הוא הכוח ולא האמת.
המרקסיזם זָרַע רעיון הפורח היום בערוגות הפוסט־מודרניזם, הפוסט־קולוניאליזם ודומיהם: הרעיון שאין אמת. שבעולם יש רק כוח. הזרמים שירשו את המרקסיזם גורסים כי ה״שיח״ הרוֹוח בְּחברה מייצג לא את הדברים כפי שהם, אלא את הדברים כפי שהכוח השליט (״ההגמון״) רוצה שיהיו. הממשות כולה היא ״הבנָיה חברתית״ שנועדה לקדם את האינטרסים של קבוצה זו או אחרת. המסקנה מכך היא ״הֶרְמַנוֹיטיקת החשד״: הגישה הפרשנית שבה איננו מקשיבים למה שאדם אומר, אלא רק שואלים איזה אינטרס הוא מנסה לקדם. האמת, אומרים הניאו־מרקסיסטים למיניהם, היא רק מסכה המסתירה את המרדף אחר הכוח. כדי להפיל כוח ״קולוניאלי״ עליכם להמציא את ה״שיח״ שלכם, את ה״נרטיב״ שלכם, וכל עוד אנשים מאמינים בו אין זה משנה כלל אם הוא אמתי או שקרי.
זה מה שמתחולל היום בקמפיין נגד ישראל בקמפוסים ברחבי העולם, ובייחוד בתנועת ה־BDS. כמו מחלוקת קורח, הקמפיין הזה והתנועה הזו מקבצים יחדיו אנשים שאין להם שום מכנה משותף אחר. חלקם שייכים לשמאל הקיצוני, אחרים לימין הקיצוני, יש מהם מתנגדי גלובליזציה ויש גם כמה שבאמת מוטרדים ממצוקת הפלסטינים. אולם הכוח המניע את המהלך כולו הוא אנשים שמטעמים תיאולוגיים ופוליטיים מתנגדים לקיומה של ישראל בכל גבול שהוא, ובאותה מידה מתנגדים גם לדמוקרטיה, לחופש הדיבור, לחופש המידע, לחופש הדת, לזכויות אדם ולקדושת החיים. המשותף לכולם הוא סירוב לתת לתומכי ישראל שימוע הוגן, מתוך זלזול בעיקרון היסודי של הצדק; אותו עיקרון שנוסח בתורת המשפט הרומי בביטוי Aude alteram partem, שְמע את הצד השני.
הכזבנות חסרת הבושה שהם נוקטים לעתים – שישראל אינה מולדתו העתיקה של עם ישראל, שמעולם לא היה מקדש בירושלים, שישראל היא מַעצמה ״קולוניאלית״, נטע זר במזרח התיכון – כזבנות זו מתחרה בחוצפתה הקולוסלית בטענתם של דתן ואבירם שמצרים הייתה ארץ זבת חלב ודבש ושמֹשה הוציא ממנה את בני ישראל רק כדי להרוג אותם במדבר. כי אם כל מה שחשוב הוא כוח, למה לבזבז זמן על האמת. כך ממשיכה רוחו של קורח לנשב בימינו.
זה עצוב, משום שמחוּללת כאן מהותה היסודית של האוניברסיטה כבית לחיפוש משותף אחר האמת. התופעה הזו איננה מקדמת את השלום במזרח התיכון, ולא את עתיד הפלסטינים, ובוודאי לא את החופש, הדמוקרטיה, חופש הדת או זכויות האדם. על הפרק עומדות סוגיות ממשיות ומהותיות, ששני הצדדים צריכים להתמודד איתן ביושר ובאומץ. שום דבר לא יושג בהקרבת האמת על מזבח המרדף אחר הכוח. שום טובה לא תצמח מהליכה בנתיבו של קורח, המגיע עד ימינו דרך דורות ועידנים.
<h3>חקת</h3>
<h4>מלחמה במרתפי התודעה</h4>
<big><strong>מלחמה במרתפי התודעה</strong></big><br>דיוויד ברוּקס, בעל טור בעיתון <b>ניו יורק טיימס</b>, כתב בספרו רב המכר <b>החיה החברתית</b>:
<span class="poetry indentAll">אנחנו חיים בעיצומה של מהפכה במודעות. במהלך השנים האחרונות הצליחו גנטיקאים, חוקרי מוח, פסיכולוגים, סוציולוגים, כלכלנים, אנתרופולוגים וחוקרים מענפי מדע אחרים לעשות צעדים גדולים בדרך להבנת הלבֵנים שמהן עשוי השגשוג האנושי. ואחד הממצאים המרכזיים בעבודתם הוא שהחשיבה המודעת שלנו איננה הגורם העיקרי שמעצב אותנו. אנו קודם כול תוצר של חשיבה שמתרחשת מתחת לרמת המודעות.<sup class="footnote-marker">1</sup><i class="footnote">דייוויד ברוקס, <b>החיה החברתית: מה הן הוראות ההפעלה שלנו, וכיצד אנחנו יכולים לשדרג אותן</b>, עברית: גיא הרלינג, אור יהודה: דביר, 2014.</i></span>
ההתרחשויות הנתפסות במוחנו רבות מכדי שנוכל להיות מודעים לכולן. טימותי וילסון מאוניברסיטת וירג׳יניה מעריך שהמוח האנושי מסוגל לקלוט 11 מיליון פריטי מידע בכל רגע נתון. אנו יכולים להיות מודעים רק לשבריר זעיר מכל זה. רוב הפעילות המנטלית מתקיימת מתחת לסף המודעות.
הישגיו של מדע המוח, מדגישים לעינינו, בין היתר, את חשיבותו העצומה של הרֶגש בתהליך קבלת ההחלטות. הנאורות הצרפתית העמידה במרכז את התבונה, וראתה ברגש רק עיוות והפרעה. זו הייתה שגיאה, והמדע בן זמננו העמידנו על גודלה.
בספרו <b>השגיאה של דקארט</b><sup class="footnote-marker">2</sup><i class="footnote">אנטוניו דמסיו, <b>השגיאה של דקארט: רגשות, היגיון והמוח האנושי</b>, עברית: דפנה בנאי, חולון: כנרת, 1998.</i> מספר אנטוניו דמסיו על אדם שגידול סרטני גרם לנזק בקליפת המוח המצחית (פרונטלית) שלו. גם לאחר שהגידול הוסר בניתוח היו לאיש מנת משכל גבוהה, ידע רב וזיכרון מצוין. ובכל זאת חייו נכנסו למסלול של נפילה חופשית. הוא לא היה מסוגל לארגן את זמנו. הוא השקיע את כספו בעסקי בִּיש, ואלה עלו לו בחסכונותיו. הוא התגרש, התחתן בשנית, ועד מהרה התגרש שוב. כושר ההיסק שלו נותר מצוין, אבל הוא איבד את היכולת לחוש רגש. עקב כך הוא לא היה מסוגל להחליט בצורה הגיונית.
אדם אחר, שסבל מפגיעה מוחית דומה, לא היה מסוגל להחליט בכלל. פעם אחת, בסוף פגישה טיפולית, הציע לו דמסיו שני מועדים אפשריים לפגישתם הבאה. האיש שלף מחברת, והחל לכתוב את היתרונות והחסרונות של כל מועד. הוא דיבר על תנאי מזג אוויר אפשריים, על התנגשויות אפשריות עם מחויבויות אחרות, וכן הלאה וכן הלאה במשך חצי שעה – עד שדמסיו קטע אותו והחליט במקומו. האיש אמר מיד ״זה מצוין״ והלך לו.
הרגש, יותר מההיגיון, הוא העומד מאחורי הבחירות שלנו. וכדי לבחור בחירה טובה דרושה בראש ובראשונה אינטליגנציה רגשית. הבעיה היא שחלק גדול מחיינו הרגשיים נמצא מתחת לפני השטח של המחשבה המודעת.
זהו בדיוק הגיונם של ה״חוקים״ בתורה – אותם דינים שאין להם הסבר רציונלי. ברשימת החוקים נמנים למשל איסור זריעת כלאיים (שני מינים יחדיו), איסור לבישת שעטנז (צמר ופשתים יחדיו), ואיסור אכילת בשר בחלב. גם דין פרה אדומה שבראש פרשתנו הוא ״חוק״. התורה אפילו מתארת אותו כַּחוק בהתגלמותו, החוק בה״א הידיעה: ״זֹאת חֻקַּת הַתּוֹרָה״ (במדבר יט, ב).
לאורך הדורות ניתנו לחוקים שבתורה פירושים רבים. אולם לאור הגילויים האחרונים של מדע המוח אפשר לשער שהחוקים נועדו לעקוף את קליפת המוח הקדם־מצחית (פרֶה־פרונטלית), זו המופקדת על החשיבה הרציונלית, וליצור תבניות התנהגות אינסטינקטיביות שישמשו כוח נגד לכמה מהדחפים הרגשיים האפלים הפועלים בתוכנו.
אנו יודעים, למשל – וג׳ארד דיימונד תיעד זאת בספרו <b>התמוטטות</b><sup class="footnote-marker">3</sup><i class="footnote">ג׳ארד דיימונד, <b>התמוטטות:</b> <b>מדוע נפלו הציביליזציות הגדולות של העבר? האם זה יכול לקרות גם לנו?</b> עברית: עמנואל לוטם, תל אביב: מטר, 2008.</i> – שבכל מקום שבני אדם התיישבו בו לאורך ההיסטוריה, הם הותירו אחריהם שובל של חורבן סביבתי: הכחידו מינים שלמים של חיות ועופות, השחיתו יערות, הרסו קרקעות על ידי עיבוד יתר ועוד. חוקים כגון איסורי כלאיים, שעטנז ובשר בחלב יוצרים אצלנו אינסטינקט של כבוד כלפי שלמותו של הטבע. הם מכוננים בנו גבולות. הם זורעים בנו את התחושה שאיננו יכולים לעשות בחי ובצומח שסביבנו ככל אשר נחפוץ. הם שותלים בנו את ההכרה הרגשית שיש דברים אסורים. כזה היה גם האיסור על אכילת פרי עץ הדעת בגן עדן. את המסר של סיפור גן עדן, המסופר על שחר האנושות, יכולים בני דורנו להבין טוב יותר מבני כל הדורות הקודמים: בלי תחושה עמוקה של קיום גבולות נהרוס את סביבתנו ונגלה שגן עדן שלנו אבוד.
טקס פרה אדומה, לעומת זאת, מכוון לחסימת אינסטינקט קיים, שהוא ההרסני מכל האינסטינקטים הקדַם־רציונליים שישנם: איווּי המוות, זה שזיגמונד פרויד כינה ״תָנָטוֹס״. בכתיבתו המוקדמת דיבר פרויד רק על עקרון העונג, האֶרוס, המדריך את ההתנהגות האנושית, אך במסתו ״מעבר לעקרון העונג״, שפרסם ב־1920, הוסיף למשוואה את דחף המוות. הוא אף טען שם שדחף המוות גובר על דחף העונג; שדחף המוות יצרי יותר, פרימיטיבי יותר ויסודי יותר. כעבור עשר שנים, במאמרו ״תרבות בלא נחת״, הוסיף וכתב שחלק מדחף המוות מופנה כלפי חוץ, ובא לידי ביטוי כדחף תוקפני – שהוא אויבה הגדול ביותר של התרבות.
טקס הפרה האדומה הוא הצהרה מטלטלת הקובעת שהקדושה נמצאת בחיים, לא במוות. אדם שבא במגע עם גווייה חייב להיטהר אם רצונו לבוא אל המשכן או המקדש. כללי טהרה קפדניים יותר מושתים על הכוהנים, וקפדניים במיוחד – על הכוהן הגדול. הסמליות בטקס פשוטה. חיים, מוות, ושוב חיים. הפרה האדומה עצמה מסמלת את החיים בשיאם. ראשית, מדובר בבעל חיים. הפרה חיה, וכמו חיות אחרות אינה חושבת על החיים, אלא פשוט חיה. שנית, היא אדומה, כצבע הדם המסמל בתורה את החיים. שלישית, התורה מצווה שזו תהיה פרה שמעולם לא עלה עליה עול; פרה שלא הוגבלה בביות ובשימוש, אלא חיה כל ימיה את מלוא עזוזם של חיי הבר. הפרה מומתת ונשרפת לאפר: ההמתה האולטימטיבית. האפר מעורב ברכיבים המשמשים גם בטקס הטהרה של המצורע, ואשר זוהו כנראה, באופן פיזי או סמלי, עם סילוק טומאה: עץ ארז, תולעת שני ואזוב. ממיסים אותם, שוב, ביסוד המסמל חיים, ״מַיִם חַיִּים״ (המסמלים אפילו את היות הקב״ה עצמו מזוהה עם החיים: ״כִּי עָזְבוּ מְקוֹר מַיִם חַיִּים אֶת ה׳״, ירמיהו יז, יג) – ומזים אותם על מי שנטמא למת.
ההתרחקות מהמוות ייחדה את אמונת ישראל מכל תרבויות העולם העתיק. אין ביהדות המקראית שום פולחן של אבות מתים, ושום חתירה למגע עם רוחותיהם. על משה אומרת התורה ״וְלֹא יָדַע אִישׁ אֶת קְבֻרָתוֹ עַד הַיּוֹם הַזֶּה״ (דברים לד, ו), והטעם לכך הוא ככל הנראה הרצון שקֶבר משה לא יהפוך אתר מקודש. האלוהות והקדושה נמצאות בחיים. במוות יש רק טומאה.
התבונה אינה יכולה להשיג התרחקות זו בכוחות עצמה לבדם. מדעי המוח העכשוויים מעידים על כך כמאה עדים. נדרש בסיס רגשי שבחלקו הוא אי־רציונלי. צדק פרויד כאשר שיער שדחף המוות הוא חזק, אי־רציונלי ובעיקרו בלתי מודע, ושבתנאים מסוימים הוא מוביל אנשים למעשים הרסניים. צריך להילחם בו באזור המִחיה שלו. מתחת לפני השטח.
המילה ״חוק״ באה מהשורש חק״ק – כמו החקיקה באבן, החריתה. החוקים חקוקים באבן, וכמותם גם הרגלי ההתנהגות חרותים בעומק הנפש הבלתי מודעת שלנו, וקובעים את תגובותינו האינסטינקטיביות. השפעתם הלא מודעת היא אשר בכוחה לדחוק את רגליו של איווי המוות הלא מודע. חוק פרה אדומה חורת בנפשנו קו גבול בל יעבור בין מוות לבין קדושה, ובדרכו האי־רציונלית מַרגילֵנו שמוות וקדושה הם שני הפכים; וברוח זו, החוק האוסר לאכול בשר בחלב מחנך את תהומות נפשנו לשים פדות בין החיים (חלב) למוות (בשר).
החוקים הם דרכה של היהדות לאמן את האינטליגנציה הרגשית שלנו, ומעל לכול ליצור אצלנו מערכת התניות של קישור מוכני בין קדושה לבין חיים ובין טומאה לבין מוות. מרתק לראות כיצד מדע המוח המודרני מאשש זאת. הרציונליות, שחשיבותה במקומה מונחת, היא רק מחצית התשובה לשאלה מדוע אנחנו כפי שאנחנו. אם רצוננו לכבוש את יצר התוקפנות, האלימות והמוות האורב לנו סמוך מתחת לפני השטח של תודעתנו, חובתנו לאַלֵף את המחצית השנייה.
<h4>ריפוי טראומת האבדן</h4>
<big><strong>ריפוי טראומת האבדן</strong></big><br>שנתיים נדרשו לי להתאושש ממות אבי זיכרונו לברכה. כמעט עשרים שנה עברו, ועדיין קשה לי להסביר למה. הוא לא נפטר בפתאומיות ולא בדמי ימיו. הוא הגיע אל עומק העשור התשיעי לחייו. בשנותיו האחרונות הוא עבר חמישה ניתוחים, וכל אחד מהם גרע מכוחותיו. ומעבר לכך, הרי בתפקידי כרב הרביתי לערוך לוויות ולנחם אבלים. חשבתי שאני יודע איך נראה אֵבל מקרוב.
חכמינו לא עודדו התבוססות ארוכה באבל. חז״ל אמרו שהקב״ה שואל אדם שמאריך באבלו יתר על המידה, ״אי אתם רחמנים בו יותר ממני?״<sup class="footnote-marker">1</sup><i class="footnote">מועד קטן כז ע״ב.</i> הרמב״ם פוסק, ״אל יתקשה אדם על מתו יתר מדי, שנאמר ׳אַל תִּבְכּוּ לְמֵת וְאַל תָּנֻדוּ לוֹ׳ (ירמיהו כב, י) – כלומר יתר מדי. שזה [המוות] הוא מנהגו של עולם; והמצער עצמו על מנהג העולם, הרי זה טיפש״.<sup class="footnote-marker">2</sup><i class="footnote"><b>משנה תורה</b>, הלכות אבל יג, יא.</i> לבד מחריגים נדירים ביותר, תקופת האבל המרבית בהלכה היא שנה אחת.
אלא שידיעת העובדות הללו לא עזרה. לא תמיד אנחנו אדונים לרגשותינו. ולא תמיד ביקורי תנחומים אצל אחרים מכינים אותך לחוויית האבדן האישית שלך. ההלכה מווסתת את ההתנהגות שלנו כלפי חוץ, אך לא את הרגשות שבלבנו פנימה; וכשהיא מדברת בכל זאת על רגשות, למשל כשהתורה מצווה לאהוב ולא לשנוא, ההלכה מתרגמת זאת בדרך כלל למונחיה ההתנהגותיים, מתוך הנחה כי ״אחרי המעשים נמשכים הלבבות״.<sup class="footnote-marker">3</sup><i class="footnote"><b>ספר החינוך</b>, מצווה טז.</i>
הרגשתי חור שחור קיומי; ריקנות בלב הישות שלי שהקהתה את תחושותיי והקשתה עליי לישון ולהתרכז. חייתי כאילו החיים מתרחשים הרחק ממני ואני רק צופה בהם כבסרט המוקרן במטושטש ובלי קול. זה עבר לי בסוף, אך בתקופה שהרגשתי כך עשיתי כמה מהטעויות החמורות ביותר שעשיתי בחיי.
אני מספר על כך מפני שזהו החוט המקשר שאירועי פרשת חוקת נשזרים בו. המטלטל מכולם הוא אירוע מי מריבה (במדבר כ, א-יג). העם התלונן על מחסור במים. משה פעל שלא כשורה. ה׳ הוציא בכל זאת מים מן הסלע, אך דן את משה ואת אהרן לעונש כמעט בלתי נסבל: ״יַעַן לֹא הֶאֱמַנְתֶּם בִּי לְהַקְדִּישֵׁנִי לְעֵינֵי בְּנֵי יִשְׂרָאֵל, לָכֵן לֹא תָבִיאוּ אֶת הַקָּהָל הַזֶּה אֶל הָאָרֶץ אֲשֶׁר נָתַתִּי לָהֶם״. מה עשה משה שלא כשורה? על כך חלוקים הפרשנים. האם היציאה מהכלים והטחת הדברים הקשים בעם (״שִׁמְעוּ נָא הַמֹּרִים״)? האם ההכאה בסלע במקום הדיבור אליו? האם הרמיזה העולה מדבריו לעם, כאילו לא ה׳ מוציא את המים מן הסלע, אלא הוא ואהרן (״הֲמִן הַסֶּלַע הַזֶּה נוֹצִיא לָכֶם מָיִם״)?
תמוה אפילו יותר למה איבד משה את עשתונותיו ברגע ההוא. הוא כבר התמודד עם אותה בעיה בכמה מקרים קודמים, אך מעולם לא איבד שליטה. במרה (שמות טו) בני ישראל התלוננו שהמים מרים ואי־אפשר לשתות אותם. במסה ומריבה (שמות יז) הם התלוננו שאין מים. ה׳ אמר אז למשה לקחת את מטהו <b>ולהכות</b> בסלע, והמים יצאו מהסלע. לכן, כאשר בפרשה שלנו ה׳ מצווה על משה ״קַח אֶת הַמַּטֶּה... <b>וְדִבַּרְתֶּם</b> אֶל הַסֶּלַע לְעֵינֵיהֶם וְנָתַן מֵימָיו״, מתקבל על הדעת שמשה, בהשפעת הפעם הקודמת, טעה מעט וחשב שגם הפעם צריך להכות בסלע. משה הלך בעקבות התקדים. והרי אם ה׳ לא התכוון שהוא יכה בסלע, מדוע ציווה עליו לקחת את מטהו?
עוד קשה להבין את סדר האירועים. <b>ה׳ כבר אמר למשה מה בדיוק לעשות</b> – הקהל את העם; דבר אל הסלע, והמים יֵצאו. זה היה <b>לפני</b> דבריו הזועמים של משה לעם, שהחלו במילים ״שמעו נא המורים״. אפשר להבין שאדם מאבד את קור רוחו כשהוא נתקל בבעיה הנראית בלתי פתירה. זה קרה למשה בפרשת בהעלותך, כשהעם התלונן שאין לו די בשר. אבל מה הבעיה הקשה הפעם? למה לאבד את העשתונות אם ה׳ מבטיח לך במפורש, ״וְדִבַּרְתֶּם אֶל הַסֶּלַע לְעֵינֵיהֶם וְנָתַן מֵימָיו וְהוֹצֵאתָ לָהֶם מַיִם מִן הַסֶּלַע וְהִשְׁקִיתָ אֶת הָעֵדָה וְאֶת בְּעִירָם״? הפתרון כבר היה בידי משה. מדוע גרמה לו הבעיה להיות כה נסער?
רק אחרי שהתייתמתי מאבי הבנתי. הרי מה קרה מיד לפני מי מריבה? הפסוק הראשון בפרק כ מסַפֵּר: ״וַיֵּשֶׁב הָעָם בְּקָדֵשׁ. וַתָּמָת שָׁם מִרְיָם וַתִּקָּבֵר שָׁם״. מיד אחריו מספרת התורה שלא היו שם מים. מדרש אגדה מפורסם מסביר שבזכות מרים ליוותה באר פלאית את בני ישראל בנדודיהם במדבר. כשמתה מרים פסקו המים לנבוע.<sup class="footnote-marker">4</sup><i class="footnote">תענית ט ע״א.</i> הנה לנו קשר סיבתי ברור בין פסוק א, המספר על מות מרים, לפסוק ב, המספר על המחסור במים. אבל נראה לי שיש בין הפסוק הראשון לבין מה שבא אחריו גם קשר עמוק יותר: הקשר שבין מות מרים לבין התערערות האיזון הרגשי של משה.
מרים הייתה אחותו הגדולה. בינקותו, כשנשלח לגורלו בתיבה על היאור, תפקידה של מרים היה להשגיח ולראות מה ייעשה לו. למרים היו האומץ והתושייה לפנות לבת פרעה ולהציע לה שתיקח לתינוק מינקת מן העבריות, להמליץ על אִמה, וכך להחזיר את משה הקטן לאמו ולהבטיח כי גם כאשר יגדל בארמון פרעה יֵדע לאיזה עם הוא שייך. משה חב למרים את עצם ידיעת זהותו ואת כל מסלול חייו. בלי מרים לא היה נעשה נביא אלוהים ונציגו בקרב בני ישראל, לא היה נותן להם את התורה, לא היה מוציאם ממצרים ומובילם במדבר. עכשיו, כאשר אבדה לו, לא רק אחות הוא איבד. הוא איבד את העוגן האנושי של חייו.
האדם האבל מאבד את השליטה ברגשותיו. הוא מוצא את עצמו כועס גם כשהמצב מזמין רוגַע. הוא מכה כשעליו לדבר, ומדבר כשעליו לשתוק. אפילו כאשר אלוהים אומר לו מה לעשות, הוא מקשיב רק בחצי אוזן. הוא שומע את המילים, אך הן יוצאות מהאוזן השנייה. הרמב״ם שואל איך ייתכן שיעקב, שהיה נביא, לא ידע שעוד יוסף חי. תשובתו: יעקב היה אבל, והשכינה אינה שורה על אבלים.<sup class="footnote-marker">5</sup><i class="footnote">רמב״ם, <b>שמונה פרקים</b>, פרק שביעי. מבוסס על פסחים קיז ע״א.</i> כשמשה עמד מול הסלע הוא היה פחות נביא ויותר אח שכּוּל. הוא עוד לא התנחם, ושליטתו העצמית לא הייתה מלאה. משה היה גדול הנביאים – אבל הוא היה אדם, ובמי מריבה הוא היה אנושי מִתָּמיד.
<b>פרשת חוקת עניינה היותנו בני תמותה</b>. אל הנקודה הזו מתנקזים אירועיה. ה׳ הוא נצחי, ואנו בני חלוף. כפי שאנו אומרים בראש השנה וביום כיפור בפיוט ״ונתנה תוקף״, האדם ״משול כחרס הנשבר, כחציר יבש וכציץ נובל, כצל עובר וכענן כלה וכרוח נושבת וכאבק פורח וכחלום יעוף״. מעפר אנחנו ואל עפר נשוב – ואילו אלוהים נצחי, חַי עוֹלָמים.
ברובד אחד, גלוי, סיפור מי מריבה הוא סיפור על חטא ועונש: ״<b>יַעַן לֹא הֶאֱמַנְתֶּם בִּי לְהַקְדִּישֵׁנִי </b>לְעֵינֵי בְּנֵי יִשְׂרָאֵל – לָכֵן לֹא תָבִיאוּ אֶת הַקָּהָל הַזֶּה אֶל הָאָרֶץ אֲשֶׁר נָתַתִּי לָהֶם״. אולי איננו בטוחים מה בדיוק היה החטא הזה, או מדוע הוא הצדיק עונש חמור כל כך, אבל לפחות ברור לנו לאיזו מחלקה הסיפור הזה שייך.
ואף על פי כן נראה לי שכאן, כמו בעוד מקומות רבים בתורה, יש סיפור שמתחת לסיפור, וזהו סיפור אחר לגמרי. פרשת חוקת עוסקת במוות, באבדן ובאבל. מרים מתה. אהרן ומשה שומעים מהקב״ה שהם לא יזכו להיכנס בחייהם לארץ המובטחת. אהרן מת, והעם מתאבל עליו שלושים יום. שלישיית האחים הזו היא צוות ההנהגה הדגול ביותר בתולדות ישראל; משה אדון הנביאים, אהרן הכוהן הגדול הראשון, ומרים, על פי המדרשים הרבים המתארים את גודל אמונתה, את האומץ שלה ואת ראיית הנולד שלה, אולי גדולה אף מהם. <b>הפרשה מבקשת לומר לנו שלכל אחד מאיתנו יש ירדן שהוא לא יזכה לחצות, ארץ מובטחת שהוא לא ייכנס אליה.</b> ״לא עליך המלאכה לגמור״. גם הגדולים שבגדולים אינם חיים לנֶצח.
משום כך נפתחת פרשת חוקת בפרשת פרה אדומה (יט, א-כב). אפר הפרה, מעורב ב״עֵץ אֶרֶז וְאֵזוֹב וּשְׁנִי תוֹלָעַת״ ומהול ב״מַיִם חַיִּים״, מוזֶה על אדם שבא במגע עם מת, מטהר אותו ומאפשר לו להיכנס למשכן. לפנינו אחד מעקרונות היסוד ביהדות. <b>המוות מטמא</b>. רוב הדתות, לכל אורך ההיסטוריה, גרסו שהחיים שלאחר המוות אמתיים יותר מהחיים עצמם. בעולם המתים, חשבו המצרים, חיים האלים. בעולם שלאחר המוות חיים אבותינו – כך האמינו היוונים והרומאים ושבטים פרימיטיביים רבים. בעולמם של המתים נמצא הצדק, מאמינים רבים מן הנוצרים. שם, בעולם הבא, נמצא גן עדן, מלמדת המסורת המוסלמית. גם אנו היהודים מאמינים בחיים שלאחר המוות ובתחיית המתים, אבל התנ״ך כמעט שאינו אומר על כך דבר. ״לֹא הַמֵּתִים יְהַלְלוּ יָהּ״, אומר משורר תהלים (קטו, יז). אנו מבקשים את ה׳ בחיינו, בעולם הזה על כל סכנותיו ואיומיו, אבדניו ויגוניו. אולי אנחנו, כלשונו של אברהם אבינו, רק ״עָפָר וָאֵפֶר״ (בראשית יח, כז), אבל החיים עצמם הם זרימה שאיננה חדלה, ״מַיִם חַיִּים״, ואת זאת מסמלים האפר והמים בטקס הפרה האדומה.
התורה מוהלת בעדינות רבה חוקים וסיפורים – והחוק בא לפני הסיפור, כי ה׳ מקדים לנו תרופה למכה. מרים מתה. משה ואהרן הלומי צער. משה, לרגע קט, מאבד שליטה, והוא ואהרן מקבלים תזכורת שגם הם בני תמותה, ושהם ימותו קודם הכניסה לארץ. אך, כלשונו של הרמב״ם, זו דרכו של עולם. אנחנו נשמות מגולמות בגוף. אנחנו בשר ודם. אנחנו מזדקנים. אנחנו מאבדים את מי שאהבנו. כלפי חוץ אנחנו מתאמצים לשמור על חזותנו היציבה, אך פנימה אנחנו בוכים. ובכל זאת החיים נמשכים, ואת מה שהתחלנו ישלימו אחרים.
יקירינו שאהבנו ושָכַלנו מוסיפים לחיות בתוכנו, וגם אנו נוסיף ונחיה בלבם של אהובינו. כי עַזָּה כַמָּוֶת אַהֲבָה, והטוב שעשינו בחיינו לא ימות במותנו.<sup class="footnote-marker">6</sup><i class="footnote">שיר השירים ח, ו. וראו משלי י, ב; יא, ד.</i>
<h4>ניהול כעסים</h4>
<big><strong>ניהול כעסים</strong></big><br>יש קונה עולמו בשעה אחת, אומרים חז״ל, ויש מאבד עולמו בשעה אחת. הדוגמה המבלבלת והמשתקת ביותר לאיבוד עולם בשעה אחת היא מה שאירע למשה במֵי מריבה. כזכור, העם צמא למים, וה׳ ציווה על משה לקחת את מטהו ולדבר אל הסלע והמים ינבעו ממנו. ואז –
<span class="poetry indentAll">וַיַּקְהִלוּ מֹשֶׁה וְאַהֲרֹן אֶת הַקָּהָל אֶל פְּנֵי הַסָּלַע, וַיֹּאמֶר לָהֶם: שִׁמְעוּ נָא הַמֹּרִים, הֲמִן הַסֶּלַע הַזֶּה נוֹצִיא לָכֶם מָיִם? וַיָּרֶם מֹשֶׁה אֶת יָדוֹ וַיַּךְ אֶת הַסֶּלַע בְּמַטֵּהוּ פַּעֲמָיִם וַיֵּצְאוּ מַיִם רַבִּים וַתֵּשְׁתְּ הָעֵדָה וּבְעִירָם.<br>וַיֹּאמֶר ה׳ אֶל מֹשֶׁה וְאֶל אַהֲרֹן: יַעַן לֹא הֶאֱמַנְתֶּם בִּי לְהַקְדִּישֵׁנִי לְעֵינֵי בְּנֵי יִשְׂרָאֵל, לָכֵן לֹא תָבִיאוּ אֶת הַקָּהָל הַזֶּה אֶל הָאָרֶץ אֲשֶׁר נָתַתִּי לָהֶם. (במדבר כ, י-יב)</span>
אנו מתפתים לומר – ״זו תורה וזו שכרה?״ איזה חטא חטָא משה המצדיק עונש קשה כל כך? בהזדמנויות אחרות ביטאתי את דעתי שמשה לא חטא וגם לא נענש. פשוט, כל דור זקוק למנהיגים משלו. משה היה המנהיג המתאים להוציא את בני ישראל ממצרים; לא רק המתאים, אלא היחיד שהיה מסוגל לכך. אבל כדי להכניס את הדור הבא של בני ישראל אל הארץ המובטחת היה נחוץ מנהיג מסוג אחר, בעל סגנון אחר של מנהיגות.
כאן אציע הסבר אחר; זהו ההסבר שמציע הרמב״ם ב<b>שמונה פרקים</b>, הקדמתו לפרקי אבות, מסכת המוסר והאתיקה. דברי הרמב״ם שם מציגים את האתיקה היהודית, באופן עכשווי עד להפתיע, כאימון באינטליגנציה רגשית.<sup class="footnote-marker">1</sup><i class="footnote">פיטר סלוביי וג׳ון מאייר טבעו את המונח הזה, ודניאל גולמן הפך אותו לפופולרי.</i> רגשות בריאים חיוניים לחיים טובים ומאושרים, אבל מֶזֶג לא בוחרים. לאנשים מסוימים יש נטייה טבעית להיות סבלניים, רגועים, פתוחי לב ואופטימיים יותר מאחרים. רמז לתפיסה שהרגשות ״קורים״ לנו ולא אנו ״נוקטים״ אותם טמון בכינוי האנגלי הישן לרגשות, passions, שבא מאותו שורש שבאה ממנו המילה passive, פָּסיבי. למרות זאת, הרמב״ם סבר שבעזרת מידה מספקת של אִימון אפשר להתגבר על הרגשות ההרסניים שלנו ולבנות את חיי הרגש שלנו בעצמנו.
הרמב״ם סבר, כמו אריסטו, שהאינטליגנציה הרגשית טמונה ביכולת לאזן בין קצוות, בין עודף לבין חֶסר. עודף של פחד הופך אדם לפחדן, ואילו מחסור גמור בפחד גורם לו להיות אדם פזיז המסכן את חייו ללא צורך. דרך האמצע היא האומץ. וכך באשר לכל התכונות. אבל יש, אומר הרמב״ם, שני יוצאי דופן: הגאווה והכעס. אפילו מעט גאווה, ״שמינית שבשמינית גאווה״ בלשון חז״ל, היא יותר מדי. ואפילו שמץ של כעסנות הוא רע.
על כך, אומר הרמב״ם, נענש משה: על שאיבד את עשתונותיו כשאמר לעם ״שִׁמְעוּ נָא הַמֹּרִים״ (כלומר אנשי המרי, הממרים, המורדים). נכון, משה יצא מכליו גם במקרים אחרים – או לפחות נראה כמי שיצא מכליו. תגובתו לחטא העגל, ששיאה היה שבירת הלוחות, ודאי לא הייתה תגובה רוגעת ונינוחה. אבל המקרה ההוא היה אחר. בני ישראל חטאו. ה׳ בכבודו ובעצמו אייֵם לשים להם קץ. משה היה צריך לפעול בנחישות ובכוח כדי להחזיר את הסֵדר לעם שיצא מכלל שליטה עצמית.
כאן, לעומת זאת, העם לא חטא. בני ישראל היו צמאים. הם נזקקו למים. ה׳ לא כעס עליהם. תגובתו חסרת המעצורים של משה הייתה אפוא שגויה, אומר הרמב״ם. נכון, כולנו כועסים לפעמים. אבל משה היה מנהיג, ומנהיג צריך להיות דמות מופת. על כן הושת על משה עונש כה כבד בשל עוון שאדם נעלה פחות היה כנראה מקבל עליו עונש קל.
נוסף על כך, אומר הרמב״ם, כשמשה התפרץ על בני ישראל הוא לא נהג בהם כבוד והיה עלול לזרוע בהם ייאוש. הם ידעו כי משה הוא שליח ה׳, ועל כן היו עלולים להסיק מכעסו שגם ה׳ כועס עליהם. אלא שהעם בסך הכול ביקש מים. נטיעת הרושם השגוי שה׳ כועס על העם היא היפוכו של קידוש השם. ועל כן, חמת זעם של רגע אחד הספיקה כדי לשלול ממשה את הגמול שהיה ודאי משאת נפשו: לראות כיצד מלאכת חייו מגיעה לשיאה ולהשלמתה, ועם ישראל עובר את הירדן ונכנס לארץ המובטחת.
חז״ל ודאי היו מאמצים אל לבם את הרעיון המודרני בדבר ״ניהול כעס״. הם סלדו מן המידה הרעה הזו ולא חסכו ממנה את שבט לשונם. הם אמרו, ״שלושה חייהם אינם חיים: הרחמנים והרתחנים ואניני הדעת״.<sup class="footnote-marker">2</sup><i class="footnote">פסחים קיג ע״ב.</i> ריש לקיש אמר, ״כל אדם שכועס – אם חכם הוא, חכמתו מסתלקת ממנו; אם נביא הוא, נבואתו מסתלקת ממנו״.<sup class="footnote-marker">3</sup><i class="footnote">שם, סו ע״ב.</i> הרמב״ם מצטט מימרות אלו, וגם את המימרה ״כל הכועס כאילו עובד עבודה זרה״.<sup class="footnote-marker">4</sup><i class="footnote"><b>משנה תורה</b>, הלכות דעות ב, ג.</i>
הדבר המסוכן בכעס הוא שהוא גורם לנו לאבד שליטה. הוא מפעיל את החלק הפרימיטיבי ביותר במוח האדם, העוקף את מעגלי הנוירונים שאנו משתמשים בהם כשאנו חושבים ובוחרים באופן רציונלי. כשאנו אחוזי כעס, אנו מאבדים את היכולת לצעוד צעד אחד אחורה ולבחון את התוצאות האפשריות של מעשינו. משום כך, ברגע קטן של זעם אנו עלולים לעשות או לומר דברים שנתחרט עליהם עד אחרון ימינו.
על כן פוסק הרמב״ם שבמידת הכעס אין ״דרך אמצע״.<sup class="footnote-marker">5</sup><i class="footnote">שם.</i> אסור לכעוס, יהיו הנסיבות אשר יהיו. עלינו ללכת אל הקיצוניות ההפוכה. אפילו כאשר הכעס מוצדק, חובתנו להימנע ממנו. לפעמים נחוץ ש<b>נעמיד פנים</b> שאנו כועסים. כך עשה משה כשבני ישראל סגדו לעגל הזהב, בשוברו את הלוחות. אפילו במצבים כאלה, אומר הרמב״ם, צריכה דעתו של האדם להיות ״מיושבת בינו לבין עצמו, כאדם שהוא מידָמֶה איש בשעת כעסו והוא אינו כועס״.
בעל ספר <b>אורחות צדיקים</b> (מן המאה החמש־עשרה) מזכיר שהכעס משחית מערכות יחסים. אנשים חמי מזג מפחידים את הבריות, והבריות חוששים להתקרב אליהם. הכעס מגרש את הרגשות החיוביים – הסלחנות, החמלה, האמפתיה והרגישות. על ידי כך נעשים האנשים בעלי הפתיל הקצר בודדים, מרוחקים ומתוסכלים. הרתחן אינו מרוויח דבר מרתחנותו. הוא רק מפסיד את שאר הדברים שיש לו.<sup class="footnote-marker">6</sup><i class="footnote">קידושין מ ע״ב.</i>
המופת הקלסי לסבלנות הגוברת על כל פרובוקציה היה הלל הזקן. התלמוד<sup class="footnote-marker">7</sup><i class="footnote">שבת לא ע״א.</i> מספר על שני אנשים שהתערבו על ארבע מאות זוז מי יצליח להוציא את הלל משלוותו. בערב שבת, כשהלל חפף את ראשו, עמד אחד האנשים הללו ליד ביתו וקרא, ״מי כאן הלל? מי כאן הלל?״ הלל התעטף ויצא ושאל, ״בני, מה אתה מבקש?״ – ״שאלה יש לי לשאול״, אמר האיש. "שאל, בני", אמר לו הלל. ״מפני מה ראשיהם של בני בבל סגלגלים כביצה?״ – ״שאלה גדולה שאלת, בני״, ענה הלל. ״מפני שאין להן מיילדות פיקחות״.
האיש הלך, שהה מעט וחזר. ושוב, ״מי כאן הלל? מי כאן הלל?״ ושוב התעטף הלל ויצא ושאל ״בני, מה אתה מבקש?״ ״יש לי עוד שאלה״, אמר האיש, והלל דרבן אותו לשאול. ״מפני מה עיניהם של התדמוריים טרוטות?״ והלל שוב השיב, ״שאלה גדולה שאלת, בני. מפני שהם גרים בין חולות המדבר ועיניהם מאדימות מן החול״.
עד מהרה חזר הטרדן לשאלה שלישית. ושוב ״מי כאן הלל?״ ושוב התעטפות במגבת והתעניינות נינוחה בשאלתו החדשה של האיש. ״מפני מה רגליהם של בני אפריקה רחבות?״ – ״שאלה גדולה שאלת, בני. מפני שהם גרים בין בִּצעי המים, ואם לא יהיו רגליהם רחבות ישקעו בבוץ״.
״עוד שאלות רבות יש לי לשאול״, אמר האיש, ״אבל אני חושש שמא תכעס״. הלל התלבש, התיישב, והציע לאיש לשאול שאלות ככל העולה על רוחו. ״אתה הוא הלל שקוראים לו נשיא ישראל?״ שאל, והלל השיב בחיוב. ״אם אתה הוא, לא ירבו כמותך בישראל!״ הִפגיע הטרדן. ״מדוע, בני?״ שאל הלל. ״מפני שבגללך הפסדתי ארבע מאות זוז!״ – ״הווי זהיר ברוחך״, אמר לו הלל בנחת. ״כדאי הוא הלל שתאבד על ידו ארבע מאות זוז וארבע מאות זוז, והלל לא יקפיד״.
סבלנותו הניצחת של הלל, גם לנוכח פרובוקציות העלולות להוציא אדם מדעתו, הייתה על פי התלמוד אחת הסיבות לכך שהלכה נפסקה בדרך כלל על פי בית הלל ולא על פי בית שמאי.<sup class="footnote-marker">8</sup><i class="footnote">עירובין יג ע״ב.</i>
הדרך הטובה ביותר לנצח את הכעס היא להשתהות, להרהר, לספור עד עשר ולנשום עמוק. אם צריך, גם לעזוב את החדר, לצאת להליכה, להרפיה, להתבודדות שתאוורר את הרגשות הארסיים. מסופר על אחד מאדמו״רי חב״ד שבכל פעם שחש שהכעס גואה בו היה פותח את כרכי ה<b>שולחן ערוך</b> ובודק אם בנסיבות הנוכחיות מותר לכעוס. עד שהיה מגיע למסקנה מלימודו, הכעס היה מתפוגג.
פסק דינה של היהדות ברור: או שנביס את הכעס, או שהוא יביס אותנו.
<h3>בלק</h3>
<h4>בלי נאמנות אין מנהיגות</h4>
<big><strong>בלי נאמנות אין מנהיגות</strong></big><br>האם מנהיגות היא אוסף של כישורים שעניינם היכולת לצבור כוח והשפעה ולהפעילם – או אולי יש בה גם ממד מוסרי? האם אדם רע יכול להיות מנהיג טוב? סיפורו של גיבור פרשת השבוע שלנו, הנביא האלילי בלעם, יכול להיות תשובה לכך.
כהקדמה נספר כי בידינו עדות חיצונית לכך שבלעם אכן היה קיים. בדיר־עלא שעל גדת הירדן המזרחית, במקום שנהר היבוק נשפך בו אל הירדן, התגלתה בשנת 1967 כתובת על קיר של מקדש אלילי מן המאה השמינית לפני הספירה. נזכר בה נביא ושמו בלעם בן בעור. הוא מוצג באופן התואם להפליא את דמותו שבפרשתנו. בלעם היה אפוא דמות ידועה באזור.
הצלחותיו עוררו השתאות. הוא היה וירטואוז רוחני, קוסם ומכשף, שאמאן מבוקש ועושה נפלאות. בלק אומר לו, על סמך ניסיונו האישי או לאור המוניטין שיצא לו, ״יָדַעְתִּי: אֵת אֲשֶׁר תְּבָרֵךְ מְבֹרָךְ וַאֲשֶׁר תָּאֹר יוּאָר״ (במדבר כב, ו). חז״ל אינם מטילים בכך ספק. על הפסוק שבסוף התורה, ״וְלֹא קָם נָבִיא עוֹד בְּיִשְׂרָאֵל כְּמֹשֶׁה אֲשֶׁר יְדָעוֹ ה׳ פָּנִים אֶל פָּנִים״ (דברים לד, י), חז״ל אומרים דבר מרחיק לכת: ״בישראל לא קם, אבל באומות העולם קם. ואיזה זה? זה בלעם בן בעור״.<sup class="footnote-marker">1</sup><i class="footnote">ספרי שם.</i>
מקור מדרשי נוסף אומר:
<span class="poetry indentAll">לא הניח הקב״ה דבר בעולם שלא גילה לבלעם. ומפני מה? מפני שגלוי וידוע לפניו, יתברך שמו, שעתידים כל הגויים מכחישי התורה לומר לפניו יתברך ליום הדין: ״ריבונו של עולם, אילו נתת לנו נביא כמשה, היינו מקבלים תורתך״. לפיכך נתן להם הקב״ה את בלעם שהיה מעולה בחכמתו יותר ממשה.<sup class="footnote-marker">2</sup><i class="footnote">תנא דבי אליהו רבא, כח.</i></span>
מבחינה טכנית אפוא היה בלעם בעל כל הכישורים הדרושים. ובכל זאת, פסק דינה הסופי של התורה על בלעם הוא שלילי. בפרק כה מופיע המשך אירוני לפרשת הקללות־ברכות של בלעם. בני ישראל, שאך זה הצילם הקב״ה מהקללות שבלק זמם שבלעם יקללם, הביאו על עצמם קללה כאשר נתנו לבנות מואב ומדיין, ארצותיהם של בלק ובלעם, להדיחם. ה׳ זעם עליהם. פרקים ספורים לאחר מכן, כאשר מסופר על מלחמת בני ישראל במדיינים, מיוחסת תכנית הפיתוי ההיא לבלעם: ״הֵן הֵנָּה הָיוּ לִבְנֵי יִשְׂרָאֵל <b>בִּדְבַר בִּלְעָם לִמְסָר מַעַל בַּה׳</b> עַל דְּבַר פְּעוֹר, וַתְּהִי הַמַּגֵּפָה בַּעֲדַת ה׳״ (במדבר לא, טז). בלעם יזם תכנית מוצלחת להכשלת בני ישראל כפיצוי על כישלון תכנית הקללות שלו.
במקורות ישראל בלעם מצטייר כאדם ברוך כישרונות, נביא אמת, אדם שחז״ל השווהו למשה בכבודו ובעצמו – אך בו בזמן אדם רשע, שרשעתו הובילה לבסוף לנפילתו ולשם שיצא לו כעושה רע. המִשנָה אף מונה אותו עם אלה שאין להם חלק לעולם הבא.<sup class="footnote-marker">3</sup><i class="footnote">משנה, סנהדרין י, ב.</i>
מה היה פגום בו? יש השערות רבות. אחת מהן, המועלית בתלמוד, שואבת את התשובה משמו: בלעם – אדם ״בלא עם״.<sup class="footnote-marker">4</sup><i class="footnote">סנהדרין קה ע״א.</i> זו הבחנה דקה. בלעם הוא איש נטול נאמנויות. שליחי בלק שבאו לבלעם לקרוא לו ביקשו בשמו: ״לְכָה נָּא אָרָה לִּי אֶת הָעָם הַזֶּה כִּי עָצוּם הוּא מִמֶּנִּי... כִּי יָדַעְתִּי אֵת אֲשֶׁר תְּבָרֵךְ מְבֹרָךְ וַאֲשֶׁר תָּאֹר יוּאָר״ (במדבר כב, ו). בלעם היה נביא להשכיר. היו לו כוחות על־טבעיים. ברכתו פעלה, וכך גם קללתו. אבל בשום מקור, לא במקרא ולא בתעודות החיצוניות, אין סימן לכך שבלעם היה נביא במובן הרוחני של המילה. שאלות של צדק, של גמול ושל טוב ורע לא הטרידו אותו כשחרץ את גורלם של אנשים. כמו רוצח שכיר בתקופות אחרות, בלעם היה זאב בודד. שירותיו הוצעו למרבה במחיר. היו לו כישורים, והוא עשה בהם שימוש קטלני. אבל לא היו לו כל מחויבות, נאמנות או שותפות ברקמה החברתית. הוא היה איש בלא עם.
משה היה ההפך מכך. הקב״ה בכבודו ובעצמו אמר עליו ״בְּכָל בֵּיתִי נֶאֱמָן הוּא״ (במדבר יב, ז). מתוסכל ככל שהיה מהתנהגותם של בני ישראל, מעולם לא נמנע מלחלות את פני ה׳ למענם. כאשר שליחותו הראשונה אל פרעה בשמם של בני ישראל גרמה להרעת מצבם, אמר לה׳: ״לָמָה הֲרֵעֹתָה לָעָם הַזֶּה? לָמָּה זֶּה שְׁלַחְתָּנִי?״ (שמות ה, כב). כשבני ישראל עשו את עגל הזהב, וה׳ איים להשמיד את העם ולהתחיל מחדש עם משה, משה אמר לו: ״וְעַתָּה אִם תִּשָּׂא חַטָּאתָם. וְאִם אַיִן, מְחֵנִי נָא מִסִּפְרְךָ אֲשֶׁר כָּתָבְתָּ״ (שמות לב, לב). כאשר, למשמע הדין וחשבון המדכדך של המרגלים, רצו בני ישראל לשוב למצרים ואפו של הקב״ה חרה בהם, אמר לו משה: ״סְלַח נָא לַעֲו‍ֹן הָעָם הַזֶּה כְּגֹדֶל חַסְדֶּךָ, וְכַאֲשֶׁר נָשָׂאתָה לָעָם הַזֶּה מִמִּצְרַיִם וְעַד הֵנָּה״ (במדבר יד, יט). במרד קורח, כשה׳ איים לכלות את העדה כולה, משה התפלל אליו: ״הָאִישׁ אֶחָד יֶחֱטָא וְעַל כָּל הָעֵדָה תִּקְצֹף?״ (במדבר טז, כב). אפילו כשאחותו מרים דיברה בו סרה ונענשה בצרעת, משה התפלל למענה: ״אֵל נָא, רְפָא נָא לָהּ״ (במדבר יב, יג). משה לא חדל מעולם להתפלל למען עמו, וכחומרת חטאו של העם כן מידת התעוזה בתפילתו של משה ומידת הסתכנותו בהרס יחסיו עם הקב״ה. למרות כל כישלונותיהם האיומים של בני עמו, הוא נשאר נאמן להם.
הוראתה המקובלת כיום של המילה ״אמונה״ ניתנה לה בימי הביניים. בעברית המקראית, לעומת זאת, משמעות המילה קרובה למה שאנו מציינים כיום במילים אחרות מאותו שורש: אמון, נאמנות ואמינות. האמונה היא מושג יסוד באוצר המילים של תרבות הברית. זו ציפיית יסוד מכל שותף לברית: לא לנטוש את השותף האחר גם בזמנים קשים.
יש אנשים שנתברכו בכישרונות גדולים, שִׂכליים ולפעמים אפילו רוחניים, ובכל זאת אינם מגיעים להישגים שכישרונות אלה מאפשרים להם. חסרות להם תכונות מוסריות בסיסיות: יושרה, יושר, ענווה, ומעל לכול נאמנות. את מה שהם עושים, הם עושים בצורה מבריקה; אבל לא פעם, הדבר שהם עושים הוא הדבר הלא נכון. מתוך מודעות ליכולותיהם יוצאות הדופן, הם נוטים להתנשא על אחרים. הם נכנעים לגאווה וליוהרה, ומתמכרים לאמונה שמעשיהם חומקים איכשהו מההגדרה ״פשע״. בלעם הוא הדוגמה הקלסית לאנשים כאלה. אפילו לאחר שנוכח לדעת כי אלוהים עומד לצדם של בני ישראל, הוא עדיין רקם מזימה לגרור אותם לחטא; עובדה זו ממחישה כיצד גם הגדולים שבגדולים עלולים להידרדר אל עומק השִפלות.
מי שנאמן לאחרים מגלה שאחרים נאמנים לו. מי שמפר אמונים מאבד את אמונם של אחרים בו, וסופו שהוא נותר נטול סמכות. מנהיגות בלי נאמנות איננה מנהיגות. כישורים וכישרונות אינם תחליף לאיכויות המוסריות הקורנות ממנהיג אמִתי וגורמות לאנשים ללכת אחריו. אנו הולכים אחרי מי שאנו בוטחים בו, ואנו בוטחים בו מפני שהוא פעל באופן שרכש את אמוננו. לכן משה נעשה מנהיג דגול, בעוד בלעם נותר עד סוף ימיו זאב בודד בעל רשימת כישורים נוצצת. הֱיוּ תמיד נאמנים לאנשים שאתם מנהיגים.
<h4>עם לבדד ישכון?</h4>
<big><strong>עם לבדד ישכון?</strong></big><br>בין ברכותיו של בלעם לעם ישראל יש פסוקים שלדעת רבים כומסים בתוכם את תמצית ההיסטוריה היהודית:
<span class="poetry indentAll">מָה אֶקֹּב לֹא קַבֹּה אֵל? וּמָה אֶזְעֹם לֹא זָעַם ה׳?<br>כִּי מֵרֹאשׁ צֻרִים אֶרְאֶנּוּ וּמִגְּבָעוֹת אֲשׁוּרֶנּוּ:<br>הֶן עָם לְבָדָד יִשְׁכֹּן וּבַגּוֹיִם לֹא יִתְחַשָּׁב. (במדבר כג, ח-ט)</span>
עם לבדד ישכון: כך נראו פני הדברים לאורך מאות רבות של רדיפות ופוגרומים באירופה. כך נראו פני הדברים בשנות השואה. כך הם גם נראים לעתים כיום למדינת ישראל ולמגִניה בעולם. אנחנו מוצאים את עצמנו לבד. איך אפשר להבין זאת? איך אפשר לפרש את הפסוק?
בספרִי <b>לשון עתיד</b><sup class="footnote-marker">1</sup><i class="footnote">Jonathan Sacks, <i>Future Tense: A Vision for Jews and Judaism in the Global Culture</i>, London: Hodder and Stoughton, 2009.</i> תיארתי את הרגע שבו תפסתי לראשונה איזה נזק עשויה לגרום הגדרה עצמית. בחג השבועות תשס״א (2001) סעדנו סעודת צהריים בירושלים. אל השולחן הסבו גם אחד מגדולי הלוחמים באנטישמיות העולמית, ארווין קוטלר (שזמן לא רב לאחר מכן נתמנה לשר המשפטים של קנדה), ודיפלומט ישראלי חשוב. דיברנו על ועידת האו״ם נגד גזענות שנועדה להתכנס בדרבן בסוף אותו קיץ.
לכולנו היו סיבות טובות להאמין שהוועידה תהיה אסון לישראל. בה, ובייחוד בוועידה המקבילה של הארגונים הלא־ממשלתיים, עמדה ישראל להיות מואשמת בחמישה חטאים חמורים נגד זכויות האדם: גזענות, אפרטהייד, פשעים נגד האנושות, טיהור אתני וניסיון לרצח עם. בימי הביניים שנאו את היהודים בגלל דתם. במאה התשע־עשרה ובמחצית הראשונה של המאה העשרים הם היו שנואים בגלל גזעם. במאה העשרים ואחת שונאים אותם בגלל מדינת הלאום שלהם. כששוחחנו על התרחיש המתבשל בדרבן, הדיפלומט פלט אנחה ואמר, ״כך היה תמיד. אנחנו עם לבדד ישכון. זה גורלנו״.
כוונותיו היו הטובות שבטובות. את כל חייו המקצועיים הקדיש להגנה על ישראל, והוא רצה לנחם אותנו ולהרגיענו. אך בי הִבזיקה למשמע דבריו ההבנה שזו עמדה מסוכנת. אם אדם מאמין שנגזר עליו לשכון לבדד, כמעט בטוח שזה יקרה. זוהי נבואה המגשימה את עצמה. מדוע להתאמץ למצוא חברים ולרקום בריתות אם יודעים מראש שאין בכך תוחלת? אך אם כך הוא, מה פשר ברכתו של בלעם?
ראשית, יש להבין שהברכה הזו מורכבת מאוד. מנקודת מבטה של התורה, החיים לבדד אינם דבר טוב. הופעתו הראשונה של צירוף המילים ״לא טוב״ בתורה היא בפסוק ״לֹא טוֹב הֱיוֹת הָאָדָם לְבַדּוֹ״ (בראשית ב, יח). הופעתו השנייה בדברי יתרו למשה, כשראה שהוא שופט את העם לבדו, ״לֹא טוֹב הַדָּבָר אֲשֶׁר אַתָּה עֹשֶׂה״ (שמות יח, יז). אי־אפשר לחיות לבד. אי־אפשר להנהיג לבד. לא טוב להיות לבד.
המילה ״בדד״ מופיעה בשני הקשרים נוספים, שליליים ביותר. ראשון בהם דין המצורע, ״בָּדָד יֵשֵׁב, מִחוּץ לַמַּחֲנֶה מוֹשָׁבוֹ״ (ויקרא יג, מו). השני הוא פתיחתה המפורסמת של מגילת החורבן, מגילת איכה, ״אֵיכָה יָשְׁבָה בָדָד״ (איכה א, א). במקום היחיד שמילה זו מופיעה בו בהקשר חיובי, היא מיוחסת לאלוהים – ״ה׳ בָּדָד יַנְחֶנּוּ״ (דברים לב, יב) – וזאת מסיבות אמוניות ברורות.
שנית, בלעם שאמר את הדברים הללו לא היה אוהב ישראל. מלכתחילה שכר אותו בלק לקלל את בני ישראל, ומשסיכל ה׳ את עצתו ושם בפיו דברי ברכה הוא ניסה שנית להרע לבני ישראל, הפעם בהצלחה, כאשר שכנע נשים מואביות ומדייניות לפתות את בני ישראל לזנוּת ולעבודה זרה – מעשה שהוביל למות 24 אלף מהם במגפה (ראו במדבר כה ובמדבר לא, טז). אסטרטגיה שנייה זו של בלעם – לאחר שכבר תהה על הראשונה באומרוֹ ״מָה אֶקֹּב לֹא קַבֹּה אֵל? וּמָה אֶזְעֹם לֹא זָעַם ה׳?״ – היא המוכיחה את עומק איבתו כלפי ישראל. בגמרא<sup class="footnote-marker">2</sup><i class="footnote">סנהדרין קה ע״ב.</i> אומר רבי אבא בר כהנא שכל ברכותיו של בלעם ״חזרו לקללה״, כלומר הפכו לבסוף לקללות, לבד מיוצאת דופן אחת, ברכת ״מַה טֹּבוּ אֹהָלֶיךָ יַעֲקֹב מִשְׁכְּנֹתֶיךָ יִשְׂרָאֵל״ (במדבר כד, ה). כלומר, לפחות לדעתו, ״עם לבדד ישכון״ התגלגל אף הוא להיות קללה.
שלישית, בשום מקום במקרא לא נאמר שעם ישראל עתיד להיות עם שנוא. להפך, הנביאים ניבאו כי יום יבוא וכל העמים יבואו להתברך ברוחו של עם ישראל. ישעיהו ניבא כי ״בְּאַחֲרִית הַיָּמִים נָכוֹן יִהְיֶה הַר בֵּית ה׳ בְּרֹאשׁ הֶהָרִים וְנִשָּׂא מִגְּבָעוֹת, וְנָהֲרוּ אֵלָיו כָּל הַגּוֹיִם וְהָלְכוּ עַמִּים רַבִּים וְאָמְרוּ: לְכוּ וְנַעֲלֶה אֶל הַר ה׳, אֶל בֵּית אֱלֹהֵי יַעֲקֹב, וְיֹרֵנוּ מִדְּרָכָיו וְנֵלְכָה בְּאֹרְחֹתָיו. כִּי מִצִּיּוֹן תֵּצֵא תוֹרָה וּדְבַר ה׳ מִירוּשָׁלָ‍םִ״ (ישעיהו ב, ג). זכריה חזה כי ״בַּיָּמִים הָהֵמָּה אֲשֶׁר יַחֲזִיקוּ עֲשָׂרָה אֲנָשִׁים מִכֹּל לְשֹׁנוֹת הַגּוֹיִם וְהֶחֱזִיקוּ בִּכְנַף אִישׁ יְהוּדִי לֵאמֹר: נֵלְכָה עִמָּכֶם כִּי שָׁמַעְנוּ אֱלֹהִים עִמָּכֶם״ (זכריה ח, כג). די בכך להטיל ספק ברעיון שהאנטישמיות היא נצחית, חשוכת מרפא וטבועה בהיסטוריה היהודית ובייעוד היהודי.
רק בספרות חז״ל מופיעות לראשונה אמירות על כך שעם ישראל שנוא. מכולן מפורסמת זו של רבי שמעון בר יוחאי, רשב״י, ״הלכה בידוע שעשו שונא ליעקב״.<sup class="footnote-marker">3</sup><i class="footnote">ספרי במדבר, בהעלותך פט; רש״י לבראשית לג, ד. להשלכות הלכתיות של המימרה ראו יהונתן אייבשיץ, <b>ספר כרתי ופלתי</b>, יורה דעה, סימן פח.</i> רשב״י עצמו היה ידוע בחשדנותו הרבה כלפי ממלכת רומא, שזוהתה בפי חכמי התקופה עם ״עשו ואדום״. בגלל האשמות שהטיח כלפיה נאלץ, על פי המסופר בתלמוד, להתחבא מפני הרומאים למשך 13 שנה.<sup class="footnote-marker">4</sup><i class="footnote">שבת לג ע״ב.</i> עמדתו הייתה שנויה במחלוקת בקרב חכמי הדור.
אך גם מימרה זו עצמה, במקורה, נטועה בהקשר המְשנה לגמרי את משמעותה. היא מתייחסת למפגש בין יעקב לעשו לאחר שנות הפרידה הארוכות שלהם. כזכור, יעקב פחד שעשו זומם להורגו. לאחר שנקט צעדי זהירות, ולמחרת מאבקו הלילי עם המלאך, הגיע המפגש. הכתוב מסַפֵּר, ״וַיָּרָץ עֵשָׂו לִקְרָאתוֹ וַיְחַבְּקֵהוּ וַיִּפֹּל עַל צַוָּארָו וַיִּשָּׁקֵהוּ וַיִּבְכּוּ״ (בראשית לג, ד). המסורה מוסיפה נקודות מעל למילה ״וישָקהו״ – אות למשמעות מיוחדת שיש למילה. בהקשר זה באים דבריו של רבי שמעון בר יוחאי, ״הלכה היא: בידוע שעשו שונא ליעקב; <b>אלא שנכמרו רחמיו באותה שעה ונשקו בכל לבו</b>״.<sup class="footnote-marker">5</sup><i class="footnote">רש״י לבראשית לג, ד.</i> כלומר, דווקא המימרה שנהוג לצטט כדי להראות שהאנטישמיות היא טבעו של עולם מוכיחה את ההפך: במפגש המכריע, עשו <b>לא</b> חש שנאה כלפי יעקב. הם נפגשו, התחבקו, ונפרדו לשלום.
הנה כי כן, מקורות היהדות אינם מרמזים בשום אופן שגורלם של היהודים להישנא. האנטישמיות איננה חוק טבע וגם איננה טבועה בגנום האנושי. היא איננה רצון האל. רק ברגעים של ייאוש נורא האמינו היהודים שהיא כזו; דוגמה ידועה היא יהודה לייב פינסקר, מאבות הציונות ובעל החיבור <b>אוטואמנציפציה</b> משנת 1882, שכתב על שנאת היהודים כי ״כהפרעה נפשית, היא תורשתית; כמחלה המונחלת זה אלפיים שנה, היא חשוכת מרפא״.
האנטישמיות איננה חידת אין־חקר נעלָמה. היא תופעה מורכבת שעברה מוטציות, ויש לה גורמים מזוהים – חברתיים, כלכליים, פוליטיים, תרבותיים ותיאולוגיים. אפשר להילחם בה. אפשר לנצח אותה. אבל אי־אפשר לעשות זאת אם חושבים שנגזר על ״יעקב״ להיות שנוא על ״עשו״, להיות ״עם לבדד ישכון״, עם מנודה, אומה מצורעת, חייזר בזירה הבין־לאומית.
מה אפוא פירוש הביטוי ״עם לבדד ישכון״? פירושו עם המוכן לעמוד לבד אם צריך, לחיות על פי קוד מוסרי משלו, להפגין אומץ להיות שונה וללכת שלא בדרך המלך.
הרש״ר הירש הציע הסבר נאה, שביסודו הבחנה בין ״עם״ לבין ״גוי״: בין חברה לבין מדינה. שלא כאומות אחרות, ישראל הייתה חברה לפני שהייתה מדינה. היו לה חוקים לפני שהייתה לה ארץ. היא הייתה עם – קבוצה שיש לה תרבות משותפת ואתוס משותף – לפני שהייתה לגוי, ליֵשות מדינית. כפי שציינתי בספר <b>לשון עתיד</b>, המילה peoplehood (ובמונח העברי שהומצא למענה: עמיוּת) הופיעה לראשונה באנגלית ב־1992, ושימושיה המוקדמים נגעו כמעט כולם ליהודים. על פי פירושו של הרש״ר הירש לברכת בלעם, השוני בין היהודים לאחרים נעוץ בכך ש<b>היהודים הם עם מובחן</b>, כלומר קבוצה המוגדרת על ידי זיכרונות משותפים ואחריות קיבוצית, ש״איננה נחשבת עם הגויים״ מפני שהיא מסוגלת לשרוד גם בלי להיות ״גוי״, בלי מדינה, ואפילו בגלות ובפזורה. כוחו של עם ישראל טמון לא בלאומיות שלו, אלא בבניית חברה המיוסדת על הצדק ועל כבוד האדם.
במלחמה נגד האנטישמיות אפשר לנצח – אך רק אם לא יאמינו היהודים שנגזר עליהם לשכון לבדד. זוהי קללת בלעם, לא ברכת ה׳.
<h4>התהום וקליפת הבננה</h4>
<big><strong>התהום וקליפת הבננה</strong></big><br>לסיפור בלק ובלעם יש סצנת סיום מתסכלת.
את גוף הסיפור כולנו ודאי זוכרים. המואבים והמדיינים נבהלו מן הידיעות על בני ישראל הקרבים. בלק מלך מואב פנה למדיינים והציע להם לשכור יחד את שירותיו של בלעם המכשף. אם, כפי שהם חששו, בני ישראל שואבים את עוצמתם מכוח על־טבעי, מתבקש להעמיד נגדו כוח על־טבעי אחר. התכנית נחלה כישלון מרהיב. לאחר עכבות שונות ומשונות, ובראשן אפיזודת האתון המדברת, בלעם מצא את עצמו מברך את בני ישראל במקום לקלל אותם. סיפור בלק ובלעם נגמר, במבט ראשון, במילים ״וַיָּקָם בִּלְעָם וַיֵּלֶךְ וַיָּשָׁב לִמְקֹמוֹ וְגַם בָּלָק הָלַךְ לְדַרְכּוֹ״ (במדבר כד, כה). זה אמור היה להיות סוף הסיפור. אך אין הדבר כן. הפרשה ממשיכה אל פסקתה האחרונה, המתחילה כך:
<span class="poetry indentAll">וַיֵּשֶׁב יִשְׂרָאֵל בַּשִּׁטִּים וַיָּחֶל הָעָם לִזְנוֹת אֶל בְּנוֹת מוֹאָב. וַתִּקְרֶאןָ לָעָם לְזִבְחֵי אֱלֹהֵיהֶן, וַיֹּאכַל הָעָם וַיִּשְׁתַּחֲוּוּ לֵאלֹהֵיהֶן. וַיִּצָּמֶד יִשְׂרָאֵל לְבַעַל פְּעוֹר וַיִּחַר אַף ה׳ בְּיִשְׂרָאֵל. (במדבר כה, א-ג)</span>
קשה לדמיין נפילה גדולה מזו. זו הפעם הראשונה שבני ישראל חוטאים בהמוניהם בעבודה זרה. רוב המפרשים אינם מחשיבים את חטא העגל כחטא של עבודה זרה. העגל נועד להיות תחליף למשה, הצינור המעביר לעם את דברי ה׳, ולא תחליף אֵל ומושא לפולחן בזכות עצמו. עכשיו, בשיטים, זו הייתה עבודת אלילים לכל דבר. לראשונה אנו רואים את בני ישראל משתחווים לבעל, אלוהי כנען. הם בגדו בכל מה שהאמינו בו.
יתרה מכך, זו הייתה הפעם הראשונה שבני ישראל חטאו לתיאבון, שלא בנסיבות שאפשר לראות בהן נסיבות מקלות. עד כה, כשחטאו הניע אותם לכך פחד או רעב או צמא או תסכול. אף לא אחד מאלה התקיים במקרה של בנות מואב. החטא הזה היה כולו סיפוק יצרים, תאווה שגרמה להליכה עיוורת אחר הפיתוי. אפילו מעשה העבודה הזרה לא נעשה ברוח של מרד, אלא כמעט כלאחר יד: תחילה מין, ואז אוכל, ואז עבודת אלילים. אם הראשון כן, למה לא השני והשלישי? האגביות הסתמית הזו מזעזעת.
גרוע מכך: זה היה המפגש הממשי הראשון של בני ישראל עם האנשים העתידים להיות שכניהם. הם כבר לא היו במדבר, הרחק מארץ נושבת ומתרבות מפותחת. הם עמדו על סִפָּהּ של ארץ ישראל. הקריסה המוסרית המהירה שלהם בשלב כה מתקדם עוררה תהייה חמורה אם אכן הם הפנימו את מהות ייעודם כעם סגולה.
גרוע אפילו יותר: החוטאים אינם החשודים הקבועים, יוצאי מצרים. כזכור, גזרת ארבעים שנות הנדודים נועדה להניח למי שיצא ממצרים בגיל בגרות לגווע לפני הכניסה לארץ. עכשיו בני ישראל עמדו סמוך ליעד. הדורות התחלפו אפוא. גם אהרן ומרים כבר מתו. האנשים היו בני הדור החדש, שכל התקוות נתלו בו. והנה הם כשלו במשוכה הקלה הראשונה שנתגלגלה לרגליהם.
וחמור מכל אלה: זה התחיל במין. כדי להבין את חומרת הדבר, עלינו להיזכר בספר בראשית. אפשר היה לצפות שהחומש הראשון יוקדש לביסוס אמונת הייחוד ולביקורת על האלילות. אך אין זה בשום אופן נושאו המרכזי. סיפורי ספר בראשית הם בראש ובראשונה ביקורת על המוסר המיני של התרבות הסובבת.<sup class="footnote-marker">1</sup><i class="footnote">להרחבה ראו את הדרשה "נושאו הלא צפוי של ספר בראשית" לפרשת וישב (כרך א).</i> אברהם ויצחק פחדו שירצחו אותם כדי לקחת את נשיהם. אנשי סדום צרו על בית לוט, נחושים לבצע באורחיו אונס הומוסקסואלי. שכם אנס וחטף את דינה בת יעקב. אשת פוטיפר ניסתה לפתות את יוסף, וכשלא הצליחה גרמה למאסרו באמצעות עלילה כוזבת על אונס.
בספר בראשית מובלע אפוא טיעון עומק: הבעיה הקשה בעבודת האלילים היא שהיא סגידה לכוח – ואצל בני אדם סגידה לכוח מיתרגמת למרוץ חסר מעצורים להרוויית היצר המיני. נפילתו של עם ישראל לחטא כזה כבר בהזדמנות הראשונה היא אות מבשר רעות. זו קריסה ששמה לצחוק את ברכתו של בלעם שאך זה נאמרה, ״מַה טֹּבוּ אֹהָלֶיךָ יַעֲקֹב, מִשְׁכְּנֹתֶיךָ יִשְׂרָאֵל״ (במדבר כד, ה), לפחות על פי פירוש חז״ל (המובא אצל רש״י) שהכוונה היא לצניעות בחיי המשפחה. זעמו של הקב״ה היה אפוא מתבקש:
<span class="poetry indentAll">וַיֹּאמֶר ה׳ אֶל מֹשֶׁה, ״קַח אֶת כָּל רָאשֵׁי הָעָם וְהוֹקַע אוֹתָם לַה׳ נֶגֶד הַשָּׁמֶשׁ וְיָשֹׁב חֲרוֹן אַף ה׳ מִיִּשְׂרָאֵל״. וַיֹּאמֶר מֹשֶׁה אֶל שֹׁפְטֵי יִשְׂרָאֵל, ״הִרְגוּ אִישׁ אֲנָשָׁיו הַנִּצְמָדִים לְבַעַל פְּעוֹר״. (במדבר כה, ד-ה)</span>
עונש מיָדי וחמור זה נועד להשיב את הסדר למחנה. אך לא כך קרה. אחד הנשיאים, זמרי בן סלוא משבט שמעון, העלה הילוך. הוא הביא מדיינית אל מרכז המחנה ובעל אותה לעיני כול: העברה־להכעיס הקשה ביותר המוכרת לנו לפחות מימי דתן ואבירם. רק פינחס הקנאי, שדקר את השניים בשעת מעשה, הציל את המצב.
היכן היה משה? ודאי צדקו חז״ל באומרם שהרקע האישי של משה הותיר אותו נטול יכולת השפעה במקרה הזה, שכן הוא עצמו נישא לאישה מדיינית, בת כוהן מדיין.<sup class="footnote-marker">2</sup><i class="footnote">סנהדרין פב ע״א.</i> לו היה מנסה לעשות מה שעשה פינחס היו מאשימים אותו בצביעות, והמצב היה רק מחריף. ועדיין, קשה שלא להרגיש כי תש כוח המנהיגות של משה. הוא היה זקן. הוא היה בן לדור ישן, הדור שהתגלה כבלתי ראוי להיכנס לארץ. ההיתקלויות הקודמות – קברות התאווה, המרגלים, מחלוקת קורח, ההכאה בסלע – סחטו ממנו את כוחותיו. אולי לא נִשְׁחק מבחינה רוחנית, אך מבחינה רגשית כן. אולי יחסיו עם הקב״ה נותרו כשהיו, אך יחסיו עם בני עמו ודאי נמצאו במורד.
אך העניין המרכזי בסיפור בלעם הוא אחר; ובאשר לו, אנו הקוראים מצויים בעמדת יתרון על פני הגיבורים. כי אנחנו יודעים, והם לא ידעו, מה התחולל קודם לכן במשולש שבין אלוהים, בלעם ובלק. אף לא אחד מבני ישראל נכח באירועים שסופרו בפרקים הקודמים של הפרשה, ולו גם לרגע. לא היה להם מושג באיזו סכנה עמדו: קללה נמרצת ונחרצת מפיו של גדול מקללי התקופה, להטוטן הרוחניות המבוקש בלעם. לא היה להם מושג שהקב״ה נחלץ להתערב בנעשה ולהפוך את הקללות לברכות.
על פי מילון אוקספורד, ״אירוניה טרגית״ היא ״טכניקה ספרותית, שמקורה בטרגדיה היוונית, ובה דמות אומרת או עושה דברים שמשמעותם המלאה אינה ידועה לה, אך היא ידועה לקהל או לקוראים״. האירוניה הטרגית נדירה בתנ״ך. הטרגיות עצמה זרה לרוח היהדות, כי העיקרון המכונן של היהדות אינו הגורל אלא התקווה. ובכל זאת, הפרק שלנו, במדבר כה, הוא תרגיל באירוניה טרגית. בני ישראל לא ידעו שאך זה ניצלו בנס מסכנה חמורה, ופסעו אל תוך מלכודת פשוטה ובנאלית. הם היו כאותו אדם שעמד על פתח תהום בלי לדעת זאת, נדחף לאחור אל אדמת מבטחים, ושם החליק על קליפת בננה מטופשת. אנו, הקוראים, מבינים את מה שלא הבינו גיבורי הסיפור, בני ישראל.
לתורה אמנות סיפור מעודנת, ובסיפור בלעם הטכניקה שלה עדינה במיוחד. רק בעוד כמה פרקים, אגב תיאור המלחמה שבני ישראל ניהלו לבסוף נגד מדיין, נגלה כי כל אפיזודת בנות מדיין בשיטים הייתה מוקש שבלעם עצמו תכנן והטמין לבני ישראל: ״הֵן הֵנָּה [נשות מדיין] הָיוּ לִבְנֵי יִשְׂרָאֵל בִּדְבַר בִּלְעָם לִמְסָר מַעַל בַה׳ עַל דְּבַר פְּעוֹר וַתְּהִי הַמַּגֵּפָה בַּעֲדַת ה׳״ (במדבר לא, טז).
כשהתורה משהה את מסירתה של עובדה הנחוצה להבנתו של סיפור ומשחררת אותה רק אחר כך, היא מאלצת אותנו להבין כי אירועים אינם תמיד מה שנדמה שהם בעת התרחשותם. גם אנו, הקוראים, הלכנו כסויי עיניים: רק בדיעבד, כשמתברר מעשהו של בלעם, נפתרות לנו תמיהות בסיפור בלעם ובלק. לראשונה אנו מבינים למה כעס ה׳ על בלעם כשהלך עם שליחי מואב ומדיין אף על פי שה׳ הרשה לו לעשות זאת. כנראה זיהה ה׳ בתודעתו של בלעם זדון עיקש כלפי ישראל, זדון שקינן בה עד שקיבל לבסוף פנים מוחשיות בדמות מזימת הפיתוי המיני בשיטים.
אך עיקר האפקט של השהיית המידע על בלעם נוגע לבני ישראל, וממקד בהם את תשומת לבנו. הם אלה שחטאו. לו נזכר שמו של בלעם בשעת מעשה, היינו מתמקדים בו, וכל החטא היה נראה לנו אחרת. היינו רואים אותו כפרי מעלליו של בלעם, פרי זדון לבו ומלחמתו ברצון ה׳ – וזה היה בעינינו לב הסיפור. התורה מאותתת לנו כי הסיפור העיקרי הוא אחר. שעלינו להישיר אל בני ישראל מבט נוקב, לפני שמחפשים נסיבות מקלות.
המסר של פרשת בלק בשלמותה הוא זה: ה׳ מציל את ישראל מאויביהם – אבל אפילו הוא אינו יכול להצילם מיד עצמם.
כדי לזכות בהגנתו של הקב״ה, חייבים בני ישראל להיות קדושים; וכזכור לנו מפרשיות הקדושה בספר ויקרא, קדושה כרוכה במוסר מיני קפדני. אם יאבּד העם את זאת – הוא יאבד הכול. אם בני ישראל יוקירו את הנישואים, יקדשו את הנאמנות בין איש לאשתו, ויעלו על נס את יחס הכבוד של ילדים להוריהם ואת דאגתם הרכה של הורים לילדיהם – אם כך יעשו, הם יתברכו אפילו מפי אויביהם. אך אם ינהגו ככנענים, גם גורלם יהיה כגורל הכנענים. אל להם לצפות שה׳ יפנק אותם שלא כראוי להם. לא לכך נבחרו. להפך; כדברי הנביא עמוס, ״רַק אֶתְכֶם יָדַעְתִּי מִכֹּל מִשְׁפְּחוֹת הָאֲדָמָה, עַל כֵּן אֶפְקֹד עֲלֵיכֶם אֵת כָּל עֲוֹנֹתֵיכֶם״ (עמוס ג, ב). נאמנות מתחילה ביחסים האינטימיים ביותר שלנו, ומעגליה מתפשטים לרוחב אל האומה ולגובה אל אלוהים. בוגדנות, כגון זו שהפגינו בני ישראל בשיטים, תיגמר תמיד באסון.
ספר במדבר כולו הוא רקמת ניגודים של סדר ותוהו, של חוק וסיפור, של אמונת אלוהים ובוגדנות העם, של ברכה שאלוהים מוציא מפי צר וקללה שהעם מביא על עצמו. זהו ספר היסטוריה – אך לא במובן הרגיל של המושג. הרבה יותר מכפי שהוא מתעד את אירועי ארבעים שנות המדבר, הוא מלמדנו את משמעות מציאת הכיוון ואבדן הכיוון בְּמִדבַּר הזמַן. לקחיו תקפים גם כיום. אלוהים יכול להצילנו מיד אויבינו, אך מידינו שלנו יכולים להצילנו רק אנו עצמנו.
<h3>פנחס</h3>
<h4>אכזבתו של משה</h4>
<big><strong>אכזבתו של משה</strong></big><br>מתחת לפני השטח הגלויים של פרשת פינחס איתרו חכמינו סיפור חבוי.
הפרשה מספרת כיצד אמר ה׳ למשה, לאחר מות אחיו ואחותו, שגם ימיו שלו ספורים, וקרא לו לעלות אל הר העבָרים ולצפות בארץ ישראל. משה התפלל לה׳ שימנה לו יורש: ״יִפְקֹד ה׳ אֱלֹהֵי הָרוּחֹת לְכָל בָּשָׂר אִישׁ עַל הָעֵדָה אֲשֶׁר יֵצֵא לִפְנֵיהֶם וַאֲשֶׁר יָבֹא לִפְנֵיהֶם וַאֲשֶׁר יוֹצִיאֵם וַאֲשֶׁר יְבִיאֵם, וְלֹא תִהְיֶה עֲדַת ה׳ כַּצֹּאן אֲשֶׁר אֵין לָהֶם רֹעֶה״ (במדבר כז, טז-יז). מתבקשת כאן השאלה: למה דווקא עכשיו? הרי כבר לפני שבעה פרקים, בפרשת חוקת, אמר ה׳ למשה ולאהרן שימותו לפני הכניסה לארץ; וגם על מות אהרן סופר כבר שם.
את התשובה, את הסיפור שמתחת לסיפור, מצאו חז״ל בעזרת שני רמזים. הראשון הוא העובדה שבקשתו זו של משה למצוא לו יורש מופיעה מיד לאחר סיפור בנות צלפחד שרצו לרשת את נחלת אביהן בארץ ישראל. מסביר מדרש חז״ל המובא אצל רש״י: ״כיוון ששמע משה שאמר לו המקום תן נחלת צלפחד לבנותיו, אמר: הגיע שעה שאתבע צרכי, שיירשו בני את גדולתי״.<sup class="footnote-marker">1</sup><i class="footnote">רש״י לבמדבר כז, טז.</i>
הרמז השני טמון בנוסח קריאתו של ה׳ למשה לעלות אל הר העברים: ״עֲלֵה אֶל הַר הָעֲבָרִים הַזֶּה וּרְאֵה אֶת הָאָרֶץ אֲשֶׁר נָתַתִּי לִבְנֵי יִשְׂרָאֵל. וְרָאִיתָה אֹתָהּ וְנֶאֱסַפְתָּ אֶל עַמֶּיךָ גַּם אָתָּה <b>כַּאֲשֶׁר נֶאֱסַף אַהֲרֹן אָחִיךָ</b>״ (במדבר כז, יב-יג). המילים שהדגשנו מיותרות לכאורה. ה׳ אומר למשה שהוא ימות. מה מוסיפה ההשוואה למותו של אהרן? הרי כל אדם ימות. בעל <b>כתב סופר</b> מסביר שאהרן זכה לדעת שילדיו ילכו בעקבותיו. אלעזר בנו נתמנה לכוהן גדול עוד בחייו. עד היום, הכוהנים הם צאצאי אהרן. משה נכסף לראות גם אחד מבניו, גרשם ואליעזר, מתמנה במקומו למנהיג העם. אך לא כך רצה ה׳. וזה הסיפור שמתחת לסיפור.
המשכו של הסיפור בא כעבור כמה דורות. בספר שופטים מסופר על איש ושמו מיכה שהקים במה לעבודה זרה בנחלת אפרים, ושכר לו לוי אחד שיכהן שם. משלחת מבני שבט דן, כוח חלוץ באיתור שטח להתיישבות חדשה בצפון הארץ, עברה בבית מיכה ולקחה לעצמה את האפוד והתרפים, את הפסל ואת המסכה; וגם את האיש הלוי שכנעו בני דן לברוח איתם: ״הַחֲרֵשׁ שִׂים יָדְךָ עַל פִּיךָ וְלֵךְ עִמָּנוּ וֶהְיֵה לָנוּ לְאָב וּלְכֹהֵן. הֲטוֹב הֱיוֹתְךָ כֹהֵן לְבֵית אִישׁ אֶחָד – אוֹ הֱיוֹתְךָ כֹהֵן לְשֵׁבֶט וּלְמִשְׁפָּחָה בְּיִשְׂרָאֵל?״ (שופטים יח, יט). רק בסוף הסיפור, משכבשו בני דן את העיר ליש והתיישבו בה, מוסר לנו הכתוב את שמו של הלוי: יונתן בן גרשם בן משה. בספרים שלנו מוכנסת פה אל תוך השם משה האות נו״ן, והופכת אותו למנשה. אולם נו״ן נוספת זאת נכתבת על פי המסורה גבוה ממקומה הרגיל, תלויה באוויר, תלושה מקרקע השורה. בתלמוד מוסבר כי נו״ן זו נוספה כדי שלא לבייש את משה רבנו: לטשטש את העובדה שנכדו היה כוהן לעבודה זרה.
איך להסביר את כישלונו לכאורה של משה בגידול צאצאיו – בנים שלא התאימו להנהגה ונכד שהידרדר לעבודת אלילים? אחת התשובות שהציעו חז״ל נוגעת לכך שמשה גר לאחר נישואיו אצל חותנו יתרו, שהיה אז כוהן לעבודה זרה. משהו בהשפעה המדיינית שספגו ילדי משה התגלגל אל יונתן. בכיוון אחר, אפשר למצוא פה ושם רמזים לכך שמשה היה עסוק כל כך בהנהגת העם, שפשוט לא נותר לו זמן להיות קשוב לצרכים הרוחניים של ילדיו. למשל, כשיתרו בא לבקר את משה אחרי קריעת ים סוף, הכתוב מציין שהוא הביא עמו את ציפורה אשת משה ואת שני ילדיהם. הם לא ראו אותו משעה ששב ממדיין למצרים ועד עתה.
הסבר אפשרי שלישי נוגע למהותה של המנהיגות עצמה. הסוציולוג מקס ובר הבחין בין סמכות ביורוקרטית לסמכות כריזמטית. הסמכות הביורוקרטית נובעת מתפקידו של בעל הסמכות, ואפשר להעבירה מהורה לילד. כזו היא המלוכה. כזו היא האצולה. כאלו הן גם כמה מצורות המנהיגות הדתית, כגון הכהונה. סמכות כריזמטית, לעומת זאת, באה מתכונותיו האישיות של בעל הסמכות, ולעולם אינה עוברת מדור לדור באופן אוטומטי. משה היה נביא, והנבואה תלויה כמעט לחלוטין בתכונות אישיות. זו, אגב, הסיבה שהיהדות מוסרת את המלוכה ואת הכהונה לגברים בלבד, אך נבואה יכולה להינתן בה גם לנשים. מבחינה זו, משה לא היה יוצא דופן. מעטים הם המנהיגים הכריזמטיים שגם ילדיהם היו מנהיגים כריזמטיים.
חכמינו הציעו גם הסבר רביעי, שונה למדי מקודמיו. הקב״ה התנגד באופן עקרוני לכך שכתר תורה יעבור בשושלת מאב לבן. כתר מלוכה וכתר כהונה – כן; אבל כתר תורה, אמרו חז״ל, שייך לכל מי שבוחר בו ובאחריות הכרוכה בו. ״תּוֹרָה צִוָּה לָנוּ מֹשֶׁה מוֹרָשָׁה קְהִלַּת יַעֲקֹב״ (דברים לג, ד) – משמע התורה שייכת לכולנו, לא רק לאליטה. הגמרא מרחיבה:
<span class="poetry indentAll">הִזהרו בבני עניים, שמהן תצא תורה... ומפני מה אין מצויין תלמיד חכם לצאת תלמיד חכם מבניהן?<br>אמר רב יוסף: שלא יאמרו תורה ירושה היא להם.<br>רב ששת בריה דרב אידי אומר: כדי שלא יתגדרו [יתנשאו] על הצִבּוּר.<br>מר זוטרא אומר: מפני שהן מתגברין על הצבור [רודים בו].<br>רב אשי אומר: משום דקרו לאינשי חמרי [קוראים לאנשים חמורים].<br>רבינא אומר: שאין מברכין בתורה תחִלה.<sup class="footnote-marker">2</sup><i class="footnote">נדרים פא ע״א.</i> </span>
במילים אחרות, ״כתר תורה״ אינו עובר בירושה – במתכוון. למה? כדי שלא ייעשה נחלתם הבלעדית של העשירים. או מפני שילדיהם של תלמידי חכמים עלולים לראות בתורה ירושה מובנת מאליה. או משום שהדבר עלול ליצור יהירות ובוז כלפי הזולת. או כי הלימוד עצמו עלול להיעשות עיסוק אינטלקטואלי גרידא במקום מעשה רוחני (תלמידי החכמים שאינם מברכים ברכת התורה).
ואחרי כל זה, לכישלונו החינוכי של משה יש הסבר אפשרי חמישי הראוי לדיון. כמה מגדולי האישים בתולדות ישראל לא הצליחו בחינוך כל ילדיהם. אברהם היה אביו של ישמעאל. יצחק ורבקה הולידו את עשו. ויעקב, אמנם כל שנים־עשר ילדיו נשארו במסגרת הברית עם ה׳, אבל שלושה מהם – ראובן, שמעון ולוי – אכזבו אותו מרה. על שמעון ולוי אף אמר: ״בְּסֹדָם אַל תָּבֹא נַפְשִׁי, בִּקְהָלָם אַל תֵּחַד כְּבֹדִי״ (בראשית מט, ו). לכאורה, זו הצהרת התנתקות;<sup class="footnote-marker">3</sup><i class="footnote">אמנם רש״י מבאר שקללה זו יוחדה לזמרי משבט שמעון ולקורח משבט לוי.</i> ובכל זאת, שלושת המנהיגים הגדולים של ישראל בימי יציאת מצרים – משה, אהרן ומרים – היו מבני לוי. שלמה המלך הוליד את רחבעם, שמנהיגותו הרת האסון גרמה לפיצול הממלכה. חזקיהו, מגדולי מלכי יהודה, היה אביו של מנשה, מן הגרועים שבהם. <b>לא כל ההורים מצליחים עם כל הילדים כל הזמן</b>. וכי ייתכן אחרת? הרי כולנו חופשיים. כולנו יכולים, במידה מסוימת, לבחור מה להיות. הגנים שהורינו הורישו לנו, ודרך גידולנו וחינוכנו בביתם, אינם ערובה לכך שנגדל ונהיה האנשים שהורינו רוצים שנהיה. גם לא צודק שהורים יכפו את רצונם על ילדיהם שהגיעו לבגרות.
במקרים רבים זה לטובה. אברהם עזב את דרך האלילות של תרח אביו. מנשה, אב־טיפוס של מלך רשע, היה סבו של יאשיהו, מהצדיקים במלכי יהודה. חשוב לזכור זאת. היהדות מציבה את ההורות, את החינוך ואת הבית במרכז מערכת הערכים שלה. אחת מחובותינו הראשונות היא להבטיח שילדינו יכירו את מורשתנו הדתית וידעו לאהוב אותה. אבל לפעמים אנחנו נכשלים. ילדינו הולכים בדרכם שלהם שאינה דרכנו. <b>אם זה קורה לנו, אל לנו לתת לרגש האשמה לשתק אותנו</b>. לא כל אחד מצליח עם כל ילדיו – גם לא אברהם אבינו, משה רבנו, דוד המלך ושלמה המלך. ובעצם, גם לא הקב״ה עצמו: ״בָּנִים גִּדַּלְתִּי וְרוֹמַמְתִּי וְהֵם פָּשְׁעוּ בִי״ (ישעיהו א, ב).
שני דברים הצילו את סיפור משה וילדיו והוציאוהו מכלל טרגדיה. בספר דברי הימים א׳ (כג, טז; כד, כ), בנו של גרשם קרוי לא יונתן אלא שבואל – וחז״ל הסבירו שהוא יונתן, ששב אל ה׳. הנה כי כן, גם אם ילדנו מרחיק לכת עד אל הקצה, עדיין יש תקווה שברבות הימים ישוב. הדבר השני נרמז ברשימת יוחסין קצרה המופיעה בפרק ג בספר במדבר (פסוקים א-ד). היא פותחת במילים ״אֵלֶּה תּוֹלְדֹת אַהֲרֹן וּמֹשֶׁה״, אך למרבה הפלא מפרטת רק את תולדותיו (צאצאיו) של אהרן. חז״ל הסבירו שהיות שמשה לימד את ילדיו של אהרן, הם נחשבים ילדיו. תלמידיו של אדם הרי הם כילדיו.
לא כולנו זוכים בילדים. גם אלה מאיתנו שזכו, ואפילו אלה מאיתנו שלא חסכו מאמץ להנחיל לילדיהם את ערכיהם ומורשתם – לא תמיד זוכים שילדיהם הולכים כל הזמן בעקבותיהם. לפעמים ילדינו יוצאים, לתמיד או לזמן־מה, לדרך משלהם. ובכל זאת, כולנו יכולים להשאיר בעולם משהו שימשיך לחיות אחרינו. יש העושים זאת בדרכו של משה רבנו: מלמדים את הדור הבא, מכשירים אותו ומטפחים אותו. ויש העושים זאת ברוח מימרת חז״ל ״עיקר תולדותיהם של צדיקים – מעשים טובים״.<sup class="footnote-marker">4</sup><i class="footnote">מובא ברש״י לבראשית ו, ט.</i> מעשינו הטובים הם צאצאינו שאנו משאירים אחרינו.
אם ילדינו ממשיכים בדרכנו, עלינו להכיר לה׳ תודה. אם הם מגדילים עשות ומיטיבים מאיתנו ללכת בה, עלינו להודות לה׳ באופן מיוחד. וכאשר הם בוחרים בדרך אחרת, שומה עלינו להיות סבלנים, ולזכור שלאיש הגדול ביותר בעמנו בכל הדורות קרה דבר דומה עם נכדו – ועל כן לא לוותר על התקווה. נכדו של משה חזר. המילים הכמעט אחרונות בנבואתו של אחרון נביאינו, מלאכי, הן החוזות כי עוד יוּשַב ״לֵב אָבוֹת עַל בָּנִים וְלֵב בָּנִים עַל אֲבוֹתָם״ (מלאכי ג, כד). המתרחקים והמתנכרים עוד ישובו לחיקנו באמונה ובאהבה.
<h4>מנר לנר או מכלי לכלי</h4>
<big><strong>מנר לנר או מכלי לכלי</strong></big><br>כאשר בישר ה׳ למשה שהוא עומד למות, ביקש ממנו משה שימנה לו ממשיך: ״יִפְקֹד ה׳ אֱלֹהֵי הָרוּחֹת לְכָל בָּשָׂר אִישׁ עַל הָעֵדָה אֲשֶׁר יֵצֵא לִפְנֵיהֶם וַאֲשֶׁר יָבֹא לִפְנֵיהֶם וַאֲשֶׁר יוֹצִיאֵם וַאֲשֶׁר יְבִיאֵם, וְלֹא תִהְיֶה עֲדַת ה׳ כַּצֹּאן אֲשֶׁר אֵין לָהֶם רֹעֶה״ (במדבר כז, טו-יז). זה היה מעשה מרחיק ראות ונטול אגו. כמאמר רש״י: ״להודיע שִבחן של צדיקים שכשנפטרין מן העולם מניחין צורכן ועוסקין בצורכי ציבור״.<sup class="footnote-marker">1</sup><i class="footnote">רש״י לבמדבר כז, טו.</i> מנהיגים גדולים חושבים על העתיד הרחוק. הם טרודים בשאלת ההמשכיות. כזה היה משה. ה׳ אמר לו למנות את יהושע, ״אִישׁ אֲשֶׁר רוּחַ בּוֹ״. הוא נתן לו הנחיות מדויקות באשר לטקס המינוי:
<span class="poetry indentAll">קַח לְךָ אֶת יְהוֹשֻׁעַ בִּן נוּן, אִישׁ אֲשֶׁר רוּחַ בּוֹ, וְסָמַכְתָּ אֶת יָדְךָ עָלָיו. וְהַעֲמַדְתָּ אֹתוֹ לִפְנֵי אֶלְעָזָר הַכֹּהֵן וְלִפְנֵי כָּל הָעֵדָה וְצִוִּיתָה אֹתוֹ לְעֵינֵיהֶם. וְנָתַתָּה מֵהוֹדְךָ עָלָיו לְמַעַן יִשְׁמְעוּ כָּל עֲדַת בְּנֵי יִשְׂרָאֵל. וְלִפְנֵי אֶלְעָזָר הַכֹּהֵן יַעֲמֹד וְשָׁאַל לוֹ בְּמִשְׁפַּט הָאוּרִים לִפְנֵי ה׳: עַל פִּיו יֵצְאוּ וְעַל פִּיו יָבֹאוּ הוּא וְכָל בְּנֵי יִשְׂרָאֵל אִתּוֹ וְכָל הָעֵדָה. (במדבר כז, יח-כא)</span>
נמנות פה שלוש פעולות. משה מתבקש (1) לסמוך את ידו על יהושע, (2) להעמידו לפני אלעזר הכוהן ולפני כל העדה, ולבסוף (3) לתת עליו מהודוֹ. מה משמעותו של התהליך משולש־השלבים הזה? מה הוא אומר על מהותה של המנהיגות בתורה? פתח לדברים נמצא במדרש חז״ל מאלף על ההבדל בין השלב הראשון לשלישי: ״וְסָמַכְתָּ אֶת יָדְךָ עָלָיו – כמדליק נר מנר. וְנָתַתָּה מֵהוֹדְךָ עָלָיו – כמערֶה מכְּלִי לכלי״.<sup class="footnote-marker">2</sup><i class="footnote">במדבר רבה כא, טו.</i>
בשנת 1748 פרסם מונטסקייה, מהוגיה הדגולים של הנאורות, את ספרו <b>רוח החוקים</b>, ובו הציג את תיאוריית הפרדת הרשויות: המחוקקת, המבצעת והשופטת. ביסוד ההפרדה הזו נמצא החשש לעתידו של החופש במדינה שהכוח כולו מרוכז בה בידי גורם אחד. ״החירות״, כתב, ״משגשגת לא מפני שיש לבני האדם זכויות טבעיות, ולא מפני שהם מורדים אם מנהיגיהם רודים בהם יתר על המידה. היא משגשגת מפני שהכוח מחולק ומאורגן באופן שמי שמנסה לנצלו לרעה נתקל במגבלות שהחוק מציב בפניו״.
מונטסקייה לא הסתמך על המקרא, אבל בפסוק אחד בספר ישעיהו מופיע רעיון דומה להפליא: ״כִּי ה׳ שֹׁפְטֵנוּ, ה׳ מְחֹקְקֵנוּ, ה׳ מַלְכֵּנוּ הוּא יוֹשִׁיעֵנוּ״ (ישעיהו לג, כב). את החלוקה המשולשת אפשר למצוא גם בספר דברים, בפרקים יז-יח, העוסקים בתפקידי המנהיגות למיניהם: המלך, הכוהן והנביא. חז״ל דיברו לימים על שלושה כתרים: ״כתר כהונה, כתר מלוכה וכתר תורה״.<sup class="footnote-marker">3</sup><i class="footnote">משנה, אבות ד, יג; רמב״ם, <b>משנה תורה</b>, הלכות תלמוד תורה ג, א.</i> סטיוארט כהן כתב על הנושא ספר רהוט ושמו <b>שלושת הכתרים</b>, וטען כי מה שמנוסח בפרקים אלה ״איננו דמוקרטיה באמצעות המערכת הפוליטית, אלא תפיסה ייחודית של חלוקת כוח בצמרת השלטון. במקרא ובספרות חז״ל אין שום גילוי אהדה כלפי מערכת שלטון שבה יש לגוף אחד ויחיד מונופול על הסמכות הפוליטית״.<sup class="footnote-marker">4</sup><i class="footnote">Stuart A. Cohen, <i>The Three Crowns: Structures of Communal Politics in Early Rabbinic Jewry</i>, Cambridge: Cambridge University Press, 1990, p. 10.</i>
נראה כי זה המפתח להבנת שלושת השלבים בטקס מינוי יהושע. משה שימש למעשה בשני כתרים – מלוכה ותורה. הוא מילא את המשבצת שממלא המלך, שכן הוא החליט בעניינים העיקריים הנוגעים לעם: איך לארגן אותו, באיזה נתיב ללכת במסע, האם לצאת למלחמה. ועם זה היה נביא, גדול הנביאים. הוא נשא את דבר ה׳. הוא נתן לעם ישראל את תורת ה׳.
משה עמד למסור ליהושע את שני כתריו. הפעולה הראשונה בטקס, ״וְסָמַכְתָּ אֶת יָדְךָ עָלָיו״, מכוונת על פי פירושנו להעברת כתר הנבואה, תיווך דבר ה׳ אל העם. עד היום אנו משתמשים במילה סמיכה לציון התהליך שבו רב מאציל את התואר רב לתלמידיו. הפעולה השנייה, ״וְהַעֲמַדְתָּ אֹתוֹ לִפְנֵי אֶלְעָזָר הַכֹּהֵן וְלִפְנֵי כָּל הָעֵדָה וְצִוִּיתָה אֹתוֹ לְעֵינֵיהֶם״, עניינה הכתר השני, כתר הכהונה, שמשה לא נשא בו. פעולה זו נועדה להדגיש שמשה איננו כוהן, וגם יורשו לא יהיה כוהן; לפיכך, הוא יצטרך לקבל הכרה מנציג הכהונה, הכוהן הגדול אלעזר בן אהרן. ולבסוף הפעולה השלישית, ״וְנָתַתָּה מֵהוֹדְךָ עָלָיו״, עניינה הכתר השלטוני, הסמכותי – כתר המלוכה. חלק מהודו של משה, מהדר מלכותו כביכול, עובר ליהושע.
נתבונן נא בשני הכתרים שמשה נשא ומסר ליהושע, כתר המלוכה וכתר התורה (או הנבואה). למלכים בעת העתיקה היה כוח. המלך שלט. הוא קבע בעניינים צבאיים, כלכליים ומדיניים. מי שהמרה את פיו הסתכן בעונש מוות. לנביא, לעומת זאת, לא היה כוח כלל. לא היו לו לא צבא ולא משטרה ולא מערכת ענישה. אך הייתה לו השפעה אדירה. כיום, אנחנו בקושי זוכרים את שמותיהם של רוב מלכי יהודה וישראל. אך דברי הנביאים ממשיכים להאיר את ימינו מכוח החזון והאידיאלים שלהם. כמו שכמעט אמר סֶרְן קירקגור: כשמלך מת, כוחו נגמר; כשנביא מת, השפעתו מתחילה.<sup class="footnote-marker">5</sup><i class="footnote">קירקגור כתב כך: ״עריץ מת, ושלטונו נגמר; קדוש מעונה מת, ושלטונו מתחיל״. Sǿren Kierkegaard, <i>Papers and Journals</i>, London: Penguin Books, 1996, p. 352.</i>
כוח והשפעה נחשבים בדרך כלל לדברים מאותו סוג: מי שיש לו כוח יש לו השפעה, ולהפך. אך זו טעות. אדם בעל כוח מוחלט שיחלוק כוח זה עם עוד תשעה אנשים, רק עשירית כוחו תישאר בידו. אך אדם בעל מידה ידועה של השפעה החולק אותה עם עוד תשעה אנשים לא יפסיד מהשפעתו. הוא אפילו ירוויח. במקום שאדם אחד יקרין את ההשפעה הזו, יקרינו אותה עשרה. כוח מתחלק; השפעה מוכפלת.
עכשיו מובנים לנו דברי המדרש, שכזכור תיאר את פעולת הסמיכה כהדלקת נר ואת פעולת מתן ההוד כמזיגה מכלי לכלי. ההשפעה כמוה כהדלקת נר מנר אחר. הנר הראשון אינו מפסיד דבר. אדרבה, מעתה יהיה אור רב יותר, שני נרות ולא רק אחד. כזו היא הנבואה. לא כן מסירת הכוח. היא דומה להעברה מכלי לכלי. ככל שאדם מוסר לזולתו עוד מכוחו הסמכותני, נשאר לו פחות. כוחו השלטוני של משה תם במותו; ואילו השפעתו נותרה על כנה עד היום.
לתורה יש יחס דו־ערכי לכוח. הוא נחוץ. בלעדיו, כדברי רבי חנינא סגן הכוהנים, ״איש את רעהו חיים בלעו״.<sup class="footnote-marker">6</sup><i class="footnote">משנה, אבות ג, ב.</i> אך שוב ושוב עולה מן התורה ההבחנה שניסח לימים לורד אקטון, כי הכוח נוטה להשחית והכוח המוחלט משחית באופן מוחלט. השפעה – של נביא על עמו, של מורה על תלמידו – אחרת לגמרי. היא איננה משחק סכום אפס. היא מצמיחה את הרב ואת תלמידו גם יחד.
משה נתן ליהושע את כוחו ואת השפעתו. הכוח נדרש למשימות הפוליטיות והצבאיות הניצבות תמיד לפתח. אך ההשפעה, לא הכוח, היא שעתידה הייתה להותיר לדורות את חותמם של מנהיגים דגולים אלה.
<h4>אליהו וקול הדממה הדקה</h4>
<big><strong>אליהו וקול הדממה הדקה</strong></big><br><span class="poetry indentAll">וְהִנֵּה דְבַר ה׳ אֵלָיו, וַיֹּאמֶר לוֹ, ״מַה לְּךָ פֹה, אֵלִיָּהו?״ וַיֹּאמֶר, ״קַנֹּא קִנֵּאתִי לַה׳ אֱלֹהֵי צְבָאוֹת...״. וַיֹּאמֶר, ״צֵא וְעָמַדְתָּ בָהָר לִפְנֵי ה׳, וְהִנֵּה ה׳ עֹבֵר וְרוּחַ גְּדוֹלָה וְחָזָק מְפָרֵק הָרִים וּמְשַׁבֵּר סְלָעִים לִפְנֵי ה׳; לֹא בָרוּחַ ה׳. וְאַחַר הָרוּחַ רַעַשׁ; לֹא בָרַעַשׁ ה׳. וְאַחַר הָרַעַשׁ אֵשׁ; לֹא בָאֵשׁ ה׳. וְאַחַר הָאֵשׁ קוֹל דְּמָמָה דַקָּה״. (מלכים א׳ יט, ט-יב)</span>
בשנת 1165 עמדה יהדות מרוקו בפני שבר. כת מוסלמית קנאית, אל־מואחדין, תפסה את השלטון והחלה לכפות את האסלאם על הכול. היהודים נדרשו לבחור: התאסלמות או מוות. היו שבחרו למות על קידוש השם. אחרים בחרו להימלט ולִגלוֹת. והיו גם כאלה שנכנעו לאיומים, ואימצו למראית עין את האמונה האחרת – אך בתוך תוכם נשארו יהודים, ובחדרי חדרים שמרו את מצוות היהדות. אלה היו אנוסי מרוקו. תופעה זו העמידה את יתר היהודים בהתלבטות מוסרית קשה. איך להתייחס לאנוסים? כלפי חוץ, הם בגדו בקהילתם ובמורשת הדתית שלהם. לבד מזאת, הם עכרו את רוח העם. הם ערערו את חוסנם הנפשי של היהודים שהחליטו לעמוד על דתם. אולם רבים מהם עדיין רצו להישאר יהודים, שמרו מצוות בסתר, וככל שיכלו גם באו לבית הכנסת והתפללו.
אחד האנוסים הפנה שאלה זו לרב. התאסלמתי בכפייה, אמר, אבל נשארתי יהודי נאמן בלבי. האם יש ערך בכך שאשמור בדל״ת אמותיי מצוות רבות ככל האפשר? במילים אחרות – האם נשארה לי תקווה כיהודי? תשובתו של הרב הייתה נחרצת. יהודי שאימץ את האסלאם איבד את חברותו בקהילה. הוא איננו עוד חלק מבית ישראל. אין משמעות לשמירת המצוות שלו. יתרה מכך: זהו חטא. הברֵרה קשה, חדה ומוחלטת: להיות יהודי או לא להיות יהודי. אם בחרת להיות יהודי, עליך להיות מוכן למות ובלבד שלא להתפשר על כך. אם בחרת שלא להיות יהודי, עקור מלבך את התקווה לשוב אל הבית שנטשת.
זוהי עמדה רצינית וראויה לכבוד. הרב הציב הכרעה מוסרית שאינה משתמעת לשתי פנים. יש זמנים שהגבורה היא צו קטגורי של האמונה. בפחות ממנה אין די. תשובתו של הרב נוקשה, אך אינה חסרת אומץ. אולם היה רב אחר שחלק עליה.
שמו של הרב הראשון אבד לנו, אך שמו של השני ידוע. זהו הרמב״ם, גדול חכמינו בימי הביניים. רדיפות הדת של האל־מואחדין לא היו זרות לו. כשהיה בן 13 נאלץ לברוח עם משפחתו מעיר הולדתו קורדובה שבספרד, שנפלה לידי הכת הזו. כתריסר שנים עברו עליו בנדודים. בסופן, בשנת 1160, ליברליזציה זמנית בשלטון האל־מואחדין אפשרה למשפחה להתמקם במרוקו. אולם כעבור פחות מחמש שנים נאלץ ליטול שוב תרמיל ומקל, והתיישב תחילה בארץ ישראל ולבסוף במצרים.
הרמב״ם רתח כל כך על תשובתו של הרב הראשון, שכתב איגרת תשובה משלו, שהיא מסה בזכות עצמה. אנו מכירים אותה בכינוי ״איגרת השְמָד״.<sup class="footnote-marker">1</sup><i class="footnote">הציטוטים מן האיגרת הם מתוך <b>איגרות הרמב״ם</b>, מהדורת יצחק שילת, ירושלים: מעליות, תשמ״ז, כרך א, עמ׳ כה-נט.</i> בפתיחתה הסתייג בחריפות מתשובת קודמו. הוא ציין שהמשיב הוא מן האנשים ״שלא קרה עליהם מה שקרה על רוב קהילות ישראל מזה השמָד״, וכינה את דבריו ״דברי סכלות״. לנוכח דברי הגנאי המרובים שהרמב״ם מטיח כלפי תשובת קודמו, והראיות הרבות שהוא מציג לכך שהרב ההוא טעה ואף ״חירף וגידף״, מפתיע לראות שגם המסקנות ההלכתיות שלו עצמו תובעניות למדי.
בעת גזרות של המרת דת, אומר הרמב״ם, חייב היהודי לעזוב ולגור במקום אחר. ״כשכופין אותו לעבור על אחת מהמצוות אסור לעמוד באותו מקום בשום צד, אלא יניח כל אשר לו וילך ביום ובלילה עד ימצא מקום שיוכל להעמיד דתו״. כשהברֵרה היא בין מוות לבין קבלת דת אחרת מן השפה ולחוץ, מוטב לנקוט את הדרך השנייה ולנסות לשמור מצוות בסתר; אך מי שבכל זאת נהרג כדי שלא להכריז שהוא מוותר על אמונתו היהודית, ״עשה מצווה״ (ובנוסח אחר: ״עושה הטוב והישר״), כי הוא ״מסר נפשו על קדושת השם״. מה שאינו קביל, אומר הרמב״ם, הוא שאדם יישאר בארץ הגזרה, לא ינסה לעזוב, וגם יפטור עצמו, בגלל הרדיפות, מהמאמץ לשמור מצוות כלשהן בסתר. אדם כזה הוא ״מחלל שם שמים, והוא קרוב למזיד״.
אלו הן מסקנותיו ההלכתיות המרכזיות של הרמב״ם באיגרת. אבל סביבן הוא פורשׂ באריכות את עיקרו הרעיוני של טיעונו: הוא מגן על אלה הפועלים בניגוד להמלצתו ונשארים בארץ מגוריהם כשנגזרת בה גזרת שמד, גם כשאפשר לברוח ממנה. האיגרת נותנת לאנוסים תקווה. הם חטאו. אבל זה חטא הניתן למחילה. הם פעלו מתוך כפייה ופחד מוות. אבל הם נשארים יהודים. המצוות שהם מוסיפים לקיים מוצאות חן בעיני ה׳ – ואפילו כפל כפליים, מפני שברור שהם עושים זאת לא כדי לעשות רושם על מישהו. אדרבה, הם יודעים שכאשר הם נוהגים כיהודים הם עלולים להתגלות ולהירצח. דבקותם הנסתרת בתורת ישראל היא מעשה גבורה.
הבעיה בפסיקתו של הרב הראשון נעוצה בהתעקשותו שיהודי הנכנע לפחד הוא יהודי שהשליך מעליו את אמונתו ויש להוציאו מכלל ישראל. הרמב״ם קובע כי אין הדבר כן. ״אינו ראוי להרחיק מחללי שבתות ולמאוס אותם, אלא לקרבם ולזרזם בעשיית המצוות״. במעשה פרשני נועז הוא מביא כאן את מדרש חז״ל על הפסוק ממשלֵי ״לֹא יָבוּזוּ לַגַּנָּב כִּי יִגְנוֹב לְמַלֵּא נַפְשׁוֹ כִּי יִרְעָב״ (משלי ו, ל) – ״לא יבוזו לפושעֵי ישראל שהן בָּאִין להתפלל בסתר ולגנוב מצוות״. האנוסים הבאים לבית הכנסת רעבים לתפילה יהודית. הם ״גונבים״ רגעים של השתייכות. אין לבוז להם, ויש לקבלם ולקרבם.
איגרת השמד היא דוגמת מופת לאתגר המוסרי הקשה ביותר: לשלב בין מידת הדין למידת הרחמים. הרמב״ם אינו מותיר ספק באשר לשאלה מה צריכים יהודים לעשות. אך בו בזמן הוא מגן במלוא התוקף על יהודים שלא עמדו בדרישותיו. הוא איננו מפאר את מה שהם עשו; אבל הוא מגן על מי שהם. הוא מבקש מאיתנו להבין את מצבם. הוא נותן להם בסיס לכבוד עצמי. הוא מחזיק את דלתות הקהילה פתוחות.
הטיעון מגיע לשיא כשהרמב״ם מצטט סדרת מדרשי חז״ל הטוענים שתפקיד הנביא איננו להוקיע את בני עמו, אלא להגן עליהם לפני ה׳. כך למשל משה. כאשר הטיל עליו הקב״ה להוציא את בני ישראל ממצרים, הוא הגיב בחשש: ״וְהֵן לֹא יַאֲמִינוּ לִי וְלֹא יִשְׁמְעוּ בְּקֹלִי״ (שמות ד, א), ולכאורה צדק. הפרקים הבאים בתורה מראים כך. אבל המדרש אומר שה׳ גער במשה, ״הן מאמינים בני מאמינים, ואתה אין סופך להאמין״.<sup class="footnote-marker">2</sup><i class="footnote">שבת צז ע״א.</i> הרמב״ם מוסיף ומצטט מדרשים דומים על הנביאים אליהו וישעיהו, ואז אומר:
<span class="poetry indentAll">אם כך נענשו גדולי הדור ועמודי עולם, משה ואליהו וישעיה, ומלאכי השרת, כשנשאו לדַבֵּר על קהל ישראל מעט דברים – וכל שכן קַל מקַלי עולם יתיר לשונו על קהילות ישראל, חכמים ותלמידים וכוהנים ולויים, ויקראם פושעים ורשעים וגויים ופסולי עדות וכופרים בה׳ אלוהי ישראל, ויכתוב הדבר הזה בכתב ידו, מה יהיה עונשו? והם [האנוסים] לא מרדו באל לבקשת ערבוּת והנאָה, ולא עזבו הדת ורחקו ממנה לבקשת מעלה ותענוגי הזמן – כי [אלא] מפני חרבוֹת נדדו, מפני חרב נטושה ומפני קשת דרוכה ומפני כובד מלחמה!</span>
המדרש בעניין אליהו הנביא נוגע להתרחשויות המתוארות בהפטרת השבת, הפטרת פרשת פינחס. בימי המלך אחאב ואשתו הצידונית איזבל, עבודת הבעל נעשתה הפולחן הרשמי בממלכת ישראל. נביאי ה׳ נרדפו ונרצחו. הניצולים התחבאו. אליהו הגיב על כך בקריאת התיגר המפורסמת שלו על הר הכרמל. אל מול ארבע מאות נביאי הבעל וחמישים נביאי האשרה, מנוי וגמור היה עמו לפתור אחת ולתמיד, ולעיני כול, את שאלת האמת הדתית. ״עַד מָתַי אַתֶּם פֹּסְחִים עַל שְׁתֵּי הַסְּעִפִּים?״, שאל את המוני העם שנאספו שם. ״אִם ה׳ הָאֱלֹהִים – לְכוּ אַחֲרָיו! וְאִם הַבַּעַל – לְכוּ אַחֲרָיו!״ (מלכים א׳ יח, כא). האמת, אמר אליהו, תתברר במבחן פומבי. אליהו יקים מזבח לה׳, ונביאי הבעל – לאלוהיהם. פר ועצים יועמסו על כל מזבח. מן השמים תצא אש אל מזבח אלוהי האמת.
אליהו ניצח. הוא שפך מים על העצים במזבח ה׳, ובכל זאת עליו, ולא על מזבח הבעל, נפלה האש מן השמים. העם ראה ונפל על פניו וקרא ״ה׳ הוּא הָאֱלֹהִים!״ (שם, לט). כוהני הבעל הובסו. אך הסיפור לא נגמר. איזבל הודיעה לאליהו שדינו נחרץ למות. אליהו ברח להר חורב, ושם זכה לחזון פלאי. הוא ראה רוח סערה מפרקת הרים, ואחריה רעש אדמה, ואז אש. ה׳ לא התגלה בהם. הוא התגלה רק ב״קוֹל דְּמָמָה דַקָּה״ שבא אחריהם. ה׳ דיבר איתו, ולאחר דין ודברים קצר אמר לו למנות את אלישע לממשיכו.
זהו אירוע חידתי, והמסתורין שבו גובר בגלל מאפיין מיוחד של הכתוב. רגע <b>לפני</b> חזון הסופה והרעש והאש, ה׳ שואל את אליהו, ״מַה לְּךָ פֹה אֵלִיָּהוּ?״, ואליהו עונה, ״קַנֹּא קִנֵּאתִי לַה׳ אֱלֹהֵי צְבָאוֹת, כִּי עָזְבוּ בְרִיתְךָ בְּנֵי יִשְׂרָאֵל: אֶת מִזְבְּחֹתֶיךָ הָרָסוּ וְאֶת נְבִיאֶיךָ הָרְגוּ בֶחָרֶב. וָאִוָּתֵר אֲנִי לְבַדִּי, וַיְבַקְשׁוּ אֶת נַפְשִׁי לְקַחְתָּהּ״ (מלכים א׳ יט, ט-י). רגע <b>אחרי</b> החזון, ה׳ שואל את אליהו את אותה שאלה, ואליהו חוזר בדיוק נמרץ על תשובתו הקודמת (שם, יג-יד). המדרש שהרמב״ם מצטט<sup class="footnote-marker">3</sup><i class="footnote">מקור המדרש: שיר השירים רבה א, ו.</i> הופך תשובה זו לרצף של תשובות בתוך דו־שיח בין אליהו לה׳:
<span class="poetry indentAll">אליהו: קַנֹּא קִנֵּאתִי לַה׳ אֱלֹהֵי צְבָאוֹת, כִּי עָזְבוּ בְרִיתְךָ בְּנֵי יִשְׂרָאֵל.<br>ה׳: שמא בריתך [שלך]?<br>אליהו: אֶת מִזְבְּחֹתֶיךָ הָרָסוּ.<br>ה׳: שמא מזבחותיך?<br>אליהו: וְאֶת נְבִיאֶיךָ הָרְגוּ בֶחָרֶב.<br>ה׳: והרי אתה קיים!<br>אליהו: וָאִוָּתֵר אֲנִי לְבַדִּי, וַיְבַקְשׁוּ אֶת נַפְשִׁי לְקַחְתָּהּ.<br>ה׳: עד שאתה מלמד חובה על ישראל, לא היה לך ללמד חובה על אומות העולם, שיש להם בערוער שישים בתים לעבודה זרה, ותלַמד חובה על ישראל?... לֵךְ שׁוּב לְדַרְכְּךָ מִדְבַּרָה דַמָּשֶׂק! </span>
משמעות המדרש ברורה. הקנאי מבקש ללחום את מלחמתו של אלוהים; להיות נציגו המלמד קטגוריה על העם. אבל ה׳ מצפה מנביאיו שיהיו סנגורים, לא קטגורים. שילמדו זכות על ישראל, ולא חובה.
כפילותן של השאלה והתשובה מובנת עתה במלוא עומקה הטרגי. אליהו מכריז על עצמו כקנאי לה׳ אלוהי צבאות. אבל ה׳ מראה לו שהתגלותו איננה נמצאת בעימות הדרמטי: לא בסוּפה משברת ההרים, לא ברעש ולא באש. ואז, בתום השיעור החי, הוא שב ושואל את אליהו מה לו פה – ואליהו בשלו, חוזר מילה במילה על הצהרת הקנאות שלו. הוא לא הבין את השיעור הפלאי שהתחולל לנגד עיניו. הוא לא תפס שלמנהיגות דתית דרושה תכונה אחרת: קול דממה דקה. ה׳ מגיב על כך את התגובה המתבקשת. מישהו אחר צריך לקחת את המושכות. אליהו צריך להעביר את אדרתו לאלישע.
בימים של סער ופרץ, נטייתם הטבעית של מנהיגים דתיים היא להעמיד ניגודים במלוא חריפותם. האמת חייבת להיאמר, ואת השקר מוכרחים להוקיע. אין לפסוח על שתי הסעיפים. היעדר גינוי פירושו הסכמה בשתיקה. לרַב שהוקיע את האנוסים ודרש להוציאם מכלל ישראל היו אמונה חזקה, היגיון מוחץ ותקדים בדמותו של אליהו. אבל המדרש והרמב״ם מציגים לנו דגם אחר. נביא שומע לא צו אחד אלא שניים: צו הדין וצו הרחמים; אהבת האמת, אך איתה גם סולידריות מרככת כלפי אלה שהאמת נעלמה מהם. לשַמר את המסורת, ובו בזמן להגן על אלה שכמה ממגִני המסורת מגַנּים, היא משימה חיונית למנהיגות דתית בעידן חילוני.
<h3>מטות</h3>
<h4>מילה זו מילה</h4>
<big><strong>מילה זו מילה</strong></big><br>פרשת השבוע פותחת בדיני נדרים ושבועות. מה מקומם של אלה כאן, לקראת סוף ספר במדבר, כשבני ישראל עומדים על סף סיום מסעם אל הארץ המובטחת?
נדרים ושבועות הם חובות שנוצרו במילים. אלו הן התחייבויות לעשות משהו או להימנע מלעשות משהו. נדר משפיע על מעמדו של אובייקט. אני יכול לנדור שלא לאכול דבר־מה. הדבר הזה הוא מעכשיו, בשבילי, מאכל אסור. שבועה, לעומת זאת, משפיעה על האדם, לא על האובייקט. אם נשבעתי שלא לאכול דבר־מה, מה שאסור עליי איננו המאכל כי אם פעולת אכילתו. השבועה והנדר מחייבים, קושרים, אוסרים אליהם את האדם. זו עיקר משמעותה של המילה איסָר.
לשבועות ולנדרים יש קדושה, ואם רוצים לבטלם יש לפעול על פי הוראות וכללים. אדם אינו יכול לבטל אותם בעצמו. הפרשה מפרטת כמה כללי יסוד, ואת השאר מספקת התורה שבעל־פה. יחסה של היהדות להתחייבות בדיבור רציני כל כך, שאחד מנוהלי התרת הנדרים, ״כל נדרי״, נקבע למועד הקדוש ביותר בשנה, כניסת יום הכיפורים.
תשובה שטחית למדי ומפותלת משהו לשאלה מדוע מופיעים דיני הנדרים והשבועות דווקא כאן, היא שהם באים אחרי פירוט קרבנות הציבור בסוף פרשת פינחס; עתה בא תורם של קרבנות היחיד, וחלק מקרבנות היחיד הם קרבנות נדבה, שאדם נותן כי החליט לתת מרצונו החופשי – וכאלה הם גם הנדרים והשבועות.
אבל יש סיבה עמוקה יותר. בני ישראל מתקרבים לארץ. הם עומדים לבנות חברה מטיפוס חדש וחסר תקדים – חברה חופשית המיוסדת על ברית בין העם לאלוהיו. שלטון החוק יישמר בחברה כזו לא בכוח הזרוע אלא בכוח נאמנותם של אנשים להתחייבויות המוסריות שלהם, למחויבותם הוולונטרית לעשות כאשר יצווה אלוהים. בחברה כזו, חברת ברית, המילים הן קדושות. עקרון קדושתו של הדיבור עומד בלב היהדות, באשר היא קוד של חופש קולקטיבי, חוקה של חירות.
הדבר דורש הסבר. כל חברה צריכה חוקים. בלעדיהם היא תשקע באנרכיה. אנשים נשמעים לחוקים משלוש סיבות. הראשונה: הם מפחדים מפני עונש. בחברה המבוססת על כוח, זוהי הסיבה העיקרית למילוי החוקים. הסיבה השנייה היא שכדאי לשמור חוק. סיבה זו מאפיינת את החברה המבוססת על התועלת האישית. בשתי סיבות אלו יש חסרונות. הכוח משחית. כך, לפעמים, גם בקשת התועלת האישית. כאשר הכוח השלטוני מושחת, החופש מופחת. כשהתועלת האישית היא העיקרון המארגן של החברה, הלכידות החברתית נחלשת. כי כאשר אנשים דואגים לעצמם ולא לאחרים, המצליחים פורחים והאחרים סובלים. הצדק והחמלה מפנים את מקומם לחמדנות ולניצול.
התורה מציגה דרך שלישית, סיבה שלישית לשמור חוק. אנשים נשמעים לחוק מפני שהם החליטו לעשות זאת מרצונם החופשי. כך קורה בחברה המבוססת לא על כוח ולא על בקשת התועלת האישית אלא על מחויבות מוסרית וולונטרית. התורה היא סיפור מסעם של בני ישראל אל רעיון רדיקלי וייחודי זה: אל הפוליטיקה של הברית.
אירוני הוא שדווקא אחד ממבקריה הגדולים של היהדות, פרידריך ניטשה, הוא שזיהה כי יכולתם של אנשים לכבול את עצמם במילים היא הבסיס למוסר ולחופש של האדם. הנה כך הוא אומר בספרו <b>לגניאלוגיה של המוסר</b>:
<span class="poetry indentAll">לגַדֵּל חיה שביכולתה להבטיח – האם לא זהו התפקיד הפרדוקסלי שהטבע הציב לעצמו ביחס לאדם? האם לא זו הבעיה בה״א הידיעה, הנודעת מן האדם?<sup class="footnote-marker">1</sup><i class="footnote">פרידריך ניטשה, <b>לגניאלוגיה של המוסר</b>, מאמר שני, 2-1, בתוך ניטשה, <b>מעבר לטוב ולרוע; לגניאלוגיה של המוסר,</b> עברית: ישראל אלדד, ירושלים ותל אביב: שוקן, תשל״ה, עמ׳ 262-261.</i> </span>
ההומו ספיינס נבדל מיתר בעלי החיים בשימושו בשפה. הדבר ידוע היטב. אך ניטשה מזכיר לנו שזה לא הכול. אנו משתמשים בשפה בדרכים שונות. אנו משתמשים בה, ראשית, כדי לתאר, לתקשר, למיין ולהסביר. השפה היא, במובן זה, סוג של תמונת מציאות, תרגום שלה למערכת של סימנים, סמלים ודימויים. אולם אפשר גם להשתמש בשפה בצורה אחרת לגמרי: לא לתאר, אלא לחייב את עצמנו לצורת התנהגות מסוימת בעתיד. כאלה הם למשל דברי החתן לכלתו בחופה, ״הרי את מקודשת לי...״. הוא אינו מתאר חתונה; הוא מתחתן. הוא מקבל על עצמו מערכת מחויבויות כלפי האישה שבחר לשאת לו. בפילוסופיה בת זמננו הדבר נקרא ״מבע פרפורמטיבי״.
ניטשה הבין כמה יסודי הדבר בחיי האדם. כדי שאדם ישיג שליטה על עתידו, הוא אומר בהמשך לדברים שציטטנו לעיל, עליו לדעת להבדיל בין המקרי למתוכנן; ולשם כך עליו להיעשות תחילה ״בר־חישוב, בר־תדירות, בר־כורח, אף לגבי עצמו, לגבי הצטיירותו בעיני עצמו, על מנת שיוכל על דרך שעושה זאת כל מבטיח; להיות ׳העָרב של עצמו׳ להיותו בר־עתיד״.
כשאנחנו כובלים את עצמנו במילים, אנחנו משתמשים בשפה לא כדי לתאר אלא כדי ליצור: ליצור עתיד סדור מתוך הכאוס של הדחפים והיצרים האנושיים. המייחד את האדם איננו רק השימוש בשפה. הרי גם לבעלי חיים אחרים יש שפות. לדולפינים יש שפה. לפרימָטים יש שפה. אפילו הדבורים הקטנות מעבירות זו לזו מידע באמצעות מערכת מורכבת של ריקודים. המייחד את האדם הוא השימוש בשפה לצורך התחייבות להתנהגות עתידית שלו – ויכולת זו היא הבסיס ליצירת הדדיות ואמון בין בני אדם. אחת מצורות ההתחייבות הללו היא ההבטחה. סוג אחר הוא הנישואים. סוג שלישי, ייחודי ליהדות, הוא הבנת החברה כברית, כמערכת של הבטחות מחייבות אהדדי בין עם ישראל לאלוהיו.
שימוש זה בשפה – לא תיאור דבר שכבר קיים, אלא יצירת דבר שעדיין איננו – הוא הקושר אותנו לאלוהים. הקב״ה השתמש במילים כדי לברוא את העולם הטבעי. ״ויאמר אלוהים... ויהי...״. ואילו אנחנו משתמשים במילים כדי לברוא עולם חברתי. התורה אומרת לנו שהמילים בוראות משום שהמילים הן קדושות; כלומר, מפני שהן מחייבות. כשמילים מחייבות, הן יוצרות אמון. האמון הוא לחברה מה שהחוקיות היא לטבע: הבסיס לסדר, היפוכו של התוהו.
המוסדות החברתיים בחברה חופשית תלויים באמון, ואמון פירושו שאנחנו שומרים את מוצא פינו. אנחנו עושים מה שאנחנו אומרים שנעשה. כשאנחנו נודרים, נשבעים, מבטיחים, מצהירים, אנחנו כובלים בכך את עצמנו. פירוש הדבר הוא שאכן נמלא את ההתחייבות שלנו, אלא אם יקרה משהו בלתי צפוי שבאמת לא יאפשר זאת.
אם האמון נשבר, היחסים החברתיים מתמוטטים, ואז החברה נעשית תלויה לגמרי ברשויות אכיפת החוק או באמצעים כוחניים אחרים. כאשר השימוש בכוח שכיח, החברה אינה חופשית עוד. הדרך היחידה שבה יכולים בני אדם ליצור יחסים של שיתוף פעולה בלי להפעיל כוח היא השימוש בהתחייבויות מילוליות שהנוקטים אותן מכבדים אותן.
תנאי לחופש הוא אמון. תנאי לאמון הוא אנשים העומדים במילה שלהם. ולשמור את המילה פירושו לנהוג במילים קדושה. שבועות ונדרים הם דבר קדוש. רק בנסיבות מיוחדות מאוד, ומוגדרות במדויק, יכול אדם להשתחרר מההתחייבויות המילוליות שלו. הנה לנו הטעם למיקומה של פרשת הנדרים והשבועות בסוף ספר במדבר: בני ישראל העומדים על סף ארץ הקודש, על סף המקום שבו יבנו חברה חופשית, צריכים תזכורת לקדושתם של הנדרים והשבועות.
הפיתוי להפר את מוצא פינו הוא לפעמים אדיר. לכן כה חשובה היא האמונה באלוהים – אלוהים היודע כל מה שאנחנו חושבים, אומרים ועושים, ורואה בנו אחראים לקיום התחייבויותינו. אבי הליברליזם ומייסד משנת הסובלנות, ג׳ון לוק, שפעל באנגליה במאה השבע־עשרה, סבר – מוזר ככל שייראה הדבר בעיני בן זמננו – שאין לתת אזרחות לאתיאיסטים, מפני שמי שאינו מאמין באלוהים אי־אפשר לבטוח בו שיכבד את מוצא פיו.
הופעתם של דיני שבועות ונדרים בסוף חומש במדבר, ערב הכניסה לארץ, איננה מקרית אפוא, והמסר הטמון בשיבוץ זה רענן גם היום. חברה חופשית תלויה באמון. אמון תלוי במילוי התחייבויות. בדרך זו הולכים בני אדם בדרכי ה׳, שהשתמש בשפה כדי לחולל מציאות. מילים יוצרות מחויבות מוסרית, ומחויבות מוסרית הנשמרת מתוך אחריות ואמונים, יוצרת אפשרות לחברה חופשית. עשו אפוא תמיד את אשר הצהרתם שתעשו. אם לא נשמור את מוצא פינו, סופנו שנאבד את החופש שלנו.
<h4>אמנות יישוב הסכסוכים של משה</h4>
<big><strong>אמנות יישוב הסכסוכים של משה</strong></big><br>זה קרה כשבני ישראל כבר היו בישורת האחרונה לפני כניסתם לארץ המובטחת. הם חנו בגדה המזרחית של הירדן, והארץ המובטחת – הושט היד וגע בה. מחנה עראי זה נשא חן בעיניהם של שני שבטים, ראובן וגד, שהיו בעלי עדרי בקר גדולים. הם גילו שדווקא עבר הירדן המזרחי הוא כר מרעה משובח, ארץ מתאימה מאין כמותה למשלח ידם. הם פנו אפוא למשה וביקשו רשות להתיישב שם ולוותר על נחלתם בארץ כנען. ״אִם מָצָאנוּ חֵן בְּעֵינֶיךָ״, אמרו לו, ״יֻתַּן אֶת הָאָרֶץ הַזֹּאת לַעֲבָדֶיךָ לַאֲחֻזָּה; אַל תַּעֲבִרֵנוּ אֶת הַיַּרְדֵּן״ (במדבר לב, ה).
הנורה האדומה נדלקה אצל משה מיד. שני השבטים מציבים את עניינם הפרטי מעל טובת האומה. הם ייראו כמי שנוטשים אותה ברגע המכריע, דווקא כשהם נחוצים יותר מתמיד. הרי עם ישראל עומד בפתחה של מלחמת כיבוש, סדרת מלחמות כיבוש ליתר דיוק, שבלעדיה לא יירש את הארץ. ״הַאַחֵיכֶם יָבֹאוּ לַמִּלְחָמָה וְאַתֶּם תֵּשְׁבוּ פֹה?״, הוא מיהר לגעור בהם. ״וְלָמָּה תְנִיאוּן אֶת לֵב בְּנֵי יִשְׂרָאֵל מֵעֲבֹר אֶל הָאָרֶץ אֲשֶׁר נָתַן לָהֶם ה׳?״ (שם, ו-ז).
כי אכן, לבקשה הזו היה פוטנציאל נזק חמור. משה הזכיר לבני ראובן וגד מה קרה בפרשת המרגלים. כזכור, עשרה מן המרגלים שברו את רוח העם כאשר שבו מארץ כנען וסיפרו שכיבושה בלתי אפשרי. הלילה ההוא, שבני ישראל בכו בו באוהליהם, חרץ את גורלם לארבעים שנות נדודים. האם רוצים בני ראובן וגד לגזור על העם עוד ארבעים שנה כאלו? ״וְהִנֵּה קַמְתֶּם תַּחַת אֲבֹתֵיכֶם תַּרְבּוּת אֲנָשִׁים חַטָּאִים לִסְפּוֹת עוֹד עַל חֲרוֹן אַף ה׳ אֶל יִשְׂרָאֵל! כִּי תְשׁוּבֻן מֵאַחֲרָיו – וְיָסַף עוֹד לְהַנִּיחוֹ בַּמִּדְבָּר, וְשִׁחַתֶּם לְכָל הָעָם הַזֶּה״ (שם, יד-טו). משה היה ישיר, ישר ומתעמת.
מה שקרה מכאן ואילך הוא מופת למשא ומתן וליישוב סכסוכים. בני שני השבטים הבינו שהצדק עם משה, ושהם עלולים לפגוע בטובת הכלל, והציעו פשרה. תחילה, אמרו, נבנה פה גדרות לצאננו ולבקרנו ויישובים למשפחותינו, ואז יקומו כל הגברים יוצאי הצבא שבקרבנו ויצטרפו לשבטים האחרים במסעם אל מעבר לירדן מערבה. הם יילחמו לצדם, ואפילו ילכו חלוצים בראש. הם לא ישובו אל מקנם ואל משפחותיהם עד שהקרבות ישוֹכּו, הארץ כולה תיכבש, וכל השבטים יקבלו את נחלותיהם. רוחה של הצעה זו ושכמותה תנוסח לימים בעיקרון ההלכתי ״זה נהנה וזה לא חסר״.<sup class="footnote-marker">1</sup><i class="footnote">בבא קמא כ ע״ב.</i> אנחנו, אומרים שני השבטים, ניהנה מארץ טובה למקנה שלנו; ושאר השבטים לא יחסרו דבר, שהרי אנו שנשרת בצבא, נהיה בקו הקדמי, ונישאר שם עד לניצחון.
משה מכיר בכך שהשבטים ענו על דרישותיו. הוא חוזר על הצעתם, כדי לוודא שהוא והם הבינוה באותה דרך, ושהם מתכוונים לקיימה. הוא מעמיד להם ״תנאי כפול״, כלומר מסביר להם שאם יפעלו על פי הבטחתם יהיו לכך תוצאות מסוימות, ואם לא יפעלו על פיה יהיו תוצאות מסוימות אחרות. הוא אינו מותיר להם פתח מפלט מהתחייבותם. שני השבטים מסכימים. העימות נמנע. בני גד וראובן השיגו מה שרצו, אך האינטרסים של יתר השבטים ושל העם בשלמותו הובטחו. זה היה משא ומתן למופת.
צדקת חששותיו של משה הוכחה כעבור שנים רבות, לאחר כיבוש הארץ בימי יהושע – כאשר עמדו בני גד וראובן, ואיתם חצי שבט מנשה, לממש את חלקם בעסקה ולהתיישב בעבר הירדן. אי־הבנה של כוונת השבטים הללו הביאה את העם אל סף מלחמת אחים.
המעשה מסופר בפרק כב בספר יהושע. כאשר שָבו הלוחמים בני שני השבטים ומחצית השבט אל מִקנם ואל משפחותיהם, הם בנו מזבח גדול על גדתו המזרחית של הירדן. בני ישראל האחרים פירשו זאת כהכרזת פרישה ופילוג, והכינו ידיהם לַקרב. יהושע, במהלך דיפלומטי מזהיר, שלח מתווך: פינחס, לשעבר קנאי ועתה איש שלום. פינחס הזהיר את בני שבטי המזרח מהתוצאות האיומות שיהיו להקמת מרכז דתי בנחלתם: קריעת העם לשניים.
בני גד וראובן הבהירו שזו לא הייתה כוונתם בשום אופן. אדרבה, הם פעלו במטרה למנוע חשדנות ולבצר את אחדות האומה. הם חששו שכאשר בני ישראל יראו שהם חוצים את הירדן מזרחה הם יסיקו מכך שאינם רוצים עוד להיות חלק מהעם. לכן בנו את המזבח: לא כדי להקריב קרבנות, לא כמתחרה למשכן, אלא רק כסמל ואות לדורות הבאים, למען יֵדעו שגם הם מבני ישראל. התשובה הניחה את דעתם של פינחס וחבריו למשלחת, ומלחמת האחים נמנעה.
המשא ומתן בין משה לשני השבטים בפרשתנו תואם להפליא את העקרונות שנוסחו לא מכבר ב״פרויקט המשא ומתן של אוניברסיטת הארוורד״, ואשר הוצגו בידי רוג׳ר פישר, ויליאם יורי וברוס פאטון בספרם <b>כן!</b>, שכבר הספיק להיעשות לקלסיקה בתחומו.<sup class="footnote-marker">2</sup><i class="footnote">רוג׳ר פישר, ויליאם יורי וברוס פאטון, <b>כן!</b> –<b> לשאת ולתת ולהגיע לסיכום חיובי בעסקים, בעבודה ובחיי היום־יום</b>, עברית: דרורה בלישה, תל אביב: מטר, 2013.</i> הנה תמצית העקרונות למשא ומתן מוצלח המופיעים שם:
<b>הפרידו בין האנשים לבעיה</b>. בכל משא ומתן צצים מתחים אישיים משלל סוגים. כדי לטפל בבעיה באופן ענייני יש להסיר את המתחים הללו מסדר היום.
<b>התמקדו באינטרסים, לא במיצוב</b>. כל סכסוך יכול בקלות להיעשות למשחק סכום אפס: אם אני מנצח, אתה מפסיד. אם אתה מנצח, אני מפסיד. הדבר קורה כאשר מתמקדים במיצובם של הצדדים, והשאלה הופכת ל״מי המנצח?״. כאשר מתמקדים לא במיצובים אלא באינטרסים, השאלה היא ״האם יש דרך להשיג את מה ששנינו רוצים?״.
<b>צרו אפשרויות לרווח הדדי</b>. זהו, כאמור, העיקרון ההלכתי ״זה נהנה וזה לא חסר״. הוא מעשי משום שבדרך כלל לשני הצדדים יש מטרות שונות שאינן סותרות זו את זו.
<b>הקפידו על תבחינים אובייקטיביים</b>. על שני הצדדים להסכים מראש שקיום ההסכם העתידי יימדד על פי קריטריונים אובייקטיביים וחסרי פניות. שאם לא כן, הוויכוח יימשך גם לאחר ההגעה להסכם, מפני שכל צד יטען שהצד השני אינו עומד בסיכומים.
משה מקיים את כל ארבעת העקרונות. ראשית, הוא מבחין בין האנשים לבין הבעיה בהבהירו לבני גד וראובן שהתנגדותו לדרישתם אינה קשורה לזֶהותם, אלא לניסיון העבר של בני ישראל בפרשת המרגלים. גם אז כל בני ישראל סבלו, בלי קשר לזֶהותם השבטית או האישית של עשרת המרגלים מוציאי דיבת הארץ. אף אחד לא הרוויח מהמעשה שלהם; גם לא השבטים שלהם, ואפילו לא הם עצמם. גם הפעם הבעיה אינה נוגעת לשבט זה או אחר אלא לעם בשלמותו.
שנית, הוא מתמקד באינטרסים ולא במיצוב. טובתו של העם היא אינטרס של שני השבטים. אם יעדיפו את האינטרס הפרטי שלהם על האינטרס הלאומי, הקב״ה יכעס ויעניש את כל העם, גם את שבטי גד וראובן. בכך שונה המשא ומתן הזה תכלית שינוי ממחלוקת קורח ועדתו. שם נסב הכול על מיצוב אישי, לא על אינטרסים פרקטיים: השאלה הייתה למי הבכורה. התוצאה הייתה טרגית.
גם העיקרון השלישי התקיים פה. בני גד וראובן יצרו אפשרות לרווח הדדי. אם תיתנו לנו – אמרו – לבנות מתקני עראי למקננו ולילדינו, נצא למלחמה, ולא זו אף זו, נצא חלוצים בראש המחנה. אנחנו נרוויח, כי נדע שבקשתנו תיענה, והעם ירוויח מנכונותנו להתנדב למשימה הצבאית התובענית.
ולבסוף, הייתה הסכמה לגבי תבחינים אובייקטיביים. בני גד וראובן ישובו לגדה המזרחית רק לאחר שכל השבטים יֵשבו לבטח בנחלתם. וכך אכן קרה, כמסופר בספר יהושע:
<span class="poetry indentAll">אָז יִקְרָא יְהוֹשֻׁעַ לָראוּבֵנִי וְלַגָּדִי וְלַחֲצִי מַטֵּה מְנַשֶּׁה, וַיֹּאמֶר אֲלֵיהֶם: אַתֶּם שְׁמַרְתֶּם אֵת כָּל אֲשֶׁר צִוָּה אֶתְכֶם מֹשֶׁה עֶבֶד ה׳, וַתִּשְׁמְעוּ בְקוֹלִי לְכֹל אֲשֶׁר צִוִּיתִי אֶתְכֶם. לֹא עֲזַבְתֶּם אֶת אֲחֵיכֶם זֶה יָמִים רַבִּים – עַד הַיּוֹם הַזֶּה – וּשְׁמַרְתֶּם אֶת מִשְׁמֶרֶת מִצְוַת ה׳ אֱלֹהֵיכֶם. וְעַתָּה הֵנִיחַ ה׳ אֱלֹהֵיכֶם לַאֲחֵיכֶם כַּאֲשֶׁר דִּבֶּר לָהֶם, וְעַתָּה פְּנוּ וּלְכוּ לָכֶם לְאָהֳלֵיכֶם אֶל אֶרֶץ אֲחֻזַּתְכֶם אֲשֶׁר נָתַן לָכֶם מֹשֶׁה עֶבֶד ה׳ בְּעֵבֶר הַיַּרְדֵּן. (יהושע כב, א-ד)</span>
הנה לנו אפוא משא ומתן למופת. קרן של תקווה לאחר סדרת ההתנגשויות ההרסניות ששזרה את ספר במדבר, ונר תמיד של חלופה אפשרית לכל אותם סכסוכים הרסניים שהיו עתידים להתרגש על עם ישראל.
משה מצליח במשא ומתן לא מפני שהוא חלש, לא מפני שהוא נכון להתפשר על טובת האומה ושלמותה, לא מפני שהוא טובל את מילותיו בדבש ונוקט תחבולות דיפלומטיות, אלא מפני שהוא ישר, עקרוני וממוקד בטוב המשותף. כולנו מתמודדים בשלב כלשהו בחיינו עם סכסוכים. הנה לנו הדרך ליישבם.
<h4>הקול הנבואי</h4>
<big><strong>הקול הנבואי</strong></big><br>בשלוש השבתות שבין המצרים, בין צום שבעה־עשר בתמוז לצום תשעה באב, אנו מפטירים בשלושה פרקי נבואה מכאיבים במיוחד. ״תלתא דפורענותא״, מכונות שלוש הפטרות אלו, ומכתן כה צורבת עד שאחריהן נזדקק ל״שבע דנחמתא״. הפטרותיהן של שתי השבתות הראשונות לקוחות מפרקי הפתיחה של ספר ירמיהו, והשלישית היא הפתיחה של ספר ישעיהו.
דומה שאין עוד תקופה בשנה המפגישה אותנו באופן כה מטלטל עם כוח עמידותם של נביאינו הגדולים. לנביאים לא הייתה עוצמה פוליטית. הם לא היו מלכים או אנשי חצר. בדרך כלל הם גם לא היו כוהנים או אנשי הממסד הדתי. לא היה להם תפקיד רשמי. הם לא נבחרו. רבים מהם סבלו מהיעדר מוחלט של פופולריות – ובראשם מחבר הפטרת השבוע שלנו, ירמיהו. הוא נאסר, הולקה, עונה, הועמד לדין ורק בעור שיניו ניצל. בני זמנם של הנביאים לא נשמעו להם. היוצאים מכלל זה מעטים; יונה, שדיבר אל תושביה הלא־יהודים של נינווה, הוא אחד מהם. אולם דברי הנביאים נכתבו וננצרו לדורות ונעשו חלק מרכזי בתנ״ך. הנביאים היו המבקרים החברתיים הראשונים בעולם, והמסר שלהם מוסיף ונשמע.
המיוחד בנביאי ישראל לא היה שהם חזו את העתיד לבוא. העולם העתיק רחש אנשים כאלה: מגידי עתידות, אוראקלים, קוראי קלפים, שאמאנים ושאר מכשפים. כל אחד מהם טען שיש לו מהלכים בחצרו של אותו ״כוח נשגב שמעצב את גורלנו, לא משנה כמה נחצוב בכוח״.<sup class="footnote-marker">1</sup><i class="footnote">ויליאם שייקספיר, <b>המלט</b>, עברית: דורי פרנס, אתר ״שייקספיר ושות׳״, מערכה חמישית, תמונה 2.</i> ליהדות לא הייתה סבלנות לאנשים כאלה. ״לֹא יִמָּצֵא בְךָ... קֹסֵם קְסָמִים מְעוֹנֵן וּמְנַחֵשׁ וּמְכַשֵּׁף וְחֹבֵר חָבֶר וְשֹׁאֵל אוֹב וְיִדְּעֹנִי וְדֹרֵשׁ אֶל הַמֵּתִים, כִּי תוֹעֲבַת ה׳ כָּל עֹשֵׂה אֵלֶּה״, גוזרת התורה (דברים יח, י-יב). היהדות שוללת את המעשים הללו מפני שהיא מאמינה בחירותו של האדם. העתיד איננו כתוב מראש. הוא תלוי בנו ובמה שנבחר. <b>הצלחתה של תחזית היא בהתגשמותה; ואילו הצלחתה של נבואה היא בהתבּדותה.</b> הנביא מספר לנו על העתיד שיבוא אם לא נכיר בסכנה ונתקן את דרכינו. אם נשמע לו ונעשה זאת, נבואתו לא תתממש. הנביא (או הנביאה, שכן בתנ״ך נזכרות שבע נביאות) איננו חוזה; הוא מתריע.<sup class="footnote-marker">2</sup><i class="footnote">לפירוט של ההבחנה הזו ראו את הדרשה ״הנביא במבחן״ לפרשת שופטים.</i>
נביאינו גם לא התאפיינו ביכולת לברך את העם או לקללו. כישרון זה היה נחלתו של בלעם, לא של ישעיהו או ירמיהו. ביהדות, הברכה באה מפי כוהנים, לא מפי נביאים.
את נביאי ישראל ייחדו דברים אחרים. הראשון הוא תפיסתם ההיסטורית. הנביאים היו האנשים הראשונים שראו את יד ה׳ בהיסטוריה. אנחנו נוטים לתפוס את תחושת הזמן כדבר מובן מאליו. הזמן קורה. הזמן חולף. על פי מימרה עממית, הזמן הוא השיטה של אלוהים לוודא שלא הכול יקרה בבת אחת. אך למעשה יש דרכים שונות להתייחס לזמן, ותרבויות שונות תפסו את הזמן באופנים שונים.
יש זמן <b>מחזורי</b>: הזמן הוא תנועתן האטית של עונות השנה, או מחזור החיים והמוות, ההיוולדות וההולדה. ואכן, בעולם הטבע שוררת מחזוריות. יש עצים שחיים אלפי שנים, ויש זבובים המתים בני יומם, אבל בסופו של דבר כל מה שחי – מת. המינים שורדים, אך הפריטים לא. קהלת הוא מבטאה המפורסם של תפיסה זו ביהדות: ״וְזָרַח הַשֶּׁמֶשׁ וּבָא הַשָּׁמֶשׁ וְאֶל מְקוֹמוֹ שׁוֹאֵף זוֹרֵחַ הוּא שָׁם. הוֹלֵךְ אֶל דָּרוֹם וְסוֹבֵב אֶל צָפוֹן, סוֹבֵב סֹבֵב הוֹלֵךְ הָרוּחַ וְעַל סְבִיבֹתָיו שָׁב הָרוּחַ... מַה שֶּׁהָיָה הוּא שֶׁיִּהְיֶה וּמַה שֶׁנַּעֲשָׂה הוּא שֶׁיֵּעָשֶׂה וְאֵין כָּל חָדָשׁ תַּחַת הַשָּׁמֶשׁ״ (קהלת א, ה-ט).
ויש גם זמן <b>קַווי</b>: הזמן כרצף הכרחי של סיבות ותוצאות. ניסוחה המפורסם של תפיסה זו ניתן לה בידי האסטרונום הצרפתי פייר־סימון לַפְּלָאס ב־1814, באומרו כי אם ״נכיר את כל הכוחות הפועלים בטבע, ואת מיקומם המדויק של כל הרכיבים שהטבע עשוי מהם״, וכן את כל חוקי הפיזיקה והכימיה, כי אז ״לא יישאר שום דבר חסר ודאות, והעתיד, כמוהו כעבר, יהיו הווים״ לנגד עינינו. קרל מרקס יישם רעיון זה בתיאוריה החברתית וההיסטורית שלו. מתפיסה זו, שעל פיה תהליכים היסטוריים הם בלתי נמנעים, קצרה הדרך לשלילת חירות האדם.
ולבסוף, ישנו הזמן כ<b>רצף אירועים</b> גרידא, בלי תכנית או מגמה כללית. תפיסה זו הדריכה את ראשוני ההיסטוריונים ביוון העתיקה, הרודוטוס ותוקידידס – וממשיכיהם רבים.
לכל אחת מהתפיסות הללו יש מקום. הראשונה מקומה בביולוגיה, השנייה בפיזיקה, השלישית בהיסטוריוגרפיה חילונית. אך אף לא אחת מהן משקפת את חוויית הזמן של הנביאים. נביאי ישראל ראו את הזמן כזירת ההתרחשות של הדרמה הגדולה שבין אלוהים לאנושות, ובפרט זו שבין אלוהים לעם ישראל. אם העם הזה שומר אמונים לייעודו, לבריתו, הוא משגשג. אם הוא מפר את הברית, הוא נענש בתבוסה ובגלות. ירמיהו לא נלאה לחזור על כך באוזני בני זמנו.
עד כאן באשר לזמן. התובנה הנבואית השנייה היא הקשר העבות בין מונותיאיזם למוסריות. בדרך זו או אחרת הנביאים הרגישו – הדבר מובלע בנבואותיהם, גם אם אינו אמור במפורש – שעבודת האלילים איננה רק שִקרית, אלא גם משחיתה. בעיניים פגאניות, העולם הוא זירת התגוששות בין כוחות מרובים וסותרים. בקרבות הללו החזק מנצח. החזק מביס את הצודק. המתאימים שורדים והחלשים מתים. בעידן המודרני ניטשֶה האמין בכך, וכמוהו הדרוויניסטים החברתיים.
הנביאים התנגדו לזאת בכל כוחם. בעיניהם, כוחו של אלוהים מִשני; מעל לַכול עומדת צדקתו. כיוון שאלוהים אוהב את עם ישראל וגואל אותו, עם ישראל מחויב להכיר בו כריבונו העליון ולשמור לו אמונים. אם בני ישראל לא יהיו נאמנים לה׳, הם לא יהיו נאמנים גם לבני אדם. הם ישקרו, יגנבו, ירמו: ירמיהו מפקפק אם בכל ירושלים נותר אדם ישר אחד (ירמיהו ה, א). גם את המוסר המיני והנאמנות הזוגית הם יאבדו: ״בָּנַיִךְ עֲזָבוּנִי וַיִּשָּׁבְעוּ בְּלֹא אֱלֹהִים, וָאַשְׂבִּעַ אוֹתָם וַיִּנְאָפוּ וּבֵית זוֹנָה יִתְגֹּדָדוּ. סוּסִים מְיֻזָּנִים מַשְׁכִּים הָיוּ, אִישׁ אֶל אֵשֶׁת רֵעֵהוּ יִצְהָלוּ״ (ירמיהו ה, ז-ח).
התובנה הגדולה השלישית של הנביאים הייתה עליונות המוסר על הפוליטיקה. האמירות הפוליטיות של הנביאים מועטות עד להפתיע. נכון, שמואל הסתייג ממוסד המלוכה, אבל בכל נבואותיהם הרבות של ישעיהו וירמיהו כמעט שאין רמז לעמדתם באשר לצורת השלטון הרצויה בממלכת יהודה או בעם ישראל כולו. לעומת זאת, הם עומדים שוב ושוב על כך שעוצמתה האמתית של אומה – ובפרט של ישראל או יהודה – אינה צבאית או דמוגרפית כי אם מוסרית ורוחנית. אם אנו נאמנים לאלוהינו ונאמנים זה לזה, שום כוח בעולם לא ינצח אותנו. ואם נפר אמונים אלה, שום כוח לא יצילנו. כדברי ירמיהו בהפטרת פרשת השבוע הבא, פרשת מסעי, הגילוי שאלוהי השקר מציעים רק נחמה כוזבת עלול לבוא כאשר כבר מאוחר מדי:
<span class="poetry indentAll">אֹמְרִים לָעֵץ: אָבִי אַתָּה, וְלָאֶבֶן: אַתְּ יְלִדְתָּנוּ, כִּי פָנוּ אֵלַי עֹרֶף וְלֹא פָנִים, וּבְעֵת רָעָתָם יֹאמְרוּ: קוּמָה וְהוֹשִׁיעֵנוּ. וְאַיֵּה אֱלֹהֶיךָ אֲשֶׁר עָשִׂיתָ לָּךְ? יָקוּמוּ, אִם יוֹשִׁיעוּךָ בְּעֵת רָעָתֶךָ; כִּי מִסְפַּר עָרֶיךָ הָיוּ אֱלֹהֶיךָ, יְהוּדָה. (ירמיהו ב, כז-כח)</span>
ירמיהו, הלוהב והמיוסר מכל הנביאים, נתפס בעיני הדורות כנביא זעם. אך אין זה הוגן כלפיו. הוא היה גם נביא תקווה מן המעלה הראשונה. הוא האיש שאמר כי עם ישראל נצחי כמו השמש, הירח והכוכבים (ירמיהו לא, לד-לו). הוא האיש אשר בשעה שהבבלים הטילו מצור על ירושלים קנה חלקת שדה, כהצהרה מעשית של אמונה שהיהודים ישובו מהגלות – ״כִּי כֹה אָמַר ה׳ צְבָאוֹת אֱלֹהֵי יִשְׂרָאֵל: עוֹד יִקָּנוּ בָתִּים וְשָׂדוֹת וּכְרָמִים בָּאָרֶץ הַזֹּאת״ (ירמיהו לב, טו).
תקוות הגאולה וידיעת החורבן הקרב לא היו אצל ירמיהו יסודות סותרים: הן היו שני צדדיו של אותו מטבע. אלוהים שדן את עמו לגלות הוא אותו אלוהים שישיב את העם ממנה, משום שגם אם העם ישכחנו הוא לעולם לא ישכח את העם. ירמיהו אולי איבד את אמונתו בעמו, אך אמונתו באלוהיו לא אבדה ולו לרגע.
הנבואה חדלה מישראל אחרי חגי, זכריה ומלאכי, נביאי ראשית בית שני. אולם האמיתות הנבואיות נכונות גם לזמננו. רק מתוך נאמנות לאלוהים נשארים אנשים נאמנים זה לזה. רק מתוך פתיחוּת לכוח שלמעלה מהם מִתְעַלִּים אנשים על עצמם. רק מתוך הבנת כוחות העומק המעצבים את ההיסטוריה יכול עַם להתגבר על פגעי ההיסטוריה. זמן רב נדרש לעם ישראל המקראי ללמוד את האמיתות הללו – ואכן, זמן רב מאוד חלף עד ששב אל ארצו ואל זירת הפעולה של ההיסטוריה. אסור לנו לשכוח אותן שוב.
<h3>מסעי</h3>
<h4>המורכבות של זכויות האדם</h4>
<big><strong>המורכבות של זכויות האדם</strong></big><br>סיומו של ספר במדבר מוזר. לפני שבועיים, בפרשת פינחס, קראנו כיצד באו חמש בנות צלפחד למשה ובפיהן טענה המיוסדת על הצדק ועל זכויות האדם.<sup class="footnote-marker">1</sup><i class="footnote">השימוש בביטוי הזה כאן הוא כמובן אנכרוניסטי. רק במאה השבע־עשרה החלו לדבר על זכויות האדם. ובכל זאת, לא יהיה זה אבסורד לראות בטיעון של בנות צלפחד ״לָמָּה יִגָּרַע שֵׁם אָבִינוּ״ (במדבר כז, ד) טיעון של זכויות אדם.</i> אביהן מת ואין לו בנים. הירושה, הנַחֲלה במקרה זה, אמורה לעבור מאב לבן. אביהן ודאי היה זכאי לנחלתו, והנה הן יורשותיו היחידות. זכותן אפוא שנחלה זו תעבור לרשותן: ״לָמָּה יִגָּרַע שֵׁם אָבִינוּ מִתּוֹךְ מִשְׁפַּחְתּוֹ כִּי אֵין לוֹ בֵּן? תְּנָה לָּנוּ אֲחֻזָּה בְּתוֹךְ אֲחֵי אָבִינוּ״ (במדבר כז, ד).
משה לא קיבל עד כה הנחיות באשר למקרים כאלה, ולכן פנה ישירות אל ה׳. ה׳ פסק לטובת הנשים: ״כֵּן בְּנוֹת צְלָפְחָד דֹּבְרֹת. נָתֹן תִּתֵּן לָהֶם אֲחֻזַּת נַחֲלָה בְּתוֹךְ אֲחֵי אֲבִיהֶם וְהַעֲבַרְתָּ אֶת נַחֲלַת אֲבִיהֶן לָהֶן״ (כד, ז). בהזדמנות זו הוא נתן למשה הנחיות נוספות בדיני ירושה. ואז ממשיכה התורה ומספרת על עניינים אחרים.
והנה עכשיו, ממש בסוף החומש, מדווחת לנו התורה על אירוע שהוא המשכו הישיר של סיפור בנות צלפחד. מנהיגי שבט מנשה, שבטו של צלפחד, והשבט־האח אפרים, באו לפני משה ותלונה בפיהם. אם הקרקע תימסר לבנות צלפחד והן יינשאו לאנשים משבטים אחרים, תיפול האדמה בידיהם של השבטים הללו. כך ייקרעו לנצח נתחים מנחלת מנשה.
שוב הביא משה את הסוגיה אל ה׳, וה׳ נתן פתרון פשוט. לבנות צלפחד זכות על הקרקע, אך כך גם לשבט מנשה. לכן, אם רוצות הבנות לשמור על זכותן, הן חייבות להתחתן עם גברים מתוך השבט. כך יהיה אפשר לכבד את שתי הטענות. הבנות לא יאבדו את זכותן על הקרקע, אך יאבדו משהו מהחופש שלהן בבחירת שותף לחיים.
שתי הפרשיות קשורות קשר הדוק. מילים דומות משמשות בהן. השורש קר״ב פותח את שתיהן: בנות צלפחד קָרבו אל משה, אל הכוהנים ואל הנשיאים וכך גם ראשי משפחות שבט יוסף (כז, א; לו, א). שורש משותף נוסף הוא גר״ע: גם בנות צלפחד וגם ראשי המשפחות חוששים שחלקם ייגרע (כז, ד; לו, ג-ד). בשני המקרים עונה ה׳ באותו מטבע לשון: ״כֵּן בְּנוֹת צְלָפְחָד דֹּבְרֹת״ (כז, ז), ״כֵּן מַטֵּה בְנֵי יוֹסֵף דֹּבְרִים״ (לו, ה).<sup class="footnote-marker">2</sup><i class="footnote">ומי יודע, אולי זהו מקור ההשראה לבדיחה העממית הידועה על שני בעלי הדין שבאו לפני הרב והרצו טענותיהם, ולכל אחד מהם אמר הרב שהוא צודק; מששאלה אשת הרב איך ייתכן ששניהם צודקים, השיב לה ״גם את צודקת״.</i> מדוע אפוא מופיעות הפרשיות בנפרד, ושמונה פרקים חוצצים ביניהן? ומדוע משובץ חלקו השני של הסיפור בפרק החתימה של ספר במדבר, ונועל אותו בנימת אנטי־קליימקס שכזו? ושמא נועד הסיפור הזה, ונועד מיקומו, להעביר מסר חשוב גם לנו, בימינו?
ספר במדבר הוא ספרם של יחידים. הוא מתחיל במפקד, שמטרתו העיקרית איננה לומר מה היה מניין בני ישראל, אלא להדגיש שכל אדם חשוב בפני עצמו; רעיון זה מובע בביטוי המיוחד שהתורה נוקטת בציוויים על המפקדים בפרשת במדבר ובפרשת נשוא ובפרשת פינחס, ״נשיאת ראש״. המִפקד כמו מרים את ראשו של כל יחיד ויחיד. החומש גם מתמקד בפסיכולוגיה של יחידים. הוא מספר לנו על ייאושו של משה, על הביקורת שהייתה לאהרן ולמרים כלפיו, על המרגלים שחסַר להם האומץ להגיש דין וחשבון חיובי, ועל הממורמרים למיניהם בראשות קורח שערערו על מנהיגותו של משה. הוא מספר לנו על יהושע וכלב, על אלדד ומידד, על זמרי ופינחס, על בלק ובלעם ועל עוד אחרים. דגש זה על יחידים מגיע לשיאו בתפילתו של משה לה׳ שימנה לו ממשיך, ״יִפְקֹד ה׳ אֱלֹהֵי הָרוּחֹת לְכָל בָּשָׂר אִישׁ עַל הָעֵדָה״ (כז, טו); חז״ל ורש״י פירשו שהכוונה כאן למינוי מנהיג ״לכל בשר״, מנהיג שיתייחס לכל יחיד ביחידותו ובייחודיותו.
בהקשר הזה נמצאת בקשת בנות צלפחד. הן תבעו את זכותן כיחידוֹת. ובְדין תבעוה. כפי שציינו מפרשים רבים, בשנות הנדודים במדבר הנשים התנהגו למופת בעוד הגברים שירכו דרכם שוב ושוב. את הזהב לעגל הזהב נתנו הגברים, לא הנשים. המרגלים היו גברים. ידועים דברי בעל ה<b>כלי יקר</b> כי לוּ שלח משה למשימה נשים, הן היו חוזרות ובפיהן מסקנות חיוביות.<sup class="footnote-marker">3</sup><i class="footnote"><b>כלי יקר</b> (ר׳ שלמה אפרים מלונטשיץ, 1619-1550) לבמדבר יג, ב.</i> ה׳ הכיר בצדקת טענתן של בנות צלפחד – בזכויות שלהן כבני אדם יחידים.
אבל החברה בנויה לא רק מן היחידים הכלולים בה. כפי שמראה ספר שופטים, אינדיבידואליזם הוא שם נרדף לתוהו ובוהו: ״בַּיָּמִים הָהֵם אֵין מֶלֶךְ בְּיִשְׂרָאֵל, אִישׁ הַיָּשָׁר בְּעֵינָיו יַעֲשֶׂה״ (שופטים כא, כה). זה הטעם להדגשה הרבה הניתנת בספר במדבר, לכל אורכו, לתפקידם המרכזי של השבטים כעיקרון המארגן של חיי ישראל. בני ישראל נמנו שבט־שבט. התורה מתארת את סדר החניה המדויק של השבטים סביב המשכן, ואת מיקומם היחסי בעת מסע. בפרשת נשוא מפרטת התורה באריכות בלתי אופיינית את קרבנות שנים־עשר השבטים בחנוכת המשכן – אף כי תריסר הרשימות זהות לחלוטין. השבטיות איננה עובדה נסיבתית מקרית. היא יסוד המבנה של החברה הישראלית הקדומה. כמו ארצות הברית של אמריקה, שביסודה היא פדרציה של מדינות (במקור שלוש־עשרה מדינות, וכיום חמישים), כך הייתה גם ישראל הקדומה, עד למינוי המלך, פדרציה של שבטים.
שבטיות, במתכונת זו או אחרת, חיונית לקיומה של חברה חופשית.<sup class="footnote-marker">4</sup><i class="footnote">ראו על כך בספר Sebastian Junger, <i>Tribe: On Homecoming and Belonging</i>, London: Fourth Estate, 2016.</i> החברה היהודית בישראל המודרנית בנויה על פסיפס של עדות, מכל קצווי תבל, ועל קשת מגוונת של סגנונות דתיים ושל זהויות יהודיות. כל אחד מאיתנו משתייך בעת ובעונה אחת לכמה מעגלי זהות, הנוגעים לרקע משפחתי, למקצוע, למקום מגורים, לקהילה ועוד. אלה הם ״מבנים מתַווכים״, הגדולים מן היחיד אך קטנים מן המדינה – ובהם אנחנו מפתחים את מגעינו החברתיים הישירים ואת זהויותינו המורכבות. כאלה הם מעגלי המשפחה והחברים, השכנים והעמיתים לעבודה. יחד הם יוצרים את מה שמכונה החברה האזרחית. חברה אזרחית חזקה היא תנאי לחופש.<sup class="footnote-marker">5</sup><i class="footnote">אדמונד בֶּרְק ואלקסיס דה־טוקוויל הם מפתחיו הקלסיים והמשכנעים של טיעון זה.</i>
משום כך, החברה חייבת לתת מקום לא רק לזכויות הפרט, אלא גם לזהויות קבוצתיות. הדוגמה הקלסית לחברה שנמנעה מלעשות כן היא צרפת המהפכנית. במהלך דיון באספה המהפכנית של צרפת, ב־1789, השמיע הרוזן מקלרמון־טוֹנר את מימרתו המפורסמת ״יש לשלול מהיהודים כל דבר בתורת אומה, ולתת להם כל דבר בתורת יחידים״. עוד אמר באותו נאום כי אם היהודים מתעקשים להגדיר את עצמם כאומה, כלומר כתת־קבוצה נבדלת בתוך הרפובליקה, ״עליהם לומר זאת, ואז יש לגרש אותם״.<sup class="footnote-marker">6</sup><i class="footnote">יעקב כ״ץ, <b>שנאת ישראל: משנאת הדת לשלילת הגזע</b>, תל אביב: עם עובד, 1979, עמ׳ 97.</i>
לכאורה, הֶסדר הוגן וסביר. במדינת הלאום החילונית החדשה הוצעו ליהודים זכויות אזרח. אך למעשה הכול נלקח מהם, שכן פירוש הדבר היה שהם נדרשים לוותר על זהותם היהודית במרחב הציבורי. התפיסה האזרחית המהפכנית שללה את קיומה של חוליית ביניים כלשהי, בדמות זהות דתית או אתנית, בין היחיד לבין המדינה. לא מקרה הוא שכעבור מאה שנה הייתה צרפת ממרכזי האנטישמיות האירופית, בהסלמה מסחררת שתחילתה ברב המכר הנתעב של אדואר דרימוֹן <b>צרפת היהודית</b> ב־1886 ושיאה כעבור פחות מעשור בפרשת דרייפוס. למשמע שאגות ההמון הפריזאי ״מוות ליהודים״ הבין תיאודור הרצל שלמרות כל ההצהרות היהודים עדיין לא התקבלו באמת כאזרחים באירופה. היהודים גילו שאירופה המערבית שהתיימרה לבטל את השבטים רואה בהם שבט.
חוקר קופי האדם פראנס דה־ואל, שאת מחקריו על קופי הבונובו הזכרנו בדרשתנו לפרשת קורח ״היררכיה ופוליטיקה: הסיפור שאינו נגמר״, מבטא זאת יפה. כמעט כל תרבות המערב המודרנית, הוא אומר, נבנתה על גבי רעיון היחיד הבוחר והאוטונומי. אבל אנו איננו כאלה. יש לנו זיקות חזקות למשפחה, לחברים, לשכנים, לבעלי ברית, לבני דתנו ולאחינו למוצא. והוא ממשיך:
<span class="poetry indentAll">מוסריות העוסקת אך ורק בזכויות הפרט נוטה להתעלם מהַקשרים, מהצרכים ומהתלות ההדדית שאפיינו את קיומנו מימי בראשית. רק מוסריות קרה מציבה את קביעת המרחב האישי של בני אדם בראש מעייניה, ודוחקת כל אדם לפינה קטנה משלו ביקום. זוהי חידה, כיצד צמח הדיוקן המעוות הזה של החברה במוחותיהם של הוגי דעות בעלי שם.<sup class="footnote-marker">7</sup><i class="footnote">פראנס דה ואל, <b>טובים מטבעם</b>, עברית: תמר רון, חיפה: הוצאת אוניברסיטת חיפה, 1998, עמ׳ 150.</i></span>
וזה בדיוק מה שאומרת לנו התורה בפצלה את סיפור בנות צלפחד לשני חלקים מקבילים ונפרדים. החלק הראשון, שבפרשת פינחס, עניינו זכויות הפרט: במקרה זה, זכותן של בנות צלפחד לָרֶשת את נחלת אביהן. החלק השני, בפרשת מסעי, עניינו זכויות קבוצתיות: במקרה זה, זכותו של שבט מנשה על נחלתו. התורה מאשרת את שתי הזכויות הללו, מפני ששתיהן נחוצות בחברה חופשית.
רבות מן הבעיות הסבוכות ביותר למראית עין בעולם היהודי כיום צצו מפני שהיהודים, בעיקר במערב, רגילים לתרבות שזכויות הפרט גוברות בה על כל ערך אחר. תרבות זו מקדשת את החופש שלנו לבחור אורח חיים, לבחור פולחן דתי, לבחור זהות. אבל תרבות המתבססת רק על זכויות הפרט מערערת את מסגרות ההשתייכות שלו: המשפחה, הקהילה, המסורת, הנאמנות, והקודים המשותפים של יראת הכבוד והאיפוק.
היהדות מוקירה מאוד את ערכו של היחיד, אך מעריכה לא פחות גם את המוסדות המשמרים את זהויותינו הקבוצתיות. יש לנו זכויות כיחידים, אך זהויות יש לנו רק כבני שבטים. כיבודן של הזכויות משני הסוגים הוא משימה עדינה, קשה וחיונית. סופו של ספר במדבר מראה לנו איך למלא אותה.
<h4>גמול ונקם</h4>
<big><strong>גמול ונקם</strong></big><br>סמוך לחתימת חומש במדבר מופיע דין ערי המקלט: שלוש ערים מעבר לירדן מזרחה, ועוד שלוש שיתווספו בגדתו המערבית לאחר שבני ישראל ישתלטו עליה. מי שהרג נפש יכול לברוח לעיר מקלט ולקבל הגנה עד שמקרהו יידון בבית דין. אם יימצֵא אשֵם ברצח, דינו מיתה. אבל אם יימצא שהרג בשוגג – בתאונה, או בהיסח הדעת, בלי זדון ובלי מחשבה תחילה – דינו יהיה להישאר בעיר המקלט ״עַד מוֹת הַכֹּהֵן הַגָּדֹל״ (במדבר לה, כה). שם יהיה מוגן מפני נקמתם של גואלי הדם – בדרך כלל קרובים מדרגה ראשונה של ההרוג.
ההלכה רואה בחומרה כל הריגה של נפש. אבל יש הבדל יסודי בין רצח בזדון לבין הריגה בשוגג. להרוג, מתוך כוונת נקם, אדם שלא רָצַח אלא הָרַג בשוגג, איננו מעשה של צדק אלא הכפלה של שפיכות הדמים. זה מעשה שיש למונעו. מכאן הצורך במקלט בטוח שיגן על אנשים הנתונים בסיכון.
מניעתה של אלימות בלתי מוצדקת היא ערך יסוד בתורה. הברית שכרת אלוהים עם נוח ועם האנושות אחרי המבול מגדירה את הרצח כפשע האולטימטיבי: ״שֹׁפֵךְ דַּם הָאָדָם – בָּאָדָם דָּמוֹ יִשָּׁפֵךְ. כִּי בְּצֶלֶם אֱלֹהִים עָשָׂה אֶת הָאָדָם״ (בראשית ט, ו). הדם השפוך זועק לשמים וליושב בהם. אלוהים אמר לקין אחרי שרצח את הבל, ״קוֹל דְּמֵי אָחִיךָ צֹעֲקִים אֵלַי מִן הָאֲדָמָה״ (בראשית ד, י).
עתה, בשלהי החומש הרביעי, מהדהד שוב הקול ההוא מתחילת החומש הראשון: ״וְלֹא תַחֲנִיפוּ אֶת הָאָרֶץ אֲשֶׁר אַתֶּם בָּהּ, כִּי הַדָּם הוּא יַחֲנִיף אֶת הָאָרֶץ, וְלָאָרֶץ לֹא יְכֻפַּר לַדָּם אֲשֶׁר שֻׁפַּךְ בָּהּ כִּי אִם בְּדַם שֹׁפְכוֹ״ (במדבר לה, לג). השורש חנ״ף אינו מופיע בשום מקום אחר בתורה, והוראתו פה היא לזהם, לטמא, ללכלך, לחלֵל. עולם שרֶצח איננו נענה בו בעונש הוא עולם שיש בו דופי מהותי. חיי האדם קדושים. אפילו שפיכות דמים מוצדקת, כגון במלחמה, יוצרת טומאה. כוהן ששפך דמים אינו יכול עוד לברך את העם.<sup class="footnote-marker">1</sup><i class="footnote">ברכות לב ע״ב; רמב״ם, <b>משנה תורה</b>, הלכות תפילה טו, ג.</i> ה׳ אסר על דוד לבנות את המקדש ״כִּי דָּמִים רַבִּים שָׁפַכְתָּ אַרְצָה לְפָנָי״ (דברי הימים א׳ כב, ח). המוות מטמא.
זהו שורשו של רעיון הנקם. ואף כי התורה פוסלת את הנקמה, לבד ממקרים שה׳ מצווה בהם במפורש לנקום,<sup class="footnote-marker">2</sup><i class="footnote">רק ה׳, נותן החיים, יכול לצוות עלינו ליטול חיים. ציוויים כאלה מבוססים תדיר על עובדות הידועות לו ולא לנו.</i> שמץ מן הרעיון הזה מבצבץ במושג ״גואל הדם״. גאולת דם איננה בדיוק נקמת דם. גואל, בכלל, הוא אדם המתקן איזון שהופר בעולם, המציל מישהו או משהו ומחזירם אל מקומם הצודק. בועז, למשל, גאל נחלה שהשתייכה לנעמי.<sup class="footnote-marker">3</sup><i class="footnote">ראו רות, פרקים ג-ד.</i> גואל הוא גם מי שמחזיר את החופש לקרוב משפחתו שנאלץ להימכר לעבדות.<sup class="footnote-marker">4</sup><i class="footnote">ראו ויקרא כה. השורש גא״ל מופיע בפרק זה, העוסק בגאולת נחלות, 19 פעמים.</i> ה׳ גואל את עמו מעבדות במצרים. גואל דם הוא מי שמוודא שרצח לא יישאר בלי עונש.
אלא שכאמור, לא כל הרג הוא רצח. יש הרג בשגגה, והמבצע אותו גולה לעיר מקלט. וברעיון עיר המקלט יש עמימות מסוימת: האם עיר המקלט היא ביסודה <b>אמצעי הגנה</b> על הרוצח בשגגה, או שמא היא <b>צורת ענישה</b> – אמנם לא עונש המוות המושת על רוצח במזיד, אך בכל זאת עונש? בדרך כלל, במקרא, גלות היא צורת ענישה. אדם וחווה גלו מגן עדן אחרי החטא. על קין נגזר, לאחר שהרג את הבל, להיות ״נָע וָנָד בָּאָרֶץ״. בתפילה אנו אומרים ״ומפני חטאינו גלינו מארצנו״.
האמת היא ששני היסודות הללו משמשים יחדיו. מצד אחד, התורה אומרת ״וְהִצִּילוּ הָעֵדָה אֶת הָרֹצֵחַ מִיַּד גֹּאֵל הַדָּם, וְהֵשִׁיבוּ אֹתוֹ הָעֵדָה אֶל עִיר מִקְלָטוֹ אֲשֶׁר נָס שָׁמָּה״ (במדבר לה, כה). כאן מודגש היסוד ההגנתי, הצלתו של ההורג. אולם מנגד אומרת התורה מיד: ״וְאִם יָצֹא יֵצֵא הָרֹצֵחַ אֶת גְּבוּל עִיר מִקְלָטוֹ אֲשֶׁר יָנוּס שָׁמָּה, וּמָצָא אֹתוֹ גֹּאֵל הַדָּם מִחוּץ לִגְבוּל עִיר מִקְלָטוֹ וְרָצַח גֹּאֵל הַדָּם אֶת הָרֹצֵחַ – אֵין לוֹ דָּם״ (שם, כה-כו), כלומר גואל הדם שרצח את הרוצח מחוץ לעיר המקלט לא ייאשם ברצח. כאן מוצג יסוד האשמה של הגולה לעיר המקלט; שאם לא כן, מדוע גואל הדם אינו נחשב לרוצח?<sup class="footnote-marker">5</sup><i class="footnote">ראו אמנון בזק, ״ערי מקלט וערי מנוסה״, בתוך עזרא ביק ויונתן פיינטוך (עורכים), <b>תורת עציון: דברים</b>, ירושלים: מגיד, 2015, עמ׳ 209-216.</i>
הבדלי הדגשים ניכרים בהבדלים שבין ההסבר המופיע בתלמוד לכך שהרוצח בשגגה נשאר בעיר המקלט עד מות הכוהן הגדול, לבין ההסבר שנותן לדין זה הרמב״ם. לפי התלמוד, הכוהנים הגדולים ״היה להן לבקש רחמים על דורָן ולא בִּקשו״.<sup class="footnote-marker">6</sup><i class="footnote">מכות יא ע״א.</i> הכוהן צריך להתפלל שלא יקרו בימיו תאונות קטלניות. ההנחה היא שאם הכוהן היה מתפלל ביתר כוונה, ה׳ לא היה מאפשר לַהֶרג בשגגה הזה לקרות. בין שעל ההורג מוטלת אשמה מוסרית ובין שלא, דבר רע קרה ונדרשת כפרה – והכפרה תושג בחלקה באמצעות עיר המקלט, ובחלקה האחר באמצעות מות הכוהן הגדול. הכוהן הגדול כיפר על העם בכללותו – ועל כן מותו, בהגיע יומו, כיפר על מקרי המוות בשגגה שהיו בימיו.
הרמב״ם, לעומת זאת, נותן בספרו <b>מורה הנבוכים</b> הסבר אחר לגמרי. לדעתו, תפקידה המרכזי של עיר המקלט איננו כפרה אלא הגנה. אדם גולה לעיר מקלט כדי להניח לסערת הנפש של גואל הדם לשכוך. הוא נשאר שם עד מות הכוהן הגדול משום שמותו מחולל אווירה ציבורית של אבל, המפוגגת את תאוות הנקם – ״כי טבע הוא באדם שכל מי שפגע בו אסון, כאשר פוגע בזולתו אסון דומה או חמור יותר הוא מוצא בזאת נחמה על פגעו. ובין האסונות של מות בני אדם אין אצלנו חמור יותר ממותו של כהן גדול״.<sup class="footnote-marker">7</sup><i class="footnote"><b>מורה הנבוכים</b>, ג, מ.</i>
תאוות הנקם היא תופעה בסיסית. היא קיימת בכל חברה. היא גורמת למעגלי דמים – משפחת מונטגיו נגד משפחת קפיולט ב<b>רומיאו ויוליה</b>, משפחת קורליאונה נגד משפחת טטאליה ב<b>הסנדק</b> – שאין להם סוף טבעי. מלחמות בין שבטים הרסו לעתים חברות שלמות.<sup class="footnote-marker">8</sup><i class="footnote">ראו רנא ז׳יראר, <b>האלימות והקדושה</b>, עברית: יותם ראובני, תל אביב: נמרוד, תשס״ט.</i>
התורה, שהבינה כי תאוות הנקם היא מטבע האדם, מבייתת אותה באמצעות תרגומה לכדי מהות אחרת לגמרי. היא מכירה בכאבה של משפחת הקרבן, בתחושת האבדן שלה ובחרונה המוסרי. זו משמעות הביטוי גואל הדם: הדמות המייצגת את יצר הנקם. התורה ניתנה לבני אדם, על כל קשת היצרים שלהם; לא למלאכי עליון. היא מעמידה קוד התנהגות ריאליסטי, לא אוטופי. אולם היא תוחבת רכיב חיוני אחד בין ההורג לבין משפחת ההרוג: את עקרון הצדק. אסור שיהיה מעשה ישיר של נקמה. ההורג חייב להיות מוגן עד שיובא למשפט. אם יימצא אשם, ישלם את המחיר. אם יימצא חף מפשע, יזכה למפלט. <b>פעולה זו הופכת את הנקמה לגמול</b>. היא משנה את כל התמונה.
רבים מתקשים להבחין בין גמול לנקמה, אך אלה הם מושגים שונים בתכלית. נקמה היא מערכת יחסים של אני־אתה. אתה הרגת את בן משפחתי, אז אני אהרוג אותך. הנקמה היא אישית במהותה. הגמול, לעומת זאת, הוא <b>אימפרסונלי</b>, על־אישי. לא מונטגיו נגד קפיולט, אלא שני הצדדים תחת שלטון החוק הבלתי משוחד. ההגדרה הטובה ביותר לחברה שהתורה שואפת ליצור היא <b>נומוקרטיה</b>: שלטונם של החוקים, לא של בני אדם.
<b>הגמול הוא דחייתו העקרונית של הנקם</b>. הוא אומר שאיננו חופשיים ליטול את החוק לידינו. אל לו לַיֵּצֶר לכופף את ההליך המשפטי התקין, כי אם כך יעשה נימצא על דרך המלך אל האנרכיה ואל שפיכות הדמים. החוטא צריך לבוא על עונשו, אבל רק לאחר שנמצא בהליך הוגן כי הוא אכן חטא, ובתנאי שהדבר נעשה בשמה של החברה כולה ולא בשמו של הקרבן בלבד. עיקרון זה הוא שהדריך את צייד הנאצים שמעון ויזנטל במאמציו להביא את הפושעים הללו למשפט. לביוגרפיה שלו נתן את הכותרת <b>משפט ולא נקם</b>. ערי המקלט היו חלק מתהליך שהכפיף את הנקם למשפט והחליף את הנקם בגמול.
אבל אין זו רק היסטוריה עתיקה. כזכור, מיד לאחר נפילת חומת ברלין וקץ המלחמה הקרה ב־1989 התלקחה מלחמה אתנית אכזרית ביוגוסלביה לשעבר, תחילה בבוסניה ואחר כך בקוסובו. כיום משתוללות מלחמות אתניות ועדתיות בעיראק, בסוריה ובארצות נוספות. בספרו <b>כבודו של הלוחם</b> מסביר מייקל איגנטייף כיצד הייתה ההידרדרות לתוהו ובוהו באזורים הללו מהירה כל כך:
<span class="poetry indentAll">המכשול המוסרי העיקרי העומד בדרכה של ההתפייסות הוא תשוקת הנקם... האלימות שהיא יוצרת היא צורה טקסית של חלוקת כבוד למתי הקהילה – ובזאת נעוצה הלגיטימיות שלה. על כן כה קשה ההתפייסות: עליה להתחרות במוסר החלופי רב העוצמה של האלימות. הטרור הפוליטי עיקש משום שהוא פרקטיקה אתית. הוא פולחן מתים, ביטוי נורא ומוחלט של כבוד.<sup class="footnote-marker">9</sup><i class="footnote">Michael Ignatieff, <i>The Warrior</i>׳<i>s Honor: Ethnic War and the Modern Conscience</i>, New York: Henry Holt, 1997, p. 188.</i> </span>
ההתעלמות מקיומה של תאוות הנקם היא שטות נמהרת. התאווה הזו מקננת באדם, נרצה או לא נרצה. אך כאשר מניחים לתאווה זו למשול בלא מצרים, היא מדרדרת חברוֹת למרחץ דמים שאין לו סוף. החלופה היחידה לכך היא תיעול רגש הנקם בעזרתם של החוק, המשפט ההוגן, ומסקנתם המעשית – הענשה או מפלט. כך יכול הגמול לתפוס את מקומה של הנקמה, ומעגלי הצדק – את מקומו של מעגל האימה.
<h4>משה, ישעיהו, ירמיהו</h4>
<big><strong>משה, ישעיהו, ירמיהו</strong></big><br>פרשת מסעי נקראת תמיד בימי בין המצרים. עם ישראל מעלה בימים אלה את זכר שתי תבוסותיו הלאומיות הגדולות. בית המקדש היה סמלו של עם ישראל – וחורבן בית המקדש מסמל אפוא את חורבן העם. חורבנות שני בתי המקדש, במאה השישית לפני הספירה ובמאה הראשונה לספירה, אירעו בעטייה של מנהיגות עלובה.
זרעי החורבן של הבית הראשון נטמנו שנים לא רבות אחרי הקמתו, בהחלטה הרת אסון של המלך רחבעם בן שלמה. שלהי שנות מלכותו של שלמה עוררו תסיסה בקרב נתיניו. מנגנון המס של פרעה העמיס עליהם, בייחוד בשנות בניין המקדש, נטל כבד משאת. משמֵת שלמה באו אל בנו ויורשו רחבעם וביקשוהו להפחית מן הנטל. יועציו הוותיקים של שלמה הציעו לבנו להיענות לבקשה. העצה שנתנו לו היא מן היפות שניתנו אי־פעם למנהיג: אם תשרת את העם, העם ישרת אותך (מלכים א׳ יב, ז). רחבעם לא שעה לעצה. הממלכה התפלגה לשתי ממלכות חלשות, שנפילתן הייתה רק שאלה של זמן. כדברי אברהם לינקולן, ״בית שהתפלג נגד עצמו לא יעמוד לאורך ימים״.
חורבן בית שני בימי הרומאים נבע מקריסה מוחלטת של המנהיגות ביהודה. בית חשמונאי שניצח את ההלניזם בשדה הקרב, נכנע לו בהדרגה בזירה התרבותית ובזירה המדינית. הכהונה הייתה נתונה לפוליטיזציה ולהשחתת המידות. הרמב״ם כתב באיגרת לחכמי מרסיי כי בית שני חרב משום שהיהודים לא למדו את חוכמת המלחמה. בתלמוד נאמר שהבית חרב בגלל שנאת חינם. יוסף בן מתתיהו תולה את החורבן במלחמה הפנימית בין סיעות הקנאים שהגנו על ירושלים. כל ההסברים הללו נכונים, וכולם חלק מתופעה אחת: כשאין מנהיגות אפקטיבית מתחוללת פלגנות. יש סכסוך פנימי, האנרגיה מתבזבזת, ואין אסטרטגיה לכידה. התבוסה בלתי נמנעת.
בעיני היהדות, מנהיגות איננה מותרות. היא כורח. עמֵנו עם קטן ופגיע מאוד. כשיש לנו השראה מנהיגותית, אנו עולים לגדולה. באין השראה אנו צונחים לתהום.
לשלושת השבועות של ימי בין המצרים יש, ככל שהדבר יישמע מוזר, מסר מעודד. הוא טמון בעובדה שעם ישראל שרד מן החורבנות שפקדו אותו – ולא רק שהוא שרד, הוא אף התאושש והתחזק. עם ישראל נעשה אומה של שורדים, במובן החיובי ביותר של המילה. מי נתן ליהודים את העוז ואת התעוזה להיות כאלה?
התשובה היא: שלושה מנהיגים ששמותיהם קשורים לבלי הַתר בשלושת השבועות. אלה הם משה, שהמסר שלו לדורות הבאים בתחילת ספר דברים נקרא תמיד בשבת שלפני תשעה באב; ישעיהו, שמפטירים בחזונו באותה שבת והוא הנותן לה את שמה ״שבת חזון״; וירמיהו, הנביא שחזה את החורבן, ושמפטירים בנבואותיו בשתי השבתות האחרות שבשלושת השבועות.
מה עשה את שלושת האישים הללו למנהיגים גדולים? שלושתם היו ביקורתיים כלפי בני זמנם – אבל כאלה הם רוב האנשים. אין צורך בכישרון מיוחד כדי להיות ביקורתי. שלושתם חזו חורבן – אבל ירמיהו עצמו הצביע על כך שנבואת זעם היא אופציה נטולת סיכון. אם יקרו דברים רעים, זו תהיה הוכחה לצדקתך; ואם לא – תמיד תוכל לומר שאלוהים החליט לרחם עלינו וחזר בו מכוונתו.<sup class="footnote-marker">1</sup><i class="footnote">ראו ירמיהו כח; רמב״ם, <b>משנה תורה</b>, הלכות יסודי התורה י, ד.</i>
מה אפוא ייחד את משה, ישעיהו וירמיהו? מה הפך אותם למנהיגים גדולים? ובפרט, מה הפך אותם למנהיגים דווקא בימים קשים, ומתוך כך למנהיגים לכל עת? התשובה שוב עומדת בסימן שלוש, שכן לדעתי שלושת המנהיגים שאנו מעלים על נס בשלושת השבועות התייחדו בשלושה דברים.
הראשון הוא ששלושתם היו נביאי תקווה. אפילו ברגעים הקודרים ביותר הם הצליחו לראות מבעד לחשרת הסופה את השמים התכולים שמעבר לה. הם לא היו אופטימיסטים, אך הייתה להם תקווה.<sup class="footnote-marker">2</sup><i class="footnote">על ההבחנה בין אופטימיזם לתקווה ראו את הדרשה ״ביטחון בהצלחה״ לפרשת שלח.</i> כדי להיות אופטימיסט לא צריך אומץ. אך כדי להיות נביא של תקווה דרושים אומץ, חוכמה, הבנה עמוקה של ההיסטוריה, הכרה בָּאֶפשרי ולא רק בַּסביר, וכושר ביטוי. כל אלה היו למשה, לישעיהו ולירמיהו. הנה זה בפי משה:
<span class="poetry indentAll">וְהָיָה כִי יָבֹאוּ עָלֶיךָ כָּל הַדְּבָרִים הָאֵלֶּה, הַבְּרָכָה וְהַקְּלָלָה אֲשֶׁר נָתַתִּי לְפָנֶיךָ, וַהֲשֵׁבֹתָ אֶל לְבָבֶךָ בְּכָל הַגּוֹיִם אֲשֶׁר הִדִּיחֲךָ ה׳ אֱלֹהֶיךָ שָׁמָּה. וְשַׁבְתָּ עַד ה׳ אֱלֹהֶיךָ וְשָׁמַעְתָּ בְקֹלוֹ כְּכֹל אֲשֶׁר אָנֹכִי מְצַוְּךָ הַיּוֹם, אַתָּה וּבָנֶיךָ בְּכָל לְבָבְךָ וּבְכָל נַפְשֶׁךָ. וְשָׁב ה׳ אֱלֹהֶיךָ אֶת שְׁבוּתְךָ וְרִחֲמֶךָ וְשָׁב וְקִבֶּצְךָ מִכָּל הָעַמִּים אֲשֶׁר הֱפִיצְךָ ה׳ אֱלֹהֶיךָ שָׁמָּה. אִם יִהְיֶה נִדַּחֲךָ בִּקְצֵה הַשָּׁמָיִם – מִשָּׁם יְקַבֶּצְךָ ה׳ אֱלֹהֶיךָ וּמִשָּׁם יִקָּחֶךָ . (דברים ל, א-ד)</span>
והנה בנבואת ישעיהו:
<span class="poetry indentAll">וְאָשִׁיבָה שֹׁפְטַיִךְ כְּבָרִאשֹׁנָה וְיֹעֲצַיִךְ כְּבַתְּחִלָּה. אַחֲרֵי כֵן יִקָּרֵא לָךְ עִיר הַצֶּדֶק, קִרְיָה נֶאֱמָנָה. (ישעיהו א, כו)</span>
ואצל ירמיהו:
<span class="poetry indentAll">כֹּה אָמַר ה׳: מִנְעִי קוֹלֵךְ מִבֶּכִי וְעֵינַיִךְ מִדִּמְעָה, כִּי יֵשׁ שָׂכָר לִפְעֻלָּתֵךְ, נְאֻם ה׳, וְשָׁבוּ מֵאֶרֶץ אוֹיֵב. וְיֵשׁ תִּקְוָה לְאַחֲרִיתֵךְ, נְאֻם ה׳, וְשָׁבוּ בָנִים לִגְבוּלָם. (ירמיהו לא, טו-טז)</span>
המיוחד בכל שלוש נבואות התקווה הללו הוא שהן נאמרו בידיעה שדברים רעים עתידים לקרות לעם ישראל. אין זו תקווה קלילה הנישאת לה על כנף רננים נעלסה; זו תקווה עיקשת הבוקעת מגיא צלמוות.
המאפיין השני המייחד את משה, ישעיהו וירמיהו הוא שדברי הביקורת שלהם נאמרו מתוך אהבה. ישעיהו אמר, בשמו של הקב״ה, מילים שהן אולי המלבבות ביותר שנאמרו לעם ישראל בזמן מן הזמנים: ״כִּי הֶהָרִים יָמוּשׁוּ וְהַגְּבָעוֹת תְּמוּטֶנָה – וְחַסְדִּי מֵאִתֵּךְ לֹא יָמוּשׁ וּבְרִית שְׁלוֹמִי לֹא תָמוּט, אָמַר מְרַחֲמֵךְ ה׳״ (ישעיהו נד, י). ירמיהו, בתוך שטף דברי התוכחה הקשים שלו, התנבא במילות אהבה מופלאות שהיו למטבעות לשון: ״כֹּה אָמַר ה׳: זָכַרְתִּי לָךְ חֶסֶד נְעוּרַיִךְ, אַהֲבַת כְּלוּלֹתָיִךְ, לֶכְתֵּךְ אַחֲרַי בַּמִּדְבָּר בְּאֶרֶץ לֹא זְרוּעָה״ (ירמיהו ב, ב).
ומשה – אהבתו לעמו מהדהדת מכל התפילות שנשא למענו, ויותר מכולן תחנוניו לה׳ לאחר חטא העגל. הוא היה מוכן אז למסור את נפשו כדי שה׳ יסלח לעם: ״וְעַתָּה אִם תִּשָּׂא חַטָּאתָם – וְאִם אַיִן, מְחֵנִי נָא מִסִּפְרְךָ אֲשֶׁר כָּתָבְתָּ״ (שמות לב, לב). קל להיות ביקורתי, אבל המבקרים המשפיעים הם רק אלה האוהבים באמת ובתמים את מושא ביקורתם ומשכילים להראות לו את אהבתם זו.
והמאפיין השלישי והאחרון: משה, ישעיהו וירמיהו היו שלושת הנביאים שדיברו יותר מכל הנביאים האחרים על תפקידו של עם ישראל בקֶרב האנושות. משה אמר שיש לשמור את המצוות והחוקים שבתורת ה׳ ״כִּי הִוא <b>חָכְמַתְכֶם וּבִינַתְכֶם לְעֵינֵי הָעַמִּים</b>״ (דברים ד, ו). בפי ישעיהו שָׂם ה׳ הצהרות, כגון ״וְאַתֶּם עֵדַי, נְאֻם ה׳, וַאֲנִי אֵל״ (ישעיהו מג, יב), או ״אֲנִי ה׳ קְרָאתִיךָ בְצֶדֶק וְאַחְזֵק בְּיָדֶךָ וְאֶצָּרְךָ וְאֶתֶּנְךָ לִבְרִית עָם, <b>לְאוֹר גּוֹיִם</b>. לִפְקֹחַ עֵינַיִם עִוְרוֹת, לְהוֹצִיא מִמַּסְגֵּר אַסִּיר, מִבֵּית כֶּלֶא יֹשְׁבֵי חֹשֶׁךְ״ (מב, ו-ז). ירמיהו היה המנהיג שהגדיר לדורו ולדורות הבאים את תפקיד היהודים בתפוצות: ״וְדִרְשׁוּ אֶת שְׁלוֹם הָעִיר אֲשֶׁר הִגְלֵיתִי אֶתְכֶם שָׁמָּה וְהִתְפַּלְלוּ בַעֲדָהּ אֶל ה׳, כִּי בִשְׁלוֹמָהּ יִהְיֶה לָכֶם שָׁלוֹם״ (ירמיהו כט, ז) – ההכרזה הראשונה בהיסטוריה על מהותו של מיעוט יצירתי.
מדוע נקודת המבט האוניברסלית כה חשובה פה? מפני שמנהיגים הדואגים רק לעמם הם שוביניסטים. לא אומץ אמתי הם נוסכים בעמם, כי אם רברבנות, ציפיות שווא ורגש אגוצנטרי.
ה׳ נתן למשה הצעיר הזדמנות להראות שלא רק למען בני עמו הוא מוכן להיחלץ – ומשה נענה לאתגר, והושיע את בנות יתרו מתגרת ידם של הרועים (שמות ב, יז). ירמיהו נתקדש בידי ה׳ להיות ״נָבִיא לַגּוֹיִם״, לא רק ליהודים (ירמיהו א, ה). ישעיהו הפליא לבטא בנבואותיו אכפתיוּת לגורלן של אומות כמצרים ואשור, אויבותיה של ממלכת יהודה, שלבו היה כמובן נתון לה (ישעיהו יט, יט-כה).
גדולתם של מנהיגים גדולים אינה רק בדאגתם לעמם שלהם; הרי כולנו, למעט אלה מאיתנו הנגועים בשנאה עצמית, עושים זאת. גדולתם המיוחדת היא בדאגתם לאנושות. רגישותם האוניברסלית היא המאצילה על מסירותם לעמם שלהם הוד ועוצמה מוסרית.
להיות סוכן של תקווה, לאהוב את העם שאתה מנהיג, ולהרחיב את אופקי האכפתיות כך שיקיפו את האנושות כולה – זהו סוג המנהיגות המקנה את היכולת להתאושש ממשבר ולהמשיך הלאה. הוא אשר עשה את משה, את ישעיהו ואת ירמיהו לשלושה מן המנהיגים הדגולים בכל הזמנים.
<h3>דברים</h3>
<h4>חומש הברית</h4>
<big><strong>חומש הברית</strong></big><br>ספר דברים נראה כתערובת של היסטוריה, מצוות, זיכרונות ותחזיות. האם יש פשר למבנה שלו? יתרה מכך, חז״ל ראו את ספר דברים, דווקא אותו, כספר מוּבנֶה. בשאר חומשי התורה, יש מחכמינו שדרשו סמיכות פרשיות, כלומר סברו שיש מה ללמוד מעצם מיקומו של עניין מסוים בתורה מיד לאחר עניין אחר – ויש שלא צידדו בכך, משום ש״אין מוקדם ומאוחר בתורה״. אולם על ספר דברים מסכימים כולם שיש בו מבנה וסדר מדויקים.<sup class="footnote-marker">1</sup><i class="footnote">ברכות כא ע״ב.</i> מהו הסדר הזה?
ועוד שאלה. חז״ל קראו לספר דברים ״משנֶה תורה״. מכך נגזר גם שמו הלועזי של הספר, דאוטרונומי, שמשמעו בלטינית ״תורה שנייה״. באיזה מובן ספר דברים הוא משנה תורה? חלק מהמצוות האמורות בו מופיעות בחומשים הקודמים, וחלק לא. בין שנאמר ש״משנה תורה״ משמעו ספר החוזר על המצוות שמשה קיבל בסיני ובאוהל מועד, ובין שנאמר שמשמעות הביטוי הזה היא תוספת לתורה, יבואו כתובים אלה או אחרים מתוכו ויקלקלו את התזה. מהי אפוא משמעותו הנכונה של הביטוי משנה תורה?
ושלישית, מהו בכלל מקומו של הספר הזה בתורה? נמצאים בו הנאומים שמשה נשא בחודש האחרון של חייו לפני בני דור המדבר העומדים לחצות את הירדן ולהיכנס לארץ. מדוע צריכים נאומים אלה להיכלל בתורה עצמה? אם התורה היא ספר היסטוריה, היה ראוי להמשיך ישירות מסוף ספר במדבר, שבו עומדים בני ישראל בשערי הארץ, אל ספר יהושע, הממשיך מאותה נקודה. אם התורה היא בעיקרה ספר מצוות, היה ראוי שספר דברים יכיל רק מצוות, בלי פרקי ההיסטוריה והנבואה הכלולים בו. איזה מין ספר הוא ספר דברים, ומה מעמדו בתורה בשלמותה?
עזרה מפתיעה מושיטה לנו דווקא הארכיאולוגיה המודרנית. בידינו כיום תעודות, על חרס ועל אבן, ובהן חוזים מדיניים בין־לאומיים קדומים – למשל אסטלת הנשרים, המנציחה את ניצחונו של אאנתום מלך לגש שבדרום מסופוטמיה על ממלכת אומה, ואסטלת הניצחון של נרם־סין מלך קיש ואכד על מלך עילם. שתיהן מתוארכות לאלף השלישי לפני הספירה, כלומר מאות שנים לפני זמנו של אברהם אבינו. החוזים נחלקים לשני סוגים: ״בריתות שוויון״ בין צדדים בעלי כוח שווה פחות או יותר, ו״בריתות כפיפות״ בין מעצמה אזורית לבין ממלכה חלשה.
הבריתות היו תשתיתם של היחסים הבין־לאומיים במזרח הקדום. גם במקרא ממלאות תפקיד נכבד בריתות בין שבטים, עמים וממלכות. אברהם, למשל, כרת ברית עם אבימלך מלך גרר בבאר שבע (בראשית כא, כז-לב). כמוהו עשה גם יצחק (בראשית כו, כח). יעקב כרת ברית עם לבן (בראשית לא, מד-נד). מחוזי הברית הקדומים המצויים בידינו אפשר ללמוד על צורתן המדויקת של הבריתות הללו.
בחוזה ברית בין־לאומי טיפוסי נכללו שישה חלקים. תחילה באה <b>(1) פתיחה</b>, המבססת את זהותו של האדם או הכוח שיזם את הברית. אחריה שובץ <b>(2) מבוא היסטורי</b>, שסקר את תולדות היחסים בין הצדדים. הבאים בתור הם <b>(3) תנאי הברית</b>, שבאו בשתי צורות או באחת מהן: <b>(א) עקרונות כלליים</b>, ו־<b>(ב) תנאים מפורטים</b>. לאחר מכן באו הוראות בדבר <b>(4) הפקדת כתב הברית במקום קדוש והקראתו במועדים קבועים</b>. החלק הבא מונה את <b>(5) הסנקציות</b> הכרוכות בברית, כלומר הברכות שיבואו על מי שישמור אותה והקללות שיחולו על ראש מפיריה. ולבסוף מגיעה <b>(6) הצהרת העדים</b> להסכם – בדרך כלל היו אלה מלכי שני העמים. מרתק לראות כי ספר דברים בנוי במתכונת זו ממש, כחוזה ברית ארוך ומורחב. הנה, כך:
פתיחה (דברים א, א – א, ה): הכרזה על המקום, הזמן והאדם היוזם את הברית – משה, בשם ה׳.
מבוא היסטורי (א, ו – ד, מט): גלילת המאורעות שהביאו את הצדדים לנקודה שהם נמצאים בה, והתמקדות בעיקר באירועים המתוארים בספר במדבר.
תנאים – (א) עקרונות כלליים (פרקים ה-יא): עשרת הדיברות, שמע ועוד, ותיאור האירועים שסביב כריתת הברית בסיני. (ב) תנאים מפורטים (פרקים יב-כו): פירוט של מצוות, בהדגשת אופן קיומן בידי העם כולו בארץ ישראל.
הפקדה וקריאה קבועה (פרק כז, וכן פרק לא, ט-יג): הציוויים שיש לכתוב על אבן (אסטלה) בהר עיבל; כתיבת ״התורה הזאת״ בידי משה והפקדתה בארון הברית; מצוות הקהֵל, הקריאה בתורה בציבור, בפי המלך, אחת לשבע שנים.
סנקציות (כח, א – ל, יח): הברכות והקללות; אשרור הברית; הכרזה שגם אם העם יפר את הברית, והקללות יבואו עליו, דרכי תשובה לא יינעלו בפניו.
עדים (ל, יט – לב, א): ״הַשָּׁמַיִם וְהָאָרֶץ״ (ל, יט; לא, כח; לב, א); ״הַשִּׁירָה הַזֹּאת״ (לא, יט).
ספר דברים כולו, לבד מחתימתו (הכוללת את שירת האזינו, הברכות לשבטי ישראל ומות משה), הוא אפוא כתב ברית בעל ממדים מונומנטליים. עכשיו מובן לנו טיבו החריג של הספר, ונהיר לנו מבנהו. הוא נטל נוסחה מדינית קדומה והשתמש בה למטרה חדשה לגמרי.
בין הקב״ה לישראל כרותה ברית, וספר דברים הוא כתב הברית. המיוחד בברית זו הוא, בראש ובראשונה, שאחד הצדדים הוא אלוהים בכבודו ובעצמו. בעיני העמים השכנים, חוזה כזה היה נראה בוודאי חסר פשר; וגם במושגי ימינו זהו מסמך יוצא דופן. הרעיון שאלוהים עשוי לקשור עצמו עם בני אדם, לראות את עתידם כעניינו שלו, למנותם לשגריריו, ״עדיו״, בעולם – רעיון זה נותר רדיקלי ומאתגר עד עצם ימינו אלה.
הברית הזו מיוחדת גם בזהותו של הצד השני, המקביל ל״צד החלש״ בבריתות הכפיפות הבין־לאומיות הקדומות. בדרך כלל, צד זה הוא המלך או השליט של אותה אומה. ואילו כאן, זהו העם בשלמותו. לאורך כל ספר דברים, וכן בפרקים יט ו־כד בספר שמות, אנו למדים שכל יחיד ויחיד מישראל הוא צד בברית עם הקב״ה, והוא שותף עם כל אחיו באחריות לשמירתה. זה מקורו של הכלל ״כל ישראל ערֵבים זה בזה״, שממנו השתלשל גם מושג ״אנחנו, העם״ האמריקני. החשבת כל יחיד לבן ברית הייתה מהפך. פירושו היה, בין היתר, שכל אדם מישראל צריך להכיר את הסיפור של עמו, ולספר אותו בפסח ובמעמד הבאת הביכורים למקדש.
זוהי פוליטיקת הברית: מבנה פוליטי ייחודי, המבוסס לא על היררכיה של כוח אלא על תחושה של עבר משותף וייעוד משותף. זוהי פוליטיקה מוסרית, המכוונת ליצירת חברה צודקת ומאירת פנים, חברה המכבדת את אנושיותם של כל בניה ובייחוד של הנזקקים והחלשים ואנשי השוליים – הגֵר, היתום והאלמנה.
בריתות כפיפות היו מוכרות היטב במזרח הקדום, אבל רק בהקשר פוליטי. כברית דתית, הברית שלנו הייתה יחידה במינה. משמעותה היא שאלוהים בחר באומה שלמה להיות שותפתו במלאכת הבריאה – על ידי כך תַראה לאנושות כולה איך לבנות חברה המאמינה שכל פרט נברא בצלם אלוהים.
מכאן יובן לנו הביטוי ״משנה תורה״. כוונתו היא שהספר הוא ״עותק״ של הברית בין אלוהים לעם – הברית שנכרתה בסיני, אושררה ״בְּעֵבֶר הַיַּרְדֵּן״, ואושררה שוב בצמתים מכריעים בהיסטוריה היהודית. זהו תיעוד כתוב של הסכם, ממש כפי שהכתוּבּה היא תיעוד כתוב של התחייבויות הבעל כלפי אשתו.
מקומו של ספר דברים בתנ״ך נהיר עתה אף הוא. הספר הוא נקודת המפנה של ההיסטוריה היהודית כולה. אילו היו לדור יוצאי מצרים האמונה והאומץ הדרושים לכניסה לארץ המובטחת, נקודת המפנה של ההיסטוריה היהודית הייתה מעמד הר סיני. אלא שחטא המרגלים הראה שבאנשי הדור ההוא לא קמה הרוח. הרגע המכריע חיכה אפוא לדור הבא, והגיע כאשר משה, בערוב ימיו, חידש את הברית בין ה׳ לבני ישראל, כתנאי לירושת הארץ בידיהם. ארבעת החומשים הראשונים בתורה היו מבוא לקראת הרגע הזה, וכל ספרי הנביאים והכתובים הם פרשנות לו: דין וחשבון על התממשותו לאורך השנים.
ספר דברים הוא ספר הברית, נקודת המשען של התיאולוגיה היהודית, והוא מגדיר מיזם יחיד במינו. שכן הוא מכוון לגובה עצום: אל בנייתה של חברה שתנחיל לבניה מוסר, תשמש מקור השראה לאחרים, ותהיה מופת למה שתוכל האנושות בשלמותה להשיג אם תעבוד את האל האחד שברא את כל בני האדם בצלמו.
<h4>המנהיג כמוֹרה</h4>
<big><strong>המנהיג כמוֹרה</strong></big><br>זה היה רגע גדול של תמורה אישית, והוא שינה לא רק את משה, אלא את כל תפיסת המנהיגות שלנו.
בסוף ספר במדבר היה נראה שבא קִצה של הקריירה המנהיגותית של משה. הוא מינה לו יורש, יהושע, אשר הוא, ולא משה, יעביר את העם את נהר הירדן אל ארץ חפצו. דומה שמשה השיג את כל שהיה עליו להשיג. לא נותרו לו מלחמות להילחם, לא נסים לחולל, לא תפילות לשאת בשם העם.
אבל כאן עשה משה מעשה הנושא את חותם הגדוּלה. למשך החודש האחרון של חייו הוא הקהיל את העם ונשא באוזניו סדרת נאומים שאנו מכירים כספר דברים. הוא סקר בהם את עברו של העם, וחזה את עתידו. הוא נתן לבני עמו מצוות, חלקן ישנות בנוסח מחודש, אחרות חדשות שמשה מצא לנכון למוסרן דווקא ערב הכניסה לארץ. משה שזר את כל חוטי ההיסטוריה והחוק הללו למסכת אחת של חזון כולל, שבו לימד את בני עמו לראות בעצמם עם קדוש, העם היחיד שריבונו ומחוקקו הוא אלוהים בכבודו ובעצמו.
לוּ פנה אליכם אדם שאינו יודע דבר על היהדות ועל העם היהודי, וביקש מכם להציע לו ספר אחד שיסביר את שני הדברים הללו, מיהם היהודים ומדוע הם עושים מה שהם עושים, ההמלצה המוצלחת ביותר הייתה ספר דברים. אין עוד ספר שכמוהו מתמצת וממחיז את כל רכיבי היסוד של היהדות כאמונה וכאורח חיים.
בהרצאה עתירת צפיות של TED, ובספר הנושא את אותה כותרת,<sup class="footnote-marker">1</sup><i class="footnote">לצפייה בהרצאה: http://www.youtube.com/watch?v=qp0HIF3SfI4. פרטי הספר: Simon Sinek, <i>Start with Why: How Great Leaders Inspire Everyone to Take Action</i>, New York: Portfolio, 2011.</i> אומר סיימון סינק כי מנהיגים המחוללים תמורה הם אלה ה״מתחילים בלמה״. אנטואן דה־סנט אקזופרי אמר זאת במילים פיוטיות יותר: ״אם בדעתכם לבנות אונייה, אל תגייסו אנשים שיחטבו עצים ואל תכבירו עליהם משימות ועבודה, אלא פשוט <b>למדו אותם להתגעגע אל מרחבי האינסוף של הים</b>״.
בספר דברים משה נתן לעם את ה״למה״ שלו. בני ישראל הם עמו של אלוהים, העם שהוא אוהב, העם שהוא פדה מעבדות, העם שהוא נתן לו – בדמות המצוות – את חוקת החירות. הם אולי יהיו עם קטן, אבל הם יהיו ייחודיים. זה יהיה עם שקורותיו יערערו על חוקיה הטבעיים של ההיסטוריה. עמים אחרים, אומר משה, יכירו בנִסִּיוּתוֹ של הסיפור היהודי – ואכן כך סברו הוגים מאומות העולם, מבלז פסקל עד ניקולאי ברדייב.
בחודש האחרון לחייו חדל משה מהיות משה המשחרר, עושה הנסים והגואל, ונעשה משה רבנו. הוא היה הדוגמה הראשונה בהיסטוריה למנהיג מהסוג שהיהודים היו עתידים להנפיק יותר מכל עם אחר: המנהיג כמוֹרֶה.
משה ידע אל נכון כי לא כל הישגיו הגדולים יתמידו להתקיים. העם שהוא גאל יחזור ביום מן הימים להיות עם נרדף וגולה. אולם אז, בפעם הבאה שזה יקרה, לא יהיה לו שום משה שיעשה נסים. לכן שתל משה חזון בתודעתם של בני ישראל, תקווה בלבבם, קוד התנהגות במעשיהם ועוז בנפשותיהם – שכן כל אלה לא יימוגו. כשמנהיגים נעשים מחנכים, הם משנים חיים של אנשים.
במסה מרשימה ושמה ״מי ראוי להנהיג את עם ישראל״<sup class="footnote-marker">2</sup><i class="footnote">Abraham R. Besdin (ed.), <i>Reflections of the Rav, </i>Jerusalem: World Zionist Organisation, 1979, pp. 127–139.</i> הִנגיד הרב יוסף דב סולובייצ׳יק בין עמדותיה של היהדות כלפי שני טיפוסי מנהיגים: המלך והמורה. התורה מעמידה מגבלות חמורות לכוחו של המלך. אסור לו להרבות זהב, נשים וסוסים. המלך מצוּוה ״לְבִלְתִּי רוּם לְבָבוֹ מֵאֶחָיו וּלְבִלְתִּי סוּר מִן הַמִּצְוָה יָמִין וּשְׂמֹאול״ (דברים יז, כ).
מלך יכול להתמנות רק לבקשת העם. על פי אבן עזרא, מינוי מלך הוא רשות. אברבנאל סבר שההיתר להמליך מלך הוא ויתור לחולשה אנושית. רבנו בחיי ראה בקיומו של מלך עונש, לא פרס.<sup class="footnote-marker">3</sup><i class="footnote">בפירושיהם לדברים יז, טו. רבנו בחיי סבר שהעם לא היה זקוק, מבחינה עקרונית, למלך לבד ממלך מלכי המלכים. כתימוכין לעמדתו הוא מצטט מנבואת הושע: ״אֶתֶּן לְךָ מֶלֶךְ בְּאַפִּי וְאֶקַּח בְּעֶבְרָתִי״ (הושע יג, יא).</i> כללוֹ של דבר, יחסה של היהדות למלוכה, כלומר למנהיגות כעמדת כוח, הוא לכל היותר הססני.
מנגד, כלפי מורים היא רוחשת הוקרה כמעט עד בלי גבול. ״יהי... מורא רבך כמורא שמים״, נאמר בפרקי אבות.<sup class="footnote-marker">4</sup><i class="footnote">משנה, אבות ד, יב.</i> כבודו ומוראו של המורה קודמים אפילו לאלו של ההורים, פוסק הרמב״ם, משום שהוריו של אדם מביאים אותו לעולם הזה, ואילו מוריו מקנים לו את הכניסה לעולם הבא.<sup class="footnote-marker">5</sup><i class="footnote"><b>משנה תורה</b>, הלכות תלמוד תורה ה, א.</i>
כשמישהו מפעיל עלינו כוח הוא מצמצם אותנו. אבל כשמישהו מלמד אותנו, הוא עוזר לנו לגדול. היהדות, הַרגישה כל כך לכבוד האדם, מעדיפה משום כך את המנהיגות כחינוך על פני המנהיגות ככוח. וזה התחיל אצל משה, בערוב ימיו.
לאורך כל עשרים ושתיים שנות כהונתי כרב ראשי באנגליה נשאתי איתי את הציטוט הבא מפיו של דוד בן־גוריון. ראש הממשלה הראשון, יהודי חילוני, העמיק בלימוד ההיסטוריה והתנ״ך ודייק בהבנת היבט זה של המנהיגות. הנה דבריו הרהוטים:
<span class="poetry indentAll">בין שאתה מכהן בתפקיד צנוע ברשות מקומית או באיגוד מקצועי קטן, ובין שאתה נושא בכהונה רמה בממשל הלאומי, העקרונות הם שווים ביסודם. עליך לדעת מה ברצונך להשיג, לדעת בבטחה מהם יעדיך, ולהחזיקם תמיד נגד עיניך. עליך לקבוע לעצמך את קדימויותיך, עליך לחנך את מפלגתך והציבור הרחב. עליך לתת אמון באנשיך, לעתים קרובות אמון רב מזה שיש להם בעצמם. כי המנהיג הפוליטי האמתי יודע על סמך תחושתו מהם גבולות היכולת של האדם, והוא יֵדע לעורר את הזולת למצות יכולת זו בזמן משבר. עליך לדעת מתי להיאבק ביריביך הפוליטיים ומתי להתעכב בעמדת המתנה. לעולם אסור לך להתפשר על דברים שבעיקרון. בכל עת עליך להיות מודע לגורם הזמן, והדבר מחייב ערנות למתרחש סביבך: באזורך, אם אתה מנהיג מקומי, ובמדינה ובעולם, אם אתה מנהיג לאומי. ומכיוון שהעולם אינו שוקט אף לרגע, ובמגמות העוצמה מתרחשות כל העת חליפות ותמורות, עליך תמיד לשקול ולבחון מחדש את המדיניות שהחלטת לנקוט לשם מימוש היעדים שבחרת. מנהיג פוליטי חייב להקדיש זמן רב למחשבה. וכן עליו להקדיש זמן רב לחינוך מתמיד של הציבור.<sup class="footnote-marker">6</sup><i class="footnote">משה פרלמן, <b>דוד בן־גוריון</b>, תל אביב: מודן, 1987, עמ׳ 50-49. אני מודה ללורד יונתן קסטנבאום, מנהל לשכת הרב הראשי לבריטניה בשנים 1996-1991, שהראה לי את הציטוט הזה.</i> </span>
המשורר האנגלי פֶּרסי בִּיש שֶלי אמר פעם כי ״המשוררים הם מחוקקיו הבלתי מוכרים של העולם״. אינני יודע עד כמה זה נכון, אך אני יודע היטב דבר אחד: שבין לתת לאנשים את מה שהם רוצים, לבין ללמד אותם מה לרצות, יש כל ההבדל שבעולם.
מחנכים הם בנאיו הבלתי מוכרים של העתיד, ואם מנהיג רוצה להטביע חותם מתמשך עליו ללכת בעקבות משה ולהיעשות מחנך. רעיון המנהיג כמורֶה, המפעיל השפעה ולא כוח, סמכות רוחנית ואינטלקטואלית ולא אמצעי כפייה, הוא מן התרומות הגדולות ביותר שהרימה היהדות לאופקים המוסריים של האנושות. את זאת מדגים לנו היטב ספר דברים, שבו משה מכנס את הדור הבא ומלמד אותו חוקים ולקחים שישרדו, ויעוררו השראה, כל עוד יש בני אדם על פני האדמה.
<h4>למה יש כל כך הרבה עורכי דין יהודים?</h4>
<big><strong>למה יש כל כך הרבה עורכי דין יהודים?</strong></big><br>בפתח ספר דברים סוקר משה את קורות בני ישראל במדבר. תחילת סיפורו – במינוי שופטי העם ומנהיגיו, ראשי האלפים, המאות, החמישים והעשרות. והוא ממשיך ומספר:
<span class="poetry indentAll">וָאֲצַוֶּה אֶת שֹׁפְטֵיכֶם בָּעֵת הַהִוא לֵאמֹר: שָׁמֹעַ בֵּין אֲחֵיכֶם וּשְׁפַטְתֶּם צֶדֶק בֵּין אִישׁ וּבֵין אָחִיו וּבֵין גֵּרוֹ. לֹא תַכִּירוּ פָנִים בַּמִּשְׁפָּט; כַּקָּטֹן כַּגָּדֹל תִּשְׁמָעוּן. לֹא תָגוּרוּ מִפְּנֵי אִישׁ, כִּי הַמִּשְׁפָּט לֵאלֹהִים הוּא. וְהַדָּבָר אֲשֶׁר יִקְשֶׁה מִכֶּם – תַּקְרִבוּן אֵלַי וּשְׁמַעְתִּיו. (דברים א, טז-יז)</span>
וכך, את שער ספר נאום חייו, את פתח הסיכום הגדול של קורות ישראל בעבר ושל ייעודו העתידי כעם קדוש, מקדיש משה למִנהל משפטי. בהמשך נאומו יתמצת את חשיבות הנושא בסיסמה הנצחית ״צֶדֶק צֶדֶק תִּרְדֹּף״ (דברים טז, כ). המילים ״צדק״ ו״משפט״ שוזרות את הספר כולו. השורש צד״ק מופיע 18 פעם בחומש דברים, והשורש שפ״ט לא פחות מ־48.
הצדק היה לאורך הדורות לבה הפועם של אמונת ישראל. זכורים דבריו של אלברט איינשטיין כי ״רדיפת דעת לשמה, אהבת צדק כמעט קנאית, וכמיהה לעצמאות אישית – אלו הן תכונותיה של המסורת היהודית הגורמות לי להודות לכוכבים על כי נולדתי אל תוכה״. במהלך תכנית טלוויזיה שהכנתי לבי־בי־סי שאלתי את הייזל קוֹסְגְרוֹב, האישה הראשונה שנתמנתה לשופטת בסקוטלנד, חברה פעילה בקהילה היהודית באדינבורו, מה גרם לה לבחור בקריירה משפטית. היא השיבה כאילו הדבר ברור מאליו: ״כי היהדות מלמדת: צדק צדק תרדוף״.
אחד מעורכי הדין היהודים הגדולים בזמננו, אלן דרשוביץ, פרסם ספר ושמו <b>אברהם: עורך הדין היהודי הראשון בעולם (ובשום אופן לא האחרון)</b>.<sup class="footnote-marker">1</sup><i class="footnote">Alan Dershowitz, <i>Abraham: The World’s First (But Certainly Not Last) Jewish Lawyer</i>, New York: Schocken, 2015.</i> אברהם אבינו הוא בעיניו ״אבי המקצוע המשפטי, סנגורם של המקוללים המוכן להסתכן בכול, אפילו בחמת זעמו של אלוהים, כדי להגן על לקוחותיו״; לא רק מייסד המונותיאיזם, אלא גם מייסד שרשרת ארוכה של עורכי דין יהודים. דרשוביץ מתאר את תפילת אברהם למען תושבי סדום (״הֲשֹׁפֵט כָּל הָאָרֶץ לֹא יַעֲשֶׂה מִשְׁפָּט?״) בצבעים חיים של דרמת בית משפט – שבה אברהם הוא פרקליטם של אזרחי העיר, ואלוהים הוא כביכול הנאשם. תפילת אברהם היא החלוץ־המבשר של מקרים רבים המתועדים בתורה, בנביאים ובכתובים, שבהם טענו הנביאים בשם הצדק באוזני אלוהים ובאוזני העם.
בעידן המודרני היהודים בולטים בעולם המשפט. בארצות הברית העמידה הקהילה היהודית שורת שופטים בכירים, בהם לואיס ברנדייס, בנג׳מין קרדוזו ופליקס פרנקפורטר. רות ביידר גינסבורג היהודייה הייתה האישה השנייה שהתמנתה לבית המשפט העליון. בין השנים 1996 ו־2008 שניים משלושת נשיאי בתי המשפט העליונים בבריטניה היו יהודים: פיטר טיילור והארי וולף. בגרמניה של תחילת שנות השלושים היו היהודים 0.7 אחוזים מהאוכלוסייה, אך 16.6 אחוזים מעורכי הדין והשופטים.
מאפיין מסוים של התנ״ך ראוי לציון בהקשר זה. כמה מן המפגשים הנסערים ביותר בין הנביאים לקב״ה מיוצגים כדרמות של בית משפט. לפעמים, כגון אצל משה, ירמיהו וחבקוק, התובע הוא האנושות או עם ישראל. אצל איוב התובע הוא אדם יחיד שבאו עליו ייסורים שלא כדין. הנאשם הוא אלוהים עצמו. אלי ויזל כתב ספר על יהודים בפרעות ת״ח ות״ט התובעים את אלוהים לדין.<sup class="footnote-marker">2</sup><i class="footnote">Elie Wiesel, <i>The Trial of God</i>, New York: Schocken, 1995. ויזל אמר פעם שהעלילה ההיסטורית הבדיונית מבוססת על אירוע במחנה אושוויץ שהוא עצמו נכח בו.</i> במקרים אחרים, אלוהים הוא התובע את בני ישראל למשפט.
המקרא מציין את הדיאלוגים הייחודיים הללו שבין שמים לארץ במונח ״ריב״.<sup class="footnote-marker">3</sup><i class="footnote">על הריב עם אלוהים במקרא ראו Anson Laytner, <i>Arguing with God: A Jewish Tradition</i>, Northvale, N.J.: Jason Aronson, 1977.</i> הדבר נגזר מהרעיון שהיחסים בין אלוהים לאנושות, ובפרט בינו לבין עם ישראל, הם יחסי ברית – דהיינו יחסי התחייבות הדדית: האדם יציית לחוקיו של אלוהים, ואלוהים יאיר לו את פניו וישמור לו אמונים. כל צד רשאי לתבוע את הצד השני לדין, כביכול, על הפרת הברית.
שלושה מאפיינים מציינים את היהדות כאמונה נבדלת. הראשון הוא הרעיון הרדיקלי שכאשר אלוהים מתגלה לבני האדם הוא עושה זאת בצורה של חוק. בעולם העתיק, אלוהים היה כוח. ביהדות, אלוהים הוא סדר, וסדר מושתת על חוק. בעולם הטבע, עולמן של סיבות ותוצאות, הסדר מתבטא בחוק המדעי. אבל בעולם האנושי, שבו קיים רצון חופשי, הסדר מתבטא כחוק מוסרי. מכאן השם ״תורה״, שעניינו הכוונה והוראה אך מעל לַכול חוק. משמעותו הבסיסית ביותר<sup class="footnote-marker">4</sup><i class="footnote">אמנם זו לא המשמעות היחידה. ראו רמב״ם, <b>משנה תורה</b>, הלכות תשובה ג, ה.</i> של העיקרון היסודי ביותר ביהדות, תורה מן השמים, הוא שאלוהים, לא בני האדם, הוא מקור החוק המחייב.
שנית, מוטל עלינו לפרש את החוק. זו אחריותנו כשומרי התורה שבעל־פה. הביטוי שמשה נוקט כדי לתאר את קול האלוהים שבני ישראל שמעו במעמד הר סיני, ״קוֹל גָּדוֹל וְלֹא יָסָף״ (דברים ה, יח), מובן לפרשנים בשתי דרכים סותרות לכאורה, ורש״י מביא את שתיהן. אפשר להבין שהקול חדל ולא הוסיף להישמע, אך אפשר גם להבין את ההפך: ש״לא יסף״ משמעו לא חדל, והקול ממשיך להישמע מאז ועד היום. אך האמת היא שאין סתירה. הקול שנשמע ואז חדל הוא קולה של התורה שבכתב. הקול שלא חדל וממשיך להישמע הוא קולה של התורה שבעל־פה.
התורה שבכתב היא ״מן השמים״, אך על התורה שבעל־פה דורשים חז״ל<sup class="footnote-marker">5</sup><i class="footnote">בבא מציעא נט ע״ב.</i> את הפסוק ״לֹא בַשָּׁמַיִם הִוא״ (דברים ל, יב). היהדות היא אפוא שיחה מתמשכת בין נותן החוק לבין מפרשי החוק. לכך, בין היתר, מכוונים חז״ל באומרם כי ״כל דיין שדן דין אמת לאמיתו אפילו שעה אחת – מעלֶה עליו הכתוב כאילו נעשה שותף להקדוש ברוך הוא במעשה הבריאה״.<sup class="footnote-marker">6</sup><i class="footnote">שבת י ע״א.</i>
שלישית, החינוך הוא ערך יסודי ביהדות, ולימוד התורה, היינו החוק, הוא מיסודות החינוך. על כך דיבר הנביא ישעיהו כשאמר ״שִׁמְעוּ אֵלַי יֹדְעֵי צֶדֶק, <b>עַם תּוֹרָתִי בְלִבָּם</b>; אַל תִּירְאוּ חֶרְפַּת אֱנוֹשׁ וּמִגִּדֻּפֹתָם אַל תֵּחָתּוּ״ (ישעיהו נא, ז). לכך כיוון הנביא ירמיהו כשניבא ״כִּי זֹאת הַבְּרִית אֲשֶׁר אֶכְרֹת אֶת בֵּית יִשְׂרָאֵל אַחֲרֵי הַיָּמִים הָהֵם, נְאֻם ה׳: <b>נָתַתִּי אֶת תּוֹרָתִי בְּקִרְבָּם וְעַל לִבָּם אֶכְתֲּבֶנָּה</b>, וְהָיִיתִי לָהֶם לֵאלֹהִים וְהֵמָּה יִהְיוּ לִי לְעָם״ (ירמיהו לא, לב). על כך סיפר יוספוס פלביוס בכותבו ״בקִרבנו אין אף איש אחד אשר לא יקל לו לספר את כל החוקים בעל־פה מלפרש את שמו, כי כה הסכַּנו להגות בהם מראשית הגיענו לבינה עד אשר <b>נעשו חרותים בלבבנו</b>״.<sup class="footnote-marker">7</sup><i class="footnote">יוסף בן מתתיהו, <b>קדמות היהודים (נגד אפיון)</b>, עברית: י״נ שמחוני, תל אביב: מסדה, תשי״ט, מאמר שני, עמ׳ עד.</i> להיות ילד יהודי פירושו להיות, כמאמר הניב הבריטי, ״מלומָד בַּחוק״. אנחנו אומה של משפטנים חוקתיים.
למה? כי היהדות איננה רק עניין של רוחניות. היא אינה רק מתכון לישועת נפשו של היחיד. היהדות היא מערכת הנחיות ליצירת מה שהרב אהרן ליכטנשטיין ז״ל כינה ״יופי חברתי״. עניין לה בהבאת אלוהים אל המרחבים המשותפים של חיינו הקיבוציים. לשם כך צריך חוק: חוק המגלם צדק, כבוד שווה לכל בני האדם שאינו תלוי בצבע ובמעמד; חוק שאינו מפלה בדינו בין עני לעשיר, חזק לחלש, ובמקרי קיצון גם בין אלוהים לאדם; חוק הקושר בין המחוקק, הלוא הוא הקב״ה, לבין הפרשנים, שהם אנחנו; חוק המאפשר לחופש לחיות בצוותא חדא עם הסדר, באופן שהחופש שלי לא ייקנה במחיר החופש שלך.
אין פלא אפוא שיהודים כה רבים הם עורכי דין.
<h3>ואתחנן</h3>
<h4>ברית ה', בריטניה וארצות הברית</h4>
<big><strong>ברית ה׳, בריטניה וארצות הברית</strong></big><br>זהו אחד הסיפורים הגדולים בכל הזמנים, ומשה רבנו חזה אותו שלושת אלפים שנה לפני שהוא התרחש. הנה דבריו של משה, בפרשת השבוע שלנו:
<span class="poetry indentAll">רְאֵה, לִמַּדְתִּי אֶתְכֶם חֻקִּים וּמִשְׁפָּטִים כַּאֲשֶׁר צִוַּנִי ה׳ אֱלֹהָי לַעֲשׂוֹת כֵּן בְּקֶרֶב הָאָרֶץ אֲשֶׁר אַתֶּם בָּאִים שָׁמָּה לְרִשְׁתָּהּ. וּשְׁמַרְתֶּם וַעֲשִׂיתֶם כִּי הִוא חָכְמַתְכֶם וּבִינַתְכֶם לְעֵינֵי הָעַמִּים, אֲשֶׁר יִשְׁמְעוּן אֵת כָּל הַחֻקִּים הָאֵלֶּה וְאָמְרוּ: רַק עַם חָכָם וְנָבוֹן הַגּוֹי הַגָּדוֹל הַזֶּה. כִּי מִי גוֹי גָּדוֹל... אֲשֶׁר לוֹ חֻקִּים וּמִשְׁפָּטִים צַדִּיקִם כְּכֹל הַתּוֹרָה הַזֹּאת אֲשֶׁר אָנֹכִי נֹתֵן לִפְנֵיכֶם הַיּוֹם? (דברים ד, ה-ח)</span>
משה האמין כי יום יבוא והרעיון בדבר אומה המיוסדת על ברית עם אלוהים יעורר השראה בקרב עמים אחרים, בזכות החזון החברתי הגלום ברעיון זה. חברה שאלוהים הוא ריבונה, וכל היחידים שבתוכה כפופים אליו ישירות ונתפסים כברואים בצלמו – היא חברה שההיררכיה החברתית הכוחנית בטלה בה, ושולטים בה עקרונות הצדקה והמשפט, החסד והרחמים. ״הָעַמִּים״ יוקירו את חוכמתה של התורה ואת גדולתם של אותם ״חֻקִּים וּמִשְׁפָּטִים צַדִּיקִם״ שהיא מכילה. וזה אכן קרה. בהזדמנויות רבות טענתי כי אפשר לראות זאת בַּבהירות המְרבית בתרבות הפוליטית ובשפה הפוליטית של ארצות הברית.
הפוליטיקה האמריקנית מבוססת עד עצם היום הזה על רעיון הברית המקראי. נשיאי ארצות הברית מעלים אותו כמעט תמיד בנאומי ההשבעה שלהם, ועושים זאת בלשון שניגונה ועיגונה שאובים מסֵפר דברים. כך, למשל, בהשבעתו השנייה ב־1985 דיבר רונלד רייגן על אמריקה כעל ״אומה אחת תחת אלוהים, המתמסרת לחלום החירות שהוא נטע בלב האדם, ואשר נקראת עתה להנחיל חלום זה לעולם המחכה והמקווה לו״.
בנאום ההשבעה שלו בשנת 1989, ג׳ורג׳ בוש האב התפלל: ״לכוח יש שימוש צודק אחד בלבד, והוא לשרת את בני האדם. עזור לנו, אלוהים, לזכור זאת. אמן״. וב־1997 אמר ביל קלינטון: ״את ההבטחה שחיפשנו בארץ חדשה נמצא שוב בארץ של הבטחה חדשה״.
ג׳ורג׳ ו׳ בוש אמר ב־2001, ״מנחֶה אותנו כוח גדול מאיתנו, אשר ברא אותנו שווים בצלמו״. בהשבעתו השנייה ב־2005 הצהיר, ״מיום היווסדנו הכרזנו כי לכל איש ואישה על פני האדמה יש זכויות וכבוד וערך מוחלט, משום שהם נושאים את צלמו של עושה שמים וארץ״.
ב־2009 סיים ברק אובמה את נאומו במילים אלו: ״ייאמר נא בפי נכדינו, כי כאשר הועמדנו במבחן סירבנו להניח למסע הזה לבוא אל קצו, לא הפנינו גב ולא היססנו – ובעיניים נעוצות באופק, ובחסדי אלוהים איתנו, נשאנו את מתנת החירות הגדולה והעברנו אותה בבטחה אל דורות העתיד״.
זוהי שפה דתית גלויה, שאין לה מקבילה בשום חברה דמוקרטית אחרת בעולם, והיא נשמעת כמדרש מתמשך על ספר דברים.
איך זה קרה? זה התחיל בהמצאת הדפוס בידי יוהנס גוטנברג במיינץ בשנת 1439, ובפיתוחה באנגליה בשנת 1476 בידי ויליאם קקסטון. בעקבותיה, ספרים נעשו יקרים פחות ונגישים יותר. האוריינות פשטה. ואז, ב־1517, הגיעה הרפורמציה, שהעדיפה את היחיד על פני הכנסייה וקבעה את סיסמת ״סוֹלה סְקריפּטוּרה״, כלומר ״כתבי הקודש לבדם״: רק להם הסמכות הדתית.
השלב הבא היה תרגום התנ״ך, ״הברית הישנה״ בפי הנוצרים, ללשונות המדוברות. אנחנו נוטים לשכוח כי התנ״ך הוא יצירה חתרנית. אין הוא ספר המטיף להכנעה. הוא מספר על נביאים שלא התייראו להוכיח מלכים, ועל המלך שאול שאיבד את כתרו משום שלא שמע בקול ה׳. לשלטונות הייתה אפוא סיבה טובה שלא לרצות בהדפסת ספרי תנ״ך בשפה שהציבור הרחב מבין. תרגום התנ״ך ללשונות המדוברות באירופה נאסר במאה השש־עשרה. בשנות השלושים של מאה זו הופיע תרגומו הגדול של ויליאם טינדייל. המתרגם שילם על כך בחייו. הוא נעצר, הועמד לדין בעוון כפירה, נמצא אשם – וב־1536 הועלה על המוקד.
אך עם הזמן הבינו רודני אירופה כי מהפכת הדפוס היא עובדה קיימת וכי אי־אפשר לעצור את התפשטות הידע. תרגומיו האנגליים של התנ״ך הוסיפו להידפס ולהימכר במספרים עצומים. הבולט שבהם היה תרגום ז׳נבה משנת 1560. בו קראו המשוררים ויליאם שייקספיר, ג׳ון מילטון וג׳ון דאן והמהפכן אוליבר קרומוול, וכמוהם גם ראשוני המתיישבים האנגלים באמריקה.
בשולי עמודיו של תנ״ך ז׳נבה הופיע פירוש. הוא היה תמציתי, אך לפעמים נפיץ. הדבר נכון במיוחד באשר לפרשת המיילדות העבריות בפרשת שמות – המקרה המתועד הראשון של אי־ציות אזרחי למשטר בלתי מוסרי. פרעה ציווה על המיילדות להרוג את כל הבן היילוד, והן לא עשו זאת. תנ״ך ז׳נבה אומר על כך בביאורו: ״האי־ציות הזה היה חוקי״. ועל מצוותו של פרעה למצרים להטביע את ילדי העברים הזכרים מעיר תנ״ך ז׳נבה: ״כשרודנים מתקשים למשול בדרכי מרמה, זעמם מתפרץ״. זה היה לא פחות ממתן הצדקה למרד נגד מלך עריץ וחמסן.
תנ״כֵי טינדייל וז׳נבה הובילו לצמיחתה של קבוצת הוגים הידועה בכינוי ״ההבראיסטים הנוצרים״. המפורסם שבהם, ג׳ון סֶלְדֶן (1654-1584), אפילו זכה שיכנוהו ״הרב הראשי לאנגליה של הרנסנס״. סלדן וחבריו למדו לא רק תנ״ך, אלא גם תלמוד בבלי, ומסכת סנהדרין בפרט, ו<b>משנה תורה</b> לרמב״ם, כדי לחלץ עקרונות יהודיים הניתנים ליישום בפוליטיקה בת הזמן.
עבודתם תוארה לאחרונה בספר <b>הרפובליקה העברית</b>, מחקרו הנאֶה של הפילוסוף הפוליטי איש הארוורד אֶריק נלסון. נלסון טוען שהתנ״ך השפיע על הפוליטיקה האירופית והאמריקנית בשלוש דרכים.
ראשית, ההבראיסטים הנוצרים נטו להיות רפובליקנים ולא מלוכנים. הם צידדו בעמדה שאנו, תלמידי המפרשים היהודים, מכירים כעמדתו של אברבנאל – שמינוי מלך בישראל בימי שמואל היה חטא, אמנם חטא נסלח, ולא קיום מצווה.
שנית, בלב משנתם הפוליטית הם העמידו את הרעיון שאחת המשימות של הממשלה היא חלוקה מחודשת של העושר, והעברת הון מהעשירים לעניים. רעיון זה זר לחוק הרומי.
ושלישית, העקרונות הפוליטיים שהם זיהו בתנ״ך, ובייחוד עקרון הפרדת הרשויות בין המלך לבין הכוהן הגדול, שימשו אותם לטעון בזכות הסובלנות הדתית.
מפגש היסטורי זה בין הנוצרים לתנ״ך במאה השבע־עשרה הוא אשר הוליד את החירות, הן באנגליה הן באמריקה. הקלוויניסטים והפוריטנים אשר הנהיגו את המהפכות באנגליה ובאמריקה רוו מן ההגות המדינית המקראית, ובעיקר זו שבספר דברים.
ניסויים במדעי החברה מצריכים תנאי מעבדה סטריליים, כגון קבוצת מחקר וקבוצת ביקורת. ההיסטוריה איננה כזו. ובכל זאת, ההיסטוריה המודרנית מספקת לנו דבר הקרוב מאוד לניסוי מבוקר בחֵירוּת. מבין ארבע המהפכות המציינות את המודרנה, שתיים התבססו על התנ״ך, ושתיים על פילוסופים חילונים. הראשונות הן המהפכה האנגלית בשנות הארבעים של המאה השבע־עשרה והמהפכה האמריקנית ב־1776. האחרונות הן המהפכה הצרפתית, שנשענה על אדני הפילוסופיה של ז׳אן־ז׳אק רוסו, והמהפכה הסובייטית, שהושתתה על תורת קרל מרקס. מבחן התוצאה חד־משמעי. המהפכות שנישבה בהן רוח מקראית, באנגליה ובאמריקה, הולידו חירות. המהפכה הצרפתית, לעומת זאת, הולידה את שלטון הטרור של 1794-1793. המהפכה הסובייטית הולידה את הגולאגים של סטלין.
על התרומה של התנ״ך לחירות כתב ג׳ון אדמס, הנשיא השני של ארצות הברית: ״אני עומד על דעתי כי העברים עשו לתִרבותו של האדם יותר מכל אומה אחרת. גם אילו הייתי אתיאיסט המאמין בעיוורונו של הגורל, עדיין הייתי מאמין שהגורל זימן את היהודים להיות המכשיר המהותי ביותר לתִרבות האומות״.<sup class="footnote-marker">1</sup><i class="footnote"><i>The Works of John Adams</i>, Boston: Little, Brown and Company, 1854, IX, p. 609.</i>
למרבה האירוניה, בשיח הפוליטי בישראל בת זמננו אין רוח המקרא מרחפת כלל. הפוליטיקה הישראלית חילונית בלשונה וברעיונותיה. מכונניה של מדינת ישראל החזיקו באידיאלים נעלים, אך הם נהו אחר מרקס, טולסטוי וניטשה יותר מכפי שנשאו עיניהם אל משנתו של משה רבנו. הדת נותרה בישראל עניין מגזרי ולא אבן הבניין של החברה.
כמובן, יש בישראל העומדים על מלוא הרלוונטיות של ספר דברים ושל פוליטיקת הברית למדינאות בת זמננו. חלוץ החוקרים בתחום זה היה פרופ׳ דניאל אלעזר ז״ל, שהקדיש את חייו לחילוץ תיאוריה מדינית יהודית. יש לו ממשיכים, ובהם, בין היתר, החוקרים במרכז שלם.
הדבר חשוב לאין מידה. בכל פעם שהיהודים איבדו את חזונם הדתי, וכל אימת שהדת נעשתה אצלם כוח מפלג במקום כוח מאחד, הם איבדו לבסוף גם את ריבונותם. לאורך ארבעת אלפי שנות ההיסטוריה היהודית, מעולם לא שרדה לאורך זמן, לא בישראל ולא מחוצה לה, חברה יהודית שבסיסה איננו דתי.
כמה אירוני הוא שהתרבות הפוליטית בארצות הברית היא יהודית יותר מזו שבמדינת היהודים. אולם משה רבנו צפה שכך יהיה. שִמרו וקַיימו את התורה, אמר משה, ״כִּי הִוא חָכְמַתְכֶם וּבִינַתְכֶם<b> לְעֵינֵי הָעַמִּים</b>״. משה ידע שהעמים יראו את מה שהיהודים לפעמים יחמיצו: שאפשר ללמוד מחוכמתה של תורת ה׳ איך לקיים חברה חופשית.
הפוליטיקה הישראלית זקוקה לחזון הצדק החברתי, החמלה, כבוד האדם ואהבת הזר – החזון שהציב משה רבנו, חזון שמאז ועד היום לא כהתה עינו ולא נס לֵחו.
<h4>כוח הלָמָּה</h4>
<big><strong>כוח הלָמָּה</strong></big><br>מה הפך אנשים כמרטין לותר קינג וסטיב ג׳ובס לנִפְלים מכל בני זמנם, לאנשים המזדקרים בעיני כול מעל לכל היתר, גם מעל לאנשים מחוננים ומיומנים לא פחות מהם? בדרשתנו לפרשת דברים ״המנהיג כמורה״ הזכרנו את סיימון סינֶק ששאל כיצד מצליחים מנהיגים גדולים לעורר אנשים לפעולה, וענה כך: רוב האנשים מדברים על ה״מה״. מעטים מדברים על ה״איך״. אבל מנהיגים גדולים מתחילים ב״למה״. וזה מה שהופך אותם למחוללי תמורות.
הרצאתו של סינק עסקה במנהיגות עסקית ופוליטית. אבל הדוגמאות המאלפות ביותר לתופעה שתיאר הן דתיות – או לפחות דתיות בעקיפין. בספרִי <b>השותפות הגדולה</b><sup class="footnote-marker">1</sup><i class="footnote">יונתן זקס, <b>השותפות הגדולה: הדת, המדע והחיפוש אחר משמעות</b>, עברית: צור ארליך, ירושלים: מגיד, 2013.</i> טענתי שהמייחד את דתות המונותיאיזם מבית מדרשו של אברהם אבינו הוא שהן מאמינות כי <b>יש</b> תשובה לשאלה ״למה״. העולם וחיי האדם אינם חסרי משמעות, אינם מקרה גרידא. כפי שאמרו גם פרויד, גם איינשטיין וגם ויטגנשטיין, האמונה הדתית היא האמונה בכך שהחיים רוויי משמעות.
פרשת ואתחנן מאירה אמיתה זו באור יקרות. היהדות מדברת הרבה על ה״מה״: מה מותר, מה אסור, מה קודש, מה חול. יש בה גם הרבה ״איך״: איך ללמוד, איך להתפלל, איך לצמוח מתוך עבודת ה׳ ומתוך יחסים עם הזולת. יחסית לכך, על ה״למה״ אומרת התורה פחות. ובכל זאת, בפרשתנו אומר משה כמה מן הדברים המרשימים ביותר שנאמרו אי־פעם על ה״למה״ של הקיום היהודי. יכולתו זו של משה היא שעשתה אותו למנהיג משנה הבריות הגדול שהיה, ויש לה השלכות גם עלינו כאן ועכשיו.
דבריו של משה חורגים מאוד מן המתבקש מאליו, וכדי לעמוד על גודל ייחודם עלינו להיזכר במצבם של בני ישראל בשעת אמירתם. הם עדיין במדבר. הם עוד לא נכנסו לארץ. הם סובלים מנחיתות צבאית לעומת יושבי הארץ. עשרה משנים־עשר המרגלים כבר טענו, כארבעה עשורים קודם לכן, שכיבוש הארץ הוא משימה בלתי אפשרית. בעולם של אימפריות ושל עמים היושבים בעריהם הבצורות, בני ישראל נראים לעין הבלתי מזוינת חסרי הגנה, חסרי ניסיון, עוד שבט משבטי הזעם ששטפו את אסיה ואפריקה בימי קדם. משקיפים מבחוץ בני הזמן ההוא, שלא הכירו את אורח חייהם הדתי המיוחד של בני ישראל, ודאי התקשו להצביע על שוני מהותי בינם לבין היבוסים והפריזים, המדיינים והמואבים, ויתר העממים שאכלסו את הפינה ההיא במזרח התיכון.
ובכל זאת משה טוען בוודאות מוחלטת שמה שקרה לבני ישראל עד כה עתיד לשנות את העולם כולו ולנסוך בו השראה. הקשיבו לדבריו ולסגנונם:
<span class="poetry indentAll">כִּי שְׁאַל נָא לְיָמִים רִאשֹׁנִים אֲשֶׁר הָיוּ לְפָנֶיךָ, לְמִן הַיּוֹם אֲשֶׁר בָּרָא אֱלֹהִים אָדָם עַל הָאָרֶץ, וּלְמִקְצֵה הַשָּׁמַיִם וְעַד קְצֵה הַשָּׁמָיִם: הֲנִהְיָה כַּדָּבָר הַגָּדוֹל הַזֶּה? אוֹ הֲנִשְׁמַע כָּמֹהוּ? הֲשָׁמַע עָם קוֹל אֱלֹהִים מְדַבֵּר מִתּוֹךְ הָאֵשׁ, כַּאֲשֶׁר שָׁמַעְתָּ אַתָּה, וַיֶּחִי? אוֹ הֲנִסָּה אֱלֹהִים לָבוֹא לָקַחַת לוֹ גוֹי מִקֶּרֶב גּוֹי בְּמַסֹּת בְּאֹתֹת וּבְמוֹפְתִים וּבְמִלְחָמָה וּבְיָד חֲזָקָה וּבִזְרוֹעַ נְטוּיָה וּבְמוֹרָאִים גְּדֹלִים, כְּכֹל אֲשֶׁר עָשָׂה לָכֶם ה׳ אֱלֹהֵיכֶם בְּמִצְרַיִם לְעֵינֶיךָ? (דברים ד, לב-לד)</span>
משה היה משוכנע שההיסטוריה הישראלית יחידה במינה, ושהיא תמשיך להיות כזו. קבוצה קטנה וחסרת מגן השתחררה מעול הגדולה באימפריות, לא בכוחות עצמה אלא בידי אלוהים. משה מציג אפוא את ההיסטוריה הישראלית כייחודית על שום היותה סיפור של גאולה. מוקדם יותר בנאום הוא מציג ייחודיות נוספת של קורות ישראל, הלוא היא ייחודיות ההתגלות:
<span class="poetry indentAll">כִּי מִי גוֹי גָּדוֹל אֲשֶׁר לוֹ אֱלֹהִים קְרֹבִים אֵלָיו כַּה׳ אֱלֹהֵינוּ בְּכָל קָרְאֵנוּ אֵלָיו? וּמִי גּוֹי גָּדוֹל אֲשֶׁר לוֹ חֻקִּים וּמִשְׁפָּטִים צַדִּיקִם כְּכֹל הַתּוֹרָה הַזֹּאת אֲשֶׁר אָנֹכִי נֹתֵן לִפְנֵיכֶם הַיּוֹם? (שם, ז-ח)</span>
לעמים אחרים יש אלים שהם מתפללים אליהם ומקריבים להם קרבנות. גם העמים האחרים מייחסים לאלים את ההצלחות הצבאיות שלהם. אבל שום עם אחר אינו רואה את אלוהיו כריבון ומחוקק ומצַווה. אצל הגויים החוק מגלם את צו המלך, או, במאות השנים האחרונות, את רצון העם. ישראל הייתה האומה היחידה בעולם הקדום שאפילו כשהיה בה מלך, הוא לא היה מחוקק; האומה היחידה שהאלוהים נתפס בה לא רק ככוח עליון אלא גם כאדריכל החברה, כמתזמר הגדול של סימפוניית הצדק והרחמים, החירות וכבוד האדם.
השאלה היא למה. לקראת סוף הפרק נותן משה תשובה אחת: ״וְתַחַת כִּי אָהַב אֶת אֲבֹתֶיךָ וַיִּבְחַר בְּזַרְעוֹ אַחֲרָיו״ (ד, לז). ה׳ אהב את אברהם, בין היתר מפני שאברהם אהב אותו. ואת צאצאיו של אברהם אהב ה׳ כי הם היו צאצאיו, והוא הבטיח לאביהם שיברך וינצור אותם. תשובה נוספת, המתיישבת עם הראשונה אך שונה ממנה, נתן משה בתחילת הפרק:
<span class="poetry indentAll">רְאֵה, לִמַּדְתִּי אֶתְכֶם חֻקִּים וּמִשְׁפָּטִים כַּאֲשֶׁר צִוַּנִי ה׳ אֱלֹהָי לַעֲשׂוֹת כֵּן בְּקֶרֶב הָאָרֶץ אֲשֶׁר אַתֶּם בָּאִים שָׁמָּה לְרִשְׁתָּהּ. וּשְׁמַרְתֶּם וַעֲשִׂיתֶם, כִּי הִוא חָכְמַתְכֶם וּבִינַתְכֶם לְעֵינֵי הָעַמִּים, אֲשֶׁר יִשְׁמְעוּן אֵת כָּל הַחֻקִּים הָאֵלֶּה וְאָמְרוּ: רַק עַם חָכָם וְנָבוֹן הַגּוֹי הַגָּדוֹל הַזֶּה. (שם, ה-ו)</span>
מדוע חשוב למשה, או לקב״ה, מה דעתם של העמים האחרים על התורה והמצוות? הרי היהדות היא סיפור אהבה בין אלוהים לבין עם מסוים. סיפור המנומר בסערות רבות, אף כי יש בו פרקים של מנוחה ונחלה; סיפור המתרונן לעתים בעליזות אך גם אז הוא אינטימי ואפילו מופנם. מה לשאר העולם ולסיפור הזה?
ובכן, לשאר העולם יש ויש עניין בסיפור הזה. היהדות אינה מתעניינת רק ביהודים. כבר בדבריו הראשונים לאברהם אמר הקב״ה, ״וַאֲבָרֲכָה מְבָרְכֶיךָ וּמְקַלֶּלְךָ אָאֹר, וְנִבְרְכוּ בְךָ כֹּל מִשְׁפְּחֹת הָאֲדָמָה״ (בראשית יב, ג). עם ישראל נועד להיות מקור ברכה לעולם. אלוהי ישראל הוא אלוהי האנושות כולה. עוד לפני שדיבר עם אברהם דיבר אל אדם, חווה, קין ונוח וכרת ברית עם האנושות. יוסף, בהיותו במצרים, דיבר שוב ושוב על ה׳ – בבית פוטיפר, בכלא ובארמון פרעה. הוא רצה שהמצרים יֵדעו כי את הדברים שעשה לא עשה בעצמו; שהוא היה רק סוכן של אלוהי ישראל. מכל אלה ניכר בבירור שה׳ אינו אדיש כלפי אומות העולם.
כך לאורך התנ״ך כולו. ה׳ אמר למשה שיעשה אותות ומופתים במצרים ״וְיָדְעוּ מִצְרַיִם כִּי אֲנִי ה׳״ (שמות ז, ה). לירמיהו קרא ה׳ ״נָבִיא לַגּוֹיִם״ (ירמיהו א, ה). את יונה שלח אל האשורים בנינווה. בפי הנביא עמוס שם תוכחות לגויים שקדמו לתוכחותיו על פשעי ישראל ויהודה. בנבואה שהיא אולי המדהימה ביותר בתנ״ך מעביר ישעיהו את המסר שיום יבוא וה׳ יברך את אויבי ישראל: ״אֲשֶׁר בֵּרֲכוֹ ה׳ צְבָאוֹת לֵאמֹר: בָּרוּךְ עַמִּי מִצְרַיִם, וּמַעֲשֵׂה יָדַי אַשּׁוּר, וְנַחֲלָתִי יִשְׂרָאֵל״ (ישעיהו יט, כו).
ה׳ דואג לכל האנושות. לכן מה שאנחנו עושים כיהודים משפיע על כל האנושות, לא רק במובן המיסטי, אלא גם כמופת המדגים לאנושות כיצד להיות אוהביו ואהוביו של האלוהים. העמים האחרים יביטו בעם ישראל ויבינו שכוח עילאי כלשהו פעל בקורותיו. כדברי מילטון הימלפרב המנוח:
<span class="poetry indentAll">כל יהודי יודע כמה הוא אדם רגיל, רגיל עד לשד עצמותיו. ובכל זאת, כשאנו מתבוננים בעצמנו כקבוצה, אנו חשים שדברים גדולים ומסתוריים סוחפים אותנו... מספר היהודים בעולם קטן מטעות סטטיסטית זעירה במפקד האוכלוסין בסין. אבל אנחנו גדולים בהרבה ממספרנו. דומה שדברים גדולים קרו סביבנו ולנו.<sup class="footnote-marker">2</sup><i class="footnote">Milton Himmelfarb and Gertrude Himmelfarb, <i>Jews and Gentiles</i>, New York: Encounter, 2007, p. 141.</i></span>
לא נקראנו לגייר את העולם. נקראנו להצית את דמיונו. הנביא זכריה התנבא על הימים שבהם ״יַחֲזִיקוּ עֲשָׂרָה אֲנָשִׁים מִכֹּל לְשֹׁנוֹת הַגּוֹיִם וְהֶחֱזִיקוּ בִּכְנַף אִישׁ יְהוּדִי לֵאמֹר: נֵלְכָה עִמָּכֶם כִּי שָׁמַעְנוּ אֱלֹהִים עִמָּכֶם״ (זכריה ח, כ). הוטל עלינו להיות שגריריו של אלוהים בעולם, ולהעיד בגופנו, באורח חיינו, שעַם קטן מסוגל לשרוד ולפרוח בתנאים קשים מאין כמוהם, לבנות חברה של חירות בחסות החוק שבניה כולם ערֵבים לה וערֵבים זה בזה, ולקיים את אשר אלוהיו דורש ממנו: ״עֲשׂוֹת מִשְׁפָּט וְאַהֲבַת חֶסֶד וְהַצְנֵעַ לֶכֶת עִם אֱלֹהֶיךָ״ (מיכה ו, ח). דברי משה בפרשת ואתחנן הם כתב השליחות של עם ישראל.
ויש בהחלט מי שמביט ומתרשם. מסקנתי מעשרות שנים בזירה הציבורית בחו״ל היא ש<b>לא־יהודים מכבדים יהודים שמכבדים את היהדות</b>. קשה להם להבין למה במדינות שיש בהן חופש דת אמתי יש יהודים העוזבים את דתם או מעדיפים להגדיר את זהותם באופן אתני גרידא. נראה לי שהעולם, במערבולת שהוא אחוז בה כרגע, זקוק למסר היהודי – המסר האומר שאלוהים קורא לנו להיות נאמנים לאמונתנו שלנו ולהיות ברכה לבני כל האמונות. דמיינו עולם שבו כולם מאמינים בזה, ומנסים לממש זאת. הלוואי.
אנחנו לא סתם עוד קבוצה אתנית. אנחנו העם שהוליד את רעיון החופש והעמיד אותו על חינוך הילדים לאהוב ולא לשנוא. דתנו היא הדת המקדשת את הנישואים והמשפחה, ואשר מדברת על חובות לפני שהיא מדברת על זכויות. חזוננו הוא החזון הרואה בהקלת העוני משימה דתית, מפני שכדברי הרמב״ם אדם רעב, חולה, חסר בית או גלמוד אינו יכול לעסוק בהשגות רוחניות נעלות.<sup class="footnote-marker">3</sup><i class="footnote"><b>מורה הנבוכים</b>, ג, כז.</i> אנחנו עושים את כל זאת לא מפני שאנחנו שמרנים או ליברלים, רפובליקנים או דמוקרטים, ימנים או שמאלנים, אלא מפני שאנחנו מאמינים שזה מה שה׳ רוצה מאיתנו.
מילים רבות נכתבות בימינו על ה״מה״ ועל ה״איך״ של היהדות, אך מילים מעטות מדי מוקדשות ל״למה״. משה, בחודש האחרון של חייו, לימד את ה״למה״. וכך הוא עורר אנשים לפעולה בדורו ובכל הדורות שאחריו, עד עצם הדור הזה. אם רצונכם לשנות את העולם, התחילו ב״למה״.
<h4>הישר והטוב</h4>
<big><strong>הישר והטוב</strong></big><br>בין פסגותיה של פרשת ואתחנן – ״שמע ישראל״, עשרת הדיברות ועוד – מצטנע פסוק קטן בעל השלכות גדולות על ההשקפה המוסרית היהודית. הנה הוא, ועמו הפסוק שלפניו:
<span class="poetry indentAll">שָׁמוֹר תִּשְׁמְרוּן אֶת מִצְו‍ֹת ה׳ אֱלֹהֵיכֶם וְעֵדֹתָיו וְחֻקָּיו אֲשֶׁר צִוָּךְ. וְעָשִׂיתָ הַיָּשָׁר וְהַטּוֹב בְּעֵינֵי ה׳, לְמַעַן יִיטַב לָךְ וּבָאתָ וְיָרַשְׁתָּ אֶת הָאָרֶץ הַטֹּבָה אֲשֶׁר נִשְׁבַּע ה׳ לַאֲבֹתֶיךָ. (דברים ו, יז-יח)</span>
הקושי עולה מאליו. פסוק יז קורא לשמור את המצוות, העדוֹת והחוקים. הללו, לכאורה, כוללים את כל מה שיש לתורה לומר על התנהגות ומוסר. מדוע אפוא ממשיך פסוק יח וקורא לעשות את ״הישר והטוב״? האם ישנם ישר וטוב שאינם כלולים במצוות?
רש״י מסביר שהישר והטוב בפסוק שלנו הם ״פשרה, לפנים משורת הדין״. ההלכה מעמידה כביכול סף מינימום מחייב, אך המוסר שואף לאמת מידה גבוהה יותר.<sup class="footnote-marker">1</sup><i class="footnote">ראו Lon Fuller, <i>The Morality of Law</i>, New Haven: Yale University Press, 1969, ומאמרו של הרב אהרן ליכטנשטיין, ״מוסר והלכה במסורת היהודית: האם המסורת היהודית מכירה באתיקה שאינה תלויה בהלכה?״, ‬<b>דעות, ביטאון האקדמאים הדתיים</b> מו (תשל״ז), עמ׳ 5–20 (המאמר חזר ונדפס בעברית ובאנגלית בכמה במות).</i> ואכן, האנשים המרשימים אותנו במיוחד בטוב לבם ובצדקתם אינם סתם שומרי חוק ומצוות; קדושי המוסר וגיבוריו דורשים מעצמם יותר ממה שהחוק מחייב. לכך, על פי רש״י, מתכוונת התורה בדרישתה לעשות את הישר והטוב.
הרמב״ן מצטט את רש״י ומסכים עמו, אך ממשיך ואומר דבר שונה מעט:
<span class="poetry indentAll">מתחילה אמר שתשמור חוקותיו ועדותיו אשר ציווך, ועתה יאמר גם באשר לא ציווך תן דעתך לעשות הטוב והישר בעיניו, כי הוא אוהב הטוב והישר.<br>וזה עניין גדול. לפי שאי אפשר להזכיר בתורה כל הנהגות האדם עם שכניו ורעיו וכל משאו ומתנו ותיקוני היישוב והמדינות כולם. אבל אחרי שהזכיר מהם הרבה, כגון ״לֹא תֵלֵךְ רָכִיל בְּעַמֶּיךָ״ (ויקרא יט, טז), ״לֹא תִקֹּם וְלֹא תִטֹּר״ (שם, יח) ו״לֹא תַעֲמֹד עַל דַּם רֵעֶךָ״ (שם, טז), ״לֹא תְקַלֵּל חֵרֵשׁ״ (שם, יד), ״מִפְּנֵי שֵׂיבָה תָּקוּם״ (שם, לב) וכיוצא בהן – חזר לומר בדרך כלל שיעשה הטוב והישר בכל דבר, עד שייכנס בזה הפשרה ולפנים משורת הדין... עד שייקרא בכל עניין תם וישר.<sup class="footnote-marker">2</sup><i class="footnote">רמב״ן לדברים ו, יח.</i></span>
הרמב״ן מרחיק לכת מרש״י. לפי רש״י, הישר והטוב הם אמות מידה התנהגותיות גבוהות מאלו שהחוק היבש דורש. דומה שהרמב״ן אומר לנו שבחיים המוסריים יש היבטים שמושג החוק אינו תופס בהם כלל. לכך כוונתו באומרו ״אי אפשר להזכיר בתורה כל הנהגות האדם עם שכניו ורעיו״.
חוקים הם כללים אוניברסליים, עקרונות החלים בכל המקומות ובכל הזמנים. אסור לרצוח. אסור לשדוד. אסור לגנוב. אסור לשקר. אבל יש בחיי המוסָר מאפיינים חשובים שאינם אוניברסליים כלל. הם נוגעים לנסיבות מסוימות ולצורת תגובתנו כלפיהן. מהו להיות בעל טוב או רעיה טובה, הורה טוב, מורה טוב, חבר טוב? מהו להיות מנהיג גדול, מונהג טוב, חבר צוות טוב? מתי נכון לשבֵּח, ומתי מתאים לומר ״יכולת לעשות טוב יותר״? יש היבטים מוסריים שאי־אפשר לצמצמם לכדי כללי התנהגות, מפני שמה שחשוב בהם איננו רק מה שאנו עושים, אלא גם האופן שאנו עושים זאת: בענווה, למשל, בעדינות, ברגישות, בהתחשבות.
המוסר עוסק באנשים, ואין שני אנשים זהים. כאשר ביקש משה מהקב״ה למנות לו ממשיך, הוא פתח את בקשתו במילים ״יִפְקֹד ה׳ אֱלֹהֵי הָרוּחֹת לְכָל בָּשָׂר אִישׁ עַל הָעֵדָה״ (במדבר כז, טז). על פי חז״ל, משה אומר כאן שהיות שכל אדם שונה מחברו, הוא מבקש מה׳ למנות מנהיג שיתייחס לכל יחיד כאל יחיד – מתוך ידיעה שמה שמועיל לאדם אחד מזיק לאחר.<sup class="footnote-marker">3</sup><i class="footnote">ספרא זוטא, מדרש תנחומא ופירוש רש״י לתורה על אתר.</i> יכולת זו למצוא את המענה הנכון לאדם הנכון בזמן הנכון מאפיינת לא רק מנהיגות טובה, אלא גם טוּב אנושי בכלל.
פירוש רש״י לספר בראשית מתחיל בשאלה מפורסמת: אם התורה היא ספר של מצוות, מדוע אינה מתחילה במצווה הראשונה שניתנה לעם ישראל כעַם, מצוות קידוש החודש בפרק יב של ספר שמות? מדוע נכללו בה סיפורי אדם וחווה, קין והבל, האבות והאימהות וילדיהם? תשובתו של רש״י אינה נוגעת להנחיות מוסריות, אלא לעיגון זכותנו על הארץ. אבל הנצי״ב (הרב נפתלי צבי יהודה ברלין) כותב בפירושו <b>העמק דבר </b><sup class="footnote-marker">4</sup><i class="footnote">במבוא לפירוש לספר בראשית.</i> כי סיפורי בראשית נועדו ללמדנו כיצד ידעו האבות להיות ישרים במגעם ומשאם, אפילו עם נוכרים ועובדי אלילים. משום כך, הוא מסביר, מכונה ספר בראשית גם ״ספר הישר״.
מוסר אינו רק מערכת חוקים, גם אם זו מערכת מסועפת של תרי״ג מצוות ועוד גוף ענֵף של מצוות דרבנן ותקנות חכמים. מוסר הוא גם אופן היענותנו אל בני אדם כאל יחידים. סיפור אדם וחווה בגן עדן הוא, לפחות בחלקו, סיפור על השתבשות של יחסים אישיים כשאינם אישיים. אדם מתייחס לאשתו כאל ״אישה״: שם גֶנרי, שם של סוג. רק לאחר חטא עץ הדעת הוא נותן לה את שמה הפרטי, חווה, ומכיר בַּיְּחידיות הפרטית שלה. ורק אז אלוהים עושה להם כותנות עור ומלבישם.
זהו גם ההבדל בין אלוהי אריסטו לאלוהי אברהם. אריסטו חשב שאלוהים מכיר רק את האוניברסלי, ולא את הפרטיקולרי; שהוא עוסק רק בכללים, ולא במקרים הפרטיים. זהו אלוהי המדע, אלוהי הנאורות, אלוהי שפינוזה. אלוהי אברהם, לעומת זאת, מכיר בייחודיות האישית שלנו, במה שעושה אותנו שונים מזולתנו כמו גם במה שמשותף לכולנו.
זהו, בסופו של דבר, שורש ההבדל בין שני העקרונות הגדולים של האתיקה היהודית: הצדק והאהבה. הצדק אוניברסלי. הוא נוהג בכל האנשים בשווה. בעשיר כבעני, בחזק כבחלש. אין הוא מבחין בין אנשים על פי צבע או מעמד. אבל האהבה היא פרטיקולרית. הורה אוהב את ילדיו בגלל מה שמייחד כל אחד מהם. החיים המוסריים הם שילוב של השניים. משום כך אי־אפשר לצמצמם לכדי כללים אוניברסליים בלבד. לכך מתכוונת התורה בצוותה עלינו לעשות את הישר והטוב שמעבר למצוות, לעדות ולחוקים.
מורה טוב יודע מה לומר לתלמיד חלש שבמאמץ רב הצליח יותר מן המצופה, ומה לומר לתלמיד מחונן המקבל את הציונים הטובים בכיתה אך עדיין אינו מממש את מלוא היכולת הגלומה בו. מעסיק טוב יודע מתי לשבֵּח ומתי לאתגֵר. כולנו צריכים לדעת מתי להתעקש על הצדק ומתי לנהוג בסלחנות. האנשים שיש להם השפעה מכרעת על חיינו הם בדרך כלל האנשים שאנו מרגישים שהבינו אותנו בייחודיותנו. בשבילם אין אנו רק פרודות בתוך המון. המוסר כולל חוקים אוניברסליים, ובלעדיהם אין לו קיום, אך הוא עוסק גם בקשרים בין־אישיים שאי־אפשר לדחוס למיטת סדום של חוקים.
רבי ישראל מרוז׳ין שאל פעם אחד מתלמידיו כמה חלקים יש ב<b>שולחן ערוך</b>. ענה התלמיד, ארבעה. ״ומה אתה יודע על החלק החמישי?״ שאל האדמו״ר. ״חלק חמישי?״ תהה התלמיד. ״כן, יש חלק חמישי. הוא אומר: עם כל אדם התנהג כמענטש״. החלק החמישי בקוד ההלכתי הוא ההתנהגות שאינה יכולה להתנסח כחוק. מי שמקיים אותו עושה את הישר והטוב.
<h3>עקב</h3>
<h4>מוסר של אהבה</h4>
<big><strong>מוסר של אהבה</strong></big><br>בספר דברים בוקע לראשונה במפורש רעיון שפיכּה כמעיין נסתר עוד מראשית התורה: ה׳ הוא אלוהי האהבה. יותר משאנו אוהבים אותו, הוא אוהב אותנו. הנה, למשל, פסוקי הפתיחה של פרשתנו:
<span class="poetry indentAll">וְהָיָה עֵקֶב תִּשְׁמְעוּן אֵת הַמִּשְׁפָּטִים הָאֵלֶּה וּשְׁמַרְתֶּם וַעֲשִׂיתֶם אֹתָם, וְשָׁמַר ה׳ אֱלֹהֶיךָ לְךָ אֶת הַבְּרִית וְאֶת הַחֶסֶד אֲשֶׁר נִשְׁבַּע לַאֲבֹתֶיךָ. וַאֲהֵבְךָ וּבֵרַכְךָ וְהִרְבֶּךָ... (דברים ז, יב-יג) </span>
ובהמשך הפרשה:
<span class="poetry indentAll">הֵן לַה׳ אֱלֹהֶיךָ הַשָּׁמַיִם וּשְׁמֵי הַשָּׁמָיִם הָאָרֶץ וְכָל אֲשֶׁר בָּהּ – רַק בַּאֲבֹתֶיךָ חָשַׁק ה׳ לְאַהֲבָה אוֹתָם וַיִּבְחַר בְּזַרְעָם אַחֲרֵיהֶם בָּכֶם מִכָּל הָעַמִּים כַּיּוֹם הַזֶּה. (י, יד-טו)</span>
והנה זה בפסוק מפרשת השבוע שעבר:
<span class="poetry indentAll">וְתַחַת כִּי אָהַב אֶת אֲבֹתֶיךָ וַיִּבְחַר בְּזַרְעוֹ אַחֲרָיו וַיּוֹצִאֲךָ בְּפָנָיו בְּכֹחוֹ הַגָּדֹל מִמִּצְרָיִם. (ד, לז)</span>
ספר דברים רווי מילות אהבה. השורש אה״ב מופיע פעמיים בספר שמות ופעמיים בספר ויקרא (שתיהן בפרק יט), אינו מופיע כלל בספר במדבר, ואילו בספר דברים הוא מופיע 23 פעמים. חומש דברים הוא ספר על האושר החברתי ועל כוחה של האהבה לשנות את ההוויה.
בין המיתוסים הלא מדויקים הרווחים בתרבות המערב, יש סילוף מקומֵם במיוחד: ההנגדה הנוצרית בין הנצרות כדת האהבה והסליחה לבין היהדות כדת הדין והנקם. האמת היא שהיהדות היא אשר הביאה לעולם את הסליחה.<sup class="footnote-marker">1</sup><i class="footnote">וראו על כך בהרחבה בדרשות לפרשת וייגש בספרִי Jonathan Sacks, <i>Covenant and Conversation: Genesis,</i> Jerusalem: Maggid, 2009, pp. 301–327, וכן בספרו של דיוויד קונסטן David Konstan, <i>Before Forgiveness: The Origins of a Moral Idea</i>, Cambridge: Cambridge University Press, 2012.</i> הסליחה הבין־אישית נולדה כאשר יוסף סלח לאחיו על שמכרו אותו לעבדות. הסליחה האלוהית נולדה לאחר חטא העגל והתמסדה בעקבות זאת עם כינונו של יום כיפור.
כך גם באשר לאהבה. כש״הברית החדשה״ מדברת על אהבה, היא עושה זאת באמצעות ציטוט ישיר מספר ויקרא (״וְאָהַבְתָּ לְרֵעֲךָ כָּמוֹךָ״) ומסֵפר דברים (״וְאָהַבְתָּ אֶת ה׳ אֱלֹהֶיךָ בְּכָל לְבָבְךָ וּבְכָל נַפְשְׁךָ וּבְכָל מְאֹדֶךָ״). כדברי הפילוסוף סיימון מאי בספרו המצוין <b>האהבה: היסטוריה</b>: ״האמונה הנפוצה שכל עניינו של התנ״ך הוא נקמה ו׳עין תחת עין׳, ושספרי הבשורות של הברית החדשה הם אשר המציאו את האהבה כערך אוניברסלי ובלתי מותנה, צריכה להימנות עם האי־הבנות הגדולות ביותר בכל תולדות המערב. שכן התנ״ך לא רק שהוא מקורן של שתי מצוות האהבה, אלא הוא בית היוצר של חזון מוסרי רחב שיסודו בהשתאות מכוחה של האהבה״.<sup class="footnote-marker">2</sup><i class="footnote">Simon May, <i>Love: A History</i>, New Haven: Yale University Press, 2011, pp. 19–20.</i> מסקנתו אינה משתמעת לשתי פנים: ״אם לאהבה בעולם המערבי יש טקסט מכונן, טקסט זה כתוב בעברית״.<sup class="footnote-marker">3</sup><i class="footnote">שם, עמ׳ 14.</i>
יתרה מכך. בספרו <b>החיים האתיים</b><sup class="footnote-marker">4</sup><i class="footnote">Harry Redner, <i>Ethical Life: The Past and Present of Ethical Cultures</i>, New York: Rowman and Littlefield, 2001.</i> מונה הפילוסוף הארי רֶדְנֶר ארבע קבוצות יסוד של השקפות עולם אתיות בתולדות האדם. לאתיקה מן הסוג הראשון הוא קורא <b>אתיקה אזרחית</b>, והיא מאפיינת את יוון ורומא העתיקות. שנייה היא <b>אתיקת החובה</b>, שהוא מזהה עם דתות קונפוציוס וקרישנה ועם הסטואיקנים המאוחרים. שלישית היא <b>אתיקת הכבוד</b>, שכללי ההתנהגות והטעם הטוב שלה לקוחים מעולם הצבא וחצרות המלכים, והיא מאפיינת תרבויות אסלאמיות וערביות בימי הביניים ובימינו, ואת אירופה הביניימית על אתוס האבירים שלה.
את שורשיה של הרביעית, זו שהוא מכנה בפשטות <b>מוסריות</b>, הוא מזהה בספר ויקרא ובספר דברים. הוא מגדיר אותה, שוב בפשטות, כ״אתיקת האהבה״, משום שזה הדבר אשר ייחד את המערב מבחינה מוסרית: ״הציווי המקראי ׳וְאָהַבְתָּ לְרֵעֲךָ כָּמוֹךָ׳ הוא צורה מיוחדת מאוד של אהבה, פיתוח ייחודי של הדת היהודית שאינו דומה לשום דבר הקיים מחוצה לה. זוהי אהבה אלטרואיסטית עילאית, שכן לאהוב את הזולת כפי שאנו אוהבים את עצמנו פירושו לשים את עצמנו במקומו של הזולת ולפעול בשמו כפי שהיינו פועלים למען עצמנו באופן טבעי ואנוכי״.<sup class="footnote-marker">5</sup><i class="footnote">שם, עמ׳ 50.</i> אמנם גם הבודהיזם מעלה על נס את אהבת הזולת, אך זו אהבה מסוג אחר: פחות אישית, ונטולת זיקה ליחסים עם אלוהים.
מושג האהבה המקראי הוא רדיקלי מכמה בחינות. ראשית, התורה קובעת, בניגוד לכל תרבויות העולם העתיק כמעט, שהיסודות שהמציאות עשויה מהם אינם עוינים את האנושות ואינם אדישים כלפיה. אנחנו כאן מפני שמישהו רצה שנהיה כאן, ישות הדואגת לנו, משגיחה עלינו ודורשת את טובתנו.
שנית, האהבה שאלוהים ברא בה את העולם איננה נחלתו הבלעדית. היא נועדה לשמש מופת לנו, באנושיותנו. אנחנו מצוּוים לאהוב את הרֵע ואת הגר, לעשות מעשי צדקה וחסד, ולבנות חברה על אדנֵי האהבה. כך מנסחת זאת פרשתנו:
<span class="poetry indentAll">כִּי ה׳ אֱלֹהֵיכֶם הוּא אֱלֹהֵי הָאֱלֹהִים וַאֲדֹנֵי הָאֲדֹנִים, הָאֵל הַגָּדֹל, הַגִּבֹּר וְהַנּוֹרָא, אֲשֶׁר לֹא יִשָּׂא פָנִים וְלֹא יִקַּח שֹׁחַד. עֹשֶׂה מִשְׁפַּט יָתוֹם וְאַלְמָנָה וְאֹהֵב גֵּר לָתֶת לוֹ לֶחֶם וְשִׂמְלָה. וַאֲהַבְתֶּם אֶת הַגֵּר, כִּי גֵרִים הֱיִיתֶם בְּאֶרֶץ מִצְרָיִם. (דברים י, יז-יט)</span>
בקצרה: <b>אלוהים ברא את העולם באהבה ובסליחה, והוא מבקש מאיתנו לאהוב את זולתנו ולסלוח לו</b>. סבורני כי זהו הרעיון המוסרי העמוק ביותר בכל תולדות האדם.
אולם כאן עולה שאלה מתבקשת. כיצד זה שהאהבה, המתבלטת כל כך בספר דברים, שולית כל כך בחומשים הקודמים – שמות, ויקרא (למעט פרק יט) ובמדבר?
הדרך הטובה ביותר לענות על שאלה זו היא לשאול שאלה אחרת. איך זה שהסליחה נעדרת מספר בראשית, לפחות על פני השטח של העלילה?<sup class="footnote-marker">6</sup><i class="footnote">כוונתי לפשט הכתובים. מדרשי חז״ל מכניסים מפעם לפעם לסיפורי בראשית את רכיב הסליחה.</i> אלוהים אינו סולח לאדם ולחווה, ולא לקין (אם כי הוא מקל בעונשם). הסליחה איננה משתתפת בדרמות של המבול, מגדל בבל ומהפכת סדום ועמורה (אברהם מפציר באלוהים לחוס על הערים אם יימצאו בהן כך וכך אנשים צדיקים; זו איננה בקשת מחילה). הסליחה האלוהית מופיעה לראשונה בספר שמות, כאשר ה׳ נענה לבקשתו של משה לסלוח לעם לאחר חטא העגל – ולאחר מכן היא מתמסדת בדמות יום כיפור (ויקרא טז). לא קודם לכן. מדוע?
התשובה הפשוטה והרדיקלית היא זו: <b>אלוהים אינו סולח לבני האדם כל עוד בני האדם אינם לומדים לסלוח זה לזה</b>. לקראת סוף ספר בראשית יוסף סולח לאחיו. רק לאחר מכן מתחיל אלוהים לסלוח לבני אדם.
עתה נחזור לאהבה. בספר בראשית היא נזכרת פעמים רבות. אברהם אוהב את יצחק. יצחק אוהב את עשו. רבקה אוהבת את יעקב. יעקב אוהב את רחל. הוא גם אוהב את יוסף. אהבה בין־אישית יש בשפע בספר בראשית. <b>אלא שכמעט כל האהבות בספר בראשית מתגלות כפלגניות</b>. הן מובילות למתח בין יעקב לעשו, בין רחל ללאה ובין יוסף לאחיו. בספר בראשית מובלעת הבחנה מעמיקה שרוב רובם של אנשי המוסר והתיאולוגיה החמיצו: אהבה כשלעצמה – אהבה אמתית, אישית ויוקדת, אהבה מהסוג השכיח בספרי הנביאים והמאפיין את שיר השירים, שיר האהבה הגדול של התנ״ך (להבדיל מהאהבה המנותקת והמוכללת הקרויה אָגָאפֶּה שאנו מקשרים עם יוון העתיקה) – אהבה כזו אין בה כדי לשמש בסיס לחברה. כשם שהיא יכולה לאחֵד, היא יכולה גם לפצל.
משום כך, האהבה אינה מופיעה בתורה כמוטיב מרכזי עד הגיעֵנו אל החזון החברתי־מוסרי־מדיני האחדותי של ספר דברים, המצרף אהבה עם צדק. שהרי לצד האהבה גם הצדק מתגלה כאחד ממושגי המפתח של ספר דברים, והמילה ״צדק״ לנגזרותיה מופיעה בו 18 פעמים. לעומת זאת, המושג מופיע בספר שמות רק ארבע פעמים, בספר במדבר אינו מופיע כלל, ובספר ויקרא מופיע רק בפרק יט – אותו פרק שבו, כאמור, נמצאות גם הופעותיה היחידות של המילה ״אהבה״ בחומש זה. במילים אחרות, <b>ביהדות, אהבה וצדק כרוכים זה בזה</b>. הנה שוב במילותיו של סיימון מאי:
<span class="poetry indentAll">חובתנו להצביע כאן על תופעה העומדת ביסוד ההיסטוריה של מושג האהבה במערב: שבבסיסן של מצוות האהבה בספר ויקרא עומדת תביעה רדיקלית לצדק. לא צדק קר, מנגנון מכני של תגמולים, אלא צדק הרואה בזולת אדם בעל צרכים ואינטרסים ונכנס עמו במערכת יחסים של כבוד הדדי. אנו נדרשים להכיר ברעינו כשווים לנו בפני חוק האהבה. הצדק והאהבה כרוכים אפוא יחדיו לבלי הפרד.<sup class="footnote-marker">7</sup><i class="footnote">May, <i>Love: A History</i>, p. 17.</i></span>
אהבה שאין עמה צדק מובילה ליריבות, וסופה שתחולל שנאה. צדק שאין עמו אהבה הוא גידם, נטול שתי זרועותיו האנושיות, החסד והרחמים. אנו זקוקים לצדק ולאהבה גם יחד. חזון מוסרי ייחודי זה, שבו אהבת אלוהים לבני האדם ואהבת בני האדם לאלוהים מיתרגמות לכדי אתיקה של אהבת הרֵע והגֵר, הוא אבן היסוד של תרבות המערב בתפארתה. הוא נולד כאן, בספר דברים, הספר שבו האהבה היא חוק והחוק הוא אהבה.
<h4>ההקשבה כערך רוחני</h4>
<big><strong>ההקשבה כערך רוחני</strong></big><br>אחת המילים החשובות ביותר ביהדות היא מילה שכיחה שתכופות איננה מובנת לאשורה. שתי הופעותיה המפורסמות ביותר נמצאות בפרשת השבוע שעבר ובפרשת השבוע שלנו: ״<b>שְׁמַע </b>יִשְׂרָאֵל, ה׳ אֱלֹהֵינוּ, ה׳ אֶחָד״ (דברים ו, ד) ו״וְהָיָה אִם <b>שָׁמֹעַ תִּשְׁמְעוּ</b> אֶל מִצְו‍ֹתַי אֲשֶׁר אָנֹכִי מְצַוֶּה אֶתְכֶם הַיּוֹם לְאַהֲבָה אֶת יְהוָה אֱלֹהֵיכֶם וּלְעָבְדוֹ בְּכָל לְבַבְכֶם וּבְכָל נַפְשְׁכֶם״ (יא, יג) – פתיחות הפרשה הראשונה והפרשה השנייה בקריאת שמע. היא אף פותחת את פרשתנו: ״וְהָיָה עֵקֶב <b>תִּשְׁמְעוּן </b>אֵת הַמִּשְׁפָּטִים הָאֵלֶּה״ (ז, יב).
המילה היא, כמובן, הפועַל ״שמע״. לפועל זה במקרא יש מובנים רבים בעת ובעונה אחת: לשמוע, להקשיב, לשים לב, להבין, להפנים, להיענות, לציית. היא מילת מפתח בספר דברים; היא מופיעה בו 92 פעמים, יותר מבכל חומש אחר. שוב ושוב אומר משה לעמו, בחודש האחרון לחייו, שמעו. הקשיבו, שימו לב. שמעו מה אני אומר. שמעו מה ה׳ אומר. הקשיבו לדברים שהוא מבקש מאיתנו. אם רק תשמעו... <b>היהדות היא דת של הקשבה</b>. זוהי אחת התרומות המקוריות ביותר שלה לתרבות האנושית.
תרבות המערב נבנתה על צמד יסודות: יוון העתיקה וישראל הקדומה. השתיים שונות זו מזו בכל דרך אפשרית. תרבות יוון הייתה תרבות ויזואלית. הישגיה הגדולים קשורים לעין, לראייה. היא הגישה לעולם את היפות ביצירות האמנות, הפיסול והאדריכלות שנראו בו עד ימיה. האירועים הציבוריים האופייניים לה ביותר היו הצגות התיאטרון והמשחקים האולימפיים – אלו ואלו מופעים, מחזות שצופים בהם. אפלטון תפס את הידיעה כמין ראיית עומק, ראיית המהות האמתית שמתחת לפני השטח.
רעיון זה, שלָדַעת הוא לראות, נשאר עד היום המטפורה השלטת במערב. יש לדבָר אחיזה גם בלשוננו; אנחנו ״שופכים אור״ על נושא כשאנו מסבירים אותו, אנחנו בוחנים אותו מתוך ״נקודת מבט״ או ״זווית ראייה״ משלנו, אנחנו ״רואים את הנולד״ כשאנו ״צופים״ את העתיד, ועוד. אך התופעה ניכרת יותר בלשונות אירופה, כגון בשפה האנגלית, שבה גם הביטויים הבסיסיים ביותר הנוגעים להבנה ולידיעה באים מעולם הראייה. תובנת העומק, ראיית הנולד וההבנה בדיעבד הן insight, foresight ו־hindsight, שפירושן המילולי הוא ראייה פנימה, ראייה לפנים וראייה לאחור. הבחנה היא observation, תצפית. המחשה והדגמה הן illustrate, הארה. כשהאנגלי רוצה לומר שהבין הוא אומר I see, אני רואה.<sup class="footnote-marker">1</sup><i class="footnote">ראו George Lakoff and Mark Johnson, <i>Metaphors We Live By</i>, Chicago: University of Chicago Press, 1980.</i>
היהדות מציעה כיוון אחר לגמרי. היהדות היא אמונה באל שאיננו יכולים לראות, באל שאי־אפשר לייצג אותו באופן ויזואלי. עשיית פסל מסכה היא מן האיסורים האמורים בעשרת הדיברות: זוהי עבודה זרה. בפרשת ואתחנן מזכיר משה לבני ישראל שבמפגש הישיר שהיה להם עם הקב״ה במעמד הר סיני ״קוֹל דְּבָרִים אַתֶּם שֹׁמְעִים וּתְמוּנָה אֵינְכֶם רֹאִים זוּלָתִי קוֹל״ (ד, יב). ה׳ מתַקשר בקולות, לא במראות. הוא מדבר. הוא מצַווה. הוא קורא. משום כך המעשה הדתי העילאי הוא השמיעה. כשה׳ מדבר, אנחנו כורים אוזן. כשהוא מצווה, אנחנו שומעים בקולו.
״הרב הנזיר״, הרב דוד כהן, תלמידו של הרב קוק ואביו של הרב הראשי לשעבר של חיפה שאר־ישוב כהן, הראה שבתלמוד הבבלי כל המטפורות הנוגעות להבנה מבוססות לא על ראייה אלא על שמיעה: ״תא שמע״ (בוא ושמע); ״קא משמע לן״ (משמיע לנו, כלומר מלמדנו); ״שמע מינה״ (שמע ממנה, כלומר הסק מכאן את המסקנה); ״לא שמיעא לי״ (לא נשמע לי, כלומר אינני מסכים); ״שמעתא״ (שמועה, כלומר סוגיה) ועוד.<sup class="footnote-marker">2</sup><i class="footnote">בעמודיו הראשונים של חיבורו של הרב הנזיר <b>קול הנבואה</b>, ירושלים: מוסד הרב קוק, 1970.</i>
ההבדל נראה (או נשמע) קטן, אבל הוא גדול מאוד. אצל היוונים, אידיאל הידיעה כרוך בניתוק. יש מי שרואה, הסובייקט, ויש מה שנראה, האובייקט, והם שייכים לשני תחומים נפרדים. אדם המביט בציור או בפסל או במחזה תיאטרון או במשחקי ספורט איננו עצמו חלק מהיצירה, מהדרמה או מהתחרות. הוא צופה, לא משתתף.
דיבור והקשבה אינם צורות של ניתוק. הם צורות של מעורבות. הם מחוללים יחסי גומלין. במילה העברית ״דעת״ מובלעות גם מעורבות, קרבה ואינטימיות. ״וְהָאָדָם יָדַע אֶת חַוָּה אִשְׁתּוֹ וַתַּהַר וַתֵּלֶד אֶת קַיִן״ (בראשית ד, א). זוהי ידיעה במובן העברי, לא היווני. אנחנו יכולים להיכנס למערכת יחסים עם אלוהים, אף כי הוא אינסופי ואנחנו סופיים, משום שהמילים מקשרות בינינו. בהתגלות, אלוהים מדבר אלינו. בתפילה, אנחנו מדברים אליו. אם רצונכם להבין מערכת יחסים כלשהי – בין בעל לאשתו, בין הורה לילד, בין מעסיק למועסק – עקבו בתשומת לב אחר הדיבור וההקשבה שביניהם, והתעלמו מכל השאר.
היוונים לימדונו את צורות הידיעה שמקורן תצפית והיסק, דהיינו המדע והפילוסופיה. המדענים הראשונים והפילוסופים הראשונים היו יוונים בני המאות השישית עד הרביעית לפני הספירה. אך לא כל דבר אפשר להבין בתצפית ובהסתכלות בלבד. בספר שמואל א׳ יש סיפור המלמדנו זאת יפה. שאול מלך ישראל <b>נראה</b> מתאים. הוא היה גבוה ״מִשִּׁכְמוֹ וָמַעְלָה גָּבֹהַּ מִכָּל הָעָם״ (ט, ב; י, כג). הוא היה בעל <b>מראה</b> מלכותי. אך במידותיו ובמזגו הוא לא היה מנהיג כלל; הוא היה מונהג. ה׳ אמר אפוא לשמואל למשוח מלך אחר במקומו, אחד מבני ישי. שמואל הלך לשם והתפעל ממראהו של אחד הבנים, אליאב. ברור היה לו שזה מְשִׁיח ה׳. אך ה׳ אמר לו, ״אַל תַּבֵּט אֶל מַרְאֵהוּ וְאֶל גְּבֹהַּ קוֹמָתוֹ, כִּי מְאַסְתִּיהוּ. כִּי לֹא אֲשֶׁר יִרְאֶה הָאָדָם, <b>כִּי הָאָדָם יִרְאֶה לַעֵינַיִם וַה׳ יִרְאֶה לַלֵּבָב</b>״ (שמואל א׳ טז, ז).
היהודים והיהדות לימדו כי איננו יכולים לראות את אלוהים, אך אנו יכולים לשמוע אותו והוא שומע אותנו. המילה המדוברת והנשמעת היא המאפשרת לנו לקיים יחסי קרבה עם אלוהים כאָבִינו, כשותפנו, כמלכנו, כָּאֶחד שאוהב אותנו ואנו אוהבים אותו. איננו יכולים להציג את אלוהים באופן מדעי. איננו יכולים להוכיח את אלוהים באופן לוגי. אלו הן צורות מחשבה יווניות, לא יהודיות. לדעתי, מנקודת מבט יהודית, הניסיון להוכיח את מציאות האל באופן לוגי או מדעי הוא מאמץ מוטעה.<sup class="footnote-marker">3</sup><i class="footnote">אכן, רבים מגדולי הפילוסופים היהודים בימי הביניים התמסרו למפעל זה. הם עשו כן בהשפעת ההגות הניאו־אפלטונית והניאו־אריסטוטלית, שהגיעה אליהם בתיווכם של הפילוסופים המוסלמים הגדולים. יוצא דופן ביניהם היה רבי יהודה הלוי ב<b>ספר הכוזרי</b>.</i> אלוהים איננו אובייקט אלא סובייקט. דרך ההתייחסות היהודית לאלוהים היא אינטימיות ואהבה, ולצדן יראה והערצה.
דוגמה מודרנית מרתקת לכך נתן יהודי אשר רוב ימי חייו היה מנוכר ליהדותו, הלוא הוא זיגמונד פרויד. הוא קרא לפסיכואנליזה ״ריפוי בדיבור״, אך מדויק יותר לתארה כ״ריפוי בהקשבה״.<sup class="footnote-marker">4</sup><i class="footnote">ראו Adam Philips, <i>Equals</i>, London: Faber and Faber, 2002, p. xii. וראו גם Salman Akhtar, <i>Listening to Others: Developmental and Clinical Aspects of Empathy and Attunement</i>, Lanham: Jason Aronson, 2007.</i> הפסיכואנליזה מבוססת על העובדה שהקשבה פעילה היא בעלת ערך טיפולי בפני עצמה. רק לאחר שהפסיכואנליזה נפוצה בעולם, ובייחוד בארצות הברית, נכנס ללשון האנגלית הביטוי I hear you, אני שומע אותך, כדרך לשדר אמפתיה.<sup class="footnote-marker">5</sup><i class="footnote">שימו לב שיש הבדל בין אמפתיה לסימפתיה. האמירה I hear you היא דרך לציין – בכנות או שלא בכנות – שאני שם לב לרגשות שלך, לאו דווקא שאני מסכים איתם או איתך.</i>
יש בהקשבה משהו רוחני מאוד. היא הדרך היעילה ביותר שאני מכיר ליישוב סכסוכים. דברים רבים יכולים לחולל קונפליקט, אבל מה שמקיים אותו לאורך זמן הוא ההרגשה של צד אחד לפחות שלא שומעים אותו. שלא מקשיבים לו. משום כך השימוש בכוח או בחרם ליישוב סכסוכים הוא שיטה שאינה מוכיחה את עצמה. הוא גורם אולי לנצירת האש לזמן־מה, אך לבסוף היא חוזרת לבעור וביתר שאת. איוב, שבאו עליו ייסורים בלי עוון, אינו מתרשם מטענות רעיו – ולא מפני שהוא בטוח שהוא עצמו צודק, אלא משום שהוא רוצה שישמעו אותו. מושכל ראשון בתורת המשפט, ולא במקרה, הוא הכלל audi alteram partem, שְמע את הצד האחֵר.
ההקשבה היא לִבה של מערכת יחסים. אנו מקשיבים, משמע אנו פתוחים לזולת, אנו מכבדים אותו, אכפת לנו מה הוא חושב ומה הוא מרגיש. אנו מקשיבים, משמע אנו מרשים לזולתנו להיות כן ולומר את אשר על לבו, גם אם אנו מסתכנים בשמיעת דברים לא נעימים. הורה טוב מקשיב לילדו. מעסיק טוב מקשיב לעובדיו. חברה מסחרית טובה מקשיבה ללקוחות. מנהיג טוב מקשיב למונהגיו. ההקשבה איננה מבטאת הסכמה, כי אם אכפתיות. ההקשבה היא האקלים שהאהבה והכבוד צומחים בו.
אנו היהודים מאמינים שיחסינו עם אלוהים הם, נוסף על ערכם העצמי, גם סדנה מתמשכת ליחסינו עם בני אדם. איך נוכל לצפות שאלוהים יקשיב לנו אם איננו טורחים להקשיב לבן זוגנו, לילדינו, או לאלה המושפעים מעבודתנו? ואיך נוכל לצפות לפגוש את אלוהים אם לא למדנו להקשיב? בהר חורב לימד ה׳ את אליהו שהוא נמצא לא ברוח ולא ברעש ולא באש אלא ב״קוֹל דְּמָמָה דַקָּה״ (מלכים א׳ יט, יב), שנראה לי כי פירושו <b>קול שאפשר לשמוע רק אם מקשיבים</b>.
קהלי המונים מתרגשים למשמע דוברים גדולים, אבל את חייהם של אנשים משנים דווקא המקשיבים הגדולים. במפגש בינינו לבין אלוהים, כמו גם במפגש בינינו לבין הזולת, ההקשבה היא המבוא לאהבה.
<h4>כוחה של הכרת הטוב</h4>
<big><strong>כוחה של הכרת הטוב</strong></big><br>בשנות התשעים נערך אחד המחקרים הרפואיים הגדולים בעת החדשה. הוא נודע בכינוי ״מחקר הנזירוֹת״. כ־700 נזירות אמריקניות ממסדר ״אחיות בית הספר של גבִרתנו״ בארצות הברית הסכימו להנגיש את הרישומים האישיים והרפואיים שלהן לצוות של חוקרי תהליכי הזדקנות ואלצהיימר. בתחילת המחקר היו המשתתפות בנות 75 עד 102.<sup class="footnote-marker">1</sup><i class="footnote">ראו רוברט אמונס, <b>תודה!</b> –<b> מחקר מדעי חדש מוכיח: הכרת תודה תגרום לכם להיות מאושרים יותר</b>, עברית: מרינה גרוסלרנר, תל אביב: מטר, 2008.</i>
רוחב היריעה החריג של המחקר נגזר מן העובדה שבהיותן נזירות צעירות, כבנות עשרים, התבקשו המשתתפות בידי ראשת המסדר לכתוב דין וחשבון אוטוביוגרפי קצר על חייהן ועל הסיבות שגרמו להן להצטרף למנזר. מסמכים אלה נותחו בידי החוקרים בעזרת קידוד שפותח במיוחד לצורך זה, המאפשר בין היתר לציין רגשות חיוביים ושליליים. לאורך שנות התשעים נבדק בפרוטרוט, מדי שנה בשנה, מצבה הרפואי של כל נזירה. כך יכלו החוקרים לבדוק אם יש מתאם בין מצבן הרגשי של הנזירות בצעירותן לבין מצב בריאותן בזקנתן. העובדה שכל הנזירות ניהלו כל אותן עשרות שנים שמאז הצטרפותן למנזר אורח חיים דומה מאוד הפכה אותן לקבוצה אידיאלית לבחינת השערות בדבר הקשר בין עמדות רגשיות לבין בריאות גופנית.
התוצאות, שפורסמו בשנת 2001, היו מדהימות.<sup class="footnote-marker">2</sup><i class="footnote">Deborah D. Danner, David A. Snowdon and Wallace V. Friesen, “Positive Emotions in Early Life and Longevity: Findings from the Nun Study,” <i>Journal of Personality and Social Psychology</i>, vol. 80, no. 5 (2001), pp. 804–813.</i> ככל שהנזירה ביטאה בצעירותה רגשות חיוביים יותר – שביעות רצון, הכרת תודה, אושר, אהבה ותקווה – כך גדלה הסבירות שתהיה חיה ובריאה כעבור שישים שנה ויותר. בין בעלות הרגשות החיוביים הרבים לבין אלו שנטו לרגשות שליליים יותר נמצא פער בן כשבע שנים בתוחלת החיים. ממצא זה היה כה מרשים, שהוא בישר את הולדתו של תחום מחקר חדש, חקר הכרת התודה, והיה אבן דרך בהעמקת ההבנה של השפעת הרגש על הבריאות.
את מה שמדע הרפואה יודע היום על יחידים, משה רבנו ידע לגבי אומות. הכרת הטוב נמצאת בלב חזונו של משה על עתידם של בני ישראל בארץ ישראל. במדבר הם לא הצטיינו בכך במיוחד. הם התאוננו על מחסור במזון ובמים, על המן שנמאס עליהם ועל היעדר בשר וירקות, על האיוּם מצד המצרִים שמאחור ועל הסכנות האורבות להם מלפָנים בארץ היעודה. הם היו נעדרי הכרת תודה בימים הקשים של הנדודים במדבר – אך משה דיבר על סכנה גדולה יותר: על היעדר הכרת תודה בימים טובים. הוא הזהיר:
<span class="poetry indentAll">פֶּן תֹּאכַל וְשָׂבָעְתָּ, וּבָתִּים טוֹבִים תִּבְנֶה וְיָשָׁבְתָּ, וּבְקָרְךָ וְצֹאנְךָ יִרְבְּיֻן, וְכֶסֶף וְזָהָב יִרְבֶּה לָּךְ, וְכֹל אֲשֶׁר לְךָ יִרְבֶּה – וְרָם לְבָבֶךָ וְשָׁכַחְתָּ אֶת ה׳ אֱלֹהֶיךָ הַמּוֹצִיאֲךָ מֵאֶרֶץ מִצְרַיִם, מִבֵּית עֲבָדִים, הַמּוֹלִיכֲךָ בַּמִּדְבָּר הַגָּדֹל וְהַנּוֹרָא נָחָשׁ שָׂרָף וְעַקְרָב וְצִמָּאוֹן אֲשֶׁר אֵין מָיִם, הַמּוֹצִיא לְךָ מַיִם מִצּוּר הַחַלָּמִישׁ, הַמַּאֲכִלְךָ מָן בַּמִּדְבָּר... וְאָמַרְתָּ בִּלְבָבֶךָ: כֹּחִי וְעֹצֶם יָדִי עָשָׂה לִי אֶת הַחַיִל הַזֶּה. (דברים ח, יב-יז)</span>
הדבר הגרוע ביותר שעלול לקרות להם, התרה משה, הוא שהם ישכחו איך הם הגיעו לארץ, איך הבטיח אותה ה׳ לאבותיהם והוציאם מעבדות לחירות וקיים אותם במדבר ארבעים שנה. זה היה רעיון מהפכני: הרעיון שקורותיה של האומה ייחקקו בנפשות בניה; שתופח בהיסטוריה הזו רוח באמצעות מחזור שנתי של חגים; ושהאומה, כאומה, לעולם לא תייחס את הישגיה לעצמה ותאמר ״כֹּחִי וְעֹצֶם יָדִי עָשָׂה לִי אֶת הַחַיִל הַזֶּה״, אלא תדע תמיד לייחס את ניצחונותיה, ואת עצם קיומה, לישות נעלה ממנה: לאלוהים. זהו מן הרעיונות השזורים בספר דברים והמהדהדים בו שוב ושוב.
בזכות מחקר הנזירות, ושפע המחקרים שבאו בעקבותיו, אנו מכירים כיום את דרכי ההשפעה הרבות של פיתוח רגש הכרת הטוב. הוא משפר את הבריאות הגופנית ואת החיסון מפני מחלות. אנשים מכירי־טוב נוטים יותר להתעמל דרך קבע ולהקפיד על בדיקות רפואיות שגרתיות. רגש ההודיה מפחית רגשות מכאיבים כגון טינה, תסכול וחרטה, ואת ההסתברות לדיכאון. הוא עוזר להימנע מתגובת יתר לחוויות שליליות בדמות שאיפת נקם. הוא אפילו נוטה להיטיב את השינה. הוא מעודד את הכרת הערך העצמי, ומצמצם את הסיכויים שאדם יקנא בזולתו על הישגיו והצלחותיו. למכירי־טוב גם יש, בממוצע, מערכות יחסים מוצלחות יותר. אמירת ״תודה״ היא שֶמן בגלגליה של החברוּת, והיא גם גורמת לעובדים להפיק יותר. כן היא מהווה רכיב מרכזי בחיזוק החוסן. מחקר שנעשה בקרב ותיקי מלחמת וייטנאם מצא כי אלה מהם שנטו להכרת הטוב סבלו משיעור מופחת של תסמינים פוסט־טראומטיים. הידיעה כמה רבים הם הדברים שראוי כי נודה עליהם עוזרת לנו לעבור בשלום חוויות קשות, מפיטורין עד שכוֹל.<sup class="footnote-marker">3</sup><i class="footnote">חלק נכבד מהמידע בפסקה זו שאוב מהאתר “Greater Good: The Science of a Meaningful Life”.</i>
התפילה היהודית היא סמינר מתמשך בהכרת הטוב. ברכות השחר הנאמרות בתחילתו של כל יום הן שיר הודיה על החיים: על גופנו, על עולמנו הגשמי, על האדמה שאנו עומדים עליה ועל העיניים שניתנו לנו לראות אותה. המילים הראשונות שאנו אומרים מדי בוקר הן ״מודה אני״: יומֵנו מתחיל בהכרת הטוב.
הכרת הטוב אחראית גם למאפיין מרתק של תפילת העמידה. בחזרת הש״ץ, החזן חוזר בקול על תפילת העמידה שהקהל אמר קודם בלחש. לקהל אין חלק פעיל בחזרת הש״ץ, לבד מאמירת ״אמן״ ומהשתתפות ב״קדושה״ – אך יש בה ברכה אחת שהקהל פעיל בה לכל אורך הדרך. זוהי ברכת ההודאה. כשהחזן מגיע למילים ״מודים אנחנו לך״ שבראש הברכה, הקהל מתחיל לומר במקביל ברכת הודאה אחרת, הידועה בשם ״מודים דרבנן״. זו הברכה היחידה בחזרת הש״ץ שהקהל אינו מסתפק בה באמירת אמן. הרב אליהו שפירא (1660–1712) מסביר בספרו <b>אליהו רבה</b> שהסיבה לכך היא שאמירת תודה היא דבר שאי־אפשר להשאיר לאחרים לעשות בשמנו. התודה צריכה לבוא ישירות מאיתנו.<sup class="footnote-marker">4</sup><i class="footnote"><b>אליהו רבה</b>, אורח חיים קכז, א.</i>
הכרת הטוב היא, בין היתר, ההכרה שאיננו יוצריו הבלעדיים של הטוב שבחיינו. האגואיסט, אומר הפילוסוף הצרפתי בן זמננו אנדרֶה קוֹנְט־סְפּוֹנְוִויל, ״הוא כפוי טובה, מפני שאין הוא אוהב להכיר בחובו לאחרים, והכרת תודה היא ההכרה בחוב הזה״.<sup class="footnote-marker">5</sup><i class="footnote">André Comte-Sponville, <i>A Short Treatise on the Great Virtues: The Uses of Philosophy in Everyday Life</i>, London: Heinemann, 2002, p. 133.</i> בן ארצו בן המאה השבע־עשרה, הסופר פרנסואה דה־לה־רוֹשְפוֹקוֹ, ניסח זאת ביתר בוטות: ״הגאווה מסרבת להיות חייבת; האהבה העצמית מסרבת לשלם״.<sup class="footnote-marker">6</sup><i class="footnote">שם, עמ׳ 135.</i> להכרת הטוב יש זיקה פנימית לענווה. היא מודה כי מה שאנחנו ומה שיש לנו – כל אלה הם בזכות אחרים, ומעל לכול בזכות אלוהים. קונט־ספונוויל מוסיף: ״אלה שאינם מסוגלים להכיר טובה חיים לשווא; לעולם לא יהיו שבעי רצון או מאושרים, לעולם לא ירגישו מימוש עצמי. בלשונו של סנקה – הם אינם חיים, הם רק מתכוננים לחיות״.<sup class="footnote-marker">7</sup><i class="footnote">שם, עמ׳ 137.</i>
אף כי לא רק אנשים דתיים יודעים להכיר טובה, הרי האמונה באלוהים כבורא עולם, כמעצב ההיסטוריה או כנותנם של חוקי חיים, יש בה דבר־מה המכוון אותנו אל הכרת הטוב ומקרבנו אליה. קשה להרגיש הכרת תודה בעולם שנוצר בלי סיבה ושאדיש לגורלנו. אמונתנו באל אישי היא הנותנת לתודותינו את הכוח ואת מרכז הכובד.
אין זה מקרה שבארצות הברית, שנוסדה בידי פוריטנים מעריצי התנ״ך, קיים בלוח השנה ״חג ההודיה״, המיועד להכרה בנוכחותו של אלוהים בהיסטוריה הלאומית. ב־3 באוקטובר 1863, בעיצומה של מלחמת האזרחים, פרסם הנשיא אברהם לינקולן הודעה על הפיכת חג ההודיה, שהיה עד אז בגדר מנהג, לחג לאומי. בדבריו הודה לאלוהים על כי גם בשעה שהאומה שרויה במלחמה עם עצמה ובשרה, עדיין היא מתברכת בדברים ששני הצדדים הלוחמים יכולים להודות עליהם: יבול מוצלח, היעדר פלישה של צבא זר, וכן הלאה. והוא המשיך:
<span class="poetry indentAll">שום יועץ בשר ודם לא הגה את הדברים הללו, ושום יד בת תמותה לא הוציאתם אל הפועל. הם מתת חסדו של האל הנעלֶה מכל עליון, אשר גם בחמת זעמו על חטאינו משפיע עלינו מרחמיו... אני מזמין אפוא את עמיתיי האזרחים בכל חלקי ארצות הברית... לייחד ולשמור את יום חמישי האחרון של נובמבר הקרוב כיום של הודיה ושבח למיטיבנו, אבינו שבשמים. ואני ממליץ להם כי בשעה שיודו לאלוהינו כדין על כל הטובות והברכות ויפרטון אחת לאחת, יבקשו גם, מתוך חרטה שפלת רוח על מרי חטאתנו הלאומית, את רוך רחמיו על כל אלו שריב האזרחים הנורא שנקלענו אליו הפכם לאלמנות וליתומים, לאבלים ולמיוסרים, ויפצירו בו מכל לִבָּם כי ימהר וישלח את זרוע עוזו לרפא את פצעי האומה ולקוממה מעפר – כי חפץ הוא בשלום ובאחווה, ברגיעה ובאחדות.</span>
לו נישאה הכרזה כזו בימינו – בישראל, או בארצות הברית, או בעצם בכל מדינה שהיא – אולי הייתה תורמת משהו לריפוי הפצעים המשסעים כיום את האומות. ההודיה חשובה לחבָרות כשם שהיא חשובה ליחידים. היא מגנה עלינו ממשקעיה של הטינה ומיהירותו של הכוח. היא מזכירה לנו כמה תלויים אנחנו באחרים, ובכוח העליון הגדול מכולנו. כמו ליחידים, כך גם לעמים: ההודיה חיונית לאושר ולבריאות.
<h3>ראה</h3>
<h4>הפוליטיקה של החופש</h4>
<big><strong>הפוליטיקה של החופש</strong></big><br>בפרשות הקודמת פרשׂ משה את העקרונות הכלליים של הברית – ועתה, בפרשת ראה ובפרשות שיבואו אחריה, הוא פונה אל הפרטים. לסקירה הארוכה של המצוות שינחו את חיי ישראל בארצו יש מסגרת הפותחת וחותמת אותה: בחירה גורלית שהאומה עומדת בפניה. זה נוסח הדברים בתחילת פרשתנו:
<span class="poetry indentAll">רְאֵה, אָנֹכִי נֹתֵן לִפְנֵיכֶם הַיּוֹם בְּרָכָה וּקְלָלָה. אֶת הַבְּרָכָה – אֲשֶׁר תִּשְׁמְעוּ אֶל מִצְו‍ֹת ה׳ אֱלֹהֵיכֶם אֲשֶׁר אָנֹכִי מְצַוֶּה אֶתְכֶם הַיּוֹם. וְהַקְּלָלָה – אִם לֹא תִשְׁמְעוּ אֶל מִצְו‍ֹת ה׳ אֱלֹהֵיכֶם, וְסַרְתֶּם מִן הַדֶּרֶךְ אֲשֶׁר אָנֹכִי מְצַוֶּה אֶתְכֶם הַיּוֹם, לָלֶכֶת אַחֲרֵי אֱלֹהִים אֲחֵרִים אֲשֶׁר לֹא יְדַעְתֶּם. (דברים יא, כו-כח)</span>
והנה החיתום, לקראת סוף ספר דברים:
<span class="poetry indentAll">רְאֵה, נָתַתִּי לְפָנֶיךָ הַיּוֹם אֶת הַחַיִּים וְאֶת הַטּוֹב וְאֶת הַמָּוֶת וְאֶת הָרָע... הַעִידֹתִי בָכֶם הַיּוֹם אֶת הַשָּׁמַיִם וְאֶת הָאָרֶץ: הַחַיִּים וְהַמָּוֶת נָתַתִּי לְפָנֶיךָ, הַבְּרָכָה וְהַקְּלָלָה – וּבָחַרְתָּ בַּחַיִּים, לְמַעַן תִּחְיֶה אַתָּה וְזַרְעֶךָ. (דברים ל, טו-יט)</span>
הרמב״ם רואה בשתי הפרשיות הללו הוכחה לאמונתנו בבחירה חופשית,<sup class="footnote-marker">1</sup><i class="footnote"><b>משנה תורה</b>, הלכות תשובה ה, ג.</i> וברור שהן אכן כאלו. אך יש בהן עוד משהו; הן גם הצהרות פוליטיות. הקשר בין החופש <b>האישי</b> (שעליו מדבר הרמב״ם) לבין הבחירה <b>הקולקטיבית</b> (שעליה מדבר משה) הוא זה: <b>אם בני האדם הם חופשיים, הם צריכים חברה חופשית שבתוכה יוכלו ליישם את החופש הזה</b>. ספר דברים הוא הניסיון הראשון בהיסטוריה להעמיד חברה חופשית.
חזונו של משה הוא חזון פוליטי מובהק – אבל בדרכו הייחודית. כאן הפוליטיקה איננה מרוץ אחר כוח, מערכת של הגנה על אינטרסים, או מכשיר למיצובם של מעמדות ושכבות. היא איננה כלי ביטוי לגאווה לאומית. אין בדבריו של משה תשוקה לתהילה, לכבוד, להתפשטות, לאימפריה. אין בה ולו שמץ של לאומנות במובנה המקובל. משה איננו אומר לבני עמו כמה הם כבירים. הוא אומר להם שהם היו קשי עורף, שהם חטאו, ושכישלונם האמוני בחטא המרגלים עלה להם בארבעים שנות המתנה לפני כניסתם לארץ. אילו היה משה מועמד בבחירות, הוא היה מפסיד. הוא איננו מנהיג מן הסוג הזה.
במקום כל זה, הוא קורא לעם לקבל על עצמו ענווה ואחריות. אנחנו – הוא בעצם אומר – אנחנו העם שאלוהים בחר בו לניסוי גדול. האם נוכל ליצור חברה שאיננה כמצרים, שאיננה אימפריה, שאיננה מחולקת לשולטים ונשלטים? האם נצליח לשמור אמונים לַיד העל־אנושית שהובילה את כולנו מיום שעמדתי לראשונה לפני פרעה ותבעתי ממנו חופש? אם אנחנו באמת מאמינים באלוהים – לא אלוהים כהפשטה פילוסופית, אלא אלוהים שקורותינו שורטטו בכתב ידו, אלוהים שנשבענו לו אמונים בהר סיני, אלוהים שהוא ריבוננו היחיד – כי אז בכוחנו לעשות גדולות ונצורות.
גדולות ונצורות לא במובן המקובל, אלא במובן המוסרי. מפני שאם כל הכוח, כל העושר וכל העוצמה שייכים לאלוהים, אין שום הצדקה שכוח, עושר או עוצמה יגרמו לפירוד בינינו. כולנו יקרים בעיני ה׳ באותה מידה. על כולנו הוא הטיל להאכיל את העניים ולאמץ אל קרבנו את היתום ואת האלמנה, את הלוי נטול הקרקע ואת הנוכרי, ולחלוק עמם את ימי שמחתנו ואת ימי המנוחה שלנו. נצטווינו ליצור חברה צודקת המוקירה את כבוד האדם ואת חירותו.
משה מדגיש שלושה עקרונות. ראשית, אנחנו חופשיים. הבחירה בידינו. ברכה או קללה? טוב או רע? אֱמונים או בגידה? אתם תחליטו, אומר משה. אין תקדים להטלת חירות קשה שכזו על אומה שלמה. קל לנו להבין שכפרטים אנו נדרשים להכרעות מוסריות. אדם וחווה נדרשו להן. כך גם קין. הבחירה טבועה באנושיותנו. אך שאנו נדרשים לכך כאומה – זהו חידוש. אין כאן שום תירוצים, אומר משה. עם ישראל לא יוכל להתמסכן ולומר – לא הייתה לנו ברֵרה / היינו מעטים / נוצחנו / זה קרה בגלל המנהיגים שלנו / האויב אשם. לא ולא, אומר משה. גורלכם בידכם.
ריבונות האל איננה מסלקת את אחריות האדם. אדרבה, היא מעמידה אותה במרכז. אם תהיו נאמנים לה׳, אומר משה, תגברו גם על אימפריות. ואם תפרו אמונים, דבר לא יושיע אתכם, גם לא כוח צבאי ובריתות מדיניות. אם תבגדו בייעודכם הייחודי, אם תעבדו את אלילי העמים שסביבכם, תיעשו דומים להם. גורלכם יהיה כגורלה של כל אומה קטנה החיה בצלן של מעצמות־על. אל תאשימו באסונכם את זולתכם או את מזלכם. הבחירה היא רק שלכם – וכך גם האחריות.
שנית, לכולנו יש אחריות קולקטיבית. המימרה ״כל ישראל ערבים זה בזה״ נוסחה בידי חז״ל, אך מקורה בתורה. גם הדבר הזה הוא בעל משמעות רדיקלית. היהדות איננה מחזיקה בתיאוריה ההיסטוריוסופית של ״האדם הגדול״ המנווט את הקורות, במה שתומס קרלייל כינה ״גיבורים ופולחן גיבורים״. גורל עם ישראל תלוי במעשי עם ישראל, ״כֹּל אִישׁ יִשְׂרָאֵל״ – מ״רָאשֵׁיכֶם, שִׁבְטֵיכֶם, זִקְנֵיכֶם וְשֹׁטְרֵיכֶם״ עד ״חֹטֵב עֵצֶיךָ״ ו״שֹׁאֵב מֵימֶיךָ״ (דברים כט, ט-י). זהו מקור הביטוי האמריקני (שאין לו מקבילה באוצר המילים של הפוליטיקה הבריטית, למשל) ״אנחנו, העם״.
להבדיל מכל האומות בעולם העתיק, ומרוב האומות בימינו, אומת הברית לא האמינה שעתידה נקבע בידי מלכים, קיסרים, חצר מלוכה או אליטה שלטת. הוא נקבע על ידי כל אחד ואחת מאיתנו – כפועלים מוסריים האחראים במצטבר ל״טוב המשותף״ של כולנו. לכך מכוון הפילוסוף מיכאל וולצר כאשר הוא מכנה את ישראל המקראית ״כמעט דמוקרטיה״.<sup class="footnote-marker">2</sup><i class="footnote">מיכאל וולצר, <b>בצלו של אלוהים: פוליטיקה במקרא</b>, עברית: יניב פרקש, ירושלים: כתר, תשע״ז.</i>
שלישית, זוהי פוליטיקה שאלוהים במרכזה. בעולם העתיק לא היה שֵם למשטר מסוג זה, ולכן טבע לו יוספוס פלביוס את השם ״תיאוקרטיה״. אלא שלאורך השנים הוטענה מילה זו במטען שלילי, והחלה לציין שלטון של ממסד דתי או כת כוהנים. לא כזו הייתה ישראל הקדומה. שוב עולה על הדעת ביטוי אמריקני: ישראל הייתה ״אומה אחת תחת אלוהים״. אם רצוננו במונח לועזי בן מילה אחת שיעשה צדק עם החזון המשטרי של ספר דברים, מונח זה לא יהיה ״תיאוקרטיה״ כי אם ״<b>נומוקרטיה</b>״: שלטון החוקים, להבדיל משלטונם של בני אדם.
ישראל המקראית היא המקרה הראשון בהיסטוריה של ניסיון לכונן חברה חופשית. לא חופשית במובן המודרני, כזו המקיימת את ״חופש המצפון״. מושג זה נולד במאה השבע־עשרה באירופה, שהייתה מצולקת ממאה שנות מלחמות דת בין קתולים לפרוטסטנטים. חופש המצפון הוא ניסיון לפתור בעיה מסוימת: כיצד יכולים אנשים בעלי אמונות דתיות שונות באופן ניכר (במקרה זה, אלו ואלו נוצְרים) לחיות יחד בשלום. אבל זו איננה הבעיה שישראל המקראית ביקשה לפתור.
ישראל המקראית ביקשה לפתור בעיה אחרת: <b>איך הופכים את החופש והאחריות לנחלת הכלל? </b>איך מגבילים את כוחם של השליטים להפוך את המוני העם לעבדים, לכוח אדם זול המנוצל לבניין בנייני פאר ולמסעות מלחמה אימפריאליים? צָדק ההיסטוריון בן המאה התשע־עשרה לורד אקטון כאשר טען כי בישראל המקראית נולד החופש במובן זה של המילה:
<span class="poetry indentAll">המשטר של בני ישראל היה פדרציה, שהמֶלט המלכד אותה לא היה רָשות פוליטית כלשהי, אלא אחדות המוצא והאמונה, ואבן הבניין שלה לא הייתה כוח פיזי אלא ברית וולונטרית... כיסא המלך עמד על רגליים של הסכמה, ומהיושב עליו נשללה הזכות לחוקק חוקים לעם שהכיר במחוקק אחד בלבד: אלוהים... אנשים אשר רוח בהם, שקיימו שושלת בלתי פוסקת של נבואה נגד העושקים והרוצצים, טענו תמיד שהחוקים, שהם אלוהיים, גוברים על השליטים החוטאים... האומה העברית שִׂרטטה את קווי השורות שעליהם נכתבו מאז ואילך אותיות החופש.<sup class="footnote-marker">3</sup><i class="footnote">Lord Acton, <i>Essays in the History of Liberty</i>, Indianapolis: Liberty Classics, 1985, pp. 7–8.</i> </span>
זהו רעיון מרהיב, סוחף ומאתגר. אם אלוהים הוא ריבוננו היחיד, כוחם של בני אדם הוא תמיד עקיף, מוגבל ונתון לתיחום מוסרי. היהודים היו הראשונים שהאמינו כי אומה שלמה יכולה למשול בעצמה מתוך חופש וכבוד לכול. הדבר אינו נוגע כלל למבני משטר (מונרכיה, אוליגרכיה, דמוקרטיה – היהודים ניסו את כולן), וכל עניינו הוא אחריות מוסרית קולקטיבית.
עם ישראל לא הצליח אף פעם להעפיל אל מלוא החזון הזה, אך מעולם לא חדל לשאת אליו את עיניו. גם אנו, כיום, בכלל זה. אלוהים נתן לנו חופש; הבה נשתמש בו ליצירת חברה צודקת, נדיבה ונעימה. אלוהים לא יעשה זאת בשבילנו, אך הוא לימד אותנו מה לעשות. וכבר לימדנו משה: הבחירה כולה בידינו.
<h4>להגדיר את המציאות</h4>
<big><strong>להגדיר את המציאות</strong></big><br>משה אומר:
<span class="poetry indentAll">רְאֵה, אָנֹכִי נֹתֵן לִפְנֵיכֶם הַיּוֹם בְּרָכָה וּקְלָלָה. אֶת הַבְּרָכָה – אֲשֶׁר תִּשְׁמְעוּ אֶל מִצְו‍ֹת ה׳ אֱלֹהֵיכֶם אֲשֶׁר אָנֹכִי מְצַוֶּה אֶתְכֶם הַיּוֹם. וְהַקְּלָלָה – אִם לֹא תִשְׁמְעוּ אֶל מִצְו‍ֹת ה׳ אֱלֹהֵיכֶם, וְסַרְתֶּם מִן הַדֶּרֶךְ אֲשֶׁר אָנֹכִי מְצַוֶּה אֶתְכֶם הַיּוֹם, לָלֶכֶת אַחֲרֵי אֱלֹהִים אֲחֵרִים אֲשֶׁר לֹא יְדַעְתֶּם. (דברים יא, כו-כח)</span>
בדברים אלה הוא בעצם <b>מגדיר את המציאות</b> לדור הבא ולדורות כולם. הוא עושה זאת כהקדמה למה שהוא עתיד לומר בפרקים הבאים: פירוט שיטתי של מערכת המצוות היהודית, בכל תחומי החיים, לקראת התיישבותה של האומה בארצה. משה חושש שמרוב עצים העם לא יראה את היער. תרי״ג המצוות הן אכן מערכת מפורטת. מטרתה לקדש את כל היבטי החיים, מהרגלי השגרה עד למבנה החברה ומוסדותיה. היא מבקשת לעצב עולם חברתי שבו אנו הופכים כל חוויית חולין למפגש עם השכינה. לכן משה מקדים לפירוט את הכלל, את המסגרת – ומציב בחירה פשוטה בתכלית.
אנחנו עם ייחודי, הוא אומר לדור החדש. אנחנו אומה קטנה. אין לנו לא ריבוי האוכלוסין, לא העושר ולא הנשק המתוחכם שיש לאימפריות גדולות. אנחנו קטנים אפילו יותר מרוב האומות הקטנות שסביבנו. נכון לעכשיו, אפילו ארץ אין לנו. אבל אנחנו שונים, והשוני מגדיר אחת ולתמיד מי אנחנו ולָמה אנחנו. ה׳ בחר בנו להיות מנָיותיו בבורסת ההיסטוריה. הוא פדה אותנו מעבדות ואימץ אותנו בברית של שותפות.
הוא לא בחר בנו בזכות מעלותינו התרוּמיות. ״לֹא בְצִדְקָתְךָ וּבְיֹשֶׁר לְבָבְךָ אַתָּה בָא לָרֶשֶׁת אֶת אַרְצָם״ (דברים ט, ה). איננו צדיקים יותר מאחרים, אומר משה. נבחרנו משום שאבותינו – אברהם, יצחק, יעקב, שרה, רבקה, רחל ולאה – היו האנשים הראשונים שנענו לקריאתו של האל האחד ללכת אחריו, לעבוד לא את הטבע אלא את בורא הטבע, להעריץ לא את הכוח אלא את החסד והרחמים, לבנות לא חברה מעמדית אלא חברה המכבדת את כל בניה במידה שווה ואשר שמה בראש מעייניה את האלמנה, היתום והגר.
אל תחשבו, אומר משה, שנוכל לשרוד כעם בין העמים העובד את אלוהיהם וחי את חייהם. אם כך נעשה, נהיה כפופים לחוקים האוניברסליים המושלים בחיי האומות מִשחר התרבות עד ימינו. אומות נולדות, צומחות, פורחות, ואז מתמסרות לשביעות רצון עצמית, שוקעות בשחיתות, מתפלגות, מובסות, ולבסוף גוועות אלי קבורה מכובדת יותר או פחות במוזיאונים ובספרי ההיסטוריה. עם ישראל קטן ופגיע, והגורל הזה יפקוד אותו בלי שיהוי רב. לכך קורא משה ״הקללה״.
החלופה פשוטה – אם גם תובענית ועמוסת פרטים. עניינה להעמיד את אלוהים כריבוננו, כשופט מעשינו, כמעצב חוקינו, כמוציא לפועל של חירותנו, כמגן ייעודנו וכמושא פולחננו ואהבתנו. אם נשתית את קיומנו על ישות כַּבּירה לאין ערוך מאיתנו, נתרומם לגבהים שאחרת לא נגיע אליהם לעולם. אך לשם כך דרושה נאמנות מוחלטת לאלוהים ולמצוותיו. זו הדרך היחידה להינצל כאומה מרָקב, מקרָב ומקֶבר.
אין זה חזון פוריטני כלל ועיקר. שתיים ממילות המפתח בספר דברים הן אהבה ושמחה. כפי שציינו באחת מדרשותינו לפרשה הקודמת, השורש אה״ב מופיע פעמיים בספר שמות, פעמיים בספר ויקרא, אף לא פעם אחת בספר במדבר, ו־23 פעמים בספר דברים. השורש שמ״ח מופיע רק פעם אחת בכל חומש – לבד מחומש דברים, שהוא מופיע בו תריסר פעמים. משה איננו מצניע את העובדה שחיי הברית יהיו תובעניים. לא אהבה ולא שמחה יכולות לחול על חברה שלמה אם אין מתקיימים בה קודים של הגבלה עצמית ושל מחויבות לטוב המשותף.
משה יודע שאנשים חושבים ופועלים תכופות בדרכים של טווח קצר, ומבכרים את העונג של היום על פני האושר של מחר ואת הרווח האישי על טובת החברה כולה. הם עושים שטויות, כיחידים וכציבור. על כן, לאורך כל ספר דברים, הוא שב ומטעים כי הדרך לשגשוג ארוך טווח – ה״טוב״, ה״ברכה״, החיים עצמם – כל עניינה הכרעה פשוטה אחת: קבלו את ה׳ כריבונכם, עשו את רצונו, והברכות יבואו. ואם לא תעשו כן, מוקדם או מאוחר תיכבש ארצכם ואתם תיזָרו בין העמים ותדעו סבל העולה על כל דמיון. בזאת הגדיר משה את המציאות לבני ישראל בזמנו ובכל זמן.
משמעותם של מאורעות אף פעם איננה ניכרת מתוך עצמה. היא תמיד נתונה לפרשנות. לפעמים, מתוך פחז או פחד או קוצר ראות, מנהיגים שוגים בהבנתה. נוויל צ׳מברליין הגדיר את האתגר לנוכח האיום הנאצי כהשגת ״שלום בזמננו״. צ׳רצ׳יל הוא שהבין את השגיאה והגדיר את האתגר האמתי, הגנת החירות מפני העריצות.
בזמנו של אברהם לינקולן היו בארצות הברית מתנגדים רבים לעבדות, כמו גם מצדדים רבים בה – אך לינקולן הוא שהגדיר את ביטול העבדות כצעד הנחוץ לשימור ״האיחוד״ (המדינות שלא פרשו מארצות הברית; מדינות ״הצפון״ במלחמת האזרחים). חזון גדול זה הוא שאפשר לו לומר, בנאום ההשבעה השני שלו: ״בלי זדון כלפי איש ועם צדקה לכול, מתוך ביטחון בצדק באשר אלוהים נותן לנו לראות את הצדק, הבה נמשיך בדרכנו לסיים את מלאכתנו, לאחות את פצעי האומה...״. הוא לא הסכים שביטול העבדות וקץ המלחמה ייתפסו כניצחון של צד אחד על השני, אלא הגדיר אותם כניצחון של האומה כולה.
בספרי על הדת והמדע, <b>השותפות הגדולה</b>,<sup class="footnote-marker">1</sup><i class="footnote">יונתן זקס, <b>השותפות הגדולה: הדת, המדע והחיפוש אחר משמעות</b>, עברית: צור ארליך, ירושלים: מגיד, 2013, עמ׳ 3–23.</i> הסברתי שיש הבדל בין ה<b>סיבה</b> לתופעה כלשהי לבין ה<b>משמעות</b> שלה. חיפוש סיבות הוא תכליתו של <b>הסבר</b>. חיפוש משמעות הוא תכליתה של <b>פרשנות</b>. המדע יכול להסביר, אבל לא לפרש. האם עשר מכות מצרים היו שרשרת של אירועים טבעיים, או עונש משמים, או שני הדברים גם יחד? אין שום ניסוי מדעי היכול לענות על שאלה זו. האם קריעת ים סוף הייתה התערבות אלוהית בהיסטוריה, או מקרה קיצוני של רוח מזרחית שחשפה גדה של נהר קדום ששקע? האם הייתה יציאת מצרים פעולה אלוהית של שחרור, או סדרה ממוזלת של מקרים שאפשרה לקבוצת עבדים להימלט? גם לאחר שכל ההסברים הסיבתיים ניתנים, נשארת האיכות הנסית – מאורע משַנה היסטוריה שחותם יד אלוהים ניכר בו. תרבות איננה טבע. בטבע יש רק סיבות; את המשמעויות נותנת התרבות לבדה. האדם מתייחד מבעלי החיים בהיותו יוצר תרבות ומחפש משמעות, ודבר זה משפיע על כל מה שאנו עושים.
ויקטור פראנקל, הפסיכותרפיסט ששרד מאושוויץ, הִרבה לומר שחיינו נקבעים לא על ידי מה שקורה לנו אלא על ידי אופן תגובתנו למה שקורה לנו – ואופן תגובתנו תלוי בַּפירוש שאנו נותנים למאורעות. האם האסון שפקד אותי הוא לי סוף העולם, או שמא הוא הזדמנות לחלץ מעצמי משאבי גבורה ואצילות שלא הכרתי? נסיבות מסוימות עשויות להתפרש בצורה שונה בידי שני אנשים, באופן שיגרום לאחד מהם לומר נואש ולשני לאזור אומץ. העובדות זהות, המשמעויות מקוטבות. הפירוש שאנו נותנים למציאות משפיע על תגובתנו כלפיה, ותגובותינו הן המעצבות את חיינו – את חיי הפרט ואת חיי הציבור.
צדק אפוא מקס דה־פְּרי, מנכ״ל חברת הריהוט האמריקנית ״הרמן מילר״ ומחברו של רב מכר על מנהיגות, באומרו כי ״האחריות הראשונה של מנהיג היא להגדיר את המציאות״.<sup class="footnote-marker">2</sup><i class="footnote">Max De Pree, <i>Leadership Is an Art</i>, New York: Doubleday, 1989.</i>
כל משפחה, קהילה וארגון חווים משברים וניסיונות. האם הם מובילים לוויכוחים ולהטחת האשמות – או שהקבוצה רואה אותם כיד ההשגחה, ״ירידה שהיא צורך עלייה״? האם הקבוצה משלבת זרועות כדי להתמודד עם האתגר? הרבה, אולי הכול, תלוי באופן שהיא מגדירה בו את המציאות. דבר זה, בתורו, תלוי במנהיגות (או בהיעדרה) מתחילת הדרך עד למשבר. משפחות חזקות וקהילות חזקות מתאפיינות בכך שהאידיאלים שלהן ברורים להן, ולכן רוחות של תמורה אינן מערערות אותן.
משה היטיב לעשות זאת מכולם, כאשר שרטט את הבחירה: בין טוב לרע, בין חיים למוות, בין ברכה לקללה, בין הליכה בדרכי ה׳ לבין נְהִייה אחר אלילי נכר. בהירות זו מסבירה מדוע החתים, הכנענים, הפריזים והיבוסים אינם עוד, ואילו עם ישראל חי וקיים למרות כל חילופי הנסיבות שחווה בתולדותיו הארוכות.
מי אנחנו? איפה אנחנו? מה אנחנו מנסים להשיג? איזה סוג אנשים אנחנו שואפים להיות? אלו הן השאלות שמנהיגים עוזרים לקבוצה לשאול ולמצוא להן תשובה. וכאשר קבוצה עושה זאת יחד, היא מתברכת בחוסן ובעמידות שאין שני להם.
<h4>מעשר שני לחברה חזקה</h4>
<big><strong>מעשר שני לחברה חזקה</strong></big><br>ישראל הקדומה של ימי המקרא הייתה חברה חקלאית. בהתאם לכך, בחרה התורה בחיים החקלאיים כמסגרת למימוש חזונה הדתי והחברתי. בחזון זה יש שלושה רכיבים יסודיים.
הראשון הוא הקלת העוני. מִטעמים רבים, התורה מאמצת את העקרונות הבסיסיים של מה שאנו מכנים כלכלת השוק. אלא שהשיטה הזו, המצטיינת ביצירת עושר, טובה פחות בחלוקתו ההוגנת. לכך מכוונת החקיקה החברתית של התורה; כלשונו של הנרי ג׳ורג׳, ״להניח את היסוד למדינה חברתית שלא יתקיימו בה עוני קשה ומחסור משפיל״.<sup class="footnote-marker">1</sup><i class="footnote">Henry George, <i>Moses, Apostle of Freedom: An Address</i>, Melbourne: Henry George Foundation, 1945.</i>
זו מטרת המצוות המותירות חלקים מן היבול לעניים: לקט, שכחה ופאה. שיבולים שנשמטו, עומרים שנשכחו, ומה שגדל בפינת השדה. נוסף על כך, תנובת השנה השביעית היא הפקר, אינה שייכת לאף אחד ושייכת לכולם; ומעשר עני ניתן בשנים השלישית והשישית בכל מחזור שבע שנים. בשמיטה וביובל, אחת לשבע שנים ואחת לחמישים שנה, מתקיימות דרגות שונות של שמיטת חובות, שחרור עבדים והחזרת נחלות לבעליהן המקוריים, וכך מושבים חלקים נכבדים במשק אל נקודת ההתחלה ההוגנת יחסית. העיקרון הראשון הוא אפוא: אַל יגיע איש לידי עוני חמוּר.
העיקרון השני הוא תמיכה בכוהנים ובלוויים – והוא המכונן את מצוות התרומה הניתנת לכוהנים והמעשר הראשון הניתן ללוויים. הכוהנים והלוויים היו בישראל המקראית אליטה דתית, שתפקידה היה להבטיח כי בלב החיים הלאומיים תתקיים כראוי עבודת ה׳, בפרט במקדש. היו להם עוד תפקידים חשובים, כגון מורים ושופטים.
העיקרון השלישי הוא אישי ורוחני יותר. מצוות כגון הבאת הביכורים לירושלים והעלייה לרגל בחגים פסח, שבועות וסוכות, המציינים בין היתר את עונות השנה החקלאית, מנחילות את ערכי הענווה והכרת הטוב. הן מלמדות את האדם שהארץ שייכת לאלוהים, ושאנחנו רק דייריו ואורחיו. הגשם, השמש והאדמה עצמה נותנים לנו תנובה רק בגלל ברכת ה׳. בלי תזכורות קבועות כגון אלו, חבָרות שוקעות, לאט אבל בטוח, לחומרנות ולשביעות רצון עצמית. שליטים ואליטות שוכחים שתפקידם לשרת את עמם, וסבורים שתפקיד העם לשרת אותם. כך, בשיא פריחתן של אומות, מתחילה בלי מֵשׂים שקיעתן.
דומה שכל העקרונות הללו אינם נוגעים למצווה אחת האמורה בפרשתנו, מצוות מַעֲשֵׂר שֵׁני, ומותירים אותה בלתי מובנת. כאמור, בשנה השלישית והשישית למחזור השמיטה ניתן מעשר לעני. אולם בשנים הראשונה, השנייה, הרביעית והחמישית נוהגת מצוות מעשר שני. מעשר זה אינו מיועד לעניים, וגם לא לכוהנים או ללוויים. האיכר לוקח אותו לירושלים ושם אוכל אותו בטהרה:
<span class="poetry indentAll">וְאָכַלְתָּ לִפְנֵי ה׳ אֱלֹהֶיךָ בַּמָּקוֹם אֲשֶׁר יִבְחַר לְשַׁכֵּן שְׁמוֹ שָׁם מַעְשַׂר דְּגָנְךָ תִּירֹשְׁךָ וְיִצְהָרֶךָ וּבְכֹרֹת בְּקָרְךָ וְצֹאנֶךָ, לְמַעַן תִּלְמַד לְיִרְאָה אֶת ה׳ אֱלֹהֶיךָ כָּל הַיָּמִים. (דברים יד, כג)</span>
אם האיכר גר הרחק מירושלים, מוצעת לו חלופה:
<span class="poetry indentAll">וְנָתַתָּה בַּכָּסֶף וְצַרְתָּ הַכֶּסֶף בְּיָדְךָ וְהָלַכְתָּ אֶל הַמָּקוֹם אֲשֶׁר יִבְחַר ה׳ אֱלֹהֶיךָ בּוֹ. וְנָתַתָּה הַכֶּסֶף בְּכֹל אֲשֶׁר תְּאַוֶּה נַפְשְׁךָ: בַּבָּקָר וּבַצֹּאן וּבַיַּיִן וּבַשֵּׁכָר וּבְכֹל אֲשֶׁר תִּשְׁאָלְךָ נַפְשֶׁךָ. וְאָכַלְתָּ שָּׁם לִפְנֵי ה׳ אֱלֹהֶיךָ וְשָׂמַחְתָּ אַתָּה וּבֵיתֶךָ. (שם, כה-כו)</span>
הקושי ברור: המעשר השני לא ניתן לעניים, ולא לכוהנים, ועל כן הוא אינו שייך לעיקרון הראשון או השני. אולי השתייך לעיקרון השלישי, ונועד להזכיר לחקלאי שהארץ שייכת לאלוהים, אך גם אפשרות זו אינה נראית סבירה – כי להבדיל מהבאת הביכורים ומהעלייה לרגל, אכילת המעשר בירושלים אינה כרוכה בשום הצהרה או טקס דתי. לבד מעצם השהות בירושלים, דומה שלמוסד המעשר השני אין תוכן עיוני או רוחני. מה אפוא עומד מאחוריו?
חז״ל אמרו, על סמך המילים ״לְמַעַן תִּלְמַד לְיִרְאָה אֶת ה׳ אֱלֹהֶיךָ״, המופיעות בפסוק שציטטנו, שהמעשר השני נועד לעודד לימוד. האיכר השוהה בירושלים לצורך אכילת המעשר או המזונות שנקנו בדמי פדיונו מושפע בינתיים מהאווירה של עיר הקודש שתושביה עסוקים בעבודת המקדש ובלימוד תורה.<sup class="footnote-marker">2</sup><i class="footnote">ספרי על אתר. גרסה מורחבת של פירוש זה נמצאת ב<b>ספר החינוך</b>, מצווה שס. וראו גם תוספות, בבא בתרא כא ע״א, ד״ה ״כי מציון״.</i> דומה הדבר לקהילות בחו״ל בימינו המארגנות טיולי לימוד לישראל.
אולם לרמב״ם הסבר אחר:
<span class="poetry indentAll">גם את מעשר שני הוא ציווה להוציא על מזון בלבד בירושלים, כדי שזה יעורר בהכרח למתן צדקה, שהרי אי אפשר להחליפו אלא באוכל, ויהיה קל לאדם להקנותו מעט מעט. זה מחייב להתכנס במקום אחד כדי שהאחווה והאהבה בין האנשים תתחזקנה מאוד.<sup class="footnote-marker">3</sup><i class="footnote"><b>מורה הנבוכים</b>,<b> </b>ג, לט.</i></span>
לדעת הרמב״ם, למעשר השני מטרה חברתית. הוא מחזק את החברה האזרחית. הוא יוצר קשרים וחברויות בין אנשים. הוא מעודד את הבאים לחלוק את ברכת יבולם עם הזולת. הוא גורם לְזָרים להיפגש זה עם זה ולהתיידד. בין עולי הרגל נוצרת אווירת אחווה. כך מתפתחות תחושות של אזרחות משותפת, של שייכות ושל זהות קיבוצית. דבר דומה אומר הרמב״ם על החגים עצמם:
<span class="poetry indentAll">תועלתה של העלייה לרגל, טעמה ידוע: בגלל התחדשות התורה הנובעת מאותה התכנסות כתוצאה מן ההיפעלות והאחווה שבין האנשים.<sup class="footnote-marker">4</sup><i class="footnote">שם, מו.</i></span>
במילים אחרות, האווירה בירושלים בעת שעולי הרגל מתכנסים בה מעודדת מוכוונות ציבורית: התמקדות של היחידים בהיבט הציבורי של החיים, בטובת הכלל ובקשרים עם הזולת. הרמב״ם מוסיף ומסביר שם כי המזון נמצא בירושלים בעת העלייה לרגל בשפע, כי אנשים באים עם פירות נטע רבעי, עם מעשר בהמה, ועם תבואה, יין ושמן של מעשר שני. את כל אלה אי־אפשר למכור ואי־אפשר לשמור לשנה הבאה; הכמות הגדולה חייבת להיאכל, ועל כן הבריות חולקים אותה איש עם רעהו – ובפרט עם נזקקים, כפי שמפרטת התורה: ״וְשָׂמַחְתָּ בְּחַגֶּךָ אַתָּה וּבִנְךָ וּבִתֶּךָ וְעַבְדְּךָ וַאֲמָתֶךָ וְהַלֵּוִי וְהַגֵּר וְהַיָּתוֹם וְהָאַלְמָנָה אֲשֶׁר בִּשְׁעָרֶיךָ״ (דברים טז, יד).
בשנות השלושים של המאה התשע־עשרה, כאשר כתב ההוגה הצרפתי אלקסיס דה־טוקוויל על הדמוקרטיה בארצות הברית, הוא נוכח שעליו לטבוע מטבע לשון חדש לתופעה שנתקל בה שם, ושהייתה בעיניו אחת הסכנות הגלומות בחברה דמוקרטית. המונח שטבע היה <b>אינדיבידואליזם</b>. הוא הגדירו כ״רגש בוגר ושלֵו, המכַוון כל אזרח להינתק מכלל חבריו ולפרוש הצִדה עם משפחתו וידידיו, כדי שלאחר שייצור לו כך חוג קטן משלו יעזוב בחפץ לב את החברה לנפשה״.<sup class="footnote-marker">5</sup><i class="footnote">אלקסיס דה־טוקוויל, <b>הדמוקרטיה באמריקה</b>, עברית: אהרן אמיר, ירושלים: הוצאת שלם, תשס״ח, כרך שני, חלק ב, פרק ב: ״על האינדיבידואליזם בארצות דמוקרטיות״, עמ׳ 537.</i> לדעתו, הדמוקרטיה מעודדת אינדיבידואליזם – והוא, בתורו, גורם לבריות להשאיר את ענייני הטוב המשותף לממשלה, שמתוך כך הולכת ומתחזקת במידה העלולה לאיים על החופש עצמו.
זו הייתה תובנה מבריקה. שתי דוגמאות מן הזמן האחרון ממחישות זאת. את הראשונה הציג הסוציולוג הדגול איש הארוורד רוברט פאטנם במחקרו על רשויות מקומיות באיטליה בשנות התשעים.<sup class="footnote-marker">6</sup><i class="footnote">Robert D. Putnam, <i>Robert Leonardi and Raffaella Nanetti, Making Democracy Work: Civic Traditions in Modern Italy</i>, Princeton, N.J.: Princeton University Press, 1993.</i> לאורך שנות השבעים הוקמו בכל האזורים באיטליה מוסדות שלטון מקומי במבנה זהה ובאותם תנאים – אך לאורך עשרים השנים הבאות חלק מהאזורים שגשגו, ואחרים קפאו על שמריהם; בחלק היו ממשל יעיל וצמיחה כלכלית, בעוד אחרים התבוססו בשחיתות ובהישגים ירודים. פאטנם מצא כי המפתח להבדלים בין אזור לאזור היה המידה שבה נמצא בו ציבור אזרחים פעיל, מעורב ובעל מודעות ציבורית.
הדוגמה השנייה מוכרת בשם ״משחק הטרמפיסט״ – ניסוי הבוחן מוכוונות ציבורית בתוך קבוצה. בחייה של חברה יש תמיד פוטנציאל להתנגשות בין האינטרס האישי לבין הטוב המשותף. במקרים רבים יש ליחיד פיתוי להשתמש במשאבים ציבוריים בלי לשאת בנטל המשותף; למשל, לנסוע בתחבורה ציבורית בלי לשלם. כאשר רבים בוחרים לעשות כך, האמון ההדדי בחברה נשחק והמוכוונות הציבורית שוקעת.
במשחק, כל משתתף מקבל עשרה דולרים ומוזמן לתרום לקופה משותפת; מוסכם כי הסכום שיצטבר בקופה יוכפל פי שלושה, למשל, והסכום שיתקבל יחולק בשווה בין השחקנים. כך, אם כל השחקנים יתרמו איש איש את כל עשרת הדולרים שלו, כל אחד מהם יקבל שלושים דולר. אולם אם יש, למשל, שישה שחקנים, יכול אחד מהם לעשות חשבון ולגלות שהוא יכול לא לתרום כלום, להניח לחמשת האחרים לתרום את כל כספם, כך שבקופה ייאספו חמישים דולר שיהפכו ל־150 – ואז לקבל כמו כל אחד מהם שישית מהסכום, קרי 25 דולר, וליהנות נוסף על כך גם מעשרת הדולרים ששמר לעצמו.
כאשר זה קורה, ויש כמה סיבובים במשחק, השחקנים האחרים מבחינים מיד שלא כולם תורמים סכום שווה. חוסר ההוגנות הזה גורם להם להחליט בסיבוב הבא שגם הם יתרמו פחות. כך פוחת סך התרומות, וכולם מפסידים מכך כי הסכום המוכפל קטן. הקבוצה מפסידה, ושום יחיד אינו מרוויח. לעומת זאת, אם ניתנת לשחקנים אפשרות להעניש את הנצלן על חשבונם – למשל, אם נקבע שעל כל דולר שנתרם למטרת העונש ייקנס השחקן הנענש בשלושה דולרים – השחקנים נוטים להשתמש באפשרות הזו, אף שבטווח המיָדי היא עולה להם כסף. הטרמפיסט הנענש לומד לקח, חדל ממנהגו, ובסופו של דבר כולם מרוויחים.
בשעה שאני כותב את הדרשה הזו, כלכלת יוון עומדת על סף התמוטטות. לפני כמה שנים, ב־2008, ערך הכלכלן בנדיקט הרמן ניסוי השוואתי במשחק הטרמפיסט; הוא הריץ אותו בערים שונות ברחבי העולם, לראות אם יש הבדלים גיאוגרפיים ותרבותיים בהתנהגות השחקנים. ואכן, הוא מצא כי במקומות כגון בוסטון, קופנהגן, בון וסיאול התרומות מרצון לקופה המשותפת היו גבוהות; נמוכות הרבה יותר היו התרומות באיסטנבול, בריאד ובמינסק, מקומות שבהם הכלכלה מפותחת פחות. אך התרומות הנמוכות ביותר נרשמו באתונה. יתרה מכך, באתונה, אפילו כאשר השחקנים הענישו את הנצלנים, הללו לא סרו מדרכם הרעה. הם העדיפו לנקום במענישים, ולהעניש אותם בחזרה. כשהמוכוונות הציבורית נמוכה, החברה אינה מצליחה להתלכד והכלכלה אינה מצליחה לצמוח.<sup class="footnote-marker">7</sup><i class="footnote">B. Herrmann, C. Thoni and S. Gachter, “Antisocial Punishment Across Societies,” <i>Science</i> 319.5868 (2008), pp. 1362–1367.</i>
לכך בדיוק מכוונת התובנה המבריקה של הרמב״ם. מעשׂר שני נועד לייצר הון חברתי: לְרַשֵּׁת את החֶברה בעבותות של אמון ושל אלטרואיזם הדדי, באמצעות הכורח לחלק אוכל לזרים ברחובותיה ספוגי הקדושה של ירושלים. אהבת ה׳ עושה אותנו לאזרחים טובים יותר ולאנשים נדיבים יותר, וכך מחסנת אותנו מפני האינדיבידואליזם שתיאר דה־טוקוויל, זה המפורר את החברה הדמוקרטית עד חשש קריסה.
<h3>שופטים</h3>
<h4>המלך לומד</h4>
<big><strong>המלך לומד</strong></big><br>פרשת שופטים היא המקור הקלסי למה שחכמינו כינו ״שלושה כתרים״: כתר כהונה, כתר מלוכה וכתר תורה.<sup class="footnote-marker">1</sup><i class="footnote">משנה, אבות ד, יג; רמב״ם, <b>משנה תורה</b>, הלכות תלמוד תורה ג, א.</i> זהו הביטוי הראשון בהיסטוריה לעקרון הפרדת הרשויות, שנוסח לראשונה בידי מונטסקייה בספרו <b>רוח החוקים</b> באמצע המאה השמונה־עשרה, ואשר נעשה בשלהי אותה מאה לאחד העקרונות המכוננים בחוקה האמריקנית.<sup class="footnote-marker">2</sup><i class="footnote">החלוקה של מונטסקייה, ובעקבותיו זו שנוהגת ברוב המדינות הדמוקרטיות במערב, היא בין רשות מחוקקת, רשות מבצעת ורשות שופטת. ביהדות, עיקר החקיקה נעשית בידי אלוהים. למלכים ולחכמים יש סמכות לחקיקה משנית בלבד, כדי להבטיח את שמירת החוק והסדר ו״לעשות סייג לתורה״. המלך הוא הרשות המבצעת, והכהונה, בזמן המקרא, הייתה הרשות השופטת. את ״כתר תורה״ ענדו אז הנביאים, והוא היה מוסד ייחודי: ביקורת חברתית מתוקף סמכות אלוהית – משימה שבעידן המודרני מבוצעת, לא תמיד בהצלחה, על ידי האינטלקטואלים הציבוריים. חסרים כיום נביאים. ואולי הם חָסרו תמיד.</i>
בזירה האנושית ראוי שהכוח יהיה מחולק ומבוזר, ולא מרוכז בידי אדם אחד או מוסד אחד. וכך, בישראל המקראית, היו מלכים, כוהנים ונביאים. למלכים היה הכוח החילוני, כוח הממשל. הכוהנים היו המנהיגים במרחב הדתי. הם ניהלו את עבודת הקודש במשכן ובמקדש, ופסקו הלכה בעניינים הנוגעים לקדושה ולטהרה. את הנביאים הסמיך ה׳ להשמיע ביקורת כאשר הכוח השחית את בעליו, ולהזכיר לבריות את ייעודם הדתי כשהם רחקו ממנו.
פרשתנו עוסקת בכל שלושת התפקידים הללו. אולם אין ספק שאת מרב תשומת הלב מושכת פרשת המלכים, ויש לכך סיבות רבות. ראשית, זו המצווה היחידה בתורה שמצוין בה כי כך עושים עמים אחרים: ״כִּי תָבֹא אֶל הָאָרֶץ אֲשֶׁר ה׳ אֱלֹהֶיךָ נֹתֵן לָךְ וִירִשְׁתָּהּ וְיָשַׁבְתָּה בָּהּ, וְאָמַרְתָּ אָשִׂימָה עָלַי מֶלֶךְ כְּכָל הַגּוֹיִם אֲשֶׁר סְבִיבֹתָי...״ (דברים יז, יד). בדרך כלל, בתורה בני ישראל מצווים להיות שונים מהעמים האחרים. עצם חריגותה של מצווה זו אותתה למפרשים לאורך הדורות כי יחסה של התורה למלוכה הוא דו־ערכי.
שנית, הציווי הוא בעל אופי שלילי להפליא. הוא אומר לנו מה אסור למלך לעשות, ולא כל כך מה המלך צריך לעשות. אסור לו להרבות סוסים, אסור לו להרבות נשים, אסור לו להרבות כסף וזהב (יז, טז-יז). אלה הם פיתויים הבאים עם הכוח, וכפי שאנו יודעים מספרי התנ״ך הבאים, אפילו הגדולים שבמלכים, אפילו שלמה המלך בכבודו ובעצמו, לא היו חסינים מפניהם.
שלישית, על פי הרעיון היהודי הבסיסי שמנהיגות היא שירות – לא שררה, לא עוצמה, לא מעמד ולא עליונות – המלך מצווה להיות עניו: הוא צריך לקרוא בתורה ״כָּל יְמֵי חַיָּיו – לְמַעַן יִלְמַד לְיִרְאָה אֶת ה׳ אֱלֹהָיו... לְבִלְתִּי רוּם לְבָבוֹ מֵאֶחָיו״ (יז, יט-כ). הענווה אינה קלה למי שכולם סביבו משתחווים לו וחייהם ומותם נתונים בידיו.
זה מקור השונות הקיצונית בין המפרשים ביחסם למלוכה. הרמב״ם גורס שמינוי מלך הוא חובה, אבן עזרא טוען שזו רשות, אברבנאל סבור שזוהי התפשרות, ורבנו בחיי קובע שזה עונש – עמדה שהגיעה במקרה לידיעתו של המשורר ג׳ון מילטון באחת התקופות הסוערות והאנטי־מלוכניות בהיסטוריה האנגלית.<sup class="footnote-marker">3</sup><i class="footnote">ראו Eric Nelson, <i>The Hebrew Republic</i>, Cambridge, Mass.: Harvard University Press, 2010, pp. 41–42.</i>
אולם ישנו, כאמור, ממד חיובי אחד ברור במצוות המלך, ממד חשוב במיוחד:
<span class="poetry indentAll">וְהָיָה כְשִׁבְתּוֹ עַל כִּסֵּא מַמְלַכְתּוֹ וְכָתַב לוֹ אֶת מִשְׁנֵה הַתּוֹרָה הַזֹּאת עַל סֵפֶר מִלִּפְנֵי הַכֹּהֲנִים הַלְוִיִּם. וְהָיְתָה עִמּוֹ וְקָרָא בוֹ כָּל יְמֵי חַיָּיו, לְמַעַן יִלְמַד לְיִרְאָה אֶת ה׳ אֱלֹהָיו לִשְׁמֹר אֶת כָּל דִּבְרֵי הַתּוֹרָה הַזֹּאת וְאֶת הַחֻקִּים הָאֵלֶּה לַעֲשֹׂתָם, לְבִלְתִּי רוּם לְבָבוֹ מֵאֶחָיו וּלְבִלְתִּי סוּר מִן הַמִּצְוָה יָמִין וּשְׂמֹאול – לְמַעַן יַאֲרִיךְ יָמִים עַל מַמְלַכְתּוֹ הוּא וּבָנָיו בְּקֶרֶב יִשְׂרָאֵל. (יז, יח-כ)</span>
ממשיכו של משה, יהושע, מצטווה ציווי דומה עם היכנסו לתפקידו:
<span class="poetry indentAll">לֹא יָמוּשׁ סֵפֶר הַתּוֹרָה הַזֶּה מִפִּיךָ וְהָגִיתָ בּוֹ יוֹמָם וָלַיְלָה, לְמַעַן תִּשְׁמֹר לַעֲשׂוֹת כְּכָל הַכָּתוּב בּוֹ. כִּי אָז תַּצְלִיחַ אֶת דְּרָכֶךָ וְאָז תַּשְׂכִּיל. (יהושע א, ח)</span>
<b>מנהיגים לומדים</b>. זהו העיקרון הנקבע כאן. נכון, יש להם יועצים, זקנים, סופרים וחכמי חצר. ונכון גם שלמלכי ישראל המקראית היו נביאים שהשמיעו באוזניהם את דבר ה׳: שמואל לשָאול, נתן לדָוִד, ישעיהו לחזקיהו וכן הלאה. אבל אלה שגורל האומה מוטל על שכמם אינם רשאים לגלגל מעליהם את מטלת החשיבה, הקריאה, הלמידה והזכירה. אין להם זכות לומר ״אני עסוק בענייני המדינה. אין לי זמן לספרים״. מנהיגי עם הספר צריכים להיות אנשי ספר.
גדולי המדינאים בעידן המודרני הבינו זאת, לפחות במונחים חילוניים. לוויליאם גלַדסטון, ששימש ראש ממשלת בריטניה למשך ארבע תקופות כהונה, הייתה ספרייה ובה 32 אלף כרכים. הוא תיעד ביומנו כל ספר שגמר לקרוא, ומתוך כך ידוע לנו שהוא גמע 22 אלף מן הכרכים הללו. בהנחה שהוא עשה זאת לאורך 80 שנה (מתוך 88 שנות חייו), הוא קרא 275 ספרים בשנה בממוצע; יותר מחמישה ספרים בשבוע. הוא גם כתב ספרים רבים על מגוון נושאים, מפוליטיקה דרך דת ועד ספרות יוון העתיקה, והמחקרים ששטח בספרים אלה היו מרשימים ביותר. הוא היה, למשל, הראשון שהבחין כי ליוונים הקדמונים לא הייתה תפיסת צבע כמו זו שלנו, וכי ביטויים תמוהים של צבע בשירת הומרוס, כגון תיאור הים כבעל צבע של יין, עניינם לא הגוון אלא מידת הכּהוּת.<sup class="footnote-marker">4</sup><i class="footnote">ראו על כך בהרחבה בספרו של גיא דויטשר, <b>בראי השפה: כיצד המילים צובעות את עולמנו</b>, עברית: עמרי אשר, תל אביב: חרגול ועם עובד, 2011, פרק ראשון, עמ׳ 35–50.</i> בנימין דישראלי, אף הוא ראש ממשלת בריטניה, חיבר רומנים רבי מכר לפני שנכנס לפוליטיקה.
בקרו בביתו של דוד בן־גוריון בתל אביב ותגלו כי בעוד קומת הקרקע ספרטנית עד כדי צנע, הקומה הראשונה היא ספרייה אחת גדולה ובה עיתונים, כתבי עת ו־20 אלף ספרים. עוד 4,000 ספרים תוכלו לראות בארונות הצריף שלו בשדה בוקר. כמו גלדסטון, גם בן־גוריון היה קורא שאינו יודע שובעה ומחבּר פורה. הקריאה והכתיבה הן אשר הופכות את הפוליטיקאי למדינאי.
מעטים מן המנהיגים בימינו הם מלומדים בסדר הגודל הזה. ברק אובמה יוצא דופן, שכן לפני שנעשה נשיא ארצות הברית היה עורך כתב העת לענייני משפטים של אוניברסיטת הארוורד וחיבר את האוטוביוגרפיה <b>חלומות מאבי</b> ואת מסתו הפוליטית שובת הלב ״האומץ לקוות״.
שני מלכיה הגדולים של ישראל הקדומה, דוד ושלמה, היו משוררים. דוד כתב את מזמורי תהלים, ושלמה, על פי המסורת, את שיר השירים, משלי וקהלת. מילת המפתח המקראית הנקשרת עם מלכים היא ״חָכְמָה״. שלמה התפרסם בחוכמתו במיוחד:
<span class="poetry indentAll">וַיִּשְׁמְעוּ כָל יִשְׂרָאֵל אֶת הַמִּשְׁפָּט אֲשֶׁר שָׁפַט הַמֶּלֶךְ וַיִּרְאוּ מִפְּנֵי הַמֶּלֶךְ כִּי רָאוּ כִּי חָכְמַת אֱלֹהִים בְּקִרְבּוֹ לַעֲשׂוֹת מִשְׁפָּט. (מלכים א׳ ג, כח)<br>וַתֵּרֶב חָכְמַת שְׁלֹמֹה מֵחָכְמַת כָּל בְּנֵי קֶדֶם וּמִכֹּל חָכְמַת מִצְרָיִם... וַיָּבֹאוּ מִכָּל הָעַמִּים לִשְׁמֹעַ אֵת חָכְמַת שְׁלֹמֹה מֵאֵת כָּל מַלְכֵי הָאָרֶץ אֲשֶׁר שָׁמְעוּ אֶת חָכְמָתוֹ. (מלכים א׳ ה, י-יד)<br>וַתֵּרֶא מַלְכַּת שְׁבָא אֵת כָּל חָכְמַת שְׁלֹמֹה וְהַבַּיִת אֲשֶׁר בָּנָה... וְלֹא הָיָה בָהּ עוֹד רוּחַ, וַתֹּאמֶר אֶל הַמֶּלֶךְ: אֱמֶת הָיָה הַדָּבָר אֲשֶׁר שָׁמַעְתִּי בְּאַרְצִי עַל דְּבָרֶיךָ וְעַל חָכְמָתֶךָ. וְלֹא הֶאֱמַנְתִּי לַדְּבָרִים עַד אֲשֶׁר בָּאתִי וַתִּרְאֶינָה עֵינַי וְהִנֵּה לֹא הֻגַּד לִי הַחֵצִי הוֹסַפְתָּ חָכְמָה וָטוֹב אֶל הַשְּׁמוּעָה אֲשֶׁר שָׁמָעְתִּי... וְכָל הָאָרֶץ מְבַקְשִׁים אֶת פְּנֵי שְׁלֹמֹה לִשְׁמֹעַ אֶת חָכְמָתוֹ אֲשֶׁר נָתַן אֱלֹהִים בְּלִבּוֹ. (מלכים א׳ י, ד-כד)</span>
״חָכְמָה״ עניינה שונה מעט מ״תורה״, הנקשרת בדרך כלל יותר עם כוהנים ונביאים ופחות עם מלכים. היא מציינת בעיקר את החוכמה האנושית, הארצית, האוניברסלית, ופחות מכך את המורשת היהודית הייחודית. המדרש אומר, ״אם יאמר לך אדם יש חכמה בגויים, תאמין; יש תורה בגויים, אל תאמין״.<sup class="footnote-marker">5</sup><i class="footnote">איכה רבתי ב, יג.</i> במונחי זמננו, ובהכללה, אפשר לומר שהחוכמה היא המדעים והאמנויות, כל מה שמאפשר לנו לראות את העולם כמעשה ידי ה׳ ואת האדם כצלם אלוהים; ואילו התורה היא המוסר והמורשת הרוחנית הייחודיים לישראל.
המקרה של שלמה מכאיב במיוחד, מפני שלמרות כל חוכמתו, הוא לא חמק אף לא מאחד מן הפיתויים האמורים בפרשתנו: הוא הרבה לו סוסים, הוא נשא נשים רבות, והוא צבר כסף רב. חוכמה שאין עמה תורה לא תציל את המנהיג מההשחתה הבאה עם הכוח.
רק יחידי סגולה מקרבנו עתידים להיות מלכים, נשיאים וראשי ממשלה, אך בכל זאת ראוי לכולנו ללמוד את העיקרון הכללי הטמון בדברים. מנהיגים לומדים. הם קוראים. הם מקדישים זמן להתיידדות עם עולם הרעיונות. רק כך הם רוכשים את הפרספקטיבה המיוחדת שלהם, המאפשרת להם לראות רחוק ולראות שקוף. להיות מנהיג יהודי פירושו להקדיש זמן ללימוד חוכמה וללימוד תורה: חוכמה כדי להבין את העולם כפי שהוא, ותורה כדי להבין את העולם כפי שראוי שיהיה.
מנהיגים אינם חדלים לעולם מללמוד. על ידי כך הם צומחים ומלמדים אחרים לצמוח איתם.
<h4>הנביא במבחן</h4>
<big><strong>הנביא במבחן</strong></big><br>משה מונה בפרשתנו את כל תפקידי ההנהגה הלאומית שיתרקמו לאחר מותו. לצד הכוהנים/השופטים והמלך, הוא מציין גם את הנביא:
<span class="poetry indentAll">נָבִיא מִקִּרְבְּךָ מֵאַחֶיךָ כָּמֹנִי יָקִים לְךָ ה׳ אֱלֹהֶיךָ. אֵלָיו תִּשְׁמָעוּן. (דברים יח, טו)</span>
משה מצהיר שהוא לא יהיה אחרון הנביאים. שיהיו לו ממשיכים. וכך אכן היה. מימי שמואל עד לימי בית שני, כל דור העמיד אנשים – ולעתים נשים – שהשמיעו את דבר ה׳ באומץ רב, ולא חששו לנזוף במלכים, להתרות בכוהנים, או לגעור בכל בני דורם על חוסר אמונה או ליקוי מוסרי.
אולם דבריו העלו גם שאלה מתבקשת: איך מבחינים בין נביא אמת לנביא שקר? להבדיל מן המלכים והכוהנים, סמכותם של הנביאים לא באה להם ממינוי רשמי. סמכותם הייתה נעוצה באישיותם, ביכולתם לתת קול לדבַר האלוהים, בהשראה שֶקָרנה מהם. אבל דווקא משום שלנביאים הייתה גישה בלעדית למילים שאחרים לא יכלו לשמוע, לחזיונות שאחרים לא יכלו לראות, התקיימה אפשרות ממשית של נביאי שקר – דוגמת נביאי הבעל בימי אחאב. סמכות כריזמטית, שלא כמו סמכות מוסדית, היא מערערת מטבעה. כיצד אפשר היה לוודא שנוכלים, או אפילו אנשים כנים אך מבולבלים, המסוגלים לחולל אותות ומופתים ולסחוף אחריהם אנשים בכוח הדיבור, לא יוליכו את העם בכיוון הלא נכון, תוך שהם מטעים את זולתם ואולי אפילו את עצמם?
לשאלה הזו יש כמה ממדים, ופרשתנו נוגעת באחד מהם: <b>יכולתו של הנביא לחזות את העתיד</b>. כך אומר זאת משה:
<span class="poetry indentAll">וְכִי תֹאמַר בִּלְבָבֶךָ: אֵיכָה נֵדַע אֶת הַדָּבָר אֲשֶׁר לֹא דִבְּרוֹ ה׳? – אֲשֶׁר יְדַבֵּר הַנָּבִיא בְּשֵׁם ה׳ וְלֹא יִהְיֶה הַדָּבָר וְלֹא יָבוֹא, הוּא הַדָּבָר אֲשֶׁר לֹא דִבְּרוֹ ה׳. בְּזָדוֹן דִּבְּרוֹ הַנָּבִיא. לֹא תָגוּר מִמֶּנּוּ. (דברים יח, כא-כב)</span>
במבט ראשון, המבחן נראה פשוט: אם מה שהנביא חוזה שיקרה אכן קורה, הוא נביא אמת, והדבר שאמר הוא הדבר אשר דיברוֹ ה׳. אם לא – לא. אולם ברור שהדברים היו מסובכים יותר.
המקרה הקלסי הוא ספר יונה. ה׳ מצווה על יונה להתריע בפני תושבי נינווה כי רשעותם עומדת להביא עליהם פורענות קשה. יונה מנסה לברוח אך אינו מצליח – הסיפור המפורסם על הים, הסערה והדג הגדול. לבסוף הוא הולך לנינווה ומשמיע את המילים שה׳ ציווהו לומר – ״עוֹד אַרְבָּעִים יוֹם וְנִינְוֵה נֶהְפָּכֶת״. התושבים חוזרים בתשובה והעיר ניצלת. אולם יונה מאוכזב:
<span class="poetry indentAll">וַיֵּרַע אֶל יוֹנָה רָעָה גְדוֹלָה וַיִּחַר לוֹ. וַיִּתְפַּלֵּל אֶל ה׳ וַיֹּאמַר: אָנָּה ה׳, הֲלוֹא זֶה דְבָרִי עַד הֱיוֹתִי עַל אַדְמָתִי? עַל כֵּן קִדַּמְתִּי לִבְרֹחַ תַּרְשִׁישָׁה, כִּי יָדַעְתִּי כִּי אַתָּה אֵל חַנּוּן וְרַחוּם אֶרֶךְ אַפַּיִם וְרַב חֶסֶד וְנִחָם עַל הָרָעָה. וְעַתָּה ה׳, קַח נָא אֶת נַפְשִׁי מִמֶּנִּי, כִּי טוֹב מוֹתִי מֵחַיָּי. (יונה ד, א-ג)</span>
אפשר להבין את תואנתו של יונה בשתי דרכים. ראשית, ייתכן שהוא התמרמר על כך שה׳ סלח לאנשי נינווה. הרי כולם היו רשעים וראוי היה להם להיענש. מדוע החרטה ושינוי הלב פוטרים אותם מעונש על מה שהיה? ודרך הבנה שנייה: יונה מרגיש שהוא יצא טיפש. הוא אמר לבני נינווה שבעוד ארבעים יום העיר תיהפך. זה לא קרה. רחמי ה׳ על תושבי העיר הציגו את תחזיתו כהבל.
יונה שגה בהתמרמרותו. על פי ההבנה הראשונה, ברור ששגה. ואכן, ה׳ שואל אותו שאלה רטורית, החותמת את הספר: ״וַאֲנִי לֹא אָחוּס עַל נִינְוֵה הָעִיר הַגְּדוֹלָה?״ האם אינני אל רחום וחנון? האין זה ראוי שאסלח? אלא שכאן עולה השאלה השנייה, על התבדות נבואת הזעם של יונה. הרי משה מעמיד בפרשתנו את אמת המידה לזיהוי נבואת שקר: ״אֲשֶׁר יְדַבֵּר הַנָּבִיא בְּשֵׁם ה׳ וְלֹא יִהְיֶה הַדָּבָר וְלֹא יָבוֹא, הוּא הַדָּבָר אֲשֶׁר לֹא דִבְּרוֹ ה׳״. יונה הזהיר שהעיר תיהפך בעוד ארבעים יום. העיר נשארה על מכונהּ. ובכל זאת, יונה דיבר את הדבר שדיבר ה׳! איך זה ייתכן?
התשובה נמצאת בספר ירמיהו. ירמיהו ניבא אסון לאומי. העם, אמר, סטה מדרך ה׳, והתוצאה תהיה חורבן וגלות. זה היה כמובן מסר קשה ומדכדך, שלא נעים לשמוע כלל. והנה קם נביא שקר, חנניה בן עזור, והשמיע מסר הפוך. בבל, אויבתה של יהודה, תינגף בקרוב. בעוד שנתיים יוסר עולו של נבוכדנצר מלך בבל מצווארם של העמים. ירמיהו ידע שאין זה נכון, ושחנניה מספר לעם את מה שהוא <b>רוצה</b> לשמוע במקום את מה שהוא <b>צריך </b>לשמוע. הוא פנה אל חנניה ״לְעֵינֵי הַכֹּהֲנִים וּלְעֵינֵי כָל הָעָם הָעֹמְדִים בְּבֵית ה׳״, ואמר לו כך:
<span class="poetry indentAll">אָמֵן, כֵּן יַעֲשֶׂה ה׳! יָקֵם ה׳ אֶת דְּבָרֶיךָ אֲשֶׁר נִבֵּאתָ, לְהָשִׁיב כְּלֵי בֵית ה׳ וְכָל הַגּוֹלָה מִבָּבֶל אֶל הַמָּקוֹם הַזֶּה. אַךְ שְׁמַע נָא הַדָּבָר הַזֶּה אֲשֶׁר אָנֹכִי דֹּבֵר בְּאָזְנֶיךָ וּבְאָזְנֵי כָּל הָעָם: הַנְּבִיאִים אֲשֶׁר הָיוּ לְפָנַי וּלְפָנֶיךָ מִן הָעוֹלָם, וַיִּנָּבְאוּ אֶל אֲרָצוֹת רַבּוֹת וְעַל מַמְלָכוֹת גְּדֹלוֹת לְמִלְחָמָה וּלְרָעָה וּלְדָבֶר. [ולעומת זאת] הַנָּבִיא אֲשֶׁר יִנָּבֵא לְשָׁלוֹם בְּבֹא דְּבַר הַנָּבִיא יִוָּדַע הַנָּבִיא אֲשֶׁר שְׁלָחוֹ ה׳ בֶּאֱמֶת. (ירמיהו כח, ה-ט)</span>
ירמיהו עורך הבחנה יסודית בין חדשות טובות לחדשות רעות. קל לנבא אסון. אם הנבואה התגשמה, ברור שדיברת אמת; ואם האסון לא קרה, תמיד תוכל לומר: ה׳ סלח וחזר בו. נבואה שלילית איננה ניתנת להפרכה – אך נבואה חיובית כן. אם הטוב שנחזה אכן מתרחש, ברור שהנבואה אמת. אבל אם לא, אי־אפשר לומר ״ה׳ שינה את דעתו״, משום שה׳ לעולם אינו חוזר בו מהבטחה לטוב, לשלום או לשִׁיבה.
רק נביא החוזה טוב יכול אפוא להיבחן. על כן שגה יונה כשחשב שנכשל כאשר חזה רעה והרעה לא באה. ובלשונו של הרמב״ם:
<span class="poetry indentAll">דברי הפורענות שהנביא אומר, כגון שיאמר פלוני ימות או שנה פלונית שנת רעב או מלחמה וכיוצא בדברים אלו – אם לא עמדו דבריו, אין בזה הכחשה לנבואתו; ואין אומרין הנה דבר דיברת ולא בא. שהקדוש ברוך הוא ״אֶרֶךְ אַפַּיִם וְרַב חֶסֶד וְנִחָם עַל הָרָעָה״ (יואל ב, יג; יונה ד, ב); ואפשר שעשו תשובה ונסלח להם כאנשי נינווה, או שֶתלה להם כחזקיה. אבל אם הבטיח על טובה ואמר שיהיה כך וכך, ולא באה הטובה שאמר – בידוע שהוא נביא שקר. שכל דבר טובה שיגזור האל, אפילו על תנאי – אינו חוזר. הא למדת, שבדברי הטובה בלבד ייבחן הנביא.<sup class="footnote-marker">1</sup><i class="footnote"><b>משנה תורה</b>, הלכות יסודי התורה י, ד.</i></span>
עולות מכאן מסקנות שהן עקרונות יסוד. ראשית, נביא איננו אוראקל. נבואה איננה תחזית. היהדות מאמינה ברצון חופשי, ולכן עתידם של בני אדם אינו ניתן לחיזוי ודאִי. בני אדם מסוגלים לשינוי. ה׳ סולח. כמאמרנו בתפילת הימים הנוראים, ״ותשובה ותפילה וצדקה מעבירין את רוע הגזֵרה״. אין גזֵרה שאי־אפשר להשיבה. נביא איננו <b>חוזה עתידות</b>. הוא <b>מתריע</b>. הוא מתנבא לא כדי לחזות אסונות עתידיים, אלא כדי למנוע אותם. תחזית מצליחה כשהיא מתגשמת. נבואה מצליחה כשהיא מתבדה.
המסקנה השנייה מרחיקת לכת לא פחות. מבחנה האמתי של נבואה מתקיים כאשר היא מבשרת טובות, לא רעות. פורענויות, חורבנות ואסונות אינם מוכיחים דבר. כל אדם יכול לחזות אותם בלי לסכן לא את סמכותו ולא את המוניטין שלו. רק בהתגשמות חזונו החיובי ייבחן הנביא. כך היה בנביאי ישראל. הם היו ריאליסטים, לא אופטימיסטים. הם הזהירו מפני הסכנות הנשקפות, אך כולם, בלי יוצא מן הכלל, גם היו סוכנים של תקווה. הם ידעו להביט אל מעבר לפורענות, אל הנחמה. זהו מבחנו של נביא אמת.
<h4>אחריות סביבתית</h4>
<big><strong>אחריות סביבתית</strong></big><br>יש בתורה מצוות שחכמים הבינו באופן כה צר, עד שהן נעשו כמעט בלתי ישׂימות. דוגמה אחת לכך היא עיר הנידחת, העיר שהודחה לעבודת אלילים, שהתורה קובעת לגביה ״הַכֵּה תַכֶּה אֶת יֹשְׁבֵי הָעִיר הַהִיא לְפִי חָרֶב״ (דברים יג, טז). דוגמה נוספת היא בן סורר ומורה, הבן המרדן, הזולל והסובא שהוריו מביאים אותו אל בית הדין, ואם הוא נמצא אשם הוא מוצא להורג (דברים כא, יח-כא).
בשני המקרים הללו, היו מן החכמים שהטילו על הדין סייגים רבים כל כך עד שאמרו כי ״לא היה ולא עתיד להיות״ מקרה שהוא יוחל בו.<sup class="footnote-marker">1</sup><i class="footnote">סנהדרין עא ע״א.</i> על עיר הנידחת אמר רבי אליעזר שאפילו אם יש בה מזוזה אחת בלבד, די בכך כדי שתיפטר מן העונש.<sup class="footnote-marker">2</sup><i class="footnote">שם.</i> על בן סורר ומורה לימד רבי יהודה שאם קולותיהם של אביו ושל אמו אינם זהים, הדין לא חל עליו.<sup class="footnote-marker">3</sup><i class="footnote">משנה, סנהדרין ח, ד.</i> על פי פירושים אלה, שתי המצוות לא נועדו להתקיים למעשה, אלא ניתנו רק שנדרוש בהן ונקבל שכר לימוד תורה.<sup class="footnote-marker">4</sup><i class="footnote">תוספתא, סנהדרין יא, ו; יד, א.</i> תפקידן הוא רק חינוכי, לא משפטי.
מנגד, יש מצוות המתגלות בידי חז״ל כרחבות הרבה יותר מכפי שהן נראות במבט ראשון. דוגמה מצוינת לכך נמצאת בפרשת השבוע. היא חלק מדיני המצור במלחמה. התורה מצַווה:
<span class="poetry indentAll">כִּי תָצוּר אֶל עִיר יָמִים רַבִּים לְהִלָּחֵם עָלֶיהָ לְתָפְשָׂהּ, לֹא תַשְׁחִית אֶת עֵצָהּ לִנְדֹּחַ עָלָיו גַּרְזֶן, כִּי מִמֶּנּוּ תֹאכֵל. וְאֹתוֹ לֹא תִכְרֹת. כִּי הָאָדָם עֵץ הַשָּׂדֶה לָבֹא מִפָּנֶיךָ בַּמָּצוֹר? רַק עֵץ אֲשֶׁר תֵּדַע כִּי לֹא עֵץ מַאֲכָל הוּא, אֹתוֹ תַשְׁחִית וְכָרָתָּ וּבָנִיתָ מָצוֹר עַל הָעִיר אֲשֶׁר הִוא עֹשָׂה עִמְּךָ מִלְחָמָה עַד רִדְתָּהּ. (דברים כ, יט-כ)</span>
האיסור להשחית עצי פרי ידוע בכינוי ״בל תשחית״. לכאורה הוא נקודתי מאוד. הוא רק אוסר להפעיל מדיניות של ״אדמה חרוכה״ במלחמה. לא נראה שהוא נוגע לימי שלום. אולם חז״ל הבינו אותו כדין רחב הרבה יותר, הנוגע לכל מעשה של הרס בלתי נחוץ. הרמב״ם מנסח זאת כך: ״ולא האילנות בלבד, אלא כל המשַבֵּר כלים, וקורע בגדים, והורס בניין, וסותם מעיין, ומאבד מאכלות דרך השחתה – עובר ב׳לֹא תַּשְׁחִית׳״.<sup class="footnote-marker">5</sup><i class="footnote"><b>משנה תורה</b>, הלכות מלכים ומלחמותיהם ו, י.</i> זהו הבסיס ההלכתי לאתיקה של האחריות הסביבתית.
מדוע מצרה התורה שבעל־פה (או לפחות כמה מחכמיה) את תחומן של מצוות מסוימות, ומרחיבה את תחומן של אחרות? התשובה הקצרה היא: איננו יודעים. ספרות חז״ל אינה מספרת לנו. אבל אפשר להעלות השערות. פוסק המבקש לפרש דין מסוים ישאף לעשות זאת בדרך העולה בקנה אחד עם התורה כמכלול. אם נראה כי דין מסוים מתנגש עם עקרון יסוד הלכתי, הוא יובן (לפחות בידי חלק מן הפוסקים) באופן מוגבל. אם הוא מעצים עקרון יסוד הלכתי, הוא יובן בצורה מורחבת.
דין עיר הנידחת, זו שכל תושביה נידונים למוות כאיש אחד, מתנגש לכאורה עם עקרון הצדק האישי. כאשר עמדה סדום בפני חורבן בגלל חטאי תושביה, אברהם התווכח עם אלוהים וטען שאפילו אם יימצאו בעיר עשרה חפים מפשע החרבת העיר תהיה עוול: ״הֲשֹׁפֵט כָּל הָאָרֶץ לֹא יַעֲשֶׂה מִשְׁפָּט?״
את דין בן סורר ומורה מסביר רבי יוסי הגלילי על פי העיקרון ״נידון על פי סופו״. הנער התחיל בגנבה, ועל פי התנהגותו סביר להניח שיידרדר לאלימות ולרצח. לכן ״אמרה תורה ימות זכאי ואל ימות חייב״.<sup class="footnote-marker">6</sup><i class="footnote">משנה, סנהדרין ח, ה.</i> זוהי ענישה מניעתית. הילד נענש פחות על מה שעשה ויותר על מה שהוא עלול לעשות בהמשך. רבי שמעון בר יוחאי, שאמר שדין בן סורר ומורה לא התקיים מעולם, סבר אולי שעקרון היסוד ההלכתי הפוך: שאדם נידון רק על מה שעשה, לא על מה שיעשה. ענישת תגמול היא צדק; ענישה הרתעתית – לא.
נחזור ונאמר: מדובר בהשערה. ייתכנו סיבות אחרות. אולם הגיוני לשער שחכמינו שאפו ליצור התאמה מרבית בין פסיקות ההלכה שלהם לבין מערכת הערכים ההלכתית כפי שהם הבינוה. על פי השערה זו, דין עיר הנידחת נועד ללמדנו שכאשר עבודה זרה בפומבי מתקבלת בהסכמה, היא מידבקת – כפי שאכן ראינו אצל מלכי ישראל. דין בן סורר ומורה נועד ללמדנו מה חלקלק הוא המדרון מעבריינות נוער לפשיעת מבוגרים. חוקים קיימים לא רק כדי להסדיר, אלא גם כדי לחנך.
לעומת דינים אלה, דין בל תשחית מתאים בבירור לעקרונות הלכתיים ומחשבתיים ידועים. התורה דואגת למה שמכונה היום ״קיימוּת״. ביטוי בולט יש לכך בשלוש מצוות הנוגעות למנוחה תקופתית: שבת, שמיטה ויובל. בשבת אסורה כל עבודה חקלאית, ״לְמַעַן יָנוּחַ שׁוֹרְךָ וַחֲמֹרֶךָ״ (שמות כג, יב). היא שמה גבול להתערבותנו בטבע ולמרוץ הצמיחה הכלכלית. אנו נעשים מודעים לכך שאנחנו יצירי כפיו של ה׳, ולא רק יוצרים בעצמנו. האדמה איננה שלנו אלא של ה׳. היא נמסרת לנו לשישה ימים, אך ביום השביעי אנו מוותרים על כוחנו. אסור לנו לעשות כל ״מלאכה״, משמע כל מעשה המשנה את מצבו של דבר־מה למטרות אנושיות. השבת היא תזכורת שבועית לשלמותו של הטבע ולגבולות השאפתנות האנושית.
מה שהשבת עושה לבני האדם ולבעלי החיים עושים השמיטה והיובל לארץ. גם האדמה זכאית למנוחה תקופתית. התורה מזהירה שאם בני ישראל לא ישמרו את השמיטה, הם יגלו מהארץ: ״אָז תִּרְצֶה הָאָרֶץ אֶת שַׁבְּתֹתֶיהָ כֹּל יְמֵי הֳשַׁמָּה וְאַתֶּם בְּאֶרֶץ אֹיְבֵיכֶם; אָז תִּשְׁבַּת הָאָרֶץ וְהִרְצָת אֶת שַׁבְּתֹתֶיהָ. כָּל יְמֵי הָשַּׁמָּה תִּשְׁבֹּת אֵת אֲשֶׁר לֹא שָׁבְתָה בְּשַׁבְּתֹתֵיכֶם בְּשִׁבְתְּכֶם עָלֶיהָ״ (ויקרא כו, לד-לה). שני טעמים למצווה. האחד הוא סביבתי. כפי שמציין הרמב״ם, ניצול יתר של קרקע גורם לשחיקתה ולאבדן פוריותה. בני ישראל נצטוו אפוא לשמר את אדמתם על ידי הרפיה מחזורית: לוותר על רווח קְצַר טווח למען תועלת ארוכת ימים.<sup class="footnote-marker">7</sup><i class="footnote"><b>מורה הנבוכים</b>,<b> </b>ג, לט.</i> הטעם השני, החשוב לא פחות, הוא אמוני. ״כִּי לִי הָאָרֶץ״, אומר ה׳, ״כִּי גֵרִים וְתוֹשָׁבִים אַתֶּם עִמָּדִי״ (ויקרא כה, כג). אנחנו אורחים על פני האדמה הזו.
קבוצה נוספת של מצוות מכוונת נגד התערבות מוגזמת בטבע. התורה אוסרת להכליא בהמות, לזרוע את השדה בתערובת זרעים וללבוש בגד שמעורבים בו צמר ופשתים יחדיו. איסורים אלה קרויים ״חוקים״.<sup class="footnote-marker">8</sup><i class="footnote">הרחבנו בעניינם בספר זה בדרשתנו לפרשת חוקת ״מלחמה במרתפי התודעה״.</i> על פי הבנתו של הרמב״ן, מונח זה מכוון ל<b>מצוות שנועדו לכבד את שלמותו של הטבע</b>. לערבב מינים שונים, טען, פירושו לחשוב שאנו יכולים לשפר את הבריאה, וזהו עלבון לבורא עולם. לכל מין יש דרכי התפתחות ורבייה משלו, ואי־אפשר לערבבם. ״והמרכיב שני מינין משַנה ומכחיש במעשה בראשית, כאילו יחשוב שלא השלים הקב״ה בעולמו כל הצורך ויחפוץ הוא לעזור בבריאתו של עולם להוסיף בו בריות״.<sup class="footnote-marker">9</sup><i class="footnote">רמב״ן לויקרא יט, יט.</i> את אותו טעם, הגנת המינים הקיימים, מייחס הרמב״ן גם למצוות שילוח הקן שבספר דברים – החובה לשחרר ציפור כאשר לוקחים את גוזליה. אמנם התורה מתירה לאכול מינים מסוימים של חיות, אך היא דואגת שלא נביא מינים אלה לידי הכחדה.
הסבריו של הרש״ר הירש, בן המאה התשע־עשרה, לטעמי המצוות, הם מן המשכנעים שניתנו אי־פעם. על החוקים הקשורים להגנת הסביבה הוא אומר כי הם מבטאים דרישה כי ״כמו עִם האדם כן תתנהג עם כל יצור ממך ולמטה; מהאדמה אשר תישא הכול, עד הצמחים ומפלגת בעלי החיים״. זהו סוג של צדק חברתי המוּחל על עולם הטבע: ״המה ידרשו ממך: כבד היצורים בהיותם קניין ה׳, אל תשחית דבר מהם! אל תרע ואל תצר למו! אל תעשה בם כלה! השתמש בכל דבר בהשכל ודעת. ... כבד את הברואים בהיותם עבדים במערכת הבריאה״.<sup class="footnote-marker">10</sup><i class="footnote">רש״ר הירש, <b>אגרות צפון</b>, עברית: שמואל אהרנזאהן, וילנה: 1890, המכתב העשתי עשר, עמ׳ 150.</i>
הרש״ר הירש נתן גם פירוש חדש לפסוק מפרק א בספר בראשית ״וַיֹּאמֶר אֱלֹהִים: נַעֲשֶׂה אָדָם בְּצַלְמֵנוּ כִּדְמוּתֵנוּ״ (א, כו). מה פשר לשון הרבים? עם מי מתייעץ פה אלוהים? הרי האדם עוד איננו קיים, ומי חוץ מן האדם עשוי בצלמו של אלוהים וכדמותו? הרש״ר הירש משיב שהכוונה היא לשאר הברואים. היות שהאדם לבדו עתיד לפתח את היכולת לשנות את עולם הטבע, ואולי גם להעמידו בסכנה, מצא הקב״ה לנכון להתייעץ עם הטבע ולקבל את הסכמתו למהלך. משתמע מכך צו התנהגותי לאדם: הוא יכול להשתמש בטבע רק בדרכים שיחזקו אותו. אם ינצל את הטבע באופן שיסכן אותו, זו תהיה חריגה מכתב הסמכות שלנו כמנהלי משק הבית של כוכב הלכת ארץ.
בהקשר זה חשוב במיוחד פסוק מן הפרק הבא בספר בראשית, פרק ב. האדם הוצב בגן עדן ״לְעָבְדָהּ וּלְשָׁמְרָהּ״ (ב, טו). לְעובדה, משמע לא להיות רק אדונה, אלא גם להיות עַבדהּ ומשָרתה. ולשומרה – להיות השומר שלה; אותו ביטוי המציין בתורה את מי שמופקד על הגנת רכוש שאינו שייך לו. השומר חייב להיות ערני, ועלול להיענש על רשלנות. עובד ושומר – זוהי אולי ההגדרה הקצרה המוצלחת ביותר של גישת התורה לאחריות האדם כלפי הטבע.
שלטונו של האדם על הטבע מוגבל אפוא בידי הדרישות לעובדו ולשומרו. הסיפור המפורסם המופיע מיד לאחר פסוק זה, סיפור האכילה מעץ הדעת והגירוש מגן עדן, מבטא אף הוא את הרעיון. לא כל מה שאפשרי מותר. ואם נחצה את הגבולות יקרה אסון. את הדברים מתמצת מדרש פשוט: ״בשעה שברא הקדוש ברוך הוא את אדם הראשון, נטלו והחזירו על כל אילני גן עדן, ואמר לו: ראה מעשיי כמה נאים ומשובחין הן, וכל מה שבראתי בשבילך בראתי. תן דעתך שלא תקלקל ותחריב את עולמי, שאם קלקלת אין מי שיתקן אחריך״.<sup class="footnote-marker">11</sup><i class="footnote">קהלת רבה ז, יג.</i>
כיום ידועות לנו הרבה יותר מבעבר הסכנות הסביבתיות הכרוכות במרוץ חסר רסן אחר רווח כלכלי. גישתה המרחיבה של התורה שבעל־פה לאיסור ״בל תשחית״ צריכה להיות כיום נר לרגלנו. עלינו להרחיב את אופקי האחריות הסביבתית שלנו, למען הדורות שטרם נולדו, ולמען שמו של הבורא שאנו אורחיו על פני האדמה.
<h3>כי תצא</h3>
<h4>לא על האהבה לבדה</h4>
<big><strong>לא על האהבה לבדה</strong></big><br>פרשתנו עמוסה במצוות, ואחת מהן מעניינת במיוחד. הנה היא:
<span class="poetry indentAll">כִּי תִהְיֶיןָ לְאִישׁ שְׁתֵּי נָשִׁים, הָאַחַת אֲהוּבָה וְהָאַחַת שְׂנוּאָה, וְיָלְדוּ לוֹ בָנִים הָאֲהוּבָה וְהַשְּׂנוּאָה, וְהָיָה הַבֵּן הַבְּכוֹר לַשְּׂנִיאָה – וְהָיָה בְּיוֹם הַנְחִילוֹ אֶת בָּנָיו אֵת אֲשֶׁר יִהְיֶה לוֹ לֹא יוּכַל לְבַכֵּר אֶת בֶּן הָאֲהוּבָה עַל פְּנֵי בֶן הַשְּׂנוּאָה הַבְּכֹר; כִּי אֶת הַבְּכֹר בֶּן הַשְּׂנוּאָה יַכִּיר לָתֶת לוֹ פִּי שְׁנַיִם בְּכֹל אֲשֶׁר יִמָּצֵא לוֹ; כִּי הוּא רֵאשִׁית אֹנוֹ, לוֹ מִשְׁפַּט הַבְּכֹרָה. (דברים כא, טו-יז)</span>
ההיגיון בדין זה ברור. בישראל הקדומה, הבכור זכה בנתח כפול מן הירושה.<sup class="footnote-marker">1</sup><i class="footnote">הדבר משתמע כבר בסיפור יעקב, ראובן ויוסף. על כך ראו להלן. חז״ל הסיקו זאת גם מסיפור בנות צלפחד. ראו במדבר כז, ז ובבא בתרא קיח ע״ב.</i> דין זה משמיענו שהדבר אינו נתון לשיקול דעתו של האב. האב אינו יכול להחליט להעביר את זכות היתר הזו לבן אחר. ובפרט אסור לו לעשות זאת מתוך העדפה כלפי בנה של הרעיה שהוא אוהב יותר.
שלוש המצוות הפותחות את הפרשה – ״אשת יפת תואר״ שנשבתה במלחמה, דין הירושה שהזכרנו לעיל, ודין ״בן סורר ומורה״ – עוסקות כולן בקלקולים במשפחה. חז״ל אמרו שהן ניתנו בסדר זה כדי לרמוז שאדם הלוקח לו לאישה שבוית מלחמה יסבול מסכסוכים בתוך המשפחה, והתוצאה תהיה בן עבריין.<sup class="footnote-marker">2</sup><i class="footnote">סנהדרין קז ע״א.</i> הנישואים הם בעיני היהדות אבן היסוד של החברה. קלקולים בחיי הנישואים יובילו לקלקולים בכל מקום.
עד כאן הכול ברור. הבעיה היא שדין בן האהובה ובן השנואה עומד לכאורה בניגוד חד לאחד הסיפורים המרכזיים בתורה – סיפור יעקב ושתי נשיו, לאה ורחל. התורה עצמה טורחת להדגיש זאת בשותלה רמזים לשוניים עבים כפיל הקושרים בין הסיפור שבספר בראשית לבין המצווה שבספר דברים. אחד הרמזים הללו הוא צמד ההפכים ״אהובה״ ו״שנואה״ החוזר ונשנה במצווה שלנו: במילים אלו עצמן מתאר הכתוב בספר בראשית את לאה ורחל.
כזכור, יעקב שברח אל בית דודו לָבָן התאהב בבתו הצעירה רחל, ועל פי דרישת לבן עבד שבע שנים כדי לקבל את ידה – אך בליל הכלולות החליפהּ לבן בלאה. כשהתלונן יעקב ״מַה זֹּאת עָשִׂיתָ לִּי? הֲלֹא בְרָחֵל עָבַדְתִּי עִמָּךְ, וְלָמָּה רִמִּיתָנִי?״, ענה לו לבן באירוניה עוקצנית, המרמזת למעשיו של יעקב עצמו עם עשו אחיו: ״לֹא יֵעָשֶׂה כֵן בִּמְקוֹמֵנוּ לָתֵת הַצְּעִירָה לִפְנֵי הַבְּכִירָה״ (בראשית כט, כה-כו). יעקב נאלץ להסכים לעבוד שבע שנים נוספות תמורת רחל.
החתונה השנייה התקיימה רק שבוע אחרי הראשונה. ואז מספר הכתוב: ״וַיָּבֹא [יעקב] גַּם אֶל רָחֵל, וַיֶּאֱהַב גַּם אֶת רָחֵל מִלֵּאָה... וַיַּרְא ה׳ כִּי שְׂנוּאָה לֵאָה וַיִּפְתַּח אֶת רַחְמָהּ, וְרָחֵל עֲקָרָה״ (שם, ל-לא). לאה קראה לבנה הבכור ראובן, אך הוסיפה לכאוב את היותה הרעיה האהובה פחות. וכך מסופר על הולדת בנה השני: ״וַתַּהַר עוֹד וַתֵּלֶד בֵּן. וַתֹּאמֶר, כִּי שָׁמַע ה׳ כִּי שְׂנוּאָה אָנֹכִי וַיִּתֶּן לִי גַּם אֶת זֶה. וַתִּקְרָא שְׁמוֹ שִׁמְעוֹן״ (שם, לג). המילה ״שנואה״ מופיעה רק שש פעמים בתורה כולה. את כולן ציטטנו פה: פעמיים ביחס ללאה, וארבע פעמים בדין שבפרשתנו.
ויש זיקה מילולית נוספת בין המצווה לבין הסיפור, חזקה אפילו יותר. הביטוי המיוחד ״ראשית אונו״, המתאר את הבכור כראשית כוחו של אביו מולידו, מופיע בתורה רק פעמיים: אצלנו (״כִּי הוּא רֵאשִׁית אֹנוֹ, לוֹ מִשְׁפַּט הַבְּכֹרָה״), וביחס לראובן, בכורה של לאה, בברכות יעקב לבניו: ״רְאוּבֵן בְּכֹרִי אַתָּה, כֹּחִי וְרֵאשִׁית אוֹנִי, יֶתֶר שְׂאֵת וְיֶתֶר עָז״ (בראשית מט, ג).
לנוכח ההקבלות התוכניות והלשוניות הללו, כל קורא קשוב יזהה על כורחו ממש את המצווה שבספר דברים כפרשנות שלאחר מעשה על התנהגותו של יעקב כלפי בניו. אלא שכאמור, התנהגות זו של יעקב הפוכה מזו שנדרשת במצווה. יעקב העביר גם העביר את הבכורה מראובן, בכורו האמתי, בנה של לאה האהובה פחות, ליוסף, בנה הבכור של אשתו האהובה רחל. כך אמר ליוסף: ״וְעַתָּה שְׁנֵי בָנֶיךָ הַנּוֹלָדִים לְךָ בְּאֶרֶץ מִצְרַיִם עַד בֹּאִי אֵלֶיךָ מִצְרַיְמָה – לִי הֵם: אֶפְרַיִם וּמְנַשֶּׁה כִּרְאוּבֵן וְשִׁמְעוֹן יִהְיוּ לִי״ (בראשית מח, ה). יוסף אפוא יקבל חלק כפול בירושה, על ידי החשבת כל אחד משני בניו כבן של יעקב, כלומר שבט משבטי ישראל. ראובן אמור היה לקבל נחלה כפולה – והנה דווקא יוסף זוכה לכך.
איך ניישב סתירה זו בין דברים לבראשית, בין הלכה למעשה? ייתכן שהעיקרון שקבעו חז״ל, שהאבות שמרו מצוות עוד לפני מתן תורה, הוא רק על דרך הקירוב. במתן תורה השתנו פרטיהם של חלק מהדינים. כך, למשל, הרמב״ן מציין שהייבום המתואר בסיפור יהודה ותמר שונה מעט מזה המותווה במצווה שבספר דברים.<sup class="footnote-marker">3</sup><i class="footnote">ראו רמב״ן לבראשית לח, ח.</i>
אין זו הסתירה לכאורה היחידה בין מעשי האבות לבין המצוות שניתנו לבנים. יש עוד, ואחת הבולטות שבהן היא העובדה שיעקב התחתן עם שתי אחיות בניגוד לאיסור תורה מפורש (ויקרא יח, יח). הפתרון של הרמב״ן לכל הסתירות הללו – פתרון אלגנטי, הנגזר מעמדתו הרדיקלית בדבר הקשר בין ארץ ישראל לבין המצוות – הוא שהאבות שמרו את מצוות התורה רק כאשר התגוררו בארץ ישראל.<sup class="footnote-marker">4</sup><i class="footnote">רמב״ן לבראשית כו, ה.</i> יעקב התחתן עם האחיות כשהיה בבית לבן בחרן – בתחום טורקיה של ימינו. העברת הבכורה ליוסף נעשתה במצרים.
אברבנאל מציע הסבר אחר. הוא אומר שיעקב העביר את הזכות לכפל ירושה מראובן ליוסף כי ה׳ אמר לו לעשות כך. אם כן, המצווה בספר דברים מרמזת לסיפור בספר בראשית כדי להבהיר שמקרה יוסף היה יוצא דופן, לא תקדים.
פתרון שלישי מציע רבי עובדיה ספוֹרנו. לדבריו, האיסור שבספר דברים חל רק כאשר העברת הבכורה נעשית משום שהאב אוהב אישה אחת יותר מצָרתה. הוא אינו חל כאשר הבכור נאשם בחטא חמור וראוי לעונש של שלילת הבכורה. לכך מכוונים דברי יעקב על ערש דווי לראובן, שאת תחילתם ציטטנו קודם. הנה הברכה לראובן במלואה: ״רְאוּבֵן בְּכֹרִי, אַתָּה כֹּחִי וְרֵאשִׁית אוֹנִי, יֶתֶר שְׂאֵת וְיֶתֶר עָז; פַּחַז כַּמַּיִם אַל תּוֹתַר כִּי עָלִיתָ מִשְׁכְּבֵי אָבִיךָ אָז חִלַּלְתָּ יְצוּעִי עָלָה״ (בראשית מט, ג-ד). ראובן הוא הבכור – אך הוא נענש כי חילל את משכב אביו. בספר דברי הימים הדבר אמור במפורש: ״וּבְנֵי רְאוּבֵן בְּכוֹר יִשְׂרָאֵל, כִּי הוּא הַבְּכוֹר וּבְחַלְּלוֹ יְצוּעֵי אָבִיו נִתְּנָה בְּכֹרָתוֹ לִבְנֵי יוֹסֵף בֶּן יִשְׂרָאֵל וְלֹא לְהִתְיַחֵשׂ לַבְּכֹרָה״ (דברי הימים א׳ ה, א).
ואולי אפשר להציע פתרון מסוג אחר. התורה מיוחדת בכך שהיא, בעת ובעונה אחת, ספר חוקים (וזה פירושה הראשי של המילה תורה, מלשון הוראה) וספר היסטוריה. בכל התרבויות האחרות, אלו הן שתי סוגות נבדלות. ישנו החוק, שהוא מענה לשאלה ״מה מותר, מה צריך ומה אסור לעשות?״; וישנה ההיסטוריה, שהיא תשובה לשאלה ״מה קרה?״. שתי מלכויות של תוכן שאין האחת בהן נוגעת בחברתה.
לא כן ביהדות. במקרים רבים, במיוחד במה שקרוי בתורה ״משפט״, כלומר הדין האזרחי, יש חיבור בין חוק להיסטוריה, בין מה שקרה לבין מה שצריך לעשות.<sup class="footnote-marker">5</sup><i class="footnote">זה נושא ספרו הידוע של רוברט קאבר <b>נומוס ונראטיב</b> (עברית: אביעד שטיר, ירושלים: הוצאת שלם, תשע״ב). קאבר סבר כי ״שום קבוצה של מוסדות משפטיים או של פרֶסקריפציות אינה יכולה להתקיים בנפרד מן הנראטיבים המקצים לה מקום ומקנים לה משמעות. לצד כל חוקה קיים אפּוס, לצד כל עשרת דיברות קיימים כתבי קודש״ (הקדמה, עמ׳ 1).</i> כך, למשל, חלק נכבד מחוקי התורה נובעים ישירות מחוויית העבדות במצרים – כמו לומר: אבותינו סבלו מדבר זה במצרים, ולכן אל תעשו אותו. אל תתעמרו בפועלים שלכם. אל תאפשרו לבן עמכם להיות עבד כל ימי חייו. אל תותירו את העבדים ואת השכירים שלכם בלי יום מנוחה שבועי. וכן הלאה.
לא כל מצוות התורה הן כאלו, אך חלקן כן. הם מגלמות אמיתות שנלמדו מן הניסיון, תפיסת צדק שעוצבה בידי הלקח ההיסטורי. התורה רואה בעבר מדריך לעתיד: לפעמים על דרך החיוב, אך לפעמים על דרך השלילה. ספר בראשית אומר לנו, בין היתר, שההעדפה שיעקב נקט בבית – כלפי רחל על חשבון לאה, וכלפי יוסף על חשבון ראובן – גרמה למתח בלתי פוסק. היא גרמה לכך שהאחים מכרו את יוסף וכמעט שהרגוהו. לפי אבן עזרא, התמרמרותם של צאצאי ראובן עברה מדור לדור, והיא שהדריכה את דתן ואבירם, בני שבט ראובן, שחברו לקורח במרד נגד משה.<sup class="footnote-marker">6</sup><i class="footnote">אבן עזרא לבמדבר טז, א.</i>
יעקב עשה מה שעשה מתוך אהבה. רגשותיו כלפי רחל הציפו אותו, וכמוהם רגשותיו כלפי יוסף בנה הבכור. האהבה היא ערך מרכזי ביהדות: לא רק אהבה שבין איש לאשתו ובין הורים לילדיהם, אלא גם אהבת ה׳, אהבת הרֵע ואהבת הגֵר. <b>אבל האהבה אינה חזות הכול</b>. גם צדק חייב להיות, וגם שוויון בפני החוק. מן ההכרח שכולם ירגישו שהחוק וההוגנות נמצאים באותו צד של המתרס. אי־אפשר לבנות חברה על האהבה לבדה. האהבה מאחדת, אבל היא גם מפלגת. היא מותירה מאחוריה את האהובים פחות, המרגישים נטושים, זנוחים, מבוזים, ״שנואים״. בהתהלכה לה יפה וקורנת ובוערת, היא עלולה להתוות שובל חרוך של מריבות וקנאה ולחולל מערבולות של אלימות ונקמה.
זהו הדבר שהתורה אומרת לנו ביוצרה זיקות מילוליות בין החוק שבפרשתנו לבין סיפורם של יעקב ובניו בספר בראשית. היא מלמדת אותנו שהחוק איננו שרירותי. הוא מושרש בניסיון ההיסטורי. חוק הוא גם תיקון, הוא דרך להחזיר למוטב את מה שהשתבש בעבר. אנחנו צריכים ללמוד לאהוב; אבל אנחנו צריכים גם לדעת את מגבלותיה של האהבה ולהכיר בחשיבותם של הצדק וההוגנות במשפחה ובחברה.
<h4>על שילשים ועל ריבעים</h4>
<big><strong>על שילשים ועל ריבעים</strong></big><br>בתורה ישנה לכאורה סתירה יסודית. מצד אחד, בשלוש־עשרה מידות הרחמים נאמר כי ה׳ הוא אל ״רַחוּם וְחַנּוּן, אֶרֶךְ אַפַּיִם וְרַב חֶסֶד וֶאֱמֶת... וְנַקֵּה לֹא יְנַקֶּה; <b>פֹּקֵד עֲו‍ֹן אָבוֹת עַל בָּנִים וְעַל בְּנֵי בָנִים עַל שִׁלֵּשִׁים וְעַל רִבֵּעִים</b>״ (שמות לד, ז). משמע, צאצאים משלמים על חטאי אבותיהם. מנגד, בפרשת השבוע שלנו נאמר במפורש ההפך: ״לֹא יוּמְתוּ אָבוֹת עַל בָּנִים, <b>וּבָנִים לֹא יוּמְתוּ עַל אָבוֹת</b>; אִישׁ בְּחֶטְאוֹ יוּמָתוּ״ (דברים לד, טז). ציווי זה אף חוזר ומצוטט בספר מלכים, בעניין המלך אמציה בן יואש שנהג על פיו:
<span class="poetry indentAll">וַיְהִי כַּאֲשֶׁר חָזְקָה הַמַּמְלָכָה בְּיָדוֹ וַיַּךְ אֶת עֲבָדָיו הַמַּכִּים אֶת הַמֶּלֶךְ אָבִיו, וְאֶת בְּנֵי הַמַּכִּים לֹא הֵמִית, כַּכָּתוּב בְּסֵפֶר תּוֹרַת מֹשֶׁה אֲשֶׁר צִוָּה ה׳ לֵאמֹר: לֹא יוּמְתוּ אָבוֹת עַל בָּנִים, וּבָנִים לֹא יוּמְתוּ עַל אָבוֹת, כִּי אִם אִישׁ בְּחֶטְאוֹ יוּמָת. (מלכים ב׳ יד, ה-ו) </span>
אפשר ליישב את הסתירה בפשטות. בדיני שמים, בצדק האלוהי, ה׳ אכן פוקד עוון אבות על בנים. המצווה בספר דברים, לעומת זאת, מכוונת לשופטים בשר ודם. איך יכולים בני תמותה לדעת באיזו מידה מושפע פושע מאבותיו, או משפיע על צאצאיו? אין לו לדיין אלא מה שעיניו רואות. לכן, מבחינת הדין הפלילי, הפושע אשם, ורק הוא; לא אלה שאולי עיצבו את אופיו.
ובכל זאת, העניין איננו כה פשוט. ירמיהו ויחזקאל, שני הנביאים הגדולים של גלות בבל, מציגים שוב את עקרון האחריות האישית. שניהם תוקפים מָשָל נוקב שהיה כנראה נפוץ בימיהם – ״אבות אכלו בוסר ושיני בנים תקהינה״. ירמיהו אומר:
<span class="poetry indentAll">בַּיָּמִים הָהֵם לֹא יֹאמְרוּ עוֹד ״אָבוֹת אָכְלוּ בֹסֶר וְשִׁנֵּי בָנִים תִּקְהֶינָה״, כִּי אִם אִישׁ בַּעֲו‍ֹנוֹ יָמוּת: כָּל הָאָדָם הָאֹכֵל הַבֹּסֶר תִּקְהֶינָה שִׁנָּיו. (ירמיהו לא, כח-כט)</span>
וכך אומר יחזקאל:
<span class="poetry indentAll">וַיְהִי דְבַר ה׳ אֵלַי לֵאמֹר: מַה לָּכֶם אַתֶּם מֹשְׁלִים אֶת הַמָּשָׁל הַזֶּה עַל אַדְמַת יִשְׂרָאֵל לֵאמֹר ״אָבוֹת יֹאכְלוּ בֹסֶר וְשִׁנֵּי הַבָּנִים תִּקְהֶינָה״? חַי אָנִי, נְאֻם ה׳ אלוהים, אִם יִהְיֶה לָכֶם עוֹד מְשֹׁל הַמָּשָׁל הַזֶּה בְּיִשְׂרָאֵל. הֵן כָּל הַנְּפָשׁוֹת לִי הֵנָּה; כְּנֶפֶשׁ הָאָב וּכְנֶפֶשׁ הַבֵּן – לִי הֵנָּה. הַנֶּפֶשׁ הַחֹטֵאת הִיא תָמוּת. (יחזקאל יח, א-ד)</span>
הנביאים אינם מדברים על סדרי הדין בבית המשפט ועל אחריות פלילית. הם מדברים על דרכי הצדק והמשפט של אלוהים. הם נותנים לעם תקווה באחת מנקודות השפל בהיסטוריה היהודית: חורבן ממלכת יהודה ובית המקדש הראשון בידי הבבלים. העם, היושב ובוכה על נהרות בבל, כבר שכח אולי את התקווה. גולי בבל נידונו על חטאי אבותיהם, שדרדרו את העם אל המצוקה הנואשת הזו, ונראה היה כי גלותם תימשך עוד דורות רבים, עד אין קץ. ״יָבְשׁוּ עַצְמוֹתֵינוּ וְאָבְדָה תִקְוָתֵנוּ״, מצטט ה׳ את הגולים באוזני יחזקאל בחזון העצמות היבשות (יחזקאל לז, יא). יחזקאל וירמיהו לחמו נגד הייאוש הזה. עתידו של העם, אמרו, נתון בידיו. אם ישוב אל ה׳, ה׳ ישיבו אל ארצו. בני הדור הזה לא יישאו את אשמת אבותיהם. שיני הבנים לא תקהינה מבוסר החטא שאכלו האבות.
אם כן, חזרה קושייתנו למקומה: איך מתיישבים דברי ירמיהו ויחזקאל עם האמור בי״ג המידות, שה׳ פוקד עוון אבות על בנים? חז״ל הבחינו בכך, ותשובתם מרחיקת לכת. על פי התנא רבי יוסי בר חנינא, ״ארבע גזירות גזר משה רבנו על ישראל, באו ארבעה נביאים וביטלום״ – וזו אחת מהן: ״משה אמר ׳פֹּקֵד עֲו‍ֹן אָבוֹת עַל בָּנִים׳, בא יחזקאל וביטלה: ׳הַנֶּפֶשׁ הַחֹטֵאת הִיא תָמוּת׳״.<sup class="footnote-marker">1</sup><i class="footnote">מכות כד ע״א.</i> הנביאים ביטלו אחת מי״ג המידות!
חז״ל נשאו את דגל האחריות האישית. הם דחו את האפשרות שצאצאיו של חוטא ייענשו בגללו, אפילו בידי שמים. לכן פירשו מחדש כל פסוק המעורר רושם הפוך. עמדתם העקרונית היא שהפסוק ״פֹּקֵד עֲו‍ֹן אָבוֹת עַל בָּנִים״ נוגע לבנים ״שאוחזין מעשה אבותיהם בידיהם״, כלומר חוטאים גם הם.<sup class="footnote-marker">2</sup><i class="footnote">ברכות ז ע״א; סנהדרין כז ע״ב.</i> במקומות שהמקרא מספר בהם על מקרים שילדים הוענשו בהם יחד עם הוריהם, חז״ל מפרשים כי היה בידי הילדים למחות כלפי אבותיהם, או אף להצילם מן החטא, אך הם לא מחו. וכדברי הרמב״ם, ״כל שאפשר בידו למחות ואינו ממחה, הוא נתפס בעוון אלו כולם שאפשר לו למחות בהן״.<sup class="footnote-marker">3</sup><i class="footnote"><b>משנה תורה</b>, הלכות דעות ו, ז.</i>
האִם איחר אפוא רעיון האחריות האישית להגיע אל היהדות – כטענתם של כמה חוקרים? נראה מאוד שלא. כבר במחלוקת קורח, כשה׳ אייֵם לכַלות את עדת בני ישראל כולה, אמרו לו משה ואהרן: ״הָאִישׁ אֶחָד יֶחֱטָא וְעַל כָּל הָעֵדָה תִּקְצֹף?״ (במדבר טז, כ). כאשר החלה מגפה בעם בעקבות חטא המִפקד של דוד, התפלל דוד לה׳: ״הִנֵּה אָנֹכִי חָטָאתִי וְאָנֹכִי הֶעֱוֵיתִי, וְאֵלֶּה הַצֹּאן מֶה עָשׂוּ? תְּהִי נָא יָדְךָ בִּי וּבְבֵית אָבִי״ (שמואל ב׳ כד, יז). עקרון האחריות האישית הוא עיקרון בסיסי ביהדות, כמו גם ביתר תרבויות המזרח הקדום.<sup class="footnote-marker">4</sup><i class="footnote">ראו יחזקאל קאופמן, <b>תולדות האמונה הישראלית</b>, ירושלים ותל אביב: מוסד ביאליק ודביר, כרך ב, פרק יט: ״תורת הגמול״.</i>
נראה כי לא התפתחות היסטורית לפנינו, אלא שתי דרכי הסתכלות על האחריות האישית: פלילית – ומוסרית. מבחינה משפטית, רק הפושע אחראי למעשהו. אך התורה מבקשת לומר לנו שאנחנו שומרי אחינו; יש לנו אחריות כהורים, כשכנים, כבני עיר, כאזרחים, כבני ברית. כולנו אחראים לבריאותה הרוחנית והמוסרית של החברה. ״כל ישראל ערֵבים זה בזה״, אמרו חז״ל. אחריות משפטית היא דבר אחד, והוא קל להגדרה. אבל אחריות מוסרית היא דבר רחב הרבה יותר, ומתוך כך גם מטושטש יותר. כדברי הרמב״ם על מצוות התוכחה: ״ואין ראוי שיאמר, ׳אחַר שאני לא אחטא, אם יחטא אחר זולתי מה לי עם אלוהיו?׳ זה הֵפך התורה״.<sup class="footnote-marker">5</sup><i class="footnote"><b>ספר המצוות</b>, מצוות עשה רה.</i>
בייחוד נכון הדבר באשר ליחסי הורים וילדים. אברהם אבינו נבחר, אומרת התורה, ״לְמַעַן אֲשֶׁר יְצַוֶּה אֶת בָּנָיו וְאֶת בֵּיתוֹ אַחֲרָיו וְשָׁמְרוּ דֶּרֶךְ ה׳ לַעֲשׂוֹת צְדָקָה וּמִשְׁפָּט״ (בראשית יח, יט). חובת ההורים לחנך את ילדיהם היא מאבני היסוד של היהדות. היא מופיעה בשתיים משלוש הפרשיות של קריאת שמע, ובקטעים המצוטטים בחטיבת ארבעת הבנים בהגדה של פסח. על פי הרמב״ם, אחד מארבעת העוונות הגדולים, אלה שהחוטא בהם ״אין הקדוש ברוך הוא מספיק בידו לעשות תשובה, לפי גודל חטאו״, הוא עוונו של ״הרואה בנו בתרבות רעה, ואינו ממחה בידו״. זאת כי ״הואיל ובנו ברשותו, אילו מיחה בו היה פורש״ מהתרבות הרעה. על כן, האב נחשב כאילו ״החטיא אותו״ באופן פעיל.<sup class="footnote-marker">6</sup><i class="footnote"><b>משנה תורה</b>, הלכות תשובה ד, א.</i>
וזהו הקול הקורא אלינו משלוש־עשרה המידות. אין לנו אחריות פלילית לא לחטאי הורינו ולא לחטאי ילדינו. אבל במובן עמוק יותר, אמורפי יותר, למעשינו ולאורחות חיינו יש השפעה על בנינו, וגם על נכדינו ועל נינינו.
ההשפעה הזו תוארה לאחרונה באופן מטלטל במיוחד בספריהם של שניים מהמבקרים החברתיים המעמיקים ביותר בארצות הברית: צ׳רלס מאריי ממכון אנטרפרייז ורוברט פאטנם מאוניברסיטת הארוורד. למרות השוני העצום בין גישותיהם הפוליטיות, מאריי בספרו <b>מתפרקים</b> ופאטנם בספרו <b>הילדים שלנו</b> משמיעים נבואת זעם כמעט זהה בדבר האסון החברתי שבדרך. לדעת פאטנם, ״החלום האמריקני נתון במשבר״.<sup class="footnote-marker">7</sup><i class="footnote">Robert Putnam, <i>Our Kids: The American Dream in Crisis</i>, New York: Simon &amp; Schuster, 2015.</i> לדעת מאריי, התפצלות החברה האמריקנית לשני מעמדות שיכולת הניידות ביניהם פוחתת והולכת ״תשים קץ למה שעשה את אמריקה לאמריקה״.<sup class="footnote-marker">8</sup><i class="footnote">Charles Murray, <i>Coming Apart: The State of White America</i>, 1960–2010, New York: Crown Forum, 2012.</i>
תמצית טענתם היא שבנקודה מסוימת, בשלהי שנות החמישים או בתחילת שנות השישים, שורה ארוכה של מוסדות חברתיים ושל קודים מוסריים החלה להתפורר. חל פיחות בערכם של הנישואים. משפחות החלו להתפרק. יותר ויותר ילדים גדלו בלי קשר איתן עם הוריהם הביולוגיים. צורות חדשות של עוני בקרב ילדים החלו להופיע, ונפוצו תחלואים חברתיים כגון התמכרות לסמים ולאלכוהול, הריונות של נערות, עבריינות נוער ואבטלה בשכונות של בעלי הכנסה נמוכה. המעמדות הגבוהים נחלצו עם הזמן מן הסכנה, ושם עוסקים במרץ בהכשרת הדור הצעיר להישגיות – בשעה שבצד האחר של הקשת החברתית גדלים הילדים בלי תקווה של ממש לחינוך טוב, להתקדמות בחברה ולהצלחה מקצועית. החלום האמריקני של הזדמנות לכולם מתבלה והולך.
ההתפתחות הזו טרגית, מפני שלרגע שכחו הבריות את האמת שמלמד אותנו התנ״ך – שמה שאנחנו עושים משפיע לא רק עלינו. הוא ישפיע על ילדינו, עד דור שלישי ורביעי. אפילו גדול הליברטריאנים בעת החדשה, הפילוסוף ג׳ון סטיוארט מיל, כתב: ״עצם גרימת קיומו של בן־אנוש היא אחת מהפעולות האחראיות ביותר במעגל חייהם של בני האדם. לקבל על עצמך אחריות זו – להעניק חיים שיוכלו להיות קללה או ברכה – אלא אם יהיו לוולד לפחות הסיכויים הרגילים לקיום רצוי, הרי זה פשע נגד אותו יצור״.<sup class="footnote-marker">9</sup><i class="footnote">ג׳ון סטיוארט מיל, <b>על החירות</b>, עברית: אהרן אמיר, ירושלים: הוצאת שלם, 2006, עמ׳ 129.</i>
אם איננו משמשים הורים טובים לילדינו, אולי אין לנו אחריות פלילית, אך בני הדור הבא – שלנו ושל החברה כולה – ישלמו את המחיר. עווננו יִיפָּקד עליהם.
<h4>תקנת השבים</h4>
<big><strong>תקנת השבים</strong></big><br>פרשת השבוע מזמנת לנו דוגמה נאה להומניות של ההלכה, כמו גם לדרך הפרשנות של חז״ל לתורה. נקודת המוצא שלנו היא הפסוקים האלה:
<span class="poetry indentAll">כִּי יִהְיֶה רִיב בֵּין אֲנָשִׁים, וְנִגְּשׁוּ אֶל הַמִּשְׁפָּט, וּשְׁפָטוּם וְהִצְדִּיקוּ אֶת הַצַּדִּיק וְהִרְשִׁיעוּ אֶת הָרָשָׁע. וְהָיָה אִם בִּן הַכּוֹת הָרָשָׁע, וְהִפִּילוֹ הַשֹּׁפֵט וְהִכָּהוּ לְפָנָיו כְּדֵי רִשְׁעָתוֹ בְּמִסְפָּר. אַרְבָּעִים יַכֶּנּוּ לֹא יֹסִיף. פֶּן יֹסִיף לְהַכֹּתוֹ עַל אֵלֶּה מַכָּה רַבָּה וְנִקְלָה אָחִיךָ לְעֵינֶיךָ. (דברים כה, א-ג)</span>
הפסוקים אינם נלמדים כפשוטם, שכן משתמע מהם שבדין אזרחי קיים עונש מלקות, ולא כך קובעת ההלכה. אולם ענייננו הפעם אינו בכך, אלא במילים החותמות את הקטע: ״וְנִקְלָה אָחִיךָ לְעֵינֶיךָ״.
חז״ל למדו מכאן עקרון יסוד: שיקומו של עבריין שריצה את עונשו. בתחילת הקטע קוראים לעבריין ״הָרָשָׁע״, כלומר האשם, ואילו בסופו, משנענש ולקה, הוא נקרא ״אָחִיךָ״. על כך אמרו חז״ל: ״כל היום קוראו רשע – ומִשֶּׁלקה קרָאוֹ אחיך״.<sup class="footnote-marker">1</sup><i class="footnote">רש״י על אתר, על פי ספרי דברים על אתר.</i>
מכאן מסקנה הלכתית נקודתית – ומסקנה כללית. הדין הנקודתי נוגע לעבֵרות שעונשן כרת. כרת הוא העונש המצוין בתורה כמה פעמים בביטויים כגון ״וְנִכְרְתָה הַנֶּפֶשׁ הַהִוא מֵעַמֶּיהָ״. במקרים רבים אנו מפרשים שדין זה נועד להתבצע בידי שמים, ואילו בית הדין, מצדו, אינו הורג את העבריין אלא מענישו במלקות. מהעיקרון ״מִשֶּׁלקה קרָאוֹ אחיך״ לומדים כאן כי עונש המלקות הזה מבטל את העונש האלוהי. עכשיו, משלקה העבריין, הוא אחיך, כלומר לא ייכרת מהָעָם – והוא פָּטור.<sup class="footnote-marker">2</sup><i class="footnote">משנה, מכות ג, טו.</i>
אך ישנה כאמור גם מסקנה הלכתית כללית הרבה יותר. חז״ל למדו מכאן שעבריין, לאחר שנענש כראוי לו, חוזר למעמדו הקודם. למשל, מותר לו להיות עד, ועברו הפלילי אינו פוסל את עדותו. הכתם שהעיב על אישיותו היה זמני, לא קבוע. חוטאים נועדו להִשתַקֵּם.
זה היסוד לתקנה מיוחדת שתיקנו חז״ל, ״תקנת השבים״, שנועדה להסיר מכשולים מדרכו של החוזר בתשובה. המשנה מספרת כי רבי יוחנן העיד (מסר עדות על הלכה פסוקה שלמד) ״על המריש הגזול שבנאו בבירה, שייטול את דמיו, מפני תקנת השבים״.<sup class="footnote-marker">3</sup><i class="footnote">משנה, גיטין ה, ה.</i> כלומר, אדם שגזל קורת עץ והשתמש בה לבניין, יחזיר לנגזל את ערכה הכספי, ולא אותה עצמה.
הכלל הוא שבמקרה גזל, הצד האשם חייב להחזיר את הגזלה לבעלים החוקיים: ״וְהֵשִׁיב אֶת הַגְּזֵלָה אֲשֶׁר גָּזָל״ (ויקרא ה, כג). קל להבין מדוע. אילו הותר לגזלנים לפצות את הנגזלים במקום להחזיר את הגזלה עצמה, היה בכך משום היתר בפועל לקנות חפץ בכפייה: לגזול אותו ולשלם עליו. זה היה עוול מובהק.
ובכל זאת, הדין הזה מושעה במקרה שהחזרת הגזלה תסב לגזלן נזק גדול מאוד. במקרה המתואר במשנה, כדי להחזיר את הקורה יהיה צורך להרוס את הבניין שהיא ניצבת בו. גזלן עשוי לחוש רגשי אשמה וחרטה, ולרצות לתקן את אשר עיוות; אבל אם הדבר יהיה כרוך בהפסד חסר פרופורציה – לא רק ויתור על הקורה שגנב, אלא אבדן של בית שלם – הוא עלול להחליט שהחזרה בתשובה עולה לו ביוקר מוגזם, ולהימנע מהשבת הגזלה.
יהיו שיגידו: למי אכפת? האיש גזלן. זכויותיו של הזכאי, בעליה המקורי של הקורה, הן החשובות; לא זכויותיו של האשם. אכן, הגזלן הפר את החוק, והוא איננו ראוי לרחמי בית המשפט. אבל ההלכה החליטה אחרת. הבעלים צריך כמובן לקבל פיצוי על ההפסד; אלמלא זאת, העוול היה זועק לשמים. אבל עלינו להתחשב גם בעבריין בדבר מסוים: עלינו להסיר כל מכשול מדרך שיבתו אל שמירת החוק. חכמינו הבינו היטב שעיקרון זה אינו אמור בתורה, איננו מדאורייתא. כדי לממשו עליהם לפעול ולתקן תקנה, תקנת השבים. אולם הם לא היו עושים זאת אלמלא הרגישו שזוהי רוח התורה.
הם לא הסתפקו בכך. בגמרא מצוטטת ברייתא ובה עיקרון יוצא דופן: ״הגזלנין ומַלוֵי ברבית שהחזירו אין מקבלין מהן, והמקבל מהן אין רוח חכמים נוחה הימנו״.<sup class="footnote-marker">4</sup><i class="footnote">בבא קמא צד ע״ב.</i> הכוונה היא לגזלנים המבקשים לחזור ממעשיהם הרעים ומשיבים את הגזלה מרצונם. הגמרא מסבירה שדין זה יסודו במעשה שהיה:
<span class="poetry indentAll">מעשה באדם אחד שבִּקש לעשות תשובה. אמרה לו אשתו: ריקה! אם אתה עושה תשובה אפילו אבנט אינו שלך! ונמנע ולא עשה תשובה. באותה שעה אמרו: הגזלנין ומלוֵי רִבּיות שהחזירו אין מקבלין מהם, והמקבל מהם אין רוח חכמים נוחה הימנו.<sup class="footnote-marker">5</sup><i class="footnote">שם.</i></span>
כמובן, הדבר אינו אמור בגזלן שהובא לדין, אלא רק במי שמתוקף מצפונו החופשי בלבד החליט להתוודות ולתקן את העוול. הכלל הזה גם אינו חל במקרה שהגזלן מחזיק ברשותו את הרכוש הגנוב. זו גם אינה הנחיה משפטית; הבעלים החוקי עדיין יכול לתבוע את הגזלן לדין. יש שהרחיקו לֶכת ואמרו שהברייתא לא נאמרה כהלכה לדורות, שהרי היא פותחת פתח גדול לגזלנים להעמיד פנים שחזרו בתשובה וליהנות מן הגזל בלי עונש.<sup class="footnote-marker">6</sup><i class="footnote">ראו ״מגיד משנה״ על הלכות גזלה ואבדה א, יג.</i> ועדיין, למרות הכול, הרמב״ם כותב:
<span class="poetry indentAll">כל הגוזל את חברו שווה פרוטה כאילו נטל נשמתו ממנו... ואף על פי כן, אם לא הייתה הגזילה קיימת, ורצה הגזלן לעשות תשובה, ובא מאליו והחזיר דמי הגזילה – תקנת חכמים היא שאין מקבלין ממנו, אלא עוזרין אותו ומוחלין לו כדי לקרב הדרך הישרה על השבים...<sup class="footnote-marker">7</sup><i class="footnote"><b>משנה תורה</b>, הלכות גזלה ואבדה א, יג.</i></span>
עיקרון נוסף שחכמינו ניסחו, הפעם על בסיס מצווה מן התורה, קובע שאין להזכיר את עברו של החוטא. אסור לומר לבעל תשובה ״זכור מעשיך הראשונים״. העושה כך חוטא בהונאת דברים, האסורה על פי הפסוק ״וְלֹא תוֹנוּ אִישׁ אֶת עֲמִיתוֹ״ (ויקרא כה, יז).<sup class="footnote-marker">8</sup><i class="footnote"><b>משנה תורה</b>, הלכות תשובה ז, ח.</i> אחד החרמות שהטיל רבנו גרשום מאור הגולה חל על מי שמזכיר בפומבי את מעשיו הרעים של בעל תשובה.<sup class="footnote-marker">9</sup><i class="footnote">הרב יואל הכהן מילר (עורך), <b>תשובות חכמי צרפת ולותיר</b>, וינה, 1881, סימן כא.</i>
הדינים והתקנות הנוגעים לשבים מחטאם רבים ומורכבים, ואינני מנסה לתמצת אותם פה. אולם ברור כי מקדמת דנא שאפו חכמינו לאזן בין רדיפת הצדק לבין הרצון לסייע לפושעים ולחוטאים למצוא את דרכם חזרה לחברה ולחיים המהוגנים. את כתב המינוי שלהם למשימה זו כתב הנביא יחזקאל:
<span class="poetry indentAll">וְאַתָּה בֶן אָדָם אֱמֹר אֶל בֵּית יִשְׂרָאֵל: כֵּן אֲמַרְתֶּם לֵאמֹר, כִּי פְשָׁעֵינוּ וְחַטֹּאתֵינוּ עָלֵינוּ, וּבָם אֲנַחְנוּ נְמַקִּים, וְאֵיךְ נִחְיֶה? אֱמֹר אֲלֵיהֶם: חַי אָנִי נְאֻם אֲדֹנָי ה׳ אִם אֶחְפֹּץ בְּמוֹת הָרָשָׁע כִּי אִם בְּשׁוּב רָשָׁע מִדַּרְכּוֹ וְחָיָה. שׁוּבוּ, שׁוּבוּ מִדַּרְכֵיכֶם הָרָעִים! וְלָמָּה תָמוּתוּ בֵּית יִשְׂרָאֵל? (יחזקאל לג, י-יא)</span>
רעיונות אלה הקדימו את זמנם במאות רבות של שנים – ואפילו היום יש לנו מה ללמוד מהם. צדק גמולִי אינו עומד בניגוד לכבוד האדם ולחירותו. להפך: הוא מבוסס עליהם. ההלכה שואפת לא רק להגן על זכויותיהם של נפגעי עברה, אלא גם לעזור לעבריינים לבנות את עתידם. היהדות מייחסת אשמה למעשים, לא לאנשים. המעשה, לא האדם, הוא הראוי לגינוי. משֶריצה העבריין את עונשו וחזר בו מחטאיו הוא שב ונהיה ״אָחִיךָ״.
<h3>כי תבוא</h3>
<h4>זיכרון הוא זהות</h4>
<big><strong>זיכרון הוא זהות</strong></big><br>אחת הסיבות לכך שהדת שרדה בעולם המודרני למרות מאות שנות חילון היא שהדת עונה על שלוש שאלות שכל אדם חושב שואל את עצמו בשלב זה או אחר בחייו: מי אני? למה אני כאן? מהי הדרך הנכונה לִחיות?
מענֶה על השאלות הללו איננו יכולים לקבל מארבעת המוסדות הגדולים של המערב המודרני: המדע, הטכנולוגיה, כלכלת השוק והמדינה הדמוקרטית הליברלית. המדע אומר לנו איך, אבל לא למה. הטכנולוגיה נותנת לנו כוח, אבל אינה יכולה לומר לנו איך להשתמש בכוח הזה. השוק נותן לנו אפשרויות בחירה, אבל אינו אומר לנו מה לבחור. המדינה הדמוקרטית הליברלית נמנעת באופן עקרוני מעידוד דרך חיים מסוימת. התוצאה היא שהתרבות בת זמננו פורשת בפנינו מגוון אפשרויות כמעט אינסופי, אבל איננה אומרת לנו מי אנחנו, למה אנחנו כאן, ומהי דרך החיים הראויה לנו.
ובכל זאת, אלו הן שאלות יסוד. השאלה הראשונה שמשה שואל את אלוהים, בהתגלותו הראשונה אליו בסנה, היא ״מִי אָנֹכִי?״ (שמות ג, יא). מובנו הפשוט של ביטוי זה, בהקשרו בתוך הפסוק, הוא שאלה רטורית: מי אני שאצליח לבצע משימה אדירה כל כך, להוציא עם שלם לחופשי? ״מִי אָנֹכִי כִּי אֵלֵךְ אֶל פַּרְעֹה וְכִי אוֹצִיא אֶת בְּנֵי יִשְׂרָאֵל מִמִּצְרָיִם?״ אבל מעבר למובן פשוט זה, נמצאת כאן שאלה אמתית של זהות. משה גודל בידי נסיכה מצרייה, בת פרעה. כשהציל את בנות יתרו מהרועים המדיינים המקומיים, הן סיפרו לאביהן ״אִישׁ מִצְרִי הִצִּילָנוּ״ (שמות ב, יט). משה נראה מצרי ונשמע מצרי. ואז הוא התחתן עם ציפורה, אחת מבנותיו של יתרו, ובילה עשרות שנים כרועה מדייני. לוח הזמנים אינו ברור לגמרי, אך הוא היה איש צעיר למדי כשהלך למדיין, ואילו כשהתחיל להנהיג את בני ישראל היה בן שמונים, ועל כן נראה שאת רוב שנות חיי בגרותו בילה עם חותנו המדייני ועם עדריו. השאלה ״מי אנוכי?״ מבטאת אפוא גם את ההתחבטות העמוקה הזו. מי אני? מצרי, מדייני או ישראלי?
על פי גידולו היה מצרי, על פי רוב שנותיו היה מדייני – אך הנתון המכריע היה מוצאו. הוא היה צאצאו של אברהם ובנם של עמרם ויוכבד. לשאלתו השנייה לאלוהים, מה שמו, כיצד יזהה אותו באוזני בני ישראל, ענה לו אלוהים תחילה ״אֶהְיֶה אֲשֶׁר אֶהְיֶה״, אבל אז הוסיף תשובה שנייה:
<span class="poetry indentAll">כֹּה תֹאמַר אֶל בְּנֵי יִשְׂרָאֵל: ״ה׳ אֱלֹהֵי אֲבֹתֵיכֶם – אֱלֹהֵי אַבְרָהָם, אֱלֹהֵי יִצְחָק וֵאלֹהֵי יַעֲקֹב – שְׁלָחַנִי אֲלֵיכֶם״. זֶה שְּׁמִי לְעֹלָם וְזֶה זִכְרִי לְדֹר דֹּר. (שמות ג, יד-טו)</span>
שוב לפנינו כפל משמעות. ברובד הנגלה, אלוהים אומר למשה מה לענות לבני ישראל כשישאלו אותו מי שלח אותו. אבל ברובד עמוק ממנו, התורה מספרת לנו על מהותה של הזהות. התשובה לשאלה ״מי אנוכי?״ איננה רק שקלול של מקום הולדתי, חינוכי ומגוריי, משלח ידי או תחומי העניין והטעם שלי. נתונים אלה עונים על השאלות ״איפה אני?״ ו״מה אני?״, אבל לא על השאלה ״מי אני?״. תשובתו של אלוהים – אני אלוהי אבותיכם – טומנת בחובה כמה אמירות יסוד בעניין הזהות.
ראשית, זהות היא עניין גנאלוגי, עניין של אילן יוחסין. זהותי קשורה לזהותם של הוריי, וזהות הוריי לזהות הוריהם, וכן הלאה. לא תמיד זה נכון. יש ילדים מאומצים. יש ילדים המתנתקים מהוריהם במודע. אבל אצל רובנו הזהות טמונה בהתוודעות לסיפורם של אבותינו. ואצלנו היהודים, עַם שעקירה ונדודים היו מנת חלקו במידה שאין דומה לה, סיפורם של אבותינו הוא כמעט תמיד סיפור של מסע, של אומץ, של סבל או בריחה מסבל, ושל כוח עמידה.
שנית, הגנאלוגיה עצמה מספרת סיפור. מיד לאחר שאמר למשה להגיד לבני ישראל שאלוהי אבותיהם שלח אותו אליהם, מוסיף אלוהים ואומר לו:
<span class="poetry indentAll">לֵךְ וְאָסַפְתָּ אֶת זִקְנֵי יִשְׂרָאֵל וְאָמַרְתָּ אֲלֵהֶם, ״ה׳ אֱלֹהֵי אֲבֹתֵיכֶם נִרְאָה אֵלַי – אֱלֹהֵי אַבְרָהָם, יִצְחָק וְיַעֲקֹב – לֵאמֹר: פָּקֹד פָּקַדְתִּי אֶתְכֶם וְאֶת הֶעָשׂוּי לָכֶם בְּמִצְרָיִם, וָאֹמַר: אַעֲלֶה אֶתְכֶם מֵעֳנִי מִצְרַיִם אֶל אֶרֶץ הַכְּנַעֲנִי וְהַחִתִּי וְהָאֱמֹרִי וְהַפְּרִזִּי וְהַחִוִּי וְהַיְבוּסִי, אֶל אֶרֶץ זָבַת חָלָב וּדְבָשׁ״. (שם, טז-יז)</span>
רצה לומר: העניין אינו מסתכם בכך שאלוהים הוא אלוהי אבותיהם. הוא גם האלוהים שהבטיח להם הבטחות מסוימות: שהוא יוציאם מעבדות לחירות ויביאם מן הגלות אל ארצם. בני ישראל הם אפוא חלק מסיפור המשתרע על פני הדורות. הסיפור עוד לא נגמר, ואלוהים עומד לכתוב את הפרק הבא שלו.
יתרה מכך. כשאלוהים אמר למשה, בחלק הראשון של תשובתו, שהוא אלוהי אבותיהם של בני ישראל, הוא הוסיף ״זֶה שְּׁמִי לְעֹלָם וְזֶה זִכְרִי לְדֹר דֹּר״. יש כאן הבחנה בין שמו, המתקיים לעולם, לבין זכרו העובר מדור לדור; אלוהים נמצא <b>מעל לזמן</b>, בנצח, ״לְעֹלָם״, אבל כשהדברים נוגעים להבנה האנושית הוא מתקיים <b>בתוך הזמן</b>, ״לְדֹר דֹּר״. והוא עושה זאת באמצעות ההנחלה של הזיכרון: ״וְזֶה זִכְרִי לְדֹר דֹּר״. הזהות העוברת מדור לדור תלויה לא רק במה שההורים היו; היא תלויה גם ב<b>מה שהם זכרו והעבירו הלאה</b>. הזהות האישית מעוצבת בזיכרונו של היחיד. הזהות הקבוצתית נקבעת באמצעות הזיכרון הקולקטיבי.<sup class="footnote-marker">1</sup><i class="footnote">לחיבורים קלסיים על זיכרון קיבוצי וזהות קיבוצית ראו Maurice Halbwachs, <i>On Collective Memory</i>, Chicago: University of Chicago Press, 1992; Jacques Le Goff, <i>History and Memory</i>, New York: Columbia University Press, 1992.</i>
והנה אנו מגיעים לפרשת השבוע שלנו, ולמצווה מיוחדת הנכללת בה: מצוות מקרא ביכורים. עם הבאת הביכורים אל ״הַמָּקוֹם אֲשֶׁר יִבְחַר״, דהיינו ירושלים, ומסירתם לכוהן, יש לומר הצהרה זו:
<span class="poetry indentAll">אֲרַמִּי אֹבֵד אָבִי. וַיֵּרֶד מִצְרַיְמָה וַיָּגָר שָׁם בִּמְתֵי מְעָט, וַיְהִי שָׁם לְגוֹי גָּדוֹל עָצוּם וָרָב. וַיָּרֵעוּ אֹתָנוּ הַמִּצְרִים וַיְעַנּוּנוּ וַיִּתְּנוּ עָלֵינוּ עֲבֹדָה קָשָׁה. וַנִּצְעַק אֶל ה׳ אֱלֹהֵי אֲבֹתֵינוּ, וַיִּשְׁמַע ה׳ אֶת קֹלֵנוּ וַיַּרְא אֶת עָנְיֵנוּ וְאֶת עֲמָלֵנוּ וְאֶת לַחֲצֵנוּ, וַיּוֹצִאֵנוּ ה׳ מִמִּצְרַיִם בְּיָד חֲזָקָה וּבִזְרֹעַ נְטוּיָה וּבְמֹרָא גָּדֹל וּבְאֹתוֹת וּבְמֹפְתִים. וַיְבִאֵנוּ אֶל הַמָּקוֹם הַזֶּה, וַיִּתֶּן לָנוּ אֶת הָאָרֶץ הַזֹּאת, אֶרֶץ זָבַת חָלָב וּדְבָשׁ. וְעַתָּה הִנֵּה הֵבֵאתִי אֶת רֵאשִׁית פְּרִי הָאֲדָמָה אֲשֶׁר נָתַתָּה לִּי, ה׳. (דברים כו, ה-י)</span>
פסקה זו מוכרת לרבים משום שעוד מימי בית שני, אם לא קודם, היא חלק מרכזי מן ההגדה של פסח, ועליה מושתת הסיפור שאנו מספרים בליל הסדר. אך הנה כי כן, במקורה היא נאמרה בהבאת הביכורים, לא בפסח; מחג השבועות ואילך. זה מפליא, משום שכאשר מביאים ביכורים, כאשר מודים לה׳ על הארץ ועל תבואתה ועל פירותיה, מתבקש יותר לשבח אותו כאלוהי הטבע, לא כאלוהי ההיסטוריה; לדבֵּר על בריאת העולם, לא על מעשיו של יעקב אבינו ועל יציאת מצרים. הסיפור המסופר במקרא ביכורים מסביר מדוע אני, מביא הביכורים, נמצא כאן, ולמה העם שאני שייך אליו הנו העם שהנו ומדוע מקומו הוא ״המקום הזה״. לא היה כדבר הזה בעולם העתיק, ואין כמוהו גם בימינו. כדבריו של יוסף חיים ירושלמי בספרו הקלסי <b>זָכוֹר</b>,<sup class="footnote-marker">2</sup><i class="footnote">יוסף חיים ירושלמי, <b>זכור</b>, עברית: שמואל שביב, תל אביב: עם עובד, תשמ״ח.</i> היהודים הם העם הראשון שראה את אלוהים בתוך ההיסטוריה, העם הראשון שמצא בהיסטוריה משמעות־על,<b> העם הראשון שעשה את הזיכרון לחובה דתית</b>.<b> </b>
מן הסיבה הזו, הזהות היהודית היא הזהות העיקשת ביותר שהעולם ידע: הזהות היחידה שנשמרה אלפיים שנה בידי מיעוט שהיה מפוזר על פני ארבע כנפות תבל, הזהות היחידה שהובילה לבסוף את נושאיה אל ארצם הקדומה, להקים בה מדינה משלהם ולדובב את שפת הסֵפר העתיקה שלהם. זהותנו היא זיכרוננו, ומקרא הביכורים הוא דרך להבטיח שהיהודים לא ישכחו לעולם.
את מדפי הספרים החדשים בארצות הברית שוטף זה כמה שנים גל של ספרים התוהים על מצבו של הסיפור הלאומי האמריקני: האם הוא עוד מסופר? האם הילדים עוד לומדים אותו? האם הוא עדיין ממסגר את התודעה הלאומית של כלל האזרחים, ומזכיר לדורות חדשים לאילו מאבקים נדרשו אבותיהם כדי לבנות מולדת לחופש, ומה נדרש מאיתם כיום כדי שהחירות תוסיף ותתקיים?<sup class="footnote-marker">3</sup><i class="footnote">בין הבולטים בספרים אלה: Charles Murray, <i>Coming Apart</i>, New York: Crown, 2013; Robert Putnam, <i>Our Kids</i>, New York: Simon &amp; Schuster, 2015; Os Guinness, <i>A Free People’s Suicide</i>, Downers Grove, Ill.: IVP, 2012; Eric Metaxas, <i>If You Can Keep It</i>, New York: Viking, 2016; Yuval Levin, <i>The Fractured Republic</i>, New York: Basic Books, 2016.</i> תחושת המשבר מורגשת היטב בספרים הללו, ואף כי מחבריהם בעלי דעות פוליטיות מגוונות ומנוגדות, התזה של כולם זהה פחות או יותר: אם תשכחו את הסיפור, תאבדו את זהותכם. גם אומות עלולות ללקות באלצהיימר. אנחנו תלויים במה שאנחנו זוכרים, וכך גם העולם המערבי כולו; והאפשרות הממשית שהעולם המערבי יאבֵּד את זיכרונו הקולקטיבי היא איום מיָדי על עתיד החירות.
היהודים מספרים את סיפור ה״מי אנחנו?״ שלהם במסירות ובהתמדה רבות משל כל אומה אחרת על פני האדמה. לכן הזהות היהודית עשירה ומהדהדת כל כך. בעידן שבו הזיכרון הדיגיטלי במכשירים שבידינו גדל במהירות עצומה, מקילו־בייטים אך זה לא כבר למגה־בייטים ולג׳יגה־בייטים והלאה, והזיכרון שבמוחנו מתכווץ מפניו, ליהדות יש מסר לאנושות כולה. את זיכרון הזהות אי־אפשר להעביר למכוֹנה. צריך לרענן אותו דרך קבע ולהנחילו לדורות הבאים. וינסטון צ׳רצ׳יל אמר, ״כרוחק מבטך לאחור – כן רוחק מבטך קדימה״.<sup class="footnote-marker">4</sup><i class="footnote">Chris Wrigley, <i>Winston Churchill: A Biographical Companion</i>, Santa Barbara: ABC-CLIO, 2002, p. xxiv.</i> כשאנו מספרים את סיפור עֲבָרֵנו, אנו בונים את עתיד ילדינו.
<h4>המנון לשמחה</h4>
<big><strong>המנון לשמחה</strong></big><br>אריסטו אמר כי בעיני רוב רובם של בני האדם, האושר הוא ״הטוב שאליו שואף הכול״.<sup class="footnote-marker">1</sup><i class="footnote">אריסטו, <b>אתיקה: מהדורת ניקומאכוס</b>, עברית: יוסף ג׳ ליבס, ירושלים ותל אביב: שוקן, 1985, ספר ראשון.</i> אך ספק אם בראש פירמידת המאוויים היהודית עומד דווקא האושר. אמנם הוא ממוקם בה בדירוג מכובד. ״אשרי״ – מלשון אושר – היא המילה הראשונה בספר תהלים. את התפילה המכונה ״אשרי״ אנו אומרים שלוש פעמים ביום. אנו יכולים בהחלט לאמץ את הפסוק בהכרזת העצמאות האמריקנית המונה בין הזכויות הבלתי ניתנות להכחשה של האדם את החיים, את החירות ואת רדיפת האושר.
ועדיין, האושר איננו הערך המרכזי במקרא. המילה ״שמחה״ מופיעה בו בשכיחות גבוהה יותר כמעט פי עשרה. השמחה היא מנושאי היסוד של ספר דברים. השורש שמ״ח מופיע רק פעם אחת בכל אחד מן החומשים האחרים, אך בספר דברים מזנקת חשיבותו והוא מופיע תריסר פעמים. השמחה עומדת במרכז חזונו של משה על החיים בארץ ישראל. שם יעבוד העם את ה׳ בשמחה.
בפרשתנו ממלאת השמחה תפקיד מפתח בשני הקשרים. הראשון הוא הבאת הביכורים למקדש. התורה מתארת את הטקס, ומסכמת: ״וְשָׂמַחְתָּ בְכָל הַטּוֹב אֲשֶׁר נָתַן לְךָ ה׳ אֱלֹהֶיךָ וּלְבֵיתֶךָ, אַתָּה וְהַלֵּוִי וְהַגֵּר אֲשֶׁר בְּקִרְבֶּך״ (דברים כו, יא).
ההקשר השני שונה למדי – ומפליא. זוהי פרשת התוכחה. בתורה שתי פרשיות תוכחה המתארות קללות איומות העלולות לבוא על עם ישראל: בספר ויקרא (פרק כו, בפרשת בחוקותיי) ובספר דברים (פרק כח, בפרשת כי תבוא). ההבדלים ביניהן ניכרים. בספר ויקרא נחתמות הקללות בזיק של תקווה; פרשת התוכחה בספר דברים, לעומת זאת, נחתמת באפלה קודרת. בספר ויקרא העם עוזב את התורה לגמרי. הוא הולך עם ה׳ ״בְּקֶרִי״ – ביטוי שמובנו, על פי דעות שונות, מרדנות, איבה או בוז. לעומת זאת, הקללות המתוארות בספר דברים יבואו על העם פשוט ״תַּחַת אֲשֶׁר לֹא עָבַדְתָּ אֶת ה׳ אֱלֹהֶיךָ בְּשִׂמְחָה וּבְטוּב לֵבָב מֵרֹב כֹּל״ (כח, מז).
וזה מתמיה. נכון שטוב ונעים לחיות בשמחה. אך האם היעדר שמחה הוא חטא? ואפילו אם הוא חטא – האם יש בחטא זה כדי להסביר גורל מבהיל כְּזה המתואר בפרשת התוכחה? למה מתכוונת התורה כשהיא מייחסת אסון לאומי להיעדר שמחה? כדי להשיב על שאלות אלו, עלינו להבין תחילה את ההבדל בין אושר לבין שמחה. הנה כך מתאר מזמור א בתהלים את חייו של האדם המאושר:
<span class="poetry indentAll">אַשְׁרֵי הָאִישׁ אֲשֶׁר לֹא הָלַךְ בַּעֲצַת רְשָׁעִים, וּבְדֶרֶךְ חַטָּאִים לֹא עָמָד, וּבְמוֹשַׁב לֵצִים לֹא יָשָׁב, כִּי אִם בְּתוֹרַת ה׳ חֶפְצוֹ וּבְתוֹרָתוֹ יֶהְגֶּה יוֹמָם וָלָיְלָה. וְהָיָה כְּעֵץ שָׁתוּל עַל פַּלְגֵי מָיִם אֲשֶׁר פִּרְיוֹ יִתֵּן בְּעִתּוֹ וְעָלֵהוּ לֹא יִבּוֹל וְכֹל אֲשֶׁר יַעֲשֶׂה יַצְלִיחַ. (תהלים א, א-ג)</span>
אלה הם חיים שלווים וברוכים, הניתנים למי שחי על פי התורה. כמו עץ, לחיים אלה יש שורשים. הם אינם נידפים בכל רוח מצויה. אנשים מאושרים נהנים מיציבות ונותנים פרחים ופירות. אך כל מאפייני האושר נוגעים לחייו של היחיד. האושר הוא מצב תודעתי וקיומי של הפרט.
לעומת זאת, השמחה בתורה איננה אף פעם עניינו של היחיד. היא תמיד נחלקת עם הזולת. בשנה הראשונה לנישואיו גבר אינו נשלח לשדה הקרב כדי שיישאר בבית ״וְשִׂמַּח אֶת אִשְׁתּוֹ אֲשֶׁר לָקָח״ (דברים כד, ה). את כל העולות והזבחים, המעשרות והתרומות והנדבות, יש להביא אל המקדש המרכזי – ״וַאֲכַלְתֶּם שָׁם לִפְנֵי ה׳ אֱלֹהֵיכֶם וּשְׂמַחְתֶּם בְּכֹל מִשְׁלַח יֶדְכֶם אַתֶּם וּבָתֵּיכֶם אֲשֶׁר בֵּרַכְךָ ה׳ אֱלֹהֶיךָ״ (יב, ז). חגי ישראל המתוארים בספר דברים הם ימי שמחה, מפני שהם מספקים הזדמנות לחגיגה משותפת: ״וְשָׂמַחְתָּ לִפְנֵי ה׳ אֱלֹהֶיךָ – אַתָּה וּבִנְךָ וּבִתֶּךָ וְעַבְדְּךָ וַאֲמָתֶךָ וְהַלֵּוִי אֲשֶׁר בִּשְׁעָרֶיךָ וְהַגֵּר וְהַיָּתוֹם וְהָאַלְמָנָה אֲשֶׁר בְּקִרְבֶּךָ בַּמָּקוֹם״ (טז, יא). שמחה היא חדווה משותפת. אין חווים אותה ביחידות.
אושר הוא גישה לחיים כמכלול – ואילו השמחה חיה את הרגע. הסופר ג׳ ד׳ סלינג׳ר אמר פעם כי האושר הוא מוצק – והשמחה היא נוזל. אדם רודף אחר האושר, לא אחר השמחה. ואולם השמחה היא שמגַלה את האדם. היא מתעוררת מתוך תחושה של חיבור לאנשים אחרים או לאלוהים. השמחה והאושר אינם בני אותה מחלקה. השמחה היא רגש חברתי. היא הרוממות שאנו חשים בהתמזגנו עם אחרים. היא הגאולה מן הבדידות.
באופן פרדוקסלי, הספר הממוקד ביותר בשמחה בין כל ספרי המקרא הוא דווקא זה הנחשב בדרך כלל למדוכדך מכולם: ספר קהלת. קהלת ידוע לשמצה כאיש שהיה לו הכול ובכל זאת חשב שהכול הבל. כמעט ארבעים פעם מופיעה המילה ״הבל״ במגילה הזו, ומקובל לחשוב שמוּבָנָהּ הוא שָווא, חוסר משמעות, חוסר טעם, שטות. אולם גם המילה ״שמחה״ מככבת במגילת קהלת. היא מופיעה בה 17 פעמים: כאמור, בכל התורה כולה גם יחד היא מופיעה פחות. בכל פעם שקהלת מהרהר בהבלותם של החיים, הוא חותם בהמנון לשמחה:
<span class="poetry indentAll">יָדַעְתִּי כִּי אֵין טוֹב בָּם כִּי אִם לִשְׂמוֹחַ וְלַעֲשׂוֹת טוֹב בְּחַיָּיו. (ג, יב)<br>וְרָאִיתִי כִּי אֵין טוֹב מֵאֲשֶׁר יִשְׂמַח הָאָדָם בְּמַעֲשָׂיו, כִּי הוּא חֶלְקוֹ. (ג, כב)<br>וְשִׁבַּחְתִּי אֲנִי אֶת הַשִּׂמְחָה, אֲשֶׁר אֵין טוֹב לָאָדָם תַּחַת הַשֶּׁמֶשׁ כִּי אִם לֶאֱכוֹל וְלִשְׁתּוֹת וְלִשְׂמוֹחַ. (ח, טו)<br>כִּי אִם שָׁנִים הַרְבֵּה יִחְיֶה הָאָדָם בְּכֻלָּם יִשְׂמָח. (יא, ח)</span>
ספר קהלת נראה מסוכסך ומבולבל כל עוד אין עומדים על מובנה הנכון של המילה ״הבל״. ה״הבל״ של קהלת איננו חוסר טעם, חוסר משמעות או שטות. ההבל הוא מה שאנו נושפים, נשימה קלה, שטוחה. ספר קהלת הוא הרהור מתמשך על מוסר. יהיו חיינו ארוכים ככל שיהיו, אנחנו יודעים שיום אחד נמות. חיינו הם רק מיקרו־שנייה בהיסטוריה של היקום. ״דּוֹר הֹלֵךְ וְדוֹר בָּא וְהָאָרֶץ לְעוֹלָם עֹמָדֶת״ (קהלת א, ד). אנחנו חולפים כאד, כנשימה קלה. החיים קצרים ושבירים. כל ההבדל בין חי למת טמון בנשימה.
קהלת מוטרד מעובדה זו מפני שהיא מאיימת לשלול מהחיים את משמעותם. כולנו נמות בטרם נדע מהן ההשלכות ארוכות הטווח של מעשינו בעולם הזה. משה לא זכה להכניס את העם לארץ המובטחת. בניו לא עלו לגדולה כמוהו. אפילו הוא, גדול הנביאים, לא יכול היה לדעת שייזכר לאורך אלפי שנים כגדול מנהיגיו של עם ישראל. וינסנט ואן גוך, להבדיל, הצליח כל חייו למכור רק אחד מציוריו. איננו יודעים מה יורשינו יעשו במה שהשארנו להם. איננו יכולים לדעת איך ניזכר, ואם ניזכר בכלל. איך אפשר אפוא למצוא משמעות בחיים?
קהלת מוצא את המשמעות לא באושר אלא בשמחה – מפני שהשמחה שוכנת לא במחשבות על המחר, אלא בהכרת הטוב של היום. אנחנו כאן; אנחנו חיים; אנחנו בין אנשים אחרים השותפים לתחושת העליצות שלנו. אנחנו חיים על אדמת האל, נהנים מברכתה, אוכלים מתבואתה המושקית בגשמי ה׳ ומבשילה תחת שמשו, נושמים את האוויר שהוא נופח בנו, חיים את החיים שהוא מחדש לנו בכל יום תמיד. ואכן, איננו יודעים מה יביא המחר בכנפיו; אכן, אנו מוקפים אויבים; אכן, מעולם לא היה קל או בטוח להיות יהודי. אבל כשאנחנו מתמקדים ברגע, כשאנחנו מרשים לעצמנו לרקוד, לשיר ולהודות, כשאנו עושים דברים לשמם ולא על מנת לקבל פרס, כשאנו משתחררים מהנפרדוּת שלנו ונעשים קול במקהלת הקודש – או־אז שורה עלינו השמחה.
קירקגור כתב פעם: ״כדי להתאבל צריך אומץ מוסרי; כדי לשמוח צריך אומץ דתי״.<sup class="footnote-marker">2</sup><i class="footnote">Søren Kierkegaard, <i>Journals and Papers</i>, Bloomington: Indiana University Press, 1967, vol. 2, p. 493.</i> ההיסטוריה היהודית רווית אסונות, ובכל זאת היהודים לא איבדו אף פעם את היכולת לשמוח לחגוג בלב המאפליה, לשיר את שיר ה׳ גם על אדמת נכר. יש מדתות המזרח המבטיחות שלוות נפש למי שירגיל את עצמו להשלים עם המציאות. הפילוסוף אפיקורוס לימד את חסידיו לפרוש לפינה הפרטית הבטוחה, ולא ליטול את הסיכונים הכרוכים בנישואים או בפעילות ציבורית. אפשר למצוא היגיון בגישות הללו, אך היהדות איננה דת של השלָמה, והעם היהודי אינו מן המתחמקים מאתגרי החיים. כל עוד לא נאבד את היכולת לשמוח נוכל לעמוד בכישלונות ובהפסדים. בחג הסוכות אנחנו יוצאים מהביטחון והנוחות של ביתנו וחיים בצריפים מטים לנפול החשופים ללהט החמה, לצינת הלילה ולמטר השמים. ובכל זאת אנו קוראים לחג הזה ״זמן שמחתנו״. שמחה זו היא חלק מהיות יהודי – וחלק לא קטן.
מכאן קביעתו של משה שהיכולת לשמוח היא הנותנת לעם ישראל את כוח העמידה שלו. בלעדיה לא נהיה חסינים מפני שפע הפגעים המפורטים בפרשת התוכחה. השמחה בצוותא מאחדת אותנו כעם; היא, והכרת הטוב והענווה הנובעות מההכרה שלא כוחנו ועוצם ידינו עשו לנו את החיל הזה אלא ברכת ה׳. רדיפת האושר עלולה להוביל לפרישה מהציבור, לבריחה מסיכונים ולאדישות כלפי ייסוריו של הזולת. לא כן השמחה. השמחה מחברת אותנו זה אל זה ואל הקב״ה. השמחה היא היכולת לראות את הטוב בחיים ולדעת שגם אם יהיה רע מחר, הנה היום אנחנו פה, תחת שמֵי ה׳, אורחיו שהזמין אל היקום שברא.
באחרית ימיו, כשהוא חירש זה עשרים שנה, הלחין בטהובן את הסימפוניה התשיעית שלו: משיאי המוזיקה בכל הזמנים. אינטואיציה טמירה הובילה אותו לתת בה מקום, באופן חסר תקדים בסוגת הסימפוניה, לקול האנושי. המילים שבחר היו מילות ״המנון לשמחה״ מאת פרידריך שילר. אני חושב על היהדות כעל המנון לשמחה. כמו בטהובן ידע עם ישראל סבל, בדידות, מצוקה ודחייה – אך תמיד היה בו האומץ הדתי לשמוח. עַם היכול לחיות בביטחון מעורער ובכל זאת להרגיש שמחה הוא עם שלעולם לא ינוצח – כי רוחו אינה נשברת, ותקוותו עומדת לעד.
<h4>שְאל ישראל</h4>
<big><strong>שְאל ישראל</strong></big><br>הגיוני להניח כי שפה שיש בה הפועל ״לצוות״ יהיה בה גם הפועל ״לציית״. מן האחד משתמע קיומו של האחר, ממש כשם שבעצם המושג ״שאלה״ מרומזת האפשרות ל״תשובה״. אך לא. <b>תרי״ג מצוות יש בתורה, אך בעברית המקראית אין שום מילה שמשמעותה ״לציית״</b>. בימי החייאתה של העברית כשפת דיבור מודרנית נשאלה מארמית המילה ״לציית״. עד אז, לא הייתה מילה כזו בעברית.
זו עובדה מדהימה, ורבים החמיצו אותה. החמצה זו גרמה לכמה וכמה נוצרים (וחילונים) לטעות בהבנת טבעה של היהדות: רק הוגים נוצרים מעטים העריכו נכונה את המושג ״מִצווה״ ואת הרעיון שאלוהים עשוי לבחור להתגלות דווקא בדמות חוקים. ההחמצה אף גרמה לכמה יהודים לחשוב על המצוות בדרך ההולמת את האסלאם (המילה אסלאם פירושה התמסרות והכנעה למצוות האל) יותר מכפי שהיא הולמת את היהדות. לדידה של התורה, למצוות לא מצייתים; למצוות <b>שומעים</b>.
השורש שמ״ע הוא מילת מפתח בספר דברים. כבר ציינו בדרשתנו לפרשת עקב ״ההקשבה כערך רוחני״ כי שורש זה מופיע בחומש שלנו 92 פעמים, בדרך כלל כדי לציין את הדרך שה׳ רוצה שניענה בה למצוותיו. אולם השורש הזה מציין דברים רבים. הנה כמה מהמשמעויות שיש לו בספר בראשית:
לשמוע, כמובנו הפשוט של הפועל בעברית מודרנית – כמו בפסוק ״וַיִּשְׁמַע אַבְרָם כִּי נִשְׁבָּה אָחִיו״ (יד, יד).
להיעתר – כמו בפסוקים ״כִּי שָׁמַעְתָּ לְקוֹל אִשְׁתֶּךָ וַתֹּאכַל מִן הָעֵץ״ (ג, יז) ו״וַתֹּאמֶר רָחֵל, דָּנַנִּי אֱלֹהִים וְגַם שָׁמַע בְּקֹלִי וַיִּתֶּן לִי בֵּן״ (ל, ו).
להבין – כגון ״הָבָה נֵרְדָה וְנָבְלָה שָׁם שְׂפָתָם אֲשֶׁר לֹא יִשְׁמְעוּ אִישׁ שְׂפַת רֵעֵהוּ״ (יא, ז). כך נתפרש במסורת גם הביטוי המאוחר יותר ״נַעֲשֶׂה וְנִשְׁמָע״ (שמות כד, ז): תחילה נעשה, ואז נבין.
להיות נכון לציית – כדברי המלאך לאברהם אחרי עקדת יצחק: ״וְהִתְבָּרֲכוּ בְזַרְעֲךָ כֹּל גּוֹיֵי הָאָרֶץ עֵקֶב אֲשֶׁר שָׁמַעְתָּ בְּקֹלִי״ (כב, יח). אברהם עמד לציית לציווי האלוהי, אבל ברגע האחרון הורה לו המלאך לעצור.
להיענות במעשה, לעשות את רצונו של הזולת – כמו ״כֹּל אֲשֶׁר תֹּאמַר אֵלֶיךָ שָׂרָה שְׁמַע בְּקֹלָהּ״ (כא, יב). מובן אחרון זה של ״לשמוע״ הוא הקרוב ביותר ל״לציית״.
העובדה שהפועל שמ״ע מורה על כל המובנים הללו מלמדת שבתורה אין מושג של ציות עיוור. דרכו של עולם שמפקֵד מצַווה וחייל מציית; שאדון מצווה ועבד מציית. המציית אינו מפעיל את מחשבתו. מילותיו של המצַווה ומעשיו של המצוּוה יוצרים יחדיו צמד של פעולה ותגובה – או אפילו של גירוי ותגובה. מבחינה מעשית, לחייל ולעֶבד אין תודעה משלהם. כתיאורו של המשורר אלפרד טניסון בשירו ״צו הבריגדה הקלה״, ״תַּפְקִידָם אֵינוֹ לִשְׁאֹל; רַק לִפְעֹל, אוֹ לִפּוֹל״.
לא כך תופסת התורה את היחסים בין אלוהים לבינינו. ה׳, שברא אותנו בצלמו וחנן אותנו בחופש ובכוח לחשוב, רוצה ש<b>נבין</b> את מצוותיו. הרלב״ג (רבי לוי בן גרשון, 1288–1344) טען כי זהו הדבר המייחד את התורה:
<span class="poetry indentAll">והנה תורתנו תיוחד משאר התורות והנימוסים שהיו לשאר האומות, כי תורתנו אין בה דבר לא יגזרהו היושר והבינה, ולזה היה זה הנימוס האלוהי מושך האנשים מצד עצמותו אל שיתנהגו בו. ואמנם נימוסי שאר האומות אינם כן כי הם מסודרים לפי יושר וחכמה, והם נימוסים זרים בטבעי האנשים, ויתנהגו בהם האנשים על צד ההכרח מצד אימת המלכות ואימת הטלת העונש ולא מצד עצמותם.<sup class="footnote-marker">1</sup><i class="footnote">רלב״ג על התורה, ואתחנן, התועלת הארבע־עשרה.</i> </span>
ברוח דומה מדבר המלומד בן זמננו דוד וייס הלִבני על ״הנטייה היהודית לחוק מוצדק״, ומנגיד אותה לתרבויות אחרות בעולם העתיק:
<span class="poetry indentAll">החוק הקדום בדרך כלל מוכח מתוך עצמו, ואין נלווים אליו צידוק או שכנוע. סגנונו קטגורי, תובעני ומצווה... במזרח הקדום במיוחד, בקובצי החוקים אין שום סימן לרצון לשכנע או לכבוש לבבות. הוא קובע, מורה ופוקד, ומצפה להיות מקוים רק מכוח היותו צו רשמי. הוא אינו משתדל (באמצעות מתן צידוק) לקבל את הסכמתם של נמעניו.<sup class="footnote-marker">2</sup><i class="footnote">David Weiss Halivni, <i>Midrash, Mishnah, Gemara: The Jewish Predilection for Justified Law</i>, Cambridge, Mass.: Harvard University Press, 1986, p. 5.</i></span>
התורה משתמשת בשלושה מכשירים לפחות כדי להראות שמצוותיה אינן שרירותיות ואינן רק צו מגבוה. הראשון, הניכר במיוחד לאורך ספר דברים, הוא מתן <b>טעמים למצוות</b>. תכופות, אף כי לא תמיד, הטעם נוגע לחוויית שעבוד מצרים. אתם יודעים – אומר ה׳ לבני ישראל על ידי משה – איך זה להיות נדכא, להיות נוכרי, להיות זר; אני רוצה שתייסדו חברה מסוג אחר. חברה המגבילה את העבדות, הנותנת לכל אדם יום מנוחה שבועי, המבטיחה שלֶחם לא יחסַר מפי האביון וצֶדק לא יחסר לדך ולחלש.
המכשיר השני, הבולט במיוחד בספר במדבר, הוא <b>הצמדת החוק לסיפור</b> – כמו לומר, החוק יובן על הצד הטוב ביותר אם יועמד על רקע ההיסטוריה והחוויה של בני ישראל בתקופתם המעצבת. וכך, חוק פרה אדומה, המטהרת ממגע עם המת, מופיע מיד לפני סיפור מות מרים ואהרן, להזכירנו שהאבל והשכול אמנם מפריעים למגע הישיר שלנו עם אלוהים, אך הפרעה זו אינה נמשכת לנצח: אפשר לשוב ולהיטהר. דין הציצית מופיע אחרי סיפור המרגלים, משום ששניהם קשורים לראייה. הצימוד מדגיש את ההבדל בין ראייה מתוך אֵימה לבין ראייה מתוך אמונה.
המכשיר השלישי הוא <b>הזיקה בין החוק למטפיזיקה</b>. יש קשר חזק בין פרק א בספר בראשית, סיפור הבריאה, לבין חוקי הקדושה. שניהם שייכים לתורת כוהנים, לקול הכוהני, ושניהם נוגעים לסדר, להבדלה ולשמירת גבולות. החוקים האוסרים ערבוב חלב ובשר, צמר ופשתים וכן הלאה עניינם מתן כבוד למבנה העומק של הטבע המתואר בפרק הפותח את התורה.
לאורך ספר דברים, כשמשה ניצב בפסגת מנהיגותו, הוא נעשה מחנך, ומסביר לבני הדור החדש, הדור שעתיד לרשת את הארץ ולשבת בה, שהמצוות שה׳ נתן להם אינן רק צווים אלוהיים. יש בהן גם היגיון שבני אדם מבינים. הן מוסדי ארץ שעליהם יכולה להיבנות חברה חופשית וצודקת. הן מתחשבות בכבוד האדם. הן מבטיחות את שלמותו של הטבע. הן נותנות לאדמה הזדמנות לשבות ולהתאושש. הן מחסנות את עם ישראל מפני חוקי הברזל של עלייתן ונפילתן של אומות.
רק אם יכירו בני ישראל באלוהים כריבונם, יהיו מוגנים מפני שתלטנותם של מלכים ושחיתותו של הכוח. שוב ושוב אומר משה לעם שאם ישמור את מצוות ה׳ ייהנה מפריחה, ואם לא יעשה כן יספוג תבוסה, חורבן וגלות. אפשר להבין את הסיבתיות הזו כתופעה על־טבעית, אבל אפשר גם להבינה באופנים שבדרך הטבע.
משום כך משתמש משה לכל אורכו של ספר דברים בפועל שמ״ע. הוא רוצה שבני ישראל יצייתו לקב״ה, אך לא באופן עיוור ולא מתוך פחד בלבד. ה׳ איננו שליט עריץ. בני ישראל צריכים לדעת זאת מתוך התנסות ישירה. הם כבר ראו איך ה׳, בורא שמים וארץ, בחר בהם לעמו, הוציאם מעבדות לחירות, זן אותם וסוכך עליהם כל שנות הנדודים, והובילם לניצחון על אויביהם. ה׳ נתן להם את התורה לא למענו אלא למענם. כדברי וייס הלבני, התורה ״מזמינה את מקבל החוקים ללמוד את האפקט המיטיב שלהם, ועל ידי כך מכבדת אותו ונותנת לו תחושה שהוא שותף בהם״.<sup class="footnote-marker">3</sup><i class="footnote">שם, עמ׳ 14.</i>
זה פשר דבריו המרשימים של משה בסוף פרשתנו, ״הַסְכֵּת וּשְׁמַע, יִשְׂרָאֵל! הַיּוֹם הַזֶּה נִהְיֵיתָ לְעָם לַה׳ אֱלֹהֶיךָ. <b>וְשָׁמַעְתָּ בְּקוֹל ה׳</b> אֱלֹהֶיךָ וְעָשִׂיתָ אֶת מִצְו‍ֹתָו וְאֶת חֻקָּיו אֲשֶׁר אָנֹכִי מְצַוְּךָ הַיּוֹם״ (דברים כז, ט-י). שמירת המצוות מצריכה מעשה של הקשבה, לא רק כניעה וציות עיוור; הקשבה על ממדיה הרבים: קשב, הרהור והתבוננות במהותו של ה׳ כפי שהיא משתקפת בבריאה, בהתגלות ובגאולה. הקשבה זו משמעה ניסיון להבין את גבולותינו ואת פגמינו כבני אדם. היא דורשת זכירה רגשית חיה של חוויית העבדות במצרים. נדרשים כאן ענווה וזיכרון והכרת הטוב. אך אין נדרשת השעיה של השכל ולא השתקה של הדעת השואלת.
הקב״ה אינו רודן<sup class="footnote-marker">4</sup><i class="footnote">ראו עבודה זרה ב ע״ב – ג ע״א.</i> אלא מורה.<sup class="footnote-marker">5</sup><i class="footnote">ראו תנחומא (בובר), יתרו טז.</i> הוא רוצה שלא רק נציית, אלא גם נבין. לכל העמים יש חוקים, והם צריכים לציית להם. אך מעטים הם העמים לבד מישראל שהעמידו להם כמטרת־על להבין מדוע החוק הוא כפי שהוא. לכך מכוונת התורה במילה ״שמע״.
<h3>נצבים</h3>
<h4>לא בשמים</h4>
<big><strong>לא בשמים</strong></big><br>כשהייתי סטודנט בשלהי שנות השישים – תקופת מהומות הסטודנטים, הסמים הפסיכדליים והמדיטציה של הביטלס עם המהרישי מָהֶש יוגי – התהלך בינינו סיפור. יהודייה אמריקנית בת שישים ומשהו נסעה לצפון הודו, לפגוש גורו מפורסם. קהל רב חיכה שם בתור לראות את האיש הקדוש, אך היא התמרפקה פנימה בהסבירה שהיא מוכרחה לראות אותו בדחיפות. מה שאמרה למאסטר מִשֶּׁהִשתחלה אל האוהל נרשם על ספר הזהב של האגדה האורבנית. היא אמרה לו, ״מרווין, תקשיב לאימא שלך. מספיק כבר. בוא הביתה״.
משנות השישים ואילך מצאו יהודים את דרכם לדתות ולתרבויות רבות: רשימה נכבדה של יעדים, עם נפקדת בולטת אחת: דתם שלהם. והרי ליהדות היו לאורך שנותיה הרבות מיסטיקנים משלה ומודטים משלה, ומשוררים ופילוסופים גדולים לא חסרו בה, וצמחו בה אנשי קודש ונשות קודש, חוזים ונביאים. לא פעם נדמה שכיסופינו אל ההארה הרוחנית גוברים ככל שהיא זרה ונידחת יותר. אנחנו מעדיפים את הרחוק על פני מה שבהישג ידנו.
פעם חשבתי שתופעה זו ייחודית לעידן המשונה שלנו. אך האמת היא שכבר משה רבנו חזה את האפשרות הזו:
<span class="poetry indentAll">כִּי הַמִּצְוָה הַזֹּאת אֲשֶׁר אָנֹכִי מְצַוְּךָ הַיּוֹם לֹא נִפְלֵאת הִוא מִמְּךָ וְלֹא רְחֹקָה הִוא. לֹא בַשָּׁמַיִם הִוא לֵאמֹר, ״מִי יַעֲלֶה לָּנוּ הַשָּׁמַיְמָה וְיִקָּחֶהָ לָּנוּ וְיַשְׁמִעֵנוּ אֹתָהּ וְנַעֲשֶׂנָּה?״ וְלֹא מֵעֵבֶר לַיָּם הִוא לֵאמֹר, ״מִי יַעֲבָר לָנוּ אֶל עֵבֶר הַיָּם וְיִקָּחֶהָ לָּנוּ וְיַשְׁמִעֵנוּ אֹתָהּ וְנַעֲשֶׂנָּה?״ כִּי קָרוֹב אֵלֶיךָ הַדָּבָר מְאֹד; בְּפִיךָ וּבִלְבָבְךָ לַעֲשֹׂתוֹ. (דברים ל, יא-יד)</span>
משה רומז שביום מן הימים בני ישראל יאמרו שכדי למצוא השראה יש לטפס לשמים או להפליג אל מעבר לים. שדבר האלוהים נמצא היכנשהו, אך ודאי לא כאן. ואכן, כך היה בחלק נכבד מתולדות ישראל, עוד בימי בית ראשון ובית שני. תחילה נמשכו הלבבות אל אליליהם של העמים השכנים: בעל או כמוש, מרדוכ או עשתורת. לאחר זמן, בימי בית שני, נהו היהודים אחר ההלניזם לצורותיו היווניות והרומיות. זו תופעה מוזרה, המתומצתת היטב במימרה הידועה של גראוצ׳ו מרקס ״אני מסרב להשתייך למועדון שיקבל אותי כחבר״. ליהודים יש מאז ומקדם נטייה להתאהב באלו שאינם אוהבים אותם, ולצעוד כמעט בכל נתיב רוחני נוכרי שמזדמן להם. והנטייה הזו פוגעת בהם.
כאשר בעלי כישרונות גדולים עוזבים את היהדות, היהדות נמצאת חסרה. כאשר מבקשי הרוחניות הולכים לרעות בשדות זרים, הרוחניות היהודית מפסידה. בדרך כלל זה קורה באופן הפרדוקסלי שמשה רבנו תיאר בכמה מקומות בספר דברים. זה קורה בתקופות של שפע, לא של עוני; בעידנים של חופש ולא של שעבוד. בתקופות מצוקה, כאשר נדמה שאין לנו סיבות רבות להודות לה׳, אנחנו מודים לו; אך דווקא כאשר חסדו גובר עלינו, אנחנו שוכחים אותו.
כי מתי עבדו היהודים את האלילים, או התייוונו? כשבתי המקדש עמדו על מכונם והיהודים ישבו על אדמתם, במדינה עצמאית או בשלטון עצמי מוגבל. ומתי נטשו רבים מיהודי אירופה את היהדות? בימי האמנציפציה, משלהי המאה השמונה־עשרה ואילך, כאשר הם נהנו לראשונה מזכויות אזרח. רוב משך התקופות הללו, התרבויות הסובבות עָיינו את היהודים ואת דתם. ובכל זאת, היהודים העדיפו לאמץ את התרבות שדחתה אותם ולא את זו שנולדו בתוכה וקיבלו בירושה ויכלו להרגיש בה כבביתם. פעמים רבות התוצאות היו טרגיות.
אימוץ פולחן הבעל לא הפך את בני ישראל לרצויים בעיני הכנענים. ההתייוונות לא גרמה לבני התרבויות ההלניות להוקיר את היהודים. עזיבת היהדות במאה התשע־עשרה לא שמה קץ לאנטישמיות; היא רק תדלקה אותה. מכאן עוצמַת קריאתו של משה: כדי למצוא אמת, יופי ורוחניות, אין צורך להעפיל לשמים או לעבור את הים. ״כִּי קָרוֹב אֵלֶיךָ הַדָּבָר מְאֹד; בְּפִיךָ וּבִלְבָבְךָ לַעֲשֹׂתוֹ״.
כך קרה שהיהודים העשירו את התרבויות האחרות יותר משפיתחו את תרבותם. חלק מהסימפוניה השמינית של גוסטב מאהלר הוא מיסה קתולית. אירווינג ברלין, בנו של חזן, כתב את השיר ״אני חולם על כריסטמס לבן״. פליקס מנדלסון, נכדו של חלוץ ההשכלה היהודית משה מנדלסון, חיבר מוזיקה כנסייתית והחזיר אל האולמות את המתיאוס פסיון הנשכח של באך. סימון וֵייל, שהייתה מן המעמיקים שבהוגים הנוצרים במאה העשרים, ואשר תוארה בפי אלבר קאמי כ״נפש הגדולה היחידה בזמננו״, נולדה להורים יהודים. כך גם אדית שטיין, שהכנסייה הקתולית מאדירה את שמה כקדושה נוצרייה מעונה, אך הנאצים רצחוה באושוויץ על שום שנולדה יהודייה. ועוד ועוד.
האם אירופה נכשלה בקבלת יהודיותם של היהודים ושל היהדות? שמא היהדות היא שכשלה בהתמודדות עם אתגרי הזמן והסביבה? התופעה ההיסטורית הזו מורכבת וסבוכה, והסבר אחד לא ימצה אותה. אבל בכל מקרה, היא גרמה לנו להפסיד אוצרות אמנות ורוח, השראה ודעת.
מצב זה השתנה במידת־מה, בישראל וגם בתפוצות. המוזיקה היהודית מתחדשת בשלל גוני יצירתיות, והמיסטיקה היהודית קמה לתחייה. יש סופרים והוגים יהודים דגולים. ועדיין, אנחנו נתונים בתת־הישגיות רוחנית. שורשיה העמוקים של הרוח באים מבפנים: מתוך תוכה של תרבות, של מסורת, של רגישות. הם נעוצים בתחביר ובסמנטיקה של שפת האם של הנשמה. קרוב אלינו מאוד, בפינו ובלבבנו.
יופייה של הרוחניות היהודית טמון בדיוק בכך: בהיותו של האלוהים קרוב. כדי למצוא את שכינת האל אין צורך לא להעפיל למרומי הרים ולא להרחיק לאשרמים מבודדים. היא כאן. היא בשולחן השבת שלנו – לאור הנרות, בקדושתם הפשוטה של יין הקידוש והחלות, בשיר התהילה לאשת החיל ובברכת הבנים והבנות, בשלוות הנפש השורה עלינו בעוזבנו את העולם לנפשו ליממה אחת ובהתענְגֵנו לא על פרי העמל אלא על פרח המרגוע, לא על קניות אלא על מתנות המצויות ברשותנו מאז ומתמיד אך איננו מספיקים להוקירן.
אלוהים קרוב אלינו. הוא כאן, בשירה שבמזמורי תהלים, ספרות הנשמה הגדולה ביותר שנכתבה אי־פעם. הוא כאן, מאזין לשקלא ולטריא שלנו על דף גמרא ולפירושים החדשים שאנו מציעים לכתובים ישנים. הוא כאן, בשמחת הרֶגל ובדמעות תשעה באב, בהדי השופר של ראש השנה ובהרהורי התשובה של יום כיפור. הוא כאן, באווירה הטוב של ארץ ישראל ובאבניה האהובות של ירושלים, מקום שם הקדום והמתקדם מתערים זה בזה כרֵעים אהובים.
אלוהים קרוב. זו התחושה המציפה אותי אחרי עשרות שנים של עיסוק באמונת אבותינו. היהדות איננה צריכה קתדרלות ולא מנזרים, לא תיאולוגיות סתומות ולא פלפולים מטפיזיים, יפים ככל שיהיו, מפני שה׳ אלוהינו הוא אלוהים לכל אדם ובכל מקום, אל שיש לו זמן לכל אחד מאיתנו ואשר פוגש אותנו באשר הננו, ובלבד שאנו מוכנים לפתוח אליו את לבנו.
אני רב. במשך עשרים ושתיים שנה הייתי רב ראשי. אך בחשבון אחרון אני סבור כי אנחנו, הרבנים, לא עשינו די לעזור לאנשים לפתוח את דלתותיהם, את ראשיהם ואת רגשותיהם לאביהם שבשמים שבראָם־באהבה־על־הארץ, לאלוהינו שאבותינו ידעוהו היטב כל כך ואהבוהו עד אין גבול.
פחדנו. פחדנו מהקשיים האינטלקטואליים של ההתמודדות עם התרבות החילונית שמסביב. פחדנו מהקשיים החברתיים הטמונים בצורך להיות איש־העולם־הגדול שיש לו בכל זאת עולם משלו. פחדנו מהקושי הרגשי שבהיחשפות לביקורת ולהשתלחות ביהודים, ביהדות ובמדינת ישראל. ועל כן נסוגונו אל מאחורי חומה גבוהה, וחשבנו שאנחנו בטוחים. אבל חומות גבוהות לעולם אינן יוצרות ביטחון; הן יוצרות רק פחד.<sup class="footnote-marker">1</sup><i class="footnote">ראו רש״י לבמדבר יג, יח.</i> אמצעי הביטחון היעיל היחיד הוא התעמתות עם הקשיים בלי פחד ומתוך העמדת מופת לאחרים.
כשמשה אמר ״לֹא בַשָּׁמַיִם הִוא... וְלֹא מֵעֵבֶר לַיָּם״, הוא התכוון לדבר כזה בערך: ״ילדודס, ההורים שלכם רעדו כשהם שמעו את קול האלוהים בהר סיני. הם היו מוצפים. הם אמרו: אם נמשיך לשמוע את הקולות הללו נמות. ה׳ ראה שהם נבהלו כל כך, ומצא בשבילם ובשבילכם דרכים חלופיות לפגוש אותו, בלי אימה. כן: הוא בורא העולם וריבון העולם, הוא הכוח העליון והוא עילת כל העילות, הוא מסדר את הכוכבים במשמרותיהם ברקיע כרצונו. אבל הוא גם אבא, ושותף, ואוהב, ואפילו חבר. השכינה היא גם שכֵנה.
״איך תפגשו אותו? הודו לו בכל בוקר על מתנת החיים. אמרו קריאת שמע פעמיים ביום והיזכרו במתנת אהבתו. צרפו את קולכם לקולם של אחרים בתפילה, וכך תתמלאו ברוחו שתנסוך בכם עוצמה ואומץ לשנות את העולם. אם אינכם מצליחים לראות אותו, אין זאת אלא שהסתכלתם בכיוון הלא נכון. כשנדמה לכם שהוא חסר, הוא פשוט עומד מאחורי הדלת ואתם צריכים לגשת ולפתוח אותה.
״אל תנהגו בו כבזר. הוא אוהב אתכם. הוא מאמין בכם. הוא רוצה בהצלחתכם. כדי למצוא אותו אינכם צריכים לעוף לשמים או לצלוח את הים. הוא הקול שאתם שומעים בדממת הנפש. הוא האור שאתם רואים כשאתם פוקחים את עיניכם בפליאה. הוא היד הנוגעת בכם על סף הייאוש. הוא הנשימה הנופחת בכם חיים״.
<h4>למה יהדות?</h4>
<big><strong>למה יהדות?</strong></big><br>פרשת השבוע מעוררת שאלה הנוגעת אל לב היהדות, ובכל זאת לא נשאלה דורות רבים עד שקם והעלה אותה במאה החמש־עשרה רבי יצחק עראמה.
משה נמצא בערוב ימיו. העם עומד לעבור את הירדן ולהיכנס אל הארץ המובטחת. משה יודע שעליו לעשות עוד דבר אחד לפני מותו. עליו לחדש את הברית בין העם לבין הקב״ה. הוריהם של האנשים והנשים העומדים להיכנס לארץ נכנסו בברית הזו כמעט ארבעים שנה קודם לכן, כשעמדו לרגלי הר סיני ואמרו ״כֹּל אֲשֶׁר דִּבֶּר ה׳ נַעֲשֶׂה וְנִשְׁמָע״ (שמות כד, ז). אולם עכשיו יש להבטיח כי בני הדור החדש, <b>וכל דורות העתיד</b>, יהיו מחויבים לברית הזאת אף הם. משה רצה שאיש לא יוכל לומר ״ה׳ כרת ברית עם אבותיי אבל לא איתי. לא הסכמתי. לא הייתי שם. אינני מחויב״. וכך אומר משה:
<span class="poetry indentAll">וְלֹא אִתְּכֶם לְבַדְּכֶם אָנֹכִי כֹּרֵת אֶת הַבְּרִית הַזֹּאת וְאֶת הָאָלָה הַזֹּאת. כִּי אֶת אֲשֶׁר יֶשְׁנוֹ פֹּה עִמָּנוּ עֹמֵד הַיּוֹם לִפְנֵי ה׳ אֱלֹהֵינוּ וְאֵת אֲשֶׁר אֵינֶנּוּ פֹּה עִמָּנוּ הַיּוֹם. (דברים כט, יג-יד)</span>
במילים ״אֲשֶׁר אֵינֶנּוּ פֹּה״ הכוונה איננה למי מבני ישראל שלא היה באותו רגע לרגלי הר סיני; שהרי העם כולו היה שם. הכוונה היא לדורות שעדיין לא נולדו אז, לכל דורות העתיד. על סמך זאת אומר התלמוד שכל אדם מישראל ״מושבע ועומד מהר סיני״.<sup class="footnote-marker">1</sup><i class="footnote">יומא עג ע״ב; נדרים ח ע״א.</i>
האומנם? התיתכן ברית בלי הסכמה? איך אנחנו יכולים להיות נתונים להתחייבות על בסיס החלטה שקיבלו אבות אבותינו אי־שם בערפילי הזמן? נכון, על פי ההלכה ״זכין לאדם שלא בפניו״: אפשר לזכות אדם בהטבה גם בלי לבקש את הסכמתו. היות יהודי הוא בוודאי זכייה וברכה – אך הדבר כרוך גם באחריות רבה, ובמגבלות על טווח הבחירות הלגיטימיות של האדם. מדוע אפוא אנו מחויבים היום למה שאמרו בני ישראל אי־אז?
מבחינה יהודית, זוהי שאלת השאלות. איך יכולה זהות דתית לעבור מהורה לילדו? אילו הייתה הזהות רק אתנית, אפשר היה להבין זאת. הרי הירושה הבסיסית ביותר שמותירים לנו הורינו היא התורשה שלנו, המטען הגנטי. אבל להיות יהודי איננו מצב גנטי. זוהי מערכת של חובות דתיות.
תשובתם של חז״ל ניתנה בדמות מדרש על הפסוק שציטטנו מפרשתנו. הם אמרו שנשמות כל בני הדורות העתידיים היו בהר סיני. נשמות אלו נתנו את הסכמתן החופשית, דורות לפני שנולדו הגופים שהן ישכנו בהם.<sup class="footnote-marker">2</sup><i class="footnote">שבועות לט ע״א.</i>
אבל – שואל רבי יצחק עראמה<sup class="footnote-marker">3</sup><i class="footnote">בספרו <b>עקדת יצחק</b>, דברים, פרשת ניצבים.</i> – האם די בכך? הרי ה׳ כרת ברית לא רק עם נשמות, אלא עם בני אדם בעלי גוף. אנחנו ישויות גשמיות, ויש לנו יצרים גשמיים. קל להבין מדוע תחפוץ הנשמה לבוא בברית עם אלוהים ולמה תקבל על עצמה ברצון את המחויבויות הכרוכות בכך. הרי כל תשוקתה של הנשמה היא קרבת ה׳. אך הברית מחייבת את האדם החי, הנושם, בעל הגוף – והסכמתו נדרשת לה. אי־אפשר להניח כמובן מאליו שהאדם בגשמיותו יקבל ברצון את התורה, על כל המגבלות שהיא מטילה על האכילה, השתייה, יחסי המין וכל השאר. הסכמה כזו אפשר לבקש מאדם רק משנולד וגדל והבין במה כל זה כרוך. לפיכך, נוכחות הנשמות שלנו במעמד הר סיני עדיין אינה מסבירה מדוע אנחנו עצמנו מחויבים לברית ההיא. בעצם, רבי יצחק עראמה שואל פה: למה להיות יהודי?
מרתקת העובדה שהוא היה הראשון ששאל זאת מאז ימי התלמוד. מדוע לא שאלו זאת לפני כן? למה רק בספרד של המאה החמש־עשרה? לאורך מאות שנים, השאלה למה להיות יהודי לא התעוררה. זה היה מובן מאליו. אני יהודי כי הוריי יהודים, והוריהם והורי הוריהם, בשלשלת המגיעה אל שחר הולדתה של היהדות. שאלות קיומיות צצות כאשר מרגישים שיש בחירה. לרוב אורך ההיסטוריה, הזהות היהודית לא הייתה בחירה. היא הייתה עובדה מוּלדת, גורל, ייעוד. היא לא הייתה דבר שאדם בוחר בו; אדם אינו בוחר להיוולד – וגם אינו בוחר להיוולד יהודי.
והנה, בספרד של המאה החמש־עשרה, היהודים הועמדו בפני הבחירה. ב־1391 פרעו נוצרים ביהודים, במעין ליל הבדולח של יהדות ספרד, ומאז ועד הגירוש ב־1492 החריפו הרדיפות בהדרגה, והיהודים הודרו מתחום אחר תחום של החיים הציבוריים. הופעל עליהם לחץ אדיר להתנצר, וחלקם עשו זאת. היו מהם ששמרו את יהדותם בחשאי, והיו שלא. לראשונה זה מאות רבות, להיות יהודי נתפס לא רק כגורל אלא גם כבחירה. זה הרקע לשאלתו של רבי יצחק עראמה, שעמדה בלתי נשאלת שנים רבות כל כך קודם לכן. זו גם הסיבה מדוע בימינו, ימים שבהם כל דבר חשוב נראה כנתון לבחירה, נשאלת השאלה הזו שוב.
רבי יצחק עראמה נתן תשובה אחת. תשובה אחרת, משלי, נתתי בספרי <b>רדיקלית אז, רדיקלית עכשיו</b>.<sup class="footnote-marker">4</sup><i class="footnote">יונתן זקס<b>, רדיקלית אז, רדיקלית עכשיו: מורשת הדת העתיקה בעולם</b>, עברית: מנשה ארבל, ירושלים: הוצאת שלם, תשס״ז.</i> אבל אני גם סבור שחלק גדול מן התשובה טמון במה שמשה עצמו אמר בסוף נאומו: ״הַעִידֹתִי בָכֶם הַיּוֹם אֶת הַשָּׁמַיִם וְאֶת הָאָרֶץ: הַחַיִּים וְהַמָּוֶת נָתַתִּי לְפָנֶיךָ, הַבְּרָכָה וְהַקְּלָלָה. וּבָחַרְתָּ בַּחַיִּים, לְמַעַן תִּחְיֶה אַתָּה וְזַרְעֶךָ״ (דברים ל, יט).
<b>וּבָחַרְתָּ</b> בַּחַיִּים. שום דת, שום ציוויליזציה, לא הדגישה בהתמדה ובהבלטה כה רבות את העובדה ש<b>אנחנו יכולים לבחור</b>. בידינו, אומר הרמב״ם, לבחור אם להיות צדיקים כמשה או רשעים כירבעם.<sup class="footnote-marker">5</sup><i class="footnote"><b>משנה תורה</b>, הלכות תשובה ה, ב.</i> אנחנו יכולים להיות גדולים. אנחנו יכולים להיות קטנטנים. אנחנו יכולים לבחור.
עמֵי קדם, שהאמינו בגורל, במזל, במוירה, באנאנקה, בהשפעת הכוכבים או בשרירותיות הטבע, לא האמינו לגמרי בחופש האנושי. לדידם, חופש אמתי פירושו השלמה עם הגורל (אם אתם דתיים) או מודעות להכרח (אם אתם פילוסופיים). גם בימינו, רוב האתיאיסטים המדעיים אינם מאמינים בחופש. הגֶנים מכתיבים את אשר נעשה. גורלנו כתוב בדנ״א שלנו. הבחירה היא אשליה תודעתית. היא הבדיה שאנחנו מספרים לעצמנו.
היהדות אומרת – לא. הבחירה היא כמו שריר: אם לא תְּאַמְּנו אותה תְּנַוונו אותה. ההלכה היא משטר אימון של כוח הרצון. האם אתה מסוגל להינזר ממאכלים מסוימים? האם אתה יכול למקד את הרוחניות שלך שלוש פעמים ביום? האם את מסוגלת לשבות יום אחד בשבוע? האם אתה מסוגל לרסן את ריצוי היצר – מסוגלוּת שבעיני פרויד היא סימנה של תרבות? האם את יכולה לשלוט בעצמך – יכולת שעל פי ״ניסוי המרשמלו״ שנערך בילדים היא המנבא התקף ביותר להצלחה בהמשך החיים?<sup class="footnote-marker">6</sup><i class="footnote">Walter Mischel, <i>The Marshmallow</i> <i>Test</i>, London: Bantam Press, 2014.</i> להיות יהודי משמעו לא ללכת עם הזרם; לא לעשות מה שאחרים עושים רק מפני שכך הם עושים. היהדות נותנת לנו 613 תרגילים לחישול כוח הרצון, הכוח לעצב את חיינו בכוחות עצמנו. וכך נעשים אנחנו, לצד הקב״ה, כותבים־שותפים של חיינו. ״אנחנו <b>צריכים</b> להיות חופשיים״, אמר יצחק בשביס זינגר, ״אין לנו בחירה!״.
וּבָחַרְתָּ <b>בַּחַיִּים</b>. בדתות רבות אחרות החיים על פני האדמה, החיים עם האהבות והאבדנים, הניצחונות והנפילות, אינם הערך העליון. המיצוי העילאי, הנצח והשלווה והחופש מכאב, יימצא לנו בחיים שלאחר המוות, או באיחודה המלא של הנשמה עם האל, או בהשלמה עם העולם כפי שהוא. בעיני היהדות, חיים כאלה אינם באמת חיים. אולי הם אציליים, רוחניים ונשגבים, אך אין אלה החיים במלואם, הכרוכים בתשוקה, בהסתכנות ובאחריות.
היהדות מלמדת אותנו איך למצוא את אלוהים כאן על פני האדמה, לא בשמים מעל. היא קוראת לחיים של מעורבות, לא של פרישות ובריחה. יותר משהיא מחפשת את האושר, היא שואפת אל השמחה: השמחה שבחיי צוותא, בקֶרב בני אדם אחרים, המברכים על ההוויה והמנסים להיות ברכה. בחיים הרצויים נדרשת הסתכנות: לאהוב, להיקשר, להתחייב. אלה הם חיים למען דבר שהוא גדול מהעונג ומההצלחה האישית. הם תובעים תעוזה.
אין בכך התכחשות לעונג. היהדות אינה סגפנית. אבל גם אין בכך סגידה לעונג. היהדות אינה נהנתנית. הנוסחה היהודית היא קידוש העונג. היא מורידה את השכינה אל המעשים הגופניים ביותר: אכילה, שתייה, אינטימיות. אנחנו פוגשים את אלוהים לא רק בבית הכנסת אלא גם בבית ובבית המדרש, במעשי החסד ובחיי הקהילה, ובכל אשר אנו עושים כדי לתקן משהו מקלקוליו של עולמנו האנושי.
שום דת לא רוממה כל כך את ערכו של האדם החי, הגופני. איננו מוכתמים בחטא קדמון. איננו רק צֶבר של גנים אנוכיים. איננו רק צורת חיים מקרית, אבודה במרחבי היקום. אנחנו ברואיו של אלוהים העשויים בצלמו וכדמותו. אנחנו האנשים שאלוהים בחר בהם להיות שותפיו במלאכת הבריאה. אנחנו העם שאלוהים כמו נשא לאישה במעמד הר סיני ומסר לו ככתובּה את התורה. אנחנו האנשים שאלוהים זימן להיות עֵדיו. אנחנו שגרירי השמים בארץ.
איננו טובים מאחרים ואיננו גרועים מהם. אנחנו פשוט שונים, מפני שאלוהים מוקיר את השוני – בעוד בני האדם, רוב הזמן, ניסו לחסל את השוני באמצעות כפיית דת אחת, משטר אחד או אימפריה אחת על כל האנושות. היהדות היא מן הדתות היחידות הגורסות כי לצדיקים מכל האומות יש חלק בעולם הבא בזכות מעשיהם הטובים בעולם הזה.
<b>וּבָחַרְתָּ בַּחַיִּים</b>. בחירה שנשמעת קלה מאין כמוה, אך במבחן המציאות וההיסטוריה הוכח שהיא קשה. בדרך כלל, אנשים בוחרים לא בחיים אלא בתחליפי חיים. הם מחפשים עושר, רכוש, מעמד, כוח ותהילה. למען האלילים הללו הם מקריבים את הקרבן העילאי, את ימי חייהם. מאוחר מדי הם מבינים שהעושר האמתי איננו מה שיש לאדם, אלא מה שהאדם שמח בו; שהעליון מכל המעמדות הוא מעמד האנשים שמעמד אינו חשוב להם; ושההשפעה הבין־אישית חזקה מן הכוח.
ולכן, אף על פי שמעטות הן הדתות התובעניות יותר מהיהדות, רוב היהודים ברוב התקופות שמרו אמונים ליהדותם, חיו חיים יהודיים, בנו בתים יהודיים והמשיכו את הסיפור היהודי. זו גם הסיבה לשכנועו העמוק של משה, שהתגלה שוב ושוב כמוצדק, כי ה׳ כורת את בריתו לא רק עם הנוכחים במקום ובזמן, אלא גם עם ״אֲשֶׁר אֵינֶנּוּ פֹּה עִמָּנוּ הַיּוֹם״. על ידי כך שאנו עובדים את ה׳, הגדול מאיתנו עצמנו לאין שיעור, נעשים אנו עצמנו גדולים לאין שיעור מכפי שהיינו אלמלא כן. זו מתנתו של משה לנו.
למה יהדות? כי זוהי הדרך המאתגרת ביותר לבחירה בחיים.
<h4>העיקר הארבעה עשר</h4>
<big><strong>העיקר הארבעה־עשר</strong></big><br>תשאלו מישהו כמה עיקרי אמונה יש ביהדות, והתשובה תהיה בוודאי שלושה־עשר. זהו אות להשפעתו הגדולה של הרמב״ם, ששלושה־עשר הוא מספר העיקרים שֶמָנה. הם מפורטים בפירושו למשנה, במבוא לפרק העשירי של מסכת סנהדרין. ניסוח מאוחר יותר שלהם, ״אני מאמין״, נמצא בסידורים רבים. הגרסה המפורסמת ביותר היא הפיוט ״יגדל״, הנאמר תכופות בתחילתן של תפילות או בסופן. הנה העקרונות בתמצית שבתמצית: (1) קיום אלוהים; (2) אחדות אלוהים; (3) אי־גשמיותו של אלוהים; (4) אלוהים קיים גם לפני היות הזמן ואחריו; (5) רק את אלוהים יש לעבוד; (6) הנבואה; (7) אופייה הייחודי של נבואת משה; (8) תורה מן השמים; (9) נצחיות התורה; (10) אלוהים יודע את כל מעשי בני האדם; (11) שכר ועונש; (12) המשיח; 13. תחיית המתים.
אין מחלוקת על כך שאלה הם העיקרים על פי הרמב״ם. אולם זה לא כל הסיפור.
הרמב״ם, פרשנה ומנסחה הדגול של ההלכה, הקדיש תשומת לב עצומה למבנה של יצירותיו. שום דבר בכתביו איננו מקרי, על אחת כמה וכמה המבנה שלהם. הוא היה לוגיקן ופילוסוף מיומן, והחשיב מאוד את הנחות היסוד של הדברים. הוא הותיר אחריו הסברים מפורטים מדוע כתב יצירה מסוימת בסגנון כזה ולא אחר, בשפה זו ולא אחרת. למשל, את <b>משנה תורה</b> הוא כתב בעברית הקרובה לסגנון חז״ל, להבדיל מרוב יצירותיו שנכתבו בערבית. <b>משנה תורה</b> הוא מן הספרים הבהירים ביותר שנכתבו אי־פעם בעברית, שלא כמו <b>מורה הנבוכים</b>, שכפי שהרמב״ם מסביר במבוא שלו נכתב בערפול מכוון. הארכיטקטורה הספרותית של כתבי הרמב״ם היא מלאכת מחשבת.
מרהיב לגלות שכל יצירותיו המרכזיות של הרמב״ם מאורגנות על פי מספר מסוים אחד. ומפתיע לגלות שמספר זה אינו 13, אלא דווקא 14.
הדוגמה המפורסמת ביותר היא <b>משנה תורה</b> עצמו, המכונה גם ״הי״ד החזקה״ משום שהוא מורכב מי״ד ספרים: (1) מדע; (2) אהבה; (3) זמנים; (4) נשים; (5) קדושה; (6) הפלאה; (7) זרעים; (8) עבודה; (9) קרבנות; (10) טהרה; (11) נזיקין; (12) קניין; (13) משפטים; (14) שופטים.
כך גם ביצירות נוספות. במבוא ל<b>ספר המצוות</b>, הספר שבו מונה הרמב״ם את תרי״ג מצוות התורה, הוא מציג 14 עקרונות שעל פיהם מכריעים מה נמנה כמצווה. נוסף על כך, <b>ספר המצוות</b> עצמו מחולק לשתי חטיבות, רמ״ח מצוות עשה ושס״ה מצוות לא תעשה, וכל חטיבה כזו מחולקת ל־14 קבוצות:
<b>מצוות עשה</b> <b>מצוות לא תעשה</b> 1 אלוהים (א-ט) אלוהים (א) 2 תורה ותפילה (י-יט) עבודה זרה (ב-סו) 3 מקדש וכוהנים (כ-לח) מקדש וכוהנים (סז-פח) 4 קרבנות (לט-צג) קרבנות (פט-קנד) 5 שבועות (צד-צה) שבועות (קנה-קנז) 6 טהרה וטומאה (צו-קיג) טומאה (קנח-קעא) 7 חקלאות (קיד-קמה) מאכלות אסורים (קעב-רט) 8 כשרות (קמו-קנב) עבודת האדמה (רי-רלא) 9 מועדים (קנג-קעא) בין אדם לחברו (רלב-רעב) 10  דיני מדינה (קעב-קצג) מִנהל משפטי (רעג-ש) 11 בין אדם לחברו (קצד-רח) סדר ציבורי (שא-שיט) 12 חיי משפחה (רט-רכג) מועדים (שכ-שכט) 13  עונשין (רכד-רלא) עריות (של-שסא) 14  קניין (רלב-רמח) דיני מדינה (שסב-שסה)
בחלק השלישי של <b>מורה הנבוכים</b> עוסק הרמב״ם בטעמי המצוות. גם שם (בפרק לה) הוא מחלק את המצוות לקבוצות, הפעם על פי מטרותיהן וכוונתן. ושוב, המספר הנבחר הוא 14. הנה הרשימה ומקצת טעמיה: (1) השקפות יסודיות; (2) עבודה זרה; (3) הכשרת המידות; (4) גמילות חסדים; (5) מניעת העושק והעוול; (6) עונשין (״לפי שאם לא יענש המזיק לא יסתלקו הנזקים כלל״); (7) ״דיני ממונות התלויות בעסקי בני אדם זה עם זה״; (8) הימים האסורים במלאכה; (9) ״מעשים המחזקים ההשקפות באהבת ה׳ ובמה שצריך להיות בדעה אליו״; (10) המקדש; (11) הקרבנות; (12) טומאות וטהרות, ״והם כולם המטרה בהם באופן כללי ההרחקה מלהיכנס למקדש, כדי שיהא לו בנפש רוממות ויראה ואימה״; (13) איסורי מאכלות, ״והכוונה בכל אלה הפסקת התאוותנות וההפקרות...״; (14) ״איסור מקצת הביאוֹת... שלא לעשות את הדבר תכלית״.<sup class="footnote-marker">1</sup><i class="footnote">על פי <b>מורה הנבוכים,</b> ג, לה. בחלק מהקבוצות הרמב״ם מציין שהסביר את הטעם והמטרה במקומות אחרים.</i>
המרתק הוא שרשימות אלו אינן תלויות זו בזו. קבוצות המצוות הנמנות ב<b>ספר המצוות</b>, ב<b>משנה תורה</b> וב<b>מורה הנבוכים</b> שונות אלו מאלו; עקרונות החלוקה אחרים. גם לרשימת 14 עקרונות מניין המצוות, מצִדה, אין קשר לרשימות האחרות. נראה שהמספר 14 (2 פעמים 7) היה צורת הארגון המועדפת על הרמב״ם.
אילו לא ידענו דבר על עיקרי האמונה של הרמב״ם, ונתבקשנו לנחש את מספרם על סמך היכרותנו עם שאר כתביו, היינו אפוא מנחשים שהמספר הוא 14. ושמא אכן כך הוא, והרמב״ם גרס עקרון אמונה נוסף על אותם י״ג שמנה בפירושו למשנה? התשובה המפתיעה היא: אכן ואכן. הנה כאן, בהלכות תשובה, הוא מציג את העיקר הי״ד:
<span class="poetry indentAll">רשות כל אדם נתונה לו: אם רצה להטות עצמו לדרך טובה ולהיות צדיק, הרשות בידו; ואם רצה להטות עצמו לדרך רעה ולהיות רשע, הרשות בידו. ... ועיקר זה עיקר גדול הוא, והוא עמוד התורה והמצוה. ... אילו היה האל גוזר על האדם להיות צדיק או רשע... מה מקום היה לכל התורה כולה? ובאיזה דין ואיזה משפט נפרע מן הרשע או משלם שכר לצדיק?<sup class="footnote-marker">2</sup><i class="footnote"><b>משנה תורה</b>, הלכות תשובה ה, א-ו.</i></span>
הרמב״ם אינו משאיר מקום לספק: הרצון החופשי הוא מעיקרי האמונה הבסיסיים, ובלעדיו אין משמעות ליהדות. אילו לא היה לנו חופש, לא היה כל טעם שהקב״ה יצווה אותנו לעשות דברים מסוימים ושלא לעשות דברים מסוימים אחרים. לא היה גם שום היגיון בשכר ובעונש, שכן הם מושתתים על הנחת היסוד שהאדם אחראי למעשיו. הרצון החופשי הוא העיקר הארבעה־עשר של האמונה היהודית.
מדוע אפוא חשבנו אחרת? מדוע הסתפק הרמב״ם בפירושו למשנה בי״ג עיקרים ולא ציין את העיקר הי״ד? התשובה טמונה בהקשר. מניין העיקרים מצוי בהקדמה לפירוש הפרק העשירי במסכת סנהדרין במשנה, שבו נמנים אלה ש״אין להם חלק לעולם הבא״. בהתאם לכך, הרמב״ם מונה את העיקרים שההתכחשות לאחד מהם מוציאה את האדם מקהילת המאמינים. כל י״ג העיקרים הללו הם אמונות באשר לקב״ה. העיקר הי״ד, לעומת זאת, הוא אמונה לא על אודות הקב״ה, אלא על אודות האדם. י״ג העיקרים הראשונים מתמצתים את אמונתנו בה׳. ואילו העיקר הי״ד – הקובע שה׳ חנן אותנו בחופש לבחור איך לנהוג – מבטא את אמונתו של ה׳ בנו, בני האדם.
המקור לעיקרון זה בתורה נמצא בסוף פרשת ניצבים. הוא מופיע כשיאו של האתגר הגדול שמשה מציב לדור הבא:
<span class="poetry indentAll">הַעִדֹתִי בָכֶם הַיּוֹם אֶת הַשָּׁמַיִם וְאֶת הָאָרֶץ: הַחַיִּים וְהַמָּוֶת נָתַתִּי לְפָנֶיךָ, הַבְּרָכָה וְהַקְּלָלָה. וּבָחַרְתָּ בַּחַיִּים, לְמַעַן תִּחְיֶה אַתָּה וְזַרְעֶךָ. (דברים ל, יט)</span>
היהדות היא דת של חופש ואחריות. נגד כל התורות הדטרמיניסטיות שצצו בתולדות ההגות העולמית – האסטרולוגית, הפילוסופית, השפינוציסטית, המרקסיסטית, הפרוידיאנית והניאו־דרוויניסטית – עומדת היהדות וקובעת כי אנחנו אדונים לגורלנו. איננו מתוכנתים ועתידנו אינו כתוב. בכוחנו לבחור. זהו העיקר הארבעה־עשר של אמונת ישראל.
<h3>וילך</h3>
<h4>להנהיג את או להנהיג עם</h4>
<big><strong>להנהיג את או להנהיג עם</strong></big><br>מה אומרים ליורש, ממשיך דרך? איזו עצה נותנים לו? פרשת וילך היא המקום לחפש בו תשובה, מפני שכאן משה מעביר את המושכות ליהושע, והקב״ה ומשה נותנים לו את ברכות הדרך. הברכות הללו שונות זו מזו.
האזינו להן, והן יצלצלו כמעט זהות. משה אומר, ״חֲזַק וֶאֱמָץ, כִּי אַתָּה תָּבוֹא אֶת הָעָם הַזֶּה אֶל הָאָרֶץ...״ (דברים לא, ז). הקב״ה אומר, ״חֲזַק וֶאֱמָץ, כִּי אַתָּה תָּבִיא אֶת בְּנֵי יִשְׂרָאֵל אֶל הָאָרֶץ...״ (שם, כג). ״תָּבוֹא אֶת״ (״את״ במובן ״עִם״) – לעומת ״תָּבִיא אֶת״. המילים כה דומות, בשורשן ובצלילן, אך חכמינו ראו בהן מילים שונות תכלית שוני. הנה דבריו של רש״י:
<span class="poetry indentAll">משה אמר ליהושע, ״זקנים שבדור יהיו עמך. הכֹּל לפי דעתן ועצתן״. אבל הקב״ה אמר ליהושע, ״כִּי אַתָּה תָּבִיא אֶת בְּנֵי יִשְׂרָאֵל אֶל הָאָרֶץ אֲשֶׁר נִשְׁבַּעְתִּי לָהֶם: תביא על כרחם. הכל תלוי בך, טול מקל והך על קדקדן. דַבָּר אחד לדור ולא שני דַבָּרים לדור״.<sup class="footnote-marker">1</sup><i class="footnote">רש״י לדברים לא, ז.</i></span>
אלה הם סגנונות מנהיגות קוטביים: מנהיגות קונסנזואלית ומנהיגות מצַווה. משה יעץ ליהושע לנקוט מדיניות של התייעצות ושיתוף. הוא בעצם אמר לו, ״אינך צריך ללכת אחרי העם. אתה המנהיג, לא הם. אבל חשוב שתעבוד עם זקני הדור. גם הם מנהיגים. למעשה, הם הצוות שלך. הם צריכים להרגיש שיש להם חלק בתהליך קבלת ההחלטות. הם אינם מצפים שתסכים איתם תמיד. אדרבה, לא תמיד הם אפילו יסכימו זה עם זה. אבל הם מוכרחים להרגיש שמתייעצים איתם.
״אם הם ירגישו שאינך מתעניין בדעתם, אם תצטייר בעיניהם כמי שחושב את עצמו חכם מכולם ונחוש לפעול בדרכו שלו בלי להתחשב בדעתם של אחרים, הם ינסו לחבל במנהיגותך. הם יפגעו בך. אולי הם לא יצליחו. אולי תשרוד. אבל תהיה פצוע. תהיה צולע. מעמדך הציבורי ייפגע. המוני העם יאמרו: איך נכבד אדם שזקנינו אינם מכבדים אותו?
״אני מדבר מתוך ניסיון. מחלוקת קורח ועדתו הייתה אירוע כאוב. זה לא היה רק קורח. היו איתו גם בני ראובן, ומנהיגים נוספים משאר השבטים. אמנם המרד דוכא במהירות במהלך דרמטי מאוד, אבל הוא לקח משהו מכולנו, ושום דבר כבר לא נשאר אצלנו כשהיה. לכן – ודא תמיד שזקני הדור איתך. אם הם יהיו איתך, תצליח״.
ואילו הקב״ה, לדברי חכמינו, נקט את העמדה ההפוכה. ״הגיע הזמן״, כמו אמר ליהושע, ״לצאת מהמדבר, לחצות את הירדן, לכבוש את הארץ ולבנות חברה מסוג חדש, המכבדת את בני האדם שבראתי בצלמי במקום לשעבדם ולנצלם. אל תחפש קונסנזוס. לעולם לא תמצא אותו. לאנשים יש אינטרסים שונים. נקודות המבט שלהם אינן זהות. הפוליטיקה היא זירת עימות. לא רציתי שהיא תהיה כזו, אך אין ברֵרה: נתתי לבני האדם את מתנת החופש ואינני יכול לשלול אותה מהם ולכפות עליהם את רצוני. לכן חובתך להראות לציבור את הדרך.
״לך לפני המחנה. היה ברור. היה עקבי. היה חזק. האדם האחרון שנתן לעם את מה שביקש היה אהרן, ומה שהעם ביקש היה עגל זהב. המעשה ההוא הוביל את עם ישראל אל סף אבדון. בפוליטיקה, בעסקים, ואפילו בחיפוש האמת, שאיפה לקונסנזוס איננה מנהיגות אלא השתמטות ממנהיגות. בחרתי בך להיות ממשיכו של משה כי אני מאמין בך. האמן אפוא בעצמך. אמור לאנשים מה הם צריכים לעשות, והסבר להם מדוע.
״נהג בהם בכבוד. הקשב להם תמיד. אבל בסופו של דבר, האחריות היא שלך. מנהיגים צריכים להנהיג. לא להינהֵג. והאמן לי, גם אם הם ימתחו עליך ביקורת, בבוא העת הם יעריצו אותך. אנשים רוצים שמנהיגיהם ידעו את הדרך; לך בדרכך והראה להם אותה. הם רוצים שמנהיגיהם יהיו החלטיים. נהג תמיד באנשים במרב האדיבות והנדיבות. אבל אם הם לא ישיבו לך אדיבות ונדיבות, אם יתנגדו וינסו לסנדל אותך, לא תהיה ברֵרה לך אלא ליטול מקל ולהכות על קודקודם. יש רק מנהיג אחד בדור. אם כולם מנהיגים, אין מוזיקה אלא רעש; אין הישגים אלא ישיבות אינסופיות שבהן כולם מדברים ואיש אינו מקשיב״.
אלו הן, כאז כן עתה, שתי האפשרויות הגדולות. אך שימו נא לב לדבר משונה. מי שצידד כאן בדרך הקונסנזוס היה משה. אבל משה מעולם לא נהג כך בעצמו. משה הוא האיש שמשך את העם ממצרים כמעט בשערות ראשו, וביד חזקה העבירם את הים ואת המדבר הנורא. זהו האיש שפעל תמיד ביוזמתו, בלי להימלך אפילו בקב״ה. זהו האיש ששבר את לוחות האבן שנפסלו ונחרתו באצבע אלוהים. מתי הנהיג משה בהסכמה? נכון, היו שבעים הזקנים, היו נשיאי השבטים, היה מבנה מנהלתי של שרי עשרות, חמישים, מאות ואלפים – אבל אף על פי שכל אלה עזרו לו, הם לא שאלו בעצתו והוא לא שאל בעצתם. איך הפך פתאום משה למנהיג שוחר הסכמות שכזה?
זו קושיה אחת. השנייה היא קושיית הראי. הקב״ה הוא שיעץ ליהושע להנהיג ביד רמה, אפילו נגד רצונם של המונהגים. והרי, על פי הבנתם של חז״ל, הקב״ה עצמו לא נהג כך. כך פירשו חז״ל את המילים שאמר אלוהים כשעמד לברוא את האדם, ״נַעֲשֶׂה אָדָם בְּצַלְמֵנוּ כִּדְמוּתֵנוּ״ (בראשית א, כו):
<span class="poetry indentAll">״נַעֲשֶׂה אָדָם״ – ענוותנותו של הקב״ה למדנו מכאן. לפי שהאדם הוא בדמות המלאכים, ויתקנאו בו, לפיכך נמלך בהן... אף על פי ש[המלאכים] לא סייעוהו ביצירתו, ויש מקום למינים לרדות, לא נמנע הכתוב מללמד דרך ארץ ומדת ענוה, שיהא הגדול נמלך ונוטל רשות מן הקטן...<sup class="footnote-marker">2</sup><i class="footnote">רש״י לבראשית א, כו; בראשית רבה ח, ח.</i></span>
חז״ל, שתמהו על לשון גוף ראשון רבים שבפי הקב״ה, פירשו שהקב״ה התייעץ עם המלאכים. כה חשוב היה לתורה להעמידנו על חשיבותן של הענווה וההתייעצות, שהסתכנה בנקיטת לשון רבים שעלולה להתפרש כסותרת את ייחוד האל. הקב״ה מתייעץ, אומרים חז״ל. הוא אינו עריץ. ״אין הקב״ה בא בטרוניא עם בריותיו״.<sup class="footnote-marker">3</sup><i class="footnote">עבודה זרה ג ע״א.</i>
אמנם, חז״ל אמרו שבמעמד הר סיני ״כפה הקב״ה עליהם את ההר כגיגית ואמר להם: אם אתם מקבלים התורה, מוטב. ואם לאו, שם תהא קבורתכם״.<sup class="footnote-marker">4</sup><i class="footnote">שבת פח ע״א.</i> אך זה איננו פשט הכתוב. להפך, לפני שה׳ נתן את התורה לישראל הוא ציווה על משה להסביר לעם מה מוצע לו לקבל (שמות יט, ד־ו). רק כאשר העם הסכים – ״כָל הָעָם יַחְדָּו״ (יט, ח), ״כָּל הָעָם קוֹל אֶחָד״ (כד, ג) – הברית נכנסה לתוקף. זהו הבסיס המקראי לרעיון המבוטא בהכרזת העצמאות של ארצות הברית, שהשלטון מקבל את סמכותו מ״הסכמת הנשלטים״. עצם המעשה של מתן חופש לבני האדם פירושו שאלוהים לעולם אינו כופה עלינו דברים נגד רצוננו. כפי שאמר פעם נשיא ארצות הברית דווייט אייזנהאואר, ״הכאת אנשים על ראשם אינה מנהיגות; זוהי תְקיפה״. מדוע אפוא בברכתו ליהושע הקב״ה הופך כביכול את עורו?
התשובה, כך נראה לי, היא זו: הקב״ה ומשה רצו שניהם שיהושע יֵדע כי למנהיגות אמתית אין מרשם קבוע מראש. לא רדיפה מתמדת אחר קונסנזוס, ומנגד לא הנחתוֹת מלמעלה. נדרשת מיומנות של איזון בין שתי צורות ההנהגה. הם רצו שיהושע ישמע זאת באופן המהדהד ביותר – ועל כן כל אחד מהם ביטא את העמדה שאינה מצופה ממנו.
משה, ששמו נקשר בעיני כול עם מנהיגות חזקה והחלטית, אמר בעצם ליהושע: ״אל תשכח לשאוף להסכמה. משימתך שונה מהמשימה שעמדה בפניי. אני הצטרכתי להוציא אנשים מעבדות. אתה תצטרך להכניסם לארץ החופש. חופש משמעו להתייחס לאנשים ברצינות. הנהגת עם חופשי דורשת הקשבה, כבוד ושאיפה להשיג הסכמה היכן שאפשר״.
והקב״ה, שנתן לבני האדם את החופש ושמעולם לא כפה על עמו דבר נגד רצונו, אמר: ״יהושע, אני אלוהים; אתה לא. אני צריך לכבד את החופש של בני האדם. אני צריך לתת להם ללכת בדרך שהם החליטו ללכת בה, גם אם היא שגויה והרסנית. אבל אתה אחד האדם, ומשימתך היא להראות למונהגיך את הדרך המובילה אל הצדק, החסד ובניין החברה הטובה. אם הם לא יסכימו איתך, תצטרך ללמד אותם, לשכנע אותם, אך לבסוף להוביל אותם. כי אם כל אחד יעשה את הישר בעיניו, לא חופש ישרור אלא תוהו ובוהו״.
כללו של דבר, מנהיגות איננה דבר פשוט. היא מסובכת מפני שהיא עוסקת בבני אדם, ובני אדם הם מסובכים. המנהיג צריך להקשיב להם, אבל גם להוביל אותם. עליו לשאוף לקונסנזוס, אך אם אין כזה – להסתכן ולהכריע. אילו חיכו המנהיגים הגדולים להסכמה כללית, לינקולן לא היה שם קץ לעבדות, רוזוולט וצ׳רצ׳יל לא היו מובילים את העולם החופשי לניצחון, ובן־גוריון לא היה מכריז על הקמת מדינת ישראל.
אין זה מתפקידם של המנהיגים לתת לציבור את מה שהוא מבקש. תפקידם ללמד את הציבור מה ראוי שירצה. אך בה בעת, שומה עליהם לשתף אחרים בקבלת ההחלטות. אישֵי מפתֵח וקהלי בוחרים מרכזיים צריכים להרגיש ששאלו אותם. מנהיגות משתפת, מתייעצת ומקשיבה היא חיונית בחברה חופשית. החלופה היא רודנות מתובלת בהתנקשויות.<sup class="footnote-marker">5</sup><i class="footnote">הביטוי מיוחס לוולטייר, אך מנסחו הוא הדיפלומט הגרמני גיאורג הרברט צו־מינסטר (1820–1902).</i>
מנהיגים צריכים ללמד, אבל גם ללמוד. להעמיד חזון, אך להקדיש זמן גם לפרטים. לדחוף את העם קדימה, אך לא רחוק מדי ולא מהר מדי, לבל ייפול. לדבר אל היצר הטוב של הציבור, ללמד אותו לאהוב ולא לשנוא, לסלוח ולא לבקש נקם. להעדיף תמיד את הפתרון שבדרכי שלום על פני זה הכרוך בהכאת האנשים על קודקודם, אך להיות נכונים, באין חלופה, לנקוט גם פתרון מסוג זה. מנהיגים צריכים להיות מסוגלים ליותר מסגנון אחד של מנהיגות. כי, כדברי אברהם מאסלו, ״מי שיש לו רק פטיש מטפל בכל בעיה כאילו היא מסמר״.
לנוכח תועפות המאמצים, האנרגיות, הלחצים והכאבים הכרוכים במלאכת ההנהגה, לחידה היה מדוע יש החפצים להיות מנהיגים – אלמלא ידענו אמת ברורה: שהדרך הטובה ביותר להטעין את החיים במשמעות היא לרומם אחרים ולהביאם לידי גדוּלה שהם לא ידעו כלל שהיא בהישג ידם; לתקן יחד עם אחרים כמה מהעוולות של האדמה הפצועה הזו ובריותיה החבולות; לפעול במקום לחכות שאחרים יפעלו; ולקחת איתנו עוד אחרים למסע הזה, שכן גם המנהיג הגדול ביותר על פני האדמה, ואפילו בשמים, אינו יכול להנהיג לבדו.
בגלל כל אלה, להיות מנהיג הוא הזכות הגדולה ביותר שמי מאיתנו עשוי להתברך בה. כמאמר משה ליהושע, ״אשריך שזכית להנהיג בניו של מקום״.<sup class="footnote-marker">6</sup><i class="footnote">רש״י לבמדבר כז, יח.</i> כתר המנהיגות אינו נראה לעין, אך הכול יודעים מי עונד אותו ומי לא. הוא נמצא כאן, למרגלותיכם, מחכה שתרימוהו אל ראשכם.<sup class="footnote-marker">7</sup><i class="footnote">רמב״ם, <b>משנה תורה</b>, הלכות תלמוד תורה ג, א.</i> חבשו אותו בגאווה, ויהי רצון שיתברכו כל מעשיכם.
<h4>הקהל וחידוש הברית</h4>
<big><strong>הקהל וחידוש הברית</strong></big><br>הרגע הגיע. משה עומד למות. הוא כבר ראה במות מרים אחותו ואהרן אחיו. הוא כבר התפלל לה׳, התחנן אליו – לא לחיות לנצח, אפילו לא לחיות יותר ממה שנקצב לו, אלא פשוט ״אֶעְבְּרָה נָּא וְאֶרְאֶה אֶת הָאָרֶץ הַטּוֹבָה אֲשֶׁר בְּעֵבֶר הַיַּרְדֵּן״ (דברים ג, כה). תן לי להשלים את המסע. תן לי להגיע אל היעד. אבל ה׳ אמר לו לא: ״רַב לָךְ. אַל תּוֹסֶף דַּבֵּר אֵלַי עוֹד בַּדָּבָר הַזֶּה״ (שם, כו). כמעט לכל תחינה אחרת של משה נעתר ה׳, אך לזו סירב.<sup class="footnote-marker">1</sup><i class="footnote">יש כאן לקח חשוב: התפילות שאנחנו מתפללים על אחרים, ושאחרים מתפללים עלינו, נענות; אך התפילות שאנו מתפללים על עצמנו – לא תמיד. ובהרחבה, טוב יותר להתפלל על הכלל ולא על הפרט; משום כך, כאשר מתפללים לרפואת חולה או מנחמים את האבל, מוסיפים ״בתוך שאר חולי ישראל״ ו״בתוך שאר אבלי ציון וירושלים״. כפי שציין רבי יהודה הלוי ב<b>ספר הכוזרי</b>, האינטרסים של יחידים עלולים להתנגש זה בזה, ולכן מתפללים בציבור על הכלל – על הטוב המשותף.</i>
מה עושה אפוא משה בימים האחרונים לחייו? הוא מוסר שתי מצוות, האחרונות בתרי״ג, שיש להן השלכות מרחיקות לכת על עתיד אמונת ישראל ועם ישראל. השנייה היא מצוות כתיבת ספר תורה<sup class="footnote-marker">2</sup><i class="footnote">הרחבה של מצווה זו מופיעה בדרשה הבאה, ״לנצח את המוות״.</i>; הראשונה היא מצוות הקהֵל:
מִקֵּץ שֶׁבַע שָׁנִים, בְּמֹעֵד שְׁנַת הַשְּׁמִטָּה, בְּחַג הַסֻּכּוֹת, בְּבוֹא כָל יִשְׂרָאֵל לֵרָאוֹת אֶת פְּנֵי ה׳ אֱלֹהֶיךָ בַּמָּקוֹם אֲשֶׁר יִבְחָר, תִּקְרָא אֶת הַתּוֹרָה הַזֹּאת נֶגֶד כָּל יִשְׂרָאֵל בְּאָזְנֵיהֶם. הַקְהֵל אֶת הָעָם – הָאֲנָשִׁים וְהַנָּשִׁים וְהַטַּף וְגֵרְךָ אֲשֶׁר בִּשְׁעָרֶיךָ – לְמַעַן יִשְׁמְעוּ וּלְמַעַן יִלְמְדוּ וְיָרְאוּ אֶת ה׳ אֱלֹהֵיכֶם וְשָׁמְרוּ לַעֲשׂוֹת אֶת כָּל דִּבְרֵי הַתּוֹרָה הַזֹּאת. וּבְנֵיהֶם, אֲשֶׁר לֹא יָדְעוּ, יִשְׁמְעוּ וְלָמְדוּ לְיִרְאָה אֶת ה׳ אֱלֹהֵיכֶם כָּל הַיָּמִים אֲשֶׁר אַתֶּם חַיִּים עַל הָאֲדָמָה אֲשֶׁר אַתֶּם עֹבְרִים אֶת הַיַּרְדֵּן שָׁמָּה לְרִשְׁתָּהּ. (דברים לא, י-יג)
בספרי הנביאים והכתובים אין אזכור ישיר לקיום מצווה זו, אך יש תיעוד של אספות דומות מאוד: מעמדים של חידוש הברית, שבהם המלך או המנהיג מקהיל את העם, קורא בתורה או מזכיר לעם את סיפור תולדותיו, וקורא לנאספים לאשרר את בריתם הלאומית עם ה׳.
זה בעצם מה שעשה משה עצמו בחודש האחרון לחייו. ספר דברים כולו הוא הכרזה מחודשת על הברית, כמעט ארבעים שנה לאחר הברית המקורית בהר סיני, לאחר חילוף מלא של הדורות. דוגמה נוספת לכך נמצאת בפרק האחרון בספר יהושע. יהושע אסף אליו את העם לאחר שסיים למלא את המשימה שהוטלה עליו כממשיכו של משה: הכניסה לארץ, כיבושה ויישובה.
מעמד דומה התרחש כעבור מאות שנים, בשלהי ימי בית ראשון, בהנהגתו של המלך יאשיהו. סבו של המלך, מנשה, שמלך חמישים וחמש שנה, היה מן הגרועים במלכי יהודה. הוא הנהיג בה שלל מיני עבודה זרה, ובתוכם הקרבת ילדים למולך. יאשיהו רצה להחזיר את העם לאמונת אבותיו, ובין היתר ציווה לטהר את בית המקדש ולשפץ אותו. במהלך השיפוץ נתגלה במקדש ספר תורה,<sup class="footnote-marker">3</sup><i class="footnote">כך הבינו הרד״ק והרלב״ג. אברבנאל, לעומת זאת, כתב שלא מתקבל על הדעת שלא נשמרו עותקים נוספים של התורה, ולדעתו הספר שנמצא הוא ספר התורה שמשה כתב במו ידיו.</i> שנטמן במקום מחבוא לבל יושחת בשנות האלילות ושכחת התורה. המלך התרגש מהתגלית וכינס את העם למעין מעמד הקהל:
<span class="poetry indentAll">וַיִּשְׁלַח הַמֶּלֶךְ, וַיַּאַסְפוּ אֵלָיו כָּל זִקְנֵי יְהוּדָה וִירוּשָׁלָ‍ִם. וַיַּעַל הַמֶּלֶךְ בֵּית ה׳ וְכָל אִישׁ יְהוּדָה וְכָל יֹשְׁבֵי יְרוּשָׁלַ‍ִם אִתּוֹ וְהַכֹּהֲנִים וְהַנְּבִיאִים וְכָל הָעָם לְמִקָּטֹן וְעַד גָּדוֹל, וַיִּקְרָא בְאָזְנֵיהֶם אֶת כָּל דִּבְרֵי סֵפֶר הַבְּרִית הַנִּמְצָא בְּבֵית ה׳. וַיַּעֲמֹד הַמֶּלֶךְ עַל הָעַמּוּד וַיִּכְרֹת אֶת הַבְּרִית לִפְנֵי ה׳ לָלֶכֶת אַחַר ה׳ וְלִשְׁמֹר מִצְו‍ֹתָיו וְאֶת עֵדְו‍ֹתָיו וְאֶת חֻקֹּתָיו בְּכָל לֵב וּבְכָל נֶפֶשׁ, לְהָקִים אֶת דִּבְרֵי הַבְּרִית הַזֹּאת הַכְּתֻבִים עַל הַסֵּפֶר הַזֶּה. וַיַּעֲמֹד כָּל הָעָם בַּבְּרִית. (מלכים ב׳ כג, א-ג)</span>
הידוע בכל מעמדי המעֵין־הקהֵל הוא הכינוס שהקהילו עזרא ונחמיה לאחר גל העלייה השני של שיבת ציון מבבל (נחמיה, פרקים ח-י). עזרא עמד על מגדל עץ ליד אחד משערי העיר וקרא באוזני העם מספר התורה. חבורה של לוויים התפזרה בקהל כדי להסביר לציבור את הנאמר. הכינוס החל בראש השנה, והגיע לשיאו לאחר סוכות, כשמנהיגי העם חתמו על אמנה ללכת בדרכי ה׳, והעם כולו ״מַחֲזִיקִים עַל אֲחֵיהֶם אַדִּירֵיהֶם וּבָאִים בְּאָלָה וּבִשְׁבוּעָה לָלֶכֶת בְּתוֹרַת הָאֱלֹהִים אֲשֶׁר נִתְּנָה בְּיַד מֹשֶׁה עֶבֶד הָאֱלֹהִים וְלִשְׁמוֹר וְלַעֲשׂוֹת אֶת כָּל מִצְו‍ֹת ה׳ אֲדֹנֵינוּ וּמִשְׁפָּטָיו וְחֻקָּיו״ (נחמיה י, ל).
מצוות הקהל מבטיחה שהעם ישוב ויתקדש לשליחותו, פעם אחר פעם. בימינו, יש רק מקום אחד בעולם שבו מתקיים טקס של חידוש ברית: ארצות הברית של אמריקה. רעיון הברית מילא תפקיד מכריע בפוליטיקה האירופית במאות השש־עשרה והשבע־עשרה, בייחוד בז׳נבה הקלוויניסטית, בסקוטלנד, בהולנד ובאנגליה. במקומות אלה השתנתה מאז התרבות הפוליטית. אולם המתיישבים הפוריטנים שיצאו משם בימים ההם לאמריקה הביאו איתם את רעיון הברית, וכוננו על פיו את ארצות הברית, ועל כן שם היא חלק מהתרבות הפוליטית עד היום. כמעט כל נאום השבעה נשיאותי, אחת לארבע שנים, מאז 1789, הוא טקס חידוש ברית, אם במפורש אם במשתמע; הקהֵל בן זמננו.
בשנת 1987, בנאום לרגל מלאת מאתיים שנה לחוקת ארצות הברית, תיאר הנשיא דאז רונלד רייגן את החוקה כ״ברית שכרתנו לא רק בינינו אלא עם האנושות כולה... זוהי ברית אנושית, ויותר מכך: היא ברית עם ההוויה העליונה, זו שאבותינו המייסדים פנו תמיד לעזרתה״. תפקידה של ארצות הברית, אמר, הוא ״לחדש תמיד את בריתם של אבותינו עם האנושות... להשלים את המלאכה שהחלה לפני מאתיים שנה, המלאכה הנאצלה והגדולה המוטלת על שכמה של אמריקה – ניצחון החופש של האדם, החופש של האדם בריבונות האל״.<sup class="footnote-marker">4</sup><i class="footnote"><i>Public Papers of the Presidents of the United States, Ronald Reagan</i>, 1987, pp. 1040–1043.</i>
הקהל הוא מצווה של התחדשות לאומית – והמצווה להשתתף בכתיבת ספר תורה חדש היא מצווה של התחדשות אישית. זו דרכו של משה לומר לכל דורות העתיד: לא די שתאמרו – קיבלתי את התורה מאבותיי. כל דור ודור צריך ליטול אותה ולחדש אותה.
מישראל ועד לפאלו אלטו, היהודים הם מן הנלהבים שבמשתמשי טכנולוגיית המידע, ותרומתם להתפתחותה גדולה עשרות מונים מחלקם באוכלוסיית העולם (די אם נזכיר את גוגל, את פייסבוק ואת ווייז); והנה, היהודים עדיין כותבים את התורה בדיוק כפי שהיו כותבים אותה לפני אלפי שנים – ביד, בקולמוס, על גבי מגילת קלף. אין זה פרדוקס, ולא סתירה, אלא אמת חיים עמוקה. עם הנושא עִמו את עבָרו יכול לבנות את העתיד בלי חשש.
התחדשות היא מאמץ תובעני. לפני כמה שנים ישבתי עם האיש שעמד להיכנס לתפקיד ראש ממשלת בריטניה. במהלך שיחתנו אמר לי, ״יותר מכול אני מתפלל שאחרי שנגיע לשם (הוא התכוון למשכן ראש הממשלה ברחוב דאונינג 10) לא אשכח אף פעם למה הגעתי לשם״. אני משער שהוא חשב על דבריו המפורסמים של הרולד מקמילן, ראש ממשלת בריטניה בשנים 1957–1963, שכאשר נשאל מה הדבר המפחיד אותו ביותר בפוליטיקה ענה, ״אירועים, נערי החביב, אירועים״.
דברים קורים. רוחות חולפות מכות על פנינו, בעיות שלא אנו יצרנו ניתכות בנו, ואנחנו נסחפים. אנחנו – כיחידים, כמוסדות וגם כעמים. וככל שהדברים קורים לנו ונעשים בנו, אנחנו מזדקנים. אנחנו שוכחים מי אנחנו ולמה. לבסוף מכריעים אותנו אנשים (או ארגונים או תרבויות) צעירים מאיתנו, רעבים או נחושים מאיתנו. הדרך היחידה להישאר צעיר, רעב ונחוש היא לקיים התחדשות תקופתית ובה להזכיר לעצמנו מאין באנו ולאן אנו הולכים ומה מוליך אותנו. לאילו אידיאלים אנחנו מחויבים? מהו המסע שנקראנו להמשיכו? חלק מאיזה סיפור אנחנו?
כמה יפה הוא אפוא התזמון, וכמה מדויק: בשעה שגדול הנביאים מעומת עם היותו בן תמותה, אלוהים נותן לו ולנו את סוד האלמוות שעל פני האדמה. אם אנו נאמנים לבריתנו, ומחדשים אותה בחיינו, אנו עתידים לחיות גם לאחר מותנו בקרב אלה הבאים אחרינו – צאצאינו, תלמידינו, אלה שנעזרו בנו ואלה שהושפעו מאיתנו. אנחנו מחדשים ימינו כקדם. משה מת, אך תורתו וחזונו חיים אחריו.
<h4>לנצח את המוות</h4>
<big><strong>לנצח את המוות</strong></big><br>רק עכשיו, בהגיענו לפרשת וילך, אנו יכולים להתחיל להבין את עוצמת השינוי שחולל המפגש חסר התקדים בין אלוהים לאדם בימי חייו של משה, על עריסת לידתה של האומה.
כדי להבין זאת, ניזכר בהערה מפורסמת של הבלש שרלוק הולמס. ״אני מבקש להסב את תשומת לבך״, אמר לד״ר ווטסון, ״למקרה המוזר של הכלב בשעת לילה״. ״אבל הכלב לא עשה כלום בלילה״, אמר ווטסון. ״וזהו בדיוק המקרה המוזר״, השיב הולמס.<sup class="footnote-marker">1</sup><i class="footnote">Arthur Conan Doyle, “The Adventure of Silver Blaze”.</i> לפעמים, כדי לדעת על מה מדבר ספר יש להתמקד במה שהוא איננו אומר, לא רק במה שהוא אומר.
הדבר החסר מן התורה – חיסרון הזועק לשמים בהינתן הרקע התקופתי – הוא <b>התעסקות במוות</b>. המצרים הקדמונים היו אחוזי אובססיית מוות. הבנייה המונומנטלית שלהם הייתה ניסיון לערער על המוות. הפירמידות היו היכלי קבורה כבירים. ליתר דיוק, הן היו שער השמים לנשמות הפרעונים שנסתלקו מהעולם הזה ועלו להצטרף אל נשמות קודמיהם בני האלמוות. הטקסט המצרי המפורסם ביותר שהגיע לידינו הוא ״ספר המתים״. רק החיים שלאחר המוות אמתיים; החיים הם הכנה למוות.
בתורה אין לכך זכר, לפחות לא במפורש. היהודים האמינו בעולם הבא, בחיים שלאחר המוות. הם האמינו בתחיית המתים.<sup class="footnote-marker">2</sup><i class="footnote">המשנה (סנהדרין י, א) אומרת שהאמונה בתחיית המתים אמורה בתורה והיא מעיקרי היהדות. אולם על פי כל הפירושים, הדבר משתמע מן התורה אך איננו אמור בה בפשטות.</i> בברכה השנייה בתפילת עמידה, שאורכה משפטים ספורים, יש לכך שישה אזכורים. אבל רעיונות אלה לא רק שהם נעדרים כמעט לגמרי מן התנ״ך, הם חסרים דווקא באותן נקודות שבהן היינו מצפים שיבואו.
ספר קהלת הוא קינה ארוכה על סופיות האדם. "הֲבֵל הֲבָלִים, הַכֹּל הָבֶל". מדוע לא הזכיר מחבר קהלת את העולם הבא ואת החיים שלאחר המוות? ספר איוב הוא מחאה מתמשכת נגד העוול הקיים לכאורה בעולם. מדוע אין איש עונה לאיוב ״אתה ושאר הצדיקים הסובלים בעולם הזה תבואו על גמולכם בעולם הבא״? אנחנו מאמינים בעולם הבא. מדוע אפוא אין הוא נזכר בתורה, אלא רק נרמז בה? זהו המקרה המוזר.
התשובה הפשוטה היא שאובססיית המוות מוזילה את החיים. למה להילחם ברוע ובעוול שבעולם, אם החיים האלה הם רק פרוזדור לעולם הבא? בספרו הקלסי <b>הכחשת המוות</b> טוען ארנסט בקר שהפחד מפני הסופיות שלנו הוא מן הכוחות המניעים של הציוויליזציה. הוא אשר גרם לעולם העתיק לשעבד את ההמונים למפעל בנייתם של מבני ענק, שנועדו לעמוד על מכונם כל עוד העולם עומד על מכונו. הוא אשר הצמיח את פולחן הגיבור, האיש שקטף את האלמוות במעשי גבורה בשדה הקרב. אנחנו מפחדים מהמוות; יש לנו יחסי אהבה־שנאה איתו. פרויד קרא לזה תנטוס, יצר המוות, ואמר שהוא אחד משני הכוחות המניעים את החיים, לצד הארוֹס.
היהדות היא מחאה מתמדת נגד תפיסת העולם הזו. משום כך הוסתר מקום מותו וקבורתו של משה, ״וְלֹא יָדַע אִישׁ אֶת קְבֻרָתוֹ עַד הַיּוֹם הַזֶּה״ (דברים לד, ו) – כדי שקברו לא ייעשה אתר צליינות וסגידה. משום כך במקום לבנות פירמידה או מקדש כגון זה שבנה רעמסס השני באבו סימבל, בני ישראל הסתפקו במשך כחמש מאות שנה במשכן, מקדש נייד הדומה לאוהל יותר מכפי שהוא דומה למקדש. משום כך ביהדות המוות מטמא, וכדי לטהרו נדרש טקס הפרה האדומה. משום כך ככל שאדם קדוש יותר – כוהן, כוהן גדול – כך מתמעטים קרובי המשפחה הנפטרים שמותר לו לבוא במגע עמם או להימצא עמם תחת קורת גג אחת. אלוהים נמצא בחיים, לא במוות.
רק על רקע המציאות המצרית אפשר להבין את עומק הדרמה שמאחורי המילים המוכרות לנו כל כך, שכבר איננו מופתעים לשומען, המילים הגדולות שמשה ממסגר בהן את הבחירה שתמיד תעמוד בפנינו:
<span class="poetry indentAll">רְאֵה נָתַתִּי לְפָנֶיךָ הַיּוֹם אֶת הַחַיִּים וְאֶת הַטּוֹב וְאֶת הַמָּוֶת וְאֶת הָרָע... הַעִידֹתִי בָכֶם הַיּוֹם: אֶת הַשָּׁמַיִם וְאֶת הָאָרֶץ הַחַיִּים וְהַמָּוֶת נָתַתִּי לְפָנֶיךָ, הַבְּרָכָה וְהַקְּלָלָה; וּבָחַרְתָּ בַּחַיִּים, לְמַעַן תִּחְיֶה אַתָּה וְזַרְעֶךָ. (דברים ל, טו ו-יט) </span>
החיים טובים, המוות רע. החיים הם ברכה, המוות קללה. לנו נשמעים הדברים ברורים מאליהם. לשם מה לומר אותם בכלל? מפני שהם לא היו רעיונות נפוצים בעולם העתיק. הם היו מהפכניים. והם עודם כאלה.
איך אפוא מנצחים את המוות? כן, יש חיים אחרי המוות. כן, יש תחיית המתים. אבל משה אינו מתמקד ברעיונות ידועים אלה. הוא אומר לנו דבר אחר לגמרי. את חיי הנצח משיגים על ידי השתתפות בברית. ברית עִם הנצח עצמו, כביכול. ברית עם אלוהים.
כשאדם חי את חייו בתוך ברית, דבר מופלא קורה. הוריו והורי הוריו חיים בתוכו. הוא חי בתוך ילדיו ונכדיו. הם חלק מחייו. הוא חלק מחייהם. לזאת כיוון משה כשאמר, סמוך לתחילת פרשתנו:
<span class="poetry indentAll">וְלֹא אִתְּכֶם לְבַדְּכֶם אָנֹכִי כֹּרֵת אֶת הַבְּרִית הַזֹּאת וְאֶת הָאָלָה הַזֹּאת, כִּי אֶת אֲשֶׁר יֶשְׁנוֹ פֹּה עִמָּנוּ עֹמֵד הַיּוֹם לִפְנֵי ה׳ אֱלֹהֵינוּ וְאֵת אֲשֶׁר אֵינֶנּוּ פֹּה עִמָּנוּ הַיּוֹם. (דברים כט, יג-יד)</span>
בעת שמשה אמר את הדברים, משמעותן של המילים ״וְאֵת אֲשֶׁר אֵינֶנּוּ פֹּה עִמָּנוּ הַיּוֹם״ הייתה ״ילדיכם שעדיין לא נולדו״. משה לא היה צריך לכלול גם את ״הוריכם, שכבר אינם חיים״, שכן ההורים הללו כרתו בעצמם ברית עם אלוהים ארבעים שנה קודם לכן, בהר סיני. אולם במובן הרחב יותר, משה כיוון לכך שכאשר אנחנו מחדשים את הברית, כאשר אנחנו מקדישים את חיינו לאמונתם של אבותינו ולאורח חייהם, אבותינו רוכשים להם אלמוות בתוכנו, וכמוהם אף אנו בתוך ילדינו.
התמקדותה של היהדות בעולם הזה, ולא בעולם הבא, היא הסיבה לכך שהיהדות, יותר מכל הדתות הגדולות, מעמידה במרכז את הילדים. הילדים הם האלמוות שלנו. לכך כיוונה רחל באומרה ליעקב ״הָבָה לִי בָנִים, וְאִם אַיִן מֵתָה אָנֹכִי״ (בראשית ל, א). לכך התכוון גם אברהם כשאמר ״אֲדֹנָי ה׳, מַה תִּתֵּן לִי וְאָנֹכִי הוֹלֵךְ עֲרִירִי?״ (בראשית טו, ב). לא כולנו נועדנו להיות הורים; חכמינו אמרו כי ה״תולדות״ שלנו הן בראש ובראשונה מעשינו הטובים, לא צאצאינו.<sup class="footnote-marker">3</sup><i class="footnote">רש״י לבראשית ו, ט.</i> אבל בכבדנו את זכר הורינו, ובחנכנו את ילדינו להמשיך את הסיפור היהודי, אנחנו משיגים לנו אלמוות בעולם הזה, העולם שאלוהים קראוֹ טוב.
הביטו עתה בשתי המצוות האחרונות בתורה, האמורות בפרשת וילך, שתי המצוות שמשה נתן באחרית ימיו ממש. האחת היא מצוות הקהֵל, המורה כי המלך יקהיל את העם לאספה מדי שבע שנים:
<span class="poetry indentAll">מִקֵּץ שֶׁבַע שָׁנִים... הַקְהֵל אֶת הָעָם - הָאֲנָשִׁים וְהַנָּשִׁים וְהַטַּף וְגֵרְךָ אֲשֶׁר בִּשְׁעָרֶיךָ - לְמַעַן יִשְׁמְעוּ וּלְמַעַן יִלְמְדוּ וְיָרְאוּ אֶת ה׳ אֱלֹהֵיכֶם וְשָׁמְרוּ לַעֲשׂוֹת אֶת כָּל דִּבְרֵי הַתּוֹרָה הַזֹּאת. (דברים לא, י-יב)</span>
משמעות המצווה פשוטה. משה אומר: אין די בכך שהוריכם כרתו ברית עם ה׳ בהר סיני, וגם לא בכך שאתם חידשתם אותה כאן, בערבות מואב. הברית מוכרחה להתחדש תמיד, אחת לשבע שנים, כדי שלעולם לא תהפוך להיסטוריה. היא צריכה להישאר תמיד זיכרון חי. היא לעולם לא תתיישן, משום שאחת לשבע שנים היא תתחדש.
ומהי המצווה האחרונה? ״וְעַתָּה כִּתְבוּ לָכֶם אֶת הַשִּׁירָה הַזֹּאת, וְלַמְּדָהּ אֶת בְּנֵי יִשְׂרָאֵל שִׂימָהּ בְּפִיהֶם, לְמַעַן תִּהְיֶה לִּי הַשִּׁירָה הַזֹּאת לְעֵד בִּבְנֵי יִשְׂרָאֵל״ (דברים לא, יט). על פי המסורת, מדובר במצווה לכתוב ספר תורה (או לפחות חלק מתוכו). בלשונו של הרמב״ם: ״ואף על פי שהניחו לו לאדם אבותיו ספר תורה, מצוָה לכתוב משלו״.<sup class="footnote-marker">4</sup><i class="footnote"><b>משנה תורה</b>, הלכות תפילין ומזוזה וספר תורה ז, א.</i>
המסר של משה כאן, ההוראה האחרונה שלו לעם שהנהיג במשך ארבעים שנה, הוא זה: לא מספיק לומר ״אבותינו קיבלו את התורה ממשה״, או מאלוהים. עליכם לקחת את התורה הזו ולחדש אותה בכל דור ודור. שומה עליכם לקבל בעצמכם את התורה כאמונתכם שלכם, ולא רק כאמונת אבותיכם. אם תכתבו אותה, היא תכתוב אתכם. מילותיו הנצחיות של האל הנצחי הן נחלתכם בנצח.
הנה לנו מלוא עוצמת הדרמה של ימי משה האחרונים. משה ידע שהוא עומד למות. הוא ידע שלא יעבור את הירדן ולא ייכנס לארץ שחייו הוקדשו להובלת העם לקראתה. משה, המתעמת עם סופיותו שלו, מבקש מאיתנו, בכל דור ודור, שנתעמת עם סופיותנו שלנו.
אמונתנו, אומר לנו משה, אינה דומה לזו של המצרים, היוונים, הרומים, וכמעט כל ציוויליזציה מוכרת אחרת. לא מעבר לחיים אנחנו מוצאים את אלוהים. לא בשמים ולא אחרי המוות; לא בהתנתקות מיסטית מהעולם הגשמי ולא בהתקדשות לעיון פילוסופי. לא ולא; אנחנו את אלוהים מוצאים בחיים. אנחנו מוצאים אותו בָּאהבה ובַשִמחה – שתי מילות מפתח בספר דברים. כדי למצוא את אלוהים, אומרת פרשת השבוע שלנו, אין צורך לעוף לשמים או לחצות את הים (דברים ל, יב-יג). הוא כאן. הוא עכשיו. הוא החיים.
והחיים האלה, אף שיום אחד יגיעו אל קצם, מצד האמת לא ייגמרו. כי אם תשמרו את הברית, אבותיכם יחיו בכם ואתם תחיו בילדיכם (או בתלמידיכם או במוטבי החסד שלכם). אחת לשבע שנים הברית תהיה שוב חדשה. כל דור יכתוב ספר תורה משלו. השער אל הנצח איננו המוות: הוא החיים הנֶחֱיִים בברית שהיא פגישה לאין קץ בהתחדשותה המתמדת, במילים החרותות על לבבנו ועל לבבות ילדינו.
כך נעשה משה, המנהיג הגדול ביותר שהיה לנו, בן אלמוות. לא על ידי חיי נצח. גם לא בבניין מאוזוליאום, פירמידה או מקדש שינציחוהו. להפך: אפילו איננו יודעים היכן הוא קבור. המבנה הפיזי היחיד שהוא הותיר לנו, המשכּן, היה נייד, מפני שהחיים עצמם הם מסע. משה אפילו לא נעשה בן אלמוות בדרכו של אהרן, שזכה לראות את ילדיו נעשים ליורשיו בכהונה. בניו של משה לא ירשו אותו. משה נעשה בן אלמוות על ידי כך שעשה אותנו לתלמידיו. אחד המַבָּעים המתועדים המוקדמים ביותר של חז״ל מבטא זאת: ״הַעֲמידו תלמידים הרבה״.<sup class="footnote-marker">5</sup><i class="footnote">משנה, אבות א, א.</i>
כדי להיות מנהיג אין צורך בכתר או במדי שרד. כל הדרוש הוא שתכתבו את הפרק שלכם בהיסטוריה, שתעשו מעשים שירפאו משהו מכאביו של העולם הזה, ושתפעלו כך שאחרים יֵיעשו טובים מעט יותר על ידי כך שהכירו אתכם. חיו כך שבריתנו הקדומה עם אלוהים תתחדש על ידיכם, וזאת באופן היחיד הקובע: בחיים. המסר האחרון של משה אלינו, בסוף חייו ממש, כשדעתו של כל אדם אחר במקומו הייתה ודאי נתונה למותו הקרב, היה זה: בחרו בחיים.
<h3>האזינו</h3>
<h4>הרוחניות של השיר</h4>
<big><strong>הרוחניות של השיר</strong></big><br>שירת האזינו מניפה אותנו אל אחת מפסגותיה הגבוהות של הרוחניות היהודית. היא באה בסופו של חודש ימים שמשה נאם בו באוזני העם. הוא סיפר לבני ישראל על תולדותיהם ועל ייעודם, ופירט באוזניהם את המצוות שיעשו אותם לחברה מיוחדת במינה, חברה של אנשים הקשורים בברית זה לזה – וקשורים בברית כולם יחד, וכל אחד לחוד, לאלוהים. הוא חידש את הברית הזו, ואז העביר את שרביט ההנהגה לתלמידו ויורשו יהושע. המעשה האחרון שיעשה הוא ברכה לעם, שבט אחר שבט. אבל קודם לכן, יש עוד דבר אחד שעליו לעשות. עליו לסכם את חזונו הנבואי בדרך שתישמר תמיד בזיכרונם של הבריות ותשמש להם מקור השראה. הוא ידע שהדרך הטובה ביותר לעשות זאת היא מוזיקה. ועל כן, הדבר האחרון שעשה לפני שנתן לעמו את ברכות הפרידה היה ללמדם שיר.
במוזיקה יש משהו רוחני מאוד. כאשר הלשון שואפת אל השגב, והנפש משתוקקת להשתחרר מכוח הכבידה, השפה מתארגנת לכדי שיר. ההיסטוריה היהודית מושרת אולי יותר מכפי שהיא נקראת. חז״ל מנו עשרה שירים שהושרו ברגעים מכריעים בתולדות האומה. אלה הם שירם של בני ישראל במצרים (ישעיהו ל, כט), שירת הים (שמות טו), שירת הבאר (במדבר כא), ושירת האזינו שמשה שר בערוב ימיו. אחריה באים שירו של יהושע (יהושע י, יב-יג), שירת דבורה (שופטים ה), שירת חנה (שמואל א׳ ב) ושירת דוד (שמואל ב׳ כב). וישנו שירו של שלמה, שיר השירים, שעליו אמר רבי עקיבא ״כל הכתובים קודש ושיר השירים קודש קודשים״.<sup class="footnote-marker">1</sup><i class="footnote">משנה, ידיים ג, ה.</i> השיר העשירי עוד לא הושר. זהו שירו של משיח.<sup class="footnote-marker">2</sup><i class="footnote">תנחומא, בשלח י; מדרש זוטא, שיר השירים א, א.</i>
המקרא מדבר רבות על כוחה של המוזיקה לחדש את הנפש. כאשר שאול היה שקוע בדיכאון, דוד היה מנגן לו ורוחו הייתה שבה אליו (שמואל א׳ טז). דוד עצמו היה ידוע כ״נְעִים זְמִרוֹת יִשְׂרָאֵל״ (שמואל ב׳ כג, א). אלישע קרא למנגן כדי שרוח הנבואה תשרה עליו (מלכים ב׳ ג, טו). הלוויים שרו במקדש. בכל יום אנו מתחילים את תפילת שחרית ב״פסוקי דזמרה״, פרקי שירה מתהלים, עם הקרשנדו המפואר שלהם, מזמור קנ, שכלי נגינה וקול אנושי, צלצלי תרועה וכל הנשמה, מצטרפים בו לשיר את תהילת יה.
המיסטיקנים הוסיפו לֶכֶת, ודיברו על היקום השר, על מה שפיתגורס כינה ״מוזיקת הספֵרוֹת״. לכך מכוון מזמור תהלים יט באומרו ״הַשָּׁמַיִם מְסַפְּרִים כְּבוֹד אֵל וּמַעֲשֵׂה יָדָיו מַגִּיד הָרָקִיעַ. יוֹם לְיוֹם יַבִּיעַ אֹמֶר וְלַיְלָה לְּלַיְלָה יְחַוֶּה דָּעַת. אֵין אֹמֶר וְאֵין דְּבָרִים בְּלִי נִשְׁמָע קוֹלָם. בְּכָל הָאָרֶץ יָצָא קַוָּם וּבִקְצֵה תֵבֵל מִלֵּיהֶם״ (פסוקים ב-ה).<sup class="footnote-marker">3</sup><i class="footnote">ייתכן שהקַו, ״קַוָּם״, פירושו המיתר הרוטט של כלי הנגינה.</i> מתחת לדממה, בצליל שרק האוזן הפנימית שומעת, שרה הבריאה לבוראה.
כשאנחנו מתפללים איננו קוראים; אנחנו שרים. כשאנו לומדים תורה, איננו ממלמלים; אנחנו נוגנים. לכל טקסט ולכל זמן מנגינה משלהם. יש ניגונים שונים לשחרית, למנחה ולערבית; לתפילות החול, לתפילות השבת, לתפילות הרגָלים (ובמידת־מה אפילו לכל רגל בפני עצמו), ולתפילות ימים נוראים. יש נגינות שונות לקריאה בתורה, לקריאה בהפטרה שמן הנביאים, ולקריאה בכתובים ובפרט במגילות. יש ניגון מיוחד ללימוד המשנה והגמרא. על פי המוזיקה לבדה אנחנו יכולים לדעת איזה מין יום הוא היום, ומהו סוג הטקסט שאנחנו שומעים. לכתבים ולזמנים היהודיים יש קידוד – לא בספרוֹת ולא בצבעים אלא במנגינות. מפת המילים הקדושות משורטטת בנעימוֹת ובשירים.
למוזיקה יש כוח מיוחד לעורר רגש. קחו לדוגמה את ״כל נדרי״. אין זו אפילו תפילה; זוהי נוסחה משפטית יבשה להתרת נדרים. אין ספק שמנגינתה העתיקה, חודרת העצמות, היא שהקנתה לה את מעמד־העל שיש לה בתודעה היהודית. קשה לשמוע את הצלילים הללו ולא להרגיש כעומדים לדין לפני האלוהים, בין המוני בית ישראל מכל המקומות ומכל הזמנים, להתחנן על הנפש. זהו קודש הקודשים של הנשמה היהודית.<sup class="footnote-marker">4</sup><i class="footnote">בטהובן התקרב למעלה זו בתווי הפתיחה של הפרק השישי ברביעייה בדו דיאז מינור אופוס 131, יצירתו הנשגבה והרוחנית ביותר.</i> או דוגמה נוספת, מגילת איכה, בטעמיה הייחודיים. אי־אפשר לשבת בקריאת מגילת איכה בתשעה באב ולא להרגיש את דמעותיהם של יהודי כל הדורות מתייסרים בצער אומתם ובוכים בהיזכרם במה שאבד, וכאבם טרי כאילו אך זה היום חרב המקדש. מילים בלי מנגינה הן כגוף בלי נשמה.
בטהובן כתב בראש כתב היד של הפרק השלישי ברביעייה בלה מינור שלו את המילים Neue Kraft fühlend, ״הרגשה של עוצמה חדשה״. זה הדבר שהמוזיקה מבטאת ומעוררת. זוהי שפת הרגש שלא נדחס בסד החיוור של החשיבה. לכך כיוון המלך דוד כששר לה׳ ״הָפַכְתָּ מִסְפְּדִי לְמָחוֹל לִי; פִּתַּחְתָּ שַׂקִּי וַתְּאַזְּרֵנִי שִׂמְחָה, לְמַעַן יְזַמֶּרְךָ כָבוֹד וְלֹא יִדֹּם״ (תהלים ל, יב-יג). זהו כוחה של רוח אנושית ששום אלימות וטרור לא יחריבו.
בספרו <b>מוזיקופיליה</b> סיפר אוליבר סאקס המנוח (לא קרוב משפחה שלי, לצערי) את סיפורו המרתק של קלייב וירינג, מוזיקולוג ידוע שלקה בזיהום מוחי הרסני.<sup class="footnote-marker">5</sup><i class="footnote">אוליבר סאקס, <b>מוזיקופיליה: סיפורים על מוזיקה והמוח</b>, עברית: נעמי כרמל, אור יהודה: מחברות לספרות, 2009, פרק 15: ״בתוך הרגע: מוזיקה ואמנזיה״, עמ׳ 185–208.</i> התוצאה הייתה אמנזיה חמורה. הוא לא היה מסוגל לזכור שום דבר יותר משניות ספורות. כהגדרתה של אשתו דבורה, ״נראה היה כאילו כל רגע של ערות היה רגע הערות הראשון״. באין לו יכולת לשזור חוויות על חוט אחד, הוא נכלא בהווה נצחי שאין לו קשר עם מה שקרה רגע קודם לו. פעם מצאה אותו אשתו מחזיק שוקולד ביד אחת, ובידו השנייה מסיר ומחזיר את עטיפתו, מסיר ומחזיר וחוזר חלילה, ובכל פעם מכריז ״תראי! הוא חדש!״. ״זה אותו שוקולד״, אמרה לו. ״לא״, השיב, ״תראי! הוא השתנה״. לא היה לו עבר כלל.
שני דברים פרצו את מעטה הבידוד של וירינג. האחד היה אהבתו לאשתו. השני היה המוזיקה. הוא יכול לשיר, לנגן באורגן ואפילו לנצח על מקהלה במלוא כישרונו ומרצו הישנים. מה יש בה במוזיקה, שאל סאקס, שאִפשר לו בשעה שניגן או ניצח להתגבר על האמנזיה? הוא מציע תשובה: כשאנו ״זוכרים״ מנגינה, אנחנו מעלים בזיכרוננו תו אחד בכל רגע נתון, ובכל זאת כל תו עומד ביחס מוגדר למכלול – לכל מה שבא לפניו ואחריו. הוא מצטט את פילוסוף המוזיקה ויקטור צוקרקנדל שכתב, ״שמיעת מלודיה היא לשמוע ולהיות ערוך לשמיעה, הכול בבת אחת. כל מלודיה מכריזה באוזנינו שהעבר יכול להיות שם בלי שייזכר, העתיד יכול להיות שם בלי להיות ידוע־מראש״. המוזיקה היא המשכיות מוחשית המסוגלת לפעמים לאחות שברים קשים בתפיסת הזמן שלנו.
האמונה דומה למוזיקה יותר מכפי שהיא דומה למדע.<sup class="footnote-marker">6</sup><i class="footnote">אמרתי פעם לאתיאיסט המפורסם ריצ׳רד דוקינס במהלך שיחת רדיו, ״ריצ׳רד, הדת היא מוזיקה, ואתה חירש־טונים״. הוא ענה, ״זה נכון, אני חירש־טונים, אבל <b>אין מוזיקה</b>״.</i> המדע מפרק באנליזה, המוזיקה מאחה באינטגרציה. וכשם שהמוזיקה מחברת תו אל תו, הדת מחברת התרחשות אל התרחשות, חיים אל חיים, תקופה אל תקופה – למנגינה שמעל לזמן הפורצת אל תוך הזמן. אלוהים הוא המלחין והתמלילן. כולנו נקראנו להיות קולות במקהלתו, זמריו של שיר ה׳. <b>האמונה היא היכולת לשמוע את המוזיקה שמתחת לרעש</b>.
המוזיקה היא אותות של שגב. הפילוסוף והמוזיקאי רוג׳ר סקרוטון כותב שהיא ״מפגש עם הסובייקט הטהור, המשוחרר מעולם האובייקטים ומציית לחוקי החופש בלבד״.<sup class="footnote-marker">7</sup><i class="footnote">Roger Scruton, <i>An Intelligent Person’s Guide to Philosophy</i>, London: Duckworth, 1996, p. 151.</i> הוא מצטט את רילקה: ״עוֹד כָּלוֹת הַמִּלִּים בַּמָּקוֹם אֲשֶׁר אֵין לוֹ מִלָּה... / וְהַמּוּסִיקָה שׁוּב מִנִּדְבָּךְ אֲבָנִים רוֹעֲדוֹת / בּוֹנָה בֶּחָלָל שֶׁאֵין־לוֹ־שִׁמּוּשׁ אֶת זְבוּלָהּ״.<sup class="footnote-marker">8</sup><i class="footnote">ריינר מריה רילקה, <b>הסונטות לאורפאוס</b>, עברית: שמעון זנדבנק, תל אביב: עם עובד, 2007, חלק ב, סונטה 10, הבית האחרון, עמ׳ 46.</i> ההיסטוריה של הרוח היהודית כתובה בשיריה.
ראיתי פעם מורה מסביר לתלמידי כיתה נמוכה את ההבדל בין קניין גשמי לקניין רוחני. בהדרכתו, הם בנו דגם של ירושלים מקרטון. ואז הוא השמיע ברשמקול קלטות – זה היה בימים הרחוקים ההם – שיר על ירושלים שקודם לכן לימד את התלמידים. בסוף השיעור עשה מעשה דרמטי מאוד: הוא קרע לגזרים את הדגם, וגם את סרט הקלטת. הוא שאל את הילדים, ״עדיין יש לנו דגם?״ לא, הם ענו. ״עדיין יש לנו שיר?״ והם ענו, כן.
קניין גשמי אובד, אך לא כן קניין רוחני. משה האיש אבד לנו. אבל שירתו עודנה בפינו.
<h4>רבותיי, ההיסטוריה צודקת</h4>
<big><strong>רבותיי, ההיסטוריה צודקת</strong></big><br>בתפארת מליצה שירית נשגבה, בכל הלהט והעוז שבנפשו, נושא משה את צוואתו האחרונה אל בני ישראל. הוא פותח בדרמטיות אך בעדינות, ומזמן את השמים ואת הארץ להיות עדים למה שיאמר:
<span class="poetry indentAll">הַאֲזִינוּ הַשָּׁמַיִם וַאֲדַבֵּרָה<br>וְתִשְׁמַע הָאָרֶץ אִמְרֵי פִי.<br>יַעֲרֹף כַּמָּטָר לִקְחִי,<br>תִּזַּל כַּטַּל אִמְרָתִי<br>כִּשְׂעִירִם עֲלֵי דֶשֶׁא<br>וְכִרְבִיבִים עֲלֵי עֵשֶׂב. (דברים לב, א-ב) </span>
פתיחה זו מזכירה, בדרך אירונית משהו, את פתיחת נאומה המפורסם של פורציה ב<b>הסוחר מוונציה</b>, ״מידת הרחמים אינה נכפֵּית, / כמו גשם רך נוטפת היא לארץ״.<sup class="footnote-marker">1</sup><i class="footnote">ויליאם שייקספיר, <b>הסוחר מוונציה</b>, עברית: דורי פרנס, אתר ״שייקספיר ושות׳״, מערכה רביעית, תמונה 1.</i> אבל זהו רק מבוא למסר הליבה שמשה רוצה להעביר: המסר של צידוק הדין, כלומר הכרה בצדקת ה׳ גם כשהוא פועל במידת הדין. כך מנסח זאת משה:
<span class="poetry indentAll">הַצּוּר תָּמִים פָּעֳלוֹ<br>כִּי כָל דְּרָכָיו מִשְׁפָּט.<br>אֵל אֱמוּנָה וְאֵין עָוֶל,<br>צַדִּיק וְיָשָׁר הוּא. (שם, ד)</span>
רעיון צידוק הדין הוא מיסודות היהדות, ועל ידיו מתבארת תפיסתה של היהדות לגבי הרוע והסבל בעולם – רעיון קשה אך חיוני. ה׳ צודק; מדוע אפוא צריכים דברים רעים לקרות?
<span class="poetry indentAll">שִׁחֵת לוֹ? לֹא – בָּנָיו מוּמָם,<br>דּוֹר עִקֵּשׁ וּפְתַלְתֹּל. (שם, ה)</span>
לא ה׳ השחית, אלא בניו חטאו. ה׳ גומל לטוב בטוב ולרע ברע. כאשר קורים לנו דברים רעים, לא ה׳ אשם בהם אלא חטאינו שאשמנו בהם. האשמה איננה אשמת הכוכבים, אלא אשמתנו.
כאן עוברת השירה למצב נבואי. משה מנבא בלשון רוממה את מה שכבר חזה כמה פעמים לאורך ספר דברים. אז התריע כי לאחר הכניסה לארץ, ולאחר ההתבססות בה, משישכחו בני ישראל את תלאות המדבר ואת קשיי ההתנחלות, הם ישקעו בשביעות רצון עצמית. הם ייחסו את הישגיהם לעצמם, ואמונתם בה׳ תתמוסס. כשזה יקרה, הם יביאו על עצמם אסון:
<span class="poetry indentAll">וַיִּשְׁמַן יְשֻׁרוּן וַיִּבְעָט –<br>שָׁמַנְתָּ, עָבִיתָ, כָּשִׂיתָ –<br>וַיִּטֹּשׁ אֱלוֹהַ עָשָׂהוּ<br>וַיְנַבֵּל צוּר יְשֻׁעָתוֹ...<br>צוּר יְלָדְךָ תֶּשִׁי<br>וַתִּשְׁכַּח אֵל מְחֹלְלֶךָ. (שם, טו-יח)</span>
הכינוי ״יְשֻׁרוּן״, הנסָב על ישראל, נגזר מהשורש יש״ר. זוהי הופעתו הראשונה במקרא, ויש בה אירוניה מכוונת. עם ישראל ידע פעם כי לַיושר נועד, אך עתה יינָטֶה מדרך הישר בידי העושר, השלווה והשפעות העמים השכנים. הוא יבגוד בברית, ישכח את אלוהיו־צורו אשר יְלָדָהוּ, ואז – ממשיכה השירה ומנבאת – יגלה שאלוהים איננו עוד איתו. באין לו מקור כוחו וצור מעוזו, אויביו יגברו עליו. כל הטובה שהעם ידע תאבד. זהו מסר קשה ומבהיל.
בכך משלימה התורה, סמוך מאוד לסופה, רעיון שפתחה בו. אלוהים ברא עולם שהוא ביסודו ״טוב״ – המילה המהדהדת שבע פעמים בפרק א בבראשית. בני האדם, שבהיותם עשויים בצלם אלוהים ניחנו ברצון חופשי, הם אשר מביאים לעולם רוע, ואז סובלים מתוצאותיו. מכאן התעקשותו של משה שכאשר באים אסונות וצרות עלינו לחפש את הגורם לכך אצלנו, ולא להאשים את אלוהים. אלוהים צדיק וישר. הפגם הוא בנו, ילדיו.
זהו אולי הרעיון הקשה ביותר ביהדות כולה. הוא מזמין קושיה פשוטה מאין כמוה, שנשמעה בכל דור ודור כמעט. אם אלוהים צדיק, מדוע קורים דברים רעים לאנשים טובים? אין זאת רק שאלתם של ספקנים ומפקפקים; העלו אותה גיבורי האמונה הגדולים. אנו שומעים אותה מפי אברהם הזועק ״הֲשֹׁפֵט כָּל הָאָרֶץ לֹא יַעֲשֶׂה מִשְׁפָּט?״; מפי משה המשווע ״לָמָה הֲרֵעֹתָה לָעָם הַזֶּה?״; ושוב מפי ירמיהו: ״צַדִּיק אַתָּה ה׳ כִּי אָרִיב אֵלֶיךָ, אַךְ מִשְׁפָּטִים אֲדַבֵּר אוֹתָךְ: מַדּוּעַ דֶּרֶךְ רְשָׁעִים צָלֵחָה, שָׁלוּ כָּל בֹּגְדֵי בָגֶד?״ (בראשית יח, כה; שמות ה, כב; ירמיהו יב, א).
התהייה הזו לא חדלה. היא הוסיפה לעלות בספרות חז״ל. היא הדהדה בקינות שנכתבו על רקע רדיפת היהודים בימי הביניים. היא מבעבעת מן הספרות שנכתבה בעקבות גירוש ספרד, והיא מוסיפה לצלצל עד היום בזוכרנו את השואה.
בגמרא נאמר שמכל השאלות ששאל משה את ה׳, זו היחידה שה׳ לא ענה עליה.<sup class="footnote-marker">2</sup><i class="footnote">ברכות ז ע״א.</i> התשובה הפשוטה ביותר והעמוקה ביותר נמצאת במזמור תהלים צב, ״מזמור שיר ליום השבת״. גם ״בִּפְרֹחַ רְשָׁעִים כְּמוֹ עֵשֶׂב״, הם עתידים להישמד ״עֲדֵי עַד״. אויבי ה׳ יאבדו ו״יִתְפָּרְדוּ כָּל פֹּעֲלֵי אָוֶן״. לעומת זאת, ״צַדִּיק כַּתָּמָר יִפְרָח, כְּאֶרֶז בַּלְּבָנוֹן יִשְׂגֶּה״. הרוע מנצח בטווח הקצר, אבל לא לאורך ימים. הרשעים דומים לעשב, והצדיקים לעץ. העשב גדל בן לילה, ואילו לעץ נדרשות שנים ארוכות עד שיגיע למלוא גובהו. במבט על־היסטורי התמונה ברורה: רודנויות סופן שימוגרו, ואימפריות שוקעות ונופלות. הטוב והישר מנצחים בקרב האחרון. כדברי מרטין לותר קינג, ברוח משורר התהלים, ״קשת המוסָר ארוכה, אך היא נוטה אל הצדק״.
לא קל להאמין בצדק היסטורי בחסות האל. אך חשבו על החלופות. הן שלוש במספר. הראשונה היא לומר שאין משמעות להיסטוריה. אדם לאדם זאב. כמאמר תוקידידס, בשם האתונאים: ״החזקים עושים כחפצם, החלשים סובלים כחובתם״. ההיסטוריה היא מאבק הישרדות דרוויניסטי, והצדק הוא רק השם שניתן לרצונו של הצד החזק.
החלופה השנייה, שכתבתי על אודותיה בספרי <b>לא בשם האל</b>,<sup class="footnote-marker">3</sup><i class="footnote"><b>לא בשם האל: אל מול האלימות הדתית</b>, עברית: צור ארליך, ירושלים: מגיד, 2016.</i> היא דואליזם: הרעיון שהרע בא לא מאלוהים אלא מכוח עצמאי כגון השטן, האנטיכריסט, לוציפר, נסיך האופל, ועוד שלל שמות שניתנו לכוח המנוגד לאלוהים ולמאמיניו. רעיון זה צץ בקרב כתות שוליים בכל אחת מדתות המונותיאיזם האברהמי, ובעידן המודרני הופיע בגלגול חילוני באידיאולוגיות טוטליטריות – והוא מן המסוכנים שבכל הרעיונות בהיסטוריה. הוא מחלק את האנושות לשניים, טובים כמלאכים לעומת רשעים שאין להם תקנה. על ידי כך הוא משלח את הרסן בפני מרחצאות דמים וגילויי ברבריות כגון אלה הנעשים היום בחלקים רבים של העולם בשם מלחמת הקודש, הג׳יהאד, נגד השטן הגדול והשטן הקטן. זהו דואליזם, לא מונותיאיזם, וחכמינו, שכינוהו ״שתי רשויות״,<sup class="footnote-marker">4</sup><i class="footnote">ברכות לג ע״ב.</i> צדקו בפוסלם אותו על הסף.
החלופה השלישית, שהייתה נתונה לוויכוח נרחב בספרות הרבנית, היא לומר שהצדק המוחלט יימצא בעולם הבא, בחיים שלאחר המוות. אף כי האמונה בעולם הבא היא רכיב חשוב ביהדות, מפתיע לראות כמה ממעטים המקורות לעסוק בה; זאת, מתוך הכרה בכך שציר המאמץ העיקרי של התורה הוא העולם הזה, חיינו על פני האדמה. כאן, לא בשמים מעל, אנו נדרשים לפעול למען צדק, הוגנות, חמלה, יושר, הקלת העוני ותיקון חיי החברה והיחיד ככל שידנו משגת. התנ״ך כמעט שאינו נוקט את החלופה הזו. אלוהים איננו אומר לירמיהו או לאיוב שהתשובה לתהייתם על הצדק והגמול נמצאת במרומים, ושהם יחזו בה לאחר מותם. רדיפת הצדק, המאפיינת כל כך את היהדות, הייתה מתפוגגת לגמרי אילו העולם הבא היה התשובה היחידה.
קשה ככל שתהיה האמונה היהודית בצדק היסטורי, היא הצליחה לאורך הדורות לגרום לנו לומר: אם דברים רעים קרו, הבה לא נחפש אשמים בחוץ, אלא נחפשה דרכינו ונחקורה ונעמול לשיפור המצב. היא אשר הדריכה את היהודים, פעם אחר פעם, לקום מעפר; חבוטים, מצולקים, צולעים על ירכנו כיעקב ששרה עם המלאך – ועדיין נחושים להתחיל מחדש, לשוב ולהתקדש לייעודנו ולאמונתנו, לייחס את הישגינו לקב״ה ואת מפלותינו לעצמנו.
מתוך ענווה כזו נולד חוסֶן כביר.
<h4>נקם</h4>
<big><strong>נקם</strong></big><br>אחד הרגעים הטרגיים ביותר בתולדות תרבות המערב היה הרגע שבו החלו הנוצרים להנגיד בין מה שהם כינו ״אלוהי הנקם של הברית הישנה״ לבין ״אלוהי האהבה של הברית החדשה״. אין מדובר בטעות קטנה. מצמררת המחשבה כמה יהודים נרצחו בגללה. היא ממשיכה לשרור גם היום, אפילו בקרב אנשים טובים ורגישים. כמעט לא עובר שבוע בלי שאני נתקל באזכור כלשהו שלה בעיתונות הבריטית. זוהי אחת מאותן הנחות מובנות מאליהן הקבורות בעומק תשתיתה של תרבות, ורק לעתים נדירות, אם בכלל, בוחנים אותן לאור השמש.
נציב תחילה היגד שהוא כה מתבקש, שלכאורה אין צורך לאומרו. על פי הנצרות, אלוהי ״הברית הישנה״ ואלוהי ״הברית החדשה״ הוא אותו אלוהים. אלמלא כן, כל המבנה של הנצרות היה מתפורר ומתמוטט. היה הוגה נוצרי אחד – מרקיון, בן המאה השנייה לספירה – שהגיע למסקנה האחרת: שערכי הנצרות כה שונים מערכי היהדות, שלא ייתכן ששתי הדתות עובדות את אותו אל. לפיכך, הנצרות צריכה לעמוד על ״הברית החדשה״ בלבד, ולא לקדש את ״הברית הישנה״. האופציה של מרקיון נדחתה בידי הממסד הנוצרי והוכרזה ככפירה.
מכאן נובע שאם הנקם הוא רע, לא ייתכן שאלוהים ציווה עליו – לא את הנוצרים, ולא את היהודים. אילו היה ציווי כזה, ודאי היינו יכולים למצוא בו משמעות מוסרית כלשהי, בין שאנו יהודים בין שאנו נוצרים. הרעיון שאלוהים עשוי לשנות את דעתו באשר לנושא כה יסודי, ועובר מתמיכה בנקם להתנגדות לו, מערער את האמונה כולה. משום שאם אנו מאמינים שאלוהים מצווה עלינו משהו בכלל, עלינו להאמין גם שבעוד עשור או מאה הוא לא ישנה את דעתו ויתיר את מה שאסר או יאסור את מה שהתיר. ואם אנחנו מאמינים שאלוהים אוהב אותנו, עלינו להאמין שגם אהבה זו תימשך, ושאלוהים לא ישליכנו מלפניו ביום מן הימים כי החליט לאהוב מישהו אחר במקומנו. ה׳ הוא אל נאמן – משמע אינו חוזר בו מהבטחתו. אל שאינו נאמן אינו אל שראוי לעובדו.
האמת היא שה׳ אסר על הנקמה (ראו ויקרא יט, יח: ״לֹא תִקֹּם וְלֹא תִטֹּר״). הוא ציוונו לסלוח, כפי שיוסף סלח לאחיו שחשבו להורגו – וכפי שאנו, במקודש מכל המועדים, מבקשים מה׳ שיסלח לנו. כדברי הרמב״ם על איסור נטירה, ״כל זמן שהוא נוטר את הדבר וזוכרו, שמא [הוא עלול] יבוא לנקום. לפיכך הקפידה תורה על הנטירה, עד שימחה העוון מליבו כלל ולא יזכרנו; וזו היא הדעה הנכונה שאפשר שיתקיים בה יישוב הארץ ומשאן ומתנן של בני אדם זה עם זה״.<sup class="footnote-marker">1</sup><i class="footnote"><b>משנה תורה</b>, הלכות דעות ז, ח.</i> אף שהרמב״ם מציין שהאיסור חל על נטירה ״לאחד מישראל״, הנימוק המצוין כאן נוגע לחברה האנושית כולה.
אלא שבפרשת השבוע שלנו (ולא רק בה, אלא גם במקומות רבים אחרים בתנ״ך, ולמרבה האירוניה גם ב״ברית החדשה״) יש פסוקים שקשה ליישבם עם מוסר של אי־נקמה. ראו את פסוקי החתימה של שירת האזינו:
<span class="poetry indentAll">כִּי אֶשָּׂא אֶל שָׁמַיִם יָדִי / וְאָמַרְתִּי: חַי אָנֹכִי לְעֹלָם, </span>
<span class="poetry indentAll">אִם שַׁנּוֹתִי בְּרַק חַרְבִּי / וְתֹאחֵז בְּמִשְׁפָּט יָדִי</span>
<span class="poetry indentAll">אָשִׁיב נָקָם לְצָרָי / וְלִמְשַׂנְאַי אֲשַׁלֵּם.</span>
<span class="poetry indentAll">... הַרְנִינוּ גוֹיִם עַמּוֹ / כִּי דַם עֲבָדָיו יִקּוֹם</span>
<span class="poetry indentAll">וְנָקָם יָשִׁיב לְצָרָיו / וְכִפֶּר אַדְמָתוֹ עַמּוֹ. (דברים לב, מ-מג)</span>
משלושה הוגים בני זמננו – יאן אסמן הגרמני, הנרי נפתלי אטלן היהודי, והתיאולוג הנוצרי מירוסלב וולף – אני מבקש לשאוב תובנה עמוקה על הנקם האלוהי. אסמן מצביע על הבדל יסודי בין התנ״ך לבין יתר תרבויות קדם. בתרבויות האחרות, מלך בשר ודם נחשב לייצוג של אל. זעמו של המלך הוא זעם האל: מן האל הוא שואב את הלגיטימיות שלו. כאשר המלך יוצא לנקום באויביו, הוא עושה את מלאכתו של האל. האלימות מקבלת תוקף דתי. במקרא, לעומת זאת, המרחק בין אלוהים לבין המלך מהותי ואינו ניתן לגישור. במקום לחַלֵן את זעם האל, כמו בתרבויות אחרות, בני ישראל ״הדיתו״ את זעם המלך ועל ידי כך ״העבירו אותו... מהארץ לשמים״.<sup class="footnote-marker">2</sup><i class="footnote">Jan Assmann, <i>Politische Theologie zwischen Ägypten und Israel</i>, München: Carl Friedrich von Siemens Stiftung, 1992, pp. 98, 105.</i>
בדומה לכך טוען אטלן כי ״הדרך הטובה ביותר לפטור את העולם מהמקודש האַלִּים היא לדחות אותו אל הטרנסצנדנטיות״. הַשְׂגָּבָה זו של האלימות גורמת ל״גירושה מן האופק הנורמלי של הדברים״.<sup class="footnote-marker">3</sup><i class="footnote">Henry Atlan, “Founding Violence and Divine Referent,” <i>Violence and Truth: On the Work of René Girard</i>, Stanford: Stanford University Press, 1988, p. 206.</i> במילים אחרות: במקרא, הנקם נמחק מחישוביו של האדם. רק אלוהים, ולא האדם, זכאי לבצע אותו. אמנם, במקרים מסוימים אלוהים מצווה על בני אדם לנקום בשמו; מלחמות ישראל במדיין ובעמלק הן דוגמאות טובות לכך. אבל משחדלה הנבואה מישראל, מימי בית שני ואילך, תמה גם דרכה של האלימות בשם ה׳.
וולף מסכים עם הניתוח הזה, ומוסיף כי ״בעולם של אלימות, אנו ניצבים בפני ברֵרה שאין מנוס ממנה: אלימות אלוהית או אלימות אנושית״. לדבריו,
<span class="poetry indentAll">רוב האנשים המנופפים ב״אי־אלימות״ של אלוהים נסחפים להשתמש באלימות בעצמם (או לאפשר בשתיקה את אלימותם של אחרים). הם סבורים שאין זה יאה לדבר על אלוהים כגוזר דין, אבל אינם מוצאים פגם במסירת תפקיד זה לידיים אנושיות... וכך משגשגת האלימות, ניזונה בחשאי מן האמונה באלוהים הנמנע מלהניף חרב.<sup class="footnote-marker">4</sup><i class="footnote">Miroslav Volf, <i>Exclusion and Embrace: A Theological Exploration of Identity</i>, <i>Otherness, and Reconciliation</i>, Nashville: Abingdon Press, 1996, p. 303.</i></span>
וולף, שזכה בפרס גרומאייר לשנת 2002 על ספרו <b>הדרה וקבלה</b>, שממנו לקוחות שורות אלו, נולד בקרואטיה. מלאכת החיים ומלאכת ההוראה בלב המלחמות האתניות שקרעו את יוגוסלביה לשעבר בשנות התשעים הן שעיצבו את משנתו הדתית. אכן, חשיפה ממשית לאלימות מניבה חשיבה אחרת על טקסטים מקראיים. הדברים שוולף ממשיך וכותב שם מצטיינים בישירות אכזרית:
<span class="poetry indentAll">טענָתי שנקיטת אי־אלימות מצריכה אמונה בנקם אלוהי תעורר את התנגדותם של נוצרים רבים, בייחוד תיאולוגים נוצרים במערב. למי שנוטה לדחות אותה אני מציע: דמיין את עצמך מַרְצֶה באזור לחימה... בין מאזיניך אנשים שעריהם וכפריהם נבזזו, נשרפו ולבסוף שוטחו לעפר, שבנותיהם ואחיותיהם נאנסו, שאבותיהם ואחיהם נשחטו. נושא ההרצאה: יחסה של הנצרות לאלימות. התֶזה: לא ראוי שננקום באויבינו, מפני שאלוהים הוא האהבה המושלמת שאינה כופה את עצמה. עד מהרה תגלה כי כדי להאמין שאי־אלימות אנושית היא תאומתה של אי־שיפוטיות אלוהית, נדרש בית בפרבר שָקט. בארץ מיוסרת הספוגה בדם חפּים, אמונה כזו תגסוס עד מהרה. והצופה בגסיסתה ברי שיתהה על עוד כמה אשליות נעימות של הנפש הליברלית. </span>
באוזניי נשמעים הדברים כאמת לאמתה. אני חושב על היהודים בימי הביניים, שראו כיצד בני אמונתם מואשמים ברצח פולחני של ילדים נוצרים לשם שתיית דמם, בהרעלת בארות, בחילול לחם הקודש ובהפצת מגפת הדֶבר,<sup class="footnote-marker">5</sup><i class="footnote">ראו מחקרו הקלסי של יהושע טרכטנברג Joshua Trachtenberg, <i>The Devil and the Jews:</i>‎<i> The Medieval Conception of the Jew and Its Relation to Modern Anti-Semitism</i>, Philadelphia: The Jewish Publication Society of America, 1983.</i> ואז נרצחים בהמוניהם בשמו של אלוהי האהבה. תגובתם של אבותינו אלה עדיין מצלצלת באוזנינו בקינות שכתבו באותם ימים, שאנו אומרים בתשעה באב.
כן, הם שיוועו לנקמה אלוהית, כלומר לצדק אלוהי. אבל הם לא ניסו לנקום בעצמם. את הנקמה משאירים לאלוהים. יש צדק שעינינו לא יחזו בו בטרם תבוא אחרית הימים. עד אז, די שנחיה, ושנאשר במעשינו את החיים, ושנגן על זכותנו וזכות ילדינו לחיות על פי אמונתנו בלי פחד. השאיפה לצדק מושלם לא נועדה למימוש בידינו כאן ועכשיו. כפי שלימד משה את בני ישראל בשירתו הגדולה באחרית ימיו, רק ה׳ יממש שאיפה זו. הוא לבדו מביט אל חדרי לב האדם, הוא לבדו יודע מה צודק בעולם של טענות מתנגשות, והוא אשר יכונן צדק מושלם במועד ובדרך שיבחר.
בעולם של סכסוכים אתניים המלובים לעתים בלהט דתי קטלני, חובתנו לשוב ולרענן אמיתה הנכונה תמיד: יש דברים שצריך להשאירם לאלוהים. שאם לא כן, נמצא את עצמנו במצבה של האנושות לפני המבול, כאשר מלאה הארץ חמס וה׳ ניחַם ״כִּי עָשָׂה אֶת הָאָדָם בָּאָרֶץ וַיִּתְעַצֵּב אֶל לִבּוֹ״ (בראשית ו, ו). הנקם לאלוהים הוא. לא לנו בני האדם להוציאו לפועל בשמו.
<h3>וזאת הברכה</h3>
<h4>צעיר לנצח</h4>
<big><strong>צעיר לנצח</strong></big><br>משה לא דעך. כך משבחת אותו התורה בקץ חייו הארוכים ורבי המעש: ״וּמֹשֶׁה בֶּן מֵאָה וְעֶשְׂרִים שָׁנָה בְּמֹתוֹ, לֹא כָהֲתָה עֵינוֹ וְלֹא נָס לֵחֹה״ (דברים לד, ז). בדרך פלא גבר משה על חוק האֶנטרופיה, הקובע כי כל המערכות מאבדות אנרגיה בחלוף הזמן. החוק נכון גם לגבי בני אדם, ומנהיגים בפרט. סוג המנהיגות שמשה נקט – מנהיגות של שינוי, הגורמת לאנשים להשתנות ומשכנעת אותם לנטוש את מנטליות העבדים וליטול את האחריות הכרוכה בחירות – הוא תובעני ומתיש. קרה לא אחת שמשה הגיע אל סף השחיקה והייאוש. מה היה אפוא סוד שימור האנרגיה שלו בשנותיו האחרונות?
התורה רומזת לתשובה במילים שהיא בוחרת לתאר בהן את התופעה. תמיד חשבתי ש״לֹא כָהֲתָה עֵינוֹ״ הוא תיאור אחד ו״וְלֹא נָס לֵחֹה״ הוא תיאור נוסף, עד שלפתע קלטתי שאלו הן סיבה ותוצאה. מדוע לא נס לחו, לא נשחק כוח החיות שלו? משום שעיניו לא כהו: הוא לא איבד את החזון הנשגב שהלהיט אותו תחילה. הוא היה אידיאליסט נלהב באחרית ימיו ממש כפי שהיה בראשיתם. המחויבות שלו לצדק, לחמלה, לחופש ולאחריות לא דהתה, למרות כל האכזבות שידע בארבעים שנות שירותו. הלקח ברור: <b>אם רצונכם להישאר צעירים, אל תתפשרו על האידיאלים שלכם</b>.
חוויה מכאיבה שאירעה לי לפני כארבעים שנה, בימי לימודי הרבנות שלי, זכורה לי כאילו אירעה אתמול. בכל פעם שבית כנסת כלשהו חיפש מי שידרוש או יעבור לפני התיבה, כי הרב המקומי היה חולה או יצא לחופשה, התנדבתי לעשות זאת. תכופות הייתה זו מלאכה מייגעת וכפוית טובה. היא הייתה כרוכה בהיעדרות מהבית לשבת שלמה, בנשיאת דרשה בפני בית כנסת ששלושה רבעים מספסליו ריקים, ולעתים קרובות מדי גם בחוסר הערכה מצד הקהילה, כאילו היחלצותי לעזרתה מובנת מאליה. התאוננתי על כך פעם באוזני אחד מרבני בתי הכנסת שהחלפתי. ״נו״, הוא אמר, ״אתה אידיאליסט, הה? בוא נראה לאן תגיע מזה״.
צר היה לי על האיש העצוב והמריר. אולי הגורל הֵמֵר לו. עד היום אינני יודע מדוע ענה לי כפי שענה. אבל אפשר לשער שמתישהו, לאורך הדרך, הוא ספג מכה. ומאז ידיו ורגליו המשיכו לבצע את התנועות, אבל לבו כבר לא היה עמו. האידיאליזם נראה לו כאשליית נעורים שנידונה להתנפץ אל סלעי המציאות.
עֶמדתי הייתה, ועודנה, שבלי התלהבות אי־אפשר להיות מנהיג שמחולל שינוי. רק מי שאחוז בהשראה יכול לשמש השראה לאחרים. משה לא איבד אף פעם את החזון שהרהיב אותו במפגשו הראשון עם הקב״ה, בסנה שבער ולא אוכַּל. כך אני רואה את משה עצמו: האיש שבער אבל לא אוכַּל. כל עוד החזון הלהיב אותו – כלומר עד יומו האחרון – הוא היה מלא מרץ וחיות. אנו חשים באנרגטיות הזו לאורך ספר דברים, רצף הנאומים הגדול ביותר בתנ״ך.
האידיאלים הם אשר נוסכים חיוּת ברוח האנושית. הם הצליחו לעשות כך גם בכמה מן המשטרים הדורסניים ביותר שידעה ההיסטוריה, כגון ברית המועצות הסטליניסטית וסין העממית הקומוניסטית. בכל מקום שהאידיאלים מציתים את הלבבות, יש בכוחם להמריץ את כוח העמידה וההתנגדות.
הכלל הוא אפוא, כאמור: אל תתפשרו אף פעם על האידיאלים שלכם. אם דרך אחת מוליכה למבוי סתום, חפשו דרך אחרת. אם מאמץ מסוים עולה בתוהו, בִּדקו גישה אחרת. אם אינכם מצליחים, המשיכו לנסות. לא אחת קורה שדווקא כאשר אדם עומד להישבר ולהכתיר את עצמו ככישלון, באה לו ההצלחה. כך קרה לצ׳רצ׳יל. כך אירע ללינקולן. כך עלה לסופרים שמו״ל אחר מו״ל דחה את כתב היד שלהם, אך משנדפס יצא שמם לתהילה. ההישגים הבאים לנו בקלות אינם אלה שאנו גאים בהם. גדוּלה היא פרי התמדה. המנהיגים הגדולים אינם מוותרים. הם ממשיכים ללכת, מתודלקים בחזון שהם ממאנים לאַבּד.
על פסגת הר נבו, בהשקיפו אל הארץ שלא יבוא בשעריה, השקיף בוודאי משה גם לאחור, אל מאה ועשרים שנות חייו, ושאל את עצמו אם אמנם השיג בהן משהו. הוא הוביל את העם ארבעים שנה – אך לא הגיע ליעד, אל הארץ המובטחת. הוא נתן לבני ישראל מצוות שהם הֵפֵרו לא פעם. הוא חולל להם נסים אך הם המשיכו להתאונן.
רגשות כבושים אלה נתמלטו מפיו לאורך נאומי ספר דברים – כשאמר ״מַמְרִים הֱיִיתֶם עִם ה׳ מִיּוֹם דַּעְתִּי אֶתְכֶם״ (ט, כד), וכשאמר ״כִּי אָנֹכִי יָדַעְתִּי אֶת מֶרְיְךָ וְאֶת עָרְפְּךָ הַקָּשֶׁה; הֵן בְּעוֹדֶנִּי חַי עִמָּכֶם הַיּוֹם מַמְרִים הֱיִתֶם עִם ה׳, וְאַף כִּי אַחֲרֵי מוֹתִי!״ (לא, כז). ובכל זאת, משה מעולם לא ויתר על האידיאלים שלו ולא התפשר עליהם. ועל כן, כאשר נסתלק מן העולם, מילותיו לא גוועו עמו. הוא היה זקן בגופו, אך ברוחו נשאר צעיר.
ציניקנים הם אידיאליסטים לשעבר. הם יצאו לדרך עם תקוות גדולות, ואז גילו שהחיים אינם קלים, שהמציאות אינה מתיישרת על פי התקוות. מאמצינו נתקלים במכשולים. תכניותינו מושמות לאל. איננו זוכים להכרה ולכבוד שבעינינו אנו ראויים להם. ואז אנחנו מתכנסים אל תוך עצמנו. אנחנו מאשימים אחרים בכישלונותינו, ומתמקדים בכישלונותיהם של אחרים. אנחנו מספרים לעצמנו שאנו במקומם היינו עושים זאת טוב יותר.
אולי זה נכון. אבל אם כן, מדוע לא עשינו זאת אנו? כי ויתרנו. כי בשלב מסוים הפסקנו לצמוח. ובראותנו שאיננו גדולים כפי שקיווינו, התנחמנו באמצעות הקטנתם של אחרים. הגחכנו את עמלם וביזינו את חזונם. וזו איננה דרך לחיות. זה סוג של מוות.
בהיותי רב ראשי לבריטניה פקדתי לעתים את בתיהם של ישישים. כך הכרתי את פלורנס. היא הייתה בשנתה ה־104, אך הקרינה נעורים. היא הייתה צלולה, נלהבת, מלאת חיים. עיניה זרחו בשמחה של היות־חיה. שאלתי אותה לסוד נעורי הנצח שלה. היא חייכה ואמרה, ״אף פעם אל תחשוש ללמוד משהו חדש״. כך גיליתי שאם אדם מוכן ללמוד משהו חדש, הוא יכול להיות צעיר גם אחרי יום הולדתו ה־103,<sup class="footnote-marker">1</sup><i class="footnote">התלמוד הבבלי (שבת ל ע״ב) אומר דבר דומה על המלך דוד. כל עוד המשיך ללמוד לא שלט בו מלאך המוות.</i> ואם אינו מוכן ללמוד משהו חדש, הוא יכול להיות זקן בן 23.
משה לא הפסיק ללמוד, לצמוח, ללמד, להנהיג. בנאומי ספר דברים, בימיו האחרונים ממש, העפיל לכדי רהיטות, חזון ולהט שעלו על כל מה שאמר קודם לכן. זהו אדם שלחם ומעולם לא נכנע. בעיתון <b>הטיימס</b> רואיין פעם חבר נכבד בקהילה היהודית ביום הולדתו ה־92. ״רוב האנשים שמגיעים לגיל 92 מתחילים להאט״, אמר המראיין. ״נראה שאתה דווקא מאיץ. מדוע?״ והאיש ענה, ״כשאתה נעשה בן 92, אתה רואה את הדלת מתחילה להיסגר. יש לי כל כך הרבה מה לעשות לפני שהדלת נסגרת, שככל שאני מזדקן אני מתאמץ יותר להספיק״. גם זה הוא המרשם לאריכות ימים שאין עמה קמילה.
מזמור צב בתהלים, מזמור שיר ליום השבת, נחתם בפסוקים ״צַדִּיק כַּתָּמָר יִפְרָח, כְּאֶרֶז בַּלְּבָנוֹן יִשְׂגֶּה; שְׁתוּלִים בְּבֵית ה׳, בְּחַצְרוֹת אֱלֹהֵינוּ יַפְרִיחוּ. עוֹד יְנוּבוּן בְּשֵׂיבָה, דְּשֵׁנִים וְרַעֲנַנִּים יִהְיוּ, לְהַגִּיד כִּי יָשָׁר ה׳, צוּרִי וְלֹא עַוְלָתָה בּוֹ״ (יג-טז). מה הקשר בין הצדיקים המניבים פרי בזקנתם לבין אמונתם ״כִּי יָשָׁר ה׳״? הצדיקים אינם מאשימים את ה׳ ברוע ובסבל שבעולם. הם יודעים שה׳ שתל אותנו כישויות גשמיות בעולם גשמי, על כל המכאובים הכרוכים בכך. הם יודעים כי בידינו להכריע לעשות את הטוב, ככל שנוכל, ולעודד אחרים לעשות טוב אף הם. הם מקבלים עליהם אחריות, מתוך ידיעה שלמרות כל המסה והמריבה שבקיום האנושי, זוהי זכות שאין גדולה הימנה. על כן הם מניבים בשֵׂיבה. הם שומרים על האידיאלים של נעוריהם.
אל תתפשרו אף פעם על האידיאלים שלכם. אל תיכנעו אף פעם לתבוסה ולייאוש. לעולם אל תעצרו במסע רק מפני שהדרך קשה וארוכה. הדרך כזו תמיד. עיניו של משה לא כהו. הוא לא איבד את הראייה החזונית אשר עשתה אותו בצעירותו ללוחם צֶדק. הוא לא נעשה ציניקן. הוא לא נעשה מריר או עצוב, אף שהיו לו סיבות מלוא חופניים להיעשות כזה. הוא ידע שיש שדברים שהוא לא ישיג בחייו, ולכן לימד את הדור הבא איך להשיגם. התוצאה הייתה שלא נס לחו. גופו הזדקן אך נפשו ונשמתו נותרו צעירות. משה, בן תמותה, זכה לאלמוות – וגם אנו נזכה בו אם נלך בעקבותיו. הטוב שאנחנו עושים ממשיך לחיות. הברכה שאנו מביאים אל חייו של הזולת היא בת אלמוות.
<h4>צעירים עד מאה ועשרים</h4>
<big><strong>צעירים עד מאה ועשרים</strong></big><br>ב־27 במארס 2012 נערך בארמון באקינגהם טקס עתיק לציון מלאת שישים שנה לעליית המלכה אליזבת השנייה לכס המלכות. נציגי גופים שונים נשאו הצהרות נאמנות למלכה והודו לה על שירותה לאומה. אחד הגופים הללו היה ועד שליחי הקהילות של יהודי בריטניה. נשיא הוועד באותם ימים, ויוויאן ויינמן, כלל בנאומו את הברכה היהודית המסורתית לאירועים כגון אלו: הוא איחל לה ״עד מאה ועשרים״.
המלכה נראתה משועשעת ונשאה עיניים תוהות לבעלה הנסיך פיליפ. אף לא אחד מהם הכיר את הביטוי. לאחר מכן שאל אותנו הנסיך למה הכוונה, והסברנו. מאה ועשרים שנה הן אורכם המרבי של חיי אדם: ״וְהָיוּ יָמָיו מֵאָה וְעֶשְׂרִים שָׁנָה״ (בראשית ו, ג). מספר שנים זה נקשר במיוחד עם משה רבנו: ״וּמֹשֶׁה בֶּן מֵאָה וְעֶשְׂרִים שָׁנָה בְּמֹתוֹ לֹא כָהֲתָה עֵינוֹ וְלֹא נָס לֵחֹה״ (דברים לד, ז). לצד אברהם אבינו, שהיה שונה ממנו מאוד באישיותו ובנסיבות חייו, משה הוא מופת להזדקנות נכונה. בימינו, עם העלייה בתוחלת החיים, ההזדקנות היא סוגיה מרכזית ומאתגרת בחיי רבים מאיתנו. איך מזדקנים ובכל זאת נשארים צעירים?
המחקר הממושך ביותר בנושא זה הוא מחקר גראנט, שהתחיל בשנת 1938 ועוקב אחר חייהם של 268 סטודנטים באוניברסיטת הארוורד זה כמעט שמונים שנה. מחקר זה מנסה לגלות אילו מאפיינים – מסוג האישיות, דרך מנת המשכל ועד ענייני בריאות, אורחות חיים ויחסים בין־אישיים – תורמים לשגשוגו של האדם. במשך יותר משלושים שנה ניהל את המיזם ג׳ורג׳ ויילאנט, שגם כתב על הנושא המרתק את ספריו <b>ליהנות מהזקנה</b> ו<b>ניצחונותיו של הניסיון</b>.<sup class="footnote-marker">1</sup><i class="footnote">ג׳ורג׳ וויילאנט, <b>ליהנות מהזקנה</b>, עברית: יעל זיסקינד־קלר, תל אביב: מטר, 2003; George Vaillant, <i>Triumphs of Experience</i>, Cambridge: Harvard University Press, 2012.</i>
ויילאנט זיהה ממדים רבים של הזדקנות מוצלחת, ושניים מהם נוגעים במיוחד למשה. לראשון הוא קורא "גנרטיביות",<sup class="footnote-marker">2</sup><i class="footnote">מקור המונח בתיאוריית שלבי ההתפתחות של אריק אריקסון, שעל פיה בשלב השביעי של החיים, שלב הבגרות, האדם נמצא בקונפליקט בין גנרטיביות, או ״פוריות״, לבין קיפאון.</i> כלומר טיפול בדור הבא. כדי להסבירו הוא מצטט את הגדרתו של מומחה המנהיגות ג׳ון קוֹטר: ״התמסרות לצורות חיים ולעבודה שיישארו גם לאחר מותנו״. בגיל העמידה ואחריו, משביססנו קריירה, מוניטין ומערכות יחסים, אנו יכולים לקפוא על שמרינו – או להחליט שהגיע הזמן לתת: לקהילה, לחברה ולדור הבא. הגנרטיביות מתבטאת אצל רבים באימוץ פעילויות חדשות, בייחוד פעילויות התנדבות, ובטיפוח כישורים חדשים. סימניה הם הפתיחות והאכפתיות.
הממד הנוסף הקשור במשה הוא מה שוויילאנט מכנה "שמירת המשמעות". כוונתו לחוכמה שבאה עם הגיל, אותה חוכמת חיים שחברות מסורתיות נוטות להוקיר יותר מחברות מודרניות ופוסט־מודרניות. ״שְׁאַל אָבִיךָ וְיַגֵּדְךָ, זְקֵנֶיךָ וְיֹאמְרוּ לָךְ״ (דברים לב, ז); ״בִּישִׁישִׁים חָכְמָה וְאֹרֶךְ יָמִים תְּבוּנָה״ (איוב יב, יב). להיות שומר משמעות משמעוֹ להנחיל לעתיד את ערכי העבר. עם הגיל באות התבוננות ויכולת ניתוק המאפשרות לנו לעמוד במקומנו בלי להיסחף אחר מצב הרוח של הרגע, האופנה החולפת או שיגעונו של ההמון. חוכמה זו נדרשת לנו תמיד, ועל אחת כמה וכמה בעידן הקצב המהיר שלנו, המזמן לעתים הצלחות אדירות לאנשים שעודם צעירים. אם תתבוננו בקריירות של גיבורי־העל של עידן ההיי־טק, כגון ביל גייטס, לארי פייג׳, סרגיי ברין ומארק צוקרברג, תגלו שבנקודה מסוימת פנו כולם אל חונכים בוגרים שעזרו להם לנווט באשדיו הקוצפים של נהר ההצלחה. ״עשה לך רב״ היא עדיין עצה מצוינת.<sup class="footnote-marker">3</sup><i class="footnote">משנה, אבות א, ו, טז.</i>
מאלף לראות בספר דברים, האמור כולו בחודש האחרון בחיי משה, כיצד המנהיג הבא בימים אך הסוער בזקנתו כבנעוריו ניגש אל צמד המשימות הללו, הגנרטיביות ושמירת המשמעות.
קל היה בוודאי למשה לפרוש בערוב ימיו לקרן זווית של זיכרונות, להתרפק על הישגיו ועל קורות חייו יוצאי הדופן, על היותו האיש שאלוהי ישראל בחר בו להוציא את עמו מבית עבדים ולהובילו אל ארץ ההבטחה. לחלופין, משה עשוי היה להתבוסס ברגשי תבוסה, בייחוד על שום שלא יזכה להיכנס לארץ שבמשך ארבעים שנה הוביל אליה את עמו. כולנו פגשנו אנשים אכולי תסכול על שלא קיבלו את ההכרה שהיו ראויים לה, או לא השיגו את מה שחלמו עליו כל ימי חייהם.
משה לא פנה לא לכאן ולא לכאן. במקום זאת הקדיש את ימיו האחרונים לדור הבא, ואימץ תפקיד חדש. לא עוד משה המשחרר, לא עוד משה נותן החוק: משה נטל עכשיו את המשימה שבגינהּ שגור עד היום בפינו כינויו ״משה רבנו״. זה היה אפוא, מכמה בחינות, הגדול בהישגיו.
הוא סיפר לבני ישראל הצעירים מי הם, מאין באו ולאן הם הולכים. הוא נתן להם חוקים, ועשה זאת בדרך חדשה. הפעם הדגש ניתן לא במפגש עם האלוהות, כמו בספר ויקרא, ולא בקרבנות כמו בספר במדבר, אלא בהקשרן החברתי של המצוות. משה דיבר על צדק ועל דאגה לאביון, על התחשבות בשכיר ועל אהבת הגר. הוא הציג את יסודות אמונת ישראל באופן שיטתי יותר מכל ספר אחר בתנ״ך. הוא סיפר להם על אהבת ה׳ לאבותיהם והפציר בהם להשיב אהבה על אהבה, בכל נפשם ובכל מאודם ובכל לבבם. הוא חידש את הברית, והזכיר לעם את הברכות שייפלו בחלקו אם ישמור אמונים לה׳ ואת הקללות שיבואו על ראשו אם לא יעשה כן. הוא לימד אותם את שירת האזינו הגדולה, ועל ערש דווי בירך את שבטי ישראל. הוא הדגים להם גנרטיביות מהי, בהנחילו מורשת שתחיה גם אחרי מותו.
יש אנשים המגיעים לשיאם בצעירותם. פליקס מנדלסון כתב את השמינייה שלו כשהיה בן 16, ואת המוזיקה ל<b>חלום ליל קיץ</b> כעבור שנה; אלו הן היצירות המוזיקליות הטובות ביותר שנכתבו אי־פעם בידי אדם צעיר כל כך. אורסון ולס יצר את הסרט <b>האזרח קיין</b> וחולל תפנית בתולדות הקולנוע בעודו בן 26, וזאת לאחר שכבר קנה לו מוניטין בתיאטרון וברדיו.
אבל יש רבים אחרים המשביחים והולכים עם השנים שהם צוברים. מוצרט ובטהובן היו שניהם ילדי פלא, ובכל זאת את מיטב יצירותיהם כתבו בשנות חייהם האחרונות. קלוד מונה צייר בגנוֹ שבזִ׳יברני את ברֵכות שושני המים שטופות האור שלו בעשור התשיעי לחייו. ורדי חיבר את האופרה <b>פלסטף</b> כשהיה בן 85. בנג׳מין פרנקלין המציא את העדשות הבי־פוקליות בגיל 78. האדריכל פרנק לויד רייט עיצב את מוזיאון גוגנהיים בניו יורק בגיל המופלג 92. מיכלאנג׳לו, טיציאן, מאטיס ופיקאסו – כולם נותרו יצירתיים בעשור התשיעי לחייהם. ג׳ודית קֶר, שהגיעה לבריטניה כשהיטלר עלה לשלטון ב־1933, וכתבה שם את קלסיקת הילדים <b>הטיגריס שבא לשתות תה</b>, זכתה רק לאחרונה בפרס הספרותי הראשון שלה, והיא בת 93. בספרו <b>מאסטרים זקנים וגאונים צעירים</b> טוען דיוויד גֵלֶנסון כי החדשנים המושגיים מגיעים לשיאם בהיותם צעירים, ואילו החדשנים הנסיינים, אלה הלומדים בניסוי וטעייה, משתפרים עם הגיל.<sup class="footnote-marker">4</sup><i class="footnote">David Galenson, <i>Old Masters and Young Geniuses</i>, Princeton, N.J.: Princeton University Press, 2007.</i>
האמת היא שזה מרגש: לראות את משה, בן מאה ועשרים כמעט, צופה פני עתיד ופני עבר, חולק את חוכמתו עם הצעירים, ומלמד אותנו שגם אם הגוף מזדקן הרוח יכולה להישאר צעירה עד מאה ועשרים. הסוד הוא לשמור על להט האידיאלים הישנים שלנו, לגמול טובה לחברה ולקהילה, להעתיר מניסיוננו על הבאים אחרינו ולעודד אותם להמשיך את מה שאנו לא השלמנו.
<h4>מות משה, חיי משה</h4>
<big><strong>מות משה, חיי משה</strong></big><br>לבד על ההר, רק הוא ואלוהים, עוצם משה את עיניו לאחרונה. לבד על ההר, רק הוא ואלוהים, כמו פעם, על הר סיני, בהתגלות האדירה שהנחילה לעם ישראל את תורתו. כמו פעם פעם, במדיין, כשהבחין בסנה הבוער באש ולא אוכּל, ושמע את הקריאה ששינתה את חייו ואת האופק המוסרי של האדם.
זוהי תמונה מרגשת בפשטותה. אין קהל. אין בכי. קרבה אינטימית – וריחוק אינסופי. הוא רואה את הארץ מנגד, ויודע שאליה לא יבוא. לא אשתו ולא בניו באים לומר לו שלום אחרון. הם נעלמו מן הסיפור זה מכבר. אחותו מרים ואחיו אהרן, שחלקו עמו בנטל ההנהגה שנים רבות כל כך, הלכו לעולמם לפניו. תלמידו יהושע התמנה ליורשו. משה היה לאיש האמונה הבודד; אך איש אינו בודד באמת כאשר ה׳ איתו.
השעה עצובה עד הַשִּׁתִּין, אך עילאי הוא ההספד שהתורה חולקת למשה – בין שכתב אותו יהושע, בין שכתבו משה עצמו, בצו ה׳ ובדמעות בעיניו:<sup class="footnote-marker">1</sup><i class="footnote">בבא בתרא טו ע״א.</i>
<span class="poetry indentAll">וְלֹא קָם נָבִיא עוֹד בְּיִשְׂרָאֵל כְּמֹשֶׁה אֲשֶׁר יְדָעוֹ ה׳ פָּנִים אֶל פָּנִים, לְכָל הָאֹתוֹת וְהַמּוֹפְתִים אֲשֶׁר שְׁלָחוֹ ה׳ לַעֲשׂוֹת בְּאֶרֶץ מִצְרָיִם לְפַרְעֹה וּלְכָל עֲבָדָיו וּלְכָל אַרְצוֹ, וּלְכֹל הַיָּד הַחֲזָקָה וּלְכֹל הַמּוֹרָא הַגָּדוֹל אֲשֶׁר עָשָׂה מֹשֶׁה לְעֵינֵי כָּל יִשְׂרָאֵל. (דברים לד, י-יב)</span>
מדי פעם מפרסמים אנשים רשימות של האישים המשפיעים בהיסטוריה. נדיר שמשה נכלל בהן. קל יותר להזדהות עם דבקותו של אברהם, עם הכריזמה של דוד, עם סימפוניות התקווה של ישעיהו. הניגוד בין אברהם למשה מטעים היטב את השוני. על אברהם מספרת התורה, ״וַיִּגְוַע וַיָּמָת אַבְרָהָם בְּשֵׂיבָה טוֹבָה זָקֵן וְשָׂבֵעַ וַיֵּאָסֶף אֶל עַמָּיו״ (בראשית כה, ח). מותו היה שלֵו. ניסיונות רבים וקשים נתנסה בחייו, אך הוא זכה לחזות בראשית התגשמותן של ההבטחות שנתן לו אלוהים. נולדו לו בנים, והוא רכש חלקת קרקע ראשונה בארץ ישראל. הוא פסע צעד ראשון במסע הארוך שצאצאיו ימשיכו. יש תחושה של סגירת מעגל.
זקנתו של משה, לעומת זאת, לא הייתה שלווה בשום אופן. בחודש האחרון לחייו דרבן את בני עמו בלהט נעורים ובכנות חשופה. רגע לפני שיחצו את הירדן וייכנסו לארץ הזהיר אותם מפני אתגרי העתיד. הניסיון הגדול ביותר, אמר, לא יהיה עוני אלא עושר. לא עבדות אלא חופש. לא אוהלי המדבר אלא נוחיות הבית. הסער מנשב במשפטיו של משה בן המאה ועשרים באותה עוצמה כמאז. עד יומו האחרון יוסיף לטרוד את מנוחתו של העם ואת שלוותו של אלוהים.
מה אנו לומדים ממותו של משה?
(א) לכל אחד מאיתנו, אפילו לגדולי הגדולים, יש ירדן שהוא לא יחצה, ארץ מובטחת שהוא יראה מנגד, יעד שיישאר בלתי מושג. לכך התכוון רבי טרפון באומרו ״לא עליך המלאכה לגמור, ולא אתה בן חורין להיבטל ממנה״.<sup class="footnote-marker">2</sup><i class="footnote">משנה, אבות ב, טז.</i> את מה שהתחלנו ימשיכו אחרים. העיקר הוא שקמנו וצעדנו. שלא עמדנו בטלים.
(ב) ״וְלֹא יָדַע אִישׁ אֶת קְבֻרָתוֹ״ (דברים לד, ו). מה גדול הניגוד בין משה לבין גיבוריהן של תרבויות אחרות, שמקומות קבורתם היו למקדשים ולהיכלות וליעדי צליינות. סיכולה של אפשרות זו הוא הסיבה לטשטוש מקום הקבורה של משה, ולהקפדתה של התורה לציין שהמקום אינו ידוע. על פי אמונתנו, סגידה לבני אדם כאילו היו אלים היא החמורה שבשגיאות. אנחנו מוקירים בני אדם; איננו סוגדים להם. זהו הבדל של שמים וארץ.<sup class="footnote-marker">3</sup><i class="footnote">ראו את הדרשה ״לנצח את המוות״ לפרשת וילך.</i>
(ג) רק אלוהים מושלם. את זאת רצה משה שבני ישראל לא ישכחו לעולם. אפילו הדגול שבבני האדם אינו מושלם. משה חָטא. איננו יודעים אל נכון מה היה חטאו; יש דעות רבות. אבל בגלל החטא הזה אמר לו אלוהים שלא ייכנס לארץ. איש איננו חסין מפני מעידות. השלמות שייכת לאלוהים לבדו. רק כאשר נכבד את ההבדל המהותי הזה שבין אלוהים לאדם, יהיה האלוהים אלוהים והאדם אדם.
התורה איננה מסתירה כי משה חטא: ״יַעַן לֹא הֶאֱמַנְתֶּם בִּי לְהַקְדִּישֵׁנִי...״ (במדבר כ, יב). התורה אינה מסתירה את חטאו של שום אדם. לכֵנוּתה אין מורא גם מפני ענקי הענקים. דברים רעים קורים כאשר אנו מנסים לכסות על עוונות. מכאן באו שלל השערוריות בשנים האחרונות בעולם היהודי הדתי, פרשיות מבישות של כסף ושל מין ושל מיני דברים אחרים. כשאנשים דתיים מסתירים את האמת, הם עושים זאת מתוך מניע נעלה מאין כמוהו: הם מנסים למנוע חילול השם. אלא שהתוצאה הבלתי נמנעת היא חילול השם חמור יותר. ההתכחשות לכך שגם הגדולים נופלים היא התחסדות צדקנית המצמיחה כיעור ורוע ומרחיקה אנשים הגונים מן הדת. התורה איננה מסתירה חטאים. בל נסתירם אנחנו.
(ד) יש יותר מדרך אחת לחיות חיים טובים. אפילו משה, הדגול מרבבה, לא יכול היה לשאת לבדו בעול ההנהגה. נדרשו לו כישורי עשיית השלום של אהרן, האומץ של מרים והתמיכה של שבעים הזקנים. אַל לנו לשאול לעולם ״למה אינני גדול כמו פלוני?״. לכל אחד יש משהו – כישרון, להט, רגישות – העושה אותו גדול או היכול לעשותו כזה. אין לכם שגיאה גדולה מן הניסיון להיות מישהו אחר ולא אתם עצמכם. עֲשו את מה שאתם מצטיינים בו, ואז הַקיפו את עצמכם באנשים שישלימו אתכם: אלה המצטיינים במה שאצלכם הוא נקודת תורפה.
(ה) אל תאבדו אף פעם את האידיאליזם של הנעורים. משה לא איבד את תשוקת הצדק שהלהיטה אותו תחילה. הוא היה נלהב באחרית ימיו ממש כפי שהיה בראשיתם. בספר דברים כמו בספר שמות. כל עוד האידיאלים בוערים בנו, אנחנו צעירים. אם נמירם בציניות נזדקן בן לילה.<sup class="footnote-marker">4</sup><i class="footnote">ראו את הדרשה הקודמת, "צעירים עד מאה ועשרים".</i>
(ו) בסנה אמר משה לאלוהים, ״לֹא אִישׁ דְּבָרִים אָנֹכִי... כְבַד פֶּה וּכְבַד לָשׁוֹן אָנֹכִי״ (שמות ד, י). והנה עתה, בספר הקרוי ״דברים״, מי לנו איש דברים כמשה. יש התוהים על כך. אך תהייתם טעות. ה׳ בחר דווקא באדם שאינו איש דברים כדי שכאשר ידבר יבינו שומעיו כי <b>לא הוא המדבר אליהם, אלא אלוהים מדבר אליהם מפיו</b>. הדברים שאמר לא היו שלו, אלא של הקב״ה. מתוך סיבה דומה בחר ה׳ דווקא בזוג שאינו יכול להוליד, אברהם ושרה, להיות אביה ואמה של האומה. על כן גם בחר בעם קשה עורף להיות עֵדו בעולם. <b>הגדוּלה הנעלה מכולן היא ההיפתחות אל ה׳, שיעשה אותנו צינור לשפע שהוא משפיע על העולם</b>. כזו היא גם ברכת הכוהנים לעם. אין היא ברכתם; הם צינור לברכת ה׳. לפתוח את עצמנו לזולת ולאלוהים באהבה, ולתת לְדָבָר גדול מאיתנו לזרום דרכנו – זהו ההישג הנעלה ביותר שאנו יכולים לשאוף לו.
(ז) משה הגן על העם. האם הוא חיבב את העם? האם הוא העריץ את בני ישראל? האם העם אהב אותו? לא ולא. התורה מבהירה זאת היטב. ובכל זאת, משה הגן על העם בכל הלהט והעוצמה שעמדו לרשותו. גם כשהעם חטא חטאה גדולה. גם כשהיה כפוי טובה כלפי ה׳. אפילו כשעשה עגל זהב. משה סיכן את חייו לשם כך. הוא אמר לה׳, ״וְעַתָּה אִם תִּשָּׂא חַטָּאתָם – וְאִם אַיִן מְחֵנִי נָא מִסִּפְרְךָ אֲשֶׁר כָּתָבְתָּ״ (שמות לב, לב). על פי חז״ל, ה׳ לימד זאת את משה בשחר שליחותו. כשמשה אמר לה׳ ״וְהֵן לֹא יַאֲמִינוּ לִי״ (שמות ד, א), ענה לו ה׳, ״הן מאמינים בני מאמינים, ואתה אין סופך להאמין״.<sup class="footnote-marker">5</sup><i class="footnote">שבת צז ע״א.</i> המנהיגים הראויים להערצה הם אלה המגנים על העם: גם על הלא־אורתודוקסים, גם על החילונים, גם על אלה שהאורתודוקסיה שלהם היא בעלת גוון שונה. האנשים הראויים לכבוד הם אלה המכבדים. השונאים סופם שיישָׂנאו, המתנשאים יהיו מושא להתנשאות, המוקיעים יוקעו. זהו עקרון יסוד ביהדות: מידה כנגד מידה. האנשים הגדולים הם אלה העוזרים לזולתם לגדול. וכזה היה משה.
השבח הגדול ביותר שחולקת התורה למשה הוא הכינוי ״עבד ה׳״. ומשום כך כותב הרמב״ם שכולנו יכולים להיות גדולים כמשה.<sup class="footnote-marker">6</sup><i class="footnote"><b>משנה תורה</b>, הלכות תשובה ה, ב.</i> כולנו יכולים להיות עבדי ה׳ ומשרתיו. אנחנו גדולים כגודל המטרות שאנו משרתים, וכשאנו משרתים אותן בענווה אמתית, כוח גדול מאיתנו שוטף דרכנו ומביא אל העולם את שכינת האל.
<h3>אודות המחבר</h3>
הרב פרופ׳ יונתן זקס − רבה הראשי של בריטניה בשנים 2013−1991 וזוכה פרס טמפלטון לשנת 2016 − מוכר בזכות עשרות כתביו, ספריו ומאמריו, אשר הקנו לו מעמד של הוגה דעות ומנהיג רוחני המשמיע את קולה של היהדות בשיח העולמי. מספריו בעברית: <b>לכבוד השוני: כיצד נוכל למנוע את התנגשות התרבויות? </b>(מגיד, תשס״ח), <b>לרפא עולם שבור: החיים כקריאה לאחריות </b>(מגיד, תש״ע), <b>השותפות הגדולה: הדת</b>, <b>המדע והחיפוש אחר משמעות </b>(מגיד, תשע״ג), <b>פסח על שום מה? הגדה של פסח </b>(מגיד, תשע״ה), <b>רדיקלית אז, רדיקלית עכשיו: מורשת הדת העתיקה בעולם (</b>מגיד, תשע״ו) ו<b>לא בשם האל: אל מול האלימות הדתית</b> (מגיד, תשע״ו).
