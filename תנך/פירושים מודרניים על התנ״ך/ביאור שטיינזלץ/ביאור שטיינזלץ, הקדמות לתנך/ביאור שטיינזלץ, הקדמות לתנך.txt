<h1>ביאור שטיינזלץ, הקדמות לתנ"ך</h1>
<h2>ביאור שטיינזלץ, הקדמות לתנ"ך</h2>
<h3>יהושע</h3>
<h4>הקדמה לספר</h4>
ספר יהושע, הראשון בחלק הנביאים של התנ"ך, עוסק בעיקרו בירושת הארץ בידי בני ישראל, ממעבר הירדן ועד סיום כיבוש ארץ כנען וחלוקתה לשבטים על ידי יהושע. על אף הפרטים המרובים שבספר – שחלקם מספרים את עלילות העם המגיע לארץ, ובחלקם רשימות של שמות ומקומות – נשמר בו קו מרכזי אחיד. הספר משלים את הסיפור הכתוב בספר דברים, והוא קשור לחמשת חומשי תורה מכמה בחינות. ספר התורה נחתם במותו של משה, אך הסיפור של העם השב אל ארץ אבותיו עדיין לא הושלם. למשה לא ניתנה הרשות לעבור את הירדן, ויהושע, שנסמך בידי משה ושניתן מהודו של משה עליו, ימלא את מקומו של רבו. יהושע הוא שיבצע את התפקיד שהיה אמור להיות תפקידו של משה בהכנסת ישראל לארץ ובהנחלתה להם. חכמים אמרו: "אלמלא חטאו ישראל, לא ניתן להם אלא חמישה חומשי תורה וספר יהושע בלבד". ואכן, שונה ספר יהושע מספרי הנביאים האחרים, בכך שהוא עוסק במימוש יעדם של ישראל, ואילו שאר ספרי הנביאים בעיקרם מגיבים על חטאות ישראל ובעיותיהם.
<h4>מבוא לקטע</h4>
(יהושע א׳: א׳-ט׳)<br><b>דברי ה' אל יהושע על תפקידו החדש</b><br>יהושע, שהיה משרתו של משה ועושה דברו, הופך למנהיג העם הבלעדי, שאין איש מעליו. מעתה אחריות ההנהגה כולה מוטלת על כתפיו. לשם עמידה במשימותיו הוא זקוק לחיזוק ולעידוד. העברת הסמכות לידיו נעשתה עוד בחיי משה. עתה, בראשית תקופת הנהגתו העצמאית של יהושע, ה' פונה אליו ישירות, מנחה ומעודד אותו ומבטיח לו שיצליח במעבר הירדן ובירושת הארץ. תפקידו של יהושע אינו פוליטי או צבאי גרידא; הוא מצוּוה לעמוד בקשר מתמיד עם אלוקים ולדבוק בתורתו בשלמות.
(יהושע א׳: י׳-י״ח)<br><b>פקודות יהושע לקראת הכניסה לארץ</b><br>יהושע פעל באופן מידי. משהוטלה עליו המשימה, לא המתין אלא תכף הורה לקצינים ולמנהיגים להכין את העם. הפקודה עברה אל העם דרך השוטרים ולא באמצעות ראשי השבטים, כמקובל עד עתה. מכאן מתחילה התרופפות החלוקה בין השבטים, תהליך שילך ויבלוט יותר בהמשך. אמנם עצם ההבחנה השבטית עומדת על כנה, וכל שבט אף מקבל נחלה לעצמו, אבל מסגרת השבט כיחידה שלמה עצמאית נחלש. יהושע צריך לדאוג גם למימוש התחייבותם של שבטי ראובן, גד וחצי שבט המנשה לעבור חלוצים לפני המחנה. בני השבטים הללו יהיו אנשי צבא נאמנים ליהושע ויבטיחו את ממשלתו בעם ואת הציות לו.
(יהושע ב׳: א׳-כ״ד)<br><b>המרגלים ביריחו</b><br>הצעד הראשון שצעד יהושע במסע הנהגתו הוא שליחת המרגלים אל ארץ כנען. משה רבו שלח מרגלים לפחות פעמיים: שנים-עשר המרגלים הידועים ריגלו לצרכים אסטרטגיים – הכרת הדרכים המרכזיות, עמידה על טיבם של הארץ ויושביה וכיוצא באלה. במסעם של אותם מרגלים שארך ארבעים יום, לא יכלו להשיג ידיעות מפורטות יותר, במיוחד מכיוון שהלכו יחדיו, לפחות בחלק מן המסע. עוד מסופר כי משה שלח מרגלים לעיר יעזר למטרות טקטיות – גילוי דרכי גישה לעיר. לעומת אלה, המרגלים ששולח יהושע אינם מכוונים בהכרח ליעדים אסטרטגיים או טקטיים הנוגעים לכיבוש יריחו. למשימתם של שני מרגליו של יהושע לא הוגדרה תכלית מעשית מסוימת. ריגול זה דומה לריגול המודרני, המכוון לאמוד את מורל האוכלוסייה המקומית ואת עצמת רוח הלחימה שלה. איש מאנשי הארץ אינו יודע מתי עתידים ישראל להיכנס לארץ, ולאן פניהם מועדות בראשונה. יש להניח שאנשי יריחו לא חשבו שדווקא עירם המבוצרת תהיה העיר הראשונה שתותקף. אף על פי שיהושע יפעל בעזרת כוחו של ה', שילווה אותו גם בדרכים נסיות, הוא זקוק למידע פנימי על תחושותיהם של אנשי יריחו ושל שאר יושבי הארץ על מנת להעריך את עצמת ההתנגדות הצפויה לו.
(יהושע ג׳: א׳-ה׳: א׳)<br><b>נס צליחת הירדן</b><br>ייבוש מי הירדן מקביל לקריעת ים סוף. לפי חלק מהדעות, בני ישראל נכנסו לים סוף ויצאו ממנו באותו צד, ומכאן שהמופת הזה בא לשם השמדתם הגמורה של המצרים מחד גיסא, ולשם גילוי השגחת ה' על עמו באופן נסי מאידך גיסא. שתי התכליות הללו סייעו לישראל עם יציאתם למדבר. גם בעצירת זרימתם של מי הירדן, אף שהוא אינו נהר גדול, וגם בעמידתם באופן חריג ניכר שידודם של חוקי הטבע. גם המפגן הגלוי הזה שבו התערב ה' במציאות עורר בהלה בקרב עמי הארץ והחליש אותם, ומצד שני העצים את תוקפם של ישראל. ישראל נזקקו לכך שכן אף שהמחנה שלהם כלל אנשי חיל רבים, במשך שנות נדודיהם במדבר הם לא התעמתו עם כוחות זרים ולא רכשו ניסיון צבאי. בעקבות הנס הם התחזקו ואף הפכו לפתע לאיום קרוב מאוד על כל עמי האזור.
(יהושע ה׳: ב׳-י״ב)<br><b>המצוות הראשונות בארץ</b><br>פעולתו הראשונה של יהושע בארץ קשורה לבריתו של העם עם אלוקיו – קיום ברית המילה בישראל. ה' כרת ברית זו עם אברהם, אבי האומה. הוא הורה לו לחתמה בבשרם של בניו והבטיח לו: וְנָתַתִּי לְךָ וּלְזַרְעֲךָ אַחֲרֶיךָ אֵת אֶרֶץ מְגֻרֶיךָ אֵת כָּל אֶרֶץ כְּנַעַן לַאֲחֻזַּת עוֹלָם, וְהָיִיתִי לָהֶם לֵאלֹהִים. עתה, עם כניסת בניו אל הארץ המובטחת, מכניס אותם יהושע בברית המילה. בעקבות זריזותם במצוות המילה נגררה בעקבותיה מצווה נוספת – עשיית קרבן הפסח, מצווה שנבצר מבני הדור הזה לקיימה עד כה.
(יהושע ה׳: י״ג-ו׳: כ״ז)<br><b>כיבוש יריחו</b><br>לפי הממצאים הארכיאולוגיים יריחו הייתה אחת הערים העתיקות בעולם, ובתקופות שונות נבנו סביבה חומות. בתקופת יהושע הייתה חומתה עבה וחזקה דיה לעצירת כל פלישה, מה גם שהגנו עליה גיבורי החיל שישבו בתוכה. לפיכך, למרות שיהושע התכוון להתמודד עם האתגר הצבאי המורכב של הבקעת חומתה של יריחו וכיבושה, בישר לו ה' שהדבר לא ייעשה בפעולה קרבית אלא באופן נסי. למאורע הנסי הזה קדמה התגלות שמימית ליהושע. בהמשך הוזהר העם שלא ייקח לעצמו מאומה מן העיר, ויקדיש את החפצים יקרי הערך לה', ולבסוף השביע יהושע את העם שינציחו את ההתערבות האלוקית הזאת בהשאירם את יריחו חרבה.
(יהושע ז׳: א׳-כ״ו)<br><b>המעילה בחרם יריחו</b><br>על אף המעבר מהחיים העל-טבעיים שבמדבר לחיי הארץ הטבעיים, בתקופה הראשונה לכניסתם לכנען עדיין חיו ישראל מעבר לחוקי המציאות ומגבלותיה. הם יכלו לחצות את הירדן על המעברות, אך בפועל עברו אותו באמצעות נס חריג ששִּׁמעו יצא למרחוק. גם כיבוש יריחו התחולל בדרך נס. בעניין שלפנינו נבקע לפתע הקיום הבלתי מציאותי הזה, על ידי מעשה קטנוני של חמדה וגנבה של אדם אחד. כיוון שהפר את מצוות יהושע ומעל בחרם ובאמון שניתן בעם כולו, נחל העם מפלה במלחמתו בעיר לא גדולה שניסה לכבוש. המעילה והמועֵל הנסתרים נחשפו בפעולה שמימית. המועל הודה בחטאו והוקע בנוכחות כל ישראל, ועמו הושמדו חפצי החרם שנלקחו. כך בועַר הרע ועמו קללת החרם, הושב האמון, ושבה הברכה. וישראל המשיכו להתנהל מעל לגדרי הטבע.
(יהושע ח׳: א׳-כ״ט)<br><b>השמדת העי</b><br>לאחר התבוסה הראשונה בעי זקוקים ישראל להוראות מפורטות הרבה יותר באשר למלחמה. ה' מבטיח להם שהעי תינתן בידם, אך הם מצטווים לערוך מלחמה בדרך הטבע – במספר עצום של חיילים, בתכנון ובתחבולות. נראה כי יהושע מכין היטב את הקרב באמצעים טקטיים כדי להרגיל את אנשיו להילחם כדרך כל הארץ.
(יהושע ח׳: ל׳-ל״ה)<br><b>בניית מזבח בהר עיבל ומעמד הברכה והקללה</b><br>בניצחון במלחמת העי, שסופר בפירוט בעניין הקודם, ובבניית המזבח, כתיבת התורה על האבנים ומעמד קבלת מצוות התורה על ידי העם כולו, המסופרים בעניין הזה, נשלמת המערכה הראשונה של מלחמת הכיבוש. מכאן יתחילו שלבי המלחמה הסדירה של יהושע.
(יהושע ט׳: א׳-כ״ז)<br><b>הברית עם הגבעונים</b><br>ארץ כנען הייתה מקבץ של ערי ממלכה קטנות שבהן ישבו עמים רבים שהשתייכו לגזעים שונים ודיברו בשפות שונות. ובכל זאת, ליושבי הארץ היה הרבה מן המשותף. עתה רבץ על כולם כאחד איום משותף – נוכחותם של ישראל. כל עוד שהו ישראל בצדו האחר של הירדן לא חששו המלכים מאוד, אך לאחר שנכנסו יהושע וישראל לארץ ופתחו במלחמה, נעשה האיום ממשי הרבה יותר. כל המלכים החליטו להילחם עם ישראל, ואילו יושבי גבעון בני ממלכת החִווים נקטו צעד אחר. החווים תושבי גבעון הערימו על יהושע וישראל. הם התחזו לעם מרוחק כדי לפתות אותם לכונן עמם ברית שלום. רמאותם של החווים הועילה להם לשרוד, אך משנתגלתה התרמית נתנם יהושע לחוטבי עצים ושואבי מים לעדה ולמזבח.
(יהושע י׳: א׳-מ״ג)<br><b>מלחמת כיבוש ערי הדרום</b><br>כניעת גבעון ובנותיה עשתה רושם גדול על תושבי הארץ. אולי פרטי חוזה הכניעה של הגבעונים לא פורסמו ברבים משום ששני הצדדים לא היו גאים בתוצאה, אך היה ידוע שהגבעונים נכנעו, והם נתונים תחת חסות ישראל. כדי להענישם ולהילחם בהם חברו כמה מלכים מרכזיים בחבל הארץ הדרומי, ובכך הם התגרו גם בישראל, שהיו עשויים להיעזר בגבעונים ובעריהם. בצעד זה ביקשו המלכים להרתיע גם גורמים אחרים. הרי אם הקואליציה שלהם תצליח במשימתה, תבוסת הגבעונים תטיל אימה על כל האחרים והם יימנעו משיתוף פעולה ומגיבוש חוזי שלום עצמאיים עם הכובש. תוקפיה של גבעון הניחו שיהושע וצבאו לא יתערבו במלחמה בעצמה רבה מדי, שהרי אין זו מתקפה ישירה על בני ישראל; והרי יהושע יכול לבחור להתעלם ממה שייראה לו מריבה פנים-כנענית. בשלב זה חמשת המלכים לא התכוונו לפעול כנגד ישראל, הכוח המרכזי, אלא רק כנגד הגבעונים, הענף שנכנע. התערבותו של יהושע במלחמה והנסים שליוו אותה סימנו את סיומו של כיבוש דרום ארץ כנען על ידי ישראל.
(יהושע י״א: א׳-ט״ו)<br><b>הורשות הערים הצפוניות</b><br>עד כה התרכזה המלחמה בחלקה הדרומי של ארץ כנען, ומוקד ההתנגדות היה באזור שלאחר מכן נקרא 'ארץ יהודה'. עתה קואליציה של מלכים צפוניים מתארגנת להילחם ביהושע. גם כאן יהושע מופיע בהפתעה ומכריע את המערכה. אולם לעומת כיבושן הרצוף של הממלכות הדרומיות, כיבוש הצפון קשה וממושך.
(יהושע י״א: ט״ז-י״ב: כ״ד)<br><b>סקירת התחומים והמלכים שנכבשו בידי ישראל</b><br>בעניין זה מסוכמים הכיבושים משני עברי הירדן בתמציתיות. אחרי המלחמה הכוללת השנייה לא נותר בארץ כוח משמעותי שהיה עלול להילחם עם ישראל, מלבד הפלשתים. את ארצם של הפלשתים לא כבשו יהושע וישראל, ובמשך שנים רבות נשארה נוכחות הפלשתים בשפלת החוף.
(יהושע י״ג: א׳-י״ד)<br><b>הציווי על חלוקת הארץ לשבטים</b><br>לא כל שטחי הארץ שנועדו להיכבש על ידי ישראל נכבשו. כאן נמנים האזורים שלא נכבשו בדורו של יהושע. שלא ככובשים אחרים של הארץ, שבאו מצד הים, יהושע הגיע אליה ממזרח, ולכן חבלי הארץ שנותרו בלתי כבושים, כמו שפלת החוף, שכנו בתחומיה המערביים. לאחר כיבושיו הרבים של יהושע נדרש ממנו לחלק את הארץ לשבטים. אגב כך נזכר כאן שנית, שאת עבר הירדן המזרחי נתן משה לשבט ראובן, שבט גד וחצי שבט המנשה. חלוקת נחלות אלה תפורט בעניין הבא.
(יהושע י״ג: ט״ו-ל״ג)<br><b>פירוט חלוקת עבר הירדן המזרחי</b><br>כאן יבוא פירוט הנחלות וחלוקתן לשבטי עבר הירדן. חלק מן הערים נזכרו בתורה, אם כי שם לא הופיעה חלוקת הגבולות של השבטים הללו. כאן, בהקשר של חלוקת הארץ כולה, מפורטת גם חלוקת משה.
(יהושע י״ד: א׳-י״ט: נ״א)<br><b>חלוקת ארץ כנען לשבטים</b><br>הפרקים הבאים עוסקים בפירוט נחלות השבטים בעבר הירדן המערבי, בתחומי גבולותיהם ובשמות עריהם. לאחר שמשה כבש את ארצם של סיחון ועוג בעבר הירדן המזרחי, הוא נתן אותה נחלה לשבטי ראובן, גד וחצי שבט המנשה. כך עשה יהושע תלמידו – לאחר שכבש את רובו של היישוב בארץ כנען, הנחיל את שבט יהודה תחילה ולאחריו את בני יוסף. נחלות השבטים הראשיים הללו, שכעבור זמן קמו בהן שתי ממלכות, השתרעו על פני כל רוחבה של הארץ, ארץ יהודה בדרום וארץ אפרים ומנשה מן המרכז וצפונה. לאחר מכן עבר מחנה ישראל המרכזי לשילה, ובה נקבע המשכן. אז מיפה יהושע את שאר שטחי הארץ וחילקם לשבעה חלקים. על פי הגורל ובהשתתפות הכהן הגדול וראשי השבטים, קבע יהושע את חלוקת הארץ באופן סופי. שבט בנימין עלה תחילה בגורל ונחל את האזור המזרחי שבין יהודה לאפרים. אחריו עלה גורלו של שמעון בדרום הארץ בתוך גבול יהודה; זבולון נחל בצפון, וגבולו הגיע לים התיכון. יששכר בעמקים, מצפון-מזרח למנשה. אשר קיבל חלקו בגליל המערבי, ונפתלי – ממזרח אליו. דן המאסף עלה בגורל אחרון לשבטים. נחלתו המקורית שכנה מצפון ליהודה, ממערב לבנימין ולאפרים. מחמת הגויים שישבו באזור, דן לא התיישב בפועל אלא בחלק מצומצם בנחלתו, בחבל צרעה-אשתאול. לאחר זמן, עקב הדחק יצאו מבני שבטו וכבשו להם מקום שלֵו בקצה הצפוני-מזרחי של ארץ כנען כדי לשבת שם במנוחה. בכך תמה חלוקת הארץ. אולם חלפו שנים רבות עד שהתיישבו כל שבט וכל משפחה בנחלתם וניהלו חיים חקלאיים מלאים.
(יהושע י״ד: א׳-ה׳)<br><b>השבטים שנחלו בכנען</b>
(יהושע י״ד: ו׳-ט״ו: ס״ג)<br><b>גבולות שבט יהודה, עריו ונחלת כלב נשיא יהודה</b>
(יהושע ט״ז: א׳-י״ז: י״ח)<br><b>נחלות בני יוסף</b>
(יהושע י״ח: א׳-י׳)<br><b>מיפוי הארץ הנשארת לשבעה חלקים והגרלתם</b>
(יהושע י״ח: י״א-י״ט: נ״א)<br><b>נחלות שבעת השבטים הנותרים</b>
(יהושע כ׳: א׳-כ״א: מ׳)<br><b>הקצאת ערי מקלט לרוצח ונתינת ערים לישיבת הלויים</b><br>לאחר שכל שבט נחל את נחלתו, ואנשיו התפזרו למקומותיהם, הגיע השלב האחרון בתפקידו הציבורי של יהושע: קביעת הערים שבהן ייקלט מי שרצח בשגגה ונתינת הערים ללויים. כפי שנאמר בתורה, לשבט לוי אין נחלת אדמה משלו. הוא נועד לשרת במקדש, לשפוט ולהורות תורה לעם. כל שבטי ישראל האחרים מצֻווים לתת ללויים ערי מגורים מנחלותיהם.
(יהושע כ״א: מ״א-כ״ב: ל״ד)<br><b>סיום הנחלת הארץ ופניית שבטי עבר הירדן לארצם</b><br>יהושע, שהופקד על מימוש הבטחת ה' לעמו, סיים בהגשמת ההבטחה. הוא הוריש את מלכי כנען, הנחיל את השבטים, הכין ערי מקלט ונתן ללויים ערים לשבת בהן. עתה הגיעה השעה לשחרר את חיל החלוץ של ישראל, שעשו שנים רבות עם יהושע וישראל במלחמותיהם, בעוד משפחותיהם ורכושם נשארו בריחוק מקום. לאחר דברי שבח לחלוצים, יהושע מצווה אותם לבל ישכחו את מורשת משה, ומברך אותם קודם שיחזרו אל משפחותיהם. כאן הגיעה עבודתו המעשית של יהושע בארץ כנען לסיומה. הוא משלח את חלוצי הצבא בחזרה לעבר הירדן, ובכך נגמר בכי טוב התפקיד שהטיל עליו משה רבו. המזבח הגדול שבני ראובן, גד וחצי שבט המנשה בונים בדרכם אל ביתם, מעורר את חששם של בני ישראל היושבים מעברו המערבי של הירדן, שמא אחיהם מתנתקים מאלוקי ישראל. בהתמודדות עם איום הפיצול בעם ובתודעתו עוסק סופו של עניין זה. בשיחת הבירור שקיימו עם משלחת מכובדת של שבטי ישראל האחרים, מתבררת כוונתם החיובית.
(יהושע כ״ג: א׳-כ״ד: כ״ח)<br><b>צוואת יהושע לראשי העדה ופרדתו מבני ישראל</b><br>בעניין המסיים את פעלו של יהושע, מובאים דבריו האחרונים לישראל: סקירת הטובות והישועות שעשה ה' לעמו, הוראות ואזהרות בנוגע להמשך דרכו של העם וחידוש בריתו עם אלוקיו. תחילה הזמין יהושע את זקני ישראל, שריו ושופטיו. הוא הזכיר להם את חסדי ה' והזהיר שלא לסור מדרכיו, ולשמר את הייחודיות שבעבודת ה' בהימנעות מהתבוללות בעמים שנשארו באזור. לאחר מכן כינס את כל ישראל למסדר פרדה יוצא דופן החותם תקופה בתולדות ישראל. דבריו של יהושע לזקנים היו סמכותיים, ונכללו בהם אזהרה ואיום. לעומת זאת בפרדתו מהעם הוא מעביר אל שומעיו את האחריות לתהות על הגדרתם העצמית ולבחור להם את דרכם. עם כיבוש הארץ ועם ההתנחלות בה נחלשה ריכוזיותו של העם, ועל כן יהושע לא הקים ממלכה. בנאומו האחרון יהושע מודיע לעם על פטירתו, ואף מודיע על פירוקו של השלטון המרכזי. בני ישראל מתפזרים, איש איש לאוהלו הפרטי. זהו שלב חשוב בהתפתחות העם לקראת הבחירה מתוך חירות.
(יהושע כ״ד: כ״ט-ל״ג)<br><b>מות המנהיגים, קבורתם וקבורת יוסף</b><br>סיום הספר, שכפי הנראה לא נכתב על ידי יהושע, מתאר את סופם של מנהיגי התקופה. כאן נשלמים פעולות, סיפורים והתחייבויות שמקורם בספר התורה. עם ישראל שב לארצו המובטחת, התיישב בה בשלום ובשלווה מתוך עבודת ה' ומילא את התחייבויותיו מימי משה: קיים את טקס הברית בהרי גרִזים ועיבל, ייחד מקום שישמש מרכז של עבודת ה', חילק את נחלות השבטים והקדיש ערי מקלט וערים ללויים. בכינוס האחרון התקיים משאל עם כללי, וישראל החליטו לבחור מרצונם בדרך ה'. למעשה, בנקודה זו יכולה הייתה ההיסטוריה של עם ישראל להסתיים. לפיכך אמרו חכמים, שסיפורי המאורעות הבאים לאחר מכן נבעו מחטאי ישראל, הסתבכויותיהם ומפלותיהם, אך לולא חטאו – היו חמישה חומשי התורה וספר יהושע מהווים יחד את תמצית תולדות עם ישראל.
<h3>שופטים</h3>
<h4>הקדמה לספר</h4>
בספר שופטים מסופר על מאורעות שקרו במשך כשלוש מאות שנה, מכניסת ישראל לארץ עד להקמת המלוכה. בתקופה זו לא היו ישראל מאורגנים תחת מבנה כולל של מדינה שלמה. קיבוצו של עם ישראל תחת הנהגה עליונה אחת התפורר לשבטים, אולי כפי שרצה יהושע. מתוך הספר אפשר להתרשם שגם השבטים התחלקו ליחידות משנה קטנות. בתקופה זו לא התרחשו מאורעות היסטוריים גדולים ומרעישים רבים. היא מאופיינת בתיאור חייהם היומיומיים של המתיישבים בארץ. תקופת השופטים לא הייתה מזהירה בתולדות ישראל. במרכז הווייתם של המתיישבים החדשים לא עמדו ייעודו המקיף של העם ומשימתו לעבוד את ה'. אמנם אלו נמצאו בתודעתו הכללית של העם, אך לאו דווקא העסיקו את פרטיו בפועל. באותה עת עבדו ישראל לאלוהים אחרים לא מסיבות אידיאולוגיות, אלא מתוך יחסי הקרבה ששררו בינם לבין העמים שנותרו לשבת בארץ. בצד גילויים שונים של אמונה שאין טיבה ברור, נושבות מסיפורי התקופה רוחות רעות של מוסר מעוות, עליבות דתית ולאומית וזוועות אנושיות לא מעטות. בימי השופטים לא שלטה בארץ מעצמה גדולה כלשהי, ואף לא הייתה ממלכה גדולה אחת שניסתה לכבוש אותה. מפעם לפעם היו העמים הקטנים שחיו מסביבם או בקרבם מרימים ראש, מתגברים על שבט או על כמה שבטים מישראל, משעבדים אותם ומציקים להם. לעתים הגיע האיום לידי מתקפה צבאית של ממש או למצבי דחק קשים, ואז קם שופט והושיע את ישראל מצרתם. השופטים אינם שייכים לגוף מסוים ואין להם דמות אחידה. כמעט כולם היו אישים כריזמטיים ורבי עצמה שקמו כמנהיגים מקומיים או שבטיים. באמצעות פעולותיהם הישירות וכישורי ההנהגה שלהם ארגנו השופטים את השבט והסירו את האיום החיצוני — בדרך כלל באופן זמני בלבד, כי לא היה בכוחם לערוך שינויים יסודיים יותר. נראה שבדרך כלל הם לא פעלו במסגרת החלוקה השבטית המקורית אלא באופן עצמאי. היו בהם שעוררו תנופה חדשה בשבטי ישראל, אך גם למעשיהם של אלו לא היה המשך, וכמעט תמיד שקעה השפעתם ונמוגה. תהליך זה חזר והתרחש פעם אחר פעם במקומות שונים בארץ. מצב זה, שלא היה טוב אך גם לא היו כרוכים בו אסונות כבדים, נמשך כמה מאות שנים. זמני פעולתו של כל אחד מהשופטים אינם ברורים לחלוטין. נראה שהספר איננו מסודר בדיוק לפי מהלך המאורעות, וסיפוריו קשורים זה לזה באופנים שונים, לאו דווקא כרונולוגית.
<h4>מבוא לקטע</h4>
(שופטים א׳: א׳-ל״ו)<br><b>מצב הורשת הארץ לאחר מות יהושע בן נון</b><br>הספר נפתח בשנים שאחרי מות יהושע. לא כל השבטים השלימו עד כה את מעשה הכיבוש. על כן נדרשו ישראל לבנות מערכת ארגונית לשם מילוי המשימות של הורשת הארץ שהיו מוטלות עליהם. בעקבות המלחמות שערך יהושע, לא קמו עתה מלכים חזקים להילחם בישראל. הערים הכנעניות, שגם כך לא היו מאוחדות, קיבלו עליהן את שלטונם העליון של ישראל. בני ישראל מצדם לא ניסו לגרשם ממקומם מחוסר רצון או בשל חולשתן של היחידות השבטיות הבודדות. לכן נשארו בארץ טלאים טלאים של ערים ועיירות נכריות.
(שופטים ב׳: א׳-ה׳)<br><b>מעמד הבוכים</b><br>לא ידוע מתי התרחש מאורע זה, אבל נראה שהוא שייך לימים הקדומים של ישיבת ישראל בארץ.
(שופטים ב׳: ו׳-כ״ג)<br><b>תקופת השופטים – תיאור כללי</b><br>עד כאן תואר המצב הגאופוליטי הכללי בארץ: שבטי ישראל לא הורישו את תושביהן של ערים כנעניות רבות, וחיו בצדם. ישראל כבר אינם קשורים באופן ישיר לעבודת ה' ואינם מתייחסים אליו בחיי היומיום. אמנם המשכן היה קיים, אך נראה שהוא לא עמד במוקד הוויית החיים. מעטים היו מבקרים בו בקביעות, ואילו בעיני רוב העם הוא היה רק בגדר הוויה תיאורטית שביטאה שייכות עקרונית בלבד. מבנה החיים הכללי של תקופת השופטים מתואר כאן באופן סכמטי, ויפורט בפרקים הבאים. זוהי סדרה של צרות המציקות לעם, ומעוררות את העם לשוב ולהיזכר בה'. מפעם לפעם, בגבור המועקה, קם אדם מתוך ישראל ומשנה מעט את פני הדברים, אבל השינויים הללו נותרים מקומיים וזמניים.
(שופטים ג׳: א׳-ד׳: כ״ד)<br><b>עתניאל, אהוד, שמגר ודבורה ומאורעותיהם</b><br>לאחר פתיחה קצרה, תסופר שורת העלילות של תקופת השופטים. בדרך כלל אלו הן התרחשויות מעגליות: עשיית הרע בעיני ה' – צרה – זעקה אל ה' – ישועה; וחוזר חלילה.
(שופטים ג׳: א׳-ז׳)<br><b>הגויים שנשארו בארץ</b>
(שופטים ג׳: ח׳-י״א)<br><b>שליטת כושן מלך ארם בישראל ומיגורו על ידי עתניאל</b>
(שופטים ג׳: י״ב-ל״א)<br><b>כיבוש עגלון מלך מואב ונפילתו בידי אהוד</b>
(שופטים ד׳: א׳-כ״ד)<br><b>לחץ יבין מלך כנען ומפלתו בידי ברק ודבורה</b>
(שופטים ה׳: א׳-ל״א)<br><b>שירת דבורה</b><br>זוהי אחת השירות הגדולות במקרא. אין זה רק שיר תודה על הניצחון בקרב, אלא פרשה ארוכה שבה באים השרים חשבון עם מי שלא נטלו חלק במלחמה, ומהללים את השותפים בה. שירה זו דומה לשירת הים מבחינת המקצב והתוכן, אך ההשוואה בין השתיים מדגישה את ההבדל: שירת הים היא כללית. אין בה כמעט אזכורי אנשים פרטיים, וגם שמו של משה רבנו – השר אותה – אינו מופיע בה. שירת דבורה אישית הרבה יותר. נזכרים בה אנשים פרטיים לחיוב ולשלילה, ואף המשוררת עצמה מופיעה בה לא פעם. סיפורה של אם סיסרא החותם את השירה תואם את סגנונה האישי והנשי של שירת הניצחון הזאת. אין זו שירת הלל להרג, לאלימות ולהתגברות על האויב, אלא הדגשה אירונית של הבכי, התדהמה והכאב שעשויים להיות מנת חלקו של העם המובס. אם סיסרא מציירת בעיני רוחה את הניצחון במלחמה, כיצד לוקחים החיילים את הבחורות השבויות ומביאים אותן עם בגדיהן היפים הביתה, בזמן שבפועל סיסרא שוכב באוהלה של אשה, וגולגולתו מרוסקת.
(שופטים ו׳: א׳-מ׳)<br><b>תחילת עניינו של גדעון</b><br>כאן מתחיל סיפור מפורט על פעולותיו של המושיע הבא, גדעון. העניין פותח בתיאור מצבו העלוב של ישראל מול התנכלויות מתמשכות של המדיינים והנלווים אליהם. מלאך ה' מתגלה לגדעון, בן לשבט מנשה כשהוא דש את תבואת אביו, ומייעדו להושיע את עמו. תחילה הוא הצטווה לעמוד כנגד מנהגי התרבות שבסביבתו – להרוס את מזבח הבעל של בית אביו ולסדר מערכה אחרת לה'. לאחר מכן נשלח לעמוד מול אויבי עמו. הוא נדרש לפתוח במערכה מול המדיינים שעשו בישראל כבתוך שלהם.
(שופטים ז׳: א׳-ח׳: כ״א)<br><b>מלחמת גדעון במדיינים</b><br>גדעון יצא למלחמה במדיינים מלֻווה בהבטחה אלוהית בניצחון. ואכן תוך זמן קצר מאוד ובעזרת יחידה קטנה של לוחמים הוא ינחל ניצחון מזהיר. הוא ואנשיו הורגים את המנהיגים המדיינים, ולפי הנראה מאבדים מעט מאוד מאנשי ישראל, אם בכלל. הניצחון הנסי על מדין נזכר לדורות כניצחון מכריע וחריג. עקב התבוסה נשברו המדיינים לחלוטין, ובמשך דורות רבים הם הפסיקו את לנסות לפלוש לארץ ישראל.
(שופטים ח׳: כ״ב-ל״ה)<br><b>סוף ימי גדעון</b><br>אף שגדעון היה גיבור חיל כבר מראשית דרכו, הוא לא נחשב לבעל מעמד מיוחד לא בעיני עצמו ולא בעיני אחרים. כעת, בעקבות התפעלותם של ישראל מהניצחון הנסי, הם מציעים לו ולזרעו מעמד שלטוני. גדעון כשלעצמו לא התיימר למלוך ולא ביקש לשלוט באנשים, ואולי דווקא משום כך נעשה מכובד יותר, וניתן לו כוח רב. אמנם הנהגת גדעון זכתה לפופולריות רבה בזמנה, כפי שעולה מן התמיכה שזכה לה מהשבטים, מן ההצעות שהוצעו לו ומן השקט ששרר בזמנו. אולם בסופו של דבר, לא נשאר הרבה מן האהדה והאהבה שהופנו כלפיו, והשפעתו החיובית התפוגגה בפועל זמן קצר אחרי מותו.
(שופטים ט׳: א׳-נ״ז)<br><b>מעללי אבימלך, שררתו ואחריתו</b><br>אמנם גדעון לא התמנה רשמית לשליט, אבל מספר נשיו וילדיו מעיד שכנראה נהג מנהג מלכות, ושהייתה לו מעין חצר שאפשרה לו לפרנס את כולם. לאחר מותו עשוי היה השלטון להתחלק בין שבעים בניו. ואולם בניגוד חריף לאביו, רדף אבימלך, בן פילגשו השכמית של גדעון, אחר השררה. אבימלך ניצל את קרבתו לאנשי שכם וביקש מהם את השלטון הבלעדי, ולמעשה תבע לעצמו מעמד של מלך. תאוות המלוכה הביאה את השליט הצעיר לטבוח בשבעים אחיו על אבן אחת. אח אחד, יותם, הצליח להתחבא מפניו. ממרומי הר גרִזים פונה יותם אל אנשי שכם שהמליכו עליהם את אבימלך, במשל שיש בו דברי הקנטה וקללה להם ולמנהיגם. יותם מנבא לאבימלך ולממליכיו, אנשי שכם, שהקשר שיצרו עם מלכם יופר לרעתם של שני הצדדים. נבואתו הסטירית, הנוקטת דימויים של עץ ושל אש, התקיימה, משבגדו אנשי שכם באבימלך והוא המיט חורבן על העיר באמצעות הצתת אש בענפי עץ. ולבסוף, גולגלתו של אבימלך, שהרג את שבעים אחיו על אבן אחת, רוצצה על ידי אבן אחת. עם מות אבימלך התפזר העם שסביבו, ובכך כשל הניסיון לבנות בית מלוכה בישראל. סיפור מותו הותיר רישומו בזיכרונו של עם ישראל במשך דורות.
(שופטים י׳: א׳-ה׳)<br><b>תולע ויאיר</b><br>בפסוקים שלפנינו מוזכרים שני שופטים משבטים שונים. רשימה כגון זו, שאין בה תיאור של עלילה אלא ציוני זמנים ומקומות, מופיעה גם בהמשך הספר. כרוניקות קצרות אלו משלימות את המסגרת הכרונולוגית לסיפורים העלילתיים שבספר.
(שופטים י׳: ו׳-י״א: ל״ג)<br><b>יפתח הגלעדי מציל את אחיו מחרב בני עמון</b><br>לאחר תיאור-רקע של המצב המדיני והרוחני, יסופר על ישועת ישראל מיד העמונים שנאספו למלחמה על היישוב היהודי בעבר הירדן המזרחי. יפתח הגלעדי נושל על ידי אחיו מנחלת אבותיו, ונעשה מנהיג לגדוד אנשים חסרי נחלה ומנוחה. הוא נרתם לעזרתם של יושבי גלעד ונלחם עם העמונים. בניצחונו המזהיר על בני עמון, שהטביע את רושמו עליהם במשך שנים רבות, קנה לו יפתח את ההנהגה בגלעד.
(שופטים י״א: ל״ד-י״ב: ז׳)<br><b>קרבן בת, מלחמת אחים ומות יפתח</b><br>גם בשובו מן המלחמה לא תימצא ליפתח מנוחה. בתו היחידה יצאה מפתח בית אביה הנערץ לקבל את פניו בשובו מהקרב, והוא מרגיש מחויב למוצא פיו ובוחר להקריב אותה כקרבן כדי לשלם את נדרו. על אף העמימות שמשאירים הכתובים במעשה הזה, בולטת בו ובסיפור הקשה שלאחריו על מלחמת האחים, דמותו החזקה, המרה והטרגית של האיש שנדחה בצעירותו מבית אביו, מן האחווה ומן היישוב. יפתח לא האריך ימים לאחר מכן, הוא סיים את חייו ערירי מתוך ייסורי גוף ונפש.
(שופטים י״ב: ח׳-ט״ו)<br><b>אִבצן, אֵלון ועבדון בן הלל</b><br>שוב נסקרים בקצרה שלושה שופטים, שאולי הגיעו לעמדת ניהול השבט וארגונו בשעת צרה מכיוון שהיו ראשי משפחות גדולות.
(שופטים י״ג: א׳-ט״ז: ל״א)<br><b>שמשון</b><br>עד כה עסק הספר בעיקר באויבים שמצד מזרח – מואבים, מדיינים ובני עמון, שהציקו לשבטי עבר הירדן ולאחר מכן פלשו גם לעברו המערבי. כעת מתעוררים הפלשתים היושבים במערב, וגובלים בעיקר עם שבט דן. נוכח המצוקה העמיד ה' את שמשון משבט דן, נזיר מופלא מלידתו, בעל עָצמה לא רגילה. ציר חייו של שמשון נסוב על החיכוך המתמיד, האישי והציבורי, עם הפלשתים העוינים. פעם אחר פעם הוא מסתבך במריבות קשות עמם, סיבוכים שהשתלשלו מיחסיו הבעייתיים עם הנשים הפלשתיות שאהב ושהיו לו לרועץ. הפלשתים התנכלו לשמשון לא אחת, והוא השיב להם שבעתיים. הפלשתים המאוימים ראו בשמשון דמות על-אנושית. אימתו הקטלנית של שמשון הגיבור היא שאפשרה את רווחתם של בני עמו. אישיותו של שמשון הייתה מורכבת מאוד. אף כמנהיג הוא חרג מן המקובל. כל חייו פעל כאיש בודד, בלא גדודי צבא מאחוריו, באמצעות כוח עליון שזרם בתוכו ובליווי נסים מופלאים.
(שופטים י״ג: א׳-כ״ה)<br><b>לידת שמשון הפלאית</b>
(שופטים י״ד: א׳-ט״ז: ג׳)<br><b>התגרויותיו של שמשון בפלשתים</b>
(שופטים ט״ז: ד׳-ל״א)<br><b>הסגרתו ומותו של שמשון</b>
(שופטים י״ז: א׳-י״ח: ל״א)<br><b>פסל מיכה</b><br>כמו סיפורים אחרים בספר שופטים, נראה שגם עניין זה אינו מופיע במקומו הכרונולוגי. הסיפור שלפנינו איננו עוסק בשופט. נראה שהוא קדום למדי, ומסתבר שאירע שנים לא רבות אחרי כיבוש הארץ. גם בו וגם בסיפור שאחריו משתקף המצב האנרכי של החיים בישראל בתקופת השופטים, בהיעדר חוק קבוע שיגדיר ויסדיר את ההתנהגות האנושית.
(שופטים י״ט: א׳-כ״א: כ״ה)<br><b>האונס בגבעה והשבר שבעקבותיו</b><br>גם העניין הבא עוסק במאורע בולט שהתרחש מוקדם יותר בתקופת השופטים. הסיפור, שיש בו אכזריות, התרחש בראשית התיישבותם של ישראל בארץ, זמן לא רב לאחר שהשבטים הסתדרו בנחלותיהם ובעריהם, כשעדיין שררה ביניהם אחדות כלל-ישראלית. ההתרחשות בגבעה לא הייתה רק תולדה של נבזות אנושית ושל רשעות מקומית, אלא ביטא מצב חמור הרבה יותר שהיה כרוך בהיעדרם של שלטון, הדרכה ונורמות מוסר. אלה שיכלו להתעלל באחרים עשו זאת ללא חשש, מפני שבחברתם לא הייתה קיימת מערכת משפט ואכיפה כוללת ואובייקטיבית. גם כאשר שבטי ישראל ניסו להעניש את החוטאים, עמדו בני השבט המקומי על כך שהמשפט צריך להיערך באופן פרטי ולהישאר בידיהם, והם מצדם נמנעו מלבער את הנגע. ההסכמה הכללית למגר את הזוועה בכוח, לא הניבה תוצאות חיוביות. היא הביאה להרג רב ולכיליון כמעט גמור של שבט בנימין. חרפת מעשה הפילגש בגבעה נמחתה בדם ובאש, ונשאר ממנה זיכרון עצוב לדורות מכל צד. במובן זה, הסיפור האחרון בספר – שהוא למעשה קדום למדי – משמש סמל לתקופת השופטים כולה ומציג את צלליו האפלים של עם ישראל בעידן טרום המלוכה.
<h3>שמואל א</h3>
<h4>הקדמה לספר</h4>
ספר שמואל מתאר את המעבר מתקופת השופטים אל תקופת הממלכה המסודרת. מעיקרו הוא ספר אחד, ורק בימי הביניים הוא התחלק לשניים, ולא על ידי חכמי ישראל. למרות שבספר מתוארים מאורעות היסטוריים, הוא סובב סביב סיפורן של שלוש דמויות, שהתחילו מלא−כלום והעפילו מעלה - שמואל, שאול ודוד. חייהם של אלה ומערכות היחסים שביניהם הם עיקרו של הספר. ‘שמואל א׳ עוסק בדברי הימים שמלידת שמואל בזמנו של הכהן הגדול עֵלי עד למות המלך שאול, ו׳שמואל ב׳ מספר על המשך חיי דוד המלך עד זקנתו. שמואל, שבסיפור לידתו הפלאית פותח הספר, מתרומם מעצמו ונעשה מנהיג משמעותי ביותר בתולדות ישראל. שמואל הוא הנביא החשוב הראשון שקם לישראל לאחר יציאת מצרים ותקופת המדבר, ובשורה אחת הוא נזכר עם משה ואהרן: מֹשֶׁה וְאַהֲרֹן בְּכֹהֲנָיו וּשְׁמוּאֵל בְּקֹרְאֵי שְׁמוֹ. עם שמואל באה לסיומה התקופה המבוזרת של השופטים, שהתאפיינה באירועים מרובים שאינם מוליכים לשום כיוון, ומתחילה התקופה הריכוזית של שלטון המלוכה. שמואל הוא היוצר את התשתית לאיחודם של כל שבטי ישראל לגוף אחד. שאול, שנבחר להיות המלך הראשון בישראל, מתואר בספר שמואל בגבורתו ובאישיותו הטרגית. שאול, האיש הצנוע והעניו, נעשה מלך ישראל, ואין נפשו עומדת בשלמותה ובבריאותה בתמורה הפרטית והכללית שהוא מגלם. הדמות השלישית היא דוד, ההופך מנער רועים לדמות השלמה של מלך ישראל. התהליכים הפנימיים של הדמויות המאכלסות את ספר שמואל, התעצמויותיהן והמשברים הפוקדים אותן, לבטיהן מבית ומחוץ והשפעתם על ההיסטוריה זוכים כאן לתיאור רחב משיש לדמויות אחרות במקרא. סביב הדמויות הראשיות נמצאות דמויות משנה, שמהן אישים מלאי חן וקסם בפני עצמם, ומהן דמויות הפועלות ומתייחסות אל הדמויות האחרות. המארג השלם של התקופה הזאת נמשך כמאה שנה. הגיוון והעומק שבתיאור מהלך החיים החיצוני והפנימי של דמויות התקופה הראשיות מזכירים במעט את ספר בראשית. חלקו השני של הספר הוא כאמור ספרו של דוד. הוא מתאר את מעשיו של המלך דוד, את מאבקיו ואת ניצחונותיו. הספר מתחיל במשבר לאומי גדול - מפלתם ומותם של שאול המלך ובניו, שעמם יורד לטמיון כל מה שנעשה קודם לכן. מעשי דוד אינם רק סיפור עלייתו האישית הפתלתלה של מי שהיה מנהיגה הנרדף של חבורה קטנה עד שהפך להיות מלך על כל ישראל; זהו סיפור בנייתה של מלכות ישראל העתידה להתקיים במשך מאות שנים. בסופו של דבר דוד גובר על משברים רבים. חשיבותה של דמותו אינה רק לעצמה ולדורה; עד היום הזה - “דוד מלך ישראל חי וקיים״. דוד לא היה רק הלוחם הגדול המייצב את הגבולות ומכניע את האויבים, אלא הוא היה האיש שבנה את התשתית לבית המקדש. כמו בשאר ספרי המקרא, אין זה רק שיר תהילה וכבוד למלך המנצח, אלא תיאור מעמיק עד כאב של משבריו ונפילותיו. עם כל האירועים המפורטים בספר, שמתוארים בהם גם הצללים, עולה ממנו דמות גדולה - מְשִׁיחַ אֱלֹהֵי יַעֲקֹב וּנְעִים זְמִרוֹת יִשְׂרָאֵל. בספר מופיעות שלוש יצירות שיריות של דוד המלך - שאחת מהן מופיעה בשינויים קלים בספר תהלים. גם כאן בולט דוד מבחינת אישיותו וכוחו היוצר, מעבר להיותו מלך ישראל. בצד הסיפור על אירועים אחדים יובאו בסוף כרך זה גם מזמורי תהלים ששר דוד באותן נסיבות. נבחרו בזה המזמורים שכותרותיהם מעידות על הֶקשר שירתם הראשון בתולדות חייו של דוד.
<h4>מבוא לקטע</h4>
(שמואל א א׳: א׳-כ״ח)<br><b>הריונו, לידתו והקדשתו של שמואל</b><br>הסיפור הפותח את הספר מתרחש בסוף תקופת השופטים, ובו משתקפים מאפייני התקופה. המשכן ניצב בשִׁלֹה, ומצבו עגום. אין מרבים לבקר בו, והוא מנוהל על ידי שני בני הכהן הגדול בלא דין ויושר. ראשיתו של השינוי מתחילה במעשה מינורי, פרטי לכאורה.
(שמואל א ב׳: א׳-י׳)<br><b>תפילת חנה</b><br>בעקבות הלידה הנסית מתפללת חנה תפילה מפוארת ומליצית מאוד, שעיקר תוכנה הוא הבעת תודה ושבח על גדולת ה' שראתה. חנה מבטאת את ההכרה שקיבלה בדיוק את מה שביקשה. היא רואה את יד ה' פועלת בעולם ומודה לו על הנהגתו.
(שמואל א ב׳: י״א-ל״ו)<br><b>חטאי כהני משכן שִׁלֹה וקללת בית עֵלי</b><br>כאן מתבטאת המציאות העגומה ששררה במשכן שִׁלֹה באותו הזמן. לעומת עלי הכהן הגדול, המצטייר כאדם חשוב וקדוש המתבונן באנשים הבאים לבית ה' ומדריכם, המברך וברכתו מתקיימת, בניו נוהגים בגסות רוח. הם מטרידים באלימות את באי המקדש. עלי מנסה להניאם ממעשיהם ללא הועיל. בסופו של דבר מודיעים לעלי את דבר העונש הקשה שיחול על ביתו לדורותיו.
(שמואל א ג׳: א׳-כ״א)<br><b>תחילת נבואתו של שמואל</b><br>נבואתו של שמואל מתחילה במעין סיפור עממי על ילד קטן השומע קול בבית ה', ובכך הופך לנביא. הקול הנשמע באוזניו רגיל למדי, ושונה בתכלית מחזיונות נבואה שבהם הוקדשו נביאים אחרים, כגון הנביא ישעיהו, שראה את ה', את כיסאו ואת מלאכיו במחזה מפורט ודרמטי. יצוין כי באופן כללי הנביאים הראשונים שבתקופת בית ראשון ראו פחות חזיונות צבעוניים מאשר נביאי בית שני. במובן זה ייתכן שככל שהנביא קדום יותר, וקרוב יותר לאבי הנביאים, כך נבואתו דרמטית פחות. לשמואל נועד תפקיד חשוב בתולדות ישראל. אין הוא רק הנביא שמגלה לאנשים היכן נמצאות אבדותיהם, אלא הוא מנהיג יוצא דופן שגורם לשינויים חברתיים ופוליטיים עמוקים בעם ישראל. הואיל והוא אישיות כה גדולה ואחד המנהיגים הבולטים בתולדות ישראל, המקרא מעמיד אותו כשווה ערך למשה ולאהרן. ייתכן שגם נבואתו, שאינה אקסטטית אלא ישירה ופשוטה, היא מעין נבואת משה, שגם הוא אינו מתאר חזיונות עליונים, והוא מדבר אל ה' כַּאֲשֶׁר יְדַבֵּר אִישׁ אֶל רֵעֵהוּ. כמי שהוקדש לה' מילדות, שמואל לא חי חיים נורמליים, ולמרות שבפועל לא שהה בבית ה' כל ימי חייו, הוא היה עבד אלוקים במובן המעשי. משעה שלמד את מלותיו הראשונות, כבר שהה בבית ה', וראה בעבודתו את ייעוד חייו. מתוך מודעותו לתפקיד זה היה מוסר באותה פשטות את דבר ה' בבעיות קטנות ויומיומיות ובנושאים שיש להם השפעה מכרעת על חיי אומה שלמה.
(שמואל א ד׳: א׳-כ״ב)<br><b>מפלת ישראל ביד פלשתים, מפלת בית עלי ומשכן שִׁלֹה</b><br>מאז ימי שמשון לא חל שינוי פוליטי משמעותי בארץ. הפלשתים היו הכוח היחידי באזור, ולמרות שמספרם לא היה גדול והם לא היו מעוניינים לכבוש את הארץ, הם לחצו את ישראל בהטלת מסים ובדרכים אחרות. שוב נעשה ניסיון לאחד את ישראל ולארגן אותם לקראת מלחמה, אך ישראל לא היו מוכנים כראוי. לא היו להם צבא מאורגן ומערכת פיקודית. לאחר שנים רבות שבהן לא היו אלא מלחמות קטנות בין שבטים, ניסו ישראל להיערך למלחמה נגד מחנה צבאי גדול והובסו. ארון אלוקים הובא משִּׁלֹה אל מחנה המלחמה ונשבה ביד האויב. בעקבות זאת מתו עלי הכהן הגדול ושני בניו. באירוע זה תמה בפועל תקופת משכן שִׁלֹה. כנראה המשכן חרב, ועל כל פנים הוא לא נזכר עוד כמרכז של ממש.
(שמואל א ה׳: א׳-ז׳: א׳)<br><b>הפלשתים משיבים את ארון הברית</b><br>בעקבות המפלה הגדולה במלחמה נלקח ארון ה' בשבי. הארון היה גולת הכותרת של שלל הפלשתים, אבל התברר שהחזקתו מביאה עמה מהומה, מגפות ומוות. הפלשתים ניסו להעביר את הארון מעיר לעיר, ומן הסתם העברתו כרוכה הייתה במשא ומתן ובפוליטיקה. לאחר מספר חודשים החליטו הפלשתים להשיבו לישראל.
(שמואל א ז׳: ב׳-י״ז)<br><b>שמואל מנהיג ברמה</b><br>באישיותו ובמעשיו הצליח שמואל לעשות מה שלא עלה בידם של השופטים לדורותיהם. גם אם השופטים היו צדיקים, השפעתם הייתה זמנית ומקומית, ואילו שמואל השיב את כל ישראל לעבודת ה' ועורר בעם זיקה לאמונה. המלחמות בין ישראל והפלשתים נמשכו כמעט כל זמן שהיו הפלשתים בארץ. מספרם של הפלשתים היה קטן מכדי כיבושה של הארץ כולה, וישראל לא היו חזקים דיים לגרש את הפלשתים. על כן המאבק התאפיין בעיקר בתנודות שלטוניות ובהצקות חוזרות ונשנות מצד הפלשתים. כינוס ההתעוררות והתחייה הדתית שערך שמואל במצפה, גרר אחריו שלא במתכוון מלחמה שבה נוצחו הפלשתים בסיוע משמים. בעקבות הניצחון הגיעה תקופת רגיעה. אחרי הניצחון במצפה – ואולי בגללו – התקבל שמואל על כל ישראל כשופט, לא רק במובן הפשוט – בתור הרשות השופטת, אלא גם בתפקידים ביצועיים ואחרים שאותם מילא במשך כל חייו.
(שמואל א ח׳: א׳-כ״ב)<br><b>בני ישראל מבקשים מלך</b><br>ההנהגה המדינית של ישראל מוזכרת בתורה באופן עקיף, למשל בתואר 'נשיא'. אולם האזכור המפורש של המלוכה מופיע בספר דברים, ושם מופיע המלך בתור אפשרות בלבד. מפשטה של פרשת המלך בספר דברים עולה כי ישראל אינם חייבים למנות מלך; אם הם רוצים בכך – מוטלים עליהם ועליו חוקים מסוימים, שחלקם מגבילים את סמכויותיו. לפי תפיסה זו אין המלך מקורו של החוק, אלא הוא כפוף לחוק התורה. למרות שינוי משמעותי זה עצם רצון העם בשלטון מלוכני באותה תקופה לא נתפס באור חיובי. מלבד הכוח והעצְמה האדירים שהיו נתונים בידי המלך, עמי האזור לא ראו בו אישיות פרטית בלבד, אלא הקנו לתפקידו משמעות דתית-פולחנית. בבקשתם של ישראל מלך בהקשר זה היה אפוא סממן נכרי מובהק. יתר על כן, ייתכן שנביא כשמואל ראה טעם לפגם בעצם המלה 'מלך'. לא ברור אם האליל 'מוֹלֶך' נקרא כך באמת או ששמו המקורי היה 'מלך', והניקוד שונה בכוונה כביטוי של גנאי. הסתייגות מהשימוש בלשון 'מלוכה' מצויה גם בתקופות מאוחרות יותר: בדבריו של יחזקאל על המשיח הוא איננו משתמש בתואר 'מלך', אלא ב'נשיא': וְדָוִד עַבְדִּי נָשִׂיא לָהֶם לְעוֹלָם. 'נשיא' הוא נישא, מורם מעם, ובתואר זה אין כל ממד שלילי, ואילו אל המלה 'מלך' מתלווה צליל שאינו רצוי של הענקת כוח עצום וחסר מעצורים לאדם אחד. למרות ששמואל לא קיבל באהבה את הרעיון למשוח מלך על ישראל, ה' הורה לו לקבל את הצעתם של זקני העם. שמואל שילח אותם למקומם, ורצה למצוא בינתיים את המועמד הראוי למלכות.
(שמואל א ט׳: א׳-י״א: ט״ו)<br><b>המלכת שאול</b><br>שמואל בחר, על פי דברי ה', בבחור צנוע משבט בנימין, שאול בן קיש, למלוך על ישראל. בשלב הראשון שמואל הכין את שאול וקידשו לתפקיד בצנעה, וכעבור זמן לא רב שאול נבחר על פי הגורל לעיני כל העם. רוב העם קיבל את המינוי בשמחה ובתרועות, אך היו גם מי שלא קיבלו את המלך, והמינוי נשאר תיאורטי ורופף למדי, משום שלשאול לא היו מוסדות שלטון אמתיים, ולא היה ברור מיהם תומכיו. נראה שכאן נעצר תהליך ההמלכה, והשלב הבא בהתפתחותו יגיע מן החוץ. שאול מתאזר בגבורה ומושיע את אחיו שבעבר הירדן המזרחי מהעמונים.
(שמואל א י״ב: א׳-כ״ה)<br><b>דברי הסיכום של שמואל אל העם</b><br>לאחר חידוש מלוכת שאול בהסכמת כל העם שמואל פורש ממנהיגותו המדינית. בנאומו האחרון אל העם, הפותח בעניינים אישיים, שמואל עורך חשבון היסטורי כללי ומוסר את צוואתו הרוחנית באשר להיבטים העקרוניים והמוסריים של רעיון המלוכה.
(שמואל א י״ג: א׳-י״ד: נ״ב)<br><b>שאול מנצח את הפלשתים ומבסס את מלוכתו</b><br>גם לאחר ששאול ניצח את עמון, וכל העם קיבל את מלכותו בהתלהבות, המלוכה החדשה בישראל עדיין איננה חזקה. ניצחונו במלחמה עם הפלשתים – בניגוד לכל התחזיות – יהיה משמעותי הרבה יותר, ובעקבותיו תיכון המלוכה ביד שאול. מלחמה זו מתחילה אמנם ברפיון ובטעות של שאול, אבל בסופה ינחלו ניצחון גדול על המחנה העצום של הפלשתים, ניצחון שיעניק לשאול גם יוקרה וגם רגיעה מסביב.
(שמואל א ט״ו: א׳-ל״ה)<br><b>שאול מכריע את עמלק ונכשל בשליחותו</b><br>שאול נשלח על ידי שמואל הנביא להחרים את עמלק. הוא ניצח במלחמה, אך משיקולים שונים חמל על מלך עמלק וחס על מיטב בהמותיו. ה' הודיע לשמואל כי שאול כבר אינו רצוי לפניו כמלך ישראל. אמנם שאול היה מתחילתו אדם נקי ובעל רצון טוב, אך כאן כשל. למרות שנבחר על ידי ה' ולא הציע את עצמו לתפקיד המלך, בסופו של דבר נמצא שאין אישיותו מתאימה למלוכה. התכונות שנחשבו בתחילה מעלות – צניעות, ביישנות והיעדר יומרה – הן שהכשילוהו. נראה שכדי למלוך נדרשת אישיות שונה. מהמשך קורותיו של שאול עולה שהוא מתקשה לקבל את קריעת המלוכה ממנו. אף שמואל לא ינקוט בפעולה ממשית ונראית לעין נגדו, ולעיני כל ישראל שאול ימשיך להיות המלך בפועל.
(שמואל א ט״ז: א׳-י״ג)<br><b>משיחת דוד</b><br>ייתכן שבאותו זמן הנבואה כבר לא הייתה כה נדירה, אבל שמואל עדיין היה הנביא הראשי והוא הנהיג את העם בדבר ה' שבפיו. עתה נשלח שמואל למשוח את אחד מבני ישי שמבית-לחם למלך. שלא כמלך הקודם, אשר אֵין אִישׁ מִבְּנֵי יִשְׂרָאֵל טוֹב מִמֶּנּוּ, מִשִּׁכְמוֹ וָמַעְלָה גָּבֹהַּ מִכָּל הָעָם, דמותו של דוד הַקָּטָן נראתה רחוקה בעליל מדימוי המלך הצפוי, אבל בו בחר ה'.
(שמואל א ט״ז: י״ד-כ״ג)<br><b>דוד מיטיב עם רוח שאול</b><br>כאן נכנסת דמותו של דוד למארג מעשי שאול ושמואל בספר. בעניין הקודם לא סופר על שיחה כלשהי בין שמואל ודוד בעת משיחתו למלך. אף לא ברור אם נאמר לדוד שבטקס זה הוא נמשח למלך, שלא כמו בהודעתו המפורשת של שמואל לשאול בעת משיחתו, שה' משח אותו לנגיד. מכל מקום המשיחה למלך איננה רק טקס מינוי של אדם לתפקיד רשמי, אלא יש בה כדי להעניק לו רוח יתרה בלתי רגילה. בעקבות משיחתו השתנה דוד, ובמקום אדם ביישן ומאופק, השואל לדעתם של אחרים – כפי שהיה מתחילתו, הוא קיבל דמות מנהיגותית חדשה. עתה כביכול עברה רוח המלוכה משאול, והאירה לדוד.
(שמואל א י״ז: א׳-נ״ד)<br><b>דוד מכה בפלשתי</b><br>בין ישראל לפלשתים שרר מתח במשך שנים רבות. עתה שוב יוצאים הפלשתים למלחמה נגד ישראל. דוד הנער, שהזדמן למקום המערכה, הורג ללא נשק את הגיבור הפלשתי מגת שהטיל חיתתו על ישראל.
(שמואל א י״ז: נ״ה-י״ח: ל׳)<br><b>דוד נאהב ונרדף בבית המלך</b><br>לאחר ניצחונו המזהיר של דוד הצעיר עולה קרנו. הוא ממונה לתפקיד חשוב בצבא שאול ונעשה מבאי ביתו הקבועים. את דוד אוהבים יונתן, שהוא יורש העצר, מיכל, בתו הצעירה של שאול, כל עבדי המלך והעם כולו. רק המלך, שאול, רוחש כלפיו עוינות גדלה והולכת. דוד נעשה חתן המלך וממשיך לצאת למלחמות ולהצליח בהן. ואולם שאול מפחד מפניו ואויב לו יותר ויותר. לא נראה ששאול רודף כבוד. אולם מאז המרה את פי שמואל בראשונה, נפשו חולה ופגיעה ביותר. עוד קודם הופעתו של דוד החל לסבול ממלנכוליה או מפרנויה שלא הייתה קשורה בנוכחותו של אדם מסוים. בתודעתו של שאול מנקרת השאלה כיצד ייפטר מדוד אף על פי שכישוריו הצבאיים של דוד יוכלו בוודאי להועיל לו במלחמותיו הבלתי-פוסקות עם הפלשתים, ולמרות שדוד מעניק למלך שירות חשוב בשדה הקרב ומסייע לו לייצב את שלטונו. במוחו של שאול מקננת מחשבה נוספת – אם דוד יילחם בפלשתים פעם אחר פעם, אולי הוא ייפגע במלחמה, וממילא תיפתר הבעיה.
(שמואל א י״ט: א׳-כ״א: א׳)<br><b>דוד בורח מיד שאול</b><br>שנאתו של שאול לדוד כבר אינה רגש נסתר בלבד. היא הפכה להיות נושא לשיחה גלויה. בצד התקפיו הבלתי נשלטים מלווה את שאול גם חשש אמתי מגדולתו של דוד. נראה שבשלב זה לא ידעו מחוץ למשפחתו של ישי ששמואל המליך את דוד, אבל שמואל הודיע מפורשות לשאול שמלכותו לא תימשך. כיוון ששאול יודע שמישהו עתיד למלא את מקומו, ודוד נראה האיש היחיד המתאים לכך מבחינת אישיותו ומבחינת קרבתו למלך – שאיננה רק קרבת משפחה – יש לשאול סיבה הגיונית לפחד ממנו. בפועל שאול מסרב לקבל את נבואת שמואל, והוא מחזיק במלוכה ככל יכולתו. עם זאת, שאול הוא אדם טוב והגון ביסודו, וכאשר מדברים אתו על יחסו לדוד, תוקפת אותו חרטה גדולה. יתר על כן, כשאר האנשים הסובבים אותו, גם הוא עצמו מכבד את דוד, ולכן הסיפור מתאפיין בעליות ומורדות. מצד אחד, שאול מנסה להיפטר מדוד, ובכך הוא הופך סכסוך אישי למרידה במלכות; ומצד שני, אין לו סיבה טובה לפגוע בדוד.
(שמואל א כ״א: ב׳-כ״ב: ה׳)<br><b>נדודי דוד</b><br>דוד ברח מחותנו המלך ועזב את מקום אוהביו, שבו נשקפה לו סכנה. הוא פנה ללכת אל המקום שנראה לו הבטוח ביותר מפני שאול – אל אויביהם הקבועים של ישראל, הפלשתים. אולם גם שם דוד לא ימצא מנוח, וייאלץ לברוח אל אחת המערות שבמחוז שבטו. ביהודה יתלכדו תחת פיקודו כמה מאות איש. משם יפנה אל מלך מואב וישכן אצלו את הוריו כדי להבטיח את שלומם. משם יֵצא שוב – במצוות הנביא שאתו – אל ארץ יהודה ויסתתר באחד היערות.
(שמואל א כ״ב: ו׳-כ״ג)<br><b>השמדת נֹב עיר הכהנים</b><br>דווקא חששו של שאול שמא דוד ימרוד בו, הוא שגרם לדחוק את דוד אל מחוץ לחוק ולהיתפס כמורד. שאול ראה בגדוד המתלכד סביב דוד ביהודה ראשיתו של מרד, ובו הוא יכול למקד מעתה את יחסו השלילי כלפי דוד. דוד מצדו אינו משמיע כל תביעה למלכות. הוא טוען שלא ראוי להענישו, משום שלא עשה דבר כנגד שאול, והוא נאלץ להימלט רק בגלל השיגעון שאחז במלך. עקב דיבתו של דואג האדומי, משרי שאול, חשד שאול בתמיכתם של כהני נֹב בדוד, וציווה באחת – בניגוד לרוח אנשיו – להוציא את הכהנים להורג. דואג השמיד בברוטליות את העיר נֹב כולה, מלבד אביתר בנו של הכהן הגדול שברח אל דוד. דוד אמנם שהה באותה שעה בארץ יהודה מחוץ ליישוב, אך הוא נשא על עצמו את האחריות לשפיכות הדם.
(שמואל א כ״ג: א׳-כ״ה: א׳)<br><b>דוד נס מחרב שאול ומציל את חיי שאול</b><br>שאול וצבאו מחפשים את דוד ואנשיו במדבריות יהודה. בהשגחה עליונה דוד ניצל מחרב שאול פעם אחר פעם. במערה שליד עין גדי נקרית לדוד הזדמנות לפגוע בשאול, ובכך לנטרל אחת ולתמיד את הסכנה הנשקפת לחייו. דוד אינו שועה להמלצת אנשיו ואינו שולח ידו בשאול, משיח ה'. לאחר אותה תקרית הגיע רגע של התפייסות. שאול עמד על התנכלותו הבלתי מוצדקת כלפי דוד, וחש אשם וחסר אונים מול חייו ועתידו. באותו רגע ידע שהמלוכה תעבור ממנו ותיכון ביד דוד, וביקש מדוד שכמלך ינהג במידה טובה יותר מזו שהוא עצמו נהג בה. לפני זמן, בשעה ששאול קרע את מעילו של שמואל, נתבשר שאול: קָרַע ה' אֶת מַמְלְכוּת יִשְׂרָאֵל מֵעָלֶיךָ הַיּוֹם וּנְתָנָהּ לְרֵעֲךָ הַטּוֹב מִמֶּךָּ (לעיל טו,כח). עכשיו, כאשר נוכח שאול כי רעו הטוב ממנו קרע את כנף מעילו שלו והשאירו חי, הוא מודיע לדוד: הִנֵּה יָדַעְתִּי – בקריעת המעיל ההוא – כִּי מָלֹךְ תִּמְלוֹךְ וְקָמָה בְּיָדְךָ מַמְלֶכֶת יִשְׂרָאֵל. בסוף העניין יסופר על מותו של שמואל הנביא, על ההספד שספד לו כל העם ועל קבורתו.
(שמואל א כ״ה: ב׳-מ״ד)<br><b>דוד ואביגיל</b><br>גם בעניין שלפנינו – כמו בעניינים שלפניו ולאחריו – יימנע דוד משפיכת דם וימסור את נקמתו לשמים, והפעם בהשפעתה של אשה מַשכלת שהצילה את אישהּ ואת ביתם מחרב דוד ואנשיו. דוד נוכח בצדקת דבריה הערוכים בחכמה, בענווה ובחן – הבולטים במיוחד על רקע אופיו הקשה של אישהּ, השתלחותו ורכושנותו. דוד מתרשם עמוקות מהאשה הגדולה ומטוב טעמה. בסופו של העניין ייקח אותה לו לאשה.
(שמואל א כ״ו: א׳-כ״ה)<br><b>דוד חס על רודפו שוב</b><br>פעם שנייה נקרית לדוד באורח פלא ההזדמנות להסיר מחייו את סכנת פגיעתו של שאול. שאול ומחנהו שוכבים לפניו בתרדמה עמוקה. אחד מאנשי דוד מתכוון להרוג את שאול ורואה במצב אות בולט כי אלוקים הסגיר את אויבו של דוד בידיו. כל הנסיבות, הסימנים והמוסכמות מראים כי עתה נדרש דוד לנקוט צעד זה, או לפחות להסכים הסכמה שבשתיקה. כך יציל את נפשו ואת נפש אנשיו ויממש את תפקיד המלוכה שיועד לו מפי שמואל הנביא. ואולם דוד דבק בעמדתו כי אל לו לשלוח יד במשיח ה' בשום צורה שהיא. משמים ייעשו דינו ונקמתו. דוד עוזב את המקום בלא לפגוע בשאול, אף על פי שהוא יודע שמשום כך עליו להמשיך לחיות חיי פליט נרדף במדבר או לשבת עם עובדי אלילים מחוץ לארץ ישראל.
(שמואל א כ״ז: א׳-כ״ח: ב׳)<br><b>דוד גולה לארץ פלשתים</b><br>דוד וגדודו נאלצים לצאת מהארץ אל הפלשתים. הוא כורת ברית למראית העין עם אכיש מלך גת, ומצליח להיראות בעיני אכיש כמי שבגד בעמו והפנה אליו עורף, אף שבאמת שמר אמונים לעמו ופגע בשבטים עוינים. בכך תמה רדיפתו של שאול, וגם נתקיימה ברכתו: בָּרוּךְ אַתָּה, בְּנִי דָוִד, גַּם עָשֹׂה תַעֲשֶׂה וְגַם יָכֹל תּוּכָל, שבה נחתם העניין הקודם.
(שמואל א כ״ח: ג׳-כ״ה)<br><b>שאול שואל באוב</b><br>בלילו האחרון של שאול הוא נזקק לטובתה של מכשפה. סיפור זה מעלה את הדרמה של חייו לאחת הנקודות הקיצוניות.
(שמואל א כ״ט: א׳-ל׳: ל״א)<br><b>דוד מכה בעמלק</b><br>זמן לא רב לאחר ששאול שאל באוב בעת צרה ונתבשר על מפלה לאומית, אישית ומשפחתית בצפון, דוד נקלע למצוקה גדולה בנגב, בראותו כי כל אשר לו ולאנשיו נלקח על ידי עמלק. דוד התחזק בה', שאל באורים, נענה בחיוב, לחם, הציל והעניק ברכה לארץ יהודה.
(שמואל א ל״א: א׳-י״ג)<br><b>נפילת שאול ובניו ומנוסת ישראל במלחמת פלשתים</b><br>מניצחונו הפרטי של דוד בעמלק, חוזר הכתוב אל האירוע הגדול שהתרחש בישראל. למרות ששאול היה בוודאי מבוהל מאוד, הוא אסף את כל אנשיו וניסה להילחם בפלשתים ככל יכולתו. הוא נחל מפלה ונפל עם בניו במלחמה.
<h3>שמואל ב</h3>
<h4>הקדמה לספר</h4>
<h4>מבוא לקטע</h4>
(שמואל ב א׳: א׳-ט״ז)<br><b>סיפור הנער העמלקי</b><br>בעניין זה תתואר תגובתו של דוד לשמע מות שאול רודפו ולשמע אסון המלחמה. לפי החלוקה הרווחת, העשויה בידי זרים, כאן מתחיל ספר שמואל ב. במסורת ישראל ספר שמואל הוא אחד. מסיבות שונות היו שרצו לחלקו לשניים בערך באמצעו, ובחרו לעשות זאת עם מות שאול. אין זה אלא הפסק שרירותי וטכני של הסיפור, שהרי אירועי שאול ומותו נמשכים.
(שמואל ב א׳: י״ז-כ״ז)<br><b>קינת דוד על שאול ויהונתן</b><br>אף על פי שקינת דוד מבטאת את צערו הפרטי, היא גם קינה כללית. זוהי הפעם הראשונה שדוד מתגלה לא רק בתור יֹדֵעַ נַגֵּן וְגִבּוֹר חַיִל וְאִישׁ מִלְחָמָה, אלא גם כמשורר, נְעִים זְמִרוֹת יִשְׂרָאֵל. אין בקינה על המפלה אזכור שם ה', ואפילו כינויו הרגיל של שאול בפי דוד, ‘משיח ה'', אינו מוזכר בה. אין בקינה דברי תפילה והתעוררות. בשיר האבל הכואב הזה דוד אינו מזכיר שום דבר אישי על שאול, ואף אי אפשר לשמוע בו זכר לשיפוט על הרדיפה שרדף אותו בחייו. על שאול יש בקינה רק דברי שבח כלליים המוקירים את המלך הגיבור, המיטיב והמושיע, ואילו על יהונתן מקונן דוד, רעו האוהב, גם באופן אישי.
(שמואל ב ב׳: א׳-ה׳: ג׳)<br><b>כינון ממלכת דוד וקריסת בית שאול</b><br>כאן מתחיל סיפורו של דוד כמנהיג יוזם ופועל. אף על פי שדוד התכונן למלוך על ישראל, כפי שאמר לו שמואל, בכל הקשור ללקיחת השלטון מבית שאול הוא הניח למאורעות להתגלגל בידי שמים. נראה שדוד האמין שאם הוא אמור למלוך, המלוכה תגיע אליו בלא שיזדקק למעשים קשים. על כן כה כעס על אנשיו כשהרגו את אבנר שר צבא שאול ואת איש-בֹּשת בן שאול. מלכות דוד צעדה את צעדיה הראשונים בגבולות ארץ יהודה, בעת שהפלשתים היו עדיין חזקים, ונשקף איום גם מעמים אחרים. בהמשך ילך ויתבסס שלטונו של דוד.
(שמואל ב ה׳: ד׳-כ״ה)<br><b>מעשיו הראשונים של דוד כמלך ישראל</b><br>דוד הולך ומארגן את ממלכתו. הפעולה הראשונה שהוא פועל כמלך ישראל היא סילוק השלטון הזר מן העיר היבוסית שבמרחב הישראלי. באזור שבו גדל דוד נודעה ירושלים כעיר שאינה יהודית. אף על פי שלא היוותה איום צבאי, היא הייתה חריגה בנוף האזרחי בגבול נחלות יהודה ובנימין. דוד כבש את ירושלים והפך אותה לעיר הבירה שלו. מלכות דוד המתבססת והולכת זכתה גם בהכרתם ובתמיכתם של מלכים אחרים. לאחר מכן יצא דוד למלחמת מגן בפני פלישתם של הפלשתים. הוא לא כבש את ארצם ולא העבירם מן הארץ, אך מכאן ואילך הכניעם יותר ויותר. ניצחונות ראשונים אלה בישרו תקופה חדשה. מכאן ועד סוף תקופת מלכותו של דוד לא הציקו הפלשתים לישראל.
(שמואל ב ו׳: א׳-כ״ג)<br><b>דוד מעלה את ארון הקודש לעירו</b><br>לאחר מלחמות ההגנה של דוד בפלשתים, הוא פונה למשימה נוספת השייכת למורשת המלוכה בישראל. "שלוש מצוות נצטוו ישראל בכניסתן לארץ: להעמיד להם מלך, ולהכרית זרעו של עמלק, ולבנות להם בית הבחירה". שאול המלך כבר נלחם בעמלק, ולמרות שנותרו עמלקים גם דורות רבים לאחר מכן, עמלק חדל להתקיים כעם בעל משמעות. כעת דוד מעוניין לפעול למען כינון בית הבחירה. ראשית כול, הוא מעלה את הארון ממקומו הזמני אל העיר שבה יהיה משכנו הקבוע. בסוף העניין יתגלע קרע בין דוד לאשת נעוריו, מיכל בת שאול. שורשיו של פירוד הלבבות נעוצים כנראה בפער שבין אופיו האציל של בית שאול לאופיו העממי של בית דוד. זוהי בעצם מעין ‘אחרית דבר' של יחסי שאול-דוד מנקודת מבט אישית ומשפחתית.
(שמואל ב ז׳: א׳-כ״ט)<br><b>דוד חפץ בבית לה' ומתבשר כי ה' יכונן את ביתו</b><br>אמנם ארון ה' הועלה לעיר דוד, אך הוא הונח בתוך אוהל ולא במבנה קבוע. דוד מבקש לבנות לו בית. הוא מתבשר כי בנו הוא שיבנה את הבית לה', ואילו את ביתו של דוד – ה' יכונן לעולם.
(שמואל ב ח׳: א׳-י״ח)<br><b>דוד מכה באויביו ומבסס את ממלכתו</b><br>דוד לא שקט על שמריו. הוא יצא למלחמות כיבוש והגדיל את ממלכתו. הרכב והסוס של אויביו הנכבשים לא שימשו לחזק את מוסדות שלטונו של דוד. הכסף והזהב לא באו לאוצרותיו. את שלל מלחמותיו ייעד לבניין בית המקדש, שנמנע ממנו להקימו. דוד הצליח בכל המערכות וקנה לו שם "כשם הגדולים", כפי שה' הבטיחו.
(שמואל ב ט׳: א׳-י״ג)<br><b>חסדי דוד הנאמנים עם בית שאול</b><br>הסיפור הבא אינו מתוארך. נראה שהוא חוזר לפרט אירועים שהתרחשו בעבר, כאשר דוד ייצב את שלטונו.
(שמואל ב י׳: א׳-י״ט)<br><b>מלחמת דוד בעמון ושליטתו בממלכות ארם</b><br>לאחר סיפור חסדיו של דוד עם בית שאול חוזרים תיאורי מלחמות החוץ של דוד. העניין פותח בפעולת חסד שדוד ביקש לגמול עם מלך עמון, שממנה השתלשלו אירועי המערכות שערך דוד במזרח ובצפון.
(שמואל ב י״א: א׳-י״ב: כ״ה)<br><b>מעשה דוד ובת שבע ועקבותיו</b><br>בזמן שהתנהלה מערכה עם בני עמון תחת פיקודו של יואב, נכשל דוד בעוון חמור בביתו שבירושלים. תוצאותיו של מעשה זה פגעו באחרים ואף בו. אף על פי שדוד הודה בחטאו ושב לה' בכל לבו, רושמו של אותו חטא העיב על דוד כל חייו.
(שמואל ב י״ב: כ״ו-ל״א)<br><b>ניצחון דוד במלחמת עמון</b><br>מעשה דוד, בת שבע ואוריה אירע בזמן המצור של ישראל על רבת בני עמון. לאחר חתימת העניין בעונש ובנחמה לדוד ולביתו, יושלם סיפור המסגרת – סיום המלחמה עם עמון.
(שמואל ב י״ג: א׳-ל״ט)<br><b>אמנון, תמר ואבשלום – טרגדיות משפחתיות בבית המלך</b><br>לסיפורים שיובאו כאן נודעת חשיבות מצד עצמם כמאורעות גדולים בחייו של המלך דוד, אך משמעותם קשורה גם לסופו של הסיפור הקודם. אכן דוד המשיך למלוך על ישראל וזכה שההבטחות שניתנו לו התקיימו, ובמובן זה נראה כאילו חטאו נתכפר לו. עם זאת מתקיימים בו גם הדברים הקשים שניבא עליו הנביא: מעתה יבואו עליו ייסורים לא מן הזרים העוינים אלא בעיקר מתוך ביתו שלו, מאהוביו. עונש זה הוא מעין חטאו. דוד נכשל בכך שלא הגביל את היצר, ובהמשך חייו הוא חווה בקרב בני משפחתו את תוצאותיהם של מעשים מסוג זה – טרגדיות אנושיות ושפיכות דמים הבאה בעקבותיהן.
(שמואל ב י״ד: א׳-ל״ג)<br><b>אבשלום שב אל בית המלך</b><br>מול האירועים המשתלשלים והולכים בבית המלוכה, נראה המלך סביל יותר ויותר. יואב שר הצבא רואה בסבלו של המלך מהנתק מאבשלום בנו, והוא פועל בדרך עקיפה לעורר את המלך להשיב את אבשלום. המלך נעתר ומורה ליואב להחזיר את אבשלום לביתו, אבל מונע ממנו כל קרבה ויחס אישי. לאחר בקשה נוספת שהפנה אליו יואב, לא יכול דוד להתאפק עוד וקירב אליו את בנו. אבשלום היה הבן הבולט במשפחה, והיו לו יומרות רבות, אבל לא הייתה לו אפשרות לממשן כל עוד נותר מבודד. באמצעים אלימים הניע את יואב לבקש מאביו שישוב להתייחס אליו באופן אישי. כאשר המלך שב וקירב אותו, שוב נפתחה בפניו הדרך להכין לעצמו תפקיד מרכזי יותר בממלכה ולהגשים את שאיפותיו.
(שמואל ב ט״ו: א׳-י״ב)<br><b>מרד אבשלום</b><br>לאחר שעלה ביד אבשלום לפגוש את אביו, מעמדו של אבשלום נעשה כשל בן המלך הבכור. אמנם אחיו כִּלאב היה מבוגר ממנו, אך הוא לא נזכר כלל בתוך השתלשלות המאורעות הפוליטיים, ולא ידוע עליו אלא מתוך דברי אגדה. אבשלום חשב כי כשרה השעה למימוש יומרותיו.
(שמואל ב ט״ו: י״ג-ט״ז: י״ד)<br><b>דוד בורח מפני אבשלום אבל ומבוזה</b><br>יחסיו של דוד עם אבשלום מורכבים. מצד אחד, דוד אוהב את בנו; ומצד שני, הוא יודע היטב שאבשלום חסר מעצורים. אבשלום לא נעשה מלך באופן ספונטני. תכנונו הממושך והמחושב של המרד מעיד על שאיפותיו מרחיקות הלכת ועל כך שדבר לא יעמוד בדרכו למימושן.
(שמואל ב ט״ז: ט״ו-כ״ג)<br><b>עצת אחיתופל לאבשלום להפגין לעין כול את המרד</b><br>כמו בעבר דוד נאלץ לנוס אל המדבר מפני רודפו, אלא שהפעם הרודף הוא בנו המורד. אבשלום מגיע לירושלים לשבת על כס אביו המודח, ואחיתופל, יועץ אבשלום מעתה, מייעץ לאבשלום לבוא אל פילגשי אביו שנשארו בבית. בצעד בוטה זה יַראה אבשלום לכול כי הקרע בינו ובין אביו לא יתאחה. כך הוא יחזק את התומכים בו ויסיר ספק מהמהססים. אבשלום נשמע לעצת אחיתופל.
(שמואל ב י״ז: א׳-כ״ו)<br><b>אבשלום נערך למלחמה</b><br>דוד ואנשיו חנו חניית לילה בערבה עוד לפני שהתארגנו ונערכו למלחמה. אחיתופל ייעץ לאבשלום לצאת מיד ולהכות בדוד, אבל ההשגחה העליונה סיכלה את עצתו.
(שמואל ב י״ז: כ״ז-י״ח: י״ח)<br><b>יואב מכה את אבשלום</b><br>למרות פקודת המלך דוד לחוס על בנו המורד החליט יואב להרוג את אבשלום כאשר הלה לא היה מוגן. בכך קטע יואב את המלחמה וסיימה בניצחון.
(שמואל ב י״ח: י״ט-י״ט: מ׳)<br><b>מהלכי דוד והלך נפשו לאחר המלחמה</b><br>על אף ההצלה והניצחון היה דוד שרוי באבל כבד על בנו. דוד יחזור למלוך על ישראל, אבל ימאן להעניש את תומכי אבשלום. דוד נשבע אפילו למי שקילל אותו והשליך עליו אבנים, שלא יפגע בו. אף שהיה סלחן כלפי מתנגדיו, את שר צבאו יואב, שהרג את בנו, דוד רוצה להעביר מתפקידו, ולהחליפו בשר הצבא של אבשלום.
(שמואל ב י״ט: מ״א-כ׳: כ״ו)<br><b>המאבקים המרים שנכרכו בהשבת דוד למלכותו</b><br>נראה שהחלוקה בין יהודה לישראל התקיימה שנים רבות לפני שקיבלה משמעות פוליטית בהתפצלות הממלכה. כבר בסיפורי השופטים שבט יהודה – לפעמים עם השבטים הסמוכים לו – היה יחידה עצמאית. הסכסוך בין יהודה וישראל שהתעורר בענייננו על רקע החזרתו של דוד המלך, לא נולד כאן, אלא חשף פירוד עתיק יומין בין שבטי ישראל. המריבה הבין-שבטית היוותה כר נוח להתמרדות נוספת בדוד בהנהגתו של שבע בן בכרי איש בנימין. תוך כדי דיכוי המרד החדש הרג יואב, שר הצבא המודח, את עמשא אחיינו, שר הצבא הטרי. אותה קשיחות ונחרצות שנהג יואב באבשלום, גילה שוב כלפי עמשא. הן אבשלום והן שר צבאו, עמשא, נרצחו באופן מבזה בניגוד לרצון המלך דוד, וגופותיהם הושלכו בשדה.
(שמואל ב כ״א: א׳-י״ד)<br><b>נקמת הגבעונים בבית שאול והבאת שאול ויהונתן לקבר אבות</b><br>מאורע משמעותי אחר בחייו של דוד נוגע לאחריתו של בית שאול. לאחר ששבעה מבני בית שאול נמסרו לגבעונים והוקעו על ידיהם בין שמים לארץ כנקמה, עצמות שאול ויהונתן מובאות למנוחת עולמים עם המוקעים. לסיפור העצוב הזה נוסף ממד מופלא ומאיים בעובדה שגם השמים נוטלים בו חלק – במניעת הגשמים ובהמטרתם.
(שמואל ב כ״א: ט״ו-כ״ב)<br><b>מלחמות דוד ואנשיו בפלשתים</b><br>הן הסיפור הקודם על הגבעונים ועל קבורת שאול, הן תיאור הניצחונות שיבואו כאן הם סיכומים אחרונים של מעשי דוד וקורותיו במשך השנים. סיכומים כיוצא בהם יופיעו גם להלן. דוד לא הצליח למגר את הפלשתים לחלוטין. הוא הכה אותם פעמים כה רבות עד שהם חדלו מלסכן את ישראל באופן ממשי, אבל עדיין שמרו על עצמאותם. אמנם הם לא פרצו מחוץ לגבולותיהם ולא איימו במלחמה, אך במשך דורות רבים עוד נחשבו למפגע ולמקור למתקפות וחיכוכים חוזרים ונשנים.
(שמואל ב כ״ב: א׳-נ״א)<br><b>שירת דוד</b><br>בספר שמואל כמה שירות שכל אחת מהן מסכמת פרשת חיים. בתחילתו מופיעה שירת התודה של חנה, בהמשכו נזכרת קינת דוד על שאול ויהונתן, ובסופו – השירה הנוכחית. את השירה הזו שר דוד בשנותיו האחרונות והנינוחות יחסית, שבהן כבר יכול היה לסכם את ימי חייו. שיר התהילה הזה אינו מתאר מקרה מוגדר. בדברי שירתו דוד שופך את נפשו ומתייחס לכלל חייו המרתקים והמופלאים. בשכר צדקתו ודבקותו בה' התרחשו נסים בעבורו בכל עת. נראה שאלוקים התערב לטובתו במקרים קטנים כגדולים, אנשים וכוחות טבע נרתמו לסייע לו, ולא נותר לו אלא להודות לה' שהביאו למעמד כזה, שבחר בו וששמו התייחד עליו.
(שמואל ב כ״ג: א׳-ז׳)<br><b>דברי דוד האחרונים</b><br>שלא כשירה הקודמת, שנכנסה גם לתוך ספר תהלים, בשיר שלפנינו דוד מספר על עצמו ומתאר את דרכיו ואת המעלות שזכה להן. יש בו ביטוי לתודה לה' ותקווה שהברית שכרת ה' עם בית דוד תעמוד לעולם ועד.
(שמואל ב כ״ג: ח׳-ל״ט)<br><b>גיבורי דוד</b><br>הגיבורים של דוד, הנזכרים כמה פעמים כבודדים וכקבוצה, מופיעים כאן ברשימה מפורטת למדי. הם לא היו רק גיבורים פרטיים, אלא לכל אחד מהם היה תפקיד או דרגה מיוחדת בחילותיו של דוד.
(שמואל ב כ״ד: א׳-כ״ה)<br><b>המגפה והפיכת גורן היבוסי למזבח</b><br>ספר שמואל עוסק בשמואל הנביא ובשאול המלך, אך חלקו הגדול מוקדש למלך דוד ולמאורעותיו. אמנם מותו של דוד וקביעת יורשו יתוארו בספר מלכים, אבל כל מעשיו החשובים של דוד מסופרים בספר זה. הספר נחתם בסיפור על קניית גורן ארוְנה היבוסי על ידי דוד המלך ובניית מזבח במקומו.
<h3>מלכים א</h3>
<h4>הקדמה לספר</h4>
ספר מלכים עוסק בהיסטוריה של עם ישראל בתקופת המלוכה, כלומר משנותיו האחרונות של דוד המלך עד הגלות האחרונה של ישראל לבבל בעקבות חורבן בית המקדש הראשון. הספר עוסק במבנים הכלליים של תולדות ישראל במאות השנים הללו, ובעיקר במלכי ישראל ויהודה ובמעשיהם. חלוקת הספר לשניים אינה יהודית. אף שספר מלכים עוסק בעובדות ההיסטוריות, לאמתו של דבר הוא ספר היסטוריוסופיה. מעבר לסיפורי המעשים שאירעו במשך השנים, מובא בו שיפוט ערכי על המאורעות. תוך כדי סיפור תולדותיהם של מלכי יהודה וישראל מופיעות בו הערכות דתיות ומוסריות לגבי הנהגתם. הוא מבטא את נקודת ההשקפה של נביאי ישראל על המאורעות שאירעו, ואף מספר על מעשיהם של הנביאים, בין שנעשו סביב מאורעות היסטוריים ובין שנגעו בחייהם האישיים. הספר מסתמך במפורש על שני ספרים אחרים, ומפנה את הקוראים בו אליהם: ספר דברי הימים למלכי יהודה וספר דברי הימים למלכי ישראל. הספרים הללו אינם עוד בידינו, אך נראה שהם היו ספרי היסטוריה שהיו מפורטים יותר, ושבהם נזכרו עובדות היסטוריות שלא נמצאה בהם משמעות רוחנית ההולמת את ספר מלכים. ספר מלכים מאריך בדברים שחשיבותם נעוצה בהערכתם ממבט עליון, ויש שהוא מקצר ביותר בסיפור ההיסטוריה העובדתי. כשאר הספרים במקרא, גם ספר מלכים חרף מגמתיותו אינו מעוות את דמויותיהם של גיבורי הספר. הן תיאוריהם של המלכים והמנהיגים הצדיקים, הן תיאורי הדמויות שנמתחת עליהן ביקורת - אמינים. אפשר לראות בו מסמך המשקף את ההערכה הנבואית של תולדות ישראל בימי המלוכה בזמני עלייה ובזמני נפילה. ספר מלכים שונה בסגנונו ובאופיו מספר שמואל, שקדם לו. נראה ששני הספרים התחברו על ידי אנשים שונים, אף על פי שהראשון מתחיל בערך במקום שבו הסתיים השני: ספר שמואל נחתם במעשי דוד לקראת סוף ימיו ובשירותיו האחרונות, וספר מלכים פותח בזקנתו. בספר מלכים תיאורי המלכים הגדולים ורבי–הפעלים באים ללוות את המסר המוסרי הגדול של הספר כולו. חייהם, פועלם ואישיותם של המנהיגים הפוליטיים הגדולים הללו אינם אלא סיפור רקע לפרק ארוך זה בדברי ימי ישראל.
<h4>מבוא לקטע</h4>
(מלכים א א׳: א׳-נ״ג)<br><b>זקנותו של דוד והמלכת שלמה</b><br>הספר נפתח בסיפור המראה על חולשתו הגופנית של דוד בזקנתו. באחרית ימיו התקשה דוד אפילו לישון בשלווה במיטתו. את חולשתו של דוד מנצל אדֹניה בנו, ועוד בחיי דוד הוא מתנשא למלוך.
(מלכים א ב׳: א׳-י״ב)<br><b>צוואת דוד ופטירתו</b><br>קודם שדוד מסתלק מן העולם, הוא מחזק את בנו שלמה ומורה לו ללכת בדרכי ה' ולהיות כפוף לחוקיו. דוד גם מטיל עליו תפקידים, שברובם אינם נעימים – לסלק חשבונות עם כמה דמויות שהרעו מעשיהם ולסיים עניינים שהיה מנוע מלבצעם.
(מלכים א ב׳: י״ג-ג׳: ב׳)<br><b>המתת יריבי שלמה וכינון מלכותו</b><br>בצעדיו הראשונים הסיר שלמה אבני נגף מדרכו. בשלוש השנים הראשונות למלכותו של שלמה הוא מילא את ההוראות שהורה לו אביו טרם פטירתו. בתבונתו סילק את מי שנראו בעיניו יריבים פוליטיים פוטנציאליים: הוא הורה להרוג את אדניהו בן חגית ולפטר את אביתר הכהן מתפקידו.
(מלכים א ג׳: ג׳-ט״ו)<br><b>אהבת שלמה את ה' וההתגלות בחלום בגבעון</b><br>שלמה זוכה לחלום נבואי שבו אלוקים מאפשר לו לבחור את המתנה הרצויה בעיניו. על שום בחירתו בחכמה שלמה נקרא 'החכם מכל אדם' וזכה גם בשאר מתנות חשובות.
(מלכים א ג׳: ט״ז-כ״ח)<br><b>משפט שלמה</b><br>האירוע הבא מאמת את חלומו של שלמה.
(מלכים א ד׳: א׳-כ׳)<br><b>המערכת השלטונית של שלמה</b><br>בעניינים הבאים מתוארים גדולתו של שלמה המלך, עצמתו השלטונית, עושרו וחכמתו וכן מעשיו, שבמרכזם בניית בית המקדש. בכל אלה מובלטים ההיבטים המוצלחים והנאים של מלכותו. בעניין שלפנינו מופיעות שתי רשימות: רשימת בעלי התפקידים הבכירים בממלכת שלמה ורשימת השליטים המקומיים שכל אחד מהם היה ממונה על המתרחש באחד האזורים בארץ. הוא היה אחראי לגבות את המס שיפרנס את המלך ואת ביתו מרובה ההוצאות חודש בשנה. שלמה ארגן מערכת שלטונית זו במסגרת מאמציו לגבש שלטון מרכזי בארץ.
(מלכים א ה׳: א׳-י״ד)<br><b>גדולת שלמה – כוחו, עושרו וחכמתו</b><br>ממלכת שלמה התברכה בשפע חומרי ובעצמה פוליטית יוצאת דופן. שלמה ניחן גם בחכמה אישית חריגה. בעניין זה, שיש לו מקבילה במזמור תהלים הפותח בכותרת לִשְׁלֹמֹה, מתוארים שלמה וממלכתו בתיאורים אידיליים.
(מלכים א ה׳: ט״ו-ל״ב)<br><b>חומרי הגלם לבית המקדש</b><br>השלב הראשון בהקמת המקדש הוא הכנת חומרי הגלם. שלמה פונה אל חירם מלך צור כדי שיספק לו עצים ומתכנן גם את דרכי הובלתם. בהמשך מדובר גם בהכנת אבני הבניין של המקדש.
(מלכים א ו׳: א׳-ל״ח)<br><b>בניין המקדש</b><br>המקדש מתואר מן המבט הכללי אל פרטי הבניין, ומן החוץ פנימה. בין התיאור החיצוני של בית המקדש לתיאור הפנימי שלו מופיעה הבטחת ה' לשלמה ששכינתו תתמיד בבית הזה כל עוד שלמה יציית למצוות ה' וילך בדרכיו.
(מלכים א ז׳: א׳-י״ב)<br><b>בניין ארמון שלמה</b><br>בין תיאור בניין המקדש לתיאור עמודיו וכליו מסופר על בניין ארמונו של שלמה, שהיה דומה במבנהו הכללי לבניין המקדש.
(מלכים א ז׳: י״ג-נ״א)<br><b>עמודי המקדש וכליו</b><br>כאן חוזר התיאור אל בית ה'.
(מלכים א ח׳: א׳-ס״ו)<br><b>חנוכת הבית ותפילת שלמה</b><br>המקדש הפך לבית ה' כשהארון הוכנס אליו. הארון הובא בתהלוכה חגיגית להר המוריה, ועם הכנסתו אל הדביר הופיע האישור האלוקי בדמות ענן. ברגע שיא זה, שבו ירד כבוד ה' לשכון בבית הקבע שלו, בירושלים, שלמה מדבר הן אל אלוקים הן אל העם הרב שהתאסף. בד בבד עם התפילה המכוונת כלפי מעלה שלמה משמיע גם באוזני קהל הנאספים דברי הגות עמוקים על אלוקים ועל ביתו. בדבריו של שלמה יש תודה ושבח לה' על מילוי ההבטחה שהבטיח לדוד, ועל רוממותו של המעמד הזה, שבו כמעט חמש מאות שנה מאז הפכו ישראל לעם ויצאו ממצרים, הם בנו בקרבם בית של קבע לה'. בצד ההודיה שלמה מביע בקשה מפורטת הקשורה לכוחו של המקום הזה, המחבר ארץ ושמים, בני אדם הנושאים תפילות ושומען.
(מלכים א ט׳: א׳-ט׳)<br><b>ההתגלות השנייה לשלמה</b><br>מאמציו המעשיים הכבירים של שלמה נענו, והענן, שגילם את כבוד ה', ירד על ההיכל. עתה ייענו גם מילות התפילה שצירף שלמה אל מעשיו במענה מילולי מפורש משמים.
(מלכים א ט׳: י׳-י׳: כ״ט)<br><b>מפעליו הגדולים של שלמה</b><br>אחרי התיאור של בניית בית המקדש וביתו של שלמה הופיעו שני עניינים ובהם דיבור – תפילתו של שלמה והמלים שהשמיע ה' באוזניו בהתגלותו. עתה חוזר הכתוב אל תחום המעשה ומסכם את מפעלי שלמה בתחום הבנייה, את היחסים הבינלאומיים המוצלחים שקיים ואת השפע הכלכלי שזרם אליו אף ממקורות רחוקים מאוד.
(מלכים א י״א: א׳-מ״ג)<br><b>סדקים בממלכת שלמה</b><br>לאחר תיאורי גדלותו של שלמה המלך, מפעליו והצלחותיו, מסופר כאן על מה שהכשילו: שלמה, שקשר קשרים עם עמים וממלכות רחוקות, אהב בנות עמי נכר ונשא אלף נשים, שהביאו עמן את פולחניהן הזרים. ה' מודיע לו שבשל כך תיקרע הממלכה מזרעו. בהמשך העניין מתברר כי עוד בימי חייו אורבים למלכותו ולמלכות בנו מכשולים שונים. שלמה התעלם מהם, אולי משום שהתייחס אל עצמו כשליט חזק ובלתי מעורער המתמקד בפעולות שלום בלבד והנמנע ממלחמות.
(מלכים א י״ב: א׳-ל״ג)<br><b>התפלגות המלוכה</b><br>אף שמן הסתם נולדו לשלמה ילדים רבים מאלף נשותיו, לאחר שהלך לעולמו, עלה על כיסאו בנו רחבעם ללא כל חיכוכים. בחצר המלוכה לא היו עוררין על מלכותו, אך הערעור עליה בא מן החוץ.
(מלכים א י״ג: א׳-ל״ד)<br><b>איש האלוקים בבית-אל</b><br>התיקונים והחידושים שערך ירבעם במנהגי ישראל נוצרו מסיבות פוליטיות – הם נועדו למנוע את הכפיפות לממלכת יהודה ולחזק את הבידול ממנה. ואולם הפולחן החדש המשיך להתקיים עד סוף ימי מלכות ישראל. ה' שולח נביא מיהודה להוכיח את ירבעם על המזבח שבנה בבית-אל ולהשמיעו את אחריתו המרה. למרות המופת שהוא עושה והמופת המתלווה למותו של אותו נביא, ירבעם אינו שב מדרכו הרעה.
(מלכים א י״ד: א׳-כ׳)<br><b>מות בן ירבעם וחתימת מלכותו</b><br>בעניין זה נחתם סיפור מלכותו של ירבעם. מסופר כאן על פנייתה של אשת המלך אל הנביא במצוקת מחלת בנה. הנביא מודיע לאמו ולאביו כי לא יהיה המשך לשושלת זו, וכי הבן ימות בחטאי אביו.
(מלכים א י״ד: כ״א-ל״א)<br><b>סיכום מלכותו של רחבעם ביהודה</b><br>לאחר הישגיו המופלאים של שלמה, מלכות בנו רחבעם מאכזבת. רחבעם, המצטייר כדמות חלשת אופי, לא חולל שינויים בממלכתו, ולא היו לו עָצמה ומעוף לא כלפי פנים ולא כלפי חוץ. במחדליו הביא רחבעם על עצמו את נפילתו.
(מלכים א ט״ו: א׳-כ״ד)<br><b>אביָּם ואסא מלכי יהודה</b><br>אבים בן רחבעם לא השאיר חותם משמעותי על תולדות ממלכת יהודה. כאביו אף הוא לא עבד אלילים, אך גם לא נאבק בבמות ובפולחנים הזרים. בנו אסא, לעומתו, נהג כראוי ודיכא את העבודה הזרה ביד קשה, ועם זאת אף הוא לא ניהל מלחמה חריפה בבמות, ולא עלה בידו לבער אותן. מאז נתפצלה הממלכה, התנהלה מלחמה שקטה בין ממלכת ישראל לממלכת יהודה. כשאסא חש שמלך ישראל מתגרה בו באופן חריג, הוא גייס לעזרתו את מלך ארם דמשק.
(מלכים א ט״ו: כ״ה-ט״ז: כ׳)<br><b>נדב, בעשא וזמרי מלכי ישראל</b><br>נדב בן ירבעם המשיך בדרכי אביו ונרצח על ידי בעשא. כך מימש בעשא את נבואת העונש לבית ירבעם. מכיוון שאף בעשא המשיך להחזיק בפולחן העגלים שבבית-אל ודן, לא הייתה הצדקה להמשך שושלתו. על כן אף הוא שמע מפי נביא שמלכותו לא תיכון. את נבואת עונשו, שהשמיע באוזניו הנביא יהוא בן חנני, מימש שר הצבא זמרי כאשר הרג את בנו של בעשא, אלה.
(מלכים א ט״ז: כ״א-ל״ד)<br><b>תבני, עמרי ובנו אחאב מלכי ישראל</b><br>אמנם הצבא המליך את עמרי, אך לא היה בכך כדי למנוע ממתחרה אחר לנסות לתפוס את המלוכה. במצבה הירוד של ממלכת ישראל כל בעל מעמד וכוח יכול היה לראות בחילופי השלטון שעת כושר לניסיון השתלטות. לעומת ממלכת יהודה, שבה שלטה שושלת חוקית, בממלכת ישראל – עם מותו של מלך והשמדת משפחתו, היו מתעוררים אנשים שחשבו שאף הם ראויים למלוכה. לאחר ההפיכות הצבאיות שבהן מצאו את מותם אלה בן בעשא וזמרי, קמו שני תובעים למלוכה בישראל.
(מלכים א י״ז: א׳-י״ט: כ״א)<br><b>קורות אליהו הנביא ומעשיו הראשונים</b><br>קורותיו של אחאב כשלעצמו סוכמו בעניין הקודם בתמצית. כאן מתחילה סדרת סיפורים שאירעו בממלכה באותה זמן, שבמרכזם אליהו הנביא. להלן מובאים פרטים אחדים על מראהו ובגדיו של אליהו, אך לא ידוע מאיזה שבט בא. לפי מסורת תלמודית אחת, היה תלמידו של אחיה השילֹני. אליהו הנביא נדד מקצות הארץ אל קצותיה, באמרי פיו ובפעולותיו חולל מופתים, כמניעת טל ומטר והורדתם, יצירת מבוע שופע של קמח ושמן, החייאת מת, הבערת אש במים ועוד. את אליהו הנביא אפיינו יכולות נסיות, כגון הליכה במשך 40 יום ללא אכילה ושתייה וריצה של מרחק רב לפני סוסים. את המעשים הרבים והמרשימים שעשה הנחו עוז רוחו וקנאתו לה'. אולם מתוך קנאה זו ובהיותו נביא אמת נרדף הגיע גם לייאוש עמוק מן העם, כשראה שעזב את הברית עם אלוקיו.
(מלכים א כ׳: א׳-מ״ג)<br><b>אחאב ובן הדד</b><br>אימת הבצורת סרה מעל ממלכת ישראל. עתה ניצב אחאב בפני איום צבאי ומדיני. בפרק זה אליהו הנביא אינו מופיע וגם לא תלמידו החדש, אלישע. את מעשיו של אחאב מלווים דברי ה' המושמים בפיו של ‘נביא', בפי ‘איש אלוקים' ובפי ‘אחד מבני הנביאים'. ייתכן שאלו הם שלושה נביאים אנונימיים, וייתכן שאחד הם. תחילה ניצחונו מנובא לו, ולבסוף הוא ננזף משמים על רכרוכיותו.
(מלכים א כ״א: א׳-כ״ט)<br><b>אחאב, איזבל וכרם נבות</b><br>אחאב לא חטא רק בעבודת הבעל. כאן תניע אותו ואת אשתו תאוות רכוש גסה. איזבל גורמת להמתתו של אדם חף מפשע, רק משום שאחאב חשק בנחלתו. בעקבות המעשה הנפשע אליהו הנביא חוזר אל אחאב ומנבא לו על סופה המר והשפל של שושלתו.
(מלכים א כ״ב: א׳-מ׳)<br><b>סופו של אחאב</b><br>עד כה סירבו מלכי יהודה להכיר הכרה כלשהי במלכי ישראל, משום שהאמינו שלהם לבדם ראויה המלוכה ובמלכי ישראל ראו מורדים. בעניין זה חורג יהושפט מדרכם של מלכי יהודה והוא הופך לבן בריתו של אחאב במלחמה משותפת נגד ארם. כיוון שאחאב יוצא למלחמה זו עם יהושפט, שעשה הישר בעיני ה', הם פונים לשמוע את דבר ה' מפי נביאיו. תשובות שונות מתקבלות מן הנביאים, כדי לתעתע באחאב ולהביא לנפילתו בגלעד.
(מלכים א כ״ב: מ״א-נ״ד)<br><b>סיכום ימי יהושפט מלך יהודה ואחזיהו מלך ישראל</b><br>דור המלכים הזה ממשיך בדרכי אבותיו: יהושפט הולך בדרך אביו הטובה, ואחזיהו ממשיך לצעוד בעקבות הוריו המכעיסים את ה'.
<h3>מלכים ב</h3>
<h4>הקדמה לספר</h4>
<h4>מבוא לקטע</h4>
(מלכים ב א׳: א׳-י״ח)<br><b>אחזיה מלך ישראל</b><br>אליהו נשלח להוכיח גם את בנו של אחאב, אחזיה, והוא מחולל מופתים גם מול שליחיו. קנאתו לה' באה לידי ביטוי באש המכלה בגזרת פיו כמאה איש.
(מלכים ב ב׳: א׳-י״ח)<br><b>הסתלקותו של אליהו</b><br>לאחר שאליהו הפך את אלישע לנביא, הוא הבין כי הוא פטור משתי המשימות הנוספות שהוטלו עליו – מינוייהם של יהוא ושל חזאל – שכן הן ייעשו בידי אלישע, ממשיכו. כשם שבאש חולל נסים בחייו – בהורדתה מהשמים בהר הכרמל ובשימוש הקטלני בה בשליחי אחזיה, כך באש יסתלק אליהו מן העולם.
(מלכים ב ב׳: י״ט-כ״ה)<br><b>מעשיו הראשונים של אלישע</b><br>בשובו מעליית אליהו השמימה עושה אלישע שני מעשי נסים – באחד הוא מרפא ומביא חיים, ואילו בשני הוא ממית.
(מלכים ב ג׳: א׳-כ״ז)<br><b>מלחמת מלכי ישראל, יהודה ואדום במואב</b><br>בפעם הראשונה אלישע מקבל מעמד ציבורי. כאשר הצבא המשותף למלכי ישראל, יהודה ואדום נתקל במצוקה קשה, הם מבקשים נביא ופונים אל אלישע כדי לשמוע את דבר ה'. בולט השינוי שהתרחש במעמד הנביא: בימי אליהו רדפה איזבל אחרי הנביאים, ואליהו טען וחזר וטען שאין בכוחו לשנות את מצבם הקשה של נביאי ה'. אולי מפלתו של אחאב והקללות על ביתו חוללו שינוי, לפחות בקרב המלכים. עתה אלישע הנביא מכובד מאוד בעיניהם – כשמלכי ישראל, יהודה ומואב זקוקים לעצתו, אין הם מזמנים אותו אליהם, אלא יוצאים ממקומם אל מקומו.
(מלכים ב ד׳: א׳-מ״ד)<br><b>עוד מופתים פרטיים שעשה אלישע</b><br>בעניין זה מופיעים מופתים אחדים שעשה אלישע לאנשים פרטיים ששמותיהם אינם נקובים כאן. חלק מן הנסים הללו דומים לנסים שחולל רבו, אליהו. שני המופתים הראשונים שנעשו למען נשים – הרביית השמן לפי רוב הכלים והחייאת בן האשה השונמית, מקבילים לקמח ולשמן שהשפיע אליהו בכלים שהביאה לפניו האלמנה מצרפת ולהחייאת בנה. הן האלמנה מצרפת הן האשה הגדולה משונם המארחות את הנביאים, תובעות מאורחיהן אחריות לחיי בניהן מסיבות שונות; ושני הנביאים נענים להן ומחוללים נס יוצא דופן – החייאת מתים. גם צורות לשון שהופיעו בסיפורי אליהו שבות ונזכרות בסיפורי אלישע – לצירוף וְאֵין קוֹל וְאֵין עֹנֶה וְאֵין קָשֶׁב, האמור באליהו, דומה הצירוף – וְְאֵין קוֹל וְְאֵין קָשֶׁב האמור באלישע; אף הפועל הנדיר וַיִּגְהַר מופיע בשניהם, ורק בהם.
(מלכים ב ד׳: א׳-ז׳)<br><b>אלישע וברכת השמן</b>
(מלכים ב ד׳: ח׳-ל״ז)<br><b>אלישע והאשה הגדולה משונם</b>
(מלכים ב ד׳: ל״ח-מ״א)<br><b>אביאור לישע מפיג רעל</b>
(מלכים ב ד׳: מ״ב-מ״ד)<br><b>אלישע משביע במעט מזון</b>
(מלכים ב ה׳: א׳-כ״ז)<br><b>אלישע מרפא את צרעת נעמן</b><br>המופת הבא שונה מהמופתים שנזכרו בעניין הקודם, שנעשו למען אנשים אנונימיים. כאן מושיע אלישע את שר צבא האויב התקיף, נעמן. מלך ישראל הוא שקורא לאלישע לחולל את הנס, ורפואתו של השר מצרעתו מצילה את כבוד ישראל. למופת זה אין השלכות פוליטיות בלבד; הוא מעורר את נעמן גם למסקנות דתיות. ואולם הסיפור אינו מסתיים בהכרה המרשימה של נעמן בכוחו של אלוקי ישראל, אלא דווקא בקטנותו של משרת אלישע, גיחזי, שניסה להפיק רווח חומרי מן המעשה, ועל כן דבקה בו ובזרעו צרעת נעמן.
(מלכים ב ו׳: א׳-ז׳)<br><b>אלישע מציף ברזל</b><br>הנס שאלישע מחולל כאן נעשה למען דמות שהכתוב אינו נוקב בשמה, וברקע המעשה – ריבוים של בני הנביאים שהסתופפו בצל אלישע.
(מלכים ב ו׳: ח׳-כ״ג)<br><b>אלישע מתעתע בארם וניצל מלכידה</b><br>כאן אלישע נכנס לעבי הקורה של יחסי ישראל ארם. הוא מסייע לסכל את מזימותיו של מלך ארם כנגד ישראל. הארמים, שסימנו את אלישע כאויבם, מנסים ללכדו. בדרך נס הוא נמלט מידיהם, וצבא ארם המסונוור מובל לידי מלך ישראל.
(מלכים ב ו׳: כ״ד-ז׳: כ׳)<br><b>נס שומרון הנצורה</b><br>גם בעניין זה מרחפת סכנה על ראש אלישע; והפעם – מיד מלך ישראל, המאשים את אלישע במצב החמור שבו שרויים תושבי שומרון הנצורים. שוב ה' מסייע לאלישע, ונבואתו – שנשמעה רחוקה מאוד מן המציאות בהווה ואפילו מופרכת – מתממשת.
(מלכים ב ח׳: א׳-ו׳)<br><b>שדה השונמית וביתה</b><br>עניין קצר זה מקביל למצוקתה הראשונה של השונמית – מות בנה. בשני המקרים סבלה אשה זו בעקבות התערבות חיובית של הנביא בחייה – נתינת הבן שלא ביקשה ויזמתו של הנביא להצילה מרעב. ואולם לעומת החייאתו הנסית המובהקת של הבן, הנס המתחולל כאן הוא נסתר ועקיף – באמצעות תזמון מכוון.
(מלכים ב ח׳: ז׳-ט״ו)<br><b>אלישע מעניק מלוכה לחזאל</b><br>שוב מתוארות פעולותיו של אלישע במערך המדיני. קודם הסתלקותו של אליהו הוא הצטווה למנות את חזאל שבדמשק למלך ארם. אליהו לא מילא שליחות זו, ועתה מבצע אותה תלמידו.
(מלכים ב ח׳: ט״ז-כ״ט)<br><b>יהורם ואחזיהו מלכי יהודה</b><br>יהורם מלך יהודה היה קרוב באופיו ובהתנהגותו למלכי ישראל, ואף בא בקשרי נישואין עם שושלת המלוכה של ישראל. אחזיהו בנו היה כבר נצר משותף לשתי השושלות – הוא מלך על יהודה לאחר שמת אביו, אך הוא היה גם נכד לאחאב מלך ישראל. בעניין זה מתוארת ההשתלשלות שבעקבותיה ביקר אחזיהו אצל דודו יורם מלך ישראל, ביקור שיחרוץ את גורלו.
(מלכים ב ט׳: א׳-ל״ז)<br><b>משיחת יהוא ועלייתו למלוכה</b><br>שלושה תפקידים הוטלו על אליהו לפני שהסתלק מן העולם – מינוים של שני מלכים ונביא אחד. בגופו מימש אליהו רק את משימת מינוי הנביא, והעביר את תפקידיו האחרים לאלישע. את חזאל מינה כבר אלישע למלך על ארם, ועתה הוא ידאג למשיחת יהוא למלך ישראל. משיחת יהוא נועדה לגרום לאבדנו הגמור של בית אחאב. כדי למנות את מלך ארם החדש יצא אלישע בעצמו לדמשק; ולעומת זאת, את משיחתו של יהוא אלישע מקיים באמצעות שליח. יהוא יצליח להרוג את מלך ישראל, את אמו ובדרך אגב גם את אחיינו, מלך יהודה.
(מלכים ב י׳: א׳-כ״ז)<br><b>יהוא ממשיך בהרג</b><br>נוסף על איזבל, שהשפעתה על בית המלוכה ועל האווירה הכללית בממלכת ישראל הייתה רבה, נשא אחאב נשים רבות. לאחר שיהוא הרג את יהורם בן אחאב ואיזבל, את אחזיה נכדם ואת איזבל, הוא פנה להרוג את שבעים בניו של אחאב, שלא נועדו מראש לרשת את המלוכה וחיו בשומרון. כך הפיל יהוא את חיתתו לא רק על יזרעאל, שבה שהה עם אנשיו, אלא אפילו על תושבי הבירה המבוצרת והרחוקה שומרון. בהמשך הוא הורג בדרכו הפרועה והכוחנית את כל מי שהיה קשור בכל דרך שהיא לבית אחאב ביזרעאל – את אחי אחזיה שנקרו לפניו במקרה בדרך, את נאמניו של אחאב ובכללם אולי אף את מי שכרתו – במצוותו – את ראשי בני אחאב בשומרון. בערמתו הוא מצליח לטבוח גם בכל עובדי הבעל שבממלכתו ולנתץ ולבזות את פולחן הבעל.
(מלכים ב י׳: כ״ח-ל״ו)<br><b>סיכום מלכות יהוא והערכתו</b><br>גם לפני יהוא מלכו אנשים שמרדו באדוניהם, אבל בפעולותיו של יהוא באה לביטוי דמות צבעונית ביותר שדרכי הפעולה שלה היו חריגות. יהוא הצליח לא רק לערוך שינויים משמעותיים בממלכה ולהחזיק בשלטון זמן רב, אלא גם להעמיד שושלת יציבה במשך כמה דורות. בשנות מלכותו היו מתחים בין ישראל לארם, ויד ארם גברה, אך נראה שהיחסים עם ממלכת יהודה היו שלווים.
(מלכים ב י״א: א׳-כ׳)<br><b>עתליה וסופה</b><br>בממלכת ישראל תפס יהוא את השלטון, השמיד את כל בית אחאב והקים שושלת לעצמו. בפקודתו של יהוא נהרג גם אחזיה מלך יהודה כשביקר את דודו יורם. אמו של אחזיה, עתליה בת איזבל היא שכבשה בזרוע את כס המלוכה ביהודה. למרות תאוותה לחסל את כל זרע המלוכה של יהודה, יהושבע, אחותו של המלך ההרוג, מצילה ילד אחד, יואש בן אחזיה, ומסתירה אותו בבית ה'. יהוידע הכהן מביא להריגת עתליה ולהמלכתו של יואש.
(מלכים ב י״ב: א׳-כ״ב)<br><b>יהואש מלך יהודה</b><br>יהואש, שהוחבא בילדותו בבית ה', דואג גם בבגרותו לבדק הבית הזה ולחיזוקו. לאחר זמן, כאשר אויב מן החוץ מאיים על יהודה, יהואש משתמש בכספי הקודש ובאוצרות אבותיו המלכים כדי לשחד אותו, ובכך למנוע את עלייתו על ירושלים.
(מלכים ב י״ג: א׳-כ״ה)<br><b>יהואחז ויהואש מלכי ישראל ומות אלישע</b><br>אף שמלכי ישראל לא צייתו בדרך כלל לדברי הנביאים, מעמדו של אלישע היה גבוה לאין ערוך ממעמדו של כל נביא אחר. בעניין זה פונה יהואחז אל אלישע במצוקתו. בהמשך מופיעים הנסים האחרונים שחולל אלישע: הנבואה שהשמיע באוזני יהואש בן יהואחז, אשר תתממש לאחר שייפטר מן העולם, ונס החייאת המת שיתרחש לאחר שאלישע עצמו ייקבר.
(מלכים ב י״ד: א׳-כ״ב)<br><b>אמציהו מלך יהודה</b><br>יואש מלך יהודה נרצח על ידי עבדיו כנראה מתוך איבה פרטית. רק לאחר שהתבסס שלטונו של אמציהו, בנו של יואש, הוא נקם בקושרים. בעקבות ניצחונו על אדום גבה לבו והוא עלה למלחמה על ממלכת ישראל.
(מלכים ב י״ד: כ״ג-כ״ט)<br><b>ירבעם (השני) מלך ישראל</b><br>בשל היחלשותם של הארמים במלחמותיהם עם אשור עלה בידי ירבעם השני לכבוש למעשה את כל אזור סוריה. השבת דמשק וחמת לתחום ישראל הייתה הישג חשוב מאוד. ממלכת ישראל הורחבה להיות כבימי תפארתה מקדם.
(מלכים ב ט״ו: א׳-ז׳)<br><b>עזריה מלך יהודה</b><br>עזריה היה ידוע יותר בשמו עֻזיה או עֻזיהו. על צרעתו המוזכרת כאן מסופר בפירוט בדברי הימים.
(מלכים ב ט״ו: ח׳-ל״א)<br><b>זכריהו, שלוּם, מנחם, פקחיה ופקח מלכי ישראל</b><br>זכריהו היה המלך החמישי והאחרון בשושלת יהוא. בניה של שושלת זו לא חטאו בחטאים מיוחדים, אך המשיכו להנהיג את ממלכת ישראל בדרכים הרעות מלפני ה'. בימיהם המשיכו תושבי הממלכה לעבוד את עגלי הזהב שבדן ובבית-אל כבעברמשנרצח זכריהו, מלכו בישראל עוד ארבעה מלכים בעת שמלך ביהודה עזריהו. שלושה מתוכם מלכו לאחר שרצחו את המלך הקודם. הואיל והשלטון בישראל היה רעוע, חלק מן המלכים הללו ישבו על כיסאם זמן קצר מאוד. המרידות התכופות בממלכת ישראל נעשו ממניעים אישיים ולא אידאולוגיים. אנשים שקיננה בלבם תאוות שלטון וראו עצמם ראויים לשררה, ואף הצליחו למצוא חוג תומכים נאמנים להם, גם אם לא הנחה אותם כל חזון, היו רוצחים את המלך – שאף הוא לא היה מלך חוקי.
(מלכים ב ט״ו: ל״ב-ט״ז: כ׳)<br><b>יותם ואחז מלכי יהודה</b><br>יותם היה מלך צדיק, אך לא עלה בידו לפעול הרבה בממלכה. לא ברור אם שימש מלך רשמי, או שרק תפקד כמושל מטעם עֻזיהו אביו בשנים שבהן היה מצורע. אחז בנו, לעומתו, היה מן הרשעים שבמלכי יהודה. בזמנו נמשך תהליך התמעטותה של ממלכת ישראל, וגם ממלכת יהודה כבר חשה את הלחץ מצד מלכי אשור.
(מלכים ב י״ז: א׳-ו׳)<br><b>הושע בן אלה וסוף מלכות ישראל</b><br>הושע בן אלה היה המלך האחרון למלכות ישראל. מלכותו הסתיימה במאסרו באשור, ולאחר זמן הוגלו גם אזרחיו לאשור. כך החלה גלותם של עשרת השבטים.
(מלכים ב י״ז: ז׳-כ״ג)<br><b>מדוע חרבה ממלכת ישראל?</b><br>בעניין הקודם תוארה השתלשלות העניינים הפוליטית שהובילה לכליאתו של הושע בן אלה, למצור על שומרון ולגלות תושביה. ממנו עלה כי המהלכים שנקט הושע בן אלה מול האיום שנשקף לו מאשור הם שהביאו לקץ ממלכתו. ואכן נביאי ישראל התנגדו למהלכים דיפלומטיים המבוססים על מרמה והתקשרויות כפולות, ואף לא האמינו שאפשר לסמוך על מצרים. אולם בעניין זה מוצגות הסיבות העמוקות לסופה של ממלכת ישראל ולגלותה, ותבניות העומק ההיסטוריוסופיות העומדות ביסוד חורבנה של הממלכה. מתברר כי נפילתה נבעה לא רק ממדיניות המנהיגים אלא גם ממעשי העם.
(מלכים ב י״ז: כ״ד-מ״א)<br><b>הכותים שהוגלו אל השומרון</b><br>מלכי אשור נקטו מדיניות של הגליית תושבי המדינות שכבשו. ואולם כדי שהארץ הכבושה לא תתרוקן ותהפוך לשממה, היו האשורים מגלים אליה עמים אחרים. חילופי אוכלוסין אלו נועדו להפר את הרצף הלאומי של כל עם שהם משלו בו, לשבור את רוחו ולהפוך את בניו לכנועים וצייתנים, ובכך להפחית את הסיכויים למרד. גם מלכים אחרים נהגו להגלות את האזרחים שניצחו, אולם מלכי אשור עשו זאת באופן מלא יותר. בעניין זה נדון מעמדם המורכב של הכותים ובני ערים מזרחיות אחרות שהובאו להתיישב בשומרון, והמשיכו לאחוז בפולחני מוצאם.
(מלכים ב י״ח: א׳-כ׳: כ״א)<br><b>קורות חזקיהו מלך יהודה</b><br>חזקיהו היה ממלכי המופת של עם ישראל. הוא פעל בנחישות להסרת העבודה הזרה למיניה. בימי מלכותו חרבה ממלכת ישראל, ועשרת השבטים גלו ממקומם כיחידה אחת, ובכל זאת הוא העז למרוד במלך אשור. סנחריב מלך אשור פתח במסע כיבוש ביהודה, ושלח את נציגו, רבשקה, לנאום מול אנשי ירושלים כדי לנסות לשכנע את העם היושב בה למרוד בחזקיהו ולקבל את מרותו של מלך אשור ללא מאבק מזוין. בדרכים מתוחכמות ביקש רבשקה לשכנע את שומעיו שתקוותם היחידה להינצל היא כניעה למעצמה האשורית. אף על פי שבדרך הטבע לא נראה שום פתרון למצב המסוכן שבו הייתה נתונה יהודה, חיזק ישעיהו הנביא את לב המלך והעם שיתעשתו ולא יתמסרו לידי הכובש הזר. ואכן בדרך נס ניצלה ירושלים מסכנת חורבן ממשית, וסנחריב שב לארצו ונרצח בה. ישעיהו הנביא מצרף לנבואותיו והוראותיו כמה מופתים מרשימים המאששים את תוקף נבואתו. בהמשך העניין הוא מלווה את חזקיהו הן בהיותו חולה, הן בהקשר של התרחשויות לאומיות אחרות בממלכתו הקשורות ביחסים עם בבל. המסופר כאן מופיע בשינויים קלים גם בספר ישעיה. לעתים יש בשינויים אלו כדי לשפוך אור על ההתרחשויות.
(מלכים ב כ״א: א׳-כ״ו)<br><b>מנשה ואמון מלכי יהודה</b><br>מנשה בן חזקיהו עלה למלוכה בגיל צעיר מאוד, ומלכותו האריכה ימים יותר מאשר שאר מלכי יהודה. לתקופת מלכותו נודעה אפוא חשיבות רבה הן בזמנו הן לאחר זמנו. במשך חמישים וחמש שנות מלכותו עשה מנשה הרע בעיני ה' ובעיני אדם. גם בזמנם של רבים ממלכי יהודה המצב לא היה אידיאלי, אך מלכותו נחשבת כתקופת שפל גם משום שהייתה מעין תשליל של ימי אביו. יש לציין כי מנשה, שבחר לנהוג כמעשה בית אחאב, נולד לחזקיהו בסוף ימיו, לאחר שכבר החלים מחוליו. אמון בנו המשיך בדרכו, ולאחר שהתנקשו בחייו נקבר בחלקת הקבר שבה נטמן מנשה.
(מלכים ב כ״ב: א׳-כ״ג: ל׳)<br><b>יאשיהו מלך יהודה</b><br>שוב מתרחש שינוי בהנהגת הממלכה – אמון היה מלך רשע בנו של מלך רשע אף יותר, ואילו יאשיהו בנו, שהתחיל למלוך עוד קודם שעמד על דעתו, ונסמך תחילה על בני חצרו והמקורבים אליו, תפס אחרי זמן את השלטון בפועל ונטש אף הוא את דרכי אביו – אך לטובה. יאשיהו היה הדמות הגדולה האחרונה בתולדות מלכי יהודה. יאשיהו הורה על חיזוק בדק בית המקדש. במסגרת השיפוצים נמצא במקדש ספר תורה. למשמע דברי התוכחה שנקראו מספר התורה ונוכח דברי הפורענות הקשים שהשמיעה חֻלדה הנביאה הגיב יאשיהו בזעזוע, ובעקבותיהם חולל מהפכה בממלכתו. הוא כינס את כל העם וחשוביו והודיע להם על המהפך העמוק והנרחב של טיהור יהודה וסביבותיה מן הפולחנים הזרים שבדעתו לחולל. ואכן יאשיהו הרס את האלילים ואת אמצעי הניחוש, ניתץ וטימא את המזבחות והבמות, זבח את כהני העבודה הזרה, ואף ציווה לחגוג את חג הפסח לאחר דורות רבים שבהם כלל העם לא התאסף לחוג אותו. למרות צדקתו הגדולה והבולטת של יאשיהו לא היה במעשי התיקון שיזם כדי למנוע את גזרת החורבן שכבר ריחפה על מלכות יהודה.
(מלכים ב כ״ג: ל״א-כ״ה: ז׳)<br><b>מלכי יהודה האחרונים וגלות החרש והמסגר</b><br>יאשיהו היה התקווה האחרונה של ארץ יהודה. עם מותו החלה ממלכת יהודה להידרדר. אמנם היא המשיכה להתקיים עוד שנים אחדות, אבל היו אלה שנות דעיכתה עד מפלתה הסופית. עם מות יאשיהו הגיע הסוף הלא-רשמי של השלטון ביהודה, והמלכים שקמו אחריו לא היו אלא צללים של האפשרות שהבזיקה בימי יאשיהו. יהואחז היה כפוף למלך מצרים, והוא שהחליפוֹ באליקים-יהויקים, אחיו. יהויקים היה כפוף למלך בבל, ובנו, יהויכין, שמלך אחריו הוגלה לבבל. מלך בבל, נבוכדנאצר הגלה עמו את בני המעמד הגבוה בירושלים, בזז את אוצרות בית ה', והמליך תחת יהויכין את מתניה-צדקיהו. לאחר המצור הממושך שערך הצבא הבבלי על ירושלים, נתפס צדקיהו, ואחרי התעללות קשה הוגלה אף הוא לבבל.
(מלכים ב כ״ה: ח׳-כ״א)<br><b>חורבן המקדש וירושלים והגליית יושביה</b><br>שלושה שבועות לאחר שהובקעה ירושלים, נכבשה ונהרסה, נכנס אליה נבוזראדן, שרו של נבוכדנאצר, ושרף את בית ה'. הוא הגלה עמו את רוב מי שמצא בירושלים. את הכהנים הבכירים וכמה מחשובי העיר הגלה ואחר כך הרגם בבבל. את כלי המקדש ואביזריו המפוארים לקח עמו רק כדי להפיק תועלת מן המתכות היקרות שמהן נעשו.
(מלכים ב כ״ה: כ״ב-ל׳)<br><b>גדליה ואחרית יהויכין</b><br>לאחר שרשרת הנפילות שפקדה את ממלכת יהודה, לאחר חורבן המקדש וירושלים ולאחר שתי ההגליות לבבל לא נותרה בארץ אלא דלת העם. על שארית הפלטה הזאת הפקיד נבוכדנאצר את גדליהו בן אחיקם. העניין האחרון בספר מספר על רצח נציב זה, אירוע שחרץ את סופו המוחלט של היישוב בארץ. סדק של תקווה נפתח בכל זאת בסופו של העניין – אף על פי שנראה היה כאילו פסקה מלוכה מזרע דוד, יהויכין, המלך האחרון שישב על כיסא דוד, משתחרר מכלאו בידי אויל מרֹדך בן נבוכדנאצר, ותנאי חייו משתפרים.
<h3>ישעיהו</h3>
<h4>הקדמה לספר</h4>
מבוא לספר ישעיהספר ישעיהו נחשב כראשון לספרי הנבואה מכמה בחינות. מתוך נביאי המקרא מקובל לייחד את הנביאים הגדולים שחיו לקראת סוף ממלכות ישראל ויהודה כ'נביאי הספר' או 'נביאי הכתב', על שום שכתבו דברי נבואתם בספר. הנביאים האלו — המכונים שלא במדויק 'נביאים אחרונים' — הם: ישעיהו, ירמיהו, יחזקאל ועוד שנים עשר נביאים שהשאירו אחריהם ספרים קטנים. היו נביאים שחיו דורות רבים לפניהם, ואחדים מהם ידועים גם בשמותיהם, אבל נבואותיהם נאמרו על פה ורק לעתים רחוקות נשארו כתובות בידי אחרים. אמנם לא ברור עד כמה הבחנה זו מבוססת כי בספר דברי הימים נזכרים ספרי נבואה שכתבו נביאים קדומים יותר, אלא שהספרים הללו לא שרדו. מכל מקום, מבין ספרי הנבואה הכתובים נחשב ספר ישעיהו ראשון. מבחינת הזמן אין ישעיהו ראשון לנביאי הכתב, אם כי הוא מהראשונים שבהם. אולם מבחינת המעמד, ההיקף והתוכן הוא ראוי להיחשב בראש. מעמדו של ישעיהו כנביא בולט במיוחד, והוא נתפס כשני למשה רבנו. ספר ישעיהו הוא ספר גדול בעל מאפיינים אחידים. אף שנעשו ניסיונות נמרצים לזהות בו יצירה של אנשים שונים, מעבר להבדלים בנושאי הנבואה אין למעשה כל הוכחה של ממש לדבר. היקף מושאי נבואותיו נרחב; ישעיהו מתנבא על עמים וממלכות שמחוץ לגבול ישראל, וגם על העולם בכללו. מן ההיבט הלשוני, השפה העברית מופיעה בספר ישעיהו בצורתה המרוממת ביותר, בתיאורים פיוטיים עתירי חיים וצבע, ויש לכך הסבר גם באישיותו של הנביא. חכמים מסרו שאמוץ, אביו של ישעיהו, היה אחיו של אמציה מלך יהודה. לקרבה זו אין ראיה מפורשת בכתובים, אבל מבחינת לשונו של ישעיהו, מהאופן שבו הוא פונה לאנשים, וגם מן היחס של אנשים כלפיו, עולה שיח ושיג של בן מלכים. שלא כנביאים שהיו בעלי מלאכה ובאו מפשוטי העם, דוגמת עמוס המעיד על עצמו שהוא חקלאי פשוט בלא ייחוס אבות, ישעיהו מצטייר כנסיך המנבא בעיקר על יהודה וירושלים, אך גם על ישראל, שהייתה ממלכה לעצמה, וגם על עמים אחרים — כדרכם של כל הנביאים הגדולים. נבואת ישעיהו היא אב-טיפוס לכמה נביאים גם בפנייתה אל הכלל. לשמואל הנביא, למשל, פנו בשאלות פרטיות שונות. כשם ששאול בא לשאול אותו על האתונות, כך מן הסתם שאל אותו מישהו על אשתו שברחה או על כספים שאבדו לו. שמואל, שהיה מכונה 'הרואה', נודע כבעל מופת וכמי שפותר לאנשים את בעיותיהם, אף על פי שחלק מנבואותיו פנו לכלל ישראל. נביאי הכתב, לעומת זאת, מתנבאים בראש ובראשונה אל הכלל; וגם אם ניבאו לאנשים פרטיים או עסקו בעניינים אישיים, לא בכך עוסקים ספריהם. צד נוסף בנבואות הללו הוא משמעותן לעתיד. לפי חז"ל, היו הרבה יותר נביאים ממה שעולה במפורש מתוך ספרי התנ"ך. מתוך הכתוב מנו חכמים רק ארבעים ושמונה נביאים ושבע נביאות, אף על פי שאפשר למצוא רמזים לכך שמספרם גדול יותר. ייתכן שנבואותיהם של נביאים נוספים נכתבו על ידי עצמם או על ידי אחרים, אבל אנשי כנסת הגדולה, שעסקו בקביעת היקפם של ספרי הקודש המקראיים, בחרו רק בספרים המכילים נבואה לדורות. אמנם פעמים רבות נזכרים בספרים אלה מאורע מסוים או דמויות קונקרטיות שפעלו באותו זמן, אבל הדברים מכוונים לדורות ולא רק לשעתם, ולכן הם נשארו בידינו. יתרה מזו, חלקם נשמע לעתים טוב יותר ביחס לדורות מאוחרים מאשר לדורם. דברי הנביא בוודאי נשמעו — ויש לשער שגם הובנו — על ידי אנשי דורו, אך כוחם של דברי הנבואה טמון בכך שלמרות שנאמרו בזמן ובמקום מסוימים, משמעותם עשויה להיות בהירה יותר, צלולה יותר ומשמעותית יותר, אלף או אלפיים שנה לאחר מכן.
<h4>מבוא לקטע</h4>
(ישעיהו א׳: א׳-ל״א)<br><b>השחיתות וקלקול המשפט</b><br>זו כנראה אינה נבואתו הראשונה של ישעיהו. מתיאורי מכות הארץ ויושביה המופיעים בנבואה נראה שהיא נאמרה באמצע תקופת פעילותו של ישעיהו, בשעת המלחמה שבימי מלכות אחז או חזקיהו, שכן ימי עוזיהו ויותם הקודמים היו ימים של הצלחה יחסית ושל ביטחון, אם כי ייתכן שהתיאור הזה הוא חלק מחזון העתיד. מכל מקום זוהי נבואת תוכחה נוקבת ביותר, המבקרת את האנשים המסתפקים במעשי פולחן ובטקסים, אשר חייהם המוסריים והחברתיים מנוגדים לרצון ה'. הנביא אומר להם: החגים והאספות, הביקורים במקדש והבאת הקרבנות — כל אלה אינם מבטאים את חייכם הממשיים. תקנו את חייכם, ואז אקבל אתכם באהבה. השיבו את המשפט ואת הצדקה על כנם. דברים בכיוון זה נשנים בספר ישעיהו כמה פעמים.
(ישעיהו ב׳: א׳-ד׳: ו׳)<br><b>גילוי כבוד ה' ומשפטו בעתיד</b><br>החזון הקודם, שהכיל תוכחות קשות ונוקבות, התייחס במפורש לירושלים שבימי ישעיהו. גם בחזון שלפנינו, הפונה אף הוא אל יהודה וירושלים שבהווה, נאמרו דברי תוכחה, אך הוא כולל גם נבואות בהיקף עולמי המכוונות אל העתיד לבוא. בכך מתגלה מיד המתח שבין ההיבט המקומי לבין זה הכלל-עולמי בדברי ישעיהו. בחלקו הראשון של העניין מופיעה לראשונה נבואה בעלת גוון אוניברסלי מובהק, ועם זאת מתוארת בה מרכזיותו העולמית של הר בית ה' באחרית הימים כמקור תורה וצדק לעולם. ייתכן שזוהי הנבואה הפרוגרמטית הכוללת הראשונה של נבואות ישעיהו שנכתבו, אבל אין הדבר הכרחי. כיוון שסדר הנבואות אינו כרונולוגי, אפשר שנבואה זו נאמרה מאוחר יותר. בהמשך העניין מדובר על מפלה גדולה שתתרחש קודם גילוי כבוד ה' בעולם. יהודה וירושלים אינם מתנהלים כיאות, ויש לערוך עם העם חשבונות של תיקון בטרם תושלם הגאולה. רק כאשר יבוער הרשע מירושלים, והיא תתקדש, היא תהיה אור לגויים. בחלק האחרון, המכיל דברי נחמה, חוזר הנביא למה שפתח בו — תיאור ירושלים והר ציון באחרית הימים.
(ישעיהו ה׳: א׳-ל׳)<br><b>משל הכרם: אחריתה של חברה שאיבדה את ערכיה</b><br>פתיחתה של נבואת זו במשל וסיומה בעונש. שלא כבזמנו של ירמיהו, ירושלים בתקופת ישעיהו הייתה בתפארתה — בפרט תחת שלטונו של עוזיהו, ונבואות חורבן מעין זו נאמרו על העתיד שאינו נראה לעין. מכיוון שאנשים חיו באותה שעה בחברה נהנתנית ורכושנית, הם לא נתנו את דעתם לדברי הנביא ולערכים שהוא מייצג.
(ישעיהו ו׳: א׳-י״ג)<br><b>הקדשתו של ישעיהו לנביא</b><br>אף על פי שאין זה הפרק הראשון בספר, מקובל להניח שזהו פרק ההקדשה של ישעיהו. הנחה זו איננה חד-משמעית, וכפי הנראה כבר נתנבא ישעיהו קודם נבואה זו. מכל מקום מסתבר שלפנינו שלב מסוים בהקדשתו, שבו הוא מתמנה כשליח ה' לעם. תיאור מראה השכינה, כיסא הכבוד והפמליה של מעלה שמוסר ישעיהו, תמציתי מאוד. למרות שחזון המרכבה של יחזקאל אינו שונה ממנו לחלוטין, הוא הרבה יותר מפורט. חכמים הסבירו הבדל זה באמרם שיחזקאל היה "כבן כפר שראה את המלך", ומתאר את כל פרטי הפאר וההדר, את הכיסא ואת המשרתים; ואילו ישעיהו — "כבן כרך שראה את המלך", העוסק בדברים העיקריים ואינו מתייחס אל הגלגלים, האופנים והחיות — פרטי הרקע.
(ישעיהו ז׳: א׳-י׳: ל״ד)<br><b>קובץ נבואות על יהודה העומדת נוכח אויביה</b><br>הנבואות בפרקים שלפנינו עוסקות באיומי אויבי יהודה עליה ובמלחמותיהם. יש מהן המדברות על העתיד הקרוב, ואחרות — על דורות מאוחרים. בסוף קובץ זה באים דברי תוכחה ואזהרה, ועמם דברי נחמה על שארית הפליטה אשר בציון.
(ישעיהו י״א: א׳-י״ב: ו׳)<br><b>השלום, קיבוץ הגלויות והשיר לעתיד לבוא</b><br>הנבואה שלפנינו מדברת על טובם של ימות המשיח, והיא פותחת בתיאור דמותו של הגואל. מן הדברים הקודמים, ייתכן שהייתה תקווה שהדברים יתממשו בזמן הקרוב, לאחר נפילת מלכות אשור, אבל בפועל לא כך היה.
(ישעיהו י״ג: א׳-כ״ג: י״ח)<br><b>נבואות לעמים</b><br>רצף פרקים זה כולל את עיקר הנבואות שניבא ישעיהו לגויים. גם בספרי נבואה אחרים אפשר למצוא קובץ נבואות על הגויים, ואפילו בחלק מספרי הנביאים הקטנים יותר. ירמיהו הנביא יועד במפורש לדבר עַל הַגּוֹיִם וְעַל הַמַמְלָכוֹת, לִנְתוֹשׁ וְלִנְתוֹץ... לִבְנוֹת וְלִנְטוֹעַ (ירמיה א,י). אמנם הנביא נשלח בעיקר לישראל, אבל תפקידו אינו מתמצה במה שסמוך לביתו. כל נביא עשוי לדבר על עמים וממלכות קרובים או רחוקים מאוד ועל עתידות נעלמות. עם זאת, את דרכו של ישעיהו בנבואותיו לאומות העולם מייחד האופי האוניברסלי המודגש. בניגוד לנביא עמוס, למשל, שבכל פעם שהוא מזכיר את מפלת הגויים, הוא מוצא לנכון להסביר שהיא נובעת מהצרות שגרמו לישראל, ישעיהו מתייחס לעמים כשהם לעצמם, מתוך מבט רחב וקוסמופוליטי, ולעתים אף מביע כאב על אובדן אומה שהייתה מצרה לישראל. נבואותיו אינן מוגבלות במסגרות של מקום וזמן. אל התרחשויות העתידות לקרות מאה שנה אחריו ואלף שנה אחריו, הוא מתייחס באופן דומה.
(ישעיהו י״ג: א׳-י״ד: כ״ג)<br><b>משא בבל ומלכה</b><br>נבואה זו מתייחסת אל העתיד הרחוק של בבל. בזמנו של ישעיהו הייתה בבל מדינה לא גדולה שהייתה כפופה למלך אשור, ונוכחותה לא הייתה משמעותית בארץ. אשור, המעצמה הגדולה, היא שאיימה על קיומן של יהודה וישראל, ולבסוף כבשה והחריבה את ממלכת ישראל. בזמן שהאשורים היו עדיין בשיא תוקפם, כבר דיבר ישעיהו על בבל בתור המעצמה שתבוא אחריהם. הוא מתאר לא רק את עלייתה, אלא גם את נפילתה העתידית ואת אחריתו של מלכה. לא תמיד הנביא הובן לקהל שומעיו, שמן הסתם לא הכיר את כל המדינות הרחוקות. הנביא מתאר כאן מהלך עולמי דרמטי הכולל את היעלמותם של האויבים הקרובים, את בואם של אויבים גדולים מהם ואת קימתן ונפילתן של מעצמות.
(ישעיהו י״ד: כ״ד-כ״ז)<br><b>שבירת אשור</b><br>הנבואה על בבל תיארה מושל גדול שיקום בעתיד שהוא רחוק מזמנו של הנביא, ואילו הנבואה על אשור מתייחסת לזמן קרוב יותר.
(ישעיהו י״ד: כ״ח-ל״ב)<br><b>פורענות פלשת</b><br>הנבואה הקצרה על פלשת ממוקמת בהקשר היסטורי מסוים — מותו של המלך אחז, שהכה בפלשתים. אחז ערך כמה מלחמות, ואף על פי שבמקומות אחרים לא ניצח, כנראה הפלשתים הוכו על ידו מכה רבה. את רקעה ההיסטורי של הנבואה אפשר לשער רק מתוך תוכנה.
(ישעיהו ט״ו: א׳-ט״ז: י״ד)<br><b>מפלת מואב</b><br>הנבואה שלפנינו מתארת את מפלתה של מואב, שבעקבותיה נמחקו עריה הראשיות והחשובות. המפלה גרמה למהומת מוות והניסה את תושבי ערי מואב. התושבים זועקים ומבכים את מצבם הרע, וחיות רעות מזנבות בהם. מלבד ערים אחדות שנותרו לפליטה, נהרסה מואב עד היסוד ולא יכלה להיבנות עוד. אף על פי שאפשר להבין את עיקרה של הנבואה, קשה לזהות את המפלה המדוברת. בין היתר, מפני שהמאורעות ההיסטוריים והתיאורים הגיאוגרפיים אינם ברורים לאשורם.
(ישעיהו י״ז: א׳-י״ד)<br><b>כיבוש ארצות הצפון</b><br>הנבואה שלפנינו מכוונת בעיקר כלפי ארצות הצפון. הנבואה פותחת בדמשק בירת ארם וכוללת את סביבתה. הדברים הצפויים לגויים בעתיד הרחוק, המתוארים כאן, כרוכים גם בתהפוכות גדולות בישראל — מכות ואכזבות, יציאה לגלות ואיבוד כל נקודת משען.
(ישעיהו י״ח: א׳-ז׳)<br><b>נבואה על עם רחוק לימים רחוקים</b><br>נבואה זו, שלשונה קשה להבנה, מתייחסת לעם רחוק שזהותו אינה ידועה. בהמשכה מתוארת תקופת חורבן שתקדם לְבוא הגאולה.
(ישעיהו י״ט: א׳-כ׳: ו׳)<br><b>הנבואות על מצרים</b><br>מצרים עומדת במרכזן של הנבואות שלפנינו. בנבואה הראשונה נזכרות בעיקר מפלות ופורענויות — אימה ומלחמה, חורבן כלכלי, אבדן חכמה ודרך. בצדן מתואר גם עתיד מאושר הצפוי למצרים — ריפוי מגפותיהם ועזיבת אליליהם. לאחר המשא הזה מצורפת נבואה לזמן קרוב יותר על שביים וגלותם של המצרים ביד מלך אשור. במשך כל הדורות ראו המצרים בעצמם את מרכז העולם, בני התרבות העליונה ואנשי החכמה. לאור זאת ראוי לקרוא את הנבואה שלפנינו.
(ישעיהו כ״א: א׳-י״ז)<br><b>משאות ארצות המזרח: מדבר-ים, דּוּמה וערב</b><br>לפנינו נבואות על עמים ומקומות שידיעותינו עליהן מועטות ביותר. כיוון שהנביא מדבר על התרחשויות רחוקות ממקומו ומזמנו, ייתכן שאף שומעיו לא ירדו לסוף דעתו, ואף להם לא היו נהירים מושאי נבואותיו. מכל מקום, לתיאוריו עשויות להיות השלכות לחיים העכשוויים של אנשי ירושלים השומעים את דברי הנבואה, שכן הנבואות מדברות על זעזועים מדיניים וצבאיים באזורים שונים במזרח. תמורות אלו עתידות להשפיע בשלב כלשהו על גורלה של ירושלים, ולפיכך עליה להיערך לקראתן. המשא הראשון בקבוצה זו עוסק כנראה בקריסתה של בבל על ידי עילם ומדי. הנביא מתאר את נפילתה, כמי שצופה בה באופן מוחשי, אך יש לציין כי בזמן אמירת הנבואה בבל לא הייתה עדיין מדינה חשובה כלל. במשא השני, שקשה לדעת אם הוא קשור לקודמו, מתואר ערב המלחמה בדוּמָה, שכנראה אף היא שוכנת במזרח. גם בנבואה זו הנביא מעמיד עצמו בדמות השומר הצופה, שתפקידו לדווח על ההתרחשויות הממשמשות ובאות. נבואה זו קצרה, ועיקרה בלשון הארמית. ייתכן שזהו ניסיון לדבר בשפתם של אנשי המקום ההוא או בשפה קרובה לשפתם. המשא השלישי פונה אל שבטים ערביים השוכנים בעבר הירדן המזרחי. הנביא מכין את בני אותם שבטים לקראת בואם של פליטי קרבות מאזור אחר. הוא מתאר את תבוסתה של קדר, משבטי ערב, ונוקב לה זמן מוגדר. ייתכן שכל הנבואות הללו צופות מתקפה של אויב אחד שמוצאו בעילם ובמדי. אויב זה עתיד להשמיד את בבל והוא פונה דרומה ומחריב את ממלכות הנוודים המדבריים. דוגמא למהלך כזה מופיעה בספר בראשית — מסע המלחמה שעורכים יושבי בבל ועילם על מנת לכבוש שטחים בארץ כנען ומדרום לה.
(ישעיהו כ״ב: א׳-י״ד)<br><b>ירושלים בסכנה</b><br>בתוך סדרת הנבואות העוסקות בעמים מופיעה נבואה אחת הפונה לירושלים. כקודמתיה גם היא אינה מתוארכת, אבל נראה שהיא מתייחסת לתקופה מאוחרת יחסית — תקופת המצור האשורי על ירושלים. יש להניח כי סידור הנבואות בספר אינו כרונולוגי. לא ברור מדוע סודרה נבואה זו במקום זה. הנביא מתריע על חומרת מצבה של הממלכה. לראשונה היא עומדת מול מעצמה צבאית, ונראה כי בדרך הטבע אין לה סיכוי. פנים רבות לאווירה בעיר: מצד אחד, השלטון מכין את העיר ומבצרה לקראת מלחמה; מצד אחר, אנשיה נבוכים והמומים; קצינים מנסים לברוח ממנה, ועם זאת ננקטים אמצעי הגנה שונים. ובצד כל אלה — העיר הוללת, ושוקעת בנהנתנות, כאילו אין האויב אורב לה בחוץ, אם מפני שאננות ואמון יתר בפעולות הביצורים, או להפך — מתוך ייאוש והשלמה עם הידיעה שבקרוב יִגלו תושביה מארצם ויתבוללו בגויים. אין הנבואה הזו מגלה מה יעלה באחריתה, מלבד העונש הנחרץ שיבוא על האוכלים והשותים מתוך ידיעה שימותו בקרוב.
(ישעיהו כ״ב: ט״ו-כ״ה)<br><b>אחריתו של האיש אשר על הבית</b><br>אל המשא על ירושלים הנתונה תחת איום אויב, צמודה נבואה המכוונת לאדם מסוים; שבנא, שהיה הממונה על בית המלוכה, ייפול ממעמדו הרם. מעשיו של האיש אינם מפורטים בנבואה זו, אך משתמע ממנה כי הואשם בבגידה. חכמים אמרו ששבנא ניסה להגיע להסכם כניעה בפני מלך אשור, ואולי אף חשב לתפוס את מקומו של חזקיהו המלך. תחת תכניותיו של שבנא להיקבר בעיר בקבורת מלכים, מנבא לו ישעיהו כי יושלך מארצו וימות בגולה. הכבוד שייחל לו ייהפך לקלון, תחת הקלון שרצה להמיט על בית אדוניו.
(ישעיהו כ״ג: א׳-י״ח)<br><b>משא צור</b><br>הנבואה החותמת את קובץ המשאות עוסקת בעיר צור ובעיקר במפלתה. צור הייתה עיר קטנה, ששימשה מרכז מסחרי גדול. אף הנביא יחזקאל מתאר את צור באופן מפורט ולא פחות דרמטי, כעיר סחר מרכזית בעולם, שלבסוף נשברה ונחלה מפלה. צור הותקפה מצפון כמה פעמים. אף שהאשורים לא כבשו אותה, יכלו לה הבבלים לאחר מצור קשה שארך שנים רבות. בתום שבעים שנות חורבן התאוששה צור. בסוף המשא מתאר ישעיהו את תהליך התאוששותה בזלזול, וחותם את נבואתו בצור העתידית שתעמוד לשירותם של ענייני הקודש; סחרה יוקדש ליושבים לפני ה'. אמנם צור הוקמה מחדש פעמים אחדות אחרי חורבנה, אך מה שהיה פעם מרכז הכלכלה העולמית, הוא היום עיר רגילה חסרת חשיבות כלכלית מיוחדת.
(ישעיהו כ״ד: א׳-כ״ז: י״ג)<br><b>הרס הארץ וכינונה מחדש</b><br>לאחר מקבץ הנבואות לגויים פרטיים באות נבואות נעדרות נמען ותיארוך. מצוירת בה סוף העולם, על תהפוכותיו ומוראיו, ותקומתו מחדש. הנבואה הראשונה, הכוללת אליטרציות (כלומר שוויון צלילי מלים סמוכות) רבות, מתארת מהומת עולם פיסית וחברתית וקריסת מערכות אפוקליפטית. האסון אינו נראה כמלחמות בין עמים או בין קהילות ואישים מסוימים, אלא מעין רעידת אדמה קשה, או מעין מה שהיינו מעלים בדמיוננו היום סביב שואה אטומית. זהו אסון מקיף, שיממון כללי של הארץ ושל הנפש, חוסר ודאות, היעדר סדרי חברה ושלטון ואימה גדולה. נראה כי זהו תיאורו של יוֹם ה' הַגָּדוֹל וְהַנּוֹרָא. לעומת אופיין השלו והאופטימי של רבות מנבואות ישעיהו, כאן יתואר חורבן העולם בצבעים עזים. תיאורי אחרית הימים הללו הם מן החדים והקשים שבתנ"ך. ישעיהו חוזה שבר, ריקבון, חידלון ושואה עצומת ממדים. מהמלכויות הארציות והשמימיות לא ייוותר אלא מעוז אחד — בהר ציון ישכון כבוד ה'. גילוי ה' בירושלים יחולל שינוי מהותי בעולם כולו. הרוע לסוגיו יבוער, וייכונו אמת ויושר. אז ייאמרו ביהודה דברי תודה ותהילה על תשועת ה', על גבורותיו בכילוי הרשע ועל נפלאותיו עם ישראל בקומו מעפרו ובקיבוץ נידחיו.
(ישעיהו כ״ח: א׳-כ״ט)<br><b>תוכחה לחברה הוללת</b><br>נכבדי אפרים ויהודה שותים ומתהוללים. אנשים סובאים ומתקשטים, מחליפים אמירות שנונות, מתבדחים על המצב, וממשיכים לחיות את חייהם בלי להקשיב לדברי תורה ומוסר. בהתלוצצויותיהם הם הודפים את אזהרת הנביא ואת דאגת המחר. על הרקע הזה נאמרות הנבואות שלפנינו. הראשונה פונה אל גאות שיכורי שומרון הנובלת, והשנייה — אל יושבי ירושלים, שאף הם עתידים ללקות. הנבואות מתארות מדינה מסואבת, המתעלמת ממי שמראה לה הזדמנות להיחלץ ממצבה או מורה לה כיוון לתיקון. באדישותה היא הודפת דברי מוסר ותורה, כאילו דוברו בלשון זרה או כדברים השייכים לתינוקות. כמו במקומות אחרים בספר, גם כאן מוכיח ישעיהו על פריעת המוסר המשפט והצדקה. הוא יוצא חוצץ נגד מי שמקיימים את הטקסים, הצומות והתפילות, אך לבם אטום בפני עקרונות היושר והמוסר. סגנון התיאורים הנוקבים מלמד כי אין הוא רוחש כלפיהם כבוד. בנבואות שלפנינו מְשלים ודימויים רבים, כמה מהם חוזרים ונשנים, ויש בהן גם ביטויים סתומים. הן מכילות גם דברי נחמה לשארית העם על כבוד, משפט וסדרים יציבים שייכונו בעתיד.
(ישעיהו כ״ט: א׳-כ״ד)<br><b>צרת ציון וישועתה</b><br>כאן פונה הנביא אל שומעיו העיקריים — בני ירושלים, ומשמיע באוזניהם דברי תוכחה בצד נבואת נחמה. הוא פותח בקריאת הצער, הוֹי, על מצוקת ירושלים בבואה במצור, כנראה על ידי חילות סנחריב. לאחר שרוחה של ירושלים תישבר, תבוא ישועתה במפתיע. בהמשך דבריו מתוארים הבלבול והמבוכה הגדולה שיאחזו בעם ובמנהיגיו. את אלה כורך הנביא ביראת ה' חיצונית בלא לב, כאילו יושבי העיר נשמעים לפקודה חברתית או שלטונית בלבד. שוב בוקעת קריאת הוֹי כלפי עושי רעה בסתר, המניחים שאינם נראים. גם הם מגבילים את עבודת ה' אל הממד החיצוני הגלוי, ואילו במסתרים הכול מותר בעיניהם. הנביא מתריע כי אחריתם של אלו אבדון. אין לדמות את היצור ליוצרו, ואי אפשר להיסתר מה'. דווקא הנדכאים, השכוחים והנעזבים יוסיפו שמחה בה'. לבסוף יתחולל שינוי בעולם: יחדלו החוטאים וקלי הדעת, ובית יעקב יקדיש את ה' מתוך הכרה פנימית.
(ישעיהו ל׳: א׳-ל״ג: כ״ד)<br><b>מבטחי שווא שיכזיבו, הבטחות אמת שיתגלו</b><br>גם הנבואות הבאות מכילות דברי תוכחה ונחמה ליושבי ירושלים. הן עוסקות בנושאי מדיניות עכשווית בצד אירועים עתידים. הנביא מתייחס לניסיונותיהם של אנשי השלטון בממלכת יהודה להתערב בפוליטיקה הגדולה. ממלכות יהודה וישראל הקטנות היו ממוקמות במשך דורות רבים בין שתי המעצמות של האזור; מצרים בדרום ואשור המתחזקת והולכת בצפון. מאוחר יותר הוחלפה המעצמה הצפונית בבבל ואחר כך בפרס. את המתח ששרר בין המעצמות הגדולות הללו, ניסו המדינות שבתווך לנצל לטובתן. הנביא ישעיהו מתריע על הנטייה, המבוהלת משהו, לסמוך על מצרים ולהיעזר בה. אמנם למצרים היה כוח עמידה, אבל להבטחותיה לא היה משקל רב. גם נביאים אחרים אמרו דברים דומים, ולהבדיל, גם השליחים האשוריים הצהירו שאין לסמוך על המצרים. נראה כי שרי יהודה ניסו לקומם מדינה חזקה שתנהל משא ומתן עם מצרים כשווה מול שווה, אבל לאמתו של דבר לא היה ליהודה כל כוח פוליטי. ישעיהו מנבא שמדיניות זו תקרוס בקרוב, ועם זאת ה' ישבור את אשור ומלכה. לאחר שיתנפצו אלילי בני האדם ותחבולותיהם, וידעו לפנות אל ה' המפעיל מעצמות ומשדד מערכות, יקום עולם חדש, שבו יפעלו השמים והארץ יחדיו. בני האדם יפנו אל ה' ואל נביאיו, והוא ייענה, יורה להם דרך ישרה ובטוחה ויברך את מעשה ידיהם. ה' יגונן על ירושלים וישכון בה, והיא תקבל את מלכותו.
(ישעיהו ל״ד: א׳-ל״ה: י׳)<br><b>ציית אדום ופריחת ציון</b><br>נבואה זו עוסקת במפלת הגויים בכלל ובגורלה של ארץ אדום בפרט. שורשי היריבות בין ישראל ואדום עתיקים ועמוקים, והם נעוצים עוד בהתרוצצותם של התאומים עשו ויעקב ברחם אמם, במאבקם על הבכורה ועל ברכת אביהם. כבר אז נגזר כי נוכח היחלשותם של ישראל יתמרדו כנגדם האדומים, צאצאי עשו. בתקופות אחדות החריפה היריבות בינם לבין ישראל. לנבואת הזעם הזו, שעיקרה על אדום, סמוכה נבואה שכולה נחמה ושמחה לציון, הדומה לנבואות רבות המופיעות בסוף הספר.
(ישעיהו ל״ו: א׳-ל״ז: ל״ח)<br><b>עליית סנחריב על יהודה ומפלתו</b><br>העניין שלפנינו וזה שלאחריו, רובם סיפור היסטורי ומקצתם דברי נבואה הפונים אל חזקיהו המלך. תיאור האירועים מופיע גם בספר מלכים באופן כמעט זהה. נראה כי שני הספרים הללו יונקים זה מזה; ספר ישעיה שואב מספר מלכים את ההיבט ההיסטורי, שבתור ספר נבואה אינו טבעי לו, ואילו דברי הנבואה של ישעיהו מסופחים לסיפורים ההיסטוריים של ספר מלכים, הן בחלקם הכלל-לאומי הן בחלק המתייחס לחזקיהו המלך באופן פרטי. הרקע ההיסטורי — סנחריב מלך אשור ערך את צבאו ופנה לכיוון דרום-מערב אל הפלשתים שמרדו בו בגיבויה של מצרים. ממלכת ישראל נכבשה בידי האשורים זמן רב קודם לכן, ויושביה הוגלו מכבר. כעת עולה אשור על ממלכת יהודה שאינה אלא מכשול צדדי בדרכו. הוא מעוניין להבטיח שהדרך לפלשת תהיה פתוחה בפניו. חילות סנחריב כבשו תחילה את כל הערים הבצורות שביהודה, אך כיבושים אלה לא נחשבו עדיין לניצחון גמור, אלא נתפסו כהכנה לעיקר המלחמה — הקרב על ירושלים, עיר הבירה הגדולה והמבוצרת ביותר.
(ישעיהו ל״ח: א׳-כ״ב)<br><b>חוליו של חזקיהו והחלמתו</b><br>סיפור הנבואה הבא נושא אופי אישי יותר. הוא עוסק במלך חזקיהו וביחסיו עם ישעיהו הנביא. קודם שהגיע לזקנה חלה חזקיהו ושכב על ערש דווי. ישעיהו בא אליו וניבא לו את מותו. לאחר שהתפלל חזקיהו מקירות לבו אל ה', שב ישעיהו לחזקיהו, ובפיו הבשורה שייוושע ויתחזק, וגם העיר תיוושע מיד אשור. אפשר לראות מאורע זה גם בהקשרם של הכתובים הסמוכים: זהו המקרה היחיד שבו מתבשר מלך בישראל שיצליח לעמוד כנגד מעצמה גדולה. שאר נביאים שניבאו למלכי ישראל ויהודה ניצחון במלחמות התייחסו לרוב למלחמות קטנות, ואילו אשור הייתה מעצמה אדירה, שאף הציעה מעין הסכם כניעה. למרות האיום הגדול עודד ישעיהו את חזקיהו וחיזקו להתנגד לאשור. ייתכן שלאחר הישועה הגדולה והמשמעותית הזו חייו של חזקיהו אמורים להגיע לקצם, שכן בכך מוצו חייו. עם זאת ראוי לציין שהכתובים אינם מעידים במפורש על העיתוי המדויק של מחלת חזקיהו ביחס למפלת אשור — האם חלה לאחר שיצא סנחריב מהאזור או תוך כדי איום המלחמה. אל סיפור מחלתו של חזקיהו מתלווה גם ה'מכתב' שלו. זהו שיר תודה העוסק במחלה וברפואה, ובו מתוארים פחד המוות, המחשבה על החיים שלא נשאר מהם זכר, הסבל והייסורים. ב'מכתב' חזקיהו אינו מניח שפניו מועדות אל מקום טוב יותר. הוא מביע כאן את משאלתו להישאר חי על מנת להודות ולנגן לה'.
(ישעיהו ל״ט: א׳-ח׳)<br><b>גזרת גלות בבל</b><br>בעקבות האירועים הקודמים התפתחו קשרים בין המלך חזקיהו לשליט בבל. בתגובה לכך, ישעיהו מנבא לחזקיהו את גזרת גלות בבל העתידה. ואולם חזקיהו, הנוטה לראות את הטוב, מקבל בברכה את הנבואה שממנה משתמע שהעתיד הקרוב יהיה שלֵו ויציב. באופן כללי סברו הנביאים שהיחסים הפוליטיים עם ממלכות הגויים אינם מועילים. על אחת כמה וכמה שהתנגדו לחנופה כלפיהן. על כן היו להכנעתו העצמית של חזקיהו בפני הבבלים השלכות חמורות. ייתכן שבעקבותיה נגזר שהמקדש ייחרב על ידי בבל דווקא. זוהי דוגמה להשפעת מעשיו של המלך על ההשתלשלויות הלאומיות.
(ישעיהו מ׳: א׳-י״א)<br><b>קריאות נחמה</b><br>מכאן עד סוף הספר מופיעות בעיקר נבואות נחמה. נבואות הנחמה של ישעיהו הן מקור נחמה ועידוד לצרותיו של ישראל בכל הדורות, בין היתר משום שאין הן מתוארכות, ואין בהן כמעט שום התייחסות למאורעות פרטיים, אלא הן עוסקות בתמורות עולמיות רחבות היקף. אמנם בפרקים הראשונים מוזכרת כמה פעמים שיבת ציון מגולת בבל, אך בהמשך בבל איננה מוזכרת כלל. העניין שלפנינו פותח את הנחמות בארבע הכרזות סביב הבטחת ה' לנחם את עמו ולגאלו: בהכרזה הראשונה קורא ה' לנחמת עמו ועירו; לאחריה נשמע קול המכריז על הכנת הגאולה, וקורא לסלול דרך לה' ולגאוליו השבים מגלויותיהם; הקול השלישי מורה לנמעניו להצהיר כי דבר ה' — לנחם את עמו ולגאלו — עומד לעולם; ולבסוף נשמע קול רם בירושלים המבשר על הופעת ה' המקבץ נידחיו.
(ישעיהו מ׳: י״ב-ל״א)<br><b>גדולת ה' וישועתו</b><br>בנבואות הנחמה שלפנינו מבקש הנביא לנסוך מרץ וחיזוק בנפשותיהם של העייפים והמיואשים. לאחר הקריאות הקודמות על מימושו של דבר ה' לגאול את עמו, מוסיף הנביא לדבר בגדולת ה', שהיא מעבר לכל הגדרה, דמות והערכה אנושית, והוא מדגיש באוזני העם שעליהם לתלות את תקוותם בה' לבדו.
(ישעיהו מ״א: א׳-כ״ט)<br><b>משפט ה' עם העמים מול נחמתו לעם בחירו</b><br>במרכזה של נבואה זו דברי ניחומים והרגעה של ה' לישראל, הכרוכים מלפניהם ומאחריהם בדברי תוכחה ומשפט עם הגויים. אף על פי שאפשר להבין את תוכנה העיקרי של הנבואה, מושאיה הפרטיים אינם ברורים. אפשר לראות בה נבואה המופנית אל שבֵי גולת בבל או נבואה המדברת על הגאולה העתידה.
(ישעיהו מ״ב: א׳-מ״ג: י״ג)<br><b>עתידו של עבד ה'</b><br>העניין שלפנינו עוסק בעבד ה', תוארו, ייעודיו ופעולתו העתידה. הכינוי עֶבֶד ה' במובנו המצומצם מתייחס לאדם שה' בחר לגאול את עמו ולהאיר לעולמו, בין שהוא הנביא ובין שהוא המלך המשיח. במובן רחב יותר משמעו עם ישראל כולו, כפי שהוא מתואר במפורש — יַעֲקֹב עַבְדִּי וכדומה. ייתכן שתוך כדי הנבואה מתחלפת זהותו של עֶבֶד ה'. במשך הגלות חש עבד זה עזוב ודחוי מאדוניו, הוא דוכא וחושיו קהו. ה' מנחם את עבדו כי ישמור לו את בריתו, ילחם את מלחמותיו ויוציאו מאפלה לאורה. באמצעות גאולתו המופלאה, המנובאת מראש, יֵדע העבד את רבו ויהיה לו לעֵד.
(ישעיהו מ״ג: י״ד-מ״ד: ה׳)<br><b>ה' יגאל את ישראל על אף חטאיו</b><br>הגאולה העתידה כרוכה בשינוי סדרי עולם ובנפלאות גדולות. עם ישראל חטא לה' ונענש קשות במשך הדורות, אך חטאיו עתידים להימחק. רוח ה' תישפך על זרעו ותצמיחנו מחדש, והברית בינו לבין אלוקים שבחר בו תשוב ותקום.
(ישעיהו מ״ד: ו׳-כ״ג)<br><b>תוכחה על אלילות</b><br>בדברי התוכחה הבאים מבקש ישעיהו להרחיק את ישראל מהאלילות הרווחת בגולה. הנביא מלגלג על חייהם הכפולים של עובדי האלילים הסוגדים לחפץ שעיצבו בעצמם מאותם חומרים המספקים את צורכי גופם. ישעיהו מנגיד בין יוצרי האלילים ועדיהם, השבויים בטעותם, לבין עבדי ה' הגאולים ועדיו.
(ישעיהו מ״ד: כ״ד-מ״ז: ט״ו)<br><b>הנבואות על ניצחון כורש ומפלת בבל</b><br>הנבואה שלפנינו עוסקת בפירוש בניצחונות המלך כורש וכיבוש בבל בידו. גם הנבואות שלאחריה עוסקות במפלת בבל אף שלא מוזכר בהן שמו של כורש במפורש. הנביא קורא לישראל לדבוק בה' אלוקיו ומזהיר אותו שלא יתייאש מן הגאולה. אלילי בבל הגדולים יתמוטטו בביזיון ולא יצילו אפילו את עצמם. תרבות בבל וחכמתה לא יעמדו לה, ואילו העם שגלה לבבל עוד ישוב למקומו הראשון, על פי גזרתו של ה' על כורש – העיט שיביס את בבל ויאפשר לגולים לשוב לארצם.
(ישעיהו מ״ח: א׳-כ״ב)<br><b>תוכחה לגולי יהודה</b><br>הנביא קובל על גולי יהודה המסרבים לדברי הנבואה למרות שבפיהם הם קשורים לה', ולפי דעתם הם בוטחים בו. העם הִקשה את עורפו כברזל ולא השתכנע באמיתות דברי הנבואה, אף על פי שכל מה שאירע לו עד לאותה שעה לא היה ידוע לאיש מראש, ונצפה רק על ידי נביאי ה'. אף על פי כן הגאולה בוא תבוא, אם לא בזכות ישראל – למען שם ה' ולשם מניעת חילול כבודו. עוני הגלות הוא כור המזקק את העם מדעתו ושלא מדעתו. בדברי התוכחה לגולי יהודה שלפנינו משולבים גם דברי נחמה. הנביא מכין את העם ליציאה מבבל, וקורא לו שלא יפחד מן הנדודים. ישראל יתברך ויתרבה בנחלתו בהקשיבו למצוות ה'.
(ישעיהו מ״ט: א׳-י״ג)<br><b>עבד ה' בגאולה</b><br>דמותו של הדובר בנבואה זו אינה מוגדרת בבירור; לכאורה זהו הנביא עצמו, אבל בהמשך נראה כי זהו הגואל העתיד לבוא. חלקים מן הנבואה אף אפשר לפרש כמכוונים לעם ישראל כולו, לדמותו הפנימית. הנבואה מדגישה את תפקידו של עבד ה' בגילוי כבוד ה' ובביאת הגאולה לעולם. לא רק שישראל יחזרו למקומם מכל קצווי תבל, גאולתם אף תאיר את עיני העמים כולם. ביטויים רבים בנבואה זו מופיעים גם בנבואות קודמות המתארות את הגאולה העתידה.
(ישעיהו מ״ט: י״ד-נ׳: ג׳)<br><b>ציון לא נעזבה</b><br>נבואה העוסקת בנחמת עם ישראל בקיבוץ גלויותיו. כאשר ה' יילחם לישראל ויגאלם, ישתנה העולם כולו; האויבים יחדלו מאיבתם, והארץ ובניה השבים אליה יחיו מחדש. נעימתה של המשך נבואת הנחמה הזאת חריפה יותר – הנביא מבהיר לעם כי יציאתו לגלות תלויה במעשיו ואינה תוצאה של גזרה שרירותית.
(ישעיהו נ׳: ד׳-י״א)<br><b>הנביא מול יריביו</b><br>הדברים שלפנינו עוסקים בעיקרם בעניין אישי: נכונותו של הנביא למלא את תפקידו על אף הקושי הכרוך בו. יש שתוכן נבואתו אינו פופולרי כלל; הוא אומר דברים שאינם ערבים לאוזן שומעיו. בספר ישעיה מובאות כמה נבואות העולבות ביותר בתושבי יהודה וירושלים, בישראל ובמלכיהם. מכיוון שהנביא אינו סופר המבקש להשאיר ספר לדורות, אלא בראש ובראשונה הוא פונה אל אנשים חיים, אנשים אלו נפגעים ומגיבים מתוך פגיעתם. המכובדים שבהם מכלימים אותו בדברים, ואחרים אף יורקים בפניו או פועלים בחזקת היד. ייתכן שההקשר הענייני של נבואה זו לכאן הוא סירובם של הגולים לקבל את דברי הנבואה על יציאתם ממקום מושבם, כפי שבא לידי ביטוי בחתימת העניין הקודם: מַדּוּעַ בָּאתִי וְאֵין אִישׁ, קָרָאתִי וְאֵין עוֹנֶה?! שלא כנביאים אחרים, ישעיהו ממעט מאוד להזכיר את צרותיו, המביאות אותו לבכי ולתחנונים לפני ה'. זוהי הנבואה הראשונה שבה הוא מבטא את כאביו וייסורי נפשו. ישעיהו, המצטייר כאדם גדול מהיבטים שונים, מגלה את תעצומותיו גם בתגובותיו לקשיים הכרוכים בתפקידו. קשיי ההתקבלות של נבואתו אינם מערערים את ביטחונו ואינם מביאים אותו לידי אומללות. הוא איננו נשבר או מבכה את גורלו; להיפך, הוא בז לשומעיו האטומים, ובמקום לעסוק בגורלו, הוא מעורר אותם לדאוג לגורל שנועד להם.
(ישעיהו נ״א: א׳-נ״ב: י״ב)<br><b>נחמה ועידוד</b><br>בדברי הנחמה הבאים, המשופעים במלים ובניבים כפולים, מעודד הנביא את החוששים ונוסך בהם ביטחון ותקווה לעולם חדש. יש בהם נבואות המתאימות לגאולת גולי בבל, ונראה שהן מכוונות אליה, ויש בהם נבואות המתייחסות לגאולה העתידה, שאין אחריה גלות, כגון הנבואה על תורה ומשפט שיצאו מירושלים לקצות תבל.
(ישעיהו נ״ב: י״ג-נ״ג: י״ב)<br><b>סבלו ומעלתו של עבד ה'</b><br>הנבואה על עבד ה' עוסקת לכאורה בדמותו של אדם יחיד, ואכן מסורות שונות פירשוה כמתייחסת למשיח העתיד לגאול את ישראל. אולם מתוך ההקשר הכללי נראה שהיא מכוונת בעיקרה לדמות הקולקטיבית של עם ישראל. רבים מן המפרשים פנו לכיוון זה, בין השאר מפני שעניין זה נהיה פרשה כריסטולוגית מרכזית בתיאולוגיה הנוצרית. אגב, גם חלוקת הפרקים כאן אינה עניינית, והיא משרתת תעמולה נוצרית בלבד. האופנים והמצבים השונים שבהם מתואר עבד ה', המלך או הגואל, אינם מצטרפים לדמותו של אדם פרטי כלשהו, ואף לא לדמותו של מלך שימלוך בדור אחד. בזמן הגלות מופיע עבד ה' כעלוב, נדכא, נבזה, מוכה ומקולל, ובזמן הגאולה כולו הוד והדר, גאון ועצמה. תמורות אלה הולמות את הפנים המתחדשות שלובשת מהותו הפנימית של עם ישראל בכל דור ודור. כשם ש'בת ציון', המתוארת לעתים באופן מפורט למדי, אינה נערה מסוימת מארץ ישראל, כך 'עבד ה'' הוא דימוי המבטא את העם כולו. המשיח, שדמותו נתונה בין הממשות לחלום, הוא אישיות פרטית, מצד אחד; ומצד אחר, הוא מסמל את גאולת ישראל. הנביא משרטט את תכונותיו המסוימות כאדם פרטי חי, ועם זאת הוא מתאר את תפקידו ומפעליו הציבוריים בעם ובעולם. זוהי דמות אנושית המייצגת את העם.
(ישעיהו נ״ד: א׳-י״ז)<br><b>נחמת ציון השוממה והענייה</b><br>כמו הנבואות הדומות לפניה ואחריה, גם הנבואה שלפנינו משמיעה דברי נחמה לישראל. ואולם כאן מתבשרת ציון, הממאנת להתנחם, בדברים שלא נאמרו לה קודם: בשבועה שנשבע ה' להתקשר אִתה בברית עולם, בבניינה המפואר באבנים טובות ובהתפשטות תחומה.
(ישעיהו נ״ה: א׳-נ״ו: ח׳)<br><b>קריאה לשוב אל ה' ולקבל ברכתו</b><br>נבואת העידוד והחיזוק הזאת כוללת קריאה לישראל לשוב אל ה' ולדרוש אותו, וכן הבטחה לעזרת ה' ולגאולת עולם. כאן מתבטאת הגאולה בשפע טובה לישראל, בהפיכת העולם כולו למקום שמח, יפה ומסייע ובקיבוץ הנידחים.
(ישעיהו נ״ו: ט׳-נ״ז: כ״א)<br><b>תוכחה קשה לעם ונחמה בסופה</b><br>לאחר דברי הנחמה מגיעה נבואת תוכחה שרקעה אינו ברור לגמרי. מעבר לקושי הכללי בזיהוי זמנה של הנבואה ובזיהוי האירועים שאליהם היא מתייחסת, נבואה זו מכילה רמיזות סתומות. יש להניח כי קהל השומעים הבין את דברי הנביא, אולם אנו, הקוראים בנבואה ממרחק של זמן ומקום, יכולים רק לשער על מה באה תוכחתו המסוימת של הנביא. העניין מסתיים בכך שאלוקים שוכן עם הדלים, חובק ורופא את אלו המאפשרים מקום לטוב, מכה את הנוהגים שלא כראוי עד שנפשם מתרפאת, ומן הרשעים, המקשים את לבם והממשיכים להרעיש ולהרשיע, הוא מסתיר את פניו.
(ישעיהו נ״ח: א׳-נ״ט: כ״א)<br><b>קריאה לעשיית צדק וצדקה ולקידוש המעשים</b><br>בצד התוכחה שבנבואה זו והקריאה הנוקבת לתיקון מעשיה של החברה, היא כוללת גם דברי נחמה ועידוד. בפתח הדברים עולות השאלות מהו הצום הראוי, וכיצד נכון לקיים את ימי הצומות. פירושו המקובל של המושג 'צום' הוא יום שאין אוכלים בו, אבל משמעותו במקרא אינה כה מוחלטת. בתורה הוא אינו מופיע, ובדברי הנביאים יום צום הוא יום של עצירה, התכנסות ומיעוט פעילות. ביום זה התאספו אנשים על מנת לבכות על צרה הבאה על הציבור, להתעורר ולטכס עצה. משמעותה המקורית של קריאת צום הייתה אפוא קביעת יום לכינוס הציבור תוך עינוי נפשם, לדיון, למחאה או לזעקה, שלא היו קשורים בהכרח להימנעות מאכילה, ועל כל פנים לא היא הייתה נושאו המרכזי של הצום. הנביא מסתייג ממחוות של יראת שמים שאינן כרוכות בשינוי בנפשותיהם של הצמים ובהתנהגותם החברתית. רק אם הצמים ישנו את יחסם לסובלים ויטו כתף לזולתם, תתקבל תעניתם. בצד הקריאה לקדש את המעשים ביום הצום ולתקן תיקונים סוציאליים, ישעיהו קורא לעם להיזהר גם בקדושת יום השבת, שאף הוא יום עצירה וכינוס. בהמשך חוזר הנביא לתוכחתו הכללית באשר לתיקון עוולות חברתיות. מתוך דבריו עולה תמונתה של חברה הנוטה מדרך הטוב והישר, אשר ישועתה ממנה והלאה.
(ישעיהו ס׳: א׳-כ״ב)<br><b>אור עולם בציון</b><br>הנבואה הזו כל כולה נחמה לציון. היא מתארת באופן ציורי את גאולת ישראל; ציון החשוכה, העזובה והמרוששת תהיה מקור אור מופלא לעולם, הומייה מאדם, משופעת בכל טוב ומוגנת. העמים יתאוו לקודש השורה בה, יבואו ליטול חלק בעבודת הקודש, ובכך יאורו באורה של ציון.
(ישעיהו ס״א: א׳-ס״ג: ו׳)<br><b>בשורת הגאולה העתידה</b><br>ברקען של נבואות הנחמה הבאות נמצאת ירושלים והמדינה כולה – בשעת אמירת הנבואות או בעתיד – במצב ירוד של דכדוך ושממה. הנביא מדבר נחמות וצופה שכל זה יתוקן. נראה שהנבואות הללו מתייחסות לגאולה האחרונה שלעתיד לבוא. הן מבשרות את טובתם של ישראל וירושלים ואת נקמת ה' באויביהם.
(ישעיהו ס״ג: ז׳-ס״ד: י״א)<br><b>תפילה על הגאולה</b><br>הדברים שלפנינו עוסקים בצרות ישראל ובגאולתו הכרוכות אלה באלה. עיקרו של העניין דברי תחנונים וכמיהה לגילוי מחודש של ה' בפני עמו ולגאולתם. יש בו גם דברי וידוי והתנצלות, הזכרת חסדי ה' עם העם בעבר, לעומת הסתרת פניו בעת החורבן בהווה. זיכרון היחסים שהיו בין ה' לעמו, מפיח את התקווה לגאולה העתידה.
(ישעיהו ס״ה: א׳-ס״ו: כ״ד)<br><b>הגמול העתיד לבוא</b><br>בצד דברי תוכחה לנוהגים שלא כהוגן המתרחקים מה', מתארת חתימת הספר את התגלותו של ה' ואת הגאולה. הגאולה העתידית אינה מצטיירת כרצף של מתנות, ישועות ונחמות בלבד, אלא כעת של גמול. על כן כוללת הנבואה הן את השכר המיועד להולכים בדרך הטוב, והן את הפורענות שתגיע לעושי רע.
<h3>ירמיהו</h3>
<h4>הקדמה לספר</h4>
ספר ירמיה הוא ספר הנבואה הגדול ביותר בתנ"ך, ויש לו כמה צדדים של ייחוד. ירמיהו ניבא מסוף זמנו של המלך יאשיהו עד לאחר חורבן הבית הראשון. בתקופה הזו הנביא עומד נוכח המפולת העומדת להתחולל בעמו: הירידה המתמשכת בממלכת יהודה, שאם לא ייעשה בה שינוי פנימי גדול – היא תידרדר עד נקודת השבירה: חורבן הבית וגלות ישראל. משום כך רובו של ספר ירמיה הוא תוכחה, מצד אחד; ונבואת חורבן, מצד שני. עם זאת, יש בספר נבואות נחמה אחדות לעתיד לבוא, שבהן ירמיהו מדבר על חיבור מחודש ומאושר של הקדוש ברוך הוא וציון; וכן חטיבה של נבואות לגויים, שהוא מנבא בה בעיקר אסונות ומפלות לכל העמים שמסביב, ולא מעט הוא מתייחס גם לנפילתה של ממלכת בבל. בספר ירמיה, יותר מאשר בכל ספר נבואה אחר, יש גם דברים אישיים. אמנם אין בספר הזה מידע ממשי על חייו הפרטיים והמשפחתיים. שלא כישעיהו ויחזקאל, שמוזכר בספריהם שהיו אנשים נשואים, בעלי משפחה גדולה או קטנה, אין הספר מגלה אם לנביא ירמיהו הייתה אישה. ובכל זאת ספר ירמיה מתאפיין בכך שאין הוא מכיל דברי נבואה בלבד, מסופרות בו גם תגובותיו של ירמיהו על מאורעות חייו – התגובה המופתעת להקדשתו כנביא, התפרצויות אישיות על מר גורלו של נביא תוכחה ואסונות וביטויי בדידותו של מי שסובל יותר משומעיו מבשורות האסון שהוא משמיע להם, ואפילו מקצת דברים אישיים על סביבתו ומכריו. אפשר להסביר את התבטאויותיו האישיות של הנביא בספרו, בין היתר, בכך שאת עיקרם של הדברים הכתיב ירמיהו למי שהיה תלמידו וכנראה גם מזכירו, ברוך בן נריה. התלמיד הקרוב רשם לא רק את הנבואות אלא גם דברים אחרים שאמר ירמיהו בהזדמנויות שונות. ואכן, בספר נזכרים דברים הקשורים לברוך, שכנראה הגיע בתקופה מסוימת בחייו לבבל. באופן כללי ניכר בספר סדר מסוים, המקביל כנראה לימי חייו של הנביא – מנבואת ההקדשה שלו עד לנבואותיו האחרונות בגלותו הכפויה במצרים. כמו הנביא יחזקאל, ובמידת-מה גם ישעיהו, מתוארים בו מעשים סמליים שונים שהנביא ירמיהו עושה, בין בעצמו ובין על ידי שליחים. הנביא נשלח להשמיע דברי תוכחה קשים לאנשי ירושלים ולשכבת ההנהגה שלה, ובכלל זה למלך צדקיהו. ביטויו של הכורח הנבואי בולט בדבריו של ירמיהו, ועם זאת הוא מביע את הכאב והצער שמעוררים בו הדברים שאותם הוא נאלץ לומר. נראה כי יש מידה רבה של רוך באישיותו של הנביא וביחסו לאנשים אחרים, אולי משום שהוא יודע שדברי נבואתו אינם מכוונים לעתיד רחוק, אלא לתקופה הקרובה. הוא סובל ממעמדו הטרגי של האומר דברי אמת ודברים ראויים, שאיש אינו מקשיב לדבריו. מסתבר שבעיני אנשי ירושלים היה הנביא בעיקר מטרד, ולא פעם הופגנו כלפיו איומים והתנכלויות, שכן היו שראו בו בוגד בארצו המתנער ממרותם של בעלי השררה. באופן מפתיע נראה שנבואתו של ירמיהו הייתה ידועה גם מחוץ למקומו, שכן השלטונות הבבליים רצו לנהוג בו בחסד רב. אף על פי כן ולמרות שה' הבטיח לירמיהו שיהיה לו הכוח לעמוד בפני כל ההתנגדויות והתגובות שמסביב, בראייתו הכללית של הנביא הוא נכשל, שכן צפה את המפולת והמשבר, ולא היה באפשרותו לעשות מאומה כדי למנעם. מראשיתו עד סופו, ראה ירמיהו בעצמו אדם שאינו ראוי לשאת את המשא הכבד שניתן עליו – דברי תוכחה ונבואות פורענות. אולם על רקע מצוקה זו הוא מבטא קרבה והתרפקות על עזרת ה'. באופן דומה למשה רבנו, ירמיהו ממלא את התפקיד הגדול של ההכנה לגאולת ישראל שתבוא לאחר החורבן הקרב. אולי הוא היה המכשיר לשינויים הנפשיים והרוחניים שיתחוללו בעם ישראל בימי הבית השני, אף על פי שהוא עצמו לא יזכה לראות את הישועה שלאחר החורבן.
<h4>מבוא לקטע</h4>
(ירמיהו א׳: א׳-י״ט)<br><b>מינוי ירמיהו לנביא</b><br>ירמיהו הוקדש לנבואה בגיל צעיר כנראה. בפרק ההקדשה שלו מסופר היכן, מתי וכיצד הוא נעשה לנביא, ועל מי הוא עתיד להתנבא. כמו כן מובאים כאן דברי החיזוק שהוא מקבל בתחילת דרכו.
(ירמיהו ב׳: א׳-ג׳)<br><b>אהבה לישראל</b><br>אף על פי שספר ירמיה מלא דברי תוכחה שאחדים מהם קשים למדי, הנבואה הראשונה לאחר ההקדשה היא נבואת פיוס, נחמה ואהבה לישראל.
(ירמיהו ב׳: ד׳-ג׳: ה׳)<br><b>הפנייה לעבודות זרות ועמים זרים</b><br>כאן מובאת טענתם העיקרית של הנביאים כלפי ישראל – העבודה הזרה ונטישת דרך ה'. דברי התוכחה הללו מופנים לכל ישראל. בחלקם הם ציוריים ומוחשיים מאוד, ואופיים עממי יותר מאשר התוכחות שמשמיע ישעיהו הנביא.
(ירמיהו ג׳: ו׳-ד׳: ב׳)<br><b>שובם של ישראל ויהודה אל ה' בציון</b><br>נבואה זו נאמרה בימי יאשיהו, שהיה מלך גדול וצדיק ואף ניסה לערוך שינויים מפליגים במדינת יהודה ולחזק את יראת השמים של תושביה. פעולותיו הצליחו לכאורה, אך הנביא מתריע כי השינויים אינם תוצאה של תהליך פנימי ועמוק. שני אגפיה של כנסת ישראל – יהודה וישראל – מדומים כאן לשתי דמויות נשיות. פיצול הממלכות נבע אולי מתחילה מכורח פוליטי שבא מצד השליטים; ואולם גם לאחר שממלכת ישראל נופצה ונפוצה, לא חזרו בניה להיות חלק מיהודה. החזון שלפנינו מבטא תקווה שממלכת ישראל תשוב ותקים את הממלכה שנחרבה, כישות מאוחדת עם יהודה.
(ירמיהו ד׳: ג׳-ו׳: ל׳)<br><b>תוכחה והתרעה על חורבן יהודה</b><br>הנבואות המופיעות כאן אולי נאמרו בזמנים שונים, אך תוכן כולן הוא תוכחה קשה לאנשי יהודה על דרכם העיקשת ודברי איום על חורבן ממלכתם ביד אויב צפוני. הנביא מתאר את תנועות המלחמה כאילו הן קורות בהווה, למרות שהנבואה נאמרת בעת של שלום ושלווה. בתוכחה מתוארת חברה שמשאה ומתנה מושחתים, ושבה שוררים עיוותי משפט ועברות עריות. הדלים גונבים, השכבה החיה ברווחה עוסקת בניאוף ומשקיעה את כספה בזנות, ואילו המנהיגים הרוחניים משלים את העם בדברי שלום והרגעה. בנבואות משולבים ביטויים רבים המזכירים באופן מובהק את התוכחה שבספר דברים.
(ירמיהו ז׳: א׳-כ״ח)<br><b>תוכחה לבאי המקדש</b><br>הנבואה שלפנינו נאמרת בשערי המקדש, ודבריה קשים מאוד לאוזנם של הבאים להתפלל בו. הנבואה מערערת את ביטחונו המוחלט של העם במקדש ובקרבנות. לבית ה' אין קיום בפני עצמו, ואין הוא בבחינת תעודת ביטוח או קרן הצלה. המשך עמידתו וכוחו תלוי בהתנהגותם של ישראל. אם ימשיכו בדרכם הקלוקלת, לא יתקבלו קרבנותיהם ברצון.
(ירמיהו ז׳: כ״ט-ט׳: כ״ג)<br><b>השבר האמוני והחברתי ימיט חורבן</b><br>העניין שלפנינו מכיל קטעי נבואה שונים, שבהם מעורבים דברי תוכחות בתיאורי פורענות. הרעה תפקוד את ישראל בעקבות עוונותיהם, שהפכו לנורמה חברתית גלויה. חתימת העניין במוסר השכל.
(ירמיהו ט׳: כ״ד-י׳: כ״ה)<br><b>תוכחה ופורענות ליהודה ושכנותיה</b><br>העניין פותח ומסיים בפורענות העתידה לבוא על הארץ, ואולם חלקו הגדול קריאת הידיינות עם ישראל, תוכחה קשה ותביעה שיינתקו מהאלילים, פרי יציר אדם, ויעבדו את יוצר הכול. לאחר נבואת הפורענות הנביא חותם בשם העם בצידוק דינו, ועם זאת הוא מבקש שזעמו של ה' יופנה אל אוכלי יעקב.
(ירמיהו י״א: א׳-י״ז)<br><b>הברית, המרי והעונש</b><br>הנביא נשלח מאת ה' להשמיע לאנשי יהודה מעין חזרה על כריתת הברית הראשונה עם ישראל. הדברים פותחים בביטוי המזכיר את הברית שנכרתה עם ישראל בהר גריזים ובהר עיבל בכניסתם לארץ. ישראל המואשמים בבגידה ישאו בתוצאותיה.
(ירמיהו י״א: י״ח-י״ב: ו׳)<br><b>בקשה למשפט רודפי הנביא ולמשפט הרשעים בכלל</b><br>הנבואה הקצרה הזו מתייחסת לסבלו של הנביא ולרדיפות שרודפים אותו אנשי מקומו. הוא מתנבא שלא תהיה להם תקומה. גם ישעיהו ויחזקאל מביעים את קשייהם כנביאים, אבל בדברי ירמיהו בולטים תיאורים אלו באופן מיוחד. מהמצוקה האישית מתרחבת טענת הנביא על הצלחתם של רשעים בכלל. אין הוא מקבל תשובה אלוקית ישירה לשאלתו, אבל התגובה שהוא זוכה לה ממחישה לו את גבולות הראייה האנושית.
(ירמיהו י״ב: ז׳-י״ז)<br><b>האבל על הנחלה והניבוי על עתיד מחריביה</b><br>על אף המאמצים הארץ הופכת להפקר. אויבים ושודדים עטים עליה והורסים הכול. את האכזבה והאבל המובעים כאן ניתן להבין הן במישור האישי, של הנביא, הן במישור הלאומי. קשה לדעת אם הדברים הנאמרים בגוף ראשון הם דברי הנביא על עצמו או דברים שהוא אומר בשם ה'. נראה כי ההיבט האישי מתערבב בכללי.
(ירמיהו י״ג: א׳-י״ד)<br><b>האזור שנעזב והושחת ונבלי היין המנופצים</b><br>נבואת החורבן מסומלת בעניין זה בשני חפצים שלא נשמרו והושחתו. הסמל הראשון מובע במעשה הנביא, והשני בהמחשה מילולית שלו. בכמה מקומות עושה הנביא מעשה הקשור לנבואתו. מצד אחד, המעשה הוא חלק מתהליך גילוי הנבואה, והוא נועד להציגה באופן דרמטי, כדרך שמשמש אביזר להצגה. ומצד שני, מעשים סמליים אלו הם מעין הכנה המשפיעה על המציאות. הנביא מדגים במעשיו את מה שעתיד להתרחש בעולם לאחר מכן, ובכך הוא מכין את הפעולה בזעיר אנפין.
(ירמיהו י״ג: ט״ו-כ״ז)<br><b>קריאה ליהודה ולמנהיגיה לשוב לה'</b><br>דברי הנבואה הקוראים לתשובה בטרם תבוא הפורענות, מלווים בדימויים עזים ומכילים מסרים כלליים לעם ישראל ובפרט למלך ישראל.
(ירמיהו י״ד: א׳-כ״ב)<br><b>על דברי הבצרות</b><br>עניין זה, הכולל נבואה עיקרית אחת, במקצתו מתוארת בצורֶת ממושכת ומקצתו דברי תפילה, אזהרה ותוכחה בנוגע לעתיד. מיעוט המים בארץ ישראל, היושבת על גבול המדבר, יוצר בעיות מידיות, שכן בעת בצורת קשה אין בארץ די משאבי מים שיכסו על היעדר מי הגשמים.
(ירמיהו ט״ו: א׳-כ״א)<br><b>נבואת זעם וזעם הנביא</b><br>נבואה זו, שאולי ממשיכה את קודמתה, היא בעיקרה נבואת זעם, אבל יש בה גם דברי חיזוק לנביא הנרדף והמקונן על מצוקתו. ירמיהו לא היה נביא אהוד. דברי העידוד של נביאי השקר, שגרמו לעם לחשוב שהנהגתו מוצלחת ומצבו טוב, העצימו את ההתנגדות לנבואות התוכחה שניבא להם ירמיהו. ירמיהו מכיר בכך שהוא נועד לעמוד במחלוקת ובמריבה עם סובביו. אדם שמוטל עליו להוכיח ולייסר זקוק לעתים להגנה מפני השומעים המפקפקים בדבריו, והרואים בו אדם טרדן ומרושע. ואכן, ברוב המקרים אין בתפקידו של הנביא כל נחת. לא ידוע בבירור מתי נאמרה נבואה זו, אבל נראה שהיא קדמה לחורבן ירושלים. עם החורבן התעצמה השנאה כלפי ירמיהו משום שהוא לא נחשב לנביא פורענות בלבד אלא לבוגד בעמו. רק לאחר דורות רבים של סבל, ייסורים וגלות חל שינוי ביחס לירמיהו ולנבואותיו.
(ירמיהו ט״ז: א׳-י״ז: י״ח)<br><b>נבואות חורבן והשתקפויותיהן בחיי ירמיהו</b><br>בידודו של הנביא ובדידותו, שהוזכרו בעניין הקודם, לא נבעו מבחירה. נאסר עליו לשאת אשה ולהוליד ילדים, לבקר בבית אבלים ובמשתאות. באורח חייו ובניתוקו מהחברה שיקף הנביא את יחסו של ה' אל העם ואת העתיד לבוא. בצד נבואות הפורענות ודברי התוכחה על העבודה הזרה והחמדנות המעוותת, מופיעה בעניין זה גם תפילת הנביא על סבלו האישי שהסב לו תפקידו.
(ירמיהו י״ז: י״ט-כ״ז)<br><b>שמירת השבת וקידושה</b><br>הנבואה שלפנינו מתמקדת בחובת שמירת השבת. שמירת השבת היא אחת המצוות המשמעותיות והכלליות ביותר, ומשום כך הקדישו לה הנביאים נבואות תוכחה מיוחדות. מלבד על שחיתות מוסרית וחברתית, הנביאים דיברו על מצוות עיקריות – מעט על שבת או על מאכלות אסורים, ובמידה רבה מאוד על עבודה זרה, שהייתה החטא הכללי של ישראל ויהודה. יש להניח שמורי התורה לרבים עסקו בכל פרטיהן של מצוות אלו, ואילו דברי הנביאים היו כלליים יותר ונגעו לקהל ישראל בכללו. סגנונה של נבואת ירמיהו על השבת מודגש ומפורט יותר מן המופיע בספרי ישעיה ויחזקאל באותו נושא.
(ירמיהו י״ח: א׳-כ׳: י״ח)<br><b>נבואות בית היוצר ובקבוק החרס ותלאות הנביא שלאחריהן</b><br>הנביא חוזר ומזהיר את יושבי הארץ לשוב אל ה' כל עוד הם יכולים, והוא מנבא על ירושלים ויהודה הרס מוחלט. הנבואות הקשות קשורות למקומות ולמעשים פומביים שהנביא נדרש להם כדי לקבל את דבר ה'. אל הקושי של הנביא מתוכנן של הנבואות, מתלווה מצוקתו האישית, שכן סובבת אותו חרפה מכל צד, והוא סובל מבדידות וסכנות. במר נפשו ירמיהו מתפלל על מצוקותיו הכרוכות בנבואה, ומבקש שייענשו מתנכליו. הדיבור שבסוף העניין הוא אחד הקיצונים ביותר בדברי ירמיהו. סבלו כה קשה שהוא מעדיף את מותו על חייו, אלא שאין לו בררה אלא להמשיך לחיות, ולכל היותר לקלל את גורלו.
(ירמיהו כ״א: א׳-י״ד)<br><b>דברי ירמיהו אל צדקיהו המלך</b><br>השנים הן שנותיה האחרונות של ממלכת יהודה. ירמיהו מנבא את נפילתה ביד בבל, ומייעץ לאנשי צדקיהו להיכנע למלך בבל מהר ככל האפשר כי זוהי תקוותם היחידה להישאר בחיים. ירמיהו התנגד למלחמה בבבל כבר מראשיתה. הוא טען שאין כל תוחלת לעימות עם מלך בבל, שהיה אחד המושלים הגדולים בעולם. גם אם צדקיהו מרד בו בעזרת כמה מלכים קטנים כמוהו – כפי שנרמז בכתובים, וכפי שעולה גם ממקורות היסטוריים – לא היה להם די כוח צבאי. מעבר לכך, על צדקיהו לזכור שנבוכדנאצר הוא שהמליך אותו, וצדקיהו נשבע לשמור לו אמונים.
(ירמיהו כ״ב: א׳-כ״ג: ח׳)<br><b>נבואות תוכחה ופורענות לבית המלוכה</b><br>התוכחות הקשות שלפנינו מכוונות אל מלכי יהודה לדורותיהם, וחלקן נאמר בפני אנשי המלך. התוכחה העיקרית, שייתכן שהיא מכוונת ליהויקים, מבקרת בעיקר את השחיתות שבביתו. אף שבית המלוכה של דוד צריך להיות מוסד הצדק העליון, יהויקים אינו דואג לזקוקים להגנה במערכת המשפט.
(ירמיהו כ״ג: ט׳-מ׳)<br><b>על הנביאים</b><br>אחרי שדיבר על המנהיגים הפוליטיים של העם, יעסוק ירמיהו במנהיגיו הרוחניים – הנביאים לסוגיהם השונים. כאן יצוינו סוגים שונים של נביאי שקר: אלו הגונבים דעתם של הבריות ומגבבים שמועות מפי נביאים ומאנשי רוח ומאמצים אותם לעצמם; חולמי חלומות המאמינים שחלומותיהם נבואיים; אנשים המהפכים את דברי ה' לפי נטיית לבם ולפי אוזנו וטעמו של הציבור, ומנבאים על הווה ועל עתיד טובים. להם הנביא אומר לא אחת: הלוואי והייתם צודקים, אבל בפועל דבריכם – דברי שקר. מתוך הטיפול בהבדלים שבין נביאי אמת לנביאי שקר ומתוך ההתייחסות אליהם עולים יסודות בסיסיים אחדים להבנת מושג הנבואה. יכולתו של הנביא להבחין אם נבואתו אמתית אם לאו תלויה, בין השאר, באינטנסיביות של הנבואה. הנבואה נכנסת לעצמותיו של הנביא כאש ואינה נותנת לו מנוחה. הוא מאבד עשתונות וחווה אותה באופן בהיר ומוחשי ביותר. ועוד, אין היא באה לאחר שהרהר בה, הכין אותה וערך אותה. הנבואה מגיעה אל הנביא בהפתעה, וגם אם היא מגיבה לנסיבות ידועות מסוימות, אין הנביא יודע מראש מה הוא יגיד.
(ירמיהו כ״ד: א׳-י׳)<br><b>שני דודי תאנים</b><br>למראה הנבואה הבא יש דמיון-מה לדפוס נבואותיו הראשונות של ירמיהו. הנבואה עוסקת באחריתם של גולי בבל ושל הנשארים בארץ. ירמיהו מנבא, אולי בניגוד למה שסברו אנשי מקומו, תקווה טובה לגולים וסוף מר לנשארים.
(ירמיהו כ״ה: א׳-ל״ח)<br><b>נבואה על עליית בבל, כיבושיה ונפילתה</b><br>הנביא חוזה את עלייתה הנרחבת של ממלכת בבל ואת ההתמוטטות הצפויה לה לאחר תקופה קצרה למדי – שבעים שנה. נבואה זו אינה עוסקת בהתרחשויות נקודתיות או באזהרות פרטיות; ירמיהו צופה חורבן גדול לכל עמי האזור. הנבואה נאמרה בראשית מלכותו של נבוכדנאצר, ובחלקה היא קשורה בדמותו. נבוכדנאצר ייסד את הממלכה הכשדית מחדש, והוא עתיד למשול על עולם גדול. הוא נחשב לא רק מלך חזק וכובש גדול, אלא גם דמות גדולה ומורכבת שעוררה כבוד ואימה גדולה. הוא היה הדמות הבולטת ביותר בתולדות האימפריה הבבלית, וסימן את שיא גדולתה. המלכים הבאים אחריו נתפסו כממלאי מקום חיוורים לדמותו הגדולה, ובימיהם הלכה בבל ודעכה עד שחדלה להתקיים. הנביא רואה בכשדים ממלכה שעלתה לגדולה כדי למלא את רצון ה', ותו לא – כמבוטא במלים נְבוּכַדְרֶאצַּר מֶלֶךְ בָּבֶל עַבְדִּי. לאחר שימלאו את משימתם, שלטונם יאבד מהם. בנבואה זו, המתוארכת למעלה מעשרים שנה אחרי היות ירמיהו לנביא, יש יסודות המזכירים את ראשית נבואתו בצד היבטים של סיכום וחזרה.
(ירמיהו כ״ו: א׳-כ״ד)<br><b>ירמיהו נחלץ מגזר דין מוות</b><br>עניין זה חוזר לתקופת תחילת שלטונו של יהויקים. עלייתו של מלך חדש, שטיבו אינו ידוע עדיין, על כס השלטון הולמת את עיתוי נבואתו של ירמיהו, המשתדל לתקן את הקלקלות בשעה שמתחיל פרק חדש בממלכה. ירמיהו מנבא בבית המקדש קבל עם על חורבן הבית ודוחק בשומעיו לשנות את השקפת עולמם ואת מהלך חייהם. הקהל על נביאיו, כהניו ופשוטי העם מתקומם כנגדו ומבקש להורגו. בסופו של דבר ירמיהו ניצל בהתערבות אחיקם, אחד משרי יהודה. נראה שנבואותיו של ירמיהו במרבית ימי המלך יאשיהו לא היו נבואות זעם, שכן יאשיהו המלך השתדל לבער את העבודה הזרה ולחדש את הברית בין העם ואלוקיו. אולם עם עלייתו של יהויקים למלוכה נפתחה תקופה חדשה.
(ירמיהו כ״ז: א׳-כ״ח: י״ז)<br><b>הקריאה להשתעבד לבבל והאירועים שבעקבותיה</b><br>ציון זמנה של הנבואה הזו זהה לשל קודמתה, וגם בתוכנן דומות נבואות אלו זו לזו. מכיוון שלא מכבר עלה יהויקים על כס המלוכה, הנביא אומר דברים כלליים, ועדיין אינו מפנה אליו דברי מוסר מיוחדים. ירמיהו קורא למלכי יהודה והאזור להיכנע תחת עול בבל. באותו הפרק עומד נביא אחר במקדש ומנבא נבואה הפוכה בשם ה'. למשמע דבריו הטובים של הנביא, ירמיהו מביע את משאלתו שהם יתקיימו, אך הוא גם מזהיר את הנביא לנבא אמת. לאחר זמן מנבא ירמיהו באופן נחרץ כי הנביא ימות מפני שניבא שקר. גם כאן נבואות ירמיהו והנבואה ההפוכה מלֻוות במעשים סמליים ובהמחשות.
(ירמיהו כ״ט: א׳-ל״ב)<br><b>דברי ירמיהו לגולת בבל</b><br>הנבואה שלפנינו, הפונה במכתב אל בני הגולה שבבבל ומנחה את דרכם, משמעותית גם לגלויות האחרות בדורות הבאים. בצד ההנחיה הכללית לגולים הנביא מתדיין גם עם הנביאים ושאר אנשי ההנהגה של אותו הזמן. חלק אחר של הנבואה מתייחס לתושבי ירושלים ולמלכה.
(ירמיהו ל׳: א׳-ל״א: מ׳)<br><b>נבואות פקידה ונחמה</b><br>דברי הנחמה כוללים את שיבת ישראל לאדמתו, שיבתו לאלוקיו וההקמה מחדש של התבנית המדינית השלמה. בזמנו של ירמיהו אנשי ממלכת ישראל, שהיו רובו של עם ישראל, כבר שהו בגלות מספר דורות ונעלמו. הנביא מדגיש את התקווה שלא רק גלות יהודה, אלא גם שבטי אפרים האובדים והנידחים יחזרו. הם יחזרו בתשובה מרצון ובלב שלם, וכל חטאיהם יישכחו. הגאולה תתאפיין בקשר מלא בין ישראל לה'.
(ירמיהו ל״ב: א׳-ל״ג: כ״ו)<br><b>נבואות נחמה בירושלים הנצורה</b><br>הנבואות שירמיהו מקבל כאן יוצאות דופן. בעת שירושלים נתונה במצור, בסוף ימי ממלכת יהודה, הנביא — הבטוח יותר מכל אדם אחר בחורבן הקרב — עצור בחצר המלך בעקבות נבואותיו הקודרות המרפות את ידי הנצורים. בשעה קשה זו הוא מקבל נבואות על שיבה ובניין שלאחר הגלות וההרס. הנבואה הראשונה מלֻווה במעשה משפטי המפגין-מתריס לעיני כול ביטחון בעתיד הטוב.
(ירמיהו ל״ד: א׳-כ״ב)<br><b>נבואות חורבן לממלכת יהודה ולראשה</b><br>גם הנבואות הבאות נאמרו בסוף ימי ממלכת יהודה, בימי המצור על ירושלים. במרכזן דברי תוכחה על בעיה חברתית קונקרטית המשקפת כשל כללי בממלכה — הפרת ברית.
(ירמיהו ל״ה: א׳-י״ט)<br><b>נבואת בית הרֵכבים</b><br>נבואה זו, שנאמרה שנים מספר לפני הנבואות הקודמות, עוסקת לכאורה בעניין פרטי, אבל בעצם היא משמשת מעין משל לנושאים רחבים יותר, ועשויה להתקשר לנאמנות לברית שדובר עליה בעניין הקודם.
(ירמיהו ל״ו: א׳-ל״ב)<br><b>כתיבת דברי ירמיהו</b><br>כאן מדובר כפי הנראה על הנוסח הראשון של ספר ירמיה ועל קורותיו. דרך היווצרותם של ספרי הנביאים האחרים אינו ידוע; כאן מסופר שלפחות חלק מספר ירמיה נכתב כשהנביא הקריא לסופרו את כל הנבואות שקיבל מפי ה'.
(ירמיהו ל״ז: א׳-ל״ח: כ״ז)<br><b>ירמיהו וצדקיהו ערב החורבן</b><br>ירושלים נלחמת על חייה, והקרב הממושך קרוב להכרעה. שרי יהודה רואים בירמיהו אדם שבגד בעמו ומבקשים להמיתו. צדקיהו המלך מסרב לפגוע בו, אבל נכנע לשריו ומוסר את הנביא לידיהם. כאשר הנביא מוטל בבור בסכנת מוות, צדקיהו הציל אותו פעמיים בניגוד להוראת השרים. בחשאי ביקש המלך לשמוע מפי ירמיהו את הצפוי לעיר, וירמיהו הציע לו הצעה אחרונה להיכנע לבבל, ובכך להציל את עצמו ואת עירו. המלך נעתר לשריו ולא לנביא, וירושלים נלכדה.
(ירמיהו ל״ח: כ״ח-מ׳: ו׳)<br><b>צדקיהו וירמיהו כשנלכדה העיר</b><br>העניין הזה והבא אחריו עוסקים בסופה הטרגי של ממלכת יהודה, אחריתו של המלך צדקיהו וקורות ירמיהו באותו הפרק.
(ירמיהו מ׳: ז׳-מ״א: י״ח)<br><b>רצח גדליה ואנשיו ופיזור שארית הפליטה</b><br>הריגתו של גדליהו על השלכותיה מחקה לגמרי את הסיכויים לקיום יהודי עצמאי בארץ יהודה. עד היום נחשבת הריגתו לגמר החורבן, ולזכרה נקבע יום אבל. מפשט הכתובים נראה שהרגו אותו בראש השנה, ומכיוון שאין צמים בראש השנה, נקבע הצום ליום שלאחר מכן — ג' בתשרי.
(ירמיהו מ״ב: א׳-מ״ד: ל׳)<br><b>ירמיהו ופליטי היהודים במצרים</b><br>לאחר תיאור הרקע חוזר הספר אל קורות ירמיהו ונבואותיו. שרידי יהודה מחליטים לרדת למצרים, בניגוד לדבריו הברורים של הנביא בשם ה', ואף ירמיהו וסופרו נאלצים לרדת מצרימה עם העם. גם לאחר החורבן לא יתחוללו ביהודים שבמצרים שינויים רוחניים משמעותיים, ותגובתו של העם לתוכחות הנביא נותרת כשהייתה — התרסה ואי-ציות. ירמיהו מנבא תבוסה למצרים ומפלה גדולה ליהודים שבחרו לחסות בצלה.
(ירמיהו מ״ה: א׳-ה׳)<br><b>הנבואה על ברוך בן נריה</b><br>נבואה קצרה זו אינה כתובה במקומה הכרונולוגי. זוהי נבואה עתיקה, שבאופן לא רגיל פונה לברוך בן נריה כאדם פרטי. ייתכן שהיא מובאת כאן מכיוון שקודם נאמר שברוך ליווה את ירמיהו בכל אשר עבר עליו ונסע עמו למצרים, ונבואה זו היא מעין סיכום מבחינתו של ברוך.
(ירמיהו מ״ו: א׳-נ״א: ס״ד)<br><b>דברי ירמיהו על העמים</b><br>בקובץ שלפנינו נבואות על העמים הקרובים והרחוקים בני אותם ימים. אין הוא מוגדר בזמן מסוים בתוך תקופת נבואתו של ירמיהו. הנבואות מסודרות בקובץ לפי העמים השונים שאליהם הן פונות. אמנם ירמיהו נשלח בעיקר להתנבא על ישראל ועל גורלם, אבל כבר בהקדשתו נאמר לו: נָבִיא לַגּוֹיִם נְְתַתִּיךָ, והוא הופקד עַל־הַגּוֹיִם וְְעַל־הַמַּמְְְלָכוֹת.
(ירמיהו מ״ו: א׳-כ״ח)<br><b>הנבואות על מצרים</b><br>במשך תקופות רבות בהיסטוריה היו מלחמות בין מצרים לממלכות הצפוניות. כאן מדובר על אחד הקרבות המכריעים שנערך בכרכמיש בין הצבא המצרי שעלה צפונה לבין צבא בבל. בקרב זה נחלו המצרים מפלה קשה. קשה לדעת אם המצרים שמעו את דברי הנבואות שהופנו אליהם, אך הדבר ייתכן בהחלט. שמעוֹ של ירמיהו הנביא הגיע אף לאוזני המלך נבוכדנאצר, אשר הורה לשמור את חייו ולא להציק לו. על כן אפשר שגם עמים אחרים שמעו את דבריו או את תרגומם, גם אם לא אהבו את תוכנם.
(ירמיהו מ״ז: א׳-ז׳)<br><b>הנבואה על פלשתים</b><br>נבואה קצרה זו מתייחסת לערי הפלשתים. באותה תקופה לא היו הפלשתים עם חזק מפני שממלכת יהודה הכתה אותם פעם אחר פעם והחלישה את כוחם, אך ירמיהו צופה להם מפלה קשה יותר. העם הפלשתי ירד סופית מעל בימת ההיסטוריה לאחר כיבוש האזור על ידי הבבלים.
(ירמיהו מ״ח: א׳-מ״ז)<br><b>משפט מואב</b><br>נבואה ארוכה זו היא בעיקר שירת הספד על מפלתה הנרחבת של ארץ מואב, כנראה ביד הבבלים. נבוכדנאצר שמר טינה למואבים, שכפי הנראה הצטרפו למרד של יהודה ושל חלק מארצות סוריה נגדו. בכיבושיו פנה מלך בבל תחילה ליהודה, שהייתה המדינה החזקה ביותר בקואליציית המורדים, ועמדה גם בדרכו למצרים, אך לאחר מכן הוא סילק את חשבונותיו גם עם המואבים.
(ירמיהו מ״ט: א׳-ו׳)<br><b>הנבואה על בני עמון</b><br>כאשר שבט גד נכבש והוגלה על ידי אשור, פלשו בני עמון אל שטח נחלתו שממזרח לירדן וישבו בו. כנגד שאננותם ותפיסתם העצמית כאילו הם בעלי ערי שבט גד, מנבא אליהם הנביא.
(ירמיהו מ״ט: ז׳-כ״ב)<br><b>הנבואה על אדום</b><br>אדום היא ממלכה קטנה, מבוצרת ושלווה. ירמיהו מבקש לעורר אותה משאננותה ומנבא לה פורענות קשה ומפתיעה. בניגוד לנבואות הקודמות, הנבואה לאדום אינה מסתיימת בדברי תקומה או נחמה.
(ירמיהו מ״ט: כ״ג-ל״ט)<br><b>הנבואות על דמשק, קדר ועילם</b><br>כאמור, הנבואות לגויים נאמרו בזמנים שונים וקובצו יחד על הכתב. ביניהן יש נבואות שמתייחסות לעמים קרובים כמו עמון, מואב ואדום, ואחרות שעוסקות במדינות רחוקות כמו עילם.
(ירמיהו נ׳: א׳-נ״א: ס״ד)<br><b>נבואות מפלת בבל ואחריתם של גוליה היהודים</b><br>למרות שהבבלים וחלק מהיהודים חשבו שירמיהו הוא פרו-בבלי, הדבר לא היה נכון כלל ועיקר. בקובץ הנבואות הארוך הזה הוא מנבא לה חורבן גמור ואף מייחל לכך. אף שדיבר על ממשלתה הגדולה של בבל בעולם, ואף על פי שחזר והזהיר שלא למרוד בנבוכדנאצר ולסכן בכך את הקיום היהודי, הוא מוסיף ומנבא לאימפריה הבבלית הגדולה הרס — בין השאר כנקמה על מה שעוללה לישראל. יש לשער שהשלטון הבבלי לא ידע את תוכנה של הנבואה הזו, וייתכן שנבואות המפלה נשמרו לעת מצוא. בנבואה על נקמת ה' בבבל ירמיהו משלים את דבריו הקודמים. תחילה דיבר על המפלה הקרובה ליהודה ביד נבוכדנאצר, ועתה הוא מתייחס לתבנית העולם הגדולה, הכוללת את התמוטטותה של האימפריה הבבלית העתיקה, שחשבה שתחזיק מעמד שנים רבות. מסוף העניין עולה שעוד בתחילת ימי צדקיהו, כשירמיהו חזר והטיף לקבל את עולו של נבוכדנאצר ולא למרוד נגדו, הוא כבר השקיף מבעד לגדולתה של האימפריה אל חורבנה הגמור. ואכן אחרי מפלתה בידי הפרסים נעלמה בבל מן ההיסטוריה. בני המקום לא הושמדו כליל, אבל מדינת בבל והעם הבבלי חדלו להתקיים.
(ירמיהו נ״ב: א׳-ל״ד)<br><b>סיפור חורבן יהודה ואחרית מלכיה</b><br>דִּבְרֵי יִרְמְיָהוּ שפתחו את הספר הסתיימו בסוף העניין הקודם באותו ביטוי. הדברים הבאים אינם שייכים לעיקרו של הספר, אלא הם סיום היסטורי המתאר באופן כמעט זהה למסופר בסוף ספר מלכים, את נפילת ממלכת יהודה. חלק מהדברים תוארו גם לעיל.
<h3>יחזקאל</h3>
<h4>הקדמה לספר</h4>
נבואות ספר יחזקאל נאמרו בתקופת חורבן הבית הראשון, שנים ספורות לפני החורבן וכמה שנים לאחריו. בחלקו הראשון של הספר דברי תוכחה על חטאי ישראל שבעבר ובהווה, ופורענויות שעתידות להתרגש על ישראל. לאחר מכן באה קבוצת נבואות על הגויים, ובסופו נבואות גאולה ובניין לישראל. יחזקאל נתייחד בכך שניבא בחוץ לארץ. ייתכן שהחל להתנבא עוד בהיותו בארץ ישראל, אך עיקר נבואתו נאמרה בבבל. נבואתו גדושה בחזיונות מופלאים, והוא מופעל על ידי 'יד ה'' ו'רוח ה''. בספרו מתואר כיסא הכבוד ומה שסביבו בפירוט הרב ביותר בתנ"ך. כמה פרקים בספר עוסקים בתורת הגמול, ובמרכזם האחריות האישית של החוטא והאפשרות הפתוחה לפניו לשוב מחטאו. שלא כנביאים הגדולים האחרים, אין אנו מוצאים שהנביא יחזקאל נרדף על ידי העם על נבואותיו. ייתכן שסיבת הדבר היא שגולי בבל היו במקורם שכבת העילית של יהודה וירושלים, והם הכירו במעלותיו ורצו להקשיב לדבריו, גם אם לא תמיד הפנימו אותם. ייתכן שמטעם זה כשרצה הנביא יחזקאל לזעזע את שומעיו הוא לא נמנע מלנסח את דבריו בלשון בוטה ביותר. בסוף ספרו עוסק יחזקאל בהרחבה בנבואות הקשורות לארץ ישראל ולמקדש העתיד. פירוט תבנית המקדש וחוקיו מזכיר מעט את פרשיות המשכן בספר שמות, ואפשר לראות בו גם מעין ספר הלכה העוסק בהלכות שלעתיד לבוא. יחזקאל, שהיה בעצמו כהן, כולל בנבואותיו גם מסורות כהניות מפורטות ומדוקדקות. יחזקאל התגורר בתל אביב שליד נהר כבר בבבל. עד חורבן ירושלים הוכיח את יהודי הגולה על חטאיהם. הוא טען בפניהם שחטאיהם הם המביאים לגלות ולשעבוד, והזהיר מפני חורבן שלם ושעבוד קשה יותר. בנבואות אלו אין כמעט קריאה לחזרה בתשובה, אלא הצגת החטאים ותוצאותיהם. כירמיהו, שניבא באותה תקופה בארץ ישראל, אמר יחזקאל שמקדש ה' לא יספק לישראל הגנה אוטומטית, והזהיר מפני תקוות השווא שזורעים בהם נביאי השקר. הוא התריע כי הניסיונות לתכנן תחבולות מדיניות כנגד בבל לא יצלחו. אירועי החורבן הוכיחו לעם שהנביא צדק ואף הביאו אותו לתהליך תשובה מסוים שהתבטא גם כעבור עשרות שנים בעלייה מבבל. על כן, ואולי בשל סיבות נוספות, בעקבות החורבן חדל יחזקאל מנבואות התוכחה והפורענות, וניבא דברי ניחומים על שיבת הגולים למולדת, על בניין הארץ והמקדש ועל עתידו המזהיר של העם המתחדש בארצו.
<h4>מבוא לקטע</h4>
(יחזקאל א׳: א׳-כ״ח)<br><b>מראה המרכבה</b><br>יחזקאל פותח את ספרו בחיזיון עליון, עשיר מאוד בדמויות סודיות ובפרטים סמליים הקשורים בהן. למרות חריגותם של תיאורים אלה בתנ"ך, חכמים אינם רואים בו תיאור של אירוע שמימי חולף, אלא חשיפה של מציאות המכוסה בדרך כלל מעין אנוש. גם ישעיהו תיאר את התגלותו של ה' הכוללת יצורים שמימיים וכנפיים להם. את ההבדל בין השניים ביטאו חז"ל באמצעות צמד הדימויים בן כרך ובן כפר. את ישעיהו דימו לבן כרך שראה את המלך, שמכיוון שהוא מבאי בית המלך ורגיל במראות, הוא מקצר בתיאוריהם. לעומתו יחזקאל מדומה לבן כפר שראה את המלך, ומתוך ריחוקו הוא מכביר בפרטים. היו שהניחו כי יחזקאל קיבל נבואה עוד קודם לכן, אחרים ראו בנבואה שלפנינו את מעמד הקדשתו של הנביא המפורש בעניין הבא. הפרטים הביוגרפיים שאפשר לדלות מכאן על יחזקאל מועטים: יחזקאל הוא כהן שגלה לבבל, כנראה בגלות הראשונה, ונבואה זו נאמרה בבבל חמש שנים לאחר מכן.
(יחזקאל ב׳: א׳-ג׳: כ״א)<br><b>מינויו של יחזקאל ותפקידיו</b><br>לאחר המראה המיירא שהפיל את יחזקאל אפיים ארצה, שמע יחזקאל קול מאת ה' המצווה אותו – כשהוא עומד על רגליו – על שליחותו לישראל. במעמד זה נרמז יחזקאל כי הדברים שימסור לשומעיו יכילו אבל וצער, וכי ספק גדול אם יתקבלו על לבם המורד של בני עמו. אין לו ליחזקאל אלא להתחזק ולהיות נאמן למשימתו, בין שיראה ממנה נחת ובין שלא יראה.
(יחזקאל ג׳: כ״ב-ז׳: כ״ז)<br><b>הנחיות ונבואות קשות</b><br>קודם שליחותו אל העם יחזקאל מצטווה לעשות מעשים לא רגילים, שדומים להם מצאנו אצל נביאים אחרים, כירמיהו וישעיהו, אלא שכאן מדובר על סדרה ארוכה של התנהגויות קשות המסמלות את החורבן הגזור על העם. הנביא נתון במעין סגר ועושה דברים מוזרים, שאנשים יכולים רק להשתאות ולהשתומם עליהם, ואולי להניד לו בראשם. המעשים, שייתכן שכולם או חלקם חזוניים, מסמלים את המצור שיוטל על ירושלים ואת מפלותיה, ובעקבותיהם באים דברי נבואה. הנבואה הארוכה הראשונה של יחזקאל מנבאת את סופה של ממלכת יהודה הממשמש ובא. היא מתארת את חורבן הארץ ויושביה, ואת חורבן המקדש, הפאר והרוח. כמו בנבואת ירמיהו, גם נבואת יחזקאל כוללת דברי זעם ותוכחה חריפים מאוד, בעיקר כלפי בני יהודה וירושלים. הנבואה נאמרה חמש שנים לאחר גלות יהויכין – כשש שנים או פחות לפני חורבן בית ראשון.
(יחזקאל ח׳: א׳-י״א: כ״ה)<br><b>הביקור החזוני של יחזקאל בירושלים</b><br>חזונו של יחזקאל, שנמעניו הם בעיקר בני בבל, מתאר את טלטולו של יחזקאל מבבל לירושלים על ידי רוח. כשהובא למתחם המקדש, ה' הוליך אותו ממקום למקום והראה לו את התועבות המתרחשות שם בסתר. יחזקאל מתאר בפירוט את אשר הוא רואה ושומע במקדש. חלק מהתופעות אופייניות למציאות זמנו, ואחרות מתרחשות מעבר לעולם הזה. בחזון הוא רואה גם את עונשה הקשה של ירושלים הולך ומתממש במציאות התחתונה, בד בבד עם העלייה המדורגת של כבוד ה' מן המקדש. בצד המראות הקשים יחזקאל שומע דברי ניחום ועידוד לשארית הפליטה שבבבל, שה' לא עזבם. אלוקים כביכול גלה עמם, והוא יחזירם בעתיד אל אדמתם.
(יחזקאל י״ב: א׳-כ׳)<br><b>נבואות גלות</b><br>בשתי הנבואות שבעניין שלפנינו הנביא אמור לעשות מעשים יוצאי דופן. מעשים אלה נעשים כדי לעורר את תמיהת הצופים בהם, ולדרבן אותם לשאול על משמעותם. מעבר לכך אלו מעשים סמליים המשמשים סימן להתרחשויות דומות העתידות לבוא. בהדגמתו הנביא מכין את ההתרחשות ומורידהּ אל מציאות בזעיר אנפין. פעולות כגון אלו מצויות גם בנביאים אחרים.
(יחזקאל י״ב: כ״א-י״ג: כ״ג)<br><b>ניפוץ חזונות השווא ומנבאיהם</b><br>חזונות העתיד המבטיח שהעם פיתח לעצמו בעזרתם של להטוטני לשון, מגידי עתידות ומפריחי סיסמאות, יטפחו על פני העם בקרוב, כאשר יתקיימו דברי ה' ביד נביאו. הנביאים העממיים המתוארים בפרק זה, למעשה אינם נביאים. הם אינם מקבלים מסרים נבואיים מה' אלא עושים את המקובל בעולם בתחום הנבואה באותו הזמן: הם 'מנבאים' עתידות, וככלל, הם מספקים ללקוחותיהם את הדברים שברצונם לשמוע. כישוריהם הרטוריים והאחרים, בנוסף לתכנים החיוביים שבפיהם, גורמים לאנשים להקשיב להם. בסופו של דבר, נביאים אלה אינם רק נוכלים אלא גם אנשים רעים מפני שבפועל הם משחיתים את החברה. לולא הם אפשר שאנשים היו קשובים יותר למציאות, ולא היו נתפסים להבלים. אלמלא נבואותיהם אפשר שהרשעים היו מנסים לשוב מדרכם, והצדיקים היו מתחזקים. הנבואות השקריות שיבשו את דעת הקהל, ולכן נביאים אלה ייענשו בחומרה.
(יחזקאל י״ד: א׳-י״א)<br><b>הדורשים לנביא ולבם לאלילים</b><br>הנבואות שיחזקאל מקבל כאן ממוענות לאנשים מזקני הגולה שבאו אליו במיוחד כדי לשמוע את הנביא. בהגיעם באה אליו הוראת ה' לומר להם דברים קשים – דברי תוכחות אישיים ולאומיים. למרות הדברים החמורים שיחזקאל מטיח בשומעיו, הוא לא נרדף על ידי עמו כדרך שאירע לנביאים אחרים.
(יחזקאל י״ד: י״ב-כ״ג)<br><b>הצדיקים המעטים לא יצילו את ארצם החוטאת</b><br>הנבואה הקשה חוזרת ומדברת באנשי ירושלים שימותו בחרב, ברעב, במגפה או על ידי חיות רעות, ובאלה שיינצלו מארבע מכות אלה ויגְלו לבבל. הניצולים יהיו אלה שלא חטאו, או שלא הרבו לחטוא, ומהם ישמעו אחיהם בגולה מה היו חטאי ירושלים וכיצד נענשה עליהם. כך יעמדו על משפט הצדק שדן ה'.
(יחזקאל ט״ו: א׳-ח׳)<br><b>משל הגפן החרוכה</b><br>במשל נבואי קצר שבצדו נמשל, מתאר יחזקאל את יושבי ירושלים כעץ גפן חרוך שאינו ראוי לכל שימוש מלבד שרפה. דימוי עם ישראל כגפן חוזר ומופיע בדברי יחזקאל ובספרים נוספים בתנ"ך. במשל זה מוטעם שגם אם לגפן מעלות טובות מבחינת תוצרתה, כאשר אין תועלת מפרות הגפן – אי-אפשר ליצור מעץ הגפן עצמו כלי הראוי למלאכה, גם כשהוא עדיין בשלמותו, ובוודאי אם העץ כבר התחיל להישרף. עץ הגפן גופו גרוע משאר עצי היער, שיש בהם תועלת שימושית לאדם.
(יחזקאל ט״ז: א׳-ס״ג)<br><b>תועבות הבת ירושלים, עונשיה ואחריתה</b><br>בלי ספק, זו אחת הנבואות התקיפות והפוגעות במקרא, אולי הבוטה ביותר. הנבואה מדברת בתועבות ירושלים, ולשונה, אוצר דימוייה וענייניה – כולם קשים לקריאה ולשמיעה. מצויים כאן מוטיבים של זוועה, בלהה והשחתה עד לתחתית. דברי הנביא אינם מתמקדים בתיאולוגיה, אלא בתרבות שלמה שנמעכת, ומוכרת את עצמה לכל העמים השכנים. היא מחפשת קשרים בכל מחיר, מבקשת אישור ואהבה ומאמצת לה תרבות כל עם. בכך היא הופכת לבזויה בעיני בני העמים האלה ומנושלת מכל קנייניה ומעלותיה. אולם בסופו של דבר, אחרי הדם, החמה והקנאה, שיותכו על ירושלים, יכופר עוונה. ה' יגאל שוב את בת בריתו כפי שגאלה בתחילת דרכה, בהיותה אסופית חסרת כול. שיקומה של ירושלים יהיה מקיף ויכלול גם את הריסות אחיותיה, שומרון וסדום, שתהיינה לה לבנות.
(יחזקאל י״ז: א׳-כ״ד)<br><b>משל הגפן הסוררת</b><br>הנבואה שיחזקאל צֻווה לאמר בפני שומעיו שבגולה, מורכבת משני חלקים שווים ובהם משל ונמשל, והיא עוסקת במציאות שבהווה – צעדיו המדיניים של מלך יהודה הממיטים עליו חורבן. בסופה נחמה למלכות יהודה.
(יחזקאל י״ח: א׳-ל״ב)<br><b>עקרונות הגמול, האחריות האישית והתשובה</b><br>עניין זה אינו נבואה לעתיד. הוא עוסק בסוגיה דתית-מוסרית הכוללת דיון בשני נושאים שקשורים זה בזה – הגמול והאחריות האישית.
(יחזקאל י״ט: א׳-י״ד)<br><b>קינת מלכות יהודה</b><br>הקינה שיחזקאל נקרא לשאת על מלכות יהודה, אינה חזון לעתיד הרחוק. היא מתארת מצב העומד לבוא, שכנראה היה צפוי גם בעיני אחרים; מלכות יהודה מידרדרת וקרבה לחורבן, שכן במהרה יגיב נבוכדראצר למרד של צדקיהו. בטרגדיה הזו עוסק העניין שלפנינו, ובו מְשלים המחדדים את התמונה העגומה של המלוכה ביהודה. למרות שהנבואה הזו נאמרה לפני החורבן, הנביא כבר יכול לקונן על מלכי יהודה בשל מעשיהם בשנים האחרונות.
(יחזקאל כ׳: א׳-מ״ד)<br><b>משפט ישראל במלוא היקפו</b><br>נבואת התוכחה שלפנינו מקיפה את קורות עם ישראל לדורותיו. ה' שופט כאן את ישראל על מעשיו מאז היה לעם, ומסביר את מצבו של העם באותו זמן ואת העתיד לבוא עליו במסגרת תכניתו הכללית. הנבואה בחלקה הגדול טוענת כי גם אם עם ישראל יחטא וירצה להתערב בגויים ולהידמות להם – לא יעלה בידו להשתחרר מבריתו עם אלוקיו. ה' ישמור את הברית, וכחלק ממנה הוא יביא את עמו לארץ, גם אם הדבר יהיה כרוך בקשיים גדולים.
(יחזקאל כ״א-כ״ד)<br><b>ירושלים ערב החורבן</b><br>ה' מודיע שירושלים איבדה את זכות קיומה ואנשיה יאבדו או יתפזרו. ירושלים מוצגת כמקום שאין בו נקודה אחת של אור. החברה כולה רקובה מן היסוד – מן המנהיגים הרוחניים והפוליטיים ועד פשוטי העם. נסגר הפתח לתקווה.
(יחזקאל כ״א: א׳-ל״ז)<br><b>נבואות החרב</b><br>הנבואות שבעניין עוסקות בחורבן הארץ בידי נבוכדראצר הממשמש ובא. החרב שכבר הוכנה לטבח הגדול, לא תבחין בין אדם לאדם. למרות שבארץ נבוכדראצר עדיין לא החליט מה תהיה דרכו, בשמים כבר נקבע שהוא יפנה תחילה לירושלים. לאחר נפילתה של יהודה תיפול ממלכת בני עמון בחרב הבבלית.
(יחזקאל כ״ב: א׳-ט״ז)<br><b>משפטה של העיר</b><br>עיקרה של נבואה זו דברי תוכחה נוקבים ביותר על חטאי ירושלים ויהודה. רשימת החטאים של ירושלים מגוונת והיא כוללת תועבות חמורות ביותר. משפטה נחרץ לחורבן.
(יחזקאל כ״ב: י״ז-כ״ב)<br><b>היתוך' ירושלים</b><br>אין תקנה לממלכה אלא בהיתוכה באש.
(יחזקאל כ״ב: כ״ג-ל״א)<br><b>אין מגן לעיר</b><br>השחיתות פשתה בכול. כל מי שיכול להרשיע מרשיע למען בצע כסף, ואין צדיק שיגן על העיר.
(יחזקאל כ״ג: א׳-מ״ט)<br><b>שתי הנואפות ומשפטן</b><br>נבואה זו מדברת על בית ישראל כמעט מראשיתו. הדימויים המובאים בה הם מהבוטים בתנ"ך. הדברים הקשים, שאין דוגמתם אצל נביאים אחרים, נאמרים כדי להיחרט בלב כל שומעם, לזעזע, להמחיש את קִצהּ הקרב של ממלכת יהודה ולהנציח את נבואת הנביא.
(יחזקאל כ״ד: א׳-י״ד)<br><b>נבואת יום המצור: הסיר השָּׁפוּת</b><br>ירושלים הנצורה מדומה כאן לסיר המונח על האש, מלא בנתחי בשר מובחרים שנזדהמו. לאחר שתכולתו תתרוקן או תישרף, הסיר עצמו יותך.
(יחזקאל כ״ד: ט״ו-כ״ז)<br><b>אֵבל אילם</b><br>הנבואה הקשה הזו נאמרה בתוך תקופת המצור שארכה כשנה וחצי. הנביא מאבד את אשתו במגפה ומצוּוה לכלוא את אבלו. במרירות על חורבן ביתו הפרטי יחזקאל מטעים לקהלו משהו מעצמת האבל של עם מוכה שחרב ביתו וחוסנו. בסוף העניין יחזקאל מתבשר כי לאחר שייוודע בגולה על החורבן וממדיו, יהיה לנביא פתחון פה מול העם – דבר שהיה מנוע מהנביא במשך שנים.
(יחזקאל כ״ה: א׳-ל״ב: ל״ב)<br><b>נבואות לעמים</b><br>נבואותיהם של נביאים רבים ממוענות לא רק לישראל. גם ספר יחזקאל עוסק בנבואות לעמים אחרים. לאחר נבואות התוכחה ופורענות חורבנה של יהודה בחלקו הראשון של הספר, מובאת כאן חטיבת נבואות העוסקות בגויים. תוכן הנבואות האלה קשור אמנם ליחסם של הגויים לעם ישראל, לתגובותיהם על חורבנו ולהשתתפותם במלחמה על ישראל, אבל עיקרו מטפל בגורל הצפוי לכל אחד מהם.
(יחזקאל כ״ה: א׳-י״ד)<br><b>חורבנות עמון, מואב ואדום</b>
(יחזקאל כ״ה: ט״ו-י״ז)<br><b>נקמות פלשתים</b>
(יחזקאל כ״ו: א׳-כ״ח: י״ט)<br><b>מפלת צור ומלכה</b><br>בנבואות המפורטות על העיר הפיניקית צור, מתוארת מפלתה המוחלטת של עיר שהייתה המרכז המסחרי העולמי של אותם הימים. צור הייתה החברה הראשונה שסחרה עם כל המדינות התרבותיות, ומלכה היה מעין שליט-על בכלכלת העולם. הנבואה על צור מיוחדת גם בפירוט הרב שבו מתואר מלכהּ.
(יחזקאל כ״ח: כ׳-כ״ו)<br><b>מפלת צידון</b><br>גם צידון הייתה מרכז מסחרי גדול. במשך הזמן הפכה גם למרכז של תעשייה מתוחכמת בערכי אותו הזמן. מלך צידון החזיק בעירו צבא בעלי מלאכה מומחים. צור הייתה גדולה מצידון, ואילו צידון הייתה עתיקה יותר. המלכים הפיניקים שמצפון כינו את עצמם מלכי הצידונים. ביחסים בין שתי הערים היו עליות וירידות, ובמשך הזמן ירדה קרנה של צידון בהשוואה לצור.
(יחזקאל כ״ט: א׳-ל״ב: ל״ב)<br><b>מצרים ובנות בריתה</b><br>נבואות מפלת מצרים בידי בבל נאמרו שנים רבות לפני שהתרחשו בפועל. ליחס השלילי כלפי מצרים כמה גורמים: חוסר נאמנותה להסכמים עם ישראל, יהירותה של מצרים והשחתתה הסביבתית. מפלת מצרים מוצגת בנבואות כמאורע עולמי כבד משקל שכן מצרים הייתה מעצמה אדירה, ובנפילתה חל שינוי משמעותי במאזן הכוחות במדינות האזור.
(יחזקאל ל״ג: א׳-כ׳)<br><b>עקרון האחריות האישית</b><br>יחזקאל חוזר כאן לעניינים כלליים ואידיאיים יותר. בעניין זה נידונות שוב יסודות הבחירה החפשית, הגמול והאחריות האישית.
(יחזקאל ל״ג: כ״א-ל״ג)<br><b>נבואות הכרוכות בשמועת החורבן</b><br>נבואות רבות של יחזקאל עסקו בסופה המר של ירושלים. בשעתן הנבואות לא נראו רלוונטיות, עתה, משנודע לגולת בבל על התממשותן, חל מפנה בקשר של יחזקאל עם העם. בעניין זה מתנבא יחזקאל על הרעה שתמצא את השרידים שנשארו בארץ לאחר החורבן, ועל השינוי שיחול בהתייחסותם של שומעיו היהודים בבבל לדבריו. מכאן ואילך יעבור הנביא יותר ויותר לדברי עידוד וגאולה.
(יחזקאל ל״ג: כ״א-כ״ט)<br><b>חורבן העיר ושרידיה</b><br>נבואה זו כרוכה בהודעה ליחזקאל על חורבן ירושלים. הבבלים כבשו את ממלכת יהודה כולה, המונים נהרגו, רבים יצאו לגלות וכנראה לא יחזרו לארצם, בוודאי לא בזמן הקרוב. שרידי המלחמה בארץ סברו ששפר עליהם גורלם ומעתה הם רשאים להחזיק בנכסים שנפלו לחלקם. הנביא מעמיד את שומעיו על טעותם של הפליטים הנשארים בארץ, ומתריס כנגדם שלא רק שאין הם ראויים לנחול את הקרקעות, הם גם אינם זכאים לחיות בארץ החרבה.
(יחזקאל ל״ג: ל׳-ל״ג)<br><b>הבאים לשמוע את הנביא</b>
(יחזקאל ל״ד: א׳-ל״א)<br><b>הנהגת ישראל העתידה</b><br>בנבואה שלפנינו דברי נחמה לעם בצד דברים קשים למנהיגי ישראל לדורותיהם. המנהיגים המתוארים כאן עסוקים בעצמם ומזניחים את צאן מרעיתם, וגורמים במעשיהם ובמחדליהם לשחיתות, עזובה וגלות. לעתיד יפוטרו רועים אלו מתפקידם, בעל הצאן ישיב את צאנו למקומו הבטוח, ויעמיד לישראל רועה אחד מסור לצאנו.
(יחזקאל ל״ה: א׳-ל״ו: ט״ו)<br><b>אחריתם של הר שעיר ושל הרי ישראל</b><br>מאז הגיע שמע החורבן משתנות נבואות יחזקאל לנחמה לישראל. גם אם כרוכה בהן תוכחה מסוימת, בעיקרו של דבר הנבואות מדברות על אירועיים חיוביים שעתידים לבוא על העם. ככלל, אם עד כה יחזקאל דן בעולם הנוכחי, הוא הולך ומתרחק בדבריו אל העתיד הרחוק ואל סוף הזמנים. כאן הנבואה תעסוק בסופה של אדום, שנטלה חלק עוין במאורעות החורבן ובחלל שנוצר בעקבותיו, ומנגד יעמיד הנביא את פריחתם של הרי ישראל בעתיד.
(יחזקאל ל״ו: ט״ז-ל״ח)<br><b>טהרה ותקומה לישראל</b><br>תקומת העם והארץ מודגשת כאן כמעשה ה' הפועל למען שמו ולא בגלל צדקתם של ישראל. אף רגשות הבושה והחרטה המתלויים אל הידיעה הזו, חשובים לתהליך התקומה עצמו. טהרת המים החיים מטומאת המת, האמורה בתורה, משמשת בנבואת יחזקאל כדימוי לטהרת עוונות והתחדשות רוחנית של העם השב לארצו.
(יחזקאל ל״ז: א׳-י״ד)<br><b>חזון העצמות היבשות</b><br>זו אחת הנבואות המפורסמות והדרמטיות ביותר בכל המקרא. בתמציתה היא עוסקת בתחיית ישראל. עם ישראל מפוזר בגולה ונראה שלא נשאר ממנו אלא עצמות. הנביא מבשר שגם לעצמות היבשות יש תקווה לשוב ולחיות. העם יֵצא מחורבנו, ייגאל משברו ויחזור לאדמתו.
(יחזקאל ל״ז: ט״ו-כ״ח)<br><b>קיבוץ ישראל ואיחודם</b><br>הנבואה הזו אינה קשורה לקודמתה מבחינה מהותית, אף שגם היא שייכת לנבואות הנחמה של העתיד שאין לו זמן מוגדר. נבואת הנחמה של יחזקאל שנאמרה לאחר החורבן, מנבאת את איחודם הסופי של שתי הממלכות בישראל תחת מלך אחד מזרע יהודה. שלא כמו בנבואות אחרות, אין בנבואה זו כל דרישה לתשובה ולחרטה כתנאי לגאולה. הקדוש ברוך הוא פועל מצדו, וישראל נדרשים להיפתח אל הגאולה שמלכות שמים כרוכה בה.
(יחזקאל ל״ח: א׳-ל״ט: כ״ט)<br><b>מלחמת גוג ותבוסתו</b><br>הנבואות בסוף ספר יחזקאל עוסקות באחרית הימים. כך מפורש גם בנבואה הזו, המדברת על מלחמה רחבת היקף שינהלוה צבאות כבירים, והיא תגיע עד לארץ ישראל. מטיבה של נבואה עתידית רחוקה שמושאיה אינם ברורים, ובמשך הדורות נעשו ניסיונות לפרש אותה בפירושים שונים.
(יחזקאל מ׳: א׳-מ״ח: ל״ה)<br><b>חזון המקדש והארץ</b><br>מכאן ועד סוף הספר שורת פרקי נבואות על גאולת ישראל העתידה; תיאורים מפורטים של תבנית בית המקדש, דיני הקרבנות, חלוקת הנחלות לשבטי ישראל וסדרי השלטון. חזונות כאלה על המקדש ועל הארץ בזמן הגאולה, מצויים גם בדברי נביאים אחרים, אך שלא כיחזקאל הם אינם מתעכבים על כל פרט. העניין פותח ב'איש' שמימי, שמודד את חלקי בית המקדש לעיני יחזקאל, כדי שהנביא יזכור את מידותיו ויוכל להמחיש את תוארו לישראל. הפרטים והמונחים האדריכליים שבתיאורים אלו, אינם נהירים למי שאינו איש מקצוע בבלי, וגם אינם מפרטים את כל חלקי הבית במלואם. כאשר לאחר שנים עלו שבי ציון ובנו את הבית השני, נעזרו גם בחזונו של יחזקאל, אם כי לא בשלמות. הבית שראה יחזקאל ושנמסר בספרו לאחר תיאורי מפלת גוג, נותר בגדר חזון לעתיד רחוק הקשור לאחרית הימים ו'קץ הימים'. השאלה שעם ישראל שואל, חזור ושאול במשך אלפיים וחמש מאות שנה, מתי יגיע עידן זה, עולה במפורש בספר דניאל.
(יחזקאל מ׳: א׳-ד׳)<br><b>מראה ההר ודמות האיש המודד</b>
(יחזקאל מ׳: ה׳-ט״ז)<br><b>מידות שער המזרח וסביבתו</b>
(יחזקאל מ׳: י״ז-מ״ז)<br><b>חצרות הבית ושעריהן</b>
(יחזקאל מ׳: מ״ח-מ״א: ד׳)<br><b>האולם, ההיכל וקודש הקודשים</b>
(יחזקאל מ״א: ה׳-י״ד)<br><b>קירות הבית וצלעותיו</b>
(יחזקאל מ״א: ט״ו-כ״ו)<br><b>תוך הבית</b>
(יחזקאל מ״ב: א׳-כ׳)<br><b>החצר החיצונה ולשכותיה</b>
(יחזקאל מ״ג: א׳-י״א)<br><b>התגלות כבוד אלוקי ישראל</b><br>לאחר התיאור האדריכלי של המקדש, יחזקאל רואה בחזונו את כבוד ה' ששוכן בו ושומע את דיבורו. הנבואה שמקבל הנביא במקדש העתיד אמנם מזכירה את חטאי העבר, אבל בסופו של דבר היא נבואת נחמה.
(יחזקאל מ״ג: י״ב-כ״ז)<br><b>תבנית המזבח וחנוכתו</b>
(יחזקאל מ״ד: א׳-ל״א)<br><b>סדרי המקדש וחוקות משרתיו</b><br>כאן הנביא יעסוק פחות בארכיטקטורה ויותר בדיני הכהנים שבבית ה', בתפקידיהם ובמתנותיהם. מעבר להלכות המפורשות גם בתורה, יש בפשוטה של הנבואה הגבלות נוספות לגבי קדושת הכהנים. לא ברור אם אלו הן הוראות חדשות שינהגו בזמן מסוים, או אולי מסורות מקובלות, מעין 'תורה שבעל פה' שיחזקאל העלה על הכתב.
(יחזקאל מ״ה: א׳-ח׳)<br><b>תרומה מן הארץ</b><br>בהמשך יתאר יחזקאל חלוקה חדשה של הארץ לשנים עשר שבטים, פשוטה ומסודרת יותר מזו שנערכה בימי יהושע. חלק נוסף של הארץ יוקדש למקדש, למשרתיו ולעיר המקדש שתשתייך לכלל ישראל. כאן תפורט חלוקת אותו החלק, המוגדר כתרומה לה'.
(יחזקאל מ״ה: ט׳-מ״ו: י״ח)<br><b>חוקי תרומה, קרבנות ונחלות הקשורים בנשיא ובבניין הבית</b><br>במרכז הנבואה עומד הנשיא, שהוא הדמות העליונה בעם. הנביא מדבר על הסדרת היחסים בינו לבין העם בתחומים שונים: סדרי שלטון תקינים מבחינה משפטית וממונית, מימונם ואחריות הבאתם של קרבנות הציבור, ואופיים של ביקורי הנשיא והעם במקדש.
(יחזקאל מ״ו: י״ט-כ״ד)<br><b>מקומות הכנת הקודשים לאכילה</b>
(יחזקאל מ״ז: א׳-י״ב)<br><b>הנחל היוצא מן הבית</b><br>לאחר תיאור הבית חוזה יחזקאל נחל מופלא שיוצא מבית ה' שמשקה את הצייה ומביא חיים ורפואה לעולם. תיאורים מקבילים של מים חיים היוצאים מהבית מופיעים בספרי הנביאים יואל וזכריה.
(יחזקאל מ״ז: י״ג-מ״ח: ל״ה)<br><b>גבולות הארץ וחלוקתה לשבטים</b><br>לאחר שתואר השינוי שיחול בנוף הארץ, תעסוק הנבואה האחרונה בספר יחזקאל בארץ ישראל בכללה – גבולותיה וחלוקתה העתידית. חלוקת הארץ לשלושה עשר רצועות אדמה ישרות, אינה מתחשבת בטופוגרפיה ובמשאבי הארץ, אך אולי תתאים חלוקה כזו למתיישבי העתיד. גם סדר מיקומם של השבטים אינו ברור, והוא לא תואם את החלוקה שבעבר. כמה מהשבטים שהיו בעבר הירדן או בגליל ישכנו בעתיד בדרום הארץ – שאולי יהיה פורח יותר. ברור שאין זו נבואה לזמן קרוב, שכן מדובר בה גם על עשרת השבטים שכבר גלו למרחקים.
<h3>הושע</h3>
<h4>הקדמה לספר</h4>
נבואת הושע פותחת את תרי-עשר משום שלפי פרשנים ז"ל הוא היה הנביא שהתנבא ראשון בין הנביאים שנבואותיהם קובצו כאן. על הושע לא ידוע בוודאות מהיכן הגיע ובאיזו עיר פעל, אך כותרתו מגלה שניבא בתקופת ירבעם השני, לקראת סופה של ממלכת ישראל. בתקופת שלטונו הארוכה של ירבעם שגשגה מלכות ישראל, ותחום שלטונו השתרע מצפון סוריה עד ים המלח. ואולם כבר בימי חזקיהו מלך יהודה, כשלושים שנה לאחר מותו של ירבעם, חרבה ממלכת ישראל. אף שמצבה הרוחני של ממלכת ישראל לא היה רע כבימי אחאב, עדיין מצטיירת בספר חברה העובדת לאלוהים אחרים. הושע כמעט אינו מתייחס לממלכת יהודה, כמו הנביא עמוס בן תקופתו, שנבואתו תופיע בהמשך הקובץ. נראה שהושע חי בישראל ולא ביהודה. את הסממנים החריגים של לשון הספר אפשר לייחס להבדלים בין העברית של יושבי יהודה לבין זו של יושבי ישראל. הספר כתוב בניב שונה מהמקובל ביהודה, ושפתו עשויה להעיד שמוצאו מחוץ לממלכת יהודה. החטיבה הראשונה של הספר כוללת ציוויים על הנביא לשאת נשים ולקרוא לילדיו בשמות שיסמלו את העתיד להתרחש לממלכת ישראל. חטיבתו השנייה היא שורת נבואות תוכחה. הספר נחתם בנעימה אופטימית בקריאה לעם לשוב אל אלוקיו.
<h4>מבוא לקטע</h4>
(הושע א׳: א׳-ג׳: ה׳)<br><b>נישואי הושע, ילדיו ושמותיהם הסמליים</b><br>לאחר פתיחה קצרה מצטווה הנביא בנבואתו הראשונה לקחת אשה זונה, וגם בסופו של העניין הוא נדרש לשאת אשה נואפת. מן האשה הראשונה הוא נדרש להוליד ילדים ולכנותם בשמות סמליים. מעשים אלו ושמותיהם של הילדים נועדו לבטא את בוגדנותו של עם ישראל ואת תגובתו הקשה של אלוקים. בהמשך העניין הושע מבשר על שיקום האהבה ההדדית. לאחר שהעם יתנער מתלותו בעבודה הזרה ומחסותו תחת הממלכות הגדולות, ה' יגן עליו.
(הושע ד׳: א׳-י״ד: א׳)<br><b>נבואות תוכחה על חטאי ישראל</b>
(הושע ד׳: א׳-י״ט)<br><b>חטאי ישראל ששורשיהם היעדר אמת, חסד ודעת ה'</b><br>הנביא מוכיח את העם על שורה של עברות בין אדם לחברו ועל פולחניו הזרים. מצטיירת כאן חברה שטופת פריצות והוללות. נוכח המציאות החברתית הזאת מקבלים מעשיו הסמליים של הנביא בעניין הקודם גם הקשר קונקרטי. רוח הזנונים שבעם מתממשת הן בריבוי הניאוף בחברה, הן ביחסיו הבוגדניים כלפי אלוקיו. משלא שמרו אמונים לאלוקי ישראל, איבדו תושבי ממלכת ישראל את דרכם ואת יציבותם הפנימית. דלדול הממלכה מערכיה יביא להתפוררותה האטית עד אבדנה הגמור. אכזבה מיוחדת מובעת כאן מן הכהנים, שלהם נועד התפקיד להורות לעם תורה, והנה אף הם רחקו מדעת אלוקים. תחתיהם עולים כהני העגלים הלהוטים אחר בשר קרבנות החטאת של העם.
(הושע ה׳: א׳-ו׳: י״א)<br><b>עונשם של ישראל ויהודה</b><br>מעשיהם השליליים של ישראל ושל יהודה – הרצח, הזבח לעבודה זרה ורוח הזנונים – ימיטו עליהם פורענות. את דינם הקשה של ישראל ויהודה הנביא מבטא באמצעות שתי מערכות דימויים: הכרסום השקט וההדרגתי מגולם בעש ורקב מבפנים, והאויבים מבחוץ מדומים להתקרבותן המאיימת של חיות טורפות. כיוון שאלוקים הוא המביא את ההרס על הממלכה, כל מאמץ דיפלומטי להתמודד עם הגורמים המאיימים נועד לכישלון. החוטאים מישראל ומיהודה לא יוכלו להימלט מן הפורענות הצפויה להם.
(הושע ז׳: א׳-ח׳: י״ד)<br><b>תוכחה לשלטון ולחברה בממלכת אפרים</b><br>בזמנו של הושע הסתיימה תקופה שהייתה רגועה יחסית בממלכת ישראל, וחזרו שוב לבעור במדינה מזימות ותככים. הושע מתאר את היצרים האפלים הרוחשים מאחורי התהפוכות השלטוניות ומאחורי שחיתות מנהיגיה של ממלכת ישראל, וכן הוא מתריע על תוצאותיה הקשות של אי-היציבות הזאת מבחינת קיומו העצמאי של אפרים, כבודו ומעמדו בעמים. כיוון שאין ישראל מחפשים את הסיבות העמוקות למצבם, ובחירותיהם נשענות על שיקולים פוליטיים חיצוניים, על בריתות שאין עמן גאווה לאומית, ועל אמונתם באלוהי כספם וזהבם – ממלכתם לא תאריך ימים.
(הושע ט׳: א׳-ט׳)<br><b>הפורענות המוכחשת בוא תבוא</b><br>הנביא ממשיך להוכיח את ישראל על בגידתם באלוקיהם בביטויים מתחום הניאוף. כיוון שהם מייחסים את מקור השפע שלהם לאלוהים זרים, תושבת שמחתם בחגיהם ובברכת האדמה. ה' ימנע מהם תבואה ויין, שאותם הושע מדמה לאתנן שקיבלו מהעבודה הזרה. בסופו של דבר הם ייאלצו להסתפק באכילת לחם טמא בארצות שאליהן יגלו – מצרים ואשור. פורענויות אלה יבואו עליהם משום שהם אוטמים עצמם משמיעת האמת, שונאים את נביאי ה' ובזים להם.
(הושע ט׳: י׳-י״ד: א׳)<br><b>ישראל בעבר, בהווה ובעתיד</b><br>דברי הנביא נעים קדימה ואחורה בזמן, בין העלאת זיכרונות עבר מתולדות ישראל לבין תוכחה על חטאי העם בהווה והתוצאות הקשות של מעשיהם הצפויות לעתיד. הושע מזכיר כי בראשיתם היו ישראל חביבים לפני ה' כפרי נחשק, ובאהבתו הוציאם ממצרים, אך כבר בצעירותם חטאו בחטאים חמורים: בעל פעור ומעשה פילגש בגבעה. דמותו של אבי האומה, יעקב, נזכרת כאן בהרחבה. התמודדויותיו הקשות של יעקב, כוח עמידתו וההבטחות שהובטח כשגלה ממקומו, הם מקור ללקח ולהשראה. מרכזה של נבואה זו הוא הפורענויות הקשות הצפויות לישראל – שכול, נדודים ורעב. בעניין משמשים דימויים רבים מעולם הטבע והחקלאות: אלוקים הבא לפרוע בעמו ממשיל עצמו לאריה, נמר ודוב; מצבם החיובי של ישראל מביא עמו דימויים כגון ענבים במדבר, ביכורה בתאנה, עגלה מלומדה; ריקנותם של ישראל ושפלות מצבם מדומות לעוף מתעופף, שורש יבש וגפן בוקק; חרדתם מגולמת ביונה, ואבדנם – בקצף על פני המים, ענן בוקר, טל שחר, מוץ ועשן.
(הושע י״ד: ב׳-י׳)<br><b>תשובה</b><br>לאחר דברי התוכחה והפורענות הקשים שצפה הושע, הוא חותם את ספרו בקריאה לעמו לשוב אל אלוקיו, שכן בו ימצא מרפא לפגעיו, וממנו תצמח ישועתו. כמו בחלקו האחרון של העניין הקודם, אף כאן משתמש הנביא בדימויים מעולם הטבע.
<h3>יואל</h3>
<h4>הקדמה לספר</h4>
על הנביא יואל לא ידוע דבר מלבד שמו, שאיננו נזכר במקום אחר. אין בכותרת הספר ולא בתוכנו פרטים שניתן להסיק מהם מתי נאמרה הנבואה, אבל מתוך ההקשר נראה שמדובר בערך בתקופת הנביא הושע או מעט מאוחר יותר. מתיאור מצב החיים משתמע שקהל שומעיו חשש בעיקר מפני איומו של האויב האשורי, אך ייתכן שהאיום נשקף עדיין מרחוק. שלא כנבואת הושע, נבואת יואל פונה בעיקר לממלכת יהודה. הן מבחינת לשונו של יואל הן מבחינת תוכן דבריו אפשר לראות בו אחד מנביאי יהודה שחזו על ירושלים בימיו של הנביא ישעיהו או בשנים שאחריו. הספר מורכב משני חלקים: חלקו הראשון עוסק בנבואה על מכת ארבה קשה שתגיע לארץ ועל סופה של מכה זו, והחלק השני עוסק ביום ה' שבו תתחולל מלחמה גדולה ויהיה דין קשה באומות העולם.
<h4>מבוא לקטע</h4>
(יואל א׳: א׳-ב׳: כ״ז)<br><b>הארבה</b><br>ארץ ישראל אינה נתונה בדרך כלל לפשיטות ארבה גדולות, אבל מפעם לפעם מגיע אליה נחיל ארבה, ובהגיעו הוא מזיק מאוד ואין הגנה מפניו. יואל מנבא פלישה עצומה של ארבה, שלא נראתה כמותה בארץ, ושתותיר את הארץ שוממה לחלוטין. בחלקה השני של הנבואה יואל מעודד את שומעיו לראות במכה זו סימן משמים ודרך לעורר את הלב לתשובה ולהתעלות, והוא צופה שבסופו של דבר ייוושעו ממנה.
(יואל ג׳: א׳-ד׳: כ״א)<br><b>נבואה לעתיד הרחוק</b><br>במחצית השנייה של ספר יואל משמיע הנביא דברים על הגאולה העתידה. חזונו לעתיד כולל את התפשטות הנבואה על הכול, ובצדה תיאור של מהומה ופורענות גדולה שתרד לעולם ושל משפטם הגדול של העמים על רוע מעלליהם. תיאורו של יואל מצטרף לנבואות המופיעות בספרי מקרא אחרים, שאף בהם מתוארת המלחמה האחרונה שעתידה לפרוץ ביום הדין. הנבואה מסתיימת בטובתם של ישראל ובנקמה בגויים ששפכו את דמם.
<h3>עמוס</h3>
<h4>הקדמה לספר</h4>
ספר עמוס הוא ספר קטן למדי, אך הוא מחזיק תכנים מרובים. הוא כולל נבואות על ישראל, על יהודה וגם על עמים אחרים. יש בו תוכחות בצד קטעים המתארים מאורעות חיים, דברי קינה, חזיונות נבואיים, דיאלוג אנושי ותחינה. עושרו מזכיר את עושרם של ספרי הנביאים הגדולים, אך בזעיר אנפין. עמוס מנבא בתקופה של שגשוג מדיני, שהביא בכנפיו שאננות, גאווה ושקיעה מוסרית. על הרקע הזה מוכיח עמוס את העם, ומתמקד בשכבה העליונה. הוא מנבא על צרות הולכות ותוכפות שבסופן חורבן וגלות. הספר נחתם בנחמה של שיקום העם לאחר מפלתו. עמוס אינו מוזכר במקומות אחרים במקרא, גם ייחוסו אינו ידוע. הוא היה בוקר ונוקד – מגדל בקר וצאן בתקוע, כנראה זו שבארץ יהודה, ואולם נבואתו העיקרית מופנית אל ממלכת ישראל, והוא מנבא פחות אל אנשי מקומו הקרובים. בזמנו פעלו הנביאים הושע וישעיהו. לאחר כותרת הספר ונבואת פורענות כללית סוקר עמוס את פשעיהן החמורים ביותר של האומות השוכנות בקרבת ישראל, ומנבא להן עונשים כבדים. כל אחת מהאומות הללו חטאה בחטאים שעליהם לא נענשה, אך משהִדרדרה עוד – וביותר כשפגעה בישראל וביהודה – נפקד עוונה ונגזרו עליה עונשי חורבן, מפלה והגליה. נבואות אלה התגשמו תוך זמן לא רב – האשורים הגיעו לאזור, החריבו רבים מן המקומות הללו והגלו אוכלוסיות שלמות.
<h4>מבוא לקטע</h4>
(עמוס א׳: א׳-ב׳: ט״ז)<br><b>עונשיהן של אומות שכנות ושל יהודה וישראל</b><br>לאחר כותרת הספר ונבואת פורענות כללית סוקר עמוס את פשעיהן החמורים ביותר של האומות השוכנות בקרבת ישראל, ומנבא להן עונשים כבדים. כל אחת מהאומות הללו חטאה בחטאים שעליהם לא נענשה, אך משהִדרדרה עוד – וביותר כשפגעה בישראל וביהודה – נפקד עוונה ונגזרו עליה עונשי חורבן, מפלה והגליה. נבואות אלה התגשמו תוך זמן לא רב – האשורים הגיעו לאזור, החריבו רבים מן המקומות הללו והגלו אוכלוסיות שלמות. עמוס פונה בתבנית חוזרת אל העמים השכנים, וליהודה. הוא חותם סדרה זו בנבואת תוכחה ופורענות ארוכה מקודמותיה לממלכת ישראל, נבואה שאף היא נפתחת באותה תבנית.
(עמוס ג׳: א׳-ח׳)<br><b>אמינות הנבואה</b><br>אחרי נבואת המפלה העתידה לבוא על בית ישראל, מגיעה נבואה ציורית יותר, ובה מספר דימויים שלהם משמעות אחת – אישוש אמינותה של הנבואה.
(עמוס ג׳: ט׳-ד׳: ג׳)<br><b>העושקים בשומרון ועונשם</b><br>עמוס מוכיח את העושקים והעושקות החיים חיי תפנוקים על חשבונם של הדלים והאביונים. הוא מודיע להם שחיים שאננים ומופקרים אלו עתידים להגיע אל קצם בחורבן קשה ומשפיל.
(עמוס ד׳: ד׳-י״ג)<br><b>השיבושים לא תוקנו</b><br>העניין נפתח בפנייה אירונית לממלכת ישראל החטאה. הנביא מתגרה בשומעיו וקורא להם לדבוק עוד בזבחיהם ובפולחניהם, אם הם חושבים שכך יימלטו מעונשם על עוונותיהם הכבדים. כמובן אין זה אלא היתול בהם, שכן הרעה בוא תבוא. בני ממלכת ישראל אמורים היו ללמוד מן הרעה המתחילה לפקוד אותם ולשוב אל ה'. אולם הם אינם נותנים דעתם על שורשיה וממשיכים לפשוע. עמוס מתאר רעות המחמירות עוד ועוד, ובכל פעם מחדש נכזבת התקווה שישראל יתבוננו במתרחש וישובו. העניין מסתיים בתקווה שמפגש ישיר יותר בין ה' לעם יסיר את אטימותו; אולי אז ישוב העם אל אלוקיו.
(עמוס ה׳: א׳-ו׳: י״ד)<br><b>תוכחה וקינה על פורענות עתידית</b><br>בקינה זו עמוס חוזר ונאנח אנחות 'הוי' על חורבנן הקודר של ערי ישראל ועל גלותן, אך הוא גם אינו חדל לקרוא לבית ישראל לדרוש את ה' ולדרוש טוב. בחלקו השני של העניין הנביא ממקד את תוכחתו בעשירי ישראל ובבעלי המעמד העליון המפונקים והאדישים לאפשרות שארצם תיחרב. הוא מבקש לערער את ביטחונם העצמי ואת שאננותם בהשמיעו באוזניהם נבואה על אחרית ממלכתם.
(עמוס ז׳: א׳-ט׳)<br><b>המראות הראשונים</b><br>בעניין זה מובאות שיחות המתקיימות בין ה' לבין הנביא סביב שלושה חזיונות שהנביא הָראה, ומשמעויותיהם קשורות לפורענויות שונות. בעקבות תחינותיו של הנביא – לא יתממשו האסונות המגולמים בשני החזיונות הראשונים.
(עמוס ז׳: י׳-י״ז)<br><b>אמציה כהן בית-אל ועמוס</b><br>בין המראות הראשונים שראה עמוס לבין המראות הבאים מופיע דיאלוג אנושי. בסוף העניין הקודם ניבא עמוס על מותו של בית ירבעם בחרב, ועל כך מגיב אמציה כהן העגל שבבית-אל.
(עמוס ח׳: א׳-ג׳)<br><b>מראה כלוב קיץ</b><br>המראה הרביעי והשיחה בעניינו מובאים באותה מתכונת שבה הובאו שלושת המראות הקודמים. הוא חריף מקודמיו, שכן הוא מדבר בקץ העם או הממלכה.
(עמוס ח׳: ד׳-י״ד)<br><b>העושקים ועונשם</b><br>לאחר החזון הקשה עמוס מוכיח את תאבי הבצע ומנבא להם, לעובדי הפולחן הזר ולממלכתם, עתיד אפל. לקראת סוף העניין הוא מבשר כי בצד העונשים החמורים תתעורר בעם בעתיד דרישה לשמוע את דבר ה'.
(עמוס ט׳: א׳-י׳)<br><b>אין מנוס מן הפורענות</b><br>בחזיונו האחרון של עמוס הוא רואה את ה' ושומע את קריאתו המבטאת את החורבן הטוטלי של הבית ושל העם. שומעיו נאטמו בפני נבואת החורבן המוחלט שלו, וחיזקו עצמם באמונה שה' יעלים עיניו מחטאיהם בהיותם בני העם הנבחר. הנביא מערער על טענה זו ואומר כי אף על פי שה' לא יכלה את עמו, אין רשעי ישראל חסינים בפני העונש המגיע להם.
(עמוס ט׳: י״א-ט״ו)<br><b>נחמה</b><br>לאחר התוכחות והפורענויות נחתם ספר עמוס בהבטחתו של ה' כי בסופו של דבר ישוקם עמו.
<h3>עובדיה</h3>
<h4>הקדמה לספר</h4>
נבואת עֹבדיה עוסקת בממלכת אדום ובאחריתה. אדום, העם שמוצאו מעשו, אחי יעקב, נחשב העם הקרוב ביותר לעם ישראל, ובכל זאת נהג בעוינות כלפיו והרבה להציק לו. האדומים שיתפו פעולה עם אויבי ישראל בדורות שונים, ואף ניסו לרשת את ארץ יהודה. עֹבדיה מנבא כי חרב אדום המונפת על אחיו, ישראל, היא שתמיט עליו את חורבנו. הספר מסתיים בהתגברותם העתידית של ישראל והתפשטות נחלתם. בספרו הקצר של עֹבדיה לא מובא ייחוסו ונסיבות חייו. היו שפירשו כי הוא הנזכר בספר מלכים כממונה על בית אחאב מלך ישראל. נבואתו היחידה של עֹבדיה שנשתמרה בידינו עוסקת באדום, וחכמים אמרו שהיה גר אדומי. והסבירו שלא פורש שם אביו, כמו שפורש אצל מרבית הנביאים, אולי מכיוון שלא נולד לעם ישראל.
<h4>מבוא לקטע</h4>
(עובדיה א׳: א׳-כ״א)<br><b>נבואת עֹבדיה</b>
<h3>יונה</h3>
<h4>הקדמה לספר</h4>
ספר יונה ייחודי משאר ספרי הנביאים האחרונים בכך שעיקרו אינו דברי נבואה ישירים אלא סיפור המאורעות שאירעו לנביא. משום אופיו המיוחד של הספר אין הוא נפתח בכותרת כגון 'חזון יונה' או 'משא יונה' וכיוצא בהם, אלא בסיפור המעשה. בספר מלכים מוצאים את יוֹנָה בֶן אֲמִתַּי הַנָּבִיא אֲשֶׁר מִגַּת הַחֵפֶר שבנחלת זבולון. משם נראה כי היה נביא בממלכת ישראל בזמן המלך ירבעם השני. דומה הוא יונה לספרים אחרים בתנ"ך בכך שגם ממנו עולים ביטויים לכבוד ה', ליכולתו הבלתי מוגבלת וכן לכוחה של הנבואה להתייחס לעמים זרים ורחוקים; ואולם הספר הזה שונה משאר ספרי הנבואה בנוכחותה החזקה של דמות הנביא. בדרך כלל הדרך שבה אישיותו של הנביא באה לידי ביטוי שולית לתוכן דבריו. גם בפרטים המופיעים בספרי יחזקאל וישעיה על משפחת הנביא ועל הביוגרפיה שלו אין כדי לשרטט בבירור את דמותו שלו. לעומת זאת, יונה הוא סיפור לבטיו, בעיותיו וייסוריו של הנביא העומד מול הקדוש ברוך הוא ומול הנבואה שהוטל עליו לנבא. אמנם גם הנביא יונה הוא כלי ביד ה' ככל נביא, ואולם כאן נמתחת ביקורת רמוזה על התנהגותו המוּנעת מחששותיו למעמדו ולשמו, והוא הדמות הטרגית של הספר. יונה נשלח לנבא לעיר הגדולה והרחוקה נינוה, ומסיבה שאינה מפורשת כאן הוא מגיב בבריחה מלפני ה'. בשלב הראשון במסעו הוא ישן בבטן האנייה. אולם אלוקים אינו מאפשר לו להיסתר במפלט זה, והסערה שהוא מטיל סביבו מביאה להשלכתו אל הים.
<h4>מבוא לקטע</h4>
(יונה א׳: א׳-ט״ז)<br><b>יונה בורח באנייה</b><br>יונה נשלח לנבא לעיר הגדולה והרחוקה נינוה, ומסיבה שאינה מפורשת כאן הוא מגיב בבריחה מלפני ה'. בשלב הראשון במסעו הוא ישן בבטן האנייה. אולם אלוקים אינו מאפשר לו להיסתר במפלט זה, והסערה שהוא מטיל סביבו מביאה להשלכתו אל הים. בחלק זה של הסיפור מצטייר יונה כבעל אישיות נחושה, הגונה וקרת-רוח. בהמשך הספר יתגלו צדדים אחרים באישיותו.
(יונה ב׳: א׳-י״א)<br><b>יונה במעי הדג</b><br>לאחר שהמלחים זרקו את יונה מן האנייה לפי בקשתו, הוא מוצא מפלט מגלי הים במעיו של דג. זוהי הדרך הנסית שבה החזיק מעמד בחיים, אך שהייתו הממושכת בתנאים אלו בוודאי הייתה קשה. מצוקתו ומועקתו הפיזית של יונה בבטן הדגה בבטן הים הן המביאות אותו לידי תפילתו השירית.
(יונה ג׳: א׳-י׳)<br><b>יונה בנינוה</b><br>לא ברור כלל היכן הקיא הדג את יונה. עתה דורך יונה על היבשה ככל האדם – בין שרגליו עומדות על חוף בארץ ישראל, בסוריה או בספרד. לאחר שיונה מתאושש, הוא נשלח שנית לנבא לנינוה. בעקבות מה שעבר כשניסה לברוח מפני ה', הפעם הוא מציית למצוותו, ונבואתו פועלת את פעולתה.
(יונה ד׳: א׳-י״א)<br><b>יונה והקיקיון</b><br>לכאורה הסתיים העניין הקודם בהישגו הגדול ביותר של הנביא יונה. נראה שלקראת המבול הוכיח נח את סובביו על מעשיהם, אך ללא הועיל. גם לוט הטיף לאנשי סדום החטאים, ודבריו לא השפיעו. כאן הכו דבריו של יונה הדים נרחבים ומשמעותיים בעיר האשורית האדירה. אנשים מקשיבים לנבואתו של יונה באופן יוצא מגדר הרגיל. נינוה היא עיר אדירה, וכתוצאה מהנבואה נהפכה העיר, לא מהפכה של פורענות אלא מהפכה מוסרית – אנשיה עברו תמורה עמוקה באורח חייהם. תגובתו המסויגת של יונה כלפי הצלחת שליחותו מתמיהה. נביאי תוכחה ופורענות ביטאו את כאבם וייסוריהם כשנבואותיהם הקשות התגשמו, ואילו יונה מתרעם כשנבואתו בטלה. את תרעומתו אפשר להבין כהמשך של בחירתו לברוח מן השליחות הנבואית בראשית הספר: יונה כועס על גורלו הטרגי של הנביא, שהצלחת שליחותו מציגה אותו כדובר הבל ושקר. מתברר שאף על פי שספר יונה עוסק בתשובה ובערכה – ומדגים את כוחה של תשובה באמצעות המהפך שעברו אנשי נינוה, דווקא הנביא, יונה, הוא שאינו חוזר בו. גם משקיבל את גזרת ה' והלך לקרוא בנינוה את הקריאה שנדרש לקרוא, אישיותו ועמדתו הפנימית לא השתנו.
<h3>מיכה</h3>
<h4>הקדמה לספר</h4>
ספר מיכה איננו גדול והוא כולל בעיקר דברי תוכחה ונבואות פורענות לזמן קרוב או רחוק וגם תיאורים מלבבים של הגאולה העתידה. אין בספר אזכור למאורעות או אנשים מסוימים וגם לא תיאור מראות וחזיונות או עשיית מעשים סמליים על ידי הנביא. מיכה פעל בתקופתם של הושע, עמוס וישעיה, והוא אחרון להם. ייחוסו אינו ידוע מן הכתובים. דברי התוכחה שבספר מופנים בראש ובראשונה כלפי המנהיגים, והם מתמקדים בעיקר בשבר חברתי, שחיתות ודיכוי העניים. אין בו הרבה אזכורים של עבודה זרה, אולי מפני שהנביא פעל בעיקר ביהודה, שבה לא היה זה נושא כה בוער. למרות דברי התוכחה והקינה ניכרת בספר אופטימיות, ומצויות בו כמה מהנבואות המעודדות ביותר לגבי ישראל והעולם. הנביא רואה את הרשעות בהווה ואת הפורענות שתבוא בעקבותיה, ועדיין הוא מתפלל לטוב העתיד לבוא ומנבא על בואו. אף שמיכה היה בן ארץ יהודה וראה את עצמו שייך ליהודה, הוא מתייחס בנבואתו גם לממלכת ישראל ואף לעולם כולו. דברי תוכחה נפרדים הוא מייחד לבירות שתי הממלכות – שומרון וירושלים. חלק מנבואות התוכחה כתובות בלשון מפוארת ומכילות גם ביטויים שאינם בהירים.
<h4>מבוא לקטע</h4>
(מיכה א׳: א׳-ב׳: י״ג)<br><b>תוכחה, פורענות וקינה על ערי ישראל ויהודה</b><br>אף שמיכה היה בן ארץ יהודה וראה את עצמו שייך ליהודה, הוא מתייחס בנבואתו גם לממלכת ישראל ואף לעולם כולו. דברי תוכחה נפרדים הוא מייחד לבירות שתי הממלכות – שומרון וירושלים. חלק מנבואות התוכחה כתובות בלשון מפוארת ומכילות גם ביטויים שאינם בהירים.
(מיכה ג׳: א׳-י״ב)<br><b>תוכחה ופורענות למנהיגי העם</b><br>תוכחות למנהיגים על ניצולם של העניים וחסרי הישע חוזרות ונשנות בדברי הנביאים. כאן מדובר על קצינים בעלי שררה, מושלים המנצלים את מנהיגותם לטובת עצמם, נביאים המתעים עבור טובות הנאה, שופטים המעוותים משפט וכהנים המורים תורה שלא כהלכה. כמו ישעיהו בן זמנו, מיכה מדבר בשפה מלאה ומליצית משום שהוא איננו פונה לפשוטי העם אלא מנסה לתקן את שכבת ההנהגה, בעלי הכוח ומקבלי ההחלטות. זו הפעם הראשונה בספרי הנביאים שבה נאמרת נבואה מפורשת מפי נביא על חורבן ירושלים והמקדש.
(מיכה ד׳: א׳-ה׳: י״ד)<br><b>נחמות באחרית הימים</b><br>פתיחתו של עניין הנחמות הזה מפתיעה מפני שבאופן נדיר הפסוקים הראשונים מופיעים גם בספר ישעיה – שהיה מבוגר יותר ממיכה ואולי גם נביא חשוב יותר – כמעט מלה במלה. וכבר ציינו חכמים תופעה כזו ואמרו: 'סגנון אחד עולה לכמה נביאים'.
(מיכה ו׳: א׳-ח׳)<br><b>דרישות ה' מעמו</b><br>עוונותיהם של ישראל אינם מוצדקים על רקע חסדיו המתמשכים של ה' כלפיהם. אין גם שחר והצדקה לטענה כאילו אלוקים תובע מהם יותר מדי. מיכה מסכם ומעמיד את דרישותיו של ה' מישראל על שלושה יסודות מרכזיים: משפט, חסד והליכה צנועה עם אלוקיו.
(מיכה ו׳: ט׳-ז׳: ו׳)<br><b>התראה וקינה על השחיתות בחברה</b><br>כאמור, דברי התוכחה שבספר פונים בעיקר לעשירים ולבני המעמדות הגבוהים המדכאים את האנשים הקטנים וגוזלים מהם. הקינה שבהמשך מבטאת את מצוקתו של הנביא הרואה יותר מן האחרים את הפורענות העתידה.
(מיכה ז׳: ז׳-כ׳)<br><b>תקווה ונחמה</b><br>בעקבות דברי הפורענות והקינה הנביא מביע ביטוי אישי לרגשותיו. הדברים האישיים עוברים מיד לדיבור בשם האומה כולה.
<h3>נחום</h3>
<h4>הקדמה לספר</h4>
ספר קטן זה ממעט מאוד לעסוק בישראל. כולו נבואה בנושא אחד המוגדר בתחילת הספר – תוכחה ופורענות לנינוה, בירת האימפריה האשורית. הספר אינו מתוארך, אבל העובדה שמדובר על נינוה קובעת את התקופה בכללותה. ברור שהדברים נאמרו כשנינוה הייתה עיר גדולה ושליטת ממלכות. מדובר בעשרות השנים שבין הזמן שבו חדלו הארמים להיות האויב הראשי של יושבי ארץ ישראל, ובין התמוטטות ממלכת אשור ועלייתה של הממלכה הבבלית. סגנון חזון נחום מתייחד בקיצור, במליצה ובמקצב.
<h4>מבוא לקטע</h4>
(נחום א׳: א׳-ח׳)<br><b>גילוי גבורת ה'</b><br>לאחר הכותרת הנביא מציג את כוחו של ה' ואת רוח הקנאה והנקמה שלו. אף שכבר בכותרת נאמר שנבואתו של נחום מכוונת אל נינוה, תוכן העניין אינו ממוקד בהתרחשות מסוימת אלא מתאר את מידותיו של אלוקים ואת גבורתו מעבר לנסיבות ספציפיות.
(נחום א׳: ט׳-ב׳: א׳)<br><b>שבירת עול אשור מעל יהודה</b><br>בראשית העניין מתוארת המפלה הגמורה של הממלכה שהייתה אימפריה עצומה בזמנה, ולבסוף לא נותר ממנה לא עם ולא ישות שלטונית מובחנת. העניין מסתיים בבשורת השלום והסרת האיום מיהודה.
(נחום ב׳: ב׳-י״א)<br><b>המלחמה בנינוה</b><br>לאחר ההבטחה המסכמת שאשור ייכרת, מתוארות המלחמה בנינוה ותבוסתה בפירוט ססגוני.
(נחום ב׳: י״ב-ג׳: י״ט)<br><b>שיר ושנינה על חורבן נינוה</b><br>מדברי נחום עולה שבימיו הייתה אשור האימפריה הגדולה שמילאה את המרחב. הוא מתאר את נינוה, בירת הממלכה הכובשת, על השחיתות שפשתה בה, ומספר על התמוטטות הממלכה כולה, הלעג לה ואנחת הרווחה של העמים עם נפילתה.
<h3>חבקוק</h3>
<h4>הקדמה לספר</h4>
כקודמו, ספר נחום, ספר חבקוק הוא ספר קצר, ואף בו אין תאריכים. מן התכנים של שני הספרים אפשר לשער כי נבואותיהם נאמרו באותה תקופה בערך, שכן בתקופתו של נחום נינוה הייתה עיר גדולה וחזקה, ומנבואתו של חבקוק עולה שבימיו טרם הגיעו הבבלים למעמדם הגבוה ולשיא כוחם. למרות שהספר מצומצם בהיקפו, הוא כולל נבואות במגוון נושאים, ובצד נבואות לעם ישראל הוא מרבה לדבר גם על ממלכות ועמים אחרים. חבקוק מביט על תמונת המציאות הכללית והמופשטת, ואינו דן בבעיות נקודתיות. ספר חבקוק חורג משאר ספרי הנבואה, ובפרט מספרי הנבואה הקטנים, בכך שאין הוא רק מוסר את דבר ה', אלא גם מספר על יזמות הנביא ותפילותיו.
<h4>מבוא לקטע</h4>
(חבקוק א׳: א׳-י״ז)<br><b>זעקת הנביא על משפט ה' שאינו נראה</b><br>הנביא צופה בעם חדש שעולה מן האופק ופותח במסע כיבושים כדי לשדוד ולשבות. הכובש המתקרב אדיש לגורלם של הנקרים בדרכו, ומתייחס אליהם כאילו הם דגי הים ורמשים. הוא כה בטוח בכוחו ששום שיקולים של סדר חברתי או מוסר לא יעכבוהו. חבקוק איננו מסתפק בתיאור הנבואי של העם הכובש ההולך ומתחזק. נוכח המצב המאיים וחסר המוצא, הוא פונה לה' במצוקתו, טוען טענה ומתפלל: נראה כי אתה יושב במרומים, כביכול, ואינך משגיח על עולמך. מדוע אינך מתערב במה שקורה בעולם?
(חבקוק ב׳: א׳-כ׳)<br><b>מענה ה' לנביא: המשפט יתגלה בבוא הזמן</b><br>בנבואה זו אי-בהירות ודברי חידות בצד ביטויים עזים וחדים. חכמים הבינו שנושאה של הנבואה הוא חייו של נבוכדנאצר או מלכות בבל בכלל, אבל הדברים כשלעצמם יכולים להתפרש בהיקף גדול יותר. בנבואה זו נשמעים הדים מנבואות ישעיהו וירמיהו.
(חבקוק ג׳: א׳-י״ט)<br><b>תפילת חבקוק</b><br>תפילה זו דומה בתוכנה ובמלותיה למזמורי תהלים, והיא מתאימה למה שהופיע בשאר חלקי הספר. כמו בפרק הקודם גם כאן מעורפלים גורמי הזמן והמקום, ואווירת המסתורין עולה גם מן הלשונות הסתומים. גם כאן לא ברור אם חבקוק מדבר על מאורעות בתוך ישראל או בהיקף גדול יותר. סערה גדולה תהפוך את כל סדרי העולם לפני בוא הגאולה. בין שהדברים הם דברי חזון למועד, ובין שהם תפילה, העולם המתואר כאן עומד בפני חורבן גדול, ואחריו יזכו לגאולה רק אותם מעטים שדבקים בה'. החורבן יהיה עונשם של אלה שהתעללו בחלשים וניסו לחטוף לעצמם גדולה וכבוד בעולם הזה.
<h3>צפניה</h3>
<h4>הקדמה לספר</h4>
כקודמיו, גם ספר צפניה הוא ספר קטן. שמו של הנביא, ייחוסו המפורט והתקופה שבה ניבא את נבואתו מעניקים מסגרת ורקע לדבריו. במוקדן של נבואות צפניה יהודה וירושלים, והן מדברות על שבר אזורי גדול. יש בהן קריאה לתשובה לאנשי ירושלים, תוכחה ודברי נחמה לעתיד לבוא.
<h4>מבוא לקטע</h4>
(צפניה א׳: א׳-י״ח)<br><b>חורבן כולל</b><br>נבואת צפניה פותחת בפורענות עתידה ומפרטת את סיבותיה. שנות מלכותו של יאשיהו מלך יהודה התאפיינו בשלווה יחסית. כוחה של הממלכה האשורית התמעט והלך, וממלכת בבל התחילה לצמוח. זמן קצר לאחר מכן יופיע נבוכדנאצר מלך בבל וימיט חורבן על ירושלים. לפי תיאור הלך חייהם של אנשי יהודה בנבואה, קשה להניח שהיא מתייחסת לימיה המתקדמים של מלוכת יאשיהו שהיו מתוקנים, אלא על תקופה שקדמה להם או תקופה שבאה מעט אחריהם.
(צפניה ב׳: א׳-ט״ו)<br><b>מפלת אויבי ישראל ותקומת שארית יהודה</b><br>יום הדין לא יבוא רק על ישראל אלא גם על עמים אחרים. כאשר ינחלו הגויים מפלה ואבדן, אולי תהיה תקווה לשארית ישראל.
(צפניה ג׳: א׳-כ׳)<br><b>תוכחה לירושלים ונחמה בצדה</b><br>בצד התוכחה של צפניה לירושלים, ואולי אף העונש העולה מדבריו, הנביא פורש חזון של נחמה כלל-עולמית שעתידה לבוא. בשיבת שארית העם אל ארצו ואל עבודת אלוקיו מסיים צפניה את נבואותיו.
<h3>חגי</h3>
<h4>הקדמה לספר</h4>
נבואותיו של חגי המרוכזות בספר הקצר הזה נאמרו במשך פחות מארבעה חודשים בלבד. במרכז נבואתו עומדת הקריאה לייסד את בית המקדש השני והאופטימיות באשר לברכה שתשרה על העם ועל זרֻבבל מנהיגו עם בנייתו המחודשת של בית ה'.
<h4>מבוא לקטע</h4>
(חגי א׳: א׳-ט״ו)<br><b>הזירוז לבניין הבית</b><br>חגי הנביא פוקד על העם לבנות את בית ה', והוא מודיע שמתוך כך יבוא שינוי גדול באורחות חייהם של שבי ציון. שומעי דברו הגיעו שנים לא רבות קודם לכן מבבל. למרות שהם עלו בתמיכת המלך, הם לא הסתייעו בכספי השלטונות. הם שבו למקומות שוממים, ומי שהגיע לירושלים עמד מול עיי חרבות, גם אם כמה בתים נותרו על עמדם. היה עליהם לשקם הכול מחדש, ובמצב זה לא עלה על דעתם או לא עלה בידם לדאוג להקמת בית ה'.
(חגי ב׳: א׳-ט׳)<br><b>הבטחה לטוב הבית ושלום בוניו</b><br>העם ומנהיגיו נענו לקריאה לבנות את בית המקדש השני, ואולם זכר גדולתו של בית המקדש הראשון החליש את רוחם של הבונים. על רקע זה נאמרת הנבואה שבעניין זה.
(חגי ב׳: י׳-י״ט)<br><b>הטומאה והשלכותיה, הקודש וברכתו</b><br>עם הקריאה לייסד את המקדש מזכיר הנביא לעם שבמקדש עצמו אין ערובה לקידושו ולטיהורו של העם כולו. הנביא ממחיש באוזני שומעיו שטומאה וקדושה אינן סימטריות: הטומאה מתפשטת בקלות, ואילו הקדושה אינה מדבקת. עם זאת, בהמשך מנבא הנביא כי בעקבות בניין הבית יראו ישראל ברכה ביבולם ובמעשי ידיהם.
(חגי ב׳: כ׳-כ״ג)<br><b>בחירת ה' בזרֻבבל</b><br>ספר חגי, שהתרכז סביב המקדש ובוניו, נחתם בהבטחה לזרֻבבל. מושל יהודה זה, שבא מבית דוד ונענה לקריאת ה' לבנות לו מקדש, מתבשר שממנו תבוא מלכות עולם לישראל.
<h3>זכריה</h3>
<h4>הקדמה לספר</h4>
באותה שנה שבאה נבואה לחגי הנביא, התחיל גם זכריה הנביא להתנבא בעניינים דומים, ואולם סגנונו שונה. זכריה משמיע נבואות נחמה לעתיד באוזניהם של השבים מבבל לציון, שהיו נתונים במצב שפל. בצד נבואות מילוליות מתאר זכריה מראות סתומים שחזה בהם והוא משמיע גם את פירושיהם שנאמרו לו על ידי מלאך.
<h4>מבוא לקטע</h4>
(זכריה א׳: א׳-ו׳)<br><b>קריאה לתשובה</b><br>כבר בראשיתה עוסקת נבואת זכריה בנושאים מרוממים.
(זכריה א׳: ז׳-ו׳: ח׳)<br><b>מראות זכריה</b><br>כמה חודשים לאחר הנבואה הראשונה זכריה מספר על חזיונות מופלאים ושיחות עליונות שניהל במהלך הצפייה בהם. מבצע העלייה מבבל היה מעשה עצום, אבל תוצאתו הייתה עלובה ודלה למדי. נראה שהשבים לא ראו עתיד גדול בארץ ולא קיוו להתפתחות רבה. בעקבות תחושה זו מנובאים להם כאן דברי עידוד, נחמה ותקווה לעתיד מזהיר.
(זכריה א׳: ז׳-י״ז)<br><b>מראה שיבת ציון ונחמתה</b><br>במראה הראשון שחוזה זכריה משתקפת ההשגחה על מצבו של העולם. מלאך ה' תוהה על השקט והשלווה השוררים בעולם בזמן שערי יהודה אינן מיושבות, וגלותם של בניהן בבבל מתארכת. אלוקים עונה למלאך בדברי ניחומים לירושלים ובהבטחה להעניש את הגויים שהתלהבו יתר על המידה מתפקידם בהענשת בניו.
(זכריה ב׳: א׳-ט׳)<br><b>מראות הקשורים לבניינה של ירושלים</b><br>המראות והקריאות שבעקבותיהם קשורים בהווה, ועוסקים ביציאה מבבל, בבניית ירושלים ובהתפשטותה מעבר לחומה שבנה נחמיה. אך בתוך הדברים נשמע גם חזון לעתיד רחוק יותר, אולי לאחרית הימים.
(זכריה ב׳: י׳-י״ז)<br><b>קריאה לגולים ולציון</b><br>באותה עת הייתה ירושלים שוממה, היישוב בה היה דליל וסובביו התנכלו לו. מכאן חשיבותם ונחיצותם של הקריאה לעלות לארץ ודברי העידוד והחיזוק שנשלח זכריה להשמיע באוזני גולי בבל.
(זכריה ג׳: א׳-ד׳: י״ד)<br><b>מראות המקדש והממונים עליו</b><br>זכריה הנביא, שכנראה היה מן המעטים שעלו עם זרֻבבל מבבל אחרי הצהרת כורש, מחזק את יהושע הכהן הגדול ואת זרֻבבל, ואולי באמצעותם את יושבי ירושלים בכלל, מעודד את בניין המקדש ומבשר לירושלים שהיא עתידה לשוב לגדולתה. כאן בא לידי ביטוי הדגם המקובל בעם ישראל שבו מפוצלת ההנהגה בין כהנים מצאצאי אהרן, כיהושע הכהן הגדול, לבין מושלים מזרע דוד, כזרֻבבל.
(זכריה ה׳: א׳-י״א)<br><b>מראות המגילה העפה והאיפה הנישאת</b><br>גם מראות אלו מלֻווים בפירוש המלאך, ועניינם נשיאת קללה ופורענות לעושי רע. במראה השני הקללה מסתלקת מארץ ישראל, שהייתה עד עכשיו מקוללת, ועוברת לשכון בארץ שנער.
(זכריה ו׳: א׳-ח׳)<br><b>מראה ארבע המרכבות</b><br>במחזה הנבואה נראית עתה תמונה אחרת. סדרת המראות שרואה זכריה נחתמת בחיזיון שיש בו דמיון לחיזיון שבו היא נפתחה. בשני המקרים מופיעים סוסים צבעוניים המתהלכים בארץ.
(זכריה ו׳: ט׳-ט״ו)<br><b>זכריה מצטווה על עשיית עטרות</b><br>זכריה מקבל הוראות מעשיות – להכין את עטרות המלך והכהן הגדול בכסף ובזהב שיבואו מבבל. נראה שיש קשר בין הציווי הזה למראה הקודם המרמז על הנחת רוח ה' בגולת בבל.
(זכריה ז׳: א׳-ח׳: כ״ג)<br><b>הצומות והעינוי בהווה ובעתיד</b><br>העניין פותח בשאלה מעשית שהגיעה מאנשי בבל, על אודות המשך הצום שמאז החורבן הראשון. התשובה לשאלה באה לקראת סוף העניין. בעקבות השאלה זכריה מקבל נבואות שעיקרן בשורה על תחילתו של עולם חדש והתממשות התקווה לגאולה שלמה. בתחילה מדובר על פרטים פרוזאיים – שלווה, רווחה ומנוחה ברחובות הערים, ובהמשך הטובה הולכת ומתגברת עד שהנביא מבשר על תכלית הטוב והשלמות שיגיעו לישראל, ועל הכרה וכבוד עולמיים שיזכו בהם. זוהי אחת הנבואות המשמעותיות בספר זכריה.
(זכריה ט׳: א׳-י׳: י״ב)<br><b>מלכות ישראל לעתיד</b><br>עד כה התייחסו הנבואות בעיקר למציאות הממשית של שבי ציון, לעבודתם בחידוש החיים היהודיים ובבניית המדינה היהודית. דבריו הבאים של זכריה עוסקים במרחב גדול יותר ואולי בעתיד רחוק. הנבואה מדברת על התפשטות מלכות ישראל ועל סילוק אויביה.
(זכריה י״א: א׳-י״ז)<br><b>קינה ומשל על אסון ושפל בעם ובמנהיגיו</b><br>בנבואה זו דברי משל, קינה ותוכחה המתייחסים למנהיגי ישראל ולמצבו של העם. משל הרועים המופיע כאן דומה למה שמופיע במקומות אחרים. קשה לדעת על איזו תקופה מדבר זכריה, אך נראה שהנבואה אינה מתייחסת לתקופתו. המדרשים שפירשו אותה על דורות שבעתיד, הצביעו על דברים הרומזים למאורעות שונים אפשריים.
(זכריה י״ב-י״ד)<br><b>מאורעות אחרית הימים בירושלים</b><br>הנבואות הבאות אינן מתוארכות, והן עוסקות באחרית הימים. מתוארים בהם מצבי מצוקה ואסונות גדולים לקראת עולם חדש ומטוהר.
(זכריה י״ב: א׳-י״ד)<br><b>המלחמה סביב העיר</b><br>כאן צופה הנביא זכריה מלחמה גדולה שבה יקומו עמים רבים להשמיד את ירושלים. המלחמה תסתיים בניצחונה של ירושלים, אבל היא תגבה מחיר כבד – אבדה גדולה של המנהיג.
(זכריה י״ג: א׳-ט׳)<br><b>טיהור כללי</b><br>ה' יבער רבים מן העולם, והשרידים הנותרים יעברו מבחן אחר מבחן. לעתיד לבוא יטוהר הכול.
(זכריה י״ד: א׳-כ״א)<br><b>זעזועים לקראת הגאולה</b><br>ספר זכריה נחתם בחזון גדול העוסק ביום הגאולה. יום ה' העתידי מוצג אצל נביאים אחרים כ'גדול ונורא' וכ'חושך ולא אור'. המעבר מהעולם המוכר לעולמו של משיח מתואר כתהליך שכרוך בו סבל רב. תיאור המלחמה האחרונה והשינויים שיעברו על אזור ירושלים מזכירים את נבואות יחזקאל שהושמעו באותה תקופה פחות או יותר. אפשר אפוא לצרף את התיאורים הללו לכדי תמונה אחת. עמים רבים יילחמו נגד ירושלים, מפני שהעיר היא סמל הקדושה, ובתוך המלחמה הקשה גם חלק מעם ישראל יאבד. בסופו של דבר יישארו שרידים, אומות העולם יכירו במלכות ה', והעולם יהיה גאול.
<h3>מלאכי</h3>
<h4>הקדמה לספר</h4>
לא ברור אם מלאכי היה שמו של הנביא, או כינוי שמשמעו שליחו של ה'. חכמים השמיעו דעות שונות לגבי שמו האמתי. על כל פנים, זהו הנביא האחרון בקובץ תרי-עשר, ולמעשה 'נביא הכתב' האחרון, שכן חי כבר לאחר שהוקם בית המקדש השני. דבריו מעידים שהתקוות שנתלו בהקמת המקדש נכזבו. בימיו העם לא כיבד את עבודת הקודש ואת הכהנים, ואף הכהנים חיללו את שמו של ה'. מלאכי עורר את העם לשוב אל בריתו ולהיטהר. אפשר לראות בסיום הספר גם סיכום לכל דברי הנביאים.
<h4>מבוא לקטע</h4>
(מלאכי א׳: א׳-ב׳: י״ז)<br><b>הבחירה בישראל והברית</b><br>ה' אוהב את ישראל, אך מטיח בהם ביד נביאו מלאכי תוכחה גלויה על זלזולם בעבודת המקדש, נישואי התערובת שפשו בעם וההתרשלות בעבודתו בכלל. העם יזכה בברכות שמים אם ירחש כבוד כלפי אביו אוהבו, ואם ישמור את בריתו.
(מלאכי א׳: א׳-ה׳)<br><b>פתיחה – אהבת ה' את בית יעקב</b>
(מלאכי א׳: ו׳-ב׳: ט׳)<br><b>תוכחה לכהנים מורי התורה</b><br>על רקע ההעדפה שמעדיף ה' את ישראל, קובל הנביא על יחסם המבזה של הכהנים אל עבודת הקודש. הדברים נאמרו כשבית המקדש השני כבר עמד על תלו.
(מלאכי ב׳: י׳-י״ז)<br><b>בגידת איש יהודה באשת נעוריו</b><br>מתוכחת הכהנים המורים הנביא עובר להוכיח את בני יהודה על נישואי תערובת ובגידתם בנשותיהן העבריות. כפי המסופר בספר עזרא ונחמיה, עולי בבל נשאו נשים נכריות.
(מלאכי ג׳: א׳-כ״ד)<br><b>לקראת יום ה' הגדול</b><br>בהמשך לתהיות העם על דין שמים שאינו נראה בהווה, הנביא מתאר את הדין שייערך בעתיד. בעניין זה הנביא מעורר את העם לתת את התרומות והמעשרות לכהנים וללויים ומדבר על הברכה שתבוא בעקבות זאת. נבואתו האחרונה של מלאכי, החותמת את ספרי הנביאים, עוסקת בתוכחה ובעידוד לקראת יוֹם ה' הַגָּדוֹל וְְהַנּוֹרָא באחרית הימים.
(מלאכי ג׳: א׳-ו׳)<br><b>המשפט המטהר שעתיד לבוא</b>
(מלאכי ג׳: ז׳-י״ב)<br><b>המעשרות והברכה</b>
(מלאכי ג׳: י״ג-י״ח)<br><b>שאלות ותשובות על עבודת אלוקים</b>
(מלאכי ג׳: י״ט-כ״ד)<br><b>יום הדין הגדול</b>
<h3>תהילים</h3>
<h4>הקדמה לספר</h4>
כל המקרא עוסק במערכת היחסים שבין אלוקים והאדם, ובעיקר האדם מישראל; ואולם רוב ספרי התנ"ך – בוודאי חמשת חומשי התורה, אך גם ספרי הנביאים – ממוקדים יותר ביחסו של ה' אל האדם, מלמעלה למטה. לעומת זאת, ספר תהלים הוא הספר היחיד שבמרכזו האדם הפונה אל ה'. באופן מסורתי הספר מחולק לחמישה חלקים (‘ספרים'), אולי לשם יצירת הקבלה בין חמשת חומשי תורה ובין חמשת ‘חומשי' תהלים. הקבלה זו מבטאת את שני הקצוות של הקשר וההתייחסות בין האדם לבין אלוקים – לעומת התורה שבמוקדה ההתגלות העליונה, ספר תהלים נאמר מנקודת הראות של האדם, על מוגבלותה ומורכבותה. אמנם הספר נקרא ‘תהלים', לאמור: התהילות שבהן מהלל האדם את ה', אך יש בו כמעט כל מה שאדם היה רוצה לומר לפני אלוקים. הספר כולל דברי שירה לסוגיה, ומובע בו מנעד רגשות רחב ביותר. בצד שירה פרטית ואישית מובאים בו שירה אֶפִּית ומזמורי התבוננות ועיון העוסקים בנושאים כלל-לאומיים ואף כלל-אנושיים. אולם בכולם – בין בבירור ובמפורש ובין בצנעה ובהיעלם – אפשר לפגוש באישיותו המסוימת של המשורר. חלק מגדולתו של הספר נעוצה דווקא בהיותו סובייקטיבי. לא רק נושאיהם של מזמורי תהלים מגוונים ביותר, אף דמותו של המשורר העולה מתוכם רבת-פנים, והיא נתונה בנסיבות שונות: יש שהמזמורים מושרים מתוך כניעה ותבוסה, ויש שהם שירי ניצחון מלאי עצמה. גם נעימתם של המזמורים אינה אחידה. בלשון מוזיקלית אפשר לאפיין מזמורים מסוימים כסטקטו ואחרים כלגטו; יש מזמורים שקצב ההתרחשויות בהם והתחלפות הגופים מזכיר יותר פרסטו, ואחרים – לרגו. המזמורים מבטאים מצבי נפש שונים: מהם מלאים מתח – מתח דתי או מתח של תרעומת, יש מזמורים שנאמרו מתוך סערה ומצוקה ואחרים המביעים התרפקות ורוגע. משום כך אפשר לדמות את משורר תהלים לנֵבל רחב מנעד ורב-מיתרים, שלכל אחד מהם צליל משלו. כמה נושאים כלליים חוזרים ונשנים לכל אורכו של ספר תהלים. חלק גדול מפרקי הספר הם דברי תפילה ותחינה, שבמידה רבה מלווים את מאורעות חייו של המלך דוד. למרות שלא מעט מזמורים נסמכים למאורעות ידועים, ראוי לציין כי בעיקרו של דבר אין הם אוטוביוגרפיים. אף שהספר הוא שירתו של דוד, הרי אישיותו הפרטית ההיסטורית של דוד איננה בולטת בו, ומרוב הפרקים לא עולה דמותו של אדם מסוים; בוקע מהם קולו של האדם באשר הוא. כך, למרות שמבחינה היסטורית דוד המלך היה מוקף רוב ימיו בידידים ובמעריצים, הצד הבולט ביותר בפרקי התחינה שבתהלים הוא דווקא הרגשת הבדידות; רק לעתים רחוקות תופס ה'אנחנו' את מקומו של ה'אני' בספר. הדבר משקף ומבטא את אישיותו של משורר, אשר גם בהיותו בין רבים הוא עדיין מרגיש בודד. ואולי דווקא משום כך עד היום מזמורי תהלים אינם מושרים רק בקול רם ובמקהלות, אלא גם נותנים ביטוי לחוויותיהם – הן הטובות והן הקשות – של אנשים פרטיים  רבים.  קשה לעמוד על העיקרון המבני שעל פיו מסודרים מזמורי תהלים. קשה גם לאפיין את ההבדלים בין אפיוני הספרים השונים שבתהלים. אמנם פה ושם מופיעות קבוצות של מזמורים שיש ביניהם קרבה חיצונית או פנימית; אבל בסך הכול נראה שהקובץ אינו מסודר, ושמא הדבר נעוץ באופיו. בתור קובץ של מזמורים המביעים רגשות אנושיים, אין הוא אמור להיות סדור, כשם שרגשותיו של אדם מתעוררים באופן בלתי צפוי. הרי גם בחיים עצמם אין זמנים קבועים מראש לצער או לשמחת הלב, להתבוננות או לתהילה. ספר תהלים הוא ספרו של אדם. מתוך כך נגזרת הרבגוניות המאפיינת אותו, ומשום כך גם נעדרים ממנו סדר ויומרה לעקביות. מזמורי תהלים שונים מאוד זה מזה לא רק ברגשות המובעים בהם ובתוכניהם, אלא גם מבחינת גודלם וסגנונם. בספר תהלים נמצא הפרק הקצר ביותר בתנ"ך, שאורכו שני פסוקים, ומיד אחריו מופיע הפרק הארוך ביותר בתנ"ך – מאה שבעים ושישה פסוקים. יש בו שירה אפית היסטורית, בצד שירי תחנונים של נפש סובלת והשתפכות נפש לירית. יש בו שירי הגות מובהקים ולא מעט שירי הוראה פשוטים. אף שהמזמורים שונים זה מזה, דבר אחד בולט בכולם: כולם מבטאים אמת. משום כך הם אינם מתפשרים ואינם מזייפים או מדלגים על מעקשים לשם יצירת הרמוניה. לא פעם מתעורר הדיסוננס משום שהמשורר איננו מוותר על איזו נקודת אמת, גם כאשר היא אינה תואמת את הניגון הכללי. גם מסיבה זו המזמורים הללו דיברו, ומדברים, אל אנשים רבים כל כך ושונים זה מזה בכל קצות העולם. למרות שהספר נוצר בזמן מסוים ובארץ המסוימת הזאת, הוא בוקע ועובר את גבולות הזמן והמקום. ספר תהלים איננו ספר של שירה המבטא את המשורר בלבד. בהיותו ספר של תפילות, לא פחות מנוכחותו של ה'אני', נוכח בו ה'אתה' האלוקי. בין ששם שמים מוזכר בכל פסוק ופסוק של המזמור, ובין כשכמעט אינו מוזכר במזמור כלל, ברור שהמשורר משוחח ושופך נפשו לִפְנֵי ה' (תהלים קב,א). העולם הדתי שבספר איננו מסובך או מסתורי במיוחד. גם אם יש בו גם שירי תלונה ואף תרעומת, הרי שלא כמו באיוב או בקֹהלת התרעומת הזו היא תמיד מוגדרת ומבוקרת. גם כשעולות מן המזמורים שאלות שאין עליהן תשובה, נשארים המזמורים הללו בגדר מזמורי תפילה. פעמים רבות לא ברור מן הכתוב אם המסופר בו הוא מה שכבר אירע או מה שהמתפלל מקווה שיארע או חושש שאירע. יש שמצבו של המתפלל אינו עולה בבירור מן הדברים, ולא אחת הביאור מכריע לכאן או לכאן. ראוי שהן המתפלל הן המעיין הקשוב יפתחו את לבם ודעתם גם לאפשרויות אחרות המזומנות במזמור. בספר תהלים (ובעוד שני ספרים בתנ"ך: משלי ואיוב) יש מערכת מיוחדת של טעמי המקרא, שאינה זהה למערכת הטעמים של שאר הספרים. מערכת טעמים זו מובנת לנו מבחינה פונקציונאלית – היינו, כיצד הם משמשים כסימני פיסוק מורכבים – ואולם המסורת המוזיקלית של טעמים אלה אבדה. זאת ועוד: ידוע שבימי הבית השני (ואולי גם קודם לכן) חלק מן המזמורים הללו הושרו בבית המקדש, אך בידינו לא נשארה כל מסורת מוזיקלית שאפשר לסמוך עליה. על פי החלוקה המקובלת של הספר, יש בו מאה וחמישים פרקים, אבל עד תקופת חז"ל היה מחולק למאה ארבעים ושבעה או מאה ארבעים ותשעה מזמורים בלבד. רוב פרקיו הם מזמורים מוגדרים היטב שבראשם כותרות; רק בעקבות חלוקת הפרקים המאוחרת יותר, פרקים אחדים אינם נראים מזמורים שלמים העומדים לעצמם, וככל הנראה הם חלק מן המזמורים הסמוכים להם.  הספר עצמו מעיד על עצמו שהוא ספר תְּפִלּוֹת דָּוִד בֶּן יִשָׁי (תהלים עב,כ); ואכן, רוב מזמוריו מיוחסים לדוד המלך. עם זאת, נזכרים בספר גם שמותיהם של כמה משוררים אחרים. לפי מסורת חכמים (בבא בתרא יד ע"ב – טו ע"א), לעשרה אנשים מיוחסים מזמור אחד או אחדים (ובכללם אדם הראשון ומשה רבנו). לספר תהלים נודע מקום יוצא דופן לא רק בספרות העולם, אלא גם במקומו בתודעה האנושית בכל הזמנים והמקומות. נראה שאין עוד ספר במקרא שנתלוו אליו כל כך הרבה דמעות, כמו גם דברי תודה ושמחה. דרך ספר זה ואתו יכול כל אדם – הן המשורר והן מי שאינו יודע למצוא את המלים והביטויים המתאימים – להתחנן ולהודות, לשפוך את מר לבו או פשוט לשוחח עם אלוקים, בין שמדובר באשה בודדת המבכה את צרותיה, בגבר הנתון במבוך מדיני או צבאי או במי שבא לשיר שיר תודה. לכל אלה משמש ספר תהלים פה. דוד המלך מכונה בשם נְעִים זְמִרוֹת יִשְׂרָאֵל (שמואל ב' כג,א), מאחר שהוא שר את שירתו של עם שלם. זאת ועוד: פה ושם יש בספר גם ניצוצות של התרוממות נפש מיסטית המוצנעת בשירה הדתית הכוללת ואיננה מגיעה לידי ביטוי חריף. כאן טמון צד נוסף של כוחו המיוחד של הספר: הנעימה הכללית שבו, על אף כל העליות והירידות, לעולם איננה מוקצנת. שאלות חריפות, ספקות חמורים, כאבים בלתי נסבלים ואולי גם עליצות בלי גבול רק מרומזים כאן, אך אין הם מגיעים לביטוי שלם ומלא. בצד הדברים הנאמרים בכל אחד מהמזמורים, המשורר משאיר גם גיליון ריק, שעליו יוסיף הקורא-המתפלל את השורות האישיות שלו.
<h4>מבוא לקטע</h4>
(תהילים א׳: א׳-ו׳)<br><b>תהילים א׳</b><br>הספר פותח בדברי התבוננות כלליים על אושרו וברכתו של האדם הנוהג כראוי, ולעומת זאת – תיאור חייהם הרעועים של אנשים חטאים.
(תהילים ב׳: א׳-י״ב)<br><b>תהילים ב׳</b><br>מזמור ללא כותרת, אשר לפי כמה דעות הוא חטיבה אחת עם המזמור הקודם, לכבודו של המלך. אין מדובר במלך מסוים אלא זהו חזון על הגואל, המלך המשיח.
(תהילים ג׳: א׳-ט׳)<br><b>תהילים ג׳</b><br>המזמור, שיש לו כתובת פרטית, עוסק בנרדף המוקף באויבים מכל צד. הכול סבורים שאין לו עוד תקווה, אך הוא בוטח בה' שיושיענו מכל אויביו ויביאנו לניצחון ולשלום.
(תהילים ד׳: א׳-ט׳)<br><b>תהילים ד׳</b><br>גם מזמור זה הוא תחינתו של מי שמושמץ ונרדף לשווא. לעומת המזמור הקודם, שהושר מתוך מצוקה מידית, מזמור זה עולה מתוך מצוקה כללית ובצדו דברי בקשה ועידוד לאחרים.
(תהילים ה׳: א׳-י״ג)<br><b>תהילים ה׳</b><br>במזמור התפילה הזה לא מפורטות בעיותיו של המתפלל, אלא מובע בו עימות עם אנשים ההולכים בדרך שאינה טובה. המשורר יודע שאין הוא מושלם, ועל כן הוא שב ומדגיש, כבקשה לעצמו וכעצה לאחרים, את הרצון בקרבת ה' ואת חשיבות ההשתדלות ללכת בדרך הנכונה. הוא מתפלל שצדקתו תיראה, ושהטובה תגיע אליו ואל האנשים הראויים לה.
(תהילים ו׳: א׳-י״א)<br><b>תהילים ו׳</b><br>תחינה של חולה מבוהל הבוכה מייסוריו ומבקש מה' רחמים.
(תהילים ז׳: א׳-י״ח)<br><b>תהילים ז׳</b><br>תפילתו של מי שנרדף לשווא ומואשם בהאשמות שקר. המתפלל מבקש מה' שיראה את צדקתו וישיב רעה לאויביו.
(תהילים ח׳: א׳-י׳)<br><b>תהילים ח׳</b><br>שיר תהילה למעשי ה', ובו דיון בדבר מקומו של האדם בעולם.
(תהילים ט׳: א׳-כ״א)<br><b>תהילים ט׳</b><br>שיר תודה של מי שניצל מאויביו וניצח, והוא שב ומתפלל כי ה' יושיע אותו גם בעתיד מאויבים אחרים. המזמור כתוב ברובו בלשון יחיד, ויש בו גם דברי לקח והוראה לאחרים. כמו מזמורים רבים מסוגו הוא מסודר בסדר אלפביתי; אמנם הוא מכיל רק חלק מן האותיות, וגם זאת – לא תמיד בתחילתו של כל פסוק, אלא בדילוג של פסוקים אחרים.
(תהילים י׳: א׳-י״ח)<br><b>תהילים י׳</b><br>בתפילה זו המשורר מתרעם על שלטונם של הרשעים בעולם.
(תהילים י״א: א׳-ז׳)<br><b>תהילים י״א</b><br>גם שיר זה מושר מתוך התבוננות על הרֶשע שבעולם. הרשעים מתנהלים ללא מעצורים ואינם יודעים כי ה' משגיח ושולט בעולם.
(תהילים י״ב: א׳-ט׳)<br><b>תהילים י״ב</b><br>אף מזמור זה מתאר את הרֶשע המתגבר בעולם, ובו תפילה שה' יושיע את ההולכים בדרך הטוב.
(תהילים י״ג: א׳-ו׳)<br><b>תהילים י״ג</b><br>ושוב מזמור תחינה של מי שנתון במצוקת חיים, ונראה לו שה' מסתיר פניו ממנו.
(תהילים י״ד: א׳-ז׳)<br><b>תהילים י״ד</b><br>גם נושאו של המזמור הזה הוא הרשעים שאינם מאמינים בה' וממלאים את העולם רֶשע.
(תהילים ט״ו: א׳-ה׳)<br><b>תהילים ט״ו</b><br>תיאור תמציתי של מעלות האדם.
(תהילים ט״ז: א׳-י״א)<br><b>תהילים ט״ז</b><br>מזמור תודה לה' לאחר שהדריך את המשורר בדרך טובה, והעניק לו את האושר הנובע מן הקִּרבה אליו.
(תהילים י״ז: א׳-ט״ו)<br><b>תהילים י״ז</b><br>תפילה לה' שישמור את ההולך בדרכיו, יגן עליו מפני אויביו ויזַכה אותו להתקרב אליו.
(תהילים י״ח: א׳-נ״א)<br><b>תהילים י״ח</b><br>המנון תודה של המלך דוד על עזרת ה', גדולתו וגבורתו, שבהן הושיע את דוד מכל צרותיו והביאו לניצחון ולשלטון. יש במזמור תודה זה גם מעין סיכום של פרשת חיים. מזמור זה מופיע בשינויים קלים, לשוניים בעיקר, גם בספר שמואל (ב' כב). הגרסה שבספר תהלים נראית קצת ערוכה ומיושרת, מעין מעבר בין השירה הראשונית, שיש בה צורות לשוניות עתיקות וביטויים בלתי ברורים, לבין נוסח שנמסר לרבים.
(תהילים י״ט: א׳-ט״ו)<br><b>תהילים י״ט</b><br>המזמור עוסק בכבוד ה' המופיע בבריאה, ובשלמות המשתקפת מתורת ה'. בחלקו האחרון תפילה אישית, שהיא כעין מסקנה פרטית מהדברים הכלליים שנאמרו קודם.
(תהילים כ׳: א׳-י׳)<br><b>תהילים כ׳</b><br>מזמור תפילה, בקשה ושבח הכרוכים זה בזה. תוכן המזמור אינו בקשה פרטית אלא בקשה וברכה למען המלך. על כן מתפרשת כותרתו כמזמור המושר לכבוד דוד.
(תהילים כ״א: א׳-י״ד)<br><b>תהילים כ״א</b><br>מזמור תהילה ותודה לה', המחזק את המלך לגבור על אויביו.
(תהילים כ״ב: א׳-ל״ב)<br><b>תהילים כ״ב</b><br>המזמור מתחיל בתחינה לה' שיבוא לעזרת מי שמבודד ומוקף באויבים, והוא מסתיים בשיר הלל על ישועת ה', שהיא דוגמה ומופת לאחרים.
(תהילים כ״ג: א׳-ו׳)<br><b>תהילים כ״ג</b><br>שיר של דבקות, שבו מדמה המשורר את עצמו לטלה הסומך ובוטח על הרועה הנאמן שיוליכנו בדרך בטוחה וישכננו במקום מאושר וטוב.
(תהילים כ״ד: א׳-י׳)<br><b>תהילים כ״ד</b><br>המנון שעניינו הכניסה אל המקדש בשני היבטים שלה: כניסתו של האדם וכניסתו החגיגית של בעל הבית – ה'.
(תהילים כ״ה: א׳-כ״ב)<br><b>תהילים כ״ה</b><br>תפילה המבטאת את רצונו של אדם ללכת בדרכי ה'. כדרכם של כמה מזמורים שיש בהם לימוד ומוסר השכל, הוא מסודר בעיקרו בסדר האלפביתי.
(תהילים כ״ו: א׳-י״ב)<br><b>תהילים כ״ו</b><br>תפילתו של המצפה לעזרה, המשתדל ככל האפשר להיות קרוב אל אלוקיו.
(תהילים כ״ז: א׳-י״ד)<br><b>תהילים כ״ז</b><br>שיר דבקות שבו מעורבות תודה ותפילה, כמאמר חז"ל: "נותן הודאה לשעבר וצועק [=מתפלל] לעתיד".
(תהילים כ״ח: א׳-ט׳)<br><b>תהילים כ״ח</b><br>תפילה לעזרת ה' ותודה על ישועתו.
(תהילים כ״ט: א׳-י״א)<br><b>תהילים כ״ט</b><br>המנון על גדולת ה' המתגלה בעולם
(תהילים ל׳: א׳-י״ג)<br><b>תהילים ל׳</b><br>שיר תודה של אדם שצרה גדולה נחתה עליו – מחלה המחשיכה את חייו, והוא מתפלל לישועה ונגאל ממצוקתו.
(תהילים ל״א: א׳-כ״ה)<br><b>תהילים ל״א</b><br>מזמור תחינה ותודה המזכיר את הייסורים והפחדים לצד הישועה.
(תהילים ל״ב: א׳-י״א)<br><b>תהילים ל״ב</b><br>מזמור הגות ותפילה, ובו בקשת כפרה ותקווה לישועה.
(תהילים ל״ג: א׳-כ״ב)<br><b>תהילים ל״ג</b><br>תהילה לה' על גדולתו וחסדיו בעולם בכלל ובמציאות האנושית בפרט. זהו שיר שבח בעיקרו, אך יש בו גם הוראה והדרכה.
(תהילים ל״ד: א׳-כ״ג)<br><b>תהילים ל״ד</b><br>מזמור השייך לזמן מסוים בחייו של דוד המלך. יש במזמור גם דברי הדרכה, והוא מסודר בסדר האלפביתי.
(תהילים ל״ה: א׳-כ״ח)<br><b>תהילים ל״ה</b><br>תפילה לה' על עזרתו הפעילה במלחמה מול אויבים רבים.
(תהילים ל״ו: א׳-י״ג)<br><b>תהילים ל״ו</b><br>המזמור מנגיד בין הרשע ההולך ומידרדר בלא יראה ונאמנות, לבין ישר הלב שאושרו הגדול הוא הדבקות בה'. בסוף המזמור נאמרת תפילה לקרבת ה'.
(תהילים ל״ז: א׳-מ׳)<br><b>תהילים ל״ז</b><br>מזמור לימודי בעיקרו המנוסח בלשון נוכח, ובנוי על סדר האלפבית. עיקרו הוא האמירה שסופם של הרשעים להיכרת על אף הצלחתם הזמנית, ואילו הבוטחים בה' ואוהבי שמו הם אשר יתקיימו בסופו של דבר.
(תהילים ל״ח: א׳-כ״ג)<br><b>תהילים ל״ח</b><br>מזמור תחינה של מי שסובל מייסורים קשים, ומגלה שחבריו זנחוהו ושונאיו שמחים לאידו. המשורר מתוודה על עוונותיו ומתחנן לישועת ה', שהוא לבדו נשאר קרוב אליו בעולמו.
(תהילים ל״ט: א׳-י״ד)<br><b>תהילים ל״ט</b><br>מזמור תפילה על ייסורי מחלה, כאבים ומפלות, ובו הרהורים על הגורל האנושי בכלל.
(תהילים מ׳: א׳-י״ח)<br><b>תהילים מ׳</b><br>מזמור שתהילה ותחינה מעורבות בו, והוא נע הלוך ושוב בין העבר, ההווה והעתיד.
(תהילים מ״א: א׳-י״ד)<br><b>תהילים מ״א</b><br>מזמור המביע את חוליו ומצוקותיו של המשורר, ומסיים – כרגיל בספר תהלים – בדברי תפילה ותקווה.
(תהילים מ״ב: א׳-י״ב)<br><b>תהילים מ״ב</b><br>שיר געגוע ותחינה של אדם גולה ומבודד, רדוף ושנוא, שיודע כי רק ה' לבדו יכול להושיעו מכל הצרות המקיפות אותו.
(תהילים מ״ג: א׳-ה׳)<br><b>תהילים מ״ג</b><br>זהו המשכו של המזמור הקודם, ולא ברור משום מה נקבע כפרשה לעצמה.
(תהילים מ״ד: א׳-כ״ז)<br><b>תהילים מ״ד</b><br>מזמור תפילה ותחינה שבו כרוכים דברי ביטחון עם דברי תלונה על מצבו של עם ישראל הנתון בצרות רבות בשל היותו עם ה'. המשורר מציג את ימי הזוהר של העבר לעומת ההווה הקשה, ואת ההכרה שהכול בא מאת ה'.
(תהילים מ״ה: א׳-י״ח)<br><b>תהילים מ״ה</b><br>שיר לחתונתו של מלך גיבור, ובדרך ההפלגה בשבח – לכבודו של כל חתן, שביום חתונתו כמוהו כמלך. היו שפירשו מזמור זה כמתייחס לכבודו של המלך שלמה, ואפילו כשיר לכבוד המלך המשיח.
(תהילים מ״ו: א׳-י״ב)<br><b>תהילים מ״ו</b><br>שיר הלל ותודה לה' על ניצחון וישועה ממצב קשה ביותר. אחרי התערבותו של ה' שוררים שקט ושלווה.
(תהילים מ״ז: א׳-י׳)<br><b>תהילים מ״ז</b><br>מזמור המוקדש לתהילתו של ה' כמלך העולם. אפשר לראות בו גם מעין שיר הכתרה. משום כך המזמור נקשר לראש השנה, שהוא יום המלכתו של הקב"ה על כל העולם, וקוראים אותו לפני תקיעת השופר.
(תהילים מ״ח: א׳-ט״ו)<br><b>תהילים מ״ח</b><br>שיר שבח לכבודה של ירושלים, ובו מתוארת העיר בבניינה ובתפארתה וכמקומו של מקדש ה'.
(תהילים מ״ט: א׳-כ״א)<br><b>תהילים מ״ט</b><br>מזמור זה הוא האחרון בשבעת מזמורי בני קרח. עיקרו דברי מוסר וחכמה, והוא עוסק במוות. מהכותרת נראה שהמזמור נועד להיות מושר בדרך כלשהי בציבור. ייתכן ששימש במיוחד בבית האבל, באופן דומה לזה שהוא משמש בימינו.
(תהילים נ׳: א׳-כ״ג)<br><b>תהילים נ׳</b><br>מזמור זה עוסק בהקרבת קרבנות, מעורר למצווה זו ומלמד על טיבה. לפי המסורת, מזמור זה היה מושר בבית המקדש באחד מימי חג הסוכות.
(תהילים נ״א: א׳-כ״א)<br><b>תהילים נ״א</b><br>מזמור וידוי על חטא, בקשת סליחה ותקווה לכפרה, שאמר דוד בנסיבות מסוימות מתוך מעמקי נפשו, אך הוא יפה לבני כל הדורות.
(תהילים נ״ב: א׳-י״א)<br><b>תהילים נ״ב</b><br>מזמור תפילה נגד השקרן והמלשין. לעתים נראה כאילו אנשים אלה מגשימים את שאיפותיהם; אולם בסופו של דבר השקר ונושאו מתמוטטים, והאדם ההגון זוכה לשלווה וביטחון בחסות ה'.
(תהילים נ״ג: א׳-ז׳)<br><b>תהילים נ״ג</b><br>מזמור התבוננות על מעשי הרשעים בעולם. המשורר נועץ את שורש הרשעות בהיעדר אמונה בהשגחת ה' ובגמולו הצודק, ובהנחה שהעולם נעזב בידי החזקים והרעים. הוא רואה בהנחה זו רמייה עצמית. נוסחה אחרת של מזמור זה, בשינויים קלים, מצויה בפרק יד.
(תהילים נ״ד: א׳-ט׳)<br><b>תהילים נ״ד</b><br>דוד מתפלל כנגד הרשעים ומביע את ביטחונו שה' יציל אותו מידי אויביו ויענישם כראוי להם, ואולי אף מודה על הצלה ודאית זו. כמו המזמור שלפני הקודם, גם מזמור זה מתייחס למאורע מסוים.
(תהילים נ״ה: א׳-כ״ד)<br><b>תהילים נ״ה</b><br>מזמור תפילה ותחינה שהושר על ידי מי שמוקף באויבים, חלקם אנשים שבגדו בו. יש שייחסו תפילה זו למרד אבשלום ולבגידתם של אחיתופל ואחרים.
(תהילים נ״ו: א׳-י״ד)<br><b>תהילים נ״ו</b><br>עוד שיר של תחינה שיש בו גם דברי תקווה וביטחון.
(תהילים נ״ז: א׳-י״ב)<br><b>תהילים נ״ז</b><br>מזמור המושר לה' מתוך מצוקה קשה. אף שהמשורר מוקף באויבים מכל צד, הרי הוא בוטח בישועת ה', וכבר בעת מצוקתו הוא מודה לה' על עזרתו.
(תהילים נ״ח: א׳-י״ב)<br><b>תהילים נ״ח</b><br>תפילה כנגד האנשים המלאים מחשבות רֶשע. דוד מבקש שה' הוא שיילחם בהם ויאבדם מן העולם עד שלא יישאר מהם כל זכר.
(תהילים נ״ט: א׳-י״ח)<br><b>תהילים נ״ט</b><br>מזמור תפילה לישועה מהאויבים המתנכלים לדוד על לא עוול בכפו, וביטחון בישועת ה' שתתגלה בכישלונם.
(תהילים ס׳: א׳-י״ד)<br><b>תהילים ס׳</b><br>שיר תהילה והודאה על ניצחון. המזמור מתחיל בתיאור כישלון, ועובר להבעת תודה על ניצחון מזהיר ולהכרה בכך שהכול בא מידו של ה' לבדו.
(תהילים ס״א: א׳-ט׳)<br><b>תהילים ס״א</b><br>שיר שבח ותודה לה' על העזרה וההגנה שהעניק לדוד בעת צרתו, ועל החסות תחת כנפי ה' בביטחון ובאושר.
(תהילים ס״ב: א׳-י״ג)<br><b>תהילים ס״ב</b><br>מזמור תפילה והתבוננות שבו מתוארים חייהם של הרשעים, שהצלחתם זמנית, אל מול חייהם של הדבקים בה', אשר קשורים בנצח.
(תהילים ס״ג: א׳-י״ב)<br><b>תהילים ס״ג</b><br>מזמור של דבקות שחובר בתנאי מחסור, צמא וסכנות במדבר. המשורר מגלה כי קיים צימאון עמוק יותר מן הצמא למים – התשוקה לקרבת אלוקים.
(תהילים ס״ד: א׳-י״א)<br><b>תהילים ס״ד</b><br>תחינה של מי שמוקף באויבים גלויים ונסתרים המשתמשים בכל אמצעי שבידם כדי להזיק לו.
(תהילים ס״ה: א׳-י״ד)<br><b>תהילים ס״ה</b><br>מזמור תהילה לה', הסולח לחוטאים ומקרב את השבים אליו, והממלא את העולם ברוב טובה ובהדר.
(תהילים ס״ו: א׳-כ׳)<br><b>תהילים ס״ו</b><br>מזמור תהילה לה' על התגלותו בכלל, בתולדות ישראל לדורותיו, ובפרט. המזמור מרמז על ניצחון כלשהו מול מכשולים ואויבים שפסו ונעלמו מהעולם. בסיום המזמור מובאת תפילתו של אדם פרטי הרואה את השגחת ה' בחייו-שלו.
(תהילים ס״ז: א׳-ח׳)<br><b>תהילים ס״ז</b><br>מזמור תהילה פשוט לכאורה, שמיעוטו דברי בקשה ועיקרו דברי הודיה. המזמור בנוי בצורה משוכללת. המזמור נדרש, בעיקר בספרי הקבלה, כמכיל רמזים לעולמות עליונים. יש בו – מלבד הכותרת – שבעה פסוקים בני שבע מלים כל אחד, כנגד שבעת קני המנורה, ובפסוק המרכזי – 49 אותיות בכתיב מלא. (ואכן, בכמה סידורי תפילה הוא נכתב בצורת מנורה בת שבעה קנים). אפילו מספר המלים שבו מתחלק לשבע. המזמור נתפס כמסמן תוואי של הדרך מהעולם התחתון אל העולמות העליונים.
(תהילים ס״ח: א׳-ל״ו)<br><b>תהילים ס״ח</b><br>המנון תהילה אפי על גבורת ה' הבאה לידי ביטוי לא רק בניצחונות במלחמות אלא גם בהתגלות המובהקת והכבירה ביותר – מעמד הר סיני. לשונו של המזמור ארכאית במיוחד. יש בו מלים יחידאיות רבות וכמה וכמה ביטויים ומשפטים שאינם נהירים כל צורכם, אשר זכו לפירושים מרובים.
(תהילים ס״ט: א׳-ל״ז)<br><b>תהילים ס״ט</b><br>זעקה של אדם השרוי בסכנה גדולה ובבדידות מעיקה. המזמור מסתיים בדברי תקווה, שאולי הם הטוב המיוחל, ואולי הם תוספת שנכתבה לאחר שנושע.
(תהילים ע׳: א׳-ו׳)<br><b>תהילים ע׳</b><br>מזמור תפילה קצר שעיקרו תחינה של דוד לה' שיציל אותו מצרתו.
(תהילים ע״א: א׳-כ״ד)<br><b>תהילים ע״א</b><br>מזמור המתחיל בבקשה לה' להצלה מאויבים ומסתיים בדברי תודה ושבח על הישועה שהגיעה. למזמור אין כותרת, וייתכן שהיה בתחילה חלק מן המזמור הקודם, ורק מאוחר יותר הופרד.
(תהילים ע״ב: א׳-כ׳)<br><b>תהילים ע״ב</b><br>מזמור שירה ותפילה על המלך שלמה. נראה כי גלומה כאן נבואה על המלך המשיח שעתידה להתקיים בשלמות בימי אחד מצאצאיו של שלמה.
(תהילים ע״ג: א׳-כ״ח)<br><b>תהילים ע״ג</b><br>מזמור שיש בו שאלות ותמיהות על הנהגת העולם ותשובה בסופן.
(תהילים ע״ד: א׳-כ״ג)<br><b>תהילים ע״ד</b><br>שיר תחינה נוסף של אסף המתייחס לזמן קשה – האויבים מתגברים על ישראל ומחריבים את מקדש ה' ונחלתו.
(תהילים ע״ה: א׳-י״א)<br><b>תהילים ע״ה</b><br>מזמור שיש בו בעיקר תודה לה' או תקווה רבה לישועת ה' גם בעת צרה.
(תהילים ע״ו: א׳-י״ג)<br><b>תהילים ע״ו</b><br>שיר תהילה על ניצחון ועל התגלות ה'.
(תהילים ע״ז: א׳-כ״א)<br><b>תהילים ע״ז</b><br>בשעת ייסורים ופורענות מוצא המשורר ניחומים בזכר מעשי ה' בימי קדם.
(תהילים ע״ח: א׳-ע״ב)<br><b>תהילים ע״ח</b><br>המנון המספר את תולדות ישראל – מגאולתם ממצרים, דרך מסעותיהם במדבר וכיבוש הארץ ועד לכינון מלכות דוד. המזמור מתאר כיצד הציל ה' את ישראל מכל רעה למרות חטאיהם, מחל להם והביאם לגדוּלה ושלווה. מאחר שהמאורעות מתוארים בצורה פיוטית, כמה פרטים מנוסחים בצורה אחרת או בסדר שונה מהכתוב בתורה.
(תהילים ע״ט: א׳-י״ג)<br><b>תהילים ע״ט</b><br>מזמור תחינה לישועה ובו מתוארים ייסורי עם ישראל ורשעת אויביהם.
(תהילים פ׳: א׳-כ׳)<br><b>תהילים פ׳</b><br>מזמור המתחיל בזיכרון הפאר והעצמה שהיו לישראל בצאתם ממצרים ובמסעם לארץ ישראל, עובר לתיאור הימים הקשים בהווה ומסתיים בתפילה שישיב ה' לנו את חסדו ואור פניו כבעבר.
(תהילים פ״א: א׳-י״ז)<br><b>תהילים פ״א</b><br>מזמור המזכיר את ראש השנה, ומדבר על נסים ותשועות שהיו בישראל בעבר, ועל האפשרות שהם ישובו ויתרחשו גם כעת – אם עם ישראל יקבל על עצמו עול מלכות שמים.
(תהילים פ״ב: א׳-ח׳)<br><b>תהילים פ״ב</b><br>מזמור תוכחה הפונה אל הדיינים שאינם עושים את הראוי שיעשו, והמציב בפניהם מטרות.
(תהילים פ״ג: א׳-י״ט)<br><b>תהילים פ״ג</b><br>מזמור תפילה אשר נכתב בזמן שנראה שכל העמים מסביב עולים למלחמה על ישראל. המזמור הושר עוד לפני ניצחונותיו של דוד המלך.
(תהילים פ״ד: א׳-י״ג)<br><b>תהילים פ״ד</b><br>מזמור תפילה המבטא את הערגה להיות קרוב לה', להימצא סמוך למקדש ולהתפלל בו.
(תהילים פ״ה: א׳-י״ד)<br><b>תהילים פ״ה</b><br>מזמור הודיה שאינו מתייחס בהכרח למאורע מסוים אלא לעצם השינוי לטובה במצב קשה. בצד התודה על הארת הפנים, יש במזמור תחנונים לשיפור ותקווה לעולם מתוקן.
(תהילים פ״ו: א׳-י״ז)<br><b>תהילים פ״ו</b><br>על דוד רובצים איומים רבים, ובמזמור זה הוא קורא לעזרת ה'. אין הוא מתפלל רק לישועה, אלא גם לכך שיוכל להמשיך ללכת בדרך הטובה.
(תהילים פ״ז: א׳-ז׳)<br><b>תהילים פ״ז</b><br>שיר תהילה לעיר הקודש ירושלים.
(תהילים פ״ח: א׳-י״ט)<br><b>תהילים פ״ח</b><br>מזמור תחינה של אדם הנתון במצוקה קשה, אולי מחלה מסוכנת. גם מכריו הקרובים רחקו ממנו, ואין הוא מוצא אפילו נקודת אור אחת. שלא כמזמורים אחרים בתהלים מזמור זעקה זה אינו מסתיים בתקווה ועידוד.
(תהילים פ״ט: א׳-נ״ג)<br><b>תהילים פ״ט</b><br>בחלקו הראשון של המזמור דברי תהילה לה' על מעשיו למן בריאת העולם עד להכתרתו של דוד המלך; ובחלקו השני דברי תלונה כלפי מה שנראה כאי-קיום הבטחתו של אלוקים למלכות בית דוד. דברי תחנונים נמצאים בספר תהלים לרוב, ואולם כאן מופיעה באופן חריג קובלנה גלויה כלפי הנהגת ה'. מאחר שזהו מזמור של תפילה אין בו התרסה, ואולם הטענה המועלית בו היא רבת-עצמה.
(תהילים צ׳: א׳-י״ז)<br><b>תהילים צ׳</b><br>תפילה על מצבו של האדם ועל ההוויה האנושית בכללותה - כשלעצמה ומול הקדוש ברוך הוא. יש במזמור דברי שבח על נצחיות ה', דברי תרעומת על המציאות האנושית הארעית והרופפת ודברי בקשה ותחינה לכינונה בנועם ה'.
(תהילים צ״א: א׳-ט״ז)<br><b>תהילים צ״א</b><br>שיר עידוד ונחמה למי שה' שומר אותו. השיר עובר הלוך ושוב בין מדַבְּרים שונים: מקהלה ששרה דברים כלליים, אדם פרטי המתפלל, שוב המקהלה, ולבסוף – דבריו של הקדוש ברוך הוא.
(תהילים צ״ב: א׳-ט״ז)<br><b>תהילים צ״ב</b><br>מזמור המתייחס ליום השבת, אך עוסק בכל המתרחש בעולם – בהסתכלות כמו מלמעלה על הרע והטוב, ההצלחה והכישלון. יש בו מעין סיכום או הגדרה כוללת של ההיסטוריה ממבט שבו נראים הרע העולמי והצלחתו אירועים זמניים בלבד. מפרספקטיבה ‘שבתית' זו מתגלה שאין הרשעים באים אלא להכשיל את עצמם, ואילו קיומם של הצדיקים יציב, ופוריותם מתמשכת.
(תהילים צ״ג: א׳-ה׳)<br><b>תהילים צ״ג</b><br>המנון על התגלות ה' בעולם, שבעקבותיה מתמלאת כל המציאות שירה, והכול רואים כיצד ה' מולך בעולמו ומתגלה בהיכלו.
(תהילים צ״ד: א׳-כ״ג)<br><b>תהילים צ״ד</b><br>מזמור שבמרכזו תפילה והתמודדות מול הרשעים. זהו מזמור תיאורי ועיוני, אך יש בו גם חלק אישי של אדם הסובל מן הרע והזקוק לעזרה ולישועה.
(תהילים צ״ה: א׳-י״א)<br><b>תהילים צ״ה</b><br>שיר שעיקרו תהילה לה', ובו קריאה המבוססת על תולדות ישראל לעבוד את ה' ולהישמע אליו.
(תהילים צ״ו: א׳-י״ג)<br><b>תהילים צ״ו</b><br>שיר תהילה כולל לה'.
(תהילים צ״ז: א׳-י״ב)<br><b>תהילים צ״ז</b><br>גם מזמור התהילה הזה עוסק בהתגלות ה' בעולם ובתגובות האנושיות כלפיה.
(תהילים צ״ח: א׳-ט׳)<br><b>תהילים צ״ח</b><br>עוד מזמור תהילה לה' אשר בעיקר מתאר את השירה והשמחה בה'.
(תהילים צ״ט: א׳-ט׳)<br><b>תהילים צ״ט</b><br>מזמור העוסק בתהילת ה' המתגלה במקדשו, במשפטו ודרך אישים שונים בהיסטוריה.
(תהילים ק׳: א׳-ה׳)<br><b>תהילים ק׳</b><br>במזמור זה מובעת תודה כללית לה'. הוא קשור להבאת קרבן תודה, וייתכן ששרו אותו בזמן הקרבת קרבן זה. מסדרי התפילות קבעו לומר מזמור זה בכל בוקר מימות החול – הימים שניתן היה בהם להקריב במקדש קרבן תודה.
(תהילים ק״א: א׳-ח׳)<br><b>תהילים ק״א</b><br>דוד המלך מבקש מה' להתגלות אליו, והוא מונה את מעשיו ותכניותיו הן כאדם פרטי והן כמלך.
(תהילים ק״ב: א׳-כ״ט)<br><b>תהילים ק״ב</b><br>המתפלל המיוסר מתאר את כאביו ונושא תפילה ותחנונים לה' שיתגלה ויצילנו. הוא מודע להיותו בן-חלוף ופונה אל האל הנצחי שימהר את ישועתו ואת ישועת ציון.
(תהילים ק״ג: א׳-כ״ב)<br><b>תהילים ק״ג</b><br>הראשון מבין שני מזמורים הפותחים ומסתיימים בפניית המשורר אל נפשו שתברך את ה'. בעִתות רווחה ומנוחה נוטה האדם לשכוח את החסדים שחווה בעבר. משום כך דוד מזכיר לעצמו לברך את ה' גם מתוך שפע. מזמור זה עוסק בעיקר בחייו של האדם, על עליותיהם ומורדותיהם, וכולל גם דברי שבח לה' וקריאה לכל יצורי העולם לברכו.
(תהילים ק״ד: א׳-ל״ה)<br><b>תהילים ק״ד</b><br>השני בצמד המזמורים הנפתחים והמסתיימים בקריאת המשורר אל נפשו לברך את ה'. אם במזמור הקודם הקריאה הזו התמקדה בעיקר במידותיו של אלוקים כלפי האדם, כאן קריאה זו מתארת את המציאות בכללה; תיאור הבריאה המפורט כאן אינו מרוחק, אלא הוא נשמע מפיו של האדם, אחד הברואים, המתפעם ומשבח את יוצר הכול. המשורר מתחיל בשבחו של ה' עצמו, וממשיך להלל את חלקיה העליונים והתחתונים של המציאות שברא, הארץ, צורות המים המגוונות והצמחייה שהם משקים, ההרים ובעלי החיים וכן גרמי השמים המופקדים על פעימת הזמן. כל אלה הן צורות המתקיימות במערכת הרמונית מופלאה. לקראת סוף המזמור אין המשורר נמנע מלהזכיר גם את החלוף, תמורות החיים והמוות והרשע, והוא ממשיך לשורר לאלוקי הנצח יוצר הכול.
(תהילים ק״ה: א׳-מ״ה)<br><b>תהילים ק״ה</b><br>שיר תודה אפי על חסדי ה', ובו קיצור תולדות ישראל מימי אברהם אבינו עד לאחר הכניסה לארץ. אין זה אפוס של גיבורים, אלא סקירה שירית של פרטים מתוך ההיסטוריה של העם המתוארת בתורה, במסגרת הודיה לאלוקים, שלא עזב את בריתו עם עמו.
(תהילים ק״ו: א׳-מ״ח)<br><b>תהילים ק״ו</b><br>גם מזמור זה פותח בהודיה וגם בו מצוינים אירועים שונים מתולדות ישראל, אך שלא כקודמו, ששררה בו אווירת שלווה ונעימות, במרכז המזמור שלפנינו נמנים חטאי ישראל במדבר ובארץ כנען, לאו דווקא בסדר המופיע בתורה. בתחילת המזמור – הודיה במטבע לשון ידועה ובקשה אישית, ובסופו – בקשה וברכה לה'.
(תהילים ק״ז: א׳-מ״ג)<br><b>תהילים ק״ז</b><br>גם מזמור זה פותח בקריאת ההודיה שבה פתח המזמור הקודם, אלא שמזמור זה נסוב כולו על הודיה. במזמור מתוארות ארבע מצוקות. כל קבוצת אנשים שסבלה מאחת מהן, קראה אל ה', נושעה והיא מודה לו. על פי המזמור הזה נקבע הדפוס של הסיבות להבאת קרבן תודה למקדש. ובעקבותיו נאמר בתלמוד: "ארבעה צריכין להודות: יורדי הים, הולכי מדברות ומי שהיה חולה ונתרפא ומי שהיה חבוש בבית האסורים ויצא". זהו הבסיס לברכת ‘הגומל' בציבור, שאותה מברכים מי שיוצאים ממצוקות אלה.
(תהילים ק״ח: א׳-י״ד)<br><b>תהילים ק״ח</b><br>מזמור זה חוזר בשינויים קלים על מזמור ס', שלפי כותרתו נאמר בנסיבות מסוימות. ואולם התחלתו השונה של המזמור הזה קובעת את אופיו כשיר תהילה סביב ניצחון במלחמה, הכולל גם את מורכבות היחס בין צרות העבר לניצחונות ההווה.
(תהילים ק״ט: א׳-ל״א)<br><b>תהילים ק״ט</b><br>דוד המלך מבקש על נפשו מפני אויביו המרובים, ומתאר את דבריהם הקשים.
(תהילים ק״י: א׳-ז׳)<br><b>תהילים ק״י</b><br>זהו מזמור של המלכה והכתרה. ייתכן שבמזמור זה הוכתר דוד רשמית בירושלים.
(תהילים קי״א: א׳-י׳)<br><b>תהילים קי״א</b><br>שיר תהילה לה' על חסדיו. בהיותו מזמור של הוראה ולימוד, הוא ערוך לפי סדר הא"ב. צלעותיו של כל פסוק פותחות באותיות הא"ב. זהו הראשון בצמד מזמורים הבנויים באותה מתכונת, ושניהם פותחים בקריאה ‘הללויה'.
(תהילים קי״ב: א׳-י׳)<br><b>תהילים קי״ב</b><br>שיר תהילה והוראה הבנוי במתכונת של המזמור הקודם לו, אלא שכאן נושא השיר הוא שבחי הצדיק.
(תהילים קי״ג: א׳-ט׳)<br><b>תהילים קי״ג</b><br>מזמור זה פותח את מזמורי ההלל (פרקים קיג–קיח) הנאמרים בימי חג, במועד ובראשי חודשים. במרכזו – צדדים שונים ומשלימים של גדלות ה'.
(תהילים קי״ד: א׳-ח׳)<br><b>תהילים קי״ד</b><br>שיר הלל על יציאת מצרים. אין בו סיפור מאורעות, אלא התרשמות שירית והתפעלות מהתגלות כבוד ה' בראשית היווצרותו של העם.
(תהילים קט״ו: א׳-י״ח)<br><b>תהילים קט״ו</b><br>מזמור תודה על הקשר של עם ישראל עם אלוקיו. אל התודה מתלוות גם קריאות של המשורר לאגפים שונים בעם ישראל לבטוח בה' וקריאותיו אל ה' לברך את חלקי העם. הוא מסתיים בהצהרה על הזכות והחובה של בני ישראל, שזכו בברכת ה' והם חיים על פני האדמה לברכו ולהללו.
(תהילים קט״ז: א׳-י״ט)<br><b>תהילים קט״ז</b><br>מזמור תודה של אדם שהיה נתון בצרות גדולות. לאחר שניצל מפגעיו הקשים וממוות, הוא מודה לה' במעמד פומבי בבית ה'.
(תהילים קי״ז: א׳-ב׳)<br><b>תהילים קי״ז</b><br>במזמור הזה, הקצר ביותר בתהלים, אפשר לראות יחידה העומדת בפני עצמה, ואולם ייתכן שאלו הם פסוקי סיום למזמור הקודם או פסוקים הפותחים את המזמור הבא אחריו. אם רואים בו יחידה עצמאית, הוא מתייחד בכך שבאה בו לשון רבים בלבד.
(תהילים קי״ח: א׳-כ״ט)<br><b>תהילים קי״ח</b><br>את אחרון מזמורי ההלל מקיפות קריאות להודות לה' על הטובה. לאחר הקריאות שבראש המזמור, מתאר המשורר בגוף ראשון יחיד את ישועתו. מדבריו עולה שהמזמור נוצר בהקשר של סכנה צבאית או מדינית, ועל כן דוברו הוא כנראה המלך או אדם אחר המדבר בשם העם. רק לקראת סופו מוחלפת לשון היחיד בדיבורם של רבים. המשורר המודה מגיע אל שערי המקדש כדי לפרסם את ישועתו ואת תהילת ה' בציבור. מן החזרות במזמור העשויות כמחרוזות של דברי שבח ומענה עליהם, נראה שהמזמור נכתב למקהלה.
(תהילים קי״ט: א׳-קע״ו)<br><b>תהילים קי״ט</b><br>מזמור לימודי מובהק שמעיקרו הוא אוסף של פסוקים קצרים שאין בהם בהכרח רציפות מבחינת המשמעות, והם ערוכים בסדר חיצוני – עשרים ושתיים סדרות של שמונה פסוקים שכל אחת מהן מתחילה באחת האותיות, והסדרות מופיעות בסדר האלפבית. ומכאן כינויו בפי חכמים ‘תמניא אפין' (שמונה פנים). אף על פי שכל אחד מהפסוקים הללו הוא יחידה לעצמה, הם יוצרים הוויה כללית משותפת משתי בחינות: ראשית, המזמור מדבר בעיקר בלשון יחיד; זהו דיבורו של אדם הפונה אל אלוקים ומביע את תפילתו ורצונותיו או מספר על מעשיו. שנית, מאחד אותם נושא אחד – דברי שבח וייחול לתורת ה' ולמצוותיו. כמעט בכל פסוק מוזכרת התורה או המצוות בכינוי כלשהו: עדות, דרך, חוקים, משפטים, דברים וכדומה. למרות הקיטוע שבמזמור הוא מתאר כיצד דבק המשורר בה' ומתקרב אליו דרך פניו המתגלים בתורה ובמצוות.
(תהילים ק״כ: א׳-ז׳)<br><b>תהילים ק״כ</b><br>תחינה להינצל ממצוקה הנובעת מעלילות שווא.
(תהילים קכ״א: א׳-ח׳)<br><b>תהילים קכ״א</b><br>מי שלעיני בשר נראה חסר הגנה מבטא בשיר זה את ביטחונו בה', השומר אותו מכל מיני רעה גלויה ונסתרת. כמעט אין במזמור זה דברי תפילה אלא דברי עידוד ותמיכה.
(תהילים קכ״ב: א׳-ט׳)<br><b>תהילים קכ״ב</b><br>מזמור תהילה לירושלים ששרים לה העולים לרגל. זהו שיר על ירושלים בגדולתה, בעת שסביבה התאחדו כל שבטי ישראל, ושבה עמד בית ה' ומרכז השלטון היהודי.
(תהילים קכ״ג: א׳-ד׳)<br><b>תהילים קכ״ג</b><br>מתוך עמדה שפלה, מבוזה ומיוסרת נאמר שיר התחינה הבא, שבו המתפלל מבקש עזרה מאלוקיו.
(תהילים קכ״ד: א׳-ח׳)<br><b>תהילים קכ״ד</b><br>מזמור תודהלה' המציל את עמו בעת שאויביו לוכדים אותו. אפשר לראות בשיר זה מעין מענה לקודמו, שכן כאן מופיעה הן התחינה הן ההיחלצות מן הצרה.
(תהילים קכ״ה: א׳-ה׳)<br><b>תהילים קכ״ה</b><br>הכרזה ותפילה הנובעות מן הביטחון בה' ובצדקתו. מזמור זה נקשר לקודמיו בביטחון בנצחיותם של ישראל ושל ציון.
(תהילים קכ״ו: א׳-ו׳)<br><b>תהילים קכ״ו</b><br>כאשר תבוא הגאולה, ייתפס העבר על סבלותיו כחלום בלבד. המפגש עם הגאולה יפרש מחדש את העבר. אז יתגלה כי תלאות הגלות היו ההכנה והיגיעה שלפני בואו של הגמול.
(תהילים קכ״ז: א׳-ה׳)<br><b>תהילים קכ״ז</b><br>שיר לימודי המיוחס או מוקדש לשלמה. יש הסבורים שהוא שיר הדרכה שכתב המלך דוד לשלמה בנו. עיקרו דברי מוסר על כוחם המוגבל של מעשי בני אדם כשלעצמם. רק חסדי ה' הם העוזרים לאדם, אף בדברים שנראה לו שהוא פועל ועושה בעצמו.
(תהילים קכ״ח: א׳-ו׳)<br><b>תהילים קכ״ח</b><br>המנון קטן של ברכה מתוך שלווה, שיש בו תהילה ליראי ה'.
(תהילים קכ״ט: א׳-ח׳)<br><b>תהילים קכ״ט</b><br>שיר תודה זה עוסק בצוררי ישראל. יש בו תודה על ההצלה מן המתנכלים וגם קללה לשונאי ציון.
(תהילים ק״ל: א׳-ח׳)<br><b>תהילים ק״ל</b><br>מזמור של תחנונים ובקשת סליחה הנקרא כיום בימי תפילה מיוחדים, כגון עשרת ימי תשובה.
(תהילים קל״א: א׳-ג׳)<br><b>תהילים קל״א</b><br>במזמור זה מתוארת דבקות בה' שאין בה סערת נפש או אקסטזה אלא שקט פנימי הכרוך בהתבטלות גמורה לה' מתוך אהבה. זהו מזמור קצר שהוא פיתוח של דימוי אחד.
(תהילים קל״ב: א׳-י״ח)<br><b>תהילים קל״ב</b><br>בימי דוד היה ארון הברית מטולטל ממקום למקום, ולא היה לו בית קבוע. במזמור זה מתוארת התחייבותו שלא להגיע לשלווה אישית קודם שיימצא מקום קבע לארון ה', וכן מאמציו והכנותיו לקראת בניית בית המקדש בירושלים. המזמור מסתיים בהבטחות מלוכה וכבוד לדוד ולזרעו.
(תהילים קל״ג: א׳-ג׳)<br><b>תהילים קל״ג</b><br>שיר שבח לנועם הישיבה בירושלים ולצפייה בגדולת כהניה בעת שפע ושלווה.
(תהילים קל״ד: א׳-ג׳)<br><b>תהילים קל״ד</b><br>שיר שבח ותהילה נוסף הקשור למקדש.
(תהילים קל״ה: א׳-כ״א)<br><b>תהילים קל״ה</b><br>שיר תהילה לה', העוסק בעיקרו בגדולת ה' בעולם והתגלותו בהיסטוריה של עם ישראל.
(תהילים קל״ו: א׳-כ״ו)<br><b>תהילים קל״ו</b><br>שיר התהילה שלפנינו קרוב בתוכנו ואף במלותיו למזמור הקודם, אלא שהוא ערוך באופן בולט כשיר מקהלה, שבכל פסוק מפסוקיו יש דבר של שבח, ובסופו מענה של קהל בפזמון החוזר: כִּי לְעוֹלָם חַסְדּוֹ.
(תהילים קל״ז: א׳-ט׳)<br><b>תהילים קל״ז</b><br>קינתם של גולי בבל המושפלים, ובה זיכרון החורבן, ביטוי מצוקות ההווה ותפילה להענשת האויבים.
(תהילים קל״ח: א׳-ח׳)<br><b>תהילים קל״ח</b><br>תודה על עזרת ה' לכלל ולפרט.
(תהילים קל״ט: א׳-כ״ד)<br><b>תהילים קל״ט</b><br>שיר של התבוננות ודבקות, שתמציתו דברי התפעמות על קרבתו של הבורא לברואו. ההכרה כי ידיעת ה' מקיפה את האדם כולו לפרטי פרטיו מפליאה את המשורר, מעסיקה אותו תמיד ומביאה אותו לשנוא את המתנכרים לה'.
(תהילים ק״מ: א׳-י״ד)<br><b>תהילים ק״מ</b><br>מזמור תחינה של דוד בשעה שהיה נרדף בידי אנשי שאול, אשר גם טפלו עליו האשמות ושקרים.
(תהילים קמ״א: א׳-י׳)<br><b>תהילים קמ״א</b><br>תפילה נוספת של מי שנרדף בידי אויבים או מרשיעים מְפתים. כאן דוד אינו עוסק רק ברעתם של האויבים, אלא גם מביע את רצונו שלא להפנים את תבנית עולמם.
(תהילים קמ״ב: א׳-ח׳)<br><b>תהילים קמ״ב</b><br>תחינה נוספת של מי שנשאר מבודד, מוקף מכל עבר בשנאה ובאויבים, ומתפלל להינצל מהרע האופף אותו.
(תהילים קמ״ג: א׳-י״ב)<br><b>תהילים קמ״ג</b><br>גם זה מזמור תפילה ותחנונים של דוד בזמן מצוקה, בעיקר מול אויב מאיים.
(תהילים קמ״ד: א׳-ט״ו)<br><b>תהילים קמ״ד</b><br>שיר תודה שיש בו גם תפילה בעת סכנת מלחמה ובניצחון בה. המזמור מסתיים בתיאור הארץ בשלוותה כאשר אין עליה עוד אימתם של אויבים.
(תהילים קמ״ה: א׳-כ״א)<br><b>תהילים קמ״ה</b><br>מזמור שכולו שבח והודיה על חסדי ה' לעולם. המזמור בנוי על פי סדר הא"ב. הפרטים השונים מצטרפים לכדי תמונה שלמה.
(תהילים קמ״ו: א׳-י׳)<br><b>תהילים קמ״ו</b><br>שיר תהילה על חסדי ה' וטובו. מודגש בו כי כל הטובה באה מן הקדוש ברוך הוא, ואין לה מקור אחר.
(תהילים קמ״ז: א׳-כ׳)<br><b>תהילים קמ״ז</b><br>חלק מיופיו המיוחד של שיר התהילה הזה הוא בתנועתיות שבו. הוא עובר מנושא לנושא – מן הפרטי אל הכללי וחזרה, מן הלאומי אל הקוסמי, מבעיותיהם של בני אדם לגודלו של העולם, וכמוהו כנגינה של תזמורת שבכל פעם כלי אחר משמיע בה את קטע הסולו.
(תהילים קמ״ח: א׳-י״ד)<br><b>תהילים קמ״ח</b><br>מעין המנון תהילה, ובו קריאות לכל יצורי העולם להלל את ה'.
(תהילים קמ״ט: א׳-ט׳)<br><b>תהילים קמ״ט</b><br>מזמור זה עובר בסופו לנימה יותר נמרצת, כדי שלתהילה זו גם יהיו תוצאות בתוך המציאות.
(תהילים ק״נ: א׳-ו׳)<br><b>תהילים ק״נ</b><br>המזמור האחרון ממזמורי ‘הללויה', החותם את ספר תהלים, הוא קריאה כוללת להלל את ה' בגוני התהילה השונים, הן מבחינת הרעיונות המובעות בתהילה, הן מבחינת אופי ביטויה.
<h3>משלי</h3>
<h4>הקדמה לספר</h4>
ספר משלי נקרא גם ‘ספר החכמה׳, שכן מקובצים בו דברי חכמה של שלמה המלך, החכם מכל אדם. זהו ספר מְשלים במובנם המקראי - מכתמים, רעיונות המובעים במליצה ובאמרה קצרה. אכן, יש בספר גם משלים במשמעות המקובלת כיום - דימוי או תיאור מתחום כלשהו שמשמש דוגמא לנושא אחר. בדברי חכמתו של שלמה המכונסים בספר יש עצות והדרכות. מקום גדול בספר מוקדש לאנשים צעירים בראשית דרכם, שאינם מכירים את מבוכי העולם ובעיותיו. הוא מזהיר אותם מפני פיתויים שונים, כמו פשע ונשים זרות; מלמדם לְמה יש ערך חיובי וממה ראוי להתרחק; ומדריכם לדרךהחיים הנכונה - מבחינת עבודה, יחסים בינאישיים וכדומה. אולם בצד הפנייה לצעירים חסרי ניסיון, יש בו גם עצות למבוגרים והדרכות חינוכיות. החכמה שבספר אינה חכמה עליונה, ואף אין היא מכוונת בפשטהּ אל המובנים הנעלים של עבודת ה׳. זוהי חכמה מעשית הקשורה לרוב לענייני העולם הזה, כגון ערכי העבודה והחריצות; זהירות מערבויות לזרים, ממחליקי לשון ומהתמכרות לשתייה; חשיבותה של בחירת ידידים הגונים והנאמנותלהם. כל המטרות הללו בעצם מבוטאות בפרק הראשון, שהוא מעין פתיחה לספר המגדירה את ייעודו העיקרי - ללמד ולהשכיל את אלה שאין להם ניסיון או שאין להם יכולת להבין את הדברים לעומקם. כאשר מופיעות בספר משלי הנמקות להדרכה לצעוד בנתיב מסוים או לסור מדרך אחרת,הן עשויות להתקבל על כל אוזן. הספר עשוי בעיקרו מפסוקים קצרים של אמרות חכמה העומדות בפני עצמן. עם זאת יש בו גם עושר של דימויים וציורים המשתרעים על פני יותר מאמרה אחת. אף על פי שרוב דברי הספר כתובים בשפה ברורה ובעניינים מחיי היומיום, בפסוקים רבים ניכר תחכום רב שכדי לעמוד עליו דרושותגם מחשבה ויגיעה. אחד המאפיינים הבולטים בספר משלי הוא שלרובו אין מבנה ברור כלשהו. בדרך כלל הפסוקים אינם מחוברים זה לזה: כל פסוק או שניים עומדים בפני עצמם. כמו כן הפסוקים באותו נושא לאו דווקא רצופים. לרוב פסוקים בנושא משותף מפוזרים בפרקים שונים של הספר. בכל זאת אפשרלהבחין בספר בכמה יחידות גדולות יותר, כגון הדברים בגנות השכרות (כג,כח-לד; לא,ד-ז); הדברים בגנות האשה הזרה (פרק ה; סופו של פרק ו - פרק ז); שבח החכמה (פרקים ח-ט) ושירת השבח האלפביתי על אשת החיל (ל,י-לא). נראה שאוסף ציטוטי דברי החכמה שרשם שלמה לעצמו או שנרשמו מפיו לא הורדו אל הכתב בבת–אחת ולשם מטרה אחת. בצד האסופות של משלי שלמה, מופיעים בו גם דבריהם של חכמים אחרים. על דעת כל החכמים מוסכם שספר זה נכתב בגיל העמידה של שלמה. אכן, כמה קבצים הכוללים את חכמת שלמה נערכו זמן רב אחריו, לפי האזכור האחרון - בימי חזקיהו מלך יהודה.
<h4>מבוא לקטע</h4>
(משלי א׳: א׳-ז׳)<br><b>כותרת הספר ותכליתו</b><br>לאחר הפתיחה בשם הספר ומחברו, מוגדרת מטרת הספר – להדריך, לייעץ ולערוך דברי חכמה, בעיקר למען אלו הזקוקים לכך. בסוף הפתיחה באה אמרת יסוד על ראשיתו של העיסוק בקניית דעת.
(משלי א׳: ח׳-ב׳: כ״ב)<br><b>אזהרה מפיתויים ודרבון לחכמה ומוסר</b>
(משלי ג׳: א׳-ל״ה)<br><b>הדרכות לצעיר באשר לתורה, לה' ולזולת</b><br>בצד הדברים על החכמה והבינה ועל התנהגות טובה בכללה, מצויות כאן גם עצות פרטיות לחניך בנושאים שונים והתייחסות למעלת התורה בהיקפה הגדול.
(משלי ד׳: א׳-כ״ז)<br><b>שמירת החכמה ודרך הישר</b><br>הספר ממשיך בדברי שבח כלליים על קניין החכמה, עידוד ההקשבה למוסר ושמירה על דרך הישר.
(משלי ה׳: א׳-כ״ג)<br><b>ההתרחקות מהזרה</b><br>הנושא המרכזי כאן – אזהרה לצעיר מנשים זרות. לא אחת פונה גבר מאשתו אל אשה אחרת הנתפסת בעיניו יפהפייה, חכמה ומקסימה אף על פי שאין לכך הצדקה אובייקטיבית. בעניין זה מוזהר גבר כזה, המחפש טעימה מן הפרי האסור לשמור עצמו מן האשה המפתה. בכל הדורות הבינו את האשה הזרה הנכרייה, שממנה יש להתרחק, כסמל לשיטה שנוגדת את חכמת התורה. היא יכולה להיות חכמה יפה ומפתה ולפתח תרבות שלמה של כפירה. אכן, יש בדברים שלפנינו כפל משמעות – לפי פשטם ולפי רימוזם. את הפסוק המופיע בהמשך הספר, תַּפּוּחֵי זָהָב בְּמַשְׂכִּיּוֹת כָּסֶף, פירש הרמב"ם כמתייחס למשמעות הכפולה של הדברים – הן לרמז הפנימי הטמון בהם, הן לפשט החיצוני יש תוכן העומד בפני עצמו, והמשמעות הנסתרת עשויה להיות יפה ויקרה אף יותר מהמשל.
(משלי ו׳: א׳-י״ט)<br><b>עצות נוספות</b><br>עצות נוספות לצעיר המזהירות מפני הפסדים שונים, הזנחה ואנשים מפוקפקים.
(משלי ו׳: כ׳-ז׳: כ״ז)<br><b>אזהרות חוזרות מהתפתות לאשת איש</b><br>התיאור המפורט בעניין יעסוק בשמירה מאשה המפתה צעירים ומההרס והאבדון הכרוכים בפיתוי. אף על פי שעיקרם של הדברים כבר נאמר מקודם, העצה נשנית פעם אחר פעם באוזני הצעיר המרגיש את עצמו מבוגר, והוא עלול לשלם ביוקר על פזיזותו.
(משלי ח׳: א׳-ל״ו)<br><b>נאום החכמה</b><br>לעיל דובר בעיקר על החכמה המעשית המייעצת לאנשים צעירים כיצד לנהוג וממה להימנע, ועל החכמה המפתה בדמות האשה הזרה. כאן מתואר צד אחר של החכמה. עיקרו של העניין בנאום שירי שנושאת החכמה המואנשת. זהו נאום ייחודי בספר משלי ובתנ"ך כולו. החכמה מתוארת מן הקצה העליון שלה עד למדרגתה התחתונה – מהנושאים שמעבר למטפיזיקה ולעולמות עליונים, עד לעצות שניתנות לבחור צעיר היוצא אל העולם.
(משלי ט׳: א׳-י״ח)<br><b>קריאות החכמה והסכלות לפתיים</b><br>כאן עומדות החכמה והכסילות כשתי דמויות סמליות של נשים נדיבות המציעות את מרכולתן. שתיהן פונות אל הפתי הנדרש לבחור ביניהן.
(משלי י׳: א׳-כ״ב: ט״ז)<br><b>קובץ משלים על ההתנהגות הטובה והרעה</b><br>לאחר החטיבה שעסקה בחכמה ואגב כך גם בכסילות, מגיע קובץ גדול של מאות אמרות קצרות, שאינן קשורות בהכרח זו לזו ואינן סדורות לפי מהלך או מבנה מסוים. מבנה הפתגמים אחיד – רובם ככולם כשמונה מלים מורכבות בשתי צלעות, כאשר בחלקו הראשון של העניין בדרך כלל הצלעות מביעות דבר והפכו, כגון הפתגם הפותח: בֵּן חָכָם יְשַׂמַּח אָב – וּבֵן כְּסִיל תּוּגַת אִמּוֹ, ובחלק השני הצלעות נרדפות, כגון: טוֹב אֶרֶךְ אַפַּיִם מִגִּבּוֹר – וּמֹשֵׁל בְּרוּחוֹ מִלֹּכֵד עִיר. אף על פי שאפשר למצוא הבדלים בין משלי שלמה בתוכנם וברמתם, בעיקרם הם הדרכות מעשיות ועצות לחיים, ללכת בדרך הישר, להימנע מדרכים עקלקלות – שסופן נפילה, לבצע עבודה בזמן וכיוצא בהן. רוב הדברים, לפי מובנם הפשוט, אינם עולים לגבהים פילוסופיים, אינם יורדים לתהומות ואינם מפליגים למרחקים, אלא מביאים עצות ודברי מוסר של אדם חכם ביחס למציאות הממשית בעולם הזה. באופן כללי אלו הן הדרכות להליכה בדרך הממוצעת: לנהוג במתינות ובהגינות, לפעול בחכמה ולנסות לשמור על מסגרת חיים שיש בה צדקה וחסד. אין פה דרישות יוצאות מן הכלל לשום כיוון. המסר הבולט הוא שאדם צריך להיטיב ככל יכולתו ולהימנע מרע, וסופו שיהיו לו חיים טובים. אף שהעצות אינן בהכרח מרתקות, הן יכולות להביא ברכה לחייהם של משנניהן ושל המקשיבים להן. בחשבון הגדול הרשע אכן נכשל, והקמצן מאבד את רכושו, אלא שלא תמיד יש סבלנות לחכות עד שהדברים יתגלו בפועל.
(משלי י׳: א׳-ל״ב)<br><b>צדיק ורשע, ישר ורמאי, חכם וכסיל</b>
(משלי י״א: א׳-ל״א)<br><b>יושר, ממון וברכה</b>
(משלי י״ב: א׳-ט״ו: ל״ב)<br><b>צדיקים, טובים, חכמים וחרוצים – והפכיהם</b>
(משלי ט״ו: ל״ג-ט״ז: ט׳)<br><b>ה' והאדם</b>
(משלי ט״ז: י׳-ט״ו)<br><b>מלכים</b>
(משלי ט״ז: ט״ז-ל״ב)<br><b>חכמה ומידות מתוקנות</b>
(משלי ט״ז: ל״ג-כ״ב: ט״ז)<br><b>יחסים חברתיים, משפחה ומידות</b>
(משלי כ״ב: י״ז-כ״ד: ל״ד)<br><b>אזהרות והכוונות לתלמיד</b><br>בעניין הזה דברי מוסר ואזהרות הפונים אל התלמיד בלשון נוכח. החניך מכונה כאן גם ‘בני'. אפשר שכינוי זה מבטא קרבה וחיבה כלפי השומע, ואפשר שקובץ הנחיות זה נועד בראשיתו לכוון את דרכו של הבן הביולוגי. אפשר לראות בדברים הפותחים גם מעין סיכום לחטיבה הארוכה של המשלים הקצרים הקודמים. סגנון הדברים דומה לזה שבתחילת הספר.
(משלי כ״ה: א׳-כ״ט: כ״ז)<br><b>קובץ מְשלים נוסף</b><br>הקובץ שלפנינו לא שונה במהותו ובצורתו מקובץ ‘משלי שלמה' שבעניין שלפני הקודם, אבל אפשר לזהות בו חלוקה עניינית וקשרים בין פסוק לפסוק. לעומת הקובץ הגדול המרכזי, שהיה מפורסם ונפוץ יותר – ייתכן שהקובץ הזה היה טמון בסתר עד לימי המלך חזקיהו.
(משלי כ״ה: א׳)<br><b>הקדמה</b>
(משלי כ״ה: ב׳-ז׳)<br><b>ענייני מלכים</b><br>ספר משלי נכתב על ידי מלך. דמותו של המלך המצטיירת בו אינה תמיד אידיאלית, אך הוא בהחלט מתואר כדמות בעלת עצמה.
(משלי כ״ה: ח׳-כ״ח)<br><b>דרכי תקשורת</b>
(משלי כ״ו: א׳-י״ב)<br><b>הכסיל – שיחו ושיגו</b>
(משלי כ״ו: י״ג-ט״ז)<br><b>העצל</b>
(משלי כ״ו: י״ז-כ״ח)<br><b>אנשי ריב ושנאה</b>
(משלי כ״ז: א׳-ו׳)<br><b>התפארות, כעס ושנאה</b>
(משלי כ״ז: ז׳-כ״ב)<br><b>חושים, חכמה וחבֵרוּת</b>
(משלי כ״ז: כ״ג-כ״ז)<br><b>לאיש המִּקנה</b><br>העצה הבאה מתייחסת מפורשות לבעל צאן, אך למעשה היא מעודדת את מי שבבעלותו עסק קטן או את בעליה של הכנסה קטנה לבל יזניח אותם. השקעה בטוחה וסולידית עשויה להצטבר ולפרנס את המשקיע בבוא העת.
(משלי כ״ח: א׳-כ״ט: כ״ז)<br><b>אנשים והשפעתם בחברה</b><br>דברי החכמה והמוסר החותמים את העניין הזה עוסקים במידה רבה בהתנהגותם של בני אדם בכלל, ואין להם מוקד ברור אחד. עם זאת בפרקי הספר האחרונים ניתן יותר מקום לעניינים הקשורים למושלים, לממשלה ולגופים הציבוריים.
(משלי ל׳: א׳-ל״א: ט׳)<br><b>משלי חכמים נוספים</b><br>קובץ המשלים האחרון של ספר משלי שונה מקודמיו בכמה צדדים. המשלים בקובץ זה ארוכים יותר, ומורכבים ממספר פסוקים. לפי הכתוב אין הם מיוחסים לשלמה המלך אלא לאנשים אחרים. ייתכן ששלמה ליקט משלי חכמה או כתב דברים בסגנונם של מושלי משלים ידועים. נוסף לכך, משלי שלמה הקודמים הם בעיקרם דברי מוסר והוראות התנהגות, ואילו הדברים שלהלן הם בעיקר עובדות חיים ותיאורי מציאות שמתוכם אפשר להחכים. דברי החכמה שבפרק שלפנינו נקשרים זה בזה על ידי מספָּרים.
(משלי ל״א: י׳-ל״א)<br><b>אשת חיל</b><br>המזמור על אשת החיל חותם את הספר. צורתו – פסוקים על סדר האלפבית – היא צורה חריגה בספר משלי. תבניות כאלה נמצאות בספר איכה ובספר תהלים, למשל, ובדרך כלל הן מופיעות בפרקים שיש להם משמעות דידקטית. המזמור שלפנינו מורה על מעלתה של אשת החיל. בספר משלי יש אזכורים רבים של נשים. הטובות שבהן יושבות על פי רוב בביתן ועוסקות בענייני הבית. לעומתן כאן מהוללת אשה יוזמת ופעילה, שבצד ניהול מלא של צורכי ביתה היא שולחת ידה גם בעסקים. היא הכוח המניע הן בתוך הבית והן מחוצה לו. יתרה מזו, היא דמות עצמאית שתכונות הנפש שלה ומעלותיה הרוחניות והדתיות מעצבות את אופי הבית. היא אף דואגת להליכותיהם של בני משפחתה. לא מתוארת כאן אשה צדקנית, וגם לא אשת עסקים. באישיותה של אשת החיל מתלכדים הפן הביתי והמשפחתי עם הפן הארגוני והעסקי, וכל אלה משתלבים בעולמה הדתי. צירופם של כל אלה הופך אותה לאשה כה מיוחדת.
<h3>איוב</h3>
<h4>הקדמה לספר</h4>
במרכזו של ספר איוב עומדת דמותו ידועת הסבל של איוב. את איוב פוקדים אסונות קשים, והוא פותח בוויכוח עם אלוקים על צדקתו. אלוקים אינו ממהר לענות, אך ידידיו הבאים לנחמו בשברו, מתווכחים אתו על טענותיו. רוב הספר מכיל נאומים הנאמרים אל מול איוב ונאומים שנושא הוא. קטעי פרוזה פותחים את הספר ומסיימים אותו, אך עיקרו של הספר כתוב בסגנון פיוטי, הכולל תיאורי טבע מהיפים במקרא. הנאומים העומדים במרכז הספר נישאים בלשון גבוהה שאינה מובנת בקלות. לא רק המלים החריגות המשובצות בספר קשות; אף הנושאים שבהם עוסקים הדוברים קשים וכבדי משקל. ספר יוצא דופן זה פותח פתח לטענותיהם של אנשים כלפי אלוקים על מצוקותיהם ועל סדר הנהגת העולם. עם זאת, הוא מעמיד את השאלות האנושיות בפרספקטיבה האלוקית. הקריאה בספר מעוררת מחשבות לגבי ההצדקה לשאול שאלות תהומיות כאלה ולגבי האפשרות לזכות לתשובות עליהן.
<h4>מבוא לקטע</h4>
(איוב א׳: א׳-ב׳: י״ג)<br><b>מבחנו של איוב</b><br>את ספר איוב מקיף סיפור מסגרת. ראשיתו של סיפור זה מתחולל בשתי זירות – בשמים ובארץ.
(איוב ג׳: א׳-כ״ו)<br><b>תגובת איוב למצבו</b><br>איוב הרוס ושבור. הוא איבד את רוב רכושו, את משפחתו ואת עתידו, ונוסף על כל אלה אבדה לו גם היכולת לנהל דברים באופן יומיומי מאחר שגופו הוכה בשחין, ואנשים היו מתרחקים ממנו. ידידיו באו אליו וישבו אתו, אך לא העזו לדבר מגודל הכאב. מתוך שברו פותח איוב בקללת חייו. הוא תולה את הקללה בראשית החיים, ובפנטזיה שלו הוא משווה לנגד עיניו את אי-היוולדותו לעולם כה אכזר. אם החיים ריקים מטעם ומשופעים בכאב, עדיף היה לשכון בעולמם של המתים. עולם השאול מתואר כאן כמצב כמעט אידיאלי, שבו שוררים חירות ושוויון. אין איוב מטיח כאן דברים כלפי מעלה, ואין הוא עוסק בחשבונות האלוהיים.
(איוב ד׳: א׳-ה׳: כ״ז)<br><b>הנאום הראשון של אליפז התימני</b><br>רעי איוב, אנשים יראי שמים, ישבו תחילה דוממים באהדה לידידם הנתון בצרה. איוב פתח במחיצתם את פיו בקללת יום הולדתו ובביטויי מאיסה בקיומו ובחיי הסבל שלו. הוא לא דן בעניינים העומדים ברומו של עולם. הרעים, שגורלם שפר עליהם, הם שיגררו אותו לדיון תיאולוגי כזה. כל אחד מהם יישא דרשה יפה כדי להטיף לו מוסר. דרשות אלו ייאמרו מתוך תחושת עליונות. אליפז תובע מאיוב להיות נאמן לדרך שבה נהג כלפי סובלים אחרים. אף שאיוב לא ביקש אלא לקונן על מר גורלו, אליפז שמע בדברי איוב קריאה למשפט עם בוראו. ולכך הוא מגיב כשהוא משתף את איוב בחוויה נבואית. בחיזיון מבהיל שפקד אותו בלילה נגלה לאליפז הפער העצום בין אלוקים לבין האדם, ומסקנתה היא שאין סיכוי לאדם לצאת זכאי בהידיינות עם אלוקים. בהמשך אליפז מגנה את מי שאינו פונה אל אלוקים, ומכוון את איוב לראות בייסוריו מרכיב הנושא מסר – הייסורים הנשלחים מלמעלה הם חלק מהתקשורת המכוונת בין אלוקים לאדם. אם כך יעשה איוב, אומר אליפז, יש לו סיכוי לזכות גם באחרית טובה. את דבריו הוא חותם בדברי חיזוק אופטימיים.
(איוב ו׳: א׳-ז׳: כ״א)<br><b>המענה הראשון של איוב לאליפז</b><br>אף על פי שבחילופי הדברים שבין איוב לרעיו אין בהכרח ויכוח אמתי שבו נאבקות הדעות על נקודות מוגדרות, אלא סדרת נאומים שבה אומר כל אחד בתורו את דברו, ייתכן כי כאן איוב עונה לדרישתו הסמויה של אליפז מאיוב להתחזק ולהימנע מהידיינות עם ה', ומסביר כי קשה לבלום טענות הנובעות ממצוקת אמת. בדבריו ביקורת נוקבת על אחיו, שנראה שהם רעיו, שאכזבו אותו ובגדו בו. בנאום זה מבטא איוב את כאבו האישי על רקע הֶבלם של חיי אדם בכלל – תוחלתם מוקצבת, דומים הם לחיי עבדות הנתלים בתקווה לצל ולשכר, וסופם הבלתי-הפיך ידוע מראש. כשאליהם מצטרף סבל כה קשה, הם נמאסים על הסובל והוא מבקש את מותו. עם זה, איוב מסתפק בהשמעת משאלת המוות שלו, ואינו עושה דבר לממשה. מדברי איוב משתמע כי הוא מבין שסבלו נובע מכך שאלוקים אינו מרפה ממנו, אך אין הוא מבין מדוע, מה סכנה טמונה בו עצמו, והרי אינו אלא בן-תמותה. איוב תוהה על המבט האלוקי הבוחן תמיד את בני האדם. נאומו של איוב פותח ומסתיים בסדרת שאלות רטוריות נוקבות.
(איוב ח׳: א׳-כ״ב)<br><b>הנאום הראשון של בלדד השוחי</b><br>גם בלדד השוחי, רעו השני של איוב, שומע בקינותיו של איוב הטחה כלפי מעלה. באמצעות משלים מן הצומח הוא משמיע את האמונה הבסיסית שלא לחינם לוקה הלוקה, וכי אחרית טובה היא מנת חלקו של כל צדיק. דברי בלדד בוטים מדברי אליפז התימני: הוא מאשים באופן ישיר את בני איוב במוצאות אותם, ובעקיפין משתמעת מדבריו גם האשמה רמוזה כלפי איוב עצמו.
(איוב ט׳: א׳-י׳: כ״ב)<br><b>המענה הראשון של איוב לבלדד</b><br>איוב פותח את נאומו זה בביטויים לגדולת ה', ומתוך כך הוא מדגיש את חוסר האונים של מי שהיה רוצה להידיין אתו. אף על פי כן, כנגד טענתו של בלדד שאין עונש בלא חטא וכנגד האשמתו והאשמת בניו בייסורים עומד איוב על טענתו שהוא חף מפשע. בנאומו זה איוב מתריע על מה שנראה לעיניו כאי-צדק במעשי ה'. איוב מכיר בהשגחה הפרטית של ה' על יצוריו מרגע היווצרם ובידיעתו המוחלטת המקפת את כל הווייתם, הוא חוזר ותוהה מדוע אלוקים נטפל כביכול אליו.
(איוב י״א: א׳-כ׳)<br><b>הנאום הראשון של צופר הנעמתי</b><br>צופר מחזק את עצמו, ואולי גם את השומעים האחרים של איוב, להתייצב נוכח ביטוייו הרהוטים של איוב. אף הוא כשני קודמיו מטיל ספק בצדקתו של איוב מתוך האמונה בצדק האלוקי. לדבריו, כיוון שהדרך שבה הצדק האלוקי משתלשל לעולמנו מכוסה מעין אדם, אל לאיוב להתיימר להעריך נכונה את דרכי ה', חכמתו ומעשיו. עם זה, הוא מבטיח לאיוב שאם הוא יתפלל ויכוון לבו ומעשיו אל ה' – ישרו עליו התחדשות, שלווה וביטחון.
(איוב י״ב: א׳-י״ד: כ״ב)<br><b>מענה איוב לרעיו</b><br>לאחר שהרֵעים דיברו על כוחו של אלוקים, איוב מטיח בהם שאין בדבריהם כל חידוש, ואפילו החי והדומם יודעים על היכולת האלוקית. אולם אין בידיעה זו כדי להרגיעו, שכן כוחו של אלוקים יכול לפנות לבניין אך גם לערעור ולהרס. אף איוב יודע את כוחו של אלוקים, אך שלא כרעיו, שידיעה זו מביאה אותם לדבר דברי חנופה ושקר שיש בהם משוא פנים כלפי ה', הוא מבקש להתייצב מול ה' ולהשמיע טענותיו בכנות. בראשית פנייתו הישירה אל אלוקים הוא מבקש תנאי חירות נוחים לקיומה של השיחה ביניהם. ומיד הוא מתחיל לשאול את ה' כמה חטאים ומהם החטאים שעשויים להצדיק את ייסוריו וכבליו. איוב מדבר על קוצר חיי האדם באשר הוא, על תפלוּתם ועל חוסר התוחלת שבהם. ייסוריו מעוררים אותו לתהות על מה שנראה לו כהתנכלות אישית אליו וכן על היטפלותו של אלוקים המרומם והנשגב אל יצור פחוּת מוגבל וחסר תקווה כאדם.
(איוב ט״ו: א׳-ל״ה)<br><b>הנאום השני של אליפז</b><br>עד כאן הסתיים מחזור אחד של דברים. עתה חוזר אליפז, ראשון המשיבים. אין בדבריו אלו הבדל מהותי או חידוש גדול, אבל נראה שנעימתם חריפה ועוקצנית יותר. בחלק הראשון של נאומו אליפז פונה אל איוב בתוכחה אישית. הוא מבטא את אכזבתו מאיוב, שאותו החשיב לחכם ולצדיק, והנה נשמעים לו דבריו כדברי הבל ורוע. הוא מאשים את איוב ביומרנות שאינה ראויה לו. בהמשך הנאום אליפז מתאר את הרשעים ואת האסונות העתידים לבוא על ראשיהם, והוא רומז לאיוב שדברי הבלע שהוא משמיע על אלוקים משייכים אותו אליהם.
(איוב ט״ז: א׳-י״ז: ט״ז)<br><b>המענה השני של איוב לאליפז</b><br>איוב פותח את תשובתו לנאומו השני של אליפז בכעס על הרֵעים. הוא טוען שאין בדבריהם שום בשורה עבורו, שכן הוא עצמו יכול היה לומר את כל מה שהוא שומע מהם. איוב דוחה את תנחומי ההבל שלהם וחוזר לתאר את סבלותיו ואת המצוקה הנלווית אליהן דווקא משום שהוא יודע שאין הן אלא פרי הרצון והכוונה האלוקיים. גם נוכח שברו הוא נשאר דבק באלוקים, וכלפיו הוא זועק את שאלתו. איוב הנטוש עולב כאן ברעיו, ומטיח בהם שאין בהם חכמה, שפיהם דובר חלקלקות, ושמִלותיהם לא באו אלא להתל בו. קינתו זו של איוב מסתיימת בביטויים חריפים של קרבתו אל השאוֹל והרימה.
(איוב י״ח: א׳-כ״א)<br><b>הנאום השני של בלדד</b><br>אחרי פתיחה קצרה, המבטאת את הסתייגותו מן המלל הארוך של איוב ומן הדופי שהוא מטיל ברעיו, מתאר בלדד באריכות את גורלו המר של הרשע. בלדד אינו מצביע על פגם מסוים בהתנהגותו של איוב. אף אין הוא מדבר כאן על איוב בגוף שני, ובכל זאת מן ההקשר ברור שהוא רומז שהסובל כאיוב הריהו רשע.
(איוב י״ט: א׳-כ״ט)<br><b>מענה איוב לרעיו בעקבות נאום בלדד</b><br>איוב מוכיח את חבריו המדכאים אותו בדבריהם, ומַפנה שוב את האחריות למצבו לאלוקים. את תליית שברו בפעולתו של אלוקים הוא מנסח בדימויים אחדים, שחלקם מקבילים לביטויי הקינה שבמגילת איכה. בנאומו זה מדגיש איוב את הבידוד שנגזר עליו, ואת התרחקותם של הקרובים לו ביותר בעת אסונו. הידידים, גרי ביתו ואפילו העבדים, מפנים אליו עורף. לא רק מעגליו החברתיים מצטמצמים, אלא גם גופו החבול מצטמק. כל זה אינו מביא אותו לכפירה ואפילו לא לייאוש גמור. הוא מצהיר שמתוך אסונו הוא יודע ידיעה ישירה את אלוקיו, ואף מאמין באפשרות שיגאל אותו. דווקא מתוך כך אין הוא סובל את המדקלמים באזניו הצהרות תיאולוגיות מקובלות.
(איוב כ׳: א׳-כ״ט)<br><b>הנאום השני של צופר</b><br>כשני קודמיו במחזור זה, אף צופר מאריך בגורלו המר של הרשע. הרשע הבוטח בעצמו נוסק לשעה, אך מהר רכושו, כוחו וגופו נפגעים. כמו רעיו צופר אינו מזהה באופן מפורש את איוב עם הרשע, אך שוב ההקשר אינו מותיר מקום לספק – מילותיו הנוקבות מבטאות האשמה חריפה.
(איוב כ״א: א׳-ל״ד)<br><b>מענה איוב בעקבות נאומו השני של צופר</b><br>בכל דבריהם האחרונים של הרעים חוזרת הטענה שהסובל הוא הרשע. האחרון שבהם, צופר, מדגיש טענה זו יותר. מדבריו אפשר להבין שאם כך אירע לאיוב, הרי שחטאיו גדולים. במענה זה טוען איוב שגם אם קורה שגורלם של רשעים רע, לרוב הדבר אינו נראה לעין. לא מעט רשעים חיים חיי נחת ושמחה. גם את הרעיון שגמולם של הרשעים יבוא בראש בניהם הודף איוב, וטוען כי באופן זה בשעת מעשה אין החוטא וסובביו יכולים להיווכח בצדק האלוקי ולגזור ממנו הכללות.
(איוב כ״ב: א׳-ל׳)<br><b>הנאום השלישי של אליפז</b><br>כיוון שאיוב פגע בידידיו ובתנחומי ההבל שלהם, מחריף אליפז את דבריו במחזור הנאומים הבא. אליפז פותח את דבריו בתוכחה לאיוב על כך שהוא מעז לתבוע את אלוקים לענות לו. בהמשך הוא מאשים את איוב באופן ישיר ובוטה בחטאים חמורים. המענה שלו מסתיים בנעימה חיובית. הוא מזכיר לאיוב את האפשרות לשוב אל אלוקים. אם בכך יבחר – איוב ייוושע, ואף תימסר בידו היכולת להשפיע על טובתם וישועתם של אחרים.
(איוב כ״ג: א׳-כ״ד: כ״ה)<br><b>המענה השלישי של איוב לאליפז</b><br>בראש תשובתו זו איוב מגיב לפתיחת נאומו של אליפז. הוא מתמרמר על הסתתרותו של אלוקים, ומבקש שאלוקים יצא מעילומו ויקיים עמו משפט ישיר. בהמשך איוב מתווכח עם טענתו של אליפז על הצדק האלוקי על שני צדיה: תחילה הוא טוען שייסוריו באו אליו למרות צדקותו, ובהמשך הוא מדבר על הטובה הפוקדת את הרשעים.
(איוב כ״ה: א׳-ו׳)<br><b>הנאום השלישי של בלדד</b><br>גם נאום קצר זה נועד לבקר את איוב על חוצפתו לפנות אל אלוקים בדין ודברים.
(איוב כ״ו: א׳-י״ד)<br><b>מענה איוב לנאומו השלישי של בלדד</b><br>איוב מסרב לקבל את תביעתו של בלדד שישתוק מחמת אפסותו מול גדולתו של אלוקים. בנאומו מראה איוב כי אין הוא נופל מרעיו בהכרת גדולתו של ה'. אף על פי שמלותיו מדברות בפלאי הבריאה ובכוחות קוסמיים רבי עצמה הוא מודע לכך שאף הוא אינו יכול לדבר אלא במעט מגדולתו של ה'. מבחינה מסוימת איוב ממשיך כאן בדברי בלדד, אלא שלעומת תיאורו ההרמוני של בלדד, איוב בוחר לתאר את הבריאה ואת כוחו של הבורא באופן סוער, גועש ומסתורי. נראה שבתיאור זה איוב טוען שאין סתירה בין הכרתו בכוחותיו העצומים של ה' ועמידתו היראה נכחם לבין זכותו לטעון את טענותיו בפני יוצר כול.
(איוב כ״ז: א׳-כ״ח: כ״ח)<br><b>‘משלו' הראשון של איוב</b><br>כיוון שבסבב זה צופר לא ענה לאיוב, ממשיך איוב בשני נאומים המכונים ‘משלים'. ב'משל' הראשון מצטרף איוב לרעיו בדיבורים על אחריתו המרה של הרשע, אלא שהם כיוונו דבריהם אל המוצאות את איוב, ואילו הוא רומז במלותיו על הצפוי להם. לאחר מכן הוא מתייחס ליכולתם של בני אדם להתחקות אחר חומרים ואוצרות שונים בעולם, ולעומת זאת – לכך שהחכמה, היקרה לאין ערוך מאוצרות הטבע, אינה מסורה להם. החכמה מסורה לאלוקים, ואין האדם יכול לדעתה אלא להתאים למסקנותיה, כלומר לכופף עצמו לה' ביראה ולסור מרע. ייתכן שאיוב מבקש לטעון בזה נגד רעיו, שהשעינו את דבריהם על החכמה, והוא מדגיש את מגבלתם לעמוד על החכמה, המסורה לאלוקים בלבד. עם זה, אפשר שדברי איוב כאן – יותר משהם דברי תגובה לרעים, יש בהם ביטוי להתמודדותו שלו עם המוצאות אותו. אולי הוא עומד נוכח חוסר אוניה של התודעה האנושית למצוא באמצעות החכמה פשר למצב הבלתי מובן שאליו הגיע.
(איוב כ״ט: א׳-ל״א: מ׳)<br><b>‘משלו' השני של איוב</b><br>מן הדיבור בגדולת ה' ובחכמתו הנשגבת שב'משלו' הראשון של איוב, הוא פונה ב'משלו' השני לדבר על חייו שלו. הוא מתאר את חייו לפני האסונות – חייו של אדם בטוח, אמיד ונשוא פנים הודות להתנהגותו הנדיבה והרגישה; בהמשך הוא מספר על מעמדו הירוד בהווה, וכיצד האנשים הנקלים ביותר בחברה בזים לו; לבסוף הוא נשבע בשורה של טענות המתחילות במלה ‘אם', שבתחומים שונים נהג בצדקות ובניקיון כפיים.
(איוב ל״ב: א׳-ל״ז: כ״ד)<br><b>נאום אליהוא</b><br>נראה כי מעמד הנאומים והמענות היה פומבי. בתום תגובתו האחרונה של איוב קם אדם צעיר מקהל המאזינים, ופנה אל איוב וגם אל רעיו. כמו לשון שלושת הרֵעים, גם לשונו של אליהוא אינה תמיד נהירה. ואולם שלא כמותם, על פי שמו, שם אביו ומשפחתו נראה שאליהוא בא מישראל. דבריו של אליהוא מפוצלים והם מופיעים בארבעה מענות רצופים. אליהוא מדגיש את עליונותו של אלוקים על הכול. מכאן הוא גוזר שלא ייתכן שיעשה עוול. כיוון שאלוקים אינו כפוף ואינו זקוק לשום גורם, לא יכולה להיות סיבה שדרכיו יתעוותו. התנהגותו החיובית של האדם אינה מעניקה דבר לאלוקים, וההתנהגות האנושית השלילית אינה פוגעת בו. אמנם בגלל נשגבותו של אלוקים אין מקום להתדיין אתו, אבל קיימת תקשורת בינו לאדם הן באמצעות חזיונות וחלומות הן באמצעות הייסורים שהוא מביא על האדם. במקום לראות בסבל גמול המעיד על עוולות שעשו, הוא מציע לסובל לראות בייסוריו מסרים, להיענות להם ולקבלם באהבה. באמצעות התיאור הנרחב של המטרת הגשם, העננים, הברקים והרעמים אליהוא מדגים את גדולתו ונפלאותיו של אלוקים. בהזכרת התעצומות האלוקיות בפני איוב מבקש אליהוא לשכנע את איוב שאין טעם לחתירתו לבוא לדיון עם אלוקים. אפשר לראות בתיאור המפורט הזה מעין הכנה לעניין הבא, שבו ידבר אלוקים ישירות אל איוב.
(איוב ל״ח: א׳-מ׳: ב׳)<br><b>המענה הראשון של ה' לאיוב</b><br>מענהו של ה' לאיוב הוא בעיקרו שורה ארוכה של שאלות רטוריות, שבאמצעותן אומר לו הבורא: הואיל ואין בכוחך ליצור את המציאות המפורטת והמתוחכמת שאתה רואה, אינך יכול להשגיח עליה ולנהלה ואף לא להבין את המסתורין האופף אותה – מוטב שתשב במקומך ביראת כבוד ותחדל מן הוויכוח. בתשובתו של ה' לאיוב אין גילוי של תוכן חדש. אין בה מידע על העולם והנהגתו, ואף לא מוסבר לו דבר שאינו ידוע לו לגבי המקרה הפרטי שלו. ועם זאת, למשמע התשובה הוא מקבל משהו ממה שדרש. איוב תבע לעמוד מול אלוקים ולטעון כלפיו את טענותיו. כאן, לאחר שאליהוא תיאר לו מקצת מגבורותיו של אלוקים, הוא זוכה לשמוע את המענה האלוקי במישרין. מבחינת התוכן אפשר לראות בדברי אליהוא הכנה לדברי ה' מן הסערה. בשני המענות הללו מודגש הפער הבלתי ניתן לגישור בין אלוקים לבין האדם. ואולם היקף תיאורו של העולם שמתאר ה' רחב יותר מזה שביטא אליהוא. הוא נע בין ראשית הכול ובין שגרת התנהלותו של עולם, בין השמים, גרמיהם ומשקעיהם ובין הארץ ויסודותיה, בין השליטה בהתפשטות הים ובין הדאגה למגוון הזנת חיות הבר והעופות, לקיומם ולהתרבותם. יתר על כן, כאן מתחוללת התרחשות דרמטית במיוחד, שכן חרף הפער התהומי בין ה' והאדם איוב זוכה להתגלות. כוחו של מענה זה טמון פחות במלים המושמעות בו, ויותר בעצם המפגש.
(איוב מ׳: ג׳-ה׳)<br><b>המענה הראשון של איוב לה'</b><br>אכן טענותיו של איוב מסתתמות נוכח הנאום האלוקי. בסוף העניין אלוקים מעורר את איוב להשיב לו על דבריו, אך איוב שותק.
(איוב מ׳: ו׳-מ״א: כ״ו)<br><b>המענה השני של ה'</b><br>בסדרת שאלות רטוריות המתייחסות לחיות עצומות, אלוקים שם ללעג את היומרה האנושית להיות אדון לממלכת החי, להיות לאדונן של חיות עצומות ממדים בים וביבשה. באמצעות הצגתם המפורטת של שני יצורי ענק ה' מעמיד את איוב על אפסותו וקטנותו בתוך המציאות כולה, וכמובן נוכח בוראה. התיאורים הללו אינם באים לאלף את איוב בינה או לענות לו על טענותיו אלא להביאו לרגשי השתאות, ענווה ויראת הרוממות נוכח השגב האלוקי.
(איוב מ״ב: א׳-ו׳)<br><b>תשובת איוב למענות ה'</b><br>המענה הקצר של איוב לנאומיו של אלוקים מגלה את עיקר משמעותו של הספר. התשובה שאיוב קיבל אינה ממין השאלות שחזר ושאל. מה שמפיס את דעתו הוא עצם קרבתו של ה' אליו. נוכחותו של ה' היא הכול. בעקבות המפגש הישיר עם האמת הגדולה אין עוד ערך ומשמעות לא לחיים ולא לשאלות שהתעוררו מתוכם.
(איוב מ״ב: ז׳-י״ז)<br><b>תשובת הרֵעים ושבות איוב</b><br>עניין זה חותם את המסגרת העלילתית של ספר איוב, ומביא את העלילה הקשה שבה נפתח הספר לידי אחרית חיובית. לאחר השיחות והמענות שגדשו את הספר כולו, התגלה אלוקים לאיוב, ואף שבמפגש זה לא נענו כלל טענותיו של איוב, די היה בהתגלות כשלעצמה להביא את איוב להכרה חדשה, שמתוכה כבר לא מצא טעם בהמשך דבריו. בסוף הסיפור מגיע השיפוט האלוקי לביטוי מלא: את איוב אלוקים מכנה 'עבדו', ואילו מרעיו הוא דורש להביא קרבנות כפרה ולבקש את סליחתו של איוב.
<h3>שיר השירים</h3>
<h4>הקדמה לספר</h4>
ספר שיר השירים הוא אוסף שירי אהבה. למרות האחידות באופיו של הספר והכיוון הכללי שלו קשה לטוות מהשירים עלילה של ממש, ואיננו יכולים לראות בהם סיפור ברור של מעשה שהיה. בין נקודת ההתחלה העמומה של הספר לבין הסוף, המסתיים כנראה בחתונה, מתחוללים מעגלים חמקמקים של רדיפה וחיפוש הדדיים. עם זאת, השיר הכללי הוא הרמוני, ועל אף העליות והירידות בקשר אין בו מריבות; גם אם בני–הזוג מתרחקים מדי פעם - אחר כך הם שבים ומתקרבים. דמויות נוספות צצות בספר אך אינן משתתפות בהתרחשות המרכזית ואינן מניעות אותה קדימה. אלו הן דמויות שוליות, שלעתים פונים אליהן כדי לאפשר מבע נוסף של ההתרחשות שבין הדמויות המרכזיות.  המפגשים המתוארים כאן אינטימיים יותר מן המקובל בעולם היהודי העתיק. בהחלט ייתכן שהשירים אינם מתארים מציאות ממשית של מפגש פנים אל פנים. אפשר אפוא שמתוארים פה אהבה, תשוקה וחלום, ולא מדובר בהתרחשויות שאירעו במציאות החיצונית. ערפולו של הממד הסיפורי לאורך המגילה מחזק השערה זו. האהבה שבין איש ואשה, שבה עוסק השיר כולו, הובנה במשך כל הדורות כאלגוריה. שיר השירים נתפס מקדמת דנא כשיר אהבה בין כנסת ישראל, עם ישראל בכללו, לבין הקדוש ברוך הוא. יחסים אלו אינם מגולמים פה מצד ההוד וההדר שבהם, אלא מודגשות כאן האהבה והקִּרבה. אכן, היחס בין ה' לעמו מתלבש במקומות רבים בתנ״ך, בעיקר בדברי הנביאים, בדימויים מתחום היחסים בין איש ואשה. רבים מהדימויים הללו גשמיים מאוד ואפילו חריפים; חלקם מתארים יחס של נישואין, ואחרים רגשות אהבה וקנאה, אם כי הם שונים מן התיאורים של שיר השירים. כיוון שהפרשנות הזו לשיר השירים מעוגנת היטב בעולם הדימויים של המקרא, היא רחוקה מלהיות זרה למסורת היהודית. ומעין עדות חיצונית לכך - שירי אהבה אלגוריים היו מצויים בקרב עמי הסביבה; התגלתה למשל רשימה ארוכה של שירים שומריים עתיקים ביותר, בעלי קווי דמיון כלליים - אם כי שונים מאוד בפרטים - בינה לבין שיר השירים, ובכלל זה שימוש בביטויים משותפים, ובהם שירים שנועדו בפירוש לשם פולחן. מכאן ששירי אהבה שאינם בינאישיים, אלא כאלה המבטאים את רחשי לבו של המאמין לאלוהיו, אינם זרים לתקופה ולזמן. הפרשנות האלגורית אפוא אינה פרי תרבות זקנה הנבהלת משירי אהבה, אלא יסודה במסורת עתיקה ומבוססת.  על אף האמור אין מדובר כאן בשירים אוניברסליים כלליים וסתמיים; התיאורים המופיעים בהם מוגדרים מאוד, פרטיים ומקומיים. הם מתייחסים לארץ ישראל, לנופיה ולהווי החיים שבה, ובייחוד לירושלים וסביבותיה. אף על פי שקיימת רציפות מסוימת בזירת ההתרחשות ובדמויות, אין כאן דיווח מפורש ורציף על כל הפרטים הקשורים לדמויות האלה וליחסים ביניהן, כפי שהיה מקובל בספרות היוונית העתיקה. מדי פעם הדמויות משתנות ומתגלות בפנים אחרות, וכך נחשף צד נוסף בשיר. מבחינה זו, הפרטים המופיעים בשירים מעוררים עוד ועוד אפשרויות פרשניות והמשך גילויים של רבדים נסתרים. כל פרט נותר חיוני ומוחשי ועם זאת גם סמלי ועקרוני. בכך נעשה שיר השירים לדורות ישראל שיר אהבה על–זמני בינינו לבין הקדוש ברוך הוא. עוד מימים קדמונים נהגו לקרוא את שיר השירים בחג הפסח החל תמיד באביב - תקופת ההתרחשות המתוארת בשיר, שהיא גם האביב של ישראל כעם. נוסף על כך, בקהילות רבות נוהגים אנשים לקרוא את שיר השירים בכל שבוע, לקראת כניסת השבת.
<h4>מבוא לקטע</h4>
(שיר השירים א׳: א׳)<br><b>כותרת</b>
(שיר השירים א׳: ב׳-ד׳)<br><b>השיר הפותח</b><br>השיר הראשון מביע אהבה מתפרצת, ונחשפים בו רמזים לממדים אחרים.
(שיר השירים א׳: ה׳-ו׳)<br><b>פנייה לבנות ירושלים</b><br>כאן פונה העלמה לדמויות אחרות, ממשיות או מטפוריות.
(שיר השירים א׳: ז׳-ב׳: ז׳)<br><b>דברי הבת ותשובות האוהב</b><br>עתה פונה הנערה אל האהוב, שמן הסתם לא היה נוכח בשיחתה עם בנות ירושלים. על כן יש לשער שאין זה דו-שיח ממשי אלא ביטוי של משאלה פרטית כמוסה.
(שיר השירים ב׳: ח׳-ג׳: ה׳)<br><b>בקשות ודחיות</b><br>בצד הביטויים ההדדיים של אהבה ותשוקה משתקפות בשיר עליות וירידות בהתפתחותו של הקשר, ומודגש הצורך באורך רוח ובהמתנה בכל הקשור לאהבה. עם זאת, כל מערכות היחסים הללו – בין שהן הסיפור האישי-פנימי ובין שהן הסיפור הלאומי – מבטאות אהבה גדולה ובוודאי גם חלומות.
(שיר השירים ג׳: ו׳-י״א)<br><b>הופעת הבת ותפארת שלמה</b><br>העניין פותח בשבח הבת העולה מן המדבר, אולי לקראת מפגש עם החתן, ועובר לתאר את חופתו המפוארת של שלמה המלך ועטרתו. לשאלה מה מקומו של המלך שלמה כאן אין פתרון חד-משמעי. ייתכן שהדוד העלום אינו אלא המלך שלמה עצמו, ועד כה הילך ברחובות ירושלים כאלמוני וחיזר אחר עלמה כלשהי שאינה יודעת את זהותו. לחלופין, אפשר שהמלך שלמה נזכר כאן רק כרקע לסיפור. כדי להדגיש את פשטות חייהם ואהבתם של הדוד והרעיה הירושלמים, מובאת תמונת הרקע של שלמה המולך בירושלים, והוא מוקף שמירה, הוד והדר. ברובד אחר קראו חז"ל את ‘שלמה' הנזכר בשיר השירים ככינוי למלך העליון, הקדוש ברוך הוא, אשר עומד, גם הוא, ברקעה של ההתרחשות.
(שיר השירים ד׳: א׳-ז׳)<br><b>השיר הראשון לרעיה</b><br>הדוד משבח את יפי רעייתו בדימויי נוף מגוונים. לקראת סוף השיר הוא מודיע על פירוד פיזי זמני.
(שיר השירים ד׳: ח׳-י״א)<br><b>השיר השני לכלה</b><br>בשיר האהבה השני מביע הדוד רגשות ותחושות. האהובה שנקראה קודם ‘רעיה', נקראת כאן ‘כלה', ואזכוריה נעשים תכופים מאוד.
(שיר השירים ד׳: י״ב-ה׳: א׳)<br><b>השיר השלישי והזמנתה של הכלה</b><br>בשיר השלישי הדוד מוסיף על קסמה של הכלה את צניעותה ונאמנותה, ובסופו מביע משאלה. אחרי השיר נרמזת התקרבות האהובים במלים קצרות.
(שיר השירים ה׳: ב׳-ו׳: ג׳)<br><b>געגועי הרעיה</b><br>כעת הרעיה מספרת על חוויותיה שלה. היא פותחת בסיפור – שאולי אינו אלא סיוט לילי – על החמצתה. היא החמיצה את הפגישה עם האהוב בשל היסוסיה לפתוח את דלתה, ועתה היא מתייסרת, בודדה ומתגעגעת.
(שיר השירים ו׳: ד׳-ז׳: י״ד)<br><b>שירי שבח והתקרבות של הדוד והרעיה</b><br>דברי החיבה של הרעיה והדוד מתלהטים והולכים. נראה שהתיאורים והדימויים הולכים ונעשים גלויים ונועזים יותר משום שרגש הקִּרבה מתעצם. בני-הזוג עומדים ומשתאים נוכח האהבה ההדדית – שאינה מובנת מאליה. אף שהאהבה לא הגיעה לכלל מימוש שלם, אין להם ספק בעצם קיומה. על אף הפירודים הזמניים, ההיעלמויות והעכבות, הם בטוחים בקשר ביניהם.
(שיר השירים ח׳: א׳-י״ד)<br><b>אהבת הרֵעים לקראת התמסדות</b><br>בעניין האחרון השירה היא אותה שירה, והאהבה אותה אהבה, אבל אפשר לזהות כאן חידוש. סיום הספר מתקדם לקראת שינויים ניכרים בקשר שבין הדוד והרעיה. תיאורי האהבה הפתוחה, שאינה ממוסדת ושאינה ברורה לגמרי, הולכים ומקבלים כאן ציור מעשי הרבה יותר, כמעט משפטי. בעניין מובעות גם כמה תובנות באשר לאהבה ולרגש הקנאה הנלווה אליה.
<h3>רות</h3>
<h4>הקדמה לספר</h4>
את סיפורה של מגילת רות אפשר לתאר כמין אידיליה. הוא מתרחש בקהילה יהודית שלווה למדי בתקופת השופטים - תקופה נידחת בתולדות ישראל, שאין בה סערות עולמיות, ולא מתחולל בה שום מאורע הטעון במשמעות ייחודית. גם אם בבסיס ההתרחשויות של המגילה אין תמיד נחת והרמוניה,    רוגע ואהבה נסוכים עליה. דמויותיה מאופיינות לא בעשיית המעשים הראויים אלא בבחירותיהן האישיות לפעול בחסד ובתעצומות נפש זו כלפי זו. עיקרה של המגילה הוא סיפורן הפרטי של החמות והכלה שנדדו בעולם בחוסר כול, ולבסוף הגיעו למנוחה, שלום, ברכה ושלווה. רק משפטיה האחרונים של המגילה, המציינים כיצד יצאה מרות שושלת המלוכה בישראל, הופכים את העלילה מסיפור אנושי פרטי שאירע במואב ובבית–לחם, לרצף מאורעות    בעל משמעות כלל–לאומית. הסיום מראה גם כיצד ה’ מוביל את המאורעות בעולם בטפחו אדם משולי החברה - גיורת מואבייה - עד כדי כך שממנו תצמח מלכות ישראל. כך תיאר זאת דוד המלך עצמו, שהמגילה מסתיימת בהזכרת שמו ושאליו היא מובילה: אֶבֶן מָאֲסוּ הַבּוֹנִים הָיְתָה    לְרֹאשׁ פִּנָּה.
<h4>מבוא לקטע</h4>
(רות א׳: א׳-ה׳)<br><b>משפחת אלימלך במואב</b><br>סיפור מגילת רות פותח בירידתה של משפחת אלימלך מבית-לחם למואב מחמת הרעב. את המשפחה הגולה פקדה שרשרת אסונות, ובסופם נותרה האשה, נעמי, לבדה. מוצאו של העם המואבי היה קרוב לשורשיו של עם ישראל. אבי העם, מואב, היה בנו של לוט, בן אחי אברהם אבינו. מכתובות עתיקות ששרדו עולה שהלשון המואבית הייתה קרובה מאוד לשפה העברית. משפחת אלימלך היגרה בתוך מרחב תרבותי כללי אחד למרות השוני הפנימי בין העמים.
(רות א׳: ו׳-כ״ב)<br><b>השיבה ממואב ליהודה</b><br>נעמי ששרדה לבדה מן המשפחה שגלתה למואב, שבה לארץ יהודה במצב ירוד ביותר. בזכות אישיותה המרשימה ביקשו כלותיה לבוא אתה לארצה. כאן משתקפים יחסים חמים מאוד בין החמות לבין כלותיה. לאחר הפצרותיה בכלות שיישארו בארצן דבקה בה רות, והגיעה עמה לבית-לחם יהודה.
(רות ב׳: א׳-כ״ג)<br><b>ביקורה הראשון של רות בשדה בעז</b><br>בעניין זה בולטים ביטויי החסד: התנדבותה של רות, הזרה במקום, לצאת ללקט בשיבולים בעבורה ובעבור חמותה, בת המקום; יציאתו של בעל השדה, בעז, מגדרו, כדי לרכך את המציאות הקשה שעמה צריכה רות להתמודד; וההקשר – החיים המתנהלים בבית-לחם על פי תורת ישראל, תורת חסד המצווה להותיר את השיבולים שנפלו או שנשכחו בשדה לנצרכים.
(רות ג׳: א׳-י״ח)<br><b>רות יורדת אל הגורן</b><br>כאן תפגוש רות בבעז בנסיבות שונות ולמטרה שונה. לעומת ביקוריה היומיים והפומביים בשדהו בעת הקציר, יסופר כאן על הביקור הלילי שרות עורכת בגורן שלו לבדה. אל השדה הגיעה רות כדי ללקט שיבולים לפרנסתן השוטפת שלה ושל חמותה, ואילו אל הגורן היא יורדת כדי למצוא פתרון של קבע. את ירידתה של רות אל הגורן יזמה נעמי לא רק בתור חמותה לשעבר אלא גם בהיותה מעין מורה ומדריכה שלה וכמי שחשה אחריות למנוחתה.
(רות ד׳: א׳-י״ב)<br><b>גאולת השדה וגאולת רות</b><br>בעז היה מעוניין לשאת את רות, אך עמדה בפניו מגבלה פורמלית. לפי דיני הירושה והזכויות הממוניות קיים אדם שקרבתו המשפחתית לאלימלך ולמשפחתו הדוקה יותר, ולכן לו שמורה הזכות להיות גואל שדה נעמי ולשאת את רות לאשה. משום כך בלילה לא קיבלה רות תשובה בהירה באשר לעתידה. התשובה הייתה צריכה להינתן לאור יום ובפומבי, לאחר שיתבררו הדברים עם הגואל, שזכותו המשפטית בשדה, ולפי מנהגם גם ברות, קודמות לזכותו של בעז בהם. העניין מסתיים באשרור המעשה המשפטי ובברכת הזקנים והעם לבעז לרגל נישואיו.
(רות ד׳: י״ג-י״ז)<br><b>נישואי רות ולידת בנה</b><br>התקוות שנתלו ברות ובעז והברכות שנתברכו בהן מתממשות. אף נעמי אינה נזנחת. הבן שנולד לרות נתפס כגואל גם לה, שכן קיומו משמר את שם בנה המת, ובזקנותה היא הופכת למעין אם ואומנת לתינוק.
(רות ד׳: י״ח-כ״ב)<br><b>השושלת שדוד בא ממנה</b><br>כיוון שבסוף העניין הקודם נמנו הדורות מבעז עד דוד המלך, באה בסוף המגילה רשימת יוחסין רחבה יותר, שראשיתה בפרץ בן יהודה, אבי השבט. תכלית רשימת היוחסין הזו היא דוד המלך, שבחייו ובמעשיו יש כדי להצדיק את הכאבים והייסורים שתוארו במגילת רות.
<h3>איכה</h3>
<h4>הקדמה לספר</h4>
מגילת הקינות איכה נכתבה, לפי המסורת, בידי ירמיהו הנביא. במגילה אין סיפור    רצוף או סדר אירועים; מובאות בה קינות על מפלת ישראל, ההרג, הרעב, הגלות, הצרות והזוועות. אמנם מקובל לראות בה מגילה העוסקת בחורבן הבית, אך אין הדבר חד–משמעי. להפך, תמוה שמקינה על מפלת הממלכה כולה ועל היציאה הגדולה לגלות ייעדר אזכור מפורט ומפורש של חורבן    המקדש. משום כך יש מקום לשער שאת הקינות הללו, על כל פנים את רובן הגדול, קוננו עוד קודם חורבן הבית. סימוכין לכך אפשר למצוא בפסוק שבו מתואר מה שאירע בעקבות מות המלך יאשיהו: וַיְקוֹנֵן יִרְמְיָהוּ עַל יֹאשִׁיָּהוּ, וַיֹּאמְרוּ כָל הַשָּׁרִים וְהַשָּׁרוֹת בְּקִינוֹתֵיהֶם עַל יֹאשִׁיָּהוּ עַד הַיּוֹם, וַיִּתְּנוּם לְחֹק עַל יִשְׂרָאֵל, וְהִנָּם כְּתוּבִים    עַל הַקִּינוֹת. מכאן ששנים רבות לפני החורבן נערך קובץ קינות שבו הופיעו    קינותיו של ירמיהו על הריגת יאשיהו. נראה שאותו קובץ הוא הוא מגילת איכה. את מפלת יאשיהו הולמת במיוחד הקינה השלישית במגילת איכה - המתייחדת באורכה ובמבנה שלה. עם מותו של המלך יאשיהו נחתמה תקופה. זאת הבינו לפחות מרחיקי הראות בני אותו הדור, אף על פי שביהודה עוד מלכו בפועל שלושה בנים של יאשיהו ואף נכדו. אחרי מות המלך יאשיהו נכבשה ירושלים פעמיים - בידי המצרים, שהגלו ממנה את מלך יהודה - ובידי הבבלים, שלאחר מצור    ממושך שוב שעבדו את המלך. הניסיונות החוזרים למרוד בבבלים לא עלו יפה. על כן ייתכן שמפלת ישראל בימי יאשיהו כבר נתפסה כתחילת סופה של הממלכה. הקינות שלפנינו אינן מציירות חורבן מוחלט וסופי של העם, ובצד האבל מופיעה בהן גם תקווה לנחמה רחוקה, ועם זאת עצמת    המפלה אינה מוטלת בספק, והמקונן אינו מצפה שבעתיד הקרוב תהיה לממלכה תקומה של ממש. הוא גם אינו משליך את יהבו על סיוע חיצוני ממצרים או מבבל. משום כך ירדו הקינות אל הכתב, ושירתן הפכה לחוק בישראל. רוב הקינות בנויות לפי סדר אלפביתי, בשינוי קל. גם הפרק האחרון - שאינו בסדר זה - שומר על המתכונת של עשרים ושניים פסוקים. תבנית הכתיבה המסודרת מעידה על כך שאין כאן התפרצויות כאב ספונטניות, ושמא חלף זמן מאז המאורע. צורתן אולי מלמדת גם שנכתבו מתוך מודעות לכך    שייקראו דרך קבע. אף מי שמצוי בעיצומו של אבל ובכי, ומתקשה למצוא את המלים המתאימות לביטוי כאבו, צרותיו וייסוריו, יוכל למצוא בקובץ ביטוי לרגשותיו.
<h4>מבוא לקטע</h4>
(איכה א׳: א׳-כ״ב)<br><b>ירושלים</b><br>בקינה זו מתואר מצבה השפל של ירושלים החרבה בהשוואה למעמדה בעבר. המקונן מתאר בדידות, מצור, רעב, מכת חרב, שוד ושבי, גלות תושבי העיר וביזוי כבודה. שלוש פעמים מפסיק המקונן בתיאוריו הקשים, וזועק אל ה׳ שיראה את אשר עולל. אין הוא טוען או מתריס כלפי מעלה; אדרבא, לקראת סוף הקינה הוא מצדיק את מידת הדין שפגעה בירושלים בשל עוונות תושביה. ובכל זאת בזעקתו כלפי שמים נשמעות השתוממות ותהייה על העונש הקשה. הקינה מסתיימת בבקשת נקמה באויבים.
(איכה ב׳: א׳-כ״ב)<br><b>מעשה ה' בבת ציון</b><br>אם התמקדה הקינה הקודמת באויב שה' שלח להציק לירושלים בשל פשעיה, קינה זו פותחת בהדגשת ההשתוממות על פגיעתו של אלוקים ב'בת ציון', ‘בת ירושלים' ו'בת יהודה'. (אחת-עשרה פעמים מופיעה המלה ‘בת' בעשרים ושניים הפסוקים שבקינה). כאן אלוקים הוא המשפיל את ישראל ואת מנהיגיהם והורס את בתיהם ומבצריהם. הוא עצמו נדמה לאויב, ואינו מתואר רק כמי ששלח את האויב. בהמשך מאשים המקונן את נביאי השקר של ירושלים, שבנבואות השווא שניבאו מנעו מתושבי ירושלים לעמוד נוכח חטאיהם ולשנות את דרכם. בהווה לא נשמעות עוד נבואות, וקולות חוגגים של עולי רגלים כבר אינם עולים מן העיר. עתה נשמעים בירושלים קולות התינוקות הזועקים למזון ומשקה, קולות ההשתאות, הצער וההספד של העוברים על פני העיר החרבה, קולות האויבים הששים לאידם של ישראל וצעקות השבר והתפילה של יושביה.
(איכה ג׳: א׳-ס״ו)<br><b>הגבר הרואה בסבל עמו</b><br>קינה זו, השלישית, שונה משאר הקינות שבמגילה הן מבחינת המבנה שלה והן מבחינת סגנונה ותכניה. שלא כקינות האחרות, שפסוקיהן ארוכים ובנויים ממספר צלעות, פסוקי הקינה הזאת קצרים, ובהם שני חלקים בלבד. ושלא כמו בקינות האחרות המסודרות בסדר אלפביתי, שבהן כל אות פותחת פסוק אחד, כאן כל אות פותחת שלושה פסוקים – שלושה פסוקים פותחים באות א', אחריהם שלושה הפותחים באות ב' וכך הלאה. אמנם בכל מגילת איכה אפשר לפגוש פסוקים הנאמרים בשמו של הנביא המתבונן בחורבן וזועק את כאבו מנפשו ומגופו, אך לעומת שאר הקינות, שבהן נזכרת ירושלים או ציון כמה פעמים כדמות אשה, קינה זו נאמרת מפורשות מפיו של גבר הרואה בעצמו דוגמה וסמל לכל האומה, והסגנון האישי, הפרטי, בולט בה ביותר. והבדלים נוספים: בקינות שלפניה ולאחריה נכח הרקע הלאומי הריאלי לאמירתן – מצוקת הרעב, האויבים, חורבן מבצרי ירושלים, ואילו מן הקינה שלפנינו, לעומתן, נעדר פירוט כזה. במרכזה מובעים סבלו של המקונן האישי, טלטלותיו בין ייאוש לציפייה לישועה, ובין כניעה, הצדקה והשלמה עם המצב לצעקות, כאב ומאבק. שלא כבשאר הקינות שבמגילה, אין בקינה זו שאלת 'איכה׳ אלא תיאור המצב כפי שהוא. הקינה מסתיימת במשאלה שאלוקים יגמול לאויב ההורס והלועג כמעשיו.
(איכה ד׳: א׳-כ״ב)<br><b>שואת בני ציון היקרים</b><br>בעקבות חטאיה מָלאה ירושלים דם חללי רעב ודם חללי חרב. בקינה זו מתוארת ירידתם של בני ירושלים, שהיו בעבר אנשים מעודנים, אל שפל המדרגה בעת המצור והמלחמה. תושבי ירושלים תלו מבטחם בסיוע מן החוץ, ואף קיוו שמלכם יושיעם, אך תוחלתם נכזבה. הקינה מסתיימת בנחמה – אדום השמחה לאיד תחרב בעת החורבן, וקץ יושם גם לאסונה של ירושלים.
(איכה ה׳: א׳-כ״ב)<br><b>החרפה, ההפקר ומשאלת הנצח</b><br>קינה זו שונה משאר הקינות במגילה בכך שאין היא סדורה בסדר האלפבית, אולם גם בה – כברוב קינות המגילה – יש עשרים ושניים פסוקים. גם בקינה זו נמנות תלאותיהם ומצוקתם של בני ירושלים. לקראת סופה מתמקד כאבו של המקונן בחורבנו של הר ציון, שורש דווי הלב. ואולם הוא מדגיש כי אף על פי שמקום מושבו של ה' בעולם חרב, אין בכך כדי לערער על מקום מושבו הנצחי, ומכאן מקור התקווה לחידוש הקשר והברית בין ה' לבין עמו.
<h3>קהלת</h3>
<h4>הקדמה לספר</h4>
ספר קהלת אינו ספר של התפעמות מתוך אמונה. מגילת קהלת סובבת סביב הרהורים ותובנות אנושיות. נמתחת בה ביקורת על המציאות בעולם בכלל ועל חייהם של בני אדם בפרט. משום כך מובעת בה שלילה רבה, ולכן התקבלותה לכתבי הקודש לא הייתה מובנת מאליה. לשלמה המלך מיוחסים שלושה ספרי מקרא: משלי ושיר השירים - שבהם מופיע שמו במפורש, וקהלת - שבו הוא מופיע בכינוי. אף על פי שבנקודות אחדות אפשר למצוא קרבה עניינית ולשונית בין שלושת הספרים הללו, הם שונים מאוד זה מזה. על כן סברו שהם שייכים לתקופות שונות בחייו של המלך שלמה. לפי דעה אחת במדרש, שלמה כתב את שיר השירים, שיר האהבה, כאשר היה בחור צעיר; את ספר משלי, המכיל עצות מעשיות והדרכות להתנהגות הראויה, כתב כשהגיע לגיל העמידה; ולאחר שעבר את כל תלאות החיים והזדקן, כתב את קהלת, הרואה בכל העמל וההרפתקאות, העליות והירידות - הבל. בספר זה נפרשים הגיגיו של אדם חכם ובוגר, שאינו מתיימר להציע לזולתו תמונה אחידה ולכידה יותר מכפי שהוא עצמו הבין מתוך התנסויותיו העשירות ותהפוכות נפשו. נראה שבמרכז הספר עומדת נטילת הערך והמשמעות מכל ענייני העולם. במגילה זו מופיעים דברי חכמה ומוסר מקובלים, ובצדם מוצבת שאלה תהומית לגבי תבניות החיים האנושיות - משמעותם ויציבותם, והלימת המציאות הנראית לערכי המוסר והצדק. האמונה החיובית כשלעצמה אינה מתוארת בקהלת באופן מגובש ומפורט, וההיגדים החיוביים המבצבצים במגילה אינם מתיישבים בפשטות עם אמירות אחרות. המלצותיו של קהלת מורכבות הרבה יותר מן העצות המופיעות בספר משלי. ספר משלי מורה באופן חד–משמעי לבחור בטוב ולהימנע מן הרע, ואילו מגילת קהלת מתארת את דרכו של אדם המתבונן בעולם, חי ופועל בו בהצלחה מעשית ניכרת, אך ניסיונו אינו נושא את הפֵּרות שלהם ציפה, ועל כן הוא מתקשה למצוא טעם בחייו. מעניין כי דווקא בספר זה, שבו שוב ושוב מתוארת המציאות האנושית והעולמית כהבל, צצה כמה פעמים ההוויה העצמאית של רוח האדם, שקיומה אינו תלוי בגוף. מבין ספרי המקרא רק כאן מדובר מפורשות ברוח האדם השבה אל האלוקים אשר נתנהּ, לאחר שהגוף שב אל העפר. בקהלת נזכר גם קיומן של נפשות שטרם נולדו. התרוצצות הנושאים סחור סחור והסיפורים החוזרים ונשנים על חיפושיו של המחבר אחר הבנה חדשה ופשר למהות הקיום האנושי ועל השיבה המתסכלת אל נקודת המוצא - הולמים היטב את תכניו של הספר. הן באמצעות הסתירות שהוא מכיל, והן במבנה הפתלתל של הספר, החומק מכל ניסיון למצוא בו סדר ומבנה יציב, אומר קהלת כי העולם על כל פרטיו גדוש בבעיות, התנגשויות וכאבים. קהלת מראה את התִּפלות שבעולם ובחיי אנוש. הוא שובר את התבניות המקובלות בלא שיציע פתרון. הקורא שישתכנע כי אין למצוא משמעות בעולם הזה, יידרש לבחור בין שתי האפשרויות היחידות שנותרו: אחיזה במה שמעבר למציאות ההבלית - יראת האלוקים ושמירת מצוותיו, או חיי אשליה.
<h4>מבוא לקטע</h4>
(קהלת א׳: א׳-י״א)<br><b>פתיחה</b><br>פסוקי הפתיחה של קהלת הם גם פסוקי סיכום. מתומצתים בהם רעיונותיו המרכזיים של הספר – הכול הבל, הכול חולף, הכול חוזר – ואין כיוון.
(קהלת א׳: י״ב-ב׳: כ״ו)<br><b>התנסויות אישיות ומסקנות</b><br>את הדברים הכלליים והמופשטים ששטח קהלת בפתיחת ספרו, הוא ממחיש באמצעות מאורעות חייו וההגיונות שעלו מהם.
(קהלת ג׳: א׳-י״ז)<br><b>סדרו של העולם</b><br>בתוך תהיותיו הבסיסיות של קהלת מופיעה שירת העתים. זוהי שירה קצובה וסדורה, ובה שורה של פתגמים הערוכים כזוגות של פעילויות ומאורעות חיים מנוגדים. בשירה זו אומר קהלת כי לכל עניין יעודה שעה משלו. חלקיה השונים של המציאות ערוכים בסדרים קבועים ומתוכננים על ידי ההשגחה העליונה. שירה זו פותחת ומסתיימת במלים עֵת לְְכָָל חֵפֶץ, אבל הידיעה שהכול מתנהל לפי תכנית קבועה אינה פותרת את שאלת תכליתה של המציאות. גם האדם המכיר בכך שכל מעשי עולם ערוכים ומכוונים מלמעלה, עדיין אינו יודע מהן תכניותיו של ה' לגבי המציאות, ומה פשר התמורות והמעשים המתרחשים לנגד עיניו. בכל זאת עולות מכאן מסקנות: על האדם לדעת את מגבלותיו ואת מקומו מול האלוקים – העולם נתון ביד האלוקים, והאדם שזכה במתנתו הוא מי שמתמקד בחייו בשמחה ובעשיית טוב. ועוד, למרות מה שנראה לעין כעיוותים, סופו של הצדק האלוקי להתגלות.
(קהלת ג׳: י״ח-ד׳: ג׳)<br><b>התמודדויות עם המוות פרק</b><br>ארעיות הקיום האנושי ואפסות פעולת האדם המתוארות בתחילת הספר, מובעות כאן ביתר הקצנה: גזרת המוות חלה על האדם ועל הבהמה כאחד, אף שקהלת מציין כאן את ההבדל בין מות האדם למות הבהמה בעליית רוחו של האדם עם פטירתו מן העולם. ואולם מיד מתעלם קהלת מידיעה זו ומעדיף את שמחת האדם במעשיו בעולמו-חלקו ממחשבות המשתרעות הרחק מאופק המבט האנושי הרגיל. בסוף העניין קהלת מתייחס למוות מהיבט אחר: הוא מבכר את עולם המתים, שכבר שבו אל העפר, ואת אלו שעדיין לא התגבשו מעפר העולם הזה, על פני עולמם של החיים נוכח העוולות הקשות המתקיימות בחברה האנושית והכאב שהן גורמות.
(קהלת ד׳: ד׳-ט״ז)<br><b>העמל והקדחתנות האנושית</b><br>קהלת מצביע על המחיר הכרוך בתפיסה האנושית המבכרת את העמל ואת ההצלחה. הוא בודק את שתי ההצדקות האפשריות לעמל – השקעת עבודה למען הזולת והשקעה למען הדורות הבאים – ומגיע למסקנה כי האדם היגע למען צאצאיו אינו ער לאפשרות שלא יהיה מרוצה כלל מממשיכיו, על כן גם העמל והאגירה המחסרים את בעליהם מטובה – הבל.
(קהלת ד׳: י״ז-ה׳: ז׳)<br><b>הוראות הקשורות לקטנות האדם מול האלוקים</b><br>מתוך מודעותו של קהלת לשפלות האדם מול האל, הוא קורא להעדיף את הציות לה' מהבאת קרבנות שאין עמה כוונת הלב ונקיותו. אף הזהרותיו מפני דיבור פזיז שהאדם אינו מחויב אליו, קשורות ליראת אלוקים. לבסוף הוא מזכיר לאדם שהיקף ראייתו מצומצם, ועל כן הוא ממליץ שיהיה מתון כאשר הוא בא לשפוט את הנראה בעיניו.
(קהלת ה׳: ח׳-ו׳: י׳)<br><b>בגנות צבירת כסף ונכסים למען העתיד</b><br>קהלת מגנה את רדיפת הכסף, משום שבזה משועבדים ההווה וכלל החיים לתכלית בלתי מוגדרת. כדאי אפוא לאדם לשמוח בעמלו בהווה. אף על פי כן העניין מסתיים בביקורת גם על מראה העיניים של החיים הממשיים, שאין בהם אלא הוויה סטטית, ללא כל סיכוי לחולל שינוי במציאות.
(קהלת ו׳: י״א-ז׳: כ״ט)<br><b>מה טוב לאדם בחיים</b><br>ריבוי הדברים והפנים בעולם מעורר ביתר שאת את שאלת ידיעת הטוב והרע לאדם. בשולי וידויו של קהלת על גבולות דעתו הוא מציין שתי תובנות שמצא בשיטוטי שכלו: סכנתה ומגבלותיה של האשה המפתה, והעיוותים שהאנושות חוללה בעולם, שאלמלא הם היה העולם יכול להיות מקום פשוט וטוב יותר.
(קהלת ח׳: א׳-י״ז)<br><b>הציות, הצדק ושמחת החיים</b><br>עניין זה פותח באמירות בזכות החכמה ובשבח שמירת הסדר השלטוני. בהמשך קהלת מישיר מבט גם אל הבעייתיות שבשלטון האנושי ואל חוסר האונים של העומד מול מה שבעיניו נראה סטייה מן הצדק. אולם היעדר הגמול הצודק מוסבר כאן כעניין זמני הנובע מקוצר דעתו של האדם ומקוצר ימיו. עם זאת, נוכח המצב הזה, ממליץ החכם לדבוק בשמחת החיים הפשוטה המנעימה את העמל ומרגיעה את השאלות הבלתי-פתירות.
(קהלת ט׳: א׳-י״ב)<br><b>החיים בצל המוות והסכנה</b><br>המוות צפוי לצדיקים ולרשעים כאחד, והוא בולע הכול. גם אם נכון יותר להדחיק את המוות ולהתמקד בחיי ההווה על מנעמיהם הפשוטים, אין דרך זו מבטיחה דבר. פגעי העתיד עלולים להפתיע אף את בעלי הכשרונות. אמנם כוחה של החכמה להגן על הפרט או על סביבתו יפה מכוחם של שאר כשרונות, תכונות וקניינים, אך החברה אינה מכבדת אותה תמיד כראוי.
(קהלת ט׳: י״ג-י׳: כ׳)<br><b>החכמה והסכלות ומה שבעקבותיהן</b><br>בעניין זה מוטחת ביקורת נוקבת כלפי חברה שאין בה הערכה ראויה לחכמה. בצד הדיון ביחסים בין חכמה וסכלות, מתייחס כאן קהלת לכמה נושאים נלווים: הדיבור בכלל, דיבוריהם של החכם והכסיל, היחס בין מאמצים ותוצאותיהם, כוחו של הכסף ועצות מעשיות שונות.
(קהלת י״א: א׳-י״ב: ח׳)<br><b>התמודדויות עם העתיד</b><br>סדרת המימרות הפותחות את העניין קשורות להתמודדות האנושית עם אי-ידיעת העתיד. בהמשך קהלת קורא ליהנות מחיי ההווה של האדם בעודו צעיר, אך הוא מזכיר שבימי הזִּקנה לא יהיה מנוס מלתת את הדין על ההנאות שלוחות הרסן הללו. העניין מסתיים בתיאור מדורג וקשה של תקופת הזקנה שבה נפרעים מן האדם על תאוות הילדות ועל תשוקות הנעורים שמומשו ללא דין וחשבון. בדימויים פיוטיים וחזקים קהלת מתאר את דעיכתו של הגוף האנושי. הזקנה והמוות הצפויים לכול מחזירים את קהלת לקראת סופו אל האמירה המהבילה שבה פתח.
(קהלת י״ב: ט׳-י״ד)<br><b>סיכום הספר</b><br>דברי הסיכום נפתחים בתיאור מפעלי החכמה של קהלת בגוף שלישי. בסיום ספרו מדגיש קהלת את מקורו האחד של השפע הרב והמגוון של דברי החכמים, ומזהיר מפני עשייה ספרותית רבה מדי. ספר זה, שבו דיווחים על התנסויות חיים שונות והתרוצצות התודעה המחפשת פשר ומשמעות לעולמו של אדם, נחתם באמירה חד-משמעית בדבר ערכה של יראת אלוקים ושמירת מצוותיו.
<h3>אסתר</h3>
<h4>הקדמה לספר</h4>
מגילת אסתר מספרת על הניסיון הראשון להשמיד את עם ישראל כולו. לא ברור אם מאחורי הגזרה המתוארת כאן עמד יסוד דתי מובהק, או שהרקע לה היה לאומי או גזעני, שכן מצד אחד מושמצים מנהגיהם ואורחות חייהם של היהודים, אך מצד שני לשון הפקודה מתייחסת אל היהודים באשר הם.    מכל מקום, העם היהודי נתפס כאן כמכלול, ולכן לציון ישועתו נקבעו ימי שמחה לעם כולו לדורותיו, כפי שמסופר בסוף המגילה. במגילת אסתר עצמה נאמר שנכתבה על ידי מרדכי ואסתר, אולי בסיוע חכמים ויועצים. אולם היא לא נועדה להיות ספר פנימי לבני עמם בלבד, אלא פורסמה בשעתה כמסמך רשמי    יש בכך כדי להסביר את היחס המנומס כלפי המלך אחשורוש. קשה למצוא במגילה אפילו מלת ביקורת ישירה אחת על אחשורוש, שהוא אחת הדמויות המרכזיות של סיפור ההשמדה. אף שמן הכתוב במגילה אפשר להסיק מסקנות שאינן לשבחו של המלך, אין הן מפורשות בה. בעובדה שהמגילה נכתבה גם כמסמך פרסי, אפשר לתלות גם את היעדרו של כל אזכור ישיר של אלוקים ממנה. בלי ספק האמונה בה' עומדת בתשתית המגילה, ובכל זאת היא כמעט הספר היחיד במקרא ששם ה' אינו נזכר בו כלל, אולי משום שהוא נכתב ברשות השלטונות ובהסכמתם, ויועד    להיקרא על ידי הכול. אכן, בתרגום השבעים ובתרגומים הארמיים נוסף קטע    תפילה של אסתר, אבל אין הוא מופיע בנוסח המקורי. עם זאת, ידה הנעלמה של ההשגחה האלוקית מושכת בחוטי המגילה כולם: השתלשלות המאורעות מתוארת בה בצורה מדויקת, ובסיפור הדרמטי והמרתק הזה, שאין בו אירועים שוליים כלל, כל פרט מתחבר לפרט אחר עד שמתגלה המהלך הגדול    המכוּון מלמעלה.
<h4>מבוא לקטע</h4>
(אסתר א׳: א׳-כ״ב)<br><b>המשתאות וקץ מלכותה של ושתי</b><br>ברקע לסיפור המעשה מוצגת התרבות הנהנתנית שרווחה בממלכת פרס ומדי באמצעות משתאות המוניים ראוותניים, שפע יין ועושר רב. סירובה של המלכה לציית למלך מערער את דימויו העצמי של השליט, שהיה רגיל שהכול סרים למרותו. מנקודת מוצא זו משתלשל סיפורה של המגילה.
(אסתר ב׳: א׳-כ׳)<br><b>המלכת אסתר</b><br>תחילתו של העניין הזה נעוצה בתוצאותיו של העניין שקדם לו – חיפוש המלכה שתחליף את ושתי. בהמשכו יתוארו תולדותיה של אסתר, ובהמשך יישזרו החוטים אלו באלו לעלילה אחת.
(אסתר ב׳: כ״א-כ״ג)<br><b>גילוי תכנית ההתנקשות במלך</b><br>כאן מופיע סיפור שלכאורה הוא צדדי ואקראי. בהמשך יתברר כיצד הוא נארג בתוך המהלך העיקרי.
(אסתר ג׳: א׳-ט״ו)<br><b>המן ותכנית השמדת היהודים</b><br>מרדכי, שנזכר קודם לכן כבן דודה וכאומנה של אסתר, לא כופף עצמו בפני המן, המכובד בשרי פרס. את ההתרחשות הבינאישית הזאת הרחיב המן, ושכנע את המלך להתיר את דמם של כל היהודים, בני עמו של מרדכי, שחיו במדינות מלכותו.
(אסתר ד׳: א׳-י״ז)<br><b>תגובות מרדכי ואסתר לגזרה</b><br>סירובו של מרדכי לכרוע לפני המן היה המניע הגלוי לגזרת השמדת היהודים. עם פרסום הגזרה הוא הזעיק את אסתר, נציגתו הנסתרת בבית המלך, להיאבק בגזרה זו. בשיחתם של מרדכי ואסתר מבוטאים הן החשש העמוק שחוו נוכח צו המלך, הן אמונתם באלוקים וביטחונם בו. בתחילת העניין מרדכי זועק ממצוקתו, ובסופו אסתר קוראת לכינוס היהודים ולצום. גם אם אין הם בטוחים שתפילתם תתקבל, שניהם מאמינים כי הזעקה והצום ישפיעו על המציאות.
(אסתר ה׳: א׳-י״ד)<br><b>אסתר מסתכנת</b><br>המגילה נפתחה במשתאות המוניים, ואילו בעניין שלפנינו אסתר מזמינה את המלך והמן למשתאות אינטימיים. בתחילת המגילה עברה ושתי על החוק ולא התייצבה לפני אחשורוש כשקרא לה, ואילו כאן אסתר מעיזה לעבור על החוק ולהופיע לפני המלך ללא קריאתו, תוך שהיא מסכנת את עצמה. במהלך העניין קצב האירועים הולך וגובר, ועמו גם המתח שבו שרויות הדמויות: אחשורוש שאינו יודע את פשר הסתכנותה של אסתר והזמנותיה, המן המרגיש בבת-אחת בכבוד הרב שהוא נוחל מן המלכה ובביזויו על ידי מרדכי, אסתר שאינה יכולה לדעת אם תכניותיה ופעולותיה יסייעו בהצלת אחֶיה או שמא ימיטו עליה אסון, ומעל ראשו של מרדכי מרחפת סכנת מוות.
(אסתר ו׳: א׳-י״ד)<br><b>הלילה שבין שני המשתאות</b><br>העניין הקודם הסתיים בתכלית הירידה. המן קרוא בשנית אל המלכה והמלך, והוא שש ושמח; מרדכי עומד להיתלות בו ביום; ועל היהודים מאיימת גזרת השמדה. כל תקווה אינה נראית באופק. כאן יתחילו יחסי מרדכי והמן להתהפך. המן יגיע לחצר המלך, כדי לבקש לתלות את מרדכי על העץ שהכין לו, בדיוק ברגע שבו המלך יבקש להתייעץ בשאלה כיצד לגמול למרדכי טובה. משאלות הכבוד המקננות בהמן יהפכו לו לרועץ.
(אסתר ז׳: א׳-ח׳: ב׳)<br><b>מפלת המן ועליית מרדכי לגדולה</b><br>אמנם ייתכן שההשפלה שהמן עבר לא בהכרח שינתה את תכניותיו, אך מן הסתם אל המשתה השני של אסתר הוא הגיע במצב רוח ירוד. גם המשתה השני שיזמה אסתר היה אינטימי. אסתר הייתה מעוניינת שינכחו בו אחשורוש, המן והיא בלבד כדי שכך יגלה המן פתאום שהן המלך והן המלכה נגדו, ואיש אינו מלמד עליו זכות. בסוף העניין יוזמת אסתר את העלאת מרדכי לתפקיד שבו כיהן המן, וכך התהפך לחלוטין מעמדם. המן נתלה על העץ שהכין למרדכי, ומרדכי, שסירב לכרוע להמן, אכן ירש את מקומו.
(אסתר ח׳: ג׳-י״ז)<br><b>הפקודה כנגד גזרת המן</b><br>אמנם בעיית המן באה על פתרונה, אבל הגזרה על העם היהודי בעינה עומדת. אסתר מבקשת לנצל את שעת הכושר ולבטל את רוע הגזרה המאיימת על עמה.
(אסתר ט׳: א׳-ל״ב)<br><b>גזרת המן מבוטלתניצחון היהודים והנצחתו</b><br>בעניין זה מתואר ביצועה של הפקודה שניתנה קודם, ובוצע אף יותר ממה שכבר אישר אחשורוש. לקראת חתימתה של המגילה מסופר בה על הנצחתו של הנס בתודעת היהודים בשתי דרכים: מרדכי ייסד את ימי שמחת הישועה והניצחון הספונטניים שחלו מיד לאחר הישועה מן האיום, והפכם לימי משתה ושמחה קבועים שייזכרו ויצוינו בעם לדורותיו; ואסתר עם מרדכי כתבו את אשר אירע בספר, הוא המגילה שבה קוראים עתה.
(אסתר י׳: א׳-ג׳)<br><b>גדולת אחשורוש ומרדכי</b><br>העניין הקצר החותם את המגילה חורז עם פתיחתה: המגילה נפתחה בתיאור מלוכת אחשורוש ומשתאותיו המפוארים, והיא מסתיימת בקטע שבו מתועדת ההיסטוריה המלכותית בסגנון רשמי.
<h3>דניאל</h3>
<h4>הקדמה לספר</h4>
ספר דניאל מיוחד בספרי המקרא מכמה בחינות:  ראשית, חלקו כתוב בארמית ולא בעברית. אמנם גם חלקים מספר עזרא כתובים בשפה זו, אבל בדניאל אין מדובר במסמכים או תעודות רשמיות שהובאו בשפת המקור, אלא בגוף הספר עצמו. גם החלק הכתוב בעברית מכיל ביטויים סתומים. שנית, ספר דניאל סובב סביב דמות מרכזית אחת. אף שמופיעים בו גם אנשים אחרים, עיקרו מספר על תולדות חייו של האיש דניאל מראשיתו, על מעשיו ועל חזונותיו.  שלישית, למרות חזיונותיו של דניאל, אין הוא נחשב נביא מובהק. העובדה שספר דניאל אינו נמנה עם ספרי הנביאים שבמקרא אלא הוא מופיע בחטיבת ספרי הכתובים, אינה קשורה בסדר הזמנים, שכן דניאל הוא בערך בן דורו של הנביא יחזקאל שהתנבא בבבל, והוא מוקדם לחגי, זכריה ומלאכי, הנביאים שפעלו בראשית ימי הבית השני. ספר דניאל לא נכלל בחטיבת ספרי הנביאים משום שמעמדו שונה ממעמדם של הנביאים. נביא איננו רק מי שרואה חזונות שמימיים, צופה עתידות או מגלה את המתרחש בקצווי תבל, אלא מי שמקבל את דבריו כנבואה ואומר אותם בשליחות האל. גם כאשר דניאל עסק בעניינים כלליים, וסיפר על ההתגלויות שחווה באמצעות מלאכים ועל ידי חלומות, הוא לא נשלח בתור נביא. משום כך ספרו הוא למעשה ביוגרפיה. בחלקו הראשון מדובר עליו בגוף שלישי, ואילו ההמשך כתוב כאוטוביוגרפיה - דניאל מדבר על עצמו בגוף ראשון.  דמותו של דניאל מזכירה את תבנית היהדות המוכרת לנו מימי הבית השני. הן תפילותיו של דניאל והן שמירת המצוות שלו מבטאות דרך חיים שגם אם הוא עצמו לא היה היוצר שלה, הוא היה אחד מאבותיה. חלקו הראשון של ספר דניאל עוסק במעשיו וניסיונותיו, וחלקו השני עוסק בחזיונותיו המרמזים למהלך הגדול של ההיסטוריה, ומזכירים קצת את החלומות שפתר דניאל לנבוכדנצר בתחילת הספר. חלקים מחזיונותיו קשים לפענוח והם נותרים עלומים עד אחרית הימים.
<h4>מבוא לקטע</h4>
(דניאל א׳: א׳-כ״א)<br><b>דניאל וחבריו נעשים משרתים למלך בבל</b><br>דניאל ושלושת חבריו, שהיו ילדים מחוננים, נשבו מיהודה לשרת בבית המלוכה הבבלי. אף שנותקו ממולדתם, והוקפו בתרבות זרה ובאורח חיים כובל, הם מקפידים על מזונם הכשר, מצליחים ביותר בלימודיהם ונושאים חן וחסד בעיני הממונים עליהם.
(דניאל ב׳: א׳-מ״ט)<br><b>דניאל פותר את חלום נבוכדנצר</b><br>המעשה שלפנינו מספר על חזונו הראשון של דניאל שהביא אותו למעמדו הבכיר בממלכת בבל.
(דניאל ג׳: א׳-ל׳)<br><b>חנניה, מישאל ועזריה מוסרים נפשם על קידוש השם</b><br>בסיפור שלפנינו דניאל אינו נזכר, אבל מדובר בו על הנסים המתרחשים לחבריו, חנניה, מישאל ועזריה. זהו הסיפור הכתוב הראשון בהיסטוריה היהודית על אנשים הנכונים למסור את נפשם בגלל נאמנותם למצוות דתם. לכן האירוע נחקק בזיכרון הקולקטיבי של העם והפך לסמל. חנניה, מישאל ועזריה מביעים ביטחון גמור שהקדוש ברוך הוא יכול להציל אותם. העובדה שהם ניצלו ממיתה – מה שלא קרה תמיד בהיסטוריה – מוסיפה לסיפורם משנה חשיבות.
(דניאל ג׳: ל״א-ד׳: ל״ד)<br><b>סיפור נבוכדנצר על חלומו השני</b><br>כאן מובא מעין פרק מזיכרונותיו של נבוכדנצר המלך בגוף ראשון. נבוכדנצר מספר על מאורע חריג ומדהים שאירע לו. קודם למעשה מוצגת הודעה שמפנה נבוכדנצר לכל נתיניו. הודעה זו היא שיר תהילה מפואר לקדוש ברוך הוא, שאולי היה ארוך יותר במקורו. הסיפור גם מסתיים בדברי תפילה ושבח דומים. את דברי השבח וההלל שבפתיחת העניין אפשר לראות גם כהמשך לסיפור שבעניין הקודם.
(דניאל ה׳: א׳-ל׳)<br><b>בבל ומלכה נופלים</b><br>הסיפור הקודם אירע במיטב שנותיו של נבוכדנצר. מאז עברו שנים, נבוכדנצר מת וגם בנו אויל-מרֹדך, שמלך תחתיו, כבר איננו. המלך בסיפור שלפנינו הוא בלשאצר, שבא משושלת נבוכדנצר. ממקורות היסטוריים נראה שבלשאצר לא היה המלך הרשמי.
(דניאל ו׳: א׳-כ״ט)<br><b>דניאל בגוב האריות</b><br>העניין שלפנינו עוסק בתקופה מאוחרת יותר – תקופת שלטונה של ממלכת מדי ופרס, וגם בו מסופר על גדולת דניאל ומעשיו.
(דניאל ז׳: א׳-י״ב: י״ג)<br><b>חזיונות המלכויות והקץ</b><br>העניינים הבאים אינם מעשי תוקפו של דניאל. אלו הם חזיונות שבהם צפה את העתיד לבוא. בחלק מחזיונותיו של דניאל יש יותר מראות סמליים הנגלים לנביא, מאשר שמיעה ישירה של דבר ה', והם מזכירים את נבואותיהם של נביאים מימי בית שני, כגון זכריה. דניאל היה מעין נביא שכן כוחות עליונים דיברו אליו, אך לא היה נביא ממש שהרי חזיונותיו אינם כוללים הוראות ודברי תוכחה, והוא לא נשלח לספר לאחרים את דברי נבואתו. יתרה מזו – חלקים מסוימים מחזיונותיו התבקש להסתיר.
(דניאל ז׳: א׳-כ״ח)<br><b>ארבע המלכויות והמלכות שלאחריהן</b><br>בחיזיון זה רואה דניאל חיות גדולות ודמויות אחרות. מלאך מפענח את עיקרו של החיזיון, והפשר שהוא מתאר מתייחס למלכויות שיעלו על במת ההיסטוריה וירדו ממנה בעתיד. למרות הפענוח של המלאך פשרם של פרטים רבים שבהם הבחין דניאל, נותר עלום.
(דניאל ח׳: א׳-כ״ז)<br><b>מלכויות מדי-ופרס ויוון</b><br>חזונותיו הבאים של דניאל מסופרים בעברית. כמו החזון הקודם, שנגלה בשנה הראשונה למלכות בלשאצר, גם החזון שלפנינו, שנגלה לדניאל בשנה השלישית למלכותו, עוסק במלכויות העתידות לבוא, וגם כאן הן מגולמות באמצעות חיות.
(דניאל ט׳: א׳-כ״ז)<br><b>תחינת דניאל ומענה גבריאל על קץ חורבן המקדש</b><br>כעבור שנה מהחיזיון הקודם, כאשר מימושו כבר התחיל בנפילת מלכות בבל בידי מדי ופרס, דניאל מבקש לדעת את קץ החזון. בחזון הקודם גבריאל הסביר לדניאל את הדברים שראה, וכאן גבריאל שב ומודיע לדניאל פרטים נוספים. למעשה, כמעט בכל החזיונות עד סוף הספר מתקיימות שיחות עם המלאך גבריאל.
(דניאל י׳: א׳-י״א: ל״ט)<br><b>התגוששויות המלכים</b><br>הפרקים אינם מתארים רצף של אירועים. כאן יש דילוג לחיזיון שאירע שנים רבות מאוחר יותר. נראה שזהו המראה האחרון שראה דניאל בזקנותו. המראה מתחיל במאורעות שבהווה וממשיך בחזיונות לימים רחוקים. את הנבואה העתידית ניסו לייחס לתקופה מסוימת ולמלחמות מסוימות בהיסטוריה. באופן זה מתבהרים חלקים מן הנאמר בה, ואילו חלקים אחרים נותרים סתומים.
(דניאל י״א: מ׳-י״ב: ג׳)<br><b>עת קץ</b><br>דברי הנבואה הללו, שמספר המלאך גבריאל לדניאל, סתומים וחתומים. כאמור היו שראו בהם רמז למאורעות היסטוריים מסוימים שהתרחשו בארץ ישראל בימי שלטון יוון. ייתכן שגם בחלקו הראשון של העניין מדובר עדיין על היוונים ועל מותו של אנטיוכוס אפיפנס, אך אפשר שמדובר כאן באירועים המאוחרים לכך הרבה דורות, ואולי כמו האמור בסופו של העניין לאחרית הימים. לאמתו של דבר, הספר הזה לא נועד להבנה מלאה, ולכן פרטים רבים לא נאמרים בו אלא ברמז.
(דניאל י״ב: ד׳-י״ג)<br><b>חתימת החזונות וחתימת הספר</b>
<h3>עזרא</h3>
<h4>הקדמה לספר</h4>
בחלוקת הספרים העתיקה של עם ישראל נחשבים ספרי עזרא ונחמיה כספר אחד העוסק בשיבת ציון בימי הבית השני. הספר מתחיל שנים לפני תולדותיו של עזרא ופעולותיו - בתחילת חזרתם של בני גולת בבל לארץ. ספרי עזרא ונחמיה מתארים את הפרקים האחרונים בתולדות עם ישראל במקרא, ומספרים על אחד האירועים החשובים בהיסטוריה היהודית.  כמו בספר דברי הימים, בספרי עזרא ונחמיה מופיעות רשימות טכניות מפורטות, שהועתקו כנראה מרשימות יוחסין עתיקות. אבל עיקר הספר עוסק בבניית צורה חדשה של ממלכה יהודית. בימי הבית הראשון נסובו חיי עבודת ה' במידה רבה סביב המקדש והמלוכה. שבי ציון לא ביקשו רק לשוב אל המקומות שבהם גרו הם או אבותיהם בעבר, אלא ניסו לבנות מדינה יהודית שונה במבנה ובמהות. ספרי עזרא ונחמיה מתארים את הלבטים, המאבקים, הסכסוכים וההתגברות על צרות מפנים ומחוץ שליוו את בניין בית שני ואת כינונה של מלכות יהודית לאורך זמן. כאן נוצרה תבנית חדשה של חיי היהודים שנשארה לדורות. מימי בית שני הפכה היהדות לגורם המעצב חיים שלמים. אם קודם לכן היה איש ישראל או היהודי בעיקר בן לעם או לשבט, שחי סביב הנהגה ומקדש משלו, ואילו בתקופה זו נעשה התואר הזה כינוי למי שמזדהה עם מהות אחרת. תבנית זו הטביעה חותם על העם עד היום. את התהליך הובילו כמה אנשי מעלה. הצגת פרטים מחייהם נועדה בין השאר לספר כיצד נשתלשל המהלך חדש בעם ישראל. בשיבת ציון הוגשם חזון הנביאים, כמו שנאמר במפורש בראשית הספר. אך היה בה גם ניסיון משמעותי וראשון של ההנהגה וקהילת השבים להגשים את רוח הנביאים ותורתם. ומכאן חשיבותם הגדולה של הספרים ומקומם בהיסטוריה. אף שתוכן ספרי עזרא ונחמיה הוא נושא אחד, החלוקה ביניהם אינה שרירותית. שלא כחלוקות הפנימיות בספרי שמואל ומלכים, בין ספר עזרא לספר נחמיה ניכרים הבדלים. כך לעומת ספר עזרא, שבמרכזו הסיפור ההיסטורי, ומיעוטו - קטעים שבהם מדבר עזרא את דבריו שלו, בספר נחמיה - רק בתחילתו מופיעים תיאורים היסטוריים כלליים, אבל בראש ובראשונה הספר הוא דברי נחמיה, האיש המסוים.
<h4>מבוא לקטע</h4>
(עזרא א׳: א׳-ב׳: ע׳)<br><b>העולים מבבל בעקבות הכרזת כורש</b><br>ספר עזרא מתחיל בסיפור תולדות שיבת ציון מתחילתה, קודם בואו של עזרא. יש להניח שלבבל הגיעו ידיעות על הנעשה בארץ. גולי בבל ידעו שלטוב או לרע, העמים השכנים לא התאמצו לכבוש את המקומות השוממים ביהודה, שחלקם נחרבו בדרך הטבע מחמת הזנחה. אמנם היו לחצים בגבולות, אבל תושבי ירושלים או מקומות יישוב אחרים לא גורשו. ההתרחשויות המסופרות כאן אירעו לאחר שהפרסים והמדיים חברו אלו לאלו ויחד שברו את כוחה של בבל, השתלטו על הארצות שהיו תחת שלטונה ועל ארצות נוספות, ולבסוף כורש, נעשה מושל בכיפה. אף שכורש היה פרסי, והוא מכונה כאן מלך פרס, לאחר שכבש את בבל, ממלכתו נזכרת גם בשמה הקודם, בבל. כורש העניק לגולים רשות להקים אוטונומיה יהודית באזור, ואף המריץ אותם לבנות את בית המקדש. רק באותה תקופה הפך שמו של שבט יהודה לשם שמשמעותו טריטוריאלית-מדינית. ארץ יהודה נעשתה יחידת שטח מוגדרת מאוד ושמה הרשמי – 'יהוד'. באותו הזמן גרו בירושלים גם אנשים שאינם משבט יהודה, שכנראה חלקם חזרו לארץ עם בני יהודה ובנימין, אך גם תושבי המדינה שלא היו מבני שבט יהודה נקראו 'יהודים'.
(עזרא ג׳: א׳-י״ג)<br><b>בניית המזבח והנחת יסודות ההיכל</b><br>העולים לא יכלו לבנות את בית המקדש במשך זמן מועט, שכן הבניין אמור להיות גדול ומורכב הרבה יותר מכפי כוחם. אולם לעת עתה יכלו לבנות את המזבח, שכן מסורת הייתה בידם שאפשר להקריב קרבנות על המזבח גם כשבית המקדש איננו קיים, כפי שהיה נהוג בתקופות שקדמו לבניין הבית הראשון.
(עזרא ד׳: א׳-כ״ד)<br><b>הפסקת בניית חומות העיר וההיכל</b><br>מלאכת שיקום חומות העיר והמקדש מתעכבת שנים רבות בשל התנכלויות ואיומים של שונאי היהודים החיים סביבם. בעקבות מכתב שטנה שנשלח למלך פרס, הוקפאה הבנייה לחלוטין. זמן לא רב לאחר מכן, יתאר נחמיה את ירושלים כעיר חרבה למחצה, שחומותיה פרוצות. כך היא נשארה גם אחרי שבנו את המקדש.
(עזרא ה׳: א׳-ו׳: כ״ב)<br><b>השלמת בניין המקדש וחנוכתו</b><br>בניית המקדש חודשה בהוראת הנביאים חגי וזכריה. תתנַי, הפחה של עברו המערבי של הפרת, קיבל ידיעות על הנעשה בירושלים, כנראה מאותם המתנכלים לבנייה. התברר לו שזקני יהודה טוענים שבבנייתם הם מקיימים הוראה מפורשת של מלך פרס הראשון. תתני עצמו לא שמע על הוראה כזו, אבל הוא שלח את העניין לבירור אצל הממונים עליו. תגובת המלך לא איחרה לבוא. דריוש לא רק שלא עיכב את הבניין כקודמו, אלא בחר להסתמך על פקודתו של כורש מייסד הממלכה, וציווה לסייע לבונים גם בממון וגם בצורכי הקרבנות. הבניין הושלם ארבע שנים לאחר חידוש הבנייה ונחנך בשמחה ברוב עם.
(עזרא ז׳: א׳-ח׳: ל״ו)<br><b>עליית עזרא</b><br>עד כאן סופר על מה שאירע מאז שעלו בני הגולה בראשות זרֻבבל ויהושע לארץ ישראל, וכיצד הצליחו בסוף להשלים את בניית בית ה'. כאן מתחיל פרק אחר בהיסטוריה – סיפורו של עזרא הכהן, שעל שמו נקרא הספר.
(עזרא ט׳: א׳-י׳: מ״ד)<br><b>ההיבדלות מגויי הארץ והוצאת הנשים הנכריות</b><br>מיד עם בואו של עזרא לארץ, הוא שמע שנישואי התערובת התרבו. את פעילותו כמנהיג פתח במפעל טיהור העם ובהפיכתו לקבוצה עצמאית ואוטונומית שאינה קשורה לשום קבוצה אחרת. ההתבוללות היא סכנת נפשות בכל מקום ובכל זמן, הן בהיותה סכנה רוחנית לנפש והן מפני שהעם מאבד נפשות ונעלם. נישואי התערובת מביאים גם לטמיעה רוחנית. כדי להתמודד אתם נדרשו מאמץ שיתוף פעולה וסיוע נרחב.
<h3>נחמיה</h3>
<h4>הקדמה לספר</h4>
NULL
<h4>מבוא לקטע</h4>
(נחמיה א׳: א׳-ב׳: ט׳)<br><b>נחמיה משתדל בבניין ירושלים</b><br>לא הרבה ידוע על ייחוסו של נחמיה, אך לפי תפקידו בבית המלוכה הפרסי מסתבר שהיה אחד מאותם בני אצולה שנלקחו מבני יהודה כדי לשרת בחצרות המלכים. אמנם מדובר בחצרו של מלך פרס ולא בבבל, אבל מן הסתם הייתה מעין מסורת של מי שנלקחו לשירות גבוה אצל המלך. שם, בבית המלך, התחיל נחמיה לפעול למען אחיו שביהודה ולמען ירושלים.
(נחמיה ב׳: י׳-ד׳: י״ז)<br><b>בניית חומת ירושלים ורשימת הבונים</b><br>נחמיה בונה תכנית פעולה הקשורה במידה רבה באופיו. הוא מגייס את בני יהודה ובונה אתם את חומת ירושלים. פעולתו אינה טכנית בלבד; נחמיה פועל מתוך רגש ומחויבות עמוקים ליהדות לפרטיה. דבריו אינם באים להטיף אלא בעיקר לזרז את שומעיו.
(נחמיה ה׳: א׳-י״ט)<br><b>נחמיה משתדל עם עניי עמו</b><br>כל האנשים הכשירים גויסו לעבודה ולשמירה. והנה צצו בעיות אחרות. מלכתחילה נחמיה לא היה אמור לעסוק במצב הכלכלי של העם, אבל בגלל מפעל הבנייה הם לא עבדו לפרנסתם, ולכן התלוננו על הקשיים.
(נחמיה ו׳: א׳-ז׳: ד׳)<br><b>נחמיה משלים החומה ונוקט אמצעי זהירות</b><br>נחמיה ממשיך לספר כיצד מנהיגי העמים שמסביב ניסו להרע להמשך הבנייה ככל יכולתם, הן ישירות על ידי אנשיהם הן בחרחור מריבות ותככים בתוך ירושלים.
(נחמיה ז׳: ה׳-ע״א)<br><b>רשימת העולים הראשונים מבבל, רכושם ונדבותיהם</b><br>הרשימה הזו בעיקרה כמעט זהה לרשימה שבתחילת ספר עזרא למרות ההבדלים בפרטים השמות והמספרים. נראה שהיו כמה העתקות של הרשימה שנכתבו ונמסרו בשעתן, ואולי לא כולן היו זהות או מדויקות בתכלית. אפשר שחלוקת המשפחות שונתה במשך השנים, וכששחזרו מאוחר יותר את הרשימה, נכתבו השמות לפי המצב החדש.
(נחמיה ז׳: ע״ב-ח׳: י״ח)<br><b>אספות העם בחגים</b><br>אף על פי שהעולים היו מועטים, הם בנו מדינה, ומדינה זו אחר כך גדלה והתפתחה. כאן ובפרקים הבאים מתחיל מבנה חדש של קיום העם. רוב השבים לארץ יהודה היו מהגרים חסרי השכלה, שעד אז לא חיו במסגרת שהחזיקה אותם כעם בעל מהות וזהות מוגדרות. עזרא ונחמיה ניסו לבנות מדינה שתבטא את מהות ישראל ואת קדושת ה'. נחמיה היה איש המעשה, ואילו עזרא עסק בתכנים. מכאן ואילך אפשר לראות כיצד הולכת ונוצרת התבנית שבה העם היהודי מקבל על עצמו לקיים את התורה כציבור.
(נחמיה ט׳: א׳-ל״ז)<br><b>עצרת צום, וידוי וזעקה</b><br>אחרי החגים ואירועי השמחה ניצלו העם ומנהיגיו את האספה הגדולה כדי ליצור הפרדה חדה יותר בין ישראל לשאר העמים.
(נחמיה י׳: א׳-מ׳)<br><b>העם כורת אמנה</b><br>לאחר דברי הקדמה ארוכים שבהם פורטו צרות ישראל שאירעו עד אותו הדור, העם כורת אמנה הכוללת התחייבויות כלליות ופרטיות למשך השנים הבאות. זוהי למעשה החוקה הראשונה הידועה בדברי ימי העולם. קרוב לוודאי שכל הקונסטיטוציות האחרות בארה"ב, בצרפת ובמדינות נוספות, שאבו מכאן את השראתן. החוקות המודרניות בנויות באותה מתכונת פחות או יותר: תחילה מופיעה הקדמה היסטורית המתארת את תולדות העם, ולאחר מכן מפורטים עקרונות מעשיים יותר הנכללים בחוקה.
(נחמיה י״א: א׳-ב׳)<br><b>יישוב ירושלים</b><br>מכיוון שירושלים הייתה עיר בירה גדולה, יחסית למדינה קטנטנה שרק התחילה להתפתח, המגורים בה היו כרוכים במאמץ. בערים אחרות נמצאה לתושבים עבודה, אך בירושלים היה קשה יותר, ולכן הוחלט ליישב אותה באופן יזום.
(נחמיה י״א: ג׳-כ״ד)<br><b>היושבים בירושלים וייחוסיהם</b>
(נחמיה י״א: כ״ה-ל״ו)<br><b>ערי יהודה ובנימין המיושבות</b><br>בצד רשימת המתיישבים בירושלים מובאת רשימה של כלל המקומות שבהם התיישבו העולים. העולים בנו בהדרגה את הערים העתיקות, וביניהן גם מקומות מרוחקים. כך התרחבה והתפתחה המדינה.
(נחמיה י״ב: א׳-כ״ו)<br><b>הכהנים, הלויים וייחוסיהם</b>
(נחמיה י״ב: כ״ז-מ״ז)<br><b>חנוכת חומת ירושלים</b><br>מכיוון שחומת ירושלים מגדירה את תחום העיר וקובעת את קדושתה המיוחדת, קידשו אותה באופן רשמי. טקס התהלוכה בחנוכת החומות המתואר כאן, ובו הכהנים והלויים, בית הדין והמלך – שכאן תפס הפחה את מקומו – נעשה הדרך לקדש את חומת העיר לדורות.
(נחמיה י״ג: א׳-ל״א)<br><b>תקנות נחמיה לשמירת המצוות</b><br>נחמיה היה איש המעשה ודבק מאוד במצוות. הוא לא רק דיבר על חשיבותן והקהיל קהילות ברבים, כמו שעשה גם עזרא הסופר, איש הרוח של אותה תקופה, אלא השתמש בכל האמצעים שעמדו לרשותו. אמנם כוחו היה מוגבל, אבל הואיל והעם הסכים אתו באופן עקרוני, פעולותיו הצליחו. נחמיה חותם את ספרו בתיאור המעשים שעשה לחיזוק בית ה' ושמירת המצוות.
<h3>דברי הימים א</h3>
<h4>הקדמה לספר</h4>
ספר דברי הימים עוסק בעיקרו בתולדות ישראל, וביתר דיוק - בתולדות ממלכת יהודה, מראשיתה ועד לאחריתה. הספר מקביל בחלקים נרחבים לספר מלכים, אך הוא נושא גם מאפיינים ייחודיים. שלא כספר מלכים וספרים היסטוריים אחרים במקרא הנמנים עם חטיבת ספרי הנביאים, ספר דברי הימים נמנה עם ספרי הכתובים, שדרגת קדושתם או מקור דבריהם נופלת מזו של ספרי הנביאים. קיים הבדל מהותי יותר בין ספר דברי הימים לספר מלכים - ספר דברי הימים עוסק אף פחות מספר מלכים בהיסטוריה החיצונית של מלחמות ושינויים פוליטיים, והוא מתמקד יותר ביחסם של המלך והמלכוּת לענייני הקודש והקדושה. בספר דברי הימים מצויות יותר רשימות יוחסין מאשר בכל ספרי המקרא האחרים יחד. בנושאים אחדים הרשימות מושלמות פחות או יותר; פעמים רבות הרשימות מתארות שושלות תוך כדי דילוג על אישים שאינם חשובים, ובמקרים אחרים הן נראות בעיני הלומד רשימות חלקיות ומקוטעות של ספרי יוחסין או ספרי תולדות קדומים מאוד של כמה משבטי ישראל, ספרים שנשמרו בדור מאוחר. כדי להבין כראוי את הפרטים הכתובים בספר דברי הימים היה צורך במידע רב נוסף. ואכן, רבותינו העירו שרשימות רבות של פירושים, הסברים והשלמות לספר אבדו ולא הגיעו לידינו. בגלל אופי הרשימות והקשיים בצירוף פרטיהן אלה עם אלה ובהבנת תכליתן שימש ספר דברי הימים מקור לדרשות רבות על המלים עצמן. כך יצא שבחלקים מן הספר רב הסתום יותר מהגלוי. ברוב המקרים מקביל תוכן הספר לזה של ספרי המקרא האחרים, וכל אחד מהפרטים שבהם מצוי הבדל מצריך בירור ודיון לעצמו.
<h4>מבוא לקטע</h4>
(דברי הימים א א׳: א׳-נ״ד)<br><b>רשימת דורות בני אדם עד בני ישראל</b><br>הספר נפתח ברשימת יוחסין מקוצרת של האנושות בכללה, רשימה שיש לה כיוון מוגדר. תחילתה באדם הראשון עד נח, ומשם – לאבות האומה הישראלית. בהמשך מופיעות רשימות של העמים מצאצאי אברהם, המוצגות כרשימות צדדיות וקצרות. הרשימות הללו מפוזרות בספר בראשית, והן אינן עיקר עניינו של ספר דברי הימים, שכאמור עוסק בעיקר בשבט יהודה ומלכות דויד.
(דברי הימים א ב׳: א׳-ט׳: מ״ד)<br><b>רשימות יוחסין בשבטי ישראל</b><br>רשימות היוחסין האלו הן רשימות פנים-ישראליות. אין הן מאורגנות באופן קווי מובהק אלא עוברות ממשפחה למשפחה. כאמור, בספר דברי הימים בכללו מצויים דברים מקוטעים, ולשם הבנת הפרטים הכתובים בו כראוי יש צורך במידע רב נוסף.
(דברי הימים א ב׳: א׳-ב׳)<br><b>שבטי ישראל</b>
(דברי הימים א ב׳: ג׳-י״ז)<br><b>בני יהודה עד משפחת דויד</b>
(דברי הימים א ב׳: י״ח-נ״ה)<br><b>חצרון וצאצאיו</b>
(דברי הימים א ג׳: א׳-כ״ד)<br><b>בית דויד ומלכיו</b><br>שושלת היוחסין של בית דויד מפורטת כאן בעיקר בתחילתה ובסופה.
(דברי הימים א ד׳: א׳-כ״ג)<br><b>עוד רשימות יוחסין בשבט יהודה</b><br>כאן באה עוד רשימת יוחסין חלקית של שבט יהודה.
(דברי הימים א ד׳: כ״ד-מ״ג)<br><b>משפחות שבט שמעון ויישוביהם</b><br>גם הרשימה הזו כללית למדי, אך יש בה ללמד על קורות שבט שמעון. תחילה נטפל השבט לשבט יהודה, אך מאוחר יותר הוא פרץ כשבט לוחם.
(דברי הימים א ה׳: א׳-כ״ו)<br><b>יוחסין והתיישבות בשבטי עבר הירדן המזרחי</b><br>גם כאן מובאות רשימות יוחסין מקוטעות המתייחסות לשבטים שישבו בעבר הירדן – ראובן, גד וחצי שבט מנשה.
(דברי הימים א ה׳: כ״ז-ו׳: ס״ו)<br><b>בני לוי ועריהם</b><br>אחרי שדובר על ראובן, ולאחר שהוזכר גם שמעון כנספח לבני יהודה, בא תורו של שבט לוי, שגם משפחותיו יפורטו ברשימה הראשונה באופן חלקי ביותר
(דברי הימים א ז׳: א׳-מ׳)<br><b>רשימות קצרות של חמישה שבטים נוספים</b><br>כאן מופיעות רשימות יוחסין של כמה שבטים שלא נזכרו קודם לכן. גם רשימות אלו מקוטעות. לחלק מהן יש המשך או סיום במקומות אחרים, אך בעיקרו של דבר, נראה כי רשימות יוחסין אלה הועתקו לכאן ממקומות אחרים.
(דברי הימים א ח׳: א׳-מ׳)<br><b>רשימת יוחסין נוספת של שבט בנימין</b><br>גם רשימה זו אינה מושלמת, אך היא משרטטת תמונה כללית יותר של בני השבט. רשימת היוחסין הזו, המייחסת את שאול המלך ואת זרעו, נושקת במקצת לייחוסו של מרדכי, הנזכר במגילת אסתר בתור בֶּן יָאִיר בֶּן שִׁמְעִי בֶּן קִישׁ אִישׁ יְמִינִי. נראה שאלה הן רשימות קרובות למדי גם מבחינת הזמן, אף שלא תמיד ברור אם השמות המפורטים הם של אב ובנו או שישנם דילוגים ומדובר בצאצאו הרחוק יותר. משום כך נותרות שאלות רבות פתוחות בנוגע לסדר הדורות.
(דברי הימים א ט׳: א׳-ל״ד)<br><b>יושבי ירושלים ותפקידי הלויים שבתוכם</b><br>כאן באות רשימות השייכות כנראה לראשית ימי הבית השני, בזמן בניינה של ירושלים לאחר הגלות. ברשימות אלו נמנים בעיקר הכהנים והלויים. רשימות מקבילות מופיעות גם בספר עזרא ונחמיה בשינויים מועטים. שם גם נזכר כי המשפחות שלא היו להן מגילות יוחסין – כְתָבָם הַמִּתְיַחְשִׂים – אם הייתה להן טענה למעמד כלשהו, היא נתקבלה רק באופן חלקי.
(דברי הימים א ט׳: ל״ה-מ״ד)<br><b>שושלת משפחת שאול</b><br>לאחר הדילוג שעסק בכהנים ובלויים, שב הכתוב לרשימות היחס של שבט בנימין, ובעיקר בית שאול המלך, ופותח בחזרה על דברים שנאמרו במקום שהפסיק.
(דברי הימים א י׳: א׳-י״א: ט׳)<br><b>מות שאול ותחילת מלכות דויד</b><br>לאחר רשימות היוחסין המשולבות לפעמים בהערות הסבר קצרות, מתחיל הספר לעסוק בדברי הימים של ממלכת יהודה. ממלכת ישראל אינה נזכרת כאן אלא בדרך אגב. סיפורה של ממלכת יהודה מתחיל בזמנו של דויד. בספר שמואל דויד מופיע לראשונה כנער אחד מבני ישי, ואילו כאן נקודת המוצא למלכותו של דויד בישראל היא דווקא סיפור מותו של שאול.
(דברי הימים א י״א: י׳-י״ב: מ״א)<br><b>גיבורי דויד ותומכיו</b><br>ושוב באות בספר רשימות, ובהן מעט תיאורים מקוטעים. הפעם אין אלו רשימות יוחסין אלא רשימות גיבורי דויד ואנשיו ורשימות חלקיות של האנשים שבאו לחגוג עם דויד כשהומלך על ישראל, שנרשמו על ידי אנשים כלשהם והונצחו לדורות בספר דברי הימים.
(דברי הימים א י״ג: א׳-י״ז: כ״ז)<br><b>דויד מכונן את בית המלוכה והקודש בירושלים</b>
(דברי הימים א י״ג: א׳-י״ד)<br><b>העלאת ארון הקודש מקרית-יערים</b><br>במלחמה שבה חרב משכן שִׁלֹה שָׁבו הפלשתים את ארון האלוקים. מאוחר יותר הוחזר הארון לידי ישראל, אך עדיין לא הגיע לירושלים. לאחר החגיגה ההמונית בהמלכת דויד, רצה דויד לקיים מאורע פומבי גדול נוסף – העלאת ארון הקודש לירושלים. אסון לא צפוי קטע את המהלך.
(דברי הימים א י״ד: א׳-י״ז)<br><b>התעצמות והכאת הפלשתים</b><br>דויד נתקבל כמלך על כל ישראל וייצב את הגבולות. בסביבתו נוצר רושם שממלכת ישראל מתחזקת.
(דברי הימים א ט״ו: א׳-ט״ז: מ״ג)<br><b>קביעת הארון בירושלים</b><br>דויד הצליח במלחמותיו ועתה ניגש לבניית עירו ירושלים ולהכנת מקום הארון. הוא אוסף את הלויים שישאו את הארון ושינגנו בתהלוכת העלאתו למקום הקבע שלו בירושלים ומשתתף בשמחה בריקוד, בקרבנות, בברכות ובמתנות לחוגגים. כמו כן הוא מכין מזמור הודיה ומייעד לויים לשירות קבוע בצד הארון בשירה וכחיל משמר, וכן כהנים – להקרבת קרבנות.
(דברי הימים א י״ז: א׳-כ״ז)<br><b>רצון דויד לבנות בית לה' ובשורת כינון ביתו</b><br>דויד שיכן את ארון הקודש בעירו באופן עראי, ועתה הוא חפץ לבנות לו בית של קבע.
(דברי הימים א י״ח: א׳-כ׳: ח׳)<br><b>כיבושי דויד בעמי האזור</b><br>לאחר שדויד התיישב בירושלים, הוא מתפנה לעסוק בענייני חוץ. האויבים כבר אינם מכים בישראל, אבל דויד מרגיש שהוא יכול להרחיב את שלטונו ולהתעצם.
(דברי הימים א כ״א: א׳-ח׳)<br><b>ספירת אנשי ישראל</b>
(דברי הימים א כ״א: ט׳-י״ז)<br><b>המגפה שבעקבות המפקד</b>
(דברי הימים א כ״א: י״ח-כ״ב: א׳)<br><b>המזבח ועצירת המגפה</b>
(דברי הימים א כ״ב: ב׳-י״ט)<br><b>דויד מכין את בניית בית ה'</b>
(דברי הימים א כ״ג: א׳-כ״ו: ל״ב)<br><b>רשימות הקשורות למשרתי המקדש</b><br>בעניין שלפנינו עוד רשימות יחס ורשימות אחרות הקשורות בארגונו מחדש של המקדש על ידי המלך דויד. נראה כי קביעתם הסופית של משמרות אלו נעשתה בשנתו האחרונה של דויד.
(דברי הימים א כ״ג: א׳-ל״ב)<br><b>מִפקד הלויים ומחלקותיהם</b>
(דברי הימים א כ״ד: א׳-י״ט)<br><b>מחלקות הכהנים</b>
(דברי הימים א כ״ד: כ׳-ל״א)<br><b>ראשי משמרות לשאר הלויים</b><br>כאמור, גם הלויים שאינם כהנים התחלקו למחלקות. לעיל נמנו הלויים מבני קהת וקצת מבני גרשון, ואחר כך פורטו משפחות הכהנים שגם הם מענף קהת. כאן באה השלמה לראשי משפחות הלויים.
(דברי הימים א כ״ה: א׳-ל״א)<br><b>משמרות המשוררים</b>
(דברי הימים א כ״ו: א׳-ל״ב)<br><b>שוערים ושומרים, שופטים ושוטרים</b>
(דברי הימים א כ״ז: א׳-ל״ד)<br><b>רשימות המחלקות בעם ובכירי הממלכה</b><br>עד כה דובר על הכהנים והלויים. הרשימות הבאות יכללו את הממלכה כולה ואת המבנה השלטוני שלה.
(דברי הימים א כ״ז: א׳-ט״ו)<br><b>מחלקות העם</b><br>את העם חילקו למחלקות – יחידות גדולות שתפקדו כצבא מילואים. המחלקה נועדה לשרת את הממלכה חודש בשנה.
(דברי הימים א כ״ז: ט״ז-כ״ד)<br><b>שרי השבטים</b><br>בזמן המלוכה הלכה והיטשטשה החלוקה לשבטים, אבל עדיין השבטים היו קיימים, ועל כל שבט היה נשיא.
(דברי הימים א כ״ז: כ״ה-ל״ד)<br><b>שרי ממשלת דויד ויועציו</b><br>כאן מופיעה רשימה מורחבת של ממשלת דויד ושמות האנשים שהיו אחראים לתחומים שונים בשלטון.
(דברי הימים א כ״ח: א׳-כ״ט: ט׳)<br><b>דויד מצווה על המקדש</b><br>דויד הוא המלך הראשון בישראל שהמליך את בנו בחייו. בנוכחות כל שרי הממלכה ובעסק גדול מצווה דויד לבנות את בית ה' תחת ניהולו של שלמה, המלך החדש שהיה באותה שעה צעיר לימים. לשלמה הוא מוסר את התבניות המפורטות של המקדש וכליו, ומזרזו לעבודת הבניין ומעורר אותו לעבודת ה' בכלל. מלבד הכנות המקדש המקיפות שעשה דויד בעצמו, באיסוף חומרי הבניין ואומניו ובמצבת משרתי המקדש וסדריו, הוא מרים עכשיו מאוצרותיו תרומה גדולה של מתכות יקרות לציפוי הבית ולקישוטיו, וקורא גם לשאר הנוכחים באותו מעמד להתנדב למקדש. העם נענה לכך בלב שלם ובשמחה.
(דברי הימים א כ״ט: י׳-כ״ה)<br><b>ברכת דויד והעם והמלכת שלמה</b><br>זהו כנראה הנאום האחרון של דויד המלך בפני ציבור גדול. אמנם לא מצוינים פה תאריכים מדויקים, אך מסתבר שהדברים נאמרו לעת זקנתו. דעתו הייתה צלולה לגמרי, וגם אם גופו היה כבר חלש, הוא עמד במאמץ הרב שדורשת נשיאת דרשה בפני קהל רב. משום כך, סביר שדויד לא נשא את הדברים הללו בימיו האחרונים ממש. המתח הדתי הפנימי הנסוך על פנייתו של דויד לה' כאן, דומה לזה המאפיין את מזמורי תהלים.
(דברי הימים א כ״ט: כ״ו-ל׳)<br><b>סיכום ימי דויד</b>
<h3>דברי הימים ב</h3>
<h4>הקדמה לספר</h4>
<h4>מבוא לקטע</h4>
(דברי הימים ב א׳: א׳-י״ח)<br><b>תפארת שלמה המלך</b><br>בחלוקת הספרים המקורית היהודית ספר דברי הימים הוא אחד. החלק הזה הוא המשך ישיר לדברים המסופרים בסוף דברי הימים א', על מותו של דויד המלך והמלכת שלמה.
(דברי הימים ב ב׳: א׳-ה׳: א׳)<br><b>שלמה בונה את המקדש</b><br>לאחר שדובר בקיצור על המבנה הכלכלי והצבאי של מלכות שלמה, מתרחב תיאור בניית המקדש, תכנונו ותוארו. תיאורי הכלים והבית מורחבים עוד יותר בספר מלכים.
(דברי הימים ב ה׳: ב׳-ז׳: כ״ב)<br><b>חנוכת המקדש, ההתגלות, הברכה, התפילה והחגיגה</b><br>הארון הובא בתהלוכה חגיגית אל הר המוריה ועם הכנסתו הופיע האישור האלוקי בדמות ענן. ברגע שיא זה, שבו ירד כבוד ה' לשכון בבית הקבע שלו, שלמה מדבר הן אל אלוקים הן אל העם הרב שהתאסף. בצד התפילה המכוונת כלפי מעלה, שלמה גם מביע בקשה מפורטת הקשורה לכוחו של המקום הזה, המחבר ארץ ושמים, בני אדם הנושאים תפילות ושומען. שלמה ייענה במענה מילולי מפורש משמים.
(דברי הימים ב ח׳: א׳-ט׳: ל״א)<br><b>מפעלי שלמה ורוב כבודו</b><br>ספר דברי הימים מתמקד במלכות, במקדש ובעבודת ה'. אחרי תיאור בניין המקדש והמתלווה אליו יסכם הכתוב את שאר מפעליו הגדולים של שלמה בתחום הבנייה, את היחסים הבינלאומיים המוצלחים שקיים ואת השפע הכלכלי שזרם אליו אף ממקורות רחוקים מאוד. פרטים אחרים בחייו האישיים של שלמה שפורטו בספר מלכים, ידולגו כאן. העניין יחתום בפטירת שלמה.
(דברי הימים ב י׳: א׳-י״א: י״ז)<br><b>פיצול הממלכה</b><br>לאחר התיאור המפורט של חיי דויד ושלמה ובית המקדש שבנו, מתחיל כאן עיקר דברי הימים למלכי יהודה.
(דברי הימים ב י״א: י״ח-י״ב: ט״ז)<br><b>דברי ימי המלך רחבעם</b><br>במשך שלוש השנים הראשונות המשיך רחבעם ללכת בדרכי דויד ושלמה. בשנים אלו הוא ביצר את הערים והכין הגנות שונות מפני התקפה אפשרית של ממלכת ישראל. לאחר שלוש שנים פנה רחבעם, והעם עמו, לדרך אחרת, ומצב הממלכה החל להידרדר.
(דברי הימים ב י״ג: א׳-כ״ג)<br><b>דברי ימי המלך אביה</b><br>אביה המלך המשיך בדרכי אביו רחבעם. בימיו התחזקה ממלכת יהודה על הממלכה השכנה, ישראל.
(דברי הימים ב י״ד: א׳-ט״ז: י״ד)<br><b>דברי ימי המלך אסא</b><br>אמנם אביה דאג שהמקדש יתנהל כראוי, אבל הוא לא ביער את הפולחנים הזרים מן הארץ. אסא בנו הוא שיפעל באופן ישיר לנקות את הארץ מהפסלים. לאחר תקופה של שקט מדיני נדרש אסא להדוף מתקפה מצרית. הוא נחל ניצחון במלחמה הגדולה והבריח את הצבא המצרי המוכה. לקראת סוף ימי מלכותו חל באסא שינוי לרעה בכל התחומים – הדתי, המדיני, החברתי ואף הבריאותי.
(דברי הימים ב י״ז: א׳-כ׳: ל״ז)<br><b>דברי ימי המלך יהושפט</b><br>יהושפט המשיך בדרכי אביו הטובות ופעל והצליח בחיזוק הממלכה הן מהבחינה המדינית והצבאית והן מהבחינה הדתית. הוא נחל ניצחונות במלחמותיו, לעתים ללא כל מאמץ, ונרתם לחיזוק מערכת המשפט בכל ערי הממלכה. יהושפט סמך על ה' ועל דברי נביאיו ופעל להוראת תורה ומצוות בעם, גם אם לא בהצלחה גמורה. הוא השלים עם מלכי ישראל וקשר עצמו אליהם בקשר משפחה. קשריו אלו הביאו אותו גם לידי שגיאות שגבו מחיר מאוחר יותר.
(דברי הימים ב כ״א: א׳-כ׳)<br><b>דברי ימי המלך יהורם</b><br>יהורם לא הלך בדרכי אבותיו, ובימיו הגיעה ממלכת יהודה לשפל. מכל הבחינות הוא היה מלך מובס. הוא הפסיד במלחמה ונותר בודד לאחר מתקפת הפלשתים והערבים, ואף איבד את אהדתם של בני עמו. אפילו עיר בתוך יהודה מרדה בו.
(דברי הימים ב כ״ב: א׳-ט׳)<br><b>דברי המלך אחזיהו</b><br>אחזיהו המשיך בדרכי אביו יהורם והורי אמו אחאב ואיזבל. גם אחריתו נקשרה בגורל בית אחאב.
(דברי הימים ב כ״ב: י׳-כ״ג: כ״א)<br><b>השתלטות עתליהו והדחתה</b><br>יהוא השמיד את בנה של אשת המלך ואם המלך, עתליהו, ואת כל משפחתה, ותפס את השלטון בממלכת ישראל. עתה מאמצת עתליהו את אותו הדפוס כלפי בית המלוכה של יהודה. היא משמידה את כל הטוענים לכתר ולוקחת לעצמה את השלטון בממלכה. ואולם היא לא משלימה את משימתה – אחותו של אחזיהו מצליחה להציל ילד אחד בן שנה מבני אחזיהו ומחביאה אותו שש שנים. ביזמת בעלה יהוידע, הכהן הגדול, שבה המלכות אל בית דויד.
(דברי הימים ב כ״ד: א׳-כ״ז)<br><b>דברי ימי המלך יואש</b><br>יואש, שהוחבא בילדותו בבית ה', דואג גם בבגרותו לבדק הבית הזה וחיזוקו. כעבור זמן חלה תפנית בממלכה. יהוידע הכהן, מצילו ופטרונו של יואש, מת, והמלך שינה את דרכו ונטה אחר יועציו, המקדש שב ונזנח ועבודת האלילים שוב פשטה ביהודה, וגם העונש לא איחר לבוא – אויבי המלך, הארמים, שדדו ביהודה, הרגו בשריה והתעללו במלכה. מתנגדי המלך מתוך הממלכה הרגוהו.
(דברי הימים ב כ״ה: א׳-כ״ח)<br><b>דברי הימים למלך אמציהו</b><br>במשך תקופת שלטונו של אמציהו חל שינוי לרעה במלך, כפי שאירע בימי מלכותו של אביו. לאחר שאמציה ניצח את אדום, הוא אימץ לעצמו את אליליהם. מאז חלה הידרדרות בממלכה ובמעמדו של המלך, והיא נסתיימה במרד. את מניעי המרד אפשר להבין מתוך המאורעות שברקע, אם כי ייתכן שעמדו מאחורי המרד גם חשבונות אישיים עלומים.
(דברי הימים ב כ״ו: א׳-כ״ג)<br><b>דברי ימי המלך עֻזיהו</b><br>עֻזיהו היה מלך פעיל ומוצלח. הוא הביא את הממלכה להשגים מדיניים וכלכליים גדולים, ושמעוֹ יצא בכל האיזור. באחריתו נכשל עֻזיה בגאווה יתרה, ונענש בהרחקה מהמלוכה ומן החברה עקב צרעת שפרחה בגופו עד סוף חייו.
(דברי הימים ב כ״ז: א׳-ט׳)<br><b>דברי ימי המלך יותם</b><br>יותם הוא המלך היחידי שלא נאמר עליו שום דבר רע במקרא. ולכן הוא נחשב כצדיק יוצא דופן גם במסורת חז"ל. על אף צדקותו לא עלה בידו להשפיע הרבה על הממלכה.
(דברי הימים ב כ״ח: א׳-כ״ז)<br><b>דברי ימי המלך אחז</b><br>אחז, בנו של יותם הצדיק, היה מן הרשעים שבמלכי יהודה. בזמנו נמשך תהליך התמעטותה של ממלכת ישראל, וגם ממלכת יהודה כבר חשה את הלחץ מצד מלכי אשור.
(דברי הימים ב כ״ט: א׳-ל״ב: ל״ג)<br><b>דברי ימי המלך חזקיהו</b><br>קורות חזקיהו מסופרות כאן ובמקומות אחרים בהרחבה. חזקיהו היה מלך גדול שניסה בכל כוחותיו לחדש את הברית עם ה' במדינתו. הוא עלה לשלטון בתקופה שממלכת ישראל נפלה על ידי אשור עד שנשארו ממנה שרידים בלבד.
(דברי הימים ב כ״ט: א׳-ב׳)<br><b>הקדמה</b>
(דברי הימים ב כ״ט: ג׳-ל״ו)<br><b>טיהור המקדש וחידוש עבודתו</b><br>כבר בראשית פעילותו טיהר המלך חזקיהו את בית ה' וניסה להשיב בו את סדר העבודה הראוי. חזקיהו יצר מעין רנסנס רוחני ועורר את נפשו של עם ישראל להתחדש ולשוב אל ה'.
(דברי הימים ב ל׳: א׳-ל״א: א׳)<br><b>פסח חזקיהו</b><br>טיהור בית ה' נמשך בכל החצי הראשון של החודש הראשון, הוא חודש ניסן. על כן העם לא הספיק להיטהר לעשות את הפסח במועדו. חזקיהו הנהיג לשעה מעין פסח שני קולקטיבי בחודש השני לא רק לאנשי יהודה אלא גם לשרידיה של ממלכת ישראל. בשמחתם הרבה האריכו החוגגים את החג בעוד שבעה ימים.
(דברי הימים ב ל״א: ב׳-כ״א)<br><b>החזרת מעמד הכהנים והלויים במקדש ובמדינה</b><br>חזקיהו, שהיה ממלכי המופת של עם ישראל, פעל בנחישות להסרת העבודה הזרה ולסילוק הבמות שעליהן הוקרבו קרבנות לשם ה' על ידי כל אדם ובכל מקום – דבר המנוגד לציווי התורה. חזקיהו כונן מחדש את העבודה במרכז אחד – המקדש שבירושלים, ובד בבד חיזק את מעמדם של הכהנים והלויים. הוא זירז את העם לתת למשרתי המקדש ולמשפחותיהם את המתנות הנדרשות להם לפרנסתם – והעם נענה.
(דברי הימים ב ל״ב: א׳-כ״ג)<br><b>מפלת סנחריב מלך אשור</b><br>סיפור עליית סנחריב על יהודה וכישלונו, מובא בפירוט בספרי מלכים וישעיה. שם מורחבת גם תפילת חזקיהו. כאן הדברים באים בקיצור בתוך ההקשר הכללי של דברי ימי חזקיהו.
(דברי הימים ב ל״ב: כ״ד-ל״ג)<br><b>מחלת חזקיהו וסיכום פועלו</b><br>דרכו של הספר הזה לעסוק הרבה יותר בענייני המקדש ועבודת ה' מאשר בפעולותיו המדיניות, הכלכליות או הצבאיות של המלך, אבל בסיכום מפעליו של חזקיהו מתואר בכל זאת גם אירוע אישי בחייו – מחלתו – וגם מגוון הישגיו.
(דברי הימים ב ל״ג: א׳-כ״ה)<br><b>דברי ימי המלכים מנשה ואמון</b><br>מנשה בן חזקיהו עלה למלוכה בגיל צעיר מאוד, ומלכותו האריכה שנים רבות. לתקופת מלכותו נודעה אפוא חשיבות רבה הן בזמנו הן לאחר זמנו. מנשה עשה הרע בעיני ה', ומלכותו נחשבת תקופת שפל ארוכה, גם משום שהייתה מעין תשליל לימי אביו. כאן אמנם מסופר שמנשה עשה תשובה, אך השפעת מעשיו הקודמים על הממלכה לא פגה. גם אמון בנו המשיך בדרכו הרעה, ולאחר שהתנקשו בחייו, נקבר בחלקת הקבר שבה נטמן מנשה.
(דברי הימים ב ל״ד: א׳-ל״ה: כ״ז)<br><b>דברי ימי המלך יאשיהו</b><br>שוב מתרחש שינוי בהנהגת הממלכה. יאשיהו בן אמון נטש את דרכי אביו ואבי אביו – אך לטובה. מבחינות רבות יאשיהו היה המלך הגדול האחרון שקם לממלכת יהודה, שכן המלכים שבאו אחריו מלכו זמן קצר יותר והצליחו פחות ממנו. למרות צדקתו הגדולה ומעשיו הבולטים בתיקון הממלכה וטיהורה מעבודה זרה, לא הצליח יאשיהו למנוע את גזרת החורבן שכבר ריחפה על מלכות יהודה.
(דברי הימים ב ל״ד: א׳-ב׳)<br><b>הקדמה</b>
(דברי הימים ב ל״ד: ג׳-ז׳)<br><b>ביעור הבמות והפולחן הזר</b><br>יאשיהו מבער את העבודה הזרה לסוגיה לא רק מיהודה וירושלים אלא גם ממחוזותיה של ממלכת ישראל שננטשה ונותרו בה שרידים בלבד.
(דברי הימים ב ל״ד: ח׳-כ״א)<br><b>חיזוק המקדש וגילוי ספר התורה</b><br>יאשיהו יוזם בדק בית במקדש ומגלה להפתעתו ספר תורה קדום שנגנז בו.
(דברי הימים ב ל״ד: כ״ב-ל״ג)<br><b>נבואת חולדה ומעמד הברית</b><br>התוכחות הכתובות בספר התורה הטרידו את מנוחתו של יאשיהו, שכן ידע כי הן רלוונטיות לו ולדורו. בעקבותיהן הגיעו שליחי המלך אל חולדה הנביאה, והיא השמיעה גם באוזניהם דברים קשים העתידים לפקוד אותם. על כן כינס יאשיהו את בני יהודה למעמד חידוש הברית. למרות התעוררותו הרגשית והמעשית של יאשיהו, התממשו דברי הנבואה שהשמיעה חולדה, אך הדבר לא קרה בדורו.
(דברי הימים ב ל״ה: א׳-י״ט)<br><b>פסח יאשיהו</b><br>אחרי שיאשיהו שמע את דברי הפורענות מפי חולדה הנביאה, הוא חיזק את הברית בין יושבי יהודה לבין אלוקים וטיהר את הארץ מהעבודה הזרה למיניה. עתה הוא מעורר את העם לטקס של קרבן פסח לאומי.
(דברי הימים ב ל״ה: כ׳-כ״ז)<br><b>אחריתו של יאשיהו</b><br>המלך יאשיהו לא מת במיתה טבעית אלא נורה במלחמה שיזם עם פרעה נכו.
(דברי הימים ב ל״ו: א׳-י״ד)<br><b>דברי ימי המלכים בני יאשיהו</b><br>עם מותו של יאשיהו החלה ממלכת יהודה להידרדר. אמנם היא המשיכה להתקיים עוד שנים אחדות, אבל היו אלה שנות דעיכתה עד למפלתה הסופית. יאשיהו היה תקוותה האחרונה של ארץ יהודה, ועם נפילתו הגיע הסוף הלא-רשמי של השלטון. המלכים שקמו אחריו לא היו אלא צללים של האפשרות שהבזיקה בימי יאשיהו: יהואחז היה כפוף למלך מצרים, והוא שהחליפו באליקים-יהויקים אחיו. יהויקים היה כפוף למלך בבל, ובנו, יהויכין, שמלך אחריו הוגלה לבבל. נבוכדנאצר מלך בבל המליך את אחיו, צדקיהו. לאחר זמן מרד צדקיהו במלך בבל, בניגוד לדברי הנביא ולשבועה שנשבע למלך נבוכדנאצר, ובכך הביא את הצבא הבבלי על יהודה.
(דברי הימים ב ל״ו: ט״ו-כ״ג)<br><b>חורבן יהודה ופתח התקווה לגאולה</b><br>השתלשלות האירועים שעד החורבן ושבעקבותיו מתוארת בספר מלכים ביתר פירוט. ספר דברי הימים מדלג מהתיאור הענייני של החורבן אל התרחשות שקרתה כשבעים שנה לאחר מכן – הצהרת כורש, המסמנת ראשיתה של תקופה חדשה בחיי היהודים בשובם אל ארצם.
