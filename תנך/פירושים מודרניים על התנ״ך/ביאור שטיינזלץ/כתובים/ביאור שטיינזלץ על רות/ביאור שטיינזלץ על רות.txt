<h1>ביאור שטיינזלץ על רות</h1>
<h2>פרק א</h2>
(א) <b>וַיְהִי בִּימֵי שְׁפֹט הַשֹּׁפְטִים, וַיְהִי רָעָב בָּאָרֶץ</b> בעקבות מחסור בגשמים, ובעקבותיו – <b>וַיֵּלֶךְ אִישׁ</b> בעל נכסים ובעל עמדה <b>מִבֵּית לֶחֶם</b> שבנחלת <b>יְהוּדָה</b> העיר הסמוכה לירושלים, שנקראה כך כדי להבחין בינה לבין בית-לחם שבגליל, <b>לָגוּר</b> באופן ארעי <b>בִּשְׂדֵי מוֹאָב,</b> שכן שם שרר מצב נוח יותר, <b>הוּא וְאִשְׁתּוֹ וּשְׁנֵי בָנָיו.</b>
(ב) <b>וְשֵׁם הָאִישׁ</b> היה <b>אֱלִימֶלֶךְ, וְשֵׁם אִשְׁתּוֹ נָעֳמִי, וְשֵׁם שְׁנֵי־בָנָיו מַחְלוֹן וְכִלְיוֹן, אֶפְרָתִים,</b> ממשפחת אפרתה שהיה מצאצאי חוּר, שעל שמו נקרא האזור הסמוך לבית-לחם, <b>מִבֵּית לֶחֶם יְהוּדָה, וַיָּבֹאוּ</b> ל<b>שְׂדֵי־מוֹאָב וַיִּהְיוּ־שָׁם</b> במשך זמן מה.
(ג) <b>וַיָּמָת אֱלִימֶלֶךְ אִישׁ</b>, בעלה של <b>נָעֳמִי</b> בזמן ששהו במקום, <b>וַתִּשָּׁאֵר הִיא וּשְׁנֵי בָנֶיהָ</b> בשדה מואב.
(ד) <b>וַיִּשְׂאוּ לָהֶם</b> שני הבנים <b>נָשִׁים מֹאֲבִיּוֹת,</b> בנות המקום. <b>שֵׁם הָאַחַת עָרְפָּה, וְשֵׁם הַשֵּׁנִית רוּת, וַיֵּשְׁבוּ שָׁם כְּעֶשֶׂר שָׁנִים.</b> הָאַחַת עָרְפָּה, וְשֵׁם הַשֵּׁנִית רוּת, וַיֵּשְׁבוּ שָׁם כְּעֶשֶׂר שָׁנִים.
(ה) <b>וַיָּמֻתוּ גַם־שְׁנֵיהֶם, מַחְלוֹן וְכִלְיוֹן</b> בלא ילדים, <b>וַתִּשָּׁאֵר הָאִשָּׁה,</b> נעמי לבדה <b>מִשְּׁנֵי יְלָדֶיהָ וּמֵאִישָׁהּ.</b>
(ו) <b>וַתָּקָם הִיא וְכַלֹּתֶיהָ, וַתָּשָׁב מִשְּׂדֵי מוֹאָב,</b> לא רק מפני שאיבדה את בעלה ובניה, אלא גם <b>כִּי שָׁמְעָה בִּשְׂדֵה מוֹאָב כִּי־פָקַד ה' אֶת־עַמּוֹ לָתֵת לָהֶם לָחֶם.</b> בינתיים הסתיימה הבצורת, והחיים בארץ יהודה חזרו לתיקונם.
(ז) <b>וַתֵּצֵא מִן־הַמָּקוֹם אֲשֶׁר הָיְתָה־שָׁמָּה וּשְׁתֵּי כַלֹּתֶיהָ</b>, שרק הן נשארו מהמשפחה, <b>עִמָּהּ, וַתֵּלַכְנָה בַדֶּרֶךְ לָשׁוּב אֶל־אֶרֶץ יְהוּדָה.</b>
(ח) <b>וַתֹּאמֶר נָעֳמִי לִשְׁתֵּי כַלֹּתֶיהָ:</b> אני שבה לביתי ולעמי, ואתן – <b>לֵכְנָה שֹּׁבְנָה אִשָּׁה לְבֵית אִמָּהּ,</b> כל אחת מכן תשוב אל משפחתה. ובחיבה רבה הוסיפה: <b>יַעַשׂ ה' עִמָּכֶם חֶסֶד</b> ויעזור לכן <b>כַּאֲשֶׁר עֲשִׂיתֶם עִם־הַמֵּתִים וְעִמָּדִי.</b>
(ט) <b>יִתֵּן ה' לָכֶם וּמְצֶאןָ מְנוּחָה אִשָּׁה בֵּית אִישָׁהּ.</b> אני מברכת כל אחת מכן שתתחתן שוב ותחיה בשלווה עם בעלה החדש. מהקשר המשפחתי בינינו לא נותר דבר, ועל כן אל לכן לבוא אתי. נעמי רצתה לנהוג בהגינות כלפי שתי הנשים הללו – שהיו כנראה צעירות יחסית, שהרי התחתנו שנים מעטות קודם לכן. לכן עודדה אותן להמשיך בחייהן. <b>וַתִּשַּׁק לָהֶן</b> נעמי נשיקת פרידה, <b>וַתִּשֶּׂאנָה</b> את <b>קוֹלָן וַתִּבְכֶּינָה</b> אולי כולן. הבכי המשותף הזה מעיד על עומק הקשר שהיה ביניהן, אף שלא היו בנות עמה.
(י) <b>וַתֹּאמַרְנָה־לָּהּ:</b> לא, <b>כִּי־אִתָּךְ נָשׁוּב לְעַמֵּךְ</b> ונחיה בתוכו. היינו משפחה ונמשיך להיות משפחה.
(יא) <b>וַתֹּאמֶר נָעֳמִי: שֹׁבְנָה, בְנֹתַי, לָמָּה תֵלַכְנָה עִמִּי</b>?! אין טעם בכך. <b>הַעוֹד־לִי בָנִים בְּמֵעַי,</b> בתוך גופי, <b>וְהָיוּ לָכֶם לַאֲנָשִׁים</b>?! האם יש לי סיכוי ללדת ילדים שיוכלו לשאתכן לנשים ולהעמיד מכן תולדות?!
(יב) יתרה מזו, <b>שֹׁבְנָה, בְנֹתַי, לֵכְןָ, כִּי זָקַנְתִּי מִהְיוֹת לְאִישׁ.</b> אני זקנה מלהתחתן בשנית. גם אם אחשוב מחשבה בלתי ראלית לחלוטין – גם <b>כִּי אָמַרְתִּי: יֶשׁ־לִי תִקְוָה, גַּם</b> אילו <b>הָיִיתִי הַלַּיְלָה לְאִישׁ, וְגַם</b> אילו <b>יָלַדְתִּי בָנִים</b> –
(יג) <b>ה</b>אם <b>לָהֵן</b>, לבנים הדמיוניים האלה <b>תְּשַׂבֵּרְנָה,</b> תמתינו, תייחלו <b>עַד אֲשֶׁר יִגְדָּלוּ</b>? <b>הֲלָהֵן תֵּעָגֵנָה</b>, תרותקו, תעצרו את חייכן <b>לְבִלְתִּי הֱיוֹת לְאִישׁ</b> ולא תתחתנו?! אין זו התנהגות סבירה. <b>אַל, בְּנֹתַי, כִּי־מַר־לִי מְאֹד מִכֶּם,</b> מפני שאינני יכולה לעזור לכן או להעניק לכן דבר, <b>כִּי־יָצְאָה</b>, פגעה <b>בִי יַד־ה'.</b> נותרתי מסכנה וחסרת ישע. נראה שגם אם היה למשפחה רכוש כלשהו, הוא אבד במשך השנים.
(יד) <b>וַתִּשֶּׂנָה קוֹלָן וַתִּבְכֶּינָה עוֹד. וַתִּשַּׁק עָרְפָּה לַחֲמוֹתָהּ</b> לשלום, מפני שהשתכנעה מדבריה והחליטה לחזור לביתה, <b>וְ</b>אילו <b>רוּת דָּבְקָה בָּהּ,</b> ולא הסכימה להיפרד ממנה.
(טו) <b>וַתֹּאמֶר</b> אליה נעמי<b>: הִנֵּה שָׁבָה יְבִמְתֵּךְ</b>, גיסתך <b>אֶל־עַמָּהּ וְאֶל־אֱלֹהֶיהָ. שׁוּבִי אַחֲרֵי יְבִמְתֵּךְ.</b>
(טז) <b>וַתֹּאמֶר רוּת: אַל־תִּפְגְּעִי</b>, תפצירי <b>בִי לְעָזְבֵךְ לָשׁוּב מֵאַחֲרָיִךְ,</b> לעזוב אותך, <b>כִּי אֶל־אֲשֶׁר תֵּלְכִי</b> – <b>אֵלֵךְ, וּבַאֲשֶׁר תָּלִינִי</b>, במקום שבו תלוני – <b>אָלִין.</b> יותר מכך – <b>עַמֵּךְ</b> הוא <b>עַמִּי, וֵאלֹהַיִךְ אֱלֹהָי.</b> אמרת שערפה שבה אל עמה ואל אלוהיה, אבל מואב כבר אינו עמי, ואלוהי מואב כבר אינם אלוהי. הקשר שלי למשפחתך ולאורח חייה לא היה מקרי. כבר אינני חשה זיקה לעם המואבי ולאמונתו.
(יז) <b>בַּאֲשֶׁר תָּמוּתִי</b> – <b>אָמוּת, וְשָׁם אֶקָּבֵר.</b> אצמד אלייך עד מוות ואקבר במקום קבורתך. <b>כֹּה יַעֲשֶׂה ה' לִי וְכֹה יוֹסִיף,</b> אני נשבעת – בשם ה' דווקא – <b>כִּי</b> רק <b>הַמָּוֶת יַפְרִיד בֵּינִי וּבֵינֵךְ.</b>
(יח) <b>וַתֵּרֶא</b> נעמי <b>כִּי־מִתְאַמֶּצֶת הִיא לָלֶכֶת אִתָּהּ, וַתֶּחְדַּל לְדַבֵּר אֵלֶיהָ,</b> אחרי שעשתה ככל יכולתה לשכנע את רות שכדאי לה לחזור לביתה.
(יט) <b>וַתֵּלַכְנָה שְׁתֵּיהֶם עַד־בּוֹאָנָה</b>, שבאו אל <b>בֵּית לָחֶם.</b> בית-לחם אינה רחוקה מאוד ממואב, ויש להניח שהן הלכו כמה ימים. <b>וַיְהִי כְּבוֹאָנָה בֵּית לֶחֶם, וַתֵּהֹם</b>, רעשה <b>כָּל־הָעִיר עֲלֵיהֶן, וַתֹּאמַרְנָה: הֲזֹאת נָעֳמִי</b>? את רות איש לא הכיר, אך את נעמי, שהייתה גבירה נכבדת, הכירו הכול בעיר הקטנה. והנה עתה לא רק התבגרה בגופה, אלא לבושה ופניה השתנו, ופגעי החיים ניכרו בהם.
(כ) <b>וַתֹּאמֶר אֲלֵיהֶן: אַל־תִּקְרֶאנָה לִּי נָעֳמִי,</b> מלשון נועם, שהרי לא הייתה כל נעימות בחיי; <b>קְרֶאןָ לִּי מָרָא,</b> מרה. כך ראוי יותר, <b>כִּי־הֵמַר,</b> הביא עלי מרירות וסבל <b>שַׁדַּי</b>, ה' <b>לִי מְאֹד.</b>
(כא) <b>אֲנִי מְלֵאָה</b> בבעל, ילדים ורכוש <b>הָלַכְתִּי,</b> יצאתי; <b>וְרֵיקָם</b>, חסרת כול <b>הֱשִׁיבַנִי ה'. לָמָּה תִקְרֶאנָה לִּי נָעֳמִי, וַ</b>הרי <b>ה' עָנָה</b>, העיד <b>בִי</b>, הוכיח את חטאי. או: התרה בי, <b>וְשַׁדַּי הֵרַע־לִי.</b>
(כב) <b>וַתָּשָׁב נָעֳמִי וְרוּת הַמּוֹאֲבִיָּה כַלָּתָהּ עִמָּהּ, הַשָּׁבָה מִשְּׂדֵי מוֹאָב, וְהֵמָּה</b>, הן <b>בָּאוּ</b> ל<b>בֵּית לֶחֶם בִּתְחִלַּת קְצִיר שְׂעֹרִים</b> בתקופה שאחרי חג הפסח, שבה מתחילים לקצור את השעורים, ועל כן קל בה יותר למצוא אוכל.
<h2>פרק ב</h2>
(א) <b>וּלְנָעֳמִי</b> היה <b>מוֹדַע</b> מכר, קרוב <b>לְאִישָׁהּ</b> שהיה <b>אִישׁ גִּבּוֹר חַיִל</b>, בעל מעמד נכבד <b>מִמִּשְׁפַּחַת אֱלִימֶלֶךְ, וּשְׁמוֹ בֹּעַז.</b>
(ב) <b>וַתֹּאמֶר רוּת הַמּוֹאֲבִיָּה אֶל־נָעֳמִי: אֵלְכָה־נָּא הַשָּׂדֶה וַאֲלַקֳּטָה בַשִּׁבֳּלִים</b> כמנהג העניים, שרות כנראה הבחינה בו, <b>אַחַר אֲשֶׁר אֶמְצָא־חֵן בְּעֵינָיו.</b> אלך לשדה של האדם שאמצא חן בעיניו ויאפשר לי ללקט. אמנם התורה מחייבת את בעל השדה להניח את שיבולי הלקט לאביונים, אך בפועל לא כל בעל שדה קיבל את העניים בסבר פנים יפות. היו בעלי שדות שחששו שהעניים יפריעו לקוצרים בעבודתם; היו שחשדו שמא אין העניים ישרים; והיו, מן הסתם, כאלה שלא היו אוהבי בריות. <b>וַתֹּאמֶר לָהּ</b> נעמי<b>: לְכִי, בִתִּי.</b>
(ג) <b>וַתֵּלֶךְ וַתָּבוֹא וַתְּלַקֵּט</b> אל סלה את השיבולים שנפלו או שלא נקצרו <b>בַּשָּׂדֶה אַחֲרֵי הַקֹּצְרִים. וַיִּקֶר מִקְרֶהָ</b>, היא הזדמנה ל<b>חֶלְקַת הַשָּׂדֶה</b> השייכת <b>לְבֹעַז אֲשֶׁר מִמִּשְׁפַּחַת אֱלִימֶלֶךְ,</b> מבלי שידעה מראש מי הבעלים.
(ד) <b>וְהִנֵּה</b> באותה שעה <b>בֹעַז בָּא</b> אל השדה שמחוץ לעיר <b>מִבֵּית לֶחֶם.</b> כנראה כדי להשגיח על הקציר. בעז פנה אליהם בברכה – <b>וַיֹּאמֶר לַקּוֹצְרִים: ה' עִמָּכֶם</b> ויהיה בעזרכם. <b>וַיֹּאמְרוּ לוֹ: יְבָרֶכְךָ ה'.</b>
(ה) <b>וַיֹּאמֶר בֹּעַז לְנַעֲרוֹ</b>, משרתו <b>הַנִּצָּב עַל־הַקּוֹצְרִים</b>, הממונה להשגיח שהקצירה תיעשה כראוי<b>: לְמִי</b> קשורה <b>הַנַּעֲרָה הַזֹּאת</b>? בית-לחם לא הייתה עיר גדולה, ובעז, שהיה מוותיקי המקום, התפלא לראות אשה צעירה שאינו מכיר.
(ו) <b>וַיַּעַן הַנַּעַר הַנִּצָּב עַל־הַקּוֹצְרִים וַיֹּאמַר: נַעֲרָה מוֹאֲבִיָּה הִיא הַשָּׁבָה עִם־נָעֳמִי מִשְּׂדֵי מוֹאָב.</b> מוֹאָב.
(ז) <b>וַתֹּאמֶר</b>, היא ביקשה מאתנו: <b>"אֲלַקֳּטָה־נָּא וְאָסַפְתִּי בָעֳמָרִים</b>, בין האלומות <b>אַחֲרֵי הַקּוֹצְרִים". וַתָּבוֹא וַתַּעֲמוֹד</b> בשדה <b>מֵאָז הַבֹּקֶר וְעַד־עַתָּה. זֶה שִׁבְתָּהּ הַבַּיִת מְעָט.</b> היא יצאה לבית לנוח מעט וחזרה אל השדה.
(ח) <b>וַיֹּאמֶר בֹּעַז אֶל־רוּת: הֲלֹא שָׁמַעַתְּ,</b> שימי לב, <b>בִּתִּי, אַל־תֵּלְכִי לִלְקֹט בְּשָׂדֶה אַחֵר,</b> כי השדה גדול דיו, <b>וְגַם לֹא תַעֲבוּרִי</b>, אל תעברי <b>מִזֶּה,</b> מכאן למקום אחר, <b>וְכֹה תִדְבָּקִין עִם־נַעֲרֹתָי.</b> היי צמודה למשרתות שלי. לכי אִתן.
(ט) <b>עֵינַיִךְ</b> יביטו <b>בַּשָּׂדֶה אֲשֶׁר־יִקְצֹרוּן, וְהָלַכְתְּ אַחֲרֵיהֶן</b> עם שאר הנערות. <b>הֲלוֹא צִוִּיתִי אֶת־הַנְּעָרִים לְבִלְתִּי נָגְעֵךְ,</b> שלא יציקו לך וינהגו בכבוד. יתר על כן, כיוון שאת שוהה בחום בשדה – <b>וְצָמִת</b>, כאשר תצמאי – <b>וְהָלַכְתְּ אֶל־הַכֵּלִים</b> שבהם מי השתייה של הקוצרים, <b>וְשָׁתִית</b>, אני מרשה לך גם לשתות <b>מֵאֲשֶׁר יִשְׁאֲבוּן הַנְּעָרִים,</b> כדי שתוכלי להמשיך ללקט כאן בנוחות.
(י) <b>וַתִּפֹּל עַל־פָּנֶיהָ וַתִּשְׁתַּחוּ אָרְצָה, וַתֹּאמֶר אֵלָיו: מַדּוּעַ מָצָאתִי חֵן בְּעֵינֶיךָ לְהַכִּירֵנִי,</b> להתייחס אלי ביחס של קִרבה, <b>ו</b>הרי <b>אָנֹכִי נָכְרִיָּה,</b> שאינה מבית ישראל וזרה במקום.
(יא) <b>וַיַּעַן בֹּעַז וַיֹּאמֶר לָהּ:</b> אמנם לא ראיתי אותך עד כה, אבל <b>הֻגֵּד הֻגַּד לִי כֹּל אֲשֶׁר־עָשִׂית אֶת</b>, עם <b>חֲמוֹתֵךְ אַחֲרֵי מוֹת אִישֵׁךְ, וַתַּעַזְבִי</b> את <b>אָבִיךְ וְאִמֵּךְ וְאֶרֶץ מוֹלַדְתֵּךְ, וַתֵּלְכִי אֶל־עַם אֲשֶׁר לֹא־יָדַעַתְּ</b>, הכרת <b>תְּמוֹל שִׁלְשׁוֹם.</b>
(יב) <b>יְשַׁלֵּם ה'</b> על <b>פָּעֳלֵךְ</b> הגדול, <b>וּתְהִי מַשְׂכֻּרְתֵּךְ שְׁלֵמָה מֵעִם ה' אֱלֹהֵי יִשְׂרָאֵל אֲשֶׁר־בָּאת לַחֲסוֹת תַּחַת־כְּנָפָיו.</b> בעז הבין שרות אינה מהגרת מסיבות חברתיות או כלכליות, ואף לא באה רק להתלוות אל חמותה, אלא באה לחסות תחת כנפי השכינה.
(יג) <b>וַתֹּאמֶר: אֶמְצָא־חֵן בְּעֵינֶיךָ אֲדֹנִי.</b> אני מכירה לך טובה על שמצאתי חן בעיניך, <b>כִּי נִחַמְתָּנִי, וְכִי דִבַּרְתָּ עַל־לֵב שִׁפְחָתֶךָ,</b> עודדת אותי והענקת לי יחס מיוחד; <b>ו</b>הרי <b>אָנֹכִי לֹא אֶהְיֶה כְּאַחַת שִׁפְחֹתֶךָ,</b> אינני ראויה אפילו ליחס המתאים לשפחה.
(יד) <b>וַיֹּאמֶר לָה בֹעַז לְעֵת הָאֹכֶל</b>, לאחר זמן, כשהקוצרים נאספו והתיישבו לאכול<b>: גֹּשִׁי</b>, התקרבי <b>הֲלֹם</b>, לכאן <b>וְאָכַלְתְּ מִן־הַלֶּחֶם</b> המשותף לקוצרים, <b>וְטָבַלְתְּ פִּתֵּךְ בַּחֹמֶץ</b> המשמש לטיבול הפת. <b>וַתֵּשֶׁב מִצַּד הַקֹּצְרִים</b> כדי לא להתערב ביניהם, <b>וַיִּצְבָּט</b>, בעז לקח והושיט<b>לָהּ קָלִי,</b> גרגרי שיבולים לחים שקלו אותן באש. חימום העמילן שבהן הופך אותו לסוכר. על כן נחשב הקלי המתקתק למעדן. ָלִי,<b>וַתֹּאכַל וַתִּשְׂבַּע וַתֹּתַר.</b> הוא נתן לה כמות יפה, כדי שביעתה ויותר מכך.
(טו) <b>וַתָּקָם לְלַקֵּט. וַיְצַו בֹּעַז אֶת־נְעָרָיו לֵאמֹר:</b> לא רק אחרי שפיניתם את העומרים היא רשאית ללקט בשדה; <b>גַּם בֵּין הָעֳמָרִים תְּלַקֵּט</b> – <b>וְלֹא תַכְלִימוּהָ,</b> תביישו אותה. אפשרו לה ללקט בלא להעיר לה.
(טז) <b>וְגַם שֹׁל־תָּשֹׁלּוּ</b>, 'שכחו', או הפילו <b>לָהּ</b> בכוונה שיבולים <b>מִן־הַצְּבָתִים,</b> קבוצות השיבולים האחוזות יחד כדי להיקצר במגל, <b>וַעֲזַבְתֶּם וְלִקְּטָה וְלֹא תִגְעֲרוּ־בָהּ.</b>
(יז) <b>וַתְּלַקֵּט בַּשָּׂדֶה עַד־הָעָרֶב.</b> מכיוון שישבה בתנאים נוחים יותר – אולי בצל – עם הקוצרים, וצוידה במזון ושתייה, לא נאלצה לשוב הביתה באמצע היום. <b>וַתַּחְבֹּט</b>, הכתה, דשה <b>אֵת אֲשֶׁר־לִקֵּטָה</b> כדי להפריד את גרעיני התבואה מן הקש. <b>וַיְהִי כְּאֵיפָה שְׂעֹרִים</b> כמות ניכרת, למעלה מ-20 ליטר.
(יח) <b>וַתִּשָּׂא</b> את גרעיני השעורה <b>וַתָּבוֹא</b> אל <b>הָעִיר. וַתֵּרֶא חֲמוֹתָהּ אֵת אֲשֶׁר־לִקֵּטָה,</b> כמות גדולה מהצפוי, <b>וַתּוֹצֵא וַתִּתֶּן־לָהּ אֵת אֲשֶׁר־הוֹתִרָה מִשָּׂבְעָהּ.</b> כאמור, היא לא אכלה את כל מה שנתן לה בעז. מלבד השעורים היא הביאה לחמותה גם קלי.
(יט) <b>וַתֹּאמֶר לָהּ חֲמוֹתָהּ: אֵיפֹה לִקַּטְתְּ הַיּוֹם, וְאָנָה</b>, והיכן <b>עָשִׂית</b> את הדברים הללו? <b>יְהִי מַכִּירֵךְ</b>, מי שעזר לך והתנהג אתך בנדיבות יתרה – <b>בָּרוּךְ. וַתַּגֵּד לַחֲמוֹתָהּ אֵת</b> זהותו של האיש <b>אֲשֶׁר־עָשְׂתָה עִמּוֹ. וַתֹּאמֶר: שֵׁם הָאִישׁ</b> בעל השדה <b>אֲשֶׁר עָשִׂיתִי עִמּוֹ הַיּוֹם</b> הוא <b>בֹּעַז.</b>
(כ) <b>וַתֹּאמֶר נָעֳמִי לְכַלָּתָהּ: בָּרוּךְ הוּא לַה', אֲשֶׁר לֹא־עָזַב חַסְדּוֹ אֶת־הַחַיִּים וְאֶת־הַמֵּתִים.</b> בעז היה ידיד המשפחה גם כשבעלה ובניה היו בחיים, והנה עתה הוא דואג גם לזיכרון המתים בכך שהוא מסייע להן. <b>וַתֹּאמֶר לָהּ נָעֳמִי:</b> אינני מכירה אותו רק משום שאני בת המקום – <b>קָרוֹב לָנוּ</b>, קרוב משפחתנו הוא <b>הָאִישׁ, מִגֹּאֲלֵנוּ הוּא.</b> כאשר אדם יורד מנכסיו ומוכר את שדהו, רשאי, ואולי אף חייב, קרוב משפחתו שידו משגת לפדות את השדה מן הקונה הזר. פעולה זו נקראת גם גאולת השדה. כל קרוב משפחה הוא גואל פוטנציאלי.
(כא) <b>וַתֹּאמֶר רוּת הַמּוֹאֲבִיָּה</b> נוכח התרגשותה של נעמי והשבחים שחלקה לאיש<b>: גַּם כִּי־אָמַר אֵלַי: "עִם־־הַנְּעָרִים אֲשֶׁר־לִי תִּדְבָּקִין,</b> תמשיכי ללקט לידם, <b>עַד אִם־כִּלּוּ</b>, שיסיימו <b>אֵת כָּל־הַקָּצִיר אֲשֶׁר־לִי".</b>
(כב) <b>וַתֹּאמֶר נָעֳמִי אֶל־רוּת כַּלָּתָהּ:</b> מכיוון שבעז מתייחס אלייך יפה, <b>טוֹב, בִּתִּי, כִּי תֵצְאִי עִם־נַעֲרוֹתָיו,</b> ותישארי בשדהו, <b>וְלֹא יִפְגְּעוּ־בָךְ בְּשָׂדֶה אַחֵר.</b>
(כג) ואכן – <b>וַתִּדְבַּק בְּנַעֲרוֹת בֹּעַז לְלַקֵּט עַד־כְּלוֹת קְצִיר־הַשְּׂעֹרִים וּקְצִיר הַחִטִּים.</b> קציר השעורים מתחיל בעונת האביב ונמשך כשבעה שבועות. אחריו מגיע קציר החיטים – לרוב בסמיכות לחג השבועות, שהוא חג בִּכּוּרֵי קְצִיר חִטִּים והוא מסתיים כעבור שלושה חודשים מתחילת קציר השעורים. <b>וַתֵּשֶׁב אֶת</b>, עם <b>חֲמוֹתָהּ.</b> כל אותו זמן הייתה מלקטת בשדה ומביאה לבית חמותה.
<h2>פרק ג</h2>
(א) <b>וַתֹּאמֶר לָהּ נָעֳמִי חֲמוֹתָהּ: בִּתִּי, הֲלֹא אֲבַקֶּשׁ־לָךְ מָנוֹחַ</b>, מנוחה <b>אֲשֶׁר יִיטַב־לָךְ.</b> את חיה עכשיו חיי עראי, ואני רוצה למצוא לך פתרון קבוע.
(ב) <b>וְעַתָּה, הֲלֹא בֹעַז מֹדַעְתָּנוּ</b>, ידידנו, <b>אֲשֶׁר הָיִית אֶת</b>, עם <b>נַעֲרוֹתָיו, הִנֵּה־הוּא זֹרֶה אֶת־גֹּרֶן הַשְּׂעֹרִים הַלָּיְלָה</b>. בעז לא היה נשוי באותה עת, ואולי היה אז אלמן, ונעמי ביקשה לשדך בינו לבין רות.
(ג) <b>וְרָחַצְתְּ וָסַכְתְּ</b> בשמן על מנת להיטיב את מראך <b>וְשַׂמְתְּ שִׂמְלֹתַיִךְ</b> היפות יותר <b>עָלַיִךְ, וְיָרַדְתְּ</b> אל <b>הַגֹּרֶן. אַל־תִּוָּדְעִי לָאִישׁ</b>, התחבאי בגורן כך שבעז לא יגלה אותך <b>עַד כַּלֹּתוֹ</b>, שיגמור <b>לֶאֱכֹל וְלִשְׁתּוֹת.</b>
(ד) <b>וִיהִי בְשָׁכְבוֹ</b> כאשר ישכב בגורן, כדי לשמור על התבואה או אולי מפני שירצה להמשיך את עבודתו מוקדם בבוקר, <b>וְיָדַעַתְּ אֶת־הַמָּקוֹם אֲשֶׁר יִשְׁכַּב־שָׁם, וּבָאת וְגִלִּית</b>, חשפי את <b>מַרְגְּלֹתָיו,</b> רגליו. גם בקיץ הלילות בהרי יהודה אינם חמים, ולכן מן הסתם יהיה מכוסה. <b>וְשָׁכָבְתְּ</b> למרגלותיו, <b>וְהוּא יַגִּיד לָךְ אֵת אֲשֶׁר תַּעֲשִׂין.</b> הניחי לו להמשיך את מהלך העניין. במעשה לא רגיל זה, שהוא גם ישיר ואותנטי וגם דיסקרטי ובלתי מחייב, רות תבטא הצעה לא שגרתית – בקשת חסותו המלאה, ולמעשה הצעה שיישא אותה לאשה.
(ה) <b>וַתֹּאמֶר אֵלֶיהָ</b> רות<b>: כֹּל אֲשֶׁר־תֹּאמְרִי אֵלַי אֶעֱשֶׂה.</b> רות הייתה יכולה להסס לבצע תכנית כל כך לא מקובלת, שיש בה חריגה מגדרי ההגינות והצניעות, ובכל זאת קיבלה עליה את הצעת חמותה.
(ו) <b>וַתֵּרֶד</b> אל <b>הַגֹּרֶן, וַתַּעַשׂ כְּכֹל אֲשֶׁר־צִוַּתָּה חֲמוֹתָהּ.</b>
(ז) כאשר נגמר יום העבודה – <b>וַיֹּאכַל בֹּעַז וַיֵּשְׁתְּ</b> מעט יין <b>וַיִּיטַב לִבּוֹ, וַיָּבֹא לִשְׁכַּב בִּקְצֵה הָעֲרֵמָה</b> של השיבולים, שכן זהו מקום רך למדי וגם משם יוכל לשמור היטב על התבואה. <b>וַתָּבֹא בַלָּט</b>, בשקט <b>וַתְּגַל מַרְגְּלֹתָיו וַתִּשְׁכָּב</b> לרגליו, כפי שהורתה לה חמותה.
(ח) <b>וַיְהִי בַּחֲצִי הַלַּיְלָה, וַיֶּחֱרַד הָאִישׁ וַיִּלָּפֵת,</b> הזדעזע והתפתל בבהלה, שכן הלך לישון לבדו ולפתע גילה שמישהו נמצא אתו. כנראה הושיט יד לבדוק מיהו ומהו – <b>וְהִנֵּה אִשָּׁה שֹׁכֶבֶת מַרְגְּלֹתָיו.</b>
(ט) <b>וַיֹּאמֶר</b> מתוך הפתעה גמורה<b>: מִי־אָתְּ</b>?<b>וַתֹּאמֶר: אָנֹכִי רוּת אֲמָתֶךָ,</b> שפחתך – והרי אתה מכיר אותי – <b>וּפָרַשְׂתָּ כְנָפֶךָ</b>, פרוש חסותך, <b>עַל־אֲמָתְךָ,</b> שא אותי לאשה, <b>כִּי גֹאֵל אָתָּה</b> בשל קרבת המשפחה שלך לנעמי אתה קשור אף אלי, שהתאלמנתי מבנהּ. מן הסתם נעמי הסבירה לה את משמעותה של הגאולה בישראל.
(י) <b>וַיֹּאמֶר: בְּרוּכָה אַתְּ לַה', בִּתִּי. הֵיטַבְתְּ חַסְדֵּךְ הָאַחֲרוֹן</b>, המעשה שאת עושה עתה בבחירתך להינשא לאדם מן הקרובים לאישך המת, יותר <b>מִן</b> החסד <b>הָרִאשׁוֹן</b> שעשית עם חמותך כשעזבת את ארצך ודבקת בה, <b>לְבִלְתִּי־לֶכֶת אַחֲרֵי הַבַּחוּרִים</b> הצעירים, <b>אִם־דַּל וְאִם־עָשִׁיר.</b> אילו רצית להינשא כדי לשקם את חייך שלך בלבד, היית מעדיפה בחור בן גילך. בחירתך בי – אדם מבוגר ממך בהרבה – מתוך הטענה החוקית שאני הגואל, מעידה על טוהר כוונותייך.
(יא) <b>וְעַתָּה, בִּתִּי, אַל־תִּירְאִי,</b> את <b>כֹּל אֲשֶׁר־תֹּאמְרִי</b> – <b>אֶעֱשֶׂה־לָּךְ, כִּי יוֹדֵעַ כָּל</b> יושבי <b>שַׁעַר עַמִּי</b>, האנשים החשובים בעיר <b>כִּי אֵשֶׁת חַיִל אָתְּ,</b> שאת אדם יוצא דופן ואישיות בולטת.
(יב) <b>וְעַתָּה כִּי אָמְנָם</b> נכון <b>כִּי גֹאֵל אָנֹכִי</b> בהיותי שייך למשפחה<b>, וְ</b>אולם <b>גַם יֵשׁ גֹּאֵל קָרוֹב</b> יותר <b>מִמֶּנִּי.</b> ובעניין כזה יש לשמור על הסדר.
(יג) אשר על כן, <b>לִינִי</b> פה <b>הַלַּיְלָה, וְהָיָה בַבֹּקֶר, אִם־יִגְאָלֵךְ טוֹב</b> – שמו הפרטי של הגואל <b>יִגְאָל.</b> פירוש אחר: אם הגואל הקרוב יותר יגאלך בבוקר – טוב ויפה, שיגאל, כי לו שמורה הזכות; <b>וְאִם־לֹא יַחְפֹּץ לְגָאֳלֵךְ</b> – <b>וּגְאַלְתִּיךְ אָנֹכִי,</b> אז אהיה אני הגואל. <b>חַי־ה',</b> אני נשבע בשם ה' – <b>שִׁכְבִי עַד־הַבֹּקֶר</b> במנוחה. לא אגע בך.
(יד) <b>וַתִּשְׁכַּב מַרְגְּלוֹתָו עַד־הַבֹּקֶר, וַתָּקָם</b> ממקום משכבה <b>בְּטֶרֶם יַכִּיר אִישׁ אֶת־רֵעֵהוּ,</b> כי – <b>וַיֹּאמֶר</b> בעז<b>: אַל־יִוָּדַע כִּי־בָאָה הָאִשָּׁה</b> אל <b>הַגֹּרֶן.</b> מכיוון שלא רצה שהיא תזוהה והמעשה יתפרסם, היא יצאה עוד קודם שהאיר היום.
(טו) <b>וַיֹּאמֶר</b> בעז לרות<b>: הָבִי</b>, הגישי את <b>הַמִּטְפַּחַת</b>, הצעיף הגדול <b>אֲשֶׁר־עָלַיִךְ וְאֶחֳזִי־בָהּ. וַתֹּאחֶז בָּהּ, וַיָּמָד שֵׁשׁ</b> מידות של <b>שְׂעֹרִים</b>, שזו כמות יפה, <b>וַיָּשֶׁת</b>, הוא שם <b>עָלֶיהָ</b> את המטפחת המלאה. <b>וַיָּבֹא</b> גם הוא אל <b>הָעִיר</b> כדי לסדר את ענייניו.
(טז) <b>וַתָּבוֹא אֶל־חֲמוֹתָהּ, וַתֹּאמֶר</b> לה נעמי, כשהגיעה מוקדם מאוד, ועל כן אי אפשר היה לזהותה מיד<b>:</b> <b>מִי־אַתְּ, בִּתִּי</b>?<b>וַתַּגֶּד־לָהּ אֵת כָּל־אֲשֶׁר עָשָׂה־לָהּ הָאִישׁ.</b>
(יז) <b>וַתֹּאמֶר</b> רות: גם את <b>שֵׁשׁ־הַשְּׂעֹרִים הָאֵלֶּה נָתַן לִי, כִּי אָמַר אֵלַי: "אַל־תָּבוֹאִי רֵיקָם אֶל־חֲמוֹתֵךְ".</b> אין זה תשלום, אלא מתנה שתביאי אתך לחמותך.
(יח) <b>וַתֹּאמֶר: שְׁבִי,</b> המתיני <b>בִתִּי, עַד אֲשֶׁר תֵּדְעִין אֵיךְ יִפֹּל דָּבָר, כִּי לֹא יִשְׁקֹט הָאִישׁ כִּי אִם־כִּלָּה</b> יסיים את <b>הַדָּבָר הַיּוֹם.</b> אני מכירה אותו כאיש נמרץ, ואני בטוחה שלא יתעכב בטיפול בעניין.
<h2>פרק ד</h2>
(א) אכן בעז לא התעכב. <b>וּבֹעַז עָלָה</b> אל <b>הַשַּׁעַר וַיֵּשֶׁב שָׁם,</b> שכן שער העיר היה מקום המשפט, ובו היו יושבים נכבדי העיר. <b>וְהִנֵּה הַגֹּאֵל עֹבֵר,</b> אותו אדם <b>אֲשֶׁר דִּבֶּר־בֹּעַז</b> עליו, שהיה גם קרוב משפחתו <b>וַיֹּאמֶר</b> לו בעז<b>: סוּרָה</b>, פנה מדרכך והיכנס, <b>שְׁבָה־פֹּה, פְּלֹנִי אַלְמֹנִי.</b> שם הגואל לא נזכר מפני שלא היה ידוע, או משום שלא נהג כראוי, ועל כן נותרה זהותו לוטה בערפל. <b>וַיָּסַר וַיֵּשֵׁב.</b>
(ב) <b>וַיִּקַּח</b> בעז <b>עֲשָׂרָה אֲנָשִׁים מִזִּקְנֵי הָעִיר, וַיֹּאמֶר: שְׁבוּ־פֹה</b> ושַׁמשו דיינים. <b>וַיֵּשֵׁבוּ.</b>
(ג) <b>וַיֹּאמֶר לַגֹּאֵל: חֶלְקַת הַשָּׂדֶה אֲשֶׁר לְאָחִינוּ, לֶאֱלִימֶלֶךְ, מָכְרָה</b>, העמידה למכירה <b>נָעֳמִי הַשָּׁבָה מִשְּׂדֵה מוֹאָב,</b> שכן היא ורות לא יכלו לעבדה לבדן, והתשלום בעבורה יוכל לשמש לכלכלתן.
(ד) <b>וַאֲנִי אָמַרְתִּי: "אֶגְלֶה אָזְנְךָ, לֵאמֹר</b> – <b>קְנֵה נֶגֶד</b>, בנוכחות <b>הַיֹּשְׁבִים וְנֶגֶד זִקְנֵי עַמִּי".</b> אם לא שמעת על כך, אספר לך שהשדה עומד למכירה, ואתה תוכל לקנות אותו באופן רשמי ופומבי בפני כל היושבים פה. <b>אִם־תִּגְאַל</b> – <b>גְּאָל.</b> לך הזכות הראשונה לרכשו. <b>וְאִם־לֹא יִגְאַל</b> – <b>הַגִּידָה לִּי וְאֵדְעָ</b>ה<b>, כִּי</b>, שהרי <b>אֵין זוּלָתְךָ לִגְאוֹל, וְאָנֹכִי אַחֲרֶיךָ.</b> מבחינת זכויות חוקי הגאולה, אין גואל פוטנציאלי אחר בקרבת משפחה כזו מלבדי. אם אתה לא תגאל – אבוא אני אחריך ואקנה. <b>וַיֹּאמֶר</b> האיש<b>: אָנֹכִי אֶגְאָל.</b> אני אקנה את השדה.
(ה) פלוני אלמוני הסכים לרכוש את שדה משפחת קרוביו, אך הוא לא הביא בחשבון שגואל השדה הוא שצריך גם לשאת את האלמנה הצעירה שנשארה ממשפחה זו לשם הקמת זרע למשפחה. אמנם מדין התורה אין גאולת הנחלה של הקרוב כרוכה בחיוב לשאת את אלמנתו, אבל כך היה המנהג הקדום, מעין דין הייבום האמור בתורה, שכל הנכנס אל נחלת קרובו עליו גם לייבם את אשתו. <b>וַיֹּאמֶר בֹּעַז: בְּיוֹם־קְנוֹתְךָ הַשָּׂדֶה מִיַּד נָעֳמִי וּמֵאֵת רוּת הַמּוֹאֲבִיָּה</b>, שכאלמנת מחלון גם לה יש חלק בשדה – גם את רות <b>אֵשֶׁת־הַמֵּת קָנִיתָ.</b> כדי לממש את משפט הגאולה עליך לקחת גם אותה לאשה כדי <b>לְהָקִים שֵׁם־הַמֵּת עַל־נַחֲלָתוֹ.</b> בנשיאת אלמנת המת הערירי והעמדת תולדות ממנה בעתיד בצד הזכייה בשדהו, יונצח שמו של המת על נחלתו.
(ו) <b>וַיֹּאמֶר הַגֹּאֵל:</b> אם כך <b>לֹא אוּכַל לִגְאָל־לִי, פֶּן־אַשְׁחִית אֶת־נַחֲלָתִי</b>, אפגע במשפחתי <b>גְּאַל־לְךָ אַתָּה אֶת־גְּאֻלָּתִי</b> במקומי, <b>כִּי לֹא־אוּכַל לִגְאֹל.</b> נראה שחשש מנשיאת רות לאשה, מפני שהיא אשה זרה, ולא עוד אלא שבאה מהעם המואבי; ושמא נבעה התנגדותו מהחשש שהכנסת אשה צעירה שתהיה צרה לאשה שבביתו, תעורר מדנים בביתו.
(ז) <b>וְזֹאת</b> הייתה ההתנהלות <b>לְפָנִים,</b> בעבר הקדום <b>בְּיִשְׂרָאֵל עַל־הַגְּאוּלָּה</b>, בענייני גאולת שדות <b>וְעַל־הַתְּמוּרָה</b> ובענייני סחר חליפין וקניין: כדי <b>לְקַיֵּם</b>, לאשר <b>כָּל־דָּבָר שָׁלַף אִישׁ נַעֲלוֹ וְנָתַן לְרֵעֵהוּ,</b> לחברו. <b>וְזֹאת</b>, פעולת שליפת הנעל הייתה דרך <b>הַתְּעוּדָה</b>, העדות <b>בְּיִשְׂרָאֵל.</b> היא הייתה ביטוי סמלי לגמר עסקה.
(ח) <b>וַיֹּאמֶר הַגֹּאֵל לְבֹעַז: קְנֵה־לָךְ.</b> אני מוותר על הקניין. <b>וַיִּשְׁלֹף נַעֲלוֹ</b> כדי לבטא שהוא מוכן ומעוניין לגמור את העִסקה.
(ט) <b>וַיֹּאמֶר בֹּעַז לַזְּקֵנִים וְכָל־הָעָם: עֵדִים אַתֶּם הַיּוֹם כִּי קָנִיתִי אֶת־כָּל־אֲשֶׁר לֶאֱלִימֶלֶךְ וְאֵת כָּל־אֲשֶׁר לְכִלְיוֹן וּמַחְלוֹן מִיַּד נָעֳמִי.</b>
(י) <b>וְגַם אֶת רוּת הַמֹּאֲבִיָּה אֵשֶׁת מַחְלוֹן קָנִיתִי לִי לְאִשָּׁה,</b> וכמו בייבום שבתורה, אף כאן מטרתי היא <b>לְהָקִים שֵׁם־הַמֵּת עַל־נַחֲלָתוֹ,</b> הן בשדהו הן באמצעות צאצאיה של האלמנה, <b>וְלֹא־יִכָּרֵת שֵׁם־הַמֵּת מֵעִם אֶחָיו וּמִשַּׁעַר מְקוֹמוֹ.</b> הילדים ייקראו על שם המת, ובכך יימשך כביכול קיומו בעולם הזה. <b>עֵדִים אַתֶּם הַיּוֹם.</b> בעז הזמין את הזקנים והעם לאשר את המעשה.
(יא) <b>וַיֹּאמְרוּ כָּל־הָעָם אֲשֶׁר־בַּשַּׁעַר וְהַזְּקֵנִים:</b> אנחנו <b>עֵדִים.</b> כולנו מאשרים. כיוון שבעז מתעתד לשאת אשה, הם גם מברכים אותו<b>: יִתֵּן ה' אֶת־הָאִשָּׁה הַבָּאָה אֶל־בֵּיתֶךָ כְּרָחֵל וּכְלֵאָה, אֲשֶׁר בָּנוּ שְׁתֵּיהֶם אֶת־בֵּית יִשְׂרָאֵל. וַעֲשֵׂה־חַיִל</b>, הצלח <b>בְּאֶפְרָתָה, וּקְרָא־שֵׁם</b>, וזכה בצאצאים מזיווג זה <b>בְּבֵית לָחֶם,</b> הסמוכה לאפרתה, או הזהה לה.
(יב) <b>וִיהִי בֵיתְךָ כְּבֵית פֶּרֶץ,</b> שיצאת ממנו, <b>אֲשֶׁר־יָלְדָה תָמָר לִיהוּדָה, מִן־הַזֶּרַע אֲשֶׁר יִתֵּן ה' לְךָ מִן־הַנַּעֲרָה הַזֹּאת.</b>
(יג) <b>וַיִּקַּח בֹּעַז אֶת־רוּת וַתְּהִי־לוֹ לְאִשָּׁה. וַיָּבֹא אֵלֶיהָ, וַיִּתֵּן ה' לָהּ הֵרָיוֹן וַתֵּלֶד בֵּן.</b>
(יד) בעקבות לידת הבן – <b>וַתֹּאמַרְנָה הַנָּשִׁים אֶל־נָעֳמִי: בָּרוּךְ ה', אֲשֶׁר לֹא הִשְׁבִּית</b>, הכרית <b>לָךְ גֹּאֵל הַיּוֹם.</b> הוא נחשב ממשיכו של בנך המת, ומשאיר את זכרו ואת קיומו בעולם, כבנים הנולדים מייבום. בכך הילד גואל אותך, שכן כביכול נולד לך בן נוסף. <b>וְיִקָּרֵא שְׁמוֹ</b>, הוא יתייחס <b>בְּיִשְׂרָאֵל.</b> מעתה יישאר זכר למשפחתך בקרב העם.
(טו) ועוד – <b>וְהָיָה לָךְ לְמֵשִׁיב נֶפֶשׁ</b> מעצם הווייתו, <b>וּלְכַלְכֵּל אֶת־שֵׂיבָתֵךְ.</b> כאשר יגדל ואת תזקיני, תוכלי להישען עליו. <b>כִּי כַלָּתֵךְ אֲשֶׁר־אֲהֵבַָתֶךְ יְלָדַתּוּ, אֲשֶׁר־הִיא טוֹבָה לָךְ מִשִּׁבְעָה בָּנִים.</b>
(טז) <b>וַתִּקַּח נָעֳמִי אֶת־הַיֶּלֶד, וַתְּשִׁתֵהוּ,</b> ושמה אותו <b>בְחֵיקָהּ.</b> למרות שאין לה קשר דם אליו. <b>וַתְּהִי־לוֹ לְאֹמֶנֶת.</b> היא טיפלה בילד שכלפיו הרגישה קרבת נפש משני טעמים – הן משום שילד זה נשא את זכר בנה המת ובמובן מסוים את עצם קיומו, הן משום שהיה בנה של רות, שהייתה לה כבת – ואולי יותר מבת – ונעמי ראתה בה את ממשיכתה.
(יז) ואכן, בסביבתה הקרובה נתפסת נעמי כאם הילד: <b>וַתִּקְרֶאנָה לּוֹ הַשְּׁכֵנוֹת שֵׁם לֵאמֹר: "יֻלַּד־בֵּן לְנָעֳמִי".</b> <b>וַתִּקְרֶאנָה שְׁמוֹ עוֹבֵד. הוּא</b> היה <b>אֲבִי־יִשַׁי</b> שהיה <b>אֲבִי דָוִד.</b>
(יח) <b>וְאֵלֶּה תּוֹלְדוֹת</b> משפחת <b>פָּרֶץ: פֶּרֶץ הוֹלִיד אֶת־חֶצְרוֹן,</b>
(יט) <b>וְחֶצְרוֹן הוֹלִיד אֶת־רָם, וְרָם הוֹלִיד אֶת־עַמִּינָדָב,</b>
(כ) <b>וְעַמִּינָדָב הוֹלִיד אֶת־נַחְשׁוֹן,</b> שהיה נשיא שבט יהודה בזמן יציאת מצרים, <b>וְנַחְשׁוֹן הוֹלִיד אֶת־שַׂלְמָה,</b>
(כא) <b>וְשַׂלְמוֹן</b>, הוא שַׂלְמָה, <b>הוֹלִיד אֶת־בֹּעַז, וּבֹעַז הוֹלִיד אֶת־עוֹבֵד,</b>
(כב) <b>וְעֹבֵד הוֹלִיד אֶת־יִשָׁי, וְיִשַׁי הוֹלִיד אֶת־דָּוִד.</b>
