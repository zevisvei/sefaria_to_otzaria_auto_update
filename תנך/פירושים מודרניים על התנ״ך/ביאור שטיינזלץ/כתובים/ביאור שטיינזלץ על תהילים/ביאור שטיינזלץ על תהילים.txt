<h1>ביאור שטיינזלץ על תהילים</h1>
<h2>פרק א</h2>
(א) <b>אַשְׁרֵי</b>, מאושר, מחוזק ונוחל הצלחה <b>הָאִישׁ אֲשֶׁר לֹא הָלַךְ בַּעֲצַת</b>, לפי המחשבה, או: עם מועצתם של <b>רְשָׁעִים, וּבְדֶרֶךְ חַטָּאִים</b>, אנשי חטא <b>לֹא עָמָד,</b> שכן העומד בדרכם עשוי למצוא את עצמו הולך בכיוון רע, <b>וּבְמוֹשַׁב לֵצִים</b>, קלי דעת המתלוצצים על דברים טובים, גם אם אינם עושים רע בפועל ובמוצהר, <b>לֹא יָשָׁב.</b> חברת הלצים פותחת פתח לרע אף ללא מודעות מכוונת. לכן עצם הישיבה במחיצתם, גם ללא שותפות פעילה, איננה טובה.
(ב) <b>כִּי אִם</b>, אלא <b>בְּתוֹרַת ה'</b> המורה דרך חיים <b>חֶפְצוֹ</b>, <b>וּ</b>ביתר שאת – <b>בְתוֹרָתוֹ</b> שלו, במה שהוא יודע ומבין <b>יֶהְגֶּה</b>, משקיע את מחשבתו והגות לבו. ומשמעות נוספת: ידבר <b>יוֹמָם וָלָיְלָה</b>.
(ג) <b>וְהָיָה</b> שכרו של המתרחק מן הרע ודבק בטוב <b>כְּעֵץ שָׁתוּל עַל פַּלְגֵי מָיִם,</b> שאיננו חסר דבר; אין הוא נזקק אפילו לגשם כי המים משקים אותו תמיד. <b>אֲשֶׁר פִּרְיוֹ יִתֵּן בְּעִתּוֹ,</b> בזמנו, <b>וְעָלֵהוּ לֹא יִבּוֹל</b>. לא פוסקת צמיחתו ורעננותו של העץ הזה. בדימוי לעץ מגולמת הבטחה ממשית: אדם כזה מניב בזמנו את פרי תורתו ועמלו. פרותיו טובים לו ולעולם, ואין הוא צריך לחשוש מהתנוונות וכמישה, <b>ו</b>בכללו של דבר <b>כֹל אֲשֶׁר יַעֲשֶׂה יַצְלִיחַ.</b>
(ד) לעומת זה – <b>לֹא כֵן הָרְשָׁעִים</b>, לא רק שאינם כעץ שתול, <b>כִּי אִם כַּמֹּץ</b>, קש העוטף את גרגרי התבואה שאין בו צמיחה וגם אין לו מקום – <b>אְַשֶׁר תִּדְּפֶנּוּ</b>, תהדוף אותו ה<b>רוּחַ</b> לכל צד. להוויית הרשעים אין מקום משלה, ואפילו לא תכנית אמתית משלה. הרשעים נסחפים בכל גירוי המגיע אליהם מבחוץ, ונהדפים מדבר לדבר.
(ה) <b>עַל כֵּן</b> בבוא שעת הדין <b>לֹא יָקֻמוּ</b>, אין תקומה ל<b>רְשָׁעִים בַּמִּשְׁפָּט, וְ</b>לא יעמדו ה<b>חַטָּאִים בַּעֲדַת צַדִּיקִים</b>; לא רק שאינם יכולים לצאת זכאים במשפט, הם אף אינם יכולים להצטרף לחבורה הזאת.
(ו) <b>כִּי יוֹדֵעַ</b> מקרוב ואוהב <b>ה' דֶּרֶךְ צַדִּיקִים</b>, ומשום כך הוא מכוון אותם ומסייע להם בדרך חייהם, <b>וְ</b>אילו <b>דֶרֶךְ רְשָׁעִים תֹּאבֵד</b> מעצמה. אין לה עמידה יציבה בפני מאורעות הזמן.
<h2>פרק ב</h2>
(א) <b>לָמָּה רָגְשׁוּ</b>, סוערים ורועשים ה<b>גוֹיִם, ו</b>ה<b>לְאֻמִּים יֶהְגּוּ</b>-<b>רִיק,</b> מתכננים תכניות ומדברים דברים שאין בסופם כלום?!
(ב) למה <b>יִתְיַצְּבוּ מַלְכֵי</b>-<b>אֶרֶץ, וְרוֹזְנִים</b>, מושלים, <b>נוֹסְדוּ</b>, נועדים <b>יָחַד</b> כדי להילחם <b>עַל</b>-<b>ה' וְעַל</b>-<b>מְשִׁיחוֹ</b>. במלחמה על המלך המייצג את הקשר עם ה', כרוכה פריקת עולו של ה'. וכך הם זוממים:
(ג) <b>נְנַתְּקָה אֶת</b>-<b>מוֹסְרוֹתֵימוֹ,</b> רצועותיהם, כלומר הממשלה של ה' ומשיחו, או: הכבלים של ישראל, השלטון שלהם, <b>וְנַשְׁלִיכָה מִמֶּנּוּ</b> את <b>עֲבֹתֵימוֹ,</b> חבליהם הכובלים אותנו.
(ד) התכניות הללו הבל. <b>יוֹשֵׁב בַּשָּׁמַיִם יִשְׂחָק,</b> יצחק, <b>אֲדֹנָי יִלְעַג</b>-<b>לָמוֹ,</b> להם. לא זו בלבד שמזימותיהם יצאו לריק, הם גם ייענשו –
(ה) <b>אָז יְדַבֵּר</b> ה' <b>אֵלֵימוֹ</b>, אליהם <b>בְאַפּוֹ,</b> בכעסו, <b>וּבַחֲרוֹנוֹ יְבַהֲלֵמוֹ,</b> יבהלם. וכך הוא יאמר:
(ו) <b>וַאֲנִי נָסַכְתִּי</b>, משחתי, מיניתי את <b>מַלְכִּי עַל</b>-<b>צִיּוֹן הַר</b>- <b>קָדְשִׁי.</b>
(ז) וכאן באים דברי המלך עצמו: <b>אֲסַפְּרָה אֶל</b>-<b>חֹק</b>. אספר את הדבר שעומד בבסיס מעשי: <b>ה' אָמַר אֵלַי: "בְּנִי אַתָּה. אֲנִי הַיּוֹם יְלִדְתִּיך</b>ָ<b>"</b>. המלך דומה לבן חביב של ה', וכאשר הוא עולה על כס מלכותו, הוא כמו נולד מחדש לה'.
(ח) <b>"שְׁאַל</b>, רק בקש <b>מִמֶּנִּי, וְאֶתְּנָה</b> את ה<b>גוֹיִם</b> ל<b>נַחֲלָתֶךָ,</b> שלטונך יקיף עמים רבים, <b>וַאֲחֻזָּתְךָ</b> תגיע עד <b>אַפְסֵי</b>, קצות <b>אָרֶץ.</b>
(ט) <b>תְּרֹעֵם</b>, תשבר את אויביך <b>בְּשֵׁבֶט</b>, במוט <b>בַּרְזֶל, כִּכְלִי</b> חרס של <b>יוֹצֵר</b> המתנפץ בקלות <b>תְּנַפְּצֵם"</b>.
(י) <b>וְעַתָּה, מְלָכִים, הַשְׂכִּילוּ</b> זאת. <b>הִוָּסְרוּ,</b> קבלו מוסר, הבינו, <b>שֹׁפְטֵי אָרֶץ</b>. לא תצליחו להילחם כנגד משיח ה', שכן השלטון והכוח ניתנו לו מאת ה'.
(יא) משום כך, <b>עִבְדוּ אֶת</b>-<b>ה' בְּיִרְאָה, וְגִילוּ</b>, תוכלו לשמוח בממשלה זו, אך עשו זאת <b>בִּרְעָדָה,</b> כי מאחורי מתנה זו רובץ איום תמידי.
(יב) <b>נַשְּׁקוּ בַר</b>, בן – המלך שה' אמר עליו בְּנִי אַתָּה, <b>פֶּן יֶאֱנַף</b>, ה' יכעס, <b>וְתֹאבְדוּ דֶרֶךְ,</b> לא תהיה לכם תקומה <b>כִּי</b>, כאשר <b>יִבְעַר</b> אפילו רק <b>כִּמְעַט</b>, רגע קטן <b>אַפּוֹ,</b> כעסו. ומן הצד השני – <b>אַשְׁרֵי</b>, מאושרים <b>כָּל</b>-<b>חוֹסֵי בוֹ.</b> טוב ויפה לחוסים בה'.
<h2>פרק ג</h2>
(א) <b>מִזְמוֹר לְדָוִד בְּבָרְחוֹ מִפְּנֵי אַבְשָׁלוֹם בְּנוֹ.</b> זהו מזמור המבטא בעיקר את תחינתו של דוד בהיותו במצוקה גדולה.
(ב) <b>ה', מָה רַבּוּ צָרָי,</b> אויבי, <b>רַבִּים קָמִים עָלָי</b> להילחם בי. אין הם רק אויבים חיצוניים אלא בעיקר מתקוממים, מורדים.
(ג) נוסף עליהם יש עוד <b>רַבִּים</b> ה<b>אֹמְרִים לְנַפְשִׁי</b>, עלי<b>: "אֵין יְשׁוּעָתָה</b>, ישועה <b>לּוֹ בֵאלֹהִים".</b> מלבד אויבו הישיר של דוד – צבא אבשלום, גם מי שלא היו פעילים בסכסוך הרגישו שתקופת דוד נגמרה, שכן לא נותרה לו תקווה. <b>סֶלָה,</b> סימן מוסיקלי, או: אכן.
(ד) <b>וְאַתָּה, ה', מָגֵן בַּעֲדִי,</b> אתה הוא <b>כְּבוֹדִי.</b> או: אתה זה שנותן לי את הכבוד, <b>ו</b>אתה <b>מֵרִים רֹאשִׁי,</b> שלא אהיה מוטל מובס.
(ה) <b>קוֹלִי אֶל ה'</b>, אליו <b>אֶקְרָא, וַיַּעֲנֵנִי מֵהַר קָדְשׁוֹ,</b> אני יכול לשמוע, כביכול, את מענה ה' המדבר אלי מהר הקודש בירושלים<b>. סֶלָה.</b>
(ו) <b>אֲנִי שָׁכַבְתִּי וָאִישָׁנָה,</b> לפעמים ללא תקוות וציפיות למחר, אך <b>הֱקִיצוֹתִי</b>, התעוררתי משנתי ולא המשכתי לישון שנת עולמים, <b>כִּי ה' יִסְמְכֵנִי.</b> הוא נותן לי את הכוח להמשיך.
(ז) ובגלל עזרתו <b>לֹא אִירָא</b>, אפחד <b>מֵרִבְבוֹת עָם</b>, מעם רב ביותר <b>אֲשֶׁר סָבִיב שָׁתוּ</b>, חנו וצרו <b>עָלָי</b>.
(ח) בקשה: <b>קוּמָה,</b> התגלה במציאות, <b>ה',</b> ו<b>הוֹשִׁיעֵנִי, אֱלֹהַי, כִּי הִכִּיתָ אֶת כָּל אֹיְבַי</b> ב<b>לֶחִי,</b> ובהמשך לסטירת הלחי המבזה, <b>שִׁנֵּי רְשָׁעִים שִׁבַּרְתָּ.</b>
(ט) בסיכומו של דבר: <b>לַה' הַיְשׁוּעָה,</b> גם כאשר אין היא נראית קרובה, ו<b>עַל עַמְּךָ</b> בכלל תבוא <b>בִרְכָתֶךָ. סֶּלָה.</b>
<h2>פרק ד</h2>
(א) מזמור זה מיועד <b>לַמְנַצֵּחַ</b>, העומד בראש המקהלה או הנגנים <b>בִּנְגִינוֹת, מִזְמוֹר לְדָוִד.</b>
(ב) <b>בְּקָרְאִי</b>, בשעה שאני קורא אליך <b>עֲנֵנִי, אֱלֹהֵי צִדְקִי</b>, אלוקַי שהוא אלוקי אמת וצדק, או: האלוקים היודע את צדקי. אתה ש<b>בַּצָּר</b>, בשעת מצוקה, כאשר המציאות סוגרת על האדם, <b>הִרְחַבְתָּ לִּי,</b> הדברים הדוחקים נסוגים, ואפשר לנוע ולנשום, <b>חָנֵּנִי</b>, רחם עלי <b>וּשְׁמַע תְּפִלָּתִי</b>. וזו היא התפילה:
(ג) <b>בְּנֵי אִישׁ,</b> אדם בעל מעמד, וכאן: יריביו של דוד, <b>עַד מֶה</b>, עד מתי תשימו <b>כְבוֹדִי לִכְלִמָּה</b>, תמשיכו לבייש אותי, ו<b>תֶּאֱהָבוּן רִיק.</b> ההכלמות והמאבק נגדי נובעים מדברים של מה-בכך, אבל אתם נטפלים אל הדברים הללו. עד מתי <b>תְּבַקְשׁוּ כָזָב</b>, שקרים וסיפורים חסרי בסיס. <b>סֶלָה.</b>
(ד) <b>וּ</b>למול רדיפתכם <b>דְעוּ כִּי הִפְלָה</b>, הבדיל, העניק יחס מיוחס <b>ה'</b> לזה שהוא <b>חָסִיד</b> אשר <b>לוֹ,</b> ולכן <b>ה' יִשְׁמַע בְּקָרְאִי אֵלָיו</b>. גם בחייו של דוד נראה שהכול הודו שהוא דבוק בה' ומבקש את קרבתו. לכן פעמים רבות דוד מזכיר שהקדוש ברוך הוא נוהג עמו בדרך מיוחדת כלפי מבקשי נפשו.
(ה) <b>רִגְזוּ</b>, עוררו את רגשותיכם ואת יראתכם <b>וְאַל תֶּחֱטָאוּ.</b> נערו את עצמכם בכוח ושנו את תפיסתכם, ואז לא תימשכו אחרי שגרת החטא. <b>אִמְרוּ בִלְבַבְכֶם</b>, דונו בדברים ביניכם לבין עצמכם <b>עַל מִשְׁכַּבְכֶם,</b> בשעת אמת, שבה אינכם מצויים ביחסים חברתיים העשויים להשפיע על מחשבותיכם ודרכיכם, <b>וְ</b>אז <b>דֹמּוּ,</b> תשתקו, תחליטו שלא להתערב במה שאינו מעניינכם ובתחום ידיעתכם. <b>סֶלָה.</b>
(ו) דוד מייעץ לאויביו: במקום להתעסק בי ובמעללי, <b>זִבְחוּ זִבְחֵי צֶדֶק וּבִטְחוּ אֶל ה'.</b> ובפנייה לה':
(ז) <b>רַבִּים</b> מחפשים מקור של ברכה ו<b>אֹמְרִים: "מִי יַרְאֵנוּ טוֹב,</b> אנא, <b>נְסָה</b>, נשא, או: התנוסס, גלה <b>עָלֵינוּ</b> – על כולנו את <b>אוֹר פָּנֶיךָ, ה'".</b>
(ח) גם אני עצמי אינני יושב וחושב ברעתם של אחרים, ומנסה לדבוק בה' – <b>נָתַתָּה שִׂמְחָה בְלִבִּי</b>, יותר <b>מֵעֵת</b> אשר <b>דְּגָנָם וְתִירוֹשָׁם</b>, יינם <b>רָבּוּ.</b> אינני מקנא בהצלחתם של יריבי. שִׂמחתי הפנימית מַספקת לי. אפשרות נוספת: אני שמח דווקא כאשר אחרים מצליחים ומתברכים.
(ט) <b>בְּשָׁלוֹם יַחְדָּו</b>, כשהכול בשלום, או: קשור אל השלום <b>אֶשְׁכְּבָה וְאִישָׁן</b> בשקט. <b>כִּי אַתָּה, ה', לְבָדָד,</b> לבדך. או: גם כשאני לבדי מחזיק בדרך זו, די בכך שאתה עמי – <b>לָבֶטַח</b>, בבטחה <b>תּוֹשִׁיבֵנִי.</b>
<h2>פרק ה</h2>
(א) <b>לַמְנַצֵּחַ אֶל הַנְּחִילוֹת,</b> לחן עתיק שבו הושר המזמור, או: שם כלי נגינה שאולי קולו כזמזום נחיל דבורים, והוא מלווה את ה<b>מִזְמוֹר</b> ש<b>לְדָוִד.</b>
(ב) ל<b>אֲמָרַי הַאֲזִינָה</b>, האזן וקבל אותם, <b>ה'; בִּינָה</b>, התבונן, הכר וקח נא את <b>הֲגִיגִי,</b> דיבורי היוצא מתוך מחשבה. שְמע לא רק את התפילה הנאמרת, אלא גם את זו שבלב.
(ג) <b>הַקְשִׁיבָה לְקוֹל שַׁוְעִי,</b> תחנוני, <b>מַלְכִּי וֵאלֹהָי, כִּי אֵלֶיךָ</b> בלבד <b>אֶתְפַּלָּל</b>.
(ד) <b>ה'</b>, בכל <b>בֹּקֶר תִּשְׁמַע קוֹלִי. בֹּקֶר</b>, בכל ראשיתו של יום חדש <b>אֶעֱרָךְ לְךָ</b>, אני מכין ומעמיד את עצמי לפניך <b>וַאֲצַפֶּה</b>, מייחל ללכת בדרך הטוב ככל יכולתי, ומתוך ידיעה שהדרך האחרת מנוגדת לרצונו של ה'.
(ה) <b>כִּי</b>, הרי <b>לֹא אֵל חָפֵץ</b>, רוצה <b>רֶשַׁע אָתָּה.</b> אדרבא, אתה רוצה את היפוכו. <b>לֹא יְגֻרְךָ</b>, יגור אתך <b>רָע.</b>
(ו) <b>לֹא יִתְיַצְּבוּ הוֹלְלִים</b>, אנשים פוחזים וחסרי כיוון <b>לְנֶגֶד עֵינֶיךָ,</b> שהרי אתה הוא תכלית הטוב – <b>שָׂנֵאתָ כָּל פֹּעֲלֵי אָוֶן,</b> עושי רעה, אינך רוצה אותם לידך.
(ז) <b>תְּאַבֵּד דֹּבְרֵי כָזָב</b>, ו<b>אִישׁ דָּמִים וּמִרְמָה</b> – <b>יְתָעֵב</b>, מרחיק <b>ה'</b>.
(ח) <b>וַאֲנִי בְּרֹב חַסְדְּךָ אָבוֹא בֵיתֶךָ.</b> אפילו הַגעתי לביתך אפשרית הודות לחסדך, שכן אתה הוא שנטעת בלבי את הרצון ושזימנת את האפשרות לבוא אליו. שם <b>אֶשְׁתַּחֲוֶה אֶל הֵיכַל קָדְשְׁךָ בְּיִרְאָתֶךָ.</b>
(ט) <b>ה', נְחֵנִי</b>, הדרך אותי ללכת <b>בְצִדְקָתֶךָ לְמַעַן</b>, כדי שאוכל לעמוד בפני <b>שׁוֹרְרָי,</b> אויבי. <b>הַיְשַׁר</b>, יַשֵּׁר <b>לְפָנַי דַּרְכֶּךָ.</b> הוליכני בדרך הישרה, הנכונה והטובה. כאשר אדם מוקף באויבים יש שהוא מתקשה לדעת מהי הדרך הנכונה לפעול בה. דווקא מכיוון שהוא נתון במריבה, הוא זקוק להנחיה מיוחדת כיצד לשמור על הטוב והישר.
(י) <b>כִּי</b> האויב, שאין שמו מפורש, <b>אֵין בְּפִיהוּ נְכוֹנָה,</b> אמת. הוא משקר תמיד; <b>קִרְבָּם</b>, תוכם של אויבַי <b>הַוּוֹת,</b> פגעים, מזימות רעות; <b>קֶבֶר פָּתוּחַ</b> שהרקב מצוי בו ועם זאת הוא מזמין את הכול ליפול אל תוכו – כך הוא <b>גְּרֹנָם; לְשׁוֹנָם יַחֲלִיקוּן,</b> מחניפים.
(יא) לכן <b>הַאֲשִׁימֵם,</b> מצא אותם אשמים כראוי להם ודון אותם לפי אשמתם<b>, אֱלֹהִים,</b> כדי ש<b>יִפְּלוּ מִמֹּעֲצוֹתֵיהֶם,</b> שלא יישארו במזימותיהם ובהתייעצויותיהם. <b>בְּ</b>של <b>רֹב פִּשְׁעֵיהֶם הַדִּיחֵמוֹ</b>, הסר אותם ממקומם <b>כִּי מָרוּ</b>, מרדו <b>בָךְ</b> וראויים לעונש.
(יב) בסיום חוזר המשורר, כדרכו, לדברים חיוביים: <b>וְיִשְׂמְחוּ כָל חוֹסֵי בָךְ,</b> הנשענים עליך, <b>לְעוֹלָם יְרַנֵּנוּ, וְתָסֵךְ</b>, תסוכך ותגן <b>עָלֵימוֹ,</b> עליהם, <b>וְיַעְלְצוּ</b>, ישמחו <b>בְךָ אֹהֲבֵי שְׁמֶךָ</b>.
(יג) <b>כִּי אַתָּה תְּבָרֵךְ צַדִּיק, ה', כַּצִּנָּה</b>, מגן גדול המקיף את כל גופו של האדם, כך <b>רָצוֹן תַּעְטְרֶנּוּ.</b> תקיף את הצדיקים סביב סביב באהבתך ובקרבה אליך.
<h2>פרק ו</h2>
(א) <b>לַמְנַצֵּחַ</b> העומד בראש המנגנים <b>בִּנְגִינוֹת עַל הַשְּׁמִינִית,</b> כלי נגינה, אולי בעל שמונה מיתרים, <b>מִזְמוֹר</b> תחינה <b>לְדָוִד.</b>
(ב) <b>ה', אַל בְּאַפְּךָ</b>, בכעסך <b>תוֹכִיחֵנִי,</b> אל תייסר או תעניש אותי באמירה או במעשה, <b>וְאַל בַּחֲמָתְךָ תְיַסְּרֵנִי,</b> כי יש שהכאבים קשים מנשוא –
(ג) <b>חָנֵּנִי,</b> נטה עלי חסד, <b>ה', כִּי אֻמְלַל</b>, מסכן, מדוכא וקמל <b>אָנִי; רְפָאֵנִי, ה', כִּי נִבְהֲלוּ עֲצָמָי,</b> עצמותי. הכאב והחרדה חדרו לתוכי. אינני פונה אליך מתוך ביטחון במעשי הטובים; תפילתי פורצת מתוך כאב בלתי נסבל.
(ד) <b>וְנַפְשִׁי נִבְהֲלָה מְאֹד.</b> אל הכאבים המציקים מתלווה גם פחד מהעובדה שהמחלה סוגרת עלי, והמוות קרב. <b>וְאַתָּה, ה', עַד מָתָי</b> תשאיר אותי במבוכתי, בכאבי ובחוסר התקווה? מתי תבוא רפואתי?
(ה) הייסורים הם אות לכך שכביכול ה' סילק עצמו ממני. על כן אני מבקש: <b>שׁוּבָה, ה',</b> אלי. <b>חַלְּצָה</b>, שלוף את <b>נַפְשִׁי</b> מהמועקה, ו<b>הוֹשִׁיעֵנִי לְמַעַן חַסְדֶּךָ,</b>
(ו) <b>כִּי אֵין בַּמָּוֶת זִכְרֶךָ,</b> ואין <b>בִּשְׁאוֹל מִי</b> ש<b>יוֹדֶה לָּךְ.</b> כביכול לא כדאי לך להמית אותי. במותי אין שום תועלת, ואילו בחיי אוכל לזכור אותך ולהודות לך.
(ז) <b>יָגַעְתִּי בְּאַנְחָתִי</b>, אני כה חלש, שאפילו אנחות הכאב כשלעצמן מייגעות אותי. <b>אַשְׂחֶה</b>, אציף בדמעות <b>בְכָל לַיְלָה</b> את <b>מִטָּתִי, בְּדִמְעָתִי</b> את <b>עַרְשִׂי</b>, מיטתי <b>אַמְסֶה,</b> אמיס כביכול.
(ח) <b>עָשְׁשָׁה</b>, נחלשה, כהתה <b>מ</b>רוב <b>כַּעַס עֵינִי,</b> כשאני רואה את האויבים השמחים לאידי; עיני <b>עָתְקָה</b>, נעקרה מחורהּ בהביטה <b>בְּכָל צוֹרְרָי.</b> חוליִי אינו רק עניין שביני לביני. בחוליי מתעוררים ומתעודדים גם שונאי. אל המחלה והכאבים מתלווה התחושה הקשה שהשונאים נהנים ממצבי ותולים בכך תקוות.
(ט) ובסיום כמה מלים של עידוד ותודה: <b>סוּרוּ מִמֶּנִּי, כָּל פֹּעֲלֵי אָוֶן,</b> עושי רע, המתנפלים עלי מכל צד, <b>כִּי שָׁמַע ה'</b> את <b>קוֹל בִּכְיִי</b> וריפאני.
(י) <b>שָׁמַע ה'</b> את <b>תְּחִנָּתִי, ה' תְּפִלָּתִי יִקָּח,</b> יקבל, ואוכל לחזור ולהתחזק,
(יא) ולעומת זאת, <b>יֵבֹשׁוּ</b>, יתביישו, יתאכזבו <b>וְיִבָּהֲלוּ מְאֹד כָּל אֹיְבָי, יָשֻׁבוּ</b> אחור ו<b>יֵבֹשׁוּ</b> בן <b>רָגַע.</b> עם החלמתי אויבי נעלמים, ואף מאוכזבים ונבוכים מכך שארבו לי בחולשתי.
<h2>פרק ז</h2>
(א) <b>שִׁגָּיוֹן</b>, אולי מין שיר או נעימה <b>לְדָוִד, אֲשֶׁר שָׁר לַה' עַל דִּבְרֵי כוּשׁ בֶּן יְמִינִי.</b> נראה שכוש משבט בנימין דיבר רעות על דוד, אולי האשים אותו בכך שבהיותו בצבא שאול לא נלחם בכל המרץ הדרוש, וגרם לכך שהאויב לא ינוצח לגמרי. היו מחכמינו שדרשוהו ככינוי לשאול המלך עצמו.
(ב) <b>ה' אֱלֹהַי, בְּךָ חָסִיתִי, הוֹשִׁיעֵנִי מִכָּל רֹדְפַי וְהַצִּילֵנִי.</b>
(ג) <b>פֶּן יִטְרֹף</b> האויב <b>כְּאַרְיֵה</b> את <b>נַפְשִׁי,</b> וכאריה יהיה <b>פֹּרֵק</b>, שובר עצמות <b>וְאֵין מַצִּיל.</b>
(ד) וכאן עונה המשורר על הטענה שנטענה כנגדו: <b>ה' אֱלֹהַי, אִם עָשִׂיתִי זֹאת</b> – את מה שטופלים עלי<b>: אִם יֶשׁ עָוֶל בְּכַפָּי</b> –
(ה) <b>אִם גָּמַלְתִּי</b> ל<b>שׁוֹלְמִי</b>, איש שלומי, ידידי <b>רָע</b>, <b>וָאֲחַלְּצָה</b>, שחררתי את <b>צוֹרְרִי</b>, אויבי <b>רֵיקָם</b>, לחינם,
(ו) אם עשיתי זאת – <b>יִרַדֹּף אוֹיֵב נַפְשִׁי וְיַשֵּׂג</b> אותי <b>וְיִרְמֹס לָאָרֶץ חַיָּי, ו</b>את <b>כְבוֹדִי</b>, נפשי <b>לֶעָפָר יַשְׁכֵּן. סֶלָה,</b> סימן מוסיקלי, או: אכן.
(ז) ולעומת זאת – <b>קוּמָה, ה', בְּאַפֶּךָ,</b> ראוי שגם אתה תכעס על הרע שמעוללים לי. <b>הִנָּשֵׂא בְּעַבְרוֹת</b>, התרומם וגבור על כעסם של <b>צוֹרְרָי, וְעוּרָה אֵלַי</b>, הער למעני את ה<b>מִשְׁפָּט</b> ש<b>צִוִּיתָ.</b> חרוֹץ את דינם של אויבי.
(ח) <b>ו</b>בתום המשפט <b>עֲדַת לְאֻמִּים תְּסוֹבְבֶךָּ</b> כמשמר כבוד למלך המנצח במלחמה בעת חזרתו למקומו, <b>וְעָלֶיהָ</b> – על עדת הלאומים שתבוא להריע לך ולהיות לך לפמליה, כביכול, <b>לַמָּרוֹם</b>, אל מרום מקדשך <b>שׁוּבָה,</b> חזור.
(ט) בזמן ההתגלות, כאשר <b>ה' יָדִין עַמִּים</b>, אצרף את בקשתי: <b>שָׁפְטֵנִי, ה', כְּצִדְקִי; וּכְתֻמִּי</b>, לפי יושרי יבוא הגמול <b>עָלָי.</b>
(י) <b>יִגְמָר</b>, יכַלה <b>נָא</b> ה<b>רַע</b> את ה<b>רְשָׁעִים, וּתְכוֹנֵן</b>, תעמיד על מכונו את ה<b>צַדִּיק. ו</b>הרי הקדוש ברוך הוא אינו צריך לערוך משפט חיצוני על מנת לקבוע מי מהטוענים צודק, כי <b>בֹחֵן לִבּוֹת וּכְלָיוֹת אֱלֹהִים צַדִּיק.</b>
(יא) <b>מָגִנִּי</b>, הגַנתי, ביטחוני הוא <b>עַל אֱלֹהִים,</b> ה<b>מוֹשִׁיעַ יִשְׁרֵי לֵב.</b>
(יב) <b>אֱלֹהִים</b> הוא <b>שׁוֹפֵט</b> את ה<b>צַדִּיק, ו</b>כלפי הרשע הוא <b>אֵל זֹעֵם בְּכָל יוֹם.</b>
(יג) <b>אִם לֹא יָשׁוּב</b> הרשע מדרכו הרעה וימשיך בהכנותיו לעשות רע – את <b>חַרְבּוֹ יִלְטוֹשׁ,</b> ישחיז, <b>קַשְׁתּוֹ דָרַךְ וַיְכוֹנְנֶהָ</b> לירייה –
(יד) <b>וְלוֹ</b> – לעצמו <b>הֵכִין</b> הרשע את <b>כְּלֵי</b> ה<b>מָוֶת; חִצָּיו לְדֹלְקִים</b>, לרודפים אחר הצדיק, לרשעים <b>יִפְעָל,</b> יכין.
(טו) <b>הִנֵּה</b> הרשע <b>יְחַבֶּל</b>, יהרה, יתכנן <b>אָוֶן,</b> רֶשע, <b>וְהָרָה עָמָל</b>, יגיעת שווא <b>וְיָלַד שָׁקֶר.</b> ורשעתו תפגע בסופו של דבר בעצמו –
(טז) <b>בּוֹר כָּרָה</b> הרשע <b>וַיַּחְפְּרֵהוּ, ו</b>בסופו של דבר <b>יִּפֹּל בְּשַׁחַת</b>, בבור שאותו <b>יִפְעָל,</b> עשה<b>.</b>
(יז) <b>יָשׁוּב עֲמָלוֹ</b>, מעשהו הרע <b>בְרֹאשׁוֹ, וְעַל קָדְקֳדוֹ</b>, ראשו של החוטא <b>חֲמָסוֹ</b>, העוול שלו <b>יֵרֵד,</b> יתגלגל. העונש והפורענות אינם נזקקים לגורם חיצוני, שכן עצם רעתו של הרשע היא שתפגע בו.
(יח) ובסיכום: <b>אוֹדֶה ה' כְּצִדְקוֹ, וַאֲזַמְּרָה שֵׁם ה' עֶלְיוֹן.</b>
<h2>פרק ח</h2>
(א) <b>לַמְנַצֵּחַ עַל הַגִּתִּית</b>, כלי נגינה שאולי נקרא על שם צורתו או מקום ייצורו, <b>מִזְמוֹר לְדָוִד.</b>
(ב) המזמור מתחיל ומסיים בהכרזה אחת של תהילה: <b>ה' אֲדֹנֵינוּ, מָה אַדִּיר שִׁמְךָ בְּכָל הָאָרֶץ,</b> העולם שלנו ומלואו; ה' אדוננו, <b>אֲשֶׁר תְּנָה</b>, אתה נותן את <b>הוֹדְךָ עַל הַשָּׁמָיִם.</b> או: אשר ראוי היה לכאורה שתיתן הודך על השמים בלבד.
(ג) <b>מִפִּי עוֹלְלִים וְיֹנְקִים</b>, המהללים אותך או שרים בתורתך <b>יִסַּדְתָּ עֹז</b>, כוח <b>לְמַעַן</b>, לשם עשיית מלחמה ב<b>צוֹרְרֶיךָ</b>, אויביך, ודברים אלה יפים כדי <b>לְהַשְׁבִּית אוֹיֵב וּמִתְנַקֵּם.</b> שירת הילדים, בתמימותה וברצינות הילדותית שבה, היא בגדר יסוד קבוע שאין האויבים יכולים לבטלו. להפך, אל שירת ילדים כזו מתנפצים גלי השנאה שבכל דור.
(ד) המשורר מתבונן ומהרהר: מצד אחד <b>כִּי אֶרְאֶה שָׁמֶיךָ</b>, שהם <b>מַעֲשֵׂה אֶצְבְּעֹתֶיךָ, יָרֵחַ וְכוֹכָבִים אֲשֶׁר כּוֹנָנְתָּה</b>, ייסדת, אתפעם מגדולתך בהיקפה הגדול, הכלל-עולמי. מצד שני ההתבוננות בעולם הגדול ובבריותיו הנפלאות מביאה לתהייה:
(ה) <b>מָה אֱנוֹשׁ כִּי תִזְכְּרֶנּוּ, וּ</b>מהו <b>בֶן אָדָם כִּי תִפְקְדֶנּוּ</b>?! מול גרמי השמים הגדולים והרחוקים, נראה האדם פעוט ועלוב, יצור שאינו ראוי להתייחסות של מעלה, שאף לא ראוי להישפט ולהיגמל על מעשיו. והנה על אף קטנותו נתת לאדם מתנות מרובות:
(ו) <b>וַתְּחַסְּרֵהוּ מְּעַט מֵאֱלֹהִים</b>, שהרי האדם נברא על ידי אלוקים בצלמו, ונשמת ה' שורה בתוכו; או, במשמעות אחרת, 'אלוהים' הם המלאכים, שהאדם קטן מהם אך במעט, <b>וְכָבוֹד וְהָדָר תְּעַטְּרֵהוּ</b> בכוחות שנתת בו.
(ז) נוסף על עצם בריאתו של האדם ומעלתו – <b>תַּמְשִׁילֵהוּ בְּמַעֲשֵׂי יָדֶיךָ,</b> לאדם ניתנו הכוח והרשות למשול במעשי ידיו של ה', לפעול בהם ולשנותם. את ה<b>כֹּל שַׁתָּה</b>, שַׂמת <b>תַּחַת רַגְלָיו.</b> האדם הוא המושל בכל המציאות.
(ח) <b>צֹנֶה</b>, צאן <b>וַאֲלָפִים</b>, בקר – <b>כֻּלָם</b> נתונים ברשותו של האדם, <b>וְ</b>נוסף עליהם <b>גַם בַּהֲמוֹת שָׂדָי</b>, שדה. האדם מושל לא רק על בהמות הבית הקרובות, שבהן הוא מטפל ואותן הוא מזין, אלא גם על חיות השדה,
(ט) ואפילו על <b>צִפּוֹר</b>י <b>שָׁמַיִם וּדְגֵי הַיָּם</b>, על כל יצור ה<b>עֹבֵר אָרְחוֹת</b>, דרכי <b>יַמִּים.</b> יש להודות לה' שנתן לאדם את העצמה הזו. האדם המתבונן בקטנותו מול הגודל הנתון בידיו צריך להכיר בכך שזוהי מתנת אלוקים. וגם על כך יכול הוא לחזור ולומר:
(י) <b>ה' אֲדֹנֵינוּ, מָה אַדִּיר שִׁמְךָ בְּכָל הָאָרֶץ.</b>
<h2>פרק ט</h2>
(א) <b>לַמְנַצֵּחַ עַל מוּת לַבֵּן,</b> שמו של שיר או אות למנצח, ואולי זהו שמו של אויב שמת, <b>מִזְמוֹר</b> תודה לה' – <b>לְדָוִד.</b>
(ב) <b>אוֹדֶה</b> ל<b>ה' בְּכָל לִבִּי, אֲסַפְּרָה כָּל נִפְלְאוֹתֶיךָ,</b>
(ג) <b>אֶשְׂמְחָה וְאֶעֶלְצָה</b>, אעלוז מרוב שמחה <b>בָךְ,</b> אֲ<b>זַמְּרָה</b> ל<b>שִׁמְךָ, עֶלְיוֹן,</b>
(ד) בְּ<b>שׁוּב אוֹיְבַי</b>, כשאויבי נסוגו <b>אָחוֹר</b>, <b>יִכָּשְׁלוּ וְיֹאבְדוּ מִפָּנֶיךָ.</b>
(ה) הם נחלו תבוסה <b>כִּי</b>, כאשר <b>עָשִׂיתָ מִשְׁפָּטִי וְדִינִי</b>, וכשעמדתי בדין, דנת אותם לכף חובה. <b>יָשַׁבְתָּ לְכִסֵּא</b> המשפט של המלך, <b>שׁוֹפֵט</b> ה<b>צֶדֶק.</b>
(ו) גָּ<b>עַרְתָּ</b> ב<b>גוֹיִם,</b> ומשמעה של גערה זו – <b>אִבַּדְתָּ רָשָׁע,</b> עד כדי כך ש<b>שְׁמָם מָחִיתָ לְעוֹלָם וָעֶד.</b>
(ז) חילות הָ<b>אוֹיֵב תַּמּוּ</b>, הושמדו, ומה שנשאר אחריהם הוא רק <b>חֳרָבוֹת לָנֶצַח, וְעָרִים</b> ש<b>נָתַשְׁתָּ</b>, עקרת <b>אָבַד זִכְרָם הֵמָּה.</b> אפילו זיכרון לא נשאר מהם.
(ח) <b>ו</b>כנגד כל אלה הנעלמים והנשכחים, <b>ה' לְעוֹלָם יֵשֵׁב, כּוֹנֵן</b>, הקים <b>לַמִּשְׁפָּט</b> את <b>כִּסְאוֹ</b>, מלכותו ומשפטו,
(ט) <b>וְהוּא יִשְׁפֹּט תֵּבֵל בְּצֶדֶק, יָדִין</b> את ה<b>לְאֻמִּים בְּמֵישָׁרִים.</b>
(י) <b>וִיהִי ה' מִשְׂגָּב</b>, מעוז ומפלט <b>לַדָּךְ,</b> לעני, <b>מִשְׂגָּב לְעִתּוֹת</b>, לזמנים שהמסכנים נמצאים <b>בַּצָּרָה.</b>
(יא) <b>וְיִבְטְחוּ בְךָ יוֹדְעֵי שְׁמֶךָ</b>, היודעים ומכירים במציאותך, ה', ולכן גם נקשרים אליך, <b>כִּי לֹא עָזַבְתָּ</b> את <b>דֹרְשֶׁיךָ</b>, אלה המבקשים אותך והחפצים בך, <b>ה'</b>.
(יב) <b>זַמְּרוּ לַה', יֹשֵׁב</b>, היושבים ב<b>צִיּוֹן</b>; <b>הַגִּידוּ בָעַמִּים עֲלִילוֹתָיו,</b> מעשיו. ספרו כיצד הצילכם מצרה והושיע אתכם.
(יג) <b>כִּי</b> הלוא ה' שהוא <b>דֹרֵשׁ</b>, תובע את ה<b>דָּמִים</b> של הנקיים שנשפכו, <b>אוֹתָם זָכָר,</b> שהרי הוא יודע מיהו הרע ומיהו הטוב, ו<b>לֹא שָׁכַח צַעֲקַת עֲנָוִים,</b> אלה הנוהגים כראוי ומצניעים את עצמם.
(יד) אל ההודאה צמודה תפילה על העתיד: חָ<b>נְנֵנִי,</b> חנני, רחם עלי, <b>ה', רְאֵה עָנְיִי</b>, סבלי <b>מִשֹּנְאָי; מְרוֹמְמִי</b>, אתה המרים, המרחיק אותי <b>מִשַּׁעֲרֵי מָוֶת,</b>
(טו) <b>לְמַעַן אֲסַפְּרָה</b> – כשאראה בישועה – את <b>כָּל תְּהִלָּתֶיךָ; בְּשַׁעֲרֵי בַת צִיּוֹן,</b> המקומות ההומים והמרכזיים של העיר <b>אָגִילָה</b>, אשמח ואספר <b>בִּישׁוּעָתֶךָ</b>.
(טז) ולעומתי טָ<b>בְעוּ גוֹיִם בְּשַׁחַת,</b> בבור ש<b>עָשׂוּ</b> לאחרים, <b>בְּרֶשֶׁת</b>, במלכודת <b>זוּ</b>, אשר <b>טָמָנוּ</b>, בה <b>נִלְכְּדָה רַגְלָם</b>.
(יז) <b>נוֹדַע ה'</b>, כאשר <b>מִשְׁפָּט עָשָׂה</b> בעולם, כש<b>בְּפֹעַל כַּפָּיו נוֹקֵשׁ</b>, נלכד ה<b>רָשָׁע.</b> זהו <b>הִגָּיוֹן</b>, דבר שיש להגות ולדבר בו. או: נעימה, המיה – סימן למנגן. <b>סֶלָה,</b> גם זה סימן מוסיקלי, או: אכן.
(יח) <b>יָשׁוּבוּ</b>, ילכו <b>רְשָׁעִים לִשְׁאוֹלָה</b>. הרשעים הם יצורי שאול היוצאים ממנו אל העולם שלנו וצריכים לחזור לשם. וכן <b>כָּל גּוֹיִם שְׁכֵחֵי</b>, השוכחים את <b>אֱלֹהִים.</b>
(יט) ולעומת זאת – <b>כִּי לֹא לָנֶצַח יִשָּׁכַח אֶבְיוֹן</b>, עני, הנראה עזוב, אך בסופו של דבר ה' יפנה אליו, ו<b>תִּקְוַת עֲנִיִּים</b> לא <b>תֹּאבַד לָעַד.</b>
(כ) <b>קוּמָה,</b> התגלה, <b>ה',</b> ואז <b>אַל יָעֹז</b>, יעז פניו <b>אֱנוֹשׁ.</b> אין לאנשים עזי מצח עמידה כאשר תתגלה בעולם, כאשר <b>יִשָּׁפְטוּ גוֹיִם עַל פָּנֶיךָ,</b> לפניך.
(כא) <b>שִׁיתָה,</b> שים, <b>ה'</b>, <b>מוֹרָה</b>, פחד, או: חיתוך, גזרה <b>לָהֶם,</b> ואז <b>יֵדְעוּ גוֹיִם</b> שבעצם <b>אֱנוֹשׁ הֵמָּה.</b> בזמן שכוחם גובר, הם חושבים שהם חסינים מכל פגע. מוטב שידעו כי אין הם אלא בני אדם, ויש קצבה לכוחם ולחייהם. ובמשמעות נוספת: ידעו את חולשתם וחוליָם האָנוּשׁ. <b>סֶּלָה.</b>
<h2>פרק י</h2>
(א) <b>לָמָה, ה', תַּעֲמֹד בְּרָחוֹק,</b> ממרחק, כאילו אינך בתוכנו, <b>תַּעְלִים</b> את נוכחותך <b>לְעִתּוֹת בַּצָּרָה</b>, בזמני מצוקתנו?!
(ב) <b>בְּגַאֲוַת רָשָׁע</b>, בגסות רוחו <b>יִדְלַק</b>, ירדוף אחר <b>עָנִי, יִתָּפְשׂוּ</b> העניים <b>בִּמְזִמּוֹת זוּ חָשָׁבוּ</b>, אשר חושבים עליהם הרשעים.
(ג) <b>כִּי הִלֵּל</b>, כאשר מהלל, כביכול, ה<b>רָשָׁע</b> אותך, ה', הרי זה רק <b>עַל תַּאֲוַת נַפְשׁוֹ</b> הרעה, <b>וּבֹצֵעַ</b>, הגזלן כש<b>בֵּרֵךְ</b> אותך, בעצם <b>נִאֵץ ה'</b>, שהרי באמת אין בתפיסת עולמו אלוקים.
(ד) ה<b>רָשָׁע, כְּגֹבַהּ אַפּוֹ</b>, כגודל כעסו, או: כפי המידה שהוא מגביה את עצמו, <b>בַּל יִדְרֹשׁ,</b> איננו מחפש וגם לא ימצא את הקדוש ברוך הוא, שהרי <b>אֵין אֱלֹהִים</b> ב<b>כָל מְזִמּוֹתָיו.</b> בכל תכניותיו של הרשע אין אף מחשבה על נוכחותו של ה' בעולם ועל השגחתו ומשפטו.
(ה) <b>יָחִילוּ</b>, יעשו חיל, יצליחו <b>דְרָכָו</b> של הרשע <b>בְּכָל עֵת</b>, זה ש<b>מָרוֹם מִשְׁפָּטֶיךָ</b>, משפטיך שבמרום הם <b>מִנֶּגְדּוֹ</b> ואינם נוגעים בו כלל, הוא זוכה אף בדין שמים ואת <b>כָּל צוֹרְרָיו</b> – <b>יָפִיחַ</b>, ישיב רוח <b>בָּהֶם.</b> הרשע ברוח פיו מפיץ את כל אויביו.
(ו) ולאור הצלחתו <b>אָמַר</b> הרשע <b>בְּלִבּוֹ: "בַּל אֶמּוֹט.</b> דבר לא ימוטט אותי. אתקיים <b>לְדֹר וָדֹר</b>, לדורי דורות <b>אֲשֶׁר לֹא</b>, שלא <b>בְרָע".</b>
(ז) <b>אָלָה</b>, בקללות <b>פִּיהוּ מָלֵא</b>, <b>וּמִרְמוֹת וָתֹךְ</b>, תככים <b>תַּחַת לְשׁוֹנוֹ,</b> דברי פיו הם <b>עָמָל וָאָוֶן</b>, חטאים ועוולות, כזב ושקר. וזוהי דרך פעולתו של הרשע:
(ח) <b>יֵשֵׁב בְּמַאְרַב</b> ב<b>חֲצֵרִים,</b> מקומות בלתי מוגנים, <b>בַּמִּסְתָּרִים יַהֲרֹג נָקִי, עֵינָיו לְחֵלְכָה</b>, למסכן <b>יִצְפֹּנוּ,</b> אורבות, שכן הוא מנסה לתפוס אותו כדי להשמידו.
(ט) <b>יֶאֱרֹב</b> הרשע <b>בַּמִּסְתָּר, כְּאַרְיֵה</b> האורב לטרפו <b>בְסֻכֹּה,</b> בתוך הסבך שלו, <b>יֶאֱרֹב לַחֲטוֹף עָנִי</b>, ו<b>יַחְטֹף עָנִי בְּמָשְׁכוֹ בְרִשְׁתּוֹ</b>, על ידי משיכה ברשת הציידים. הרשע מרמה ויוצר מכשולים להפיל בהם את החלשים שבסביבתו.
(י) <b>יִדְכֶּה</b>, יישבר <b>יָשֹׁחַ</b>, ישקע, <b>וְנָפַל בַּעֲצוּמָיו</b>, ונפל בעצמתו של הרשע <b>חֵל כָּאִים</b>, ממון העניים, או – לפי הכתיב: תתכופף קומתם ונפלו האומללים.
(יא) <b>אָמַר</b> הרשע <b>בְּלִבּוֹ</b>: "<b>שָׁכַח אֵל</b> את המציאות שלנו, <b>הִסְתִּיר פָּנָיו</b>, אין הוא מתגלה בעולמו, <b>בַּל רָאָה לָנֶצַח</b>, הוא לעולם לא יראה אותי, ואוכל לפעול בעולם כרצוני".
(יב) וכאן מבקש המשורר: <b>קוּמָה, ה'; אֵל, נְשָׂא יָדֶךָ</b>, גלה את כוחך<b>; אַל תִּשְׁכַּח עֲנָוִים</b>.
(יג) כי <b>עַל מֶה</b>, למה <b>נִאֵץ רָשָׁע אֱלֹהִים</b>?! – משום ש<b>אָמַר בְּלִבּוֹ: "לֹא תִדְרֹשׁ.</b> אתה, ה', אינך מחפש, אין אתה מתעניין בבני האדם". העולם נראה לו כהפקר.
(יד) לאמתו של דבר <b>רָאִתָה</b> זאת. <b>כִּי</b> אכן, <b>אַתָּה עָמָל וָכַעַס תַּבִּיט.</b> אתה מתבונן ורואה את העוולות והכעס שבעולם כדי <b>לָתֵת</b> גמול <b>בְּיָדֶךָ,</b> בעצמך. <b>עָלֶיךָ יַעֲזֹב</b>, יישען ה<b>חֵלֵכָה,</b> המסכן, את ה<b>יָתוֹם אַתָּה הָיִיתָ עוֹזֵר</b> מאז.
(טו) ולכן – <b>שְׁבֹר זְרוֹעַ</b>, כוחו של ה<b>רָשָׁע, ו</b>בכך האיש ה<b>רָע</b> אם <b>תִּדְרוֹשׁ</b>, תחפש את <b>רִשְׁעוֹ</b> – <b>בַל תִּמְצָא</b>.
(טז) ומסיים בדבר טוב: <b>ה'</b> הוא <b>מֶלֶךְ</b> ל<b>עוֹלָם וָעֶד,</b> וכאשר יגלה ה' את מלכותו, <b>אָבְדוּ גוֹיִם</b>, עמים רשעים <b>מֵאַרְצוֹ.</b>
(יז) אז את <b>תַּאֲוַת</b>, משאלתם של <b>עֲנָוִים שָׁמַעְתָּ ה', תָּכִין</b>, תחזק, או: תכוון את <b>לִבָּם,</b> ו<b>תַּקְשִׁיב אָזְנֶךָ</b> לתפילתם,
(יח) <b>לִשְׁפֹּט יָתוֹם וָדָךְ,</b> מדוכא, <b>בַּל יוֹסִיף עוֹד</b> הרע שבעולם <b>לַעֲרֹץ,</b> לשבור ולהשמיד <b>אֱנוֹשׁ,</b> אנשים, בעיקר חלשים <b>מִן הָאָרֶץ.</b>
<h2>פרק יא</h2>
(א) <b>לַמְנַצֵּחַ,</b> העומד בראש המנגנים, <b>לְדָוִד. בַּה'</b> ולא באחר <b>חָסִיתִי,</b> אני חוסה. <b>אֵיךְ תֹּאמְרוּ לְנַפְשִׁי</b>, אלַי: <b>"נוּדִי</b>, ברחי אל <b>הַרְכֶם,</b> ההר, שם מקומך, <b>צִפּוֹר"</b>?! הסתלק מכאן אתה וחבורתך.
(ב) <b>כִּי הִנֵּה הָרְשָׁעִים יִדְרְכוּן</b>, מותחים <b>קֶשֶׁת</b> ומתכוננים לירייה, <b>כּוֹנְנוּ</b>, מייצבים, מכוונים במקום המתאים את <b>חִצָּם עַל</b> ה<b>יֶתֶר</b>, מיתַר הקשת כדי <b>לִירוֹת בְּמוֹ אֹפֶל</b>, בחושך <b>לְיִשְׁרֵי לֵב</b>.
(ג) <b>כִּי</b>, כאשר <b>הַשָּׁתוֹת</b>, היסודות המוסריים או החברתיים <b>יֵהָרֵסוּן</b> – <b>צַדִּיק מַה פָּעָל</b>?! מה משמעות יש לפעולות הצדיק במקום שיסודותיו הרוסים?!
(ד) אכן יש מקום להתבוננות אחרת, מלאה תקווה וביטחון: הרי <b>ה'</b> שוכן <b>בְּהֵיכַל קָדְשׁוֹ</b> ולא הסתלק ממקומו. <b>ה', בַּשָּׁמַיִם</b> ניצב <b>כִּסְאוֹ.</b> הוא מולך ושופט את עולמו. <b>עֵינָיו יֶחֱזוּ,</b> יראו את כל המתרחש, <b>עַפְעַפָּיו יִבְחֲנוּ בְּנֵי אָדָם</b>.
(ה) <b>ה' צַדִּיק יִבְחָן</b>, שם לב אליו, וגם: מביא אותו בניסיון כדי להוציא לאור את צדקו, <b>וְ</b>את ה<b>רָשָׁע וְאֹהֵב חָמָס שָׂנְאָה נַפְשׁוֹ</b>.
(ו) <b>יַמְטֵר עַל רְשָׁעִים פַּחִים,</b> פחמים, <b>אֵשׁ וְגָפְרִית וְרוּחַ זִלְעָפוֹת</b>, סערה משתוללת היא <b>מְנָת כּוֹסָם,</b> חלקם של הרשעים.
(ז) <b>כִּי צַדִּיק ה'</b> ולכן <b>צְדָקוֹת אָהֵב; יָשָׁר</b> הוא, ואותו <b>יֶחֱזוּ</b> יראו <b>פָנֵימוֹ</b> – פניהם של ישרי הלב. או: את הישר יראו פני ה'.
<h2>פרק יב</h2>
(א) <b>לַמְנַצֵּחַ עַל הַשְּׁמִינִית,</b> כלי נגינה, אולי בעל שמונה מיתרים. או: ציון לנעימה שמינית מתוך המנגינות שהופקו מהכלי, <b>מִזְמוֹר לְדָוִד.</b>
(ב) <b>הוֹשִׁיעָה, ה', כִּי גָמַר</b>, אבד <b>חָסִיד, כִּי פַסּוּ</b>, אפסו <b>אֱמוּנִים</b>, דברי אמת, אבד האֵמון <b>מִבְּנֵי אָדָם.</b>
(ג) רק <b>שָׁוְא יְדַבְּרוּ אִישׁ אֶת רֵעֵהוּ.</b> אין ממש בשיחתם של בני האדם ובהבטחותיהם. <b>שְׂפַת חֲלָקוֹת</b>, חנופה <b>בְּלֵב וָלֵב</b>, אחד בפה ואחד בלב <b>יְדַבֵּרוּ.</b> את מה שאדם מחזיק בלבו פנימה אין הוא אומר, ומה שהוא אומר אין הוא חושב.
(ד) המשורר מבקש: <b>יַכְרֵת ה' כָּל שִׂפְתֵי חֲלָקוֹת</b>, ו<b>לָשׁוֹן</b> ש<b>מְדַבֶּרֶת גְּדֹלוֹת.</b> השיחות הללו הן מצד אחד דברי חנופה למי שבידם כוח, ומצד שני דברי התפארות כנגד החלשים.
(ה) <b>אֲשֶׁר</b>, כי <b>אָמְרוּ</b> בעלי השפתיים והלשון הללו: <b>"לִלְשֹׁנֵנוּ</b>, את לשוננו <b>נַגְבִּיר,</b> נחזק. או: נעצים את עצמנו בכוח לשוננו; <b>שְׂפָתֵינוּ אִתָּנוּ,</b> ברשותנו, ואנחנו יכולים לרמות ולאיים ככל שנרצה. <b>מִי אָדוֹן לָנוּ</b>?!<b>".</b> כנגדם באים תפילה ואיחול:
(ו) ה' לא יישא זאת לאורך זמן <b>מ</b>חמת <b>שֹּׁד עֲנִיִּים, מֵאֶנְקַת אֶבְיוֹנִים, "עַתָּה אָקוּם</b> ואתגלה<b>"</b> – <b>יֹאמַר ה'</b>, <b>"אָשִׁית</b>, אעשה <b>בְּיֵשַׁע,</b> בישועה, אושיע" – <b>יָפִיחַ</b>, ידבר <b>לוֹ</b>. או: יָפִיחַ לוֹ – יופיע היֶּשע לעני,
(ז) שכן <b>אִמְרוֹת ה'</b> המבטיחות את גילוי הצדק ומפלת הרשעים, הן <b>אֲמָרוֹת טְהֹרוֹת</b> כ<b>כֶסֶף צָרוּף בַּעֲלִיל</b>, בתנור להתכת מתכות, או: נקי בבירור <b>ל</b>עיני כל ה<b>אָרֶץ, מְזֻקָּק שִׁבְעָתָיִם</b>, זיקוק אחר זיקוק. דברי ה' נקיים ומושלמים לחלוטין.
(ח) <b>אַתָּה, ה', תִּשְׁמְרֵם</b> – את כל המסכנים הנפגעים, <b>תִּצְּרֶנּוּ</b>, תשמור את העני העשוק והפגוע <b>מִן הַדּוֹר זוּ</b>, הזה <b>לְעוֹלָם.</b>
(ט) כאשר בפועל עדיין <b>סָבִיב רְשָׁעִים יִתְהַלָּכוּן, כְּרֻם</b>, בשעה שמגביהה עצמה ה<b>זֻלּוּת</b>, השִפלוּת, או: הזלזול והבוז <b>לִבְנֵי אָדָם</b>.
<h2>פרק יג</h2>
(א) <b>לַמְנַצֵּחַ, מִזְמוֹר לְדָוִד.</b>
(ב) <b>עַד אָנָה,</b> מתי, <b>ה', תִּשְׁכָּחֵנִי נֶצַח</b>? נראה לי שאתה שוכח אותי לעולם. <b>עַד אָנָה תַּסְתִּיר אֶת פָּנֶיךָ מִמֶּנִּי</b>?
(ג) <b>עַד אָנָה אָשִׁית</b>, אשים <b>עֵצוֹת בְּנַפְשִׁי,</b> תחבולות להימלט על נפשי? עד אנה ישכון ה<b>יָגוֹן בִּלְבָבִי יוֹמָם</b>, כל הימים? נוכח המציאות מחשבותי אינן מאפשרות לי כלל לשמוח. <b>עַד אָנָה יָרוּם אֹיְבִי עָלָי</b>?
(ד) <b>הַבִּיטָה</b> ו<b>עֲנֵנִי, ה' אֱלֹהָי, הָאִירָה עֵינַי</b> למצוא דרך ישועה <b>פֶּן</b>, שמא אין לי עצה אלא <b>אִישַׁן הַמָּוֶת,</b> לישון שנת מוות.
(ה) <b>פֶּן יֹאמַר אֹיְבִי: "יְכָלְתִּיו,</b> ניצחתי אותו", פן <b>צָרַי יָגִילוּ</b>, ישמחו <b>כִּי</b>, כאשר <b>אֶמּוֹט,</b> אתמוטט.
(ו) <b>וַאֲנִי</b> – על כל מצוקותי וסכנותי – <b>בְּחַסְדְּךָ בָטַחְתִּי.</b> חסדך הוא המשען היחיד שלי, עד כדי ש<b>יָגֵל לִבִּי בּ</b>תקווה ל<b>ישׁוּעָתֶךָ</b>. <b>אָשִׁירָה לַה' כִּי גָמַל עָלָי</b> נתן לי את מתנת ישועתו.
<h2>פרק יד</h2>
(א) <b>לַמְנַצֵּחַ, לְדָוִד. אָמַר נָבָל</b>, איש רע, גס ויהיר <b>בְּלִבּוֹ: "אֵין אֱלֹהִים".</b> הרשעים שאינם מתחשבים כלל במציאות ה' <b>הִשְׁחִיתוּ, הִתְעִיבוּ עֲלִילָה,</b> עשו מעשים מתועבים, <b>אֵין</b> מהם <b>עֹשֵׂה טוֹב.</b>
(ב) <b>ה' מִשָּׁמַיִם הִשְׁקִיף עַל בְּנֵי אָדָם לִרְאוֹת הֲיֵשׁ</b> בארץ <b>מַשְׂכִּיל</b>, מתבונן ש<b>דֹּרֵשׁ אֶת אֱלֹהִים.</b>
(ג) וראה ש<b>הַכֹּל סָר,</b> פנה, חדל, <b>יַחְדָּו נֶאֱלָחוּ,</b> כולם נטמאו, נזדהמו. <b>אֵין עֹשֵׂה טוֹב, אֵין גַּם</b>, אפילו <b>אֶחָד</b>.
(ד) <b>ה</b>אם <b>לֹא יָדְעוּ כָּל</b> אותם <b>פֹּעֲלֵי אָוֶן,</b> הסומכים על היעדרו כביכול של ה' מן העולם, אותם <b>אֹכְלֵי עַמִּי,</b> ש<b>אָכְלוּ</b> אותו כמו שאוכלים <b>לֶחֶם,</b> אלו שאת <b>ה' לֹא קָרָאוּ</b> בשום מקרה?!
(ה) הרי עליהם לדעת כי <b>שָׁם</b> – במקום או בזמן אחר <b>פָּחֲדוּ</b> הכול <b>פָחַד, כִּי</b>, כאשר <b>אֱלֹהִים</b> מגלה את נוכחותו <b>בְּדוֹר צַדִּיק,</b>
(ו) ואז מ<b>עֲצַת</b>, ממחשבתכם להרע ל<b>עָנִי תָבִישׁוּ,</b> תתאכזבו. עצתכם לא תצלח <b>כִּי</b> אמנם אין לעני כל מחסה מוכָּר, אבל <b>ה'</b> הוא <b>מַחְסֵהוּ.</b>
(ז) המשורר שתיאר מצב מצוקה, כאשר ה' נסתר מן העולם ומתודעתם של בני אדם, ומחסה העניים אינו נראה, מסיים בתפילה: <b>מִי יִתֵּן מִצִּיּוֹן יְשׁוּעַת יִשְׂרָאֵל, בְּשׁוּב ה' שְׁבוּת עַמּוֹ,</b> כאשר ישיב אותם ויושיבם לבטח – אז <b>יָגֵל יַעֲקֹב</b> הדל, <b>יִשְׂמַח יִשְׂרָאֵל.</b>
<h2>פרק טו</h2>
(א) <b>מִזְמוֹר לְדָוִד. ה', מִי יָגוּר</b>, מיהו זה שראוי לגור, ולוּ באופן זמני <b>בְּאָהֳלֶךָ</b> הנייד, ו<b>מִי יִשְׁכֹּן</b> משכן של קבע <b>בְּהַר קָדְשֶׁךָ</b> בביתך? מיהו זה שראוי לו להיות במחיצתו של הקדוש ברוך הוא?
(ב) אלו הם מאפייניו של איש המעלה: <b>הוֹלֵךְ תָּמִים</b>, נוהג בדרך ישרה שיש בה שלמות<b>; וּפֹעֵל צֶדֶק</b> עם אחרים<b>; וְדֹבֵר אֱמֶת בִּלְבָבוֹ</b>, אינו מרמה לא את עצמו ולא את הבריות. פיו ולבו שווים<b>;</b>
(ג) <b>לֹא רָגַל עַל לְשֹׁנוֹ</b>, איננו מרכל<b>; לֹא עָשָׂה לְרֵעֵהוּ רָעָה; וְ</b>לא זו בלבד אלא אף <b>חֶרְפָּה לֹא נָשָׂא עַל קְרֹבוֹ</b>, דואג ששום דבר מביש לא יתגלגל על קרובו<b>;</b>
(ד) <b>נִבְזֶה</b> הוא <b>בְּעֵינָיו</b> – בעיני עצמו ו<b>נִמְאָס</b>, איננו מכבד ומאדיר את עצמו. או: אדם נבזה מאוס הוא בעיניו; <b>ו</b>לעומת זאת, <b>אֶת יִרְאֵי ה'</b> הוא <b>יְכַבֵּד;</b> גם אם <b>נִשְׁבַּע לְהָרַע</b>, לעשות דבר שיגרום לעצמו סבל, הוא מקיים את נדרו <b>וְלֹא יָמִר</b>, לא יחליף את שבועתו וינסה להתחמק<b>;</b>
(ה) <b>כַּסְפּוֹ לֹא נָתַן בְּנֶשֶׁךְ</b> ואינו נהנה מדבר אסור<b>; וְשֹׁחַד עַל נָקִי לֹא לָקָח</b>, אם הוא דיין או בעל עמדה אין הוא מקבל שוחד, גם לא לטובתו של אדם נקי. <b>עֹשֵׂה אֵלֶּה</b>, אדם הנוהג בכל הדרכים הטובות האלה, <b>לֹא יִמּוֹט לְעוֹלָם,</b> והוא שיעמוד בהיכל ה'.
<h2>פרק טז</h2>
(א) <b>מִכְתָּם</b>, סוג של מזמור <b>לְדָוִד</b> על בחירתו היסודית – ללכת אחרי ה'. <b>שָׁמְרֵנִי, אֵל, כִּי חָסִיתִי בָךְ.</b>
(ב) נפשי, <b>אָמַרְתְּ לַה': אֲדֹנָי אָתָּה, טוֹבָתִי בַּל</b>, אינה מוטלת <b>עָלֶיךָ.</b> הטובות שאני מקבל ממך מרובות לאין ערוך מצדקתי. או: אין אני יכול להחזיק טובה לעצמי על כך שבחרתי בך.
(ג) <b>לִקְדוֹשִׁים אֲשֶׁר בָּאָרֶץ הֵמָּה</b>, האנשים הקדושים, <b>וְאַדִּירֵי</b> הארץ – <b>כָּל חֶפְצִי</b>, רצוני הוא <b>בָם,</b> להצטרף אל הצדיקים והכבירים. מנגד, יש דברים שאני רוצה לנתק את עצמי מהם –
(ד) <b>יִרְבּוּ עַצְּבוֹתָם</b>, עבודותיהם המייגעות, האלילים והאמונות של אותם ש<b>אַחֵר מָהָרוּ,</b> המירו, החליפו; אותם נמהרים ללכת אחַר אל אחֵר; או: נתנו מוהַר. כלומר, אנשים שקנו לעצמם דבר זר, אלוהים אחרים, ודבקו בו. <b>בַּל</b>, לעולם לא <b>אַסִּיךְ</b> להם <b>נִסְכֵּיהֶם מִדָּם,</b> לא נסכי יין ולא נסכי דם. יתר על כן – <b>וּבַל אֶשָּׂא אֶת שְׁמוֹתָם</b> של האלילים והאמונות התפלות <b>עַל שְׂפָתָי.</b>
(ה) <b>ה'</b> לבדו הוא <b>מְנָת חֶלְקִי וְכוֹסִי,</b> גורלי, נחלתי. <b>אַתָּה תּוֹמִיךְ</b>, תומך, משען <b>גּוֹרָלִי.</b>
(ו) וכיוון שכך, <b>חֲבָלִים</b>, חלקים, מנות <b>נָפְלוּ לִי בַּנְּעִמִים,</b> אותם דברים שהגיעו אלי הם הטובים והנעימים, <b>אַף נַחֲלָת</b>, הנחלה שזכיתי בה <b>שָׁפְרָה עָלָי,</b> יפה בעיני.
(ז) <b>אֲבָרֵךְ אֶת ה' אֲשֶׁר יְעָצָנִי</b> ומנע ממני ללכת בדרך רעה – <b>אַף</b> ב<b>לֵילוֹת יִסְּרוּנִי כִלְיוֹתָי</b>, אני מתחרט בלילותי על הרע ומכוון עצמי למצוא את דרך הישר.
(ח) <b>שִׁוִּיתִי ה' לְנֶגְדִּי תָמִיד, כִּי</b> הוא תמיד <b>מִימִינִי,</b> בעזרתי. או: אני משווה את ה' לנגדי תמיד כיד ימיני שאיני מתעלם ממנה לרגע, ומשום כך <b>בַּל אֶמּוֹט</b>.
(ט) <b>לָכֵן</b> – בגלל עזרתו ונוכחותו בקרבי, <b>שָׂמַח לִבִּי וַיָּגֶל כְּבוֹדִי</b>, נפשי, יקרת חיי. <b>אַף בְּשָׂרִי יִשְׁכֹּן לָבֶטַח.</b>
(י) <b>כִּי לֹא תַעֲזֹב</b>, תניח את <b>נַפְשִׁי</b> לרדת <b>לִשְׁאוֹל, לֹא תִתֵּן</b> את <b>חֲסִידְךָ לִרְאוֹת שָׁחַת</b>, את הקבר.
(יא) <b>תּוֹדִיעֵנִי אֹרַח</b>, דרך <b>חַיִּים,</b> נתיב שבו אשבע <b>שׂבַע שְׂמָחוֹת אֶת</b>, עם <b>פָּנֶיךָ</b>, עמך ו<b>נְעִמוֹת</b>, נועם, תענוג ש<b>בִּימִינְךָ</b> ל<b>נֶצַח</b>. כיוון שאתה הוא חלקי, אזכה בטוב ובנעימים שאתך לעולם ועד.
<h2>פרק יז</h2>
(א) <b>תְּפִלָּה לְדָוִד. שִׁמְעָה ה'</b> את דברי שנאמרים ב<b>צֶדֶק,</b> ביושר ובכנות, <b>הַקְשִׁיבָה רִנָּתִי,</b> נעימת תפילתי, <b>הַאֲזִינָה תְפִלָּתִי</b> הנאמרת <b>בְּלֹא שִׂפְתֵי מִרְמָה.</b> בַּקשתי:
(ב) <b>מִלְּפָנֶיךָ מִשְׁפָּטִי יֵצֵא</b> לאור, כי במשפט זה יתברר צדקי, ואיוושע. <b>עֵינֶיךָ תֶּחֱזֶינָה</b>, יראו <b>מֵישָׁרִים,</b> אמת, אף אם אני אכן אשם בדבר כלשהו. המשפט הזה איננו רק משפט המעשה אלא אף משפט המחשבה והרצונות –
(ג) <b>בָּחַנְתָּ לִבִּי; פָּקַדְתָּ</b>, בדקת את לבי גם ב<b>לַּיְלָה; צְרַפְתַּנִי</b>, חיפשת בי סיגים כדרך שעושה הצורף, אך <b>בַל תִּמְצָא;</b> גם אם <b>זַמֹּתִי</b>, עלה בלבי רעיון והרהור שאינו ראוי, <b>בַּל יַעֲבָר פִּי,</b> לא אמרתי דברים אלו בפי בוודאי.
(ד) באשר <b>לִפְעֻלּוֹת אָדָם</b>, אותם דברים שאני עושה בעולם כאחד האדם, אני פועל <b>בִּדְבַר שְׂפָתֶיךָ,</b> כפי שאתה מצווה עלי<b>; אֲנִי שָׁמַרְתִּי</b> מלהגיע ל<b>אָרְחוֹת</b>, דרכי <b>פָּרִיץ,</b> רשע, פורץ גדר.
(ה) <b>תָּמֹךְ</b>, תמכתי <b>אֲשֻׁרַי</b>, רגלַי ופסיעותי <b>בְּמַעְגְּלוֹתֶיךָ</b>, בדרכים שסללת, <b>בַּל</b>, לא <b>נָמוֹטּוּ</b>, כשלו <b>פְעָמָי,</b> צעדי.
(ו) <b>אֲנִי קְרָאתִיךָ</b> בתקווה <b>כִי תַעֲנֵנִי, אֵל</b>, ובידך לעזרני. <b>הַט אָזְנְךָ לִי, שְׁמַע אִמְרָתִי.</b>
(ז) <b>הַפְלֵה</b>, הכר לי את <b>חֲסָדֶיךָ</b>, אתה ה<b>מוֹשִׁיעַ</b> את ה<b>חוֹסִים</b> בך <b>מִ</b>פני <b>מִתְקוֹמְמִים</b>, מהמורדים בך שהם אויבי, והחזיקני <b>בִּימִינֶךָ.</b>
(ח) <b>שָׁמְרֵנִי כְּ</b>מו ששומרים <b>אִישׁוֹן בַּת עָיִן</b>, את בָּבת העין, <b>בְּצֵל כְּנָפֶיךָ תַּסְתִּירֵנִי</b>
(ט) <b>מִפְּנֵי רְשָׁעִים זוּ</b>, אשר <b>שַׁדּוּנִי</b>, שודדים אותי, מפני <b>אֹיְבַי בְּנֶפֶשׁ</b> אשר <b>יַקִּיפוּ עָלָי,</b> הסובבים אותי במצור.
(י) אלו הם אנשים תקיפים ש<b>חֶלְבָּמוֹ סָּגְרוּ</b>, שומנם מקיף את גופם, אנשים עשירים השקועים בהנאותיהם ואטומים; <b>פִּימוֹ</b>, בפיהם <b>דִּבְּרוּ בְגֵאוּת.</b>
(יא) <b>אַשֻּׁרֵנוּ,</b> אני רואה את האויב – <b>עַתָּה סְבָבוּנוּ,</b> הנה הם מכתרים אותנו. את <b>עֵינֵיהֶם יָשִׁיתוּ לִנְטוֹת</b>, הם מפנים <b>בָּאָרֶץ</b> לחפש אחר קרבנות ולתפסם.
(יב) <b>דִּמְיֹנוֹ</b> – האויב בעיני <b>כְּאַרְיֵה יִכְסוֹף</b>, המשתוקק <b>לִטְרֹף, וְכִכְפִיר יֹשֵׁב בְּמִסְתָּרִים</b> ואורב לטרפו.
(יג) <b>קוּמָה, ה', קַדְּמָה פָנָיו</b> במלחמה, <b>הַכְרִיעֵהוּ,</b> נצח אותו, <b>פַּלְּטָה נַפְשִׁי מֵרָשָׁע</b> ב<b>חַרְבֶּךָ.</b>
(יד) הצל את נפשי מהרשע להיות <b>מִמְתִים</b>, מאנשים שתחת <b>יָדְךָ</b> והשגחתך, <b>ה', מִמְתִים מֵחֶלֶד</b>, מאנשי העולם ש<b>חֶלְקָם בַּחַיִּים, ו</b>שמ<b>צְפוּנְךָ</b>, מאוצרותיך הצפונים <b>תְּמַלֵּא בִטְנָם.</b> אנשים צדיקים אלו – לא רק הם עצמם ישבעו אלא גם <b>יִשְׂבְּעוּ</b> ה<b>בָנִים</b> שלהם, <b>וְהִנִּיחוּ</b> את <b>יִתְרָם</b>, מה שייוותר להם <b>לְעוֹלְלֵיהֶם</b>.
(טו) תפילה-תקווה אישית לסיום: <b>אֲנִי בְּצֶדֶק</b>, באמת, אל נכון <b>אֶחֱזֶה</b>, אראה את <b>פָנֶיךָ</b>, <b>אֶשְׂבְּעָה בְהָקִיץ</b>, גם בזמן העֵרוּת, כדרך הנביאים, את <b>תְּמוּנָתֶךָ.</b>
<h2>פרק יח</h2>
(א) <b>לַמְנַצֵּחַ, לְעֶבֶד ה', לְדָוִד, אֲשֶׁר דִּבֶּר לַה' אֶת דִּבְרֵי הַשִּׁירָה הַזֹּאת בְּיוֹם</b>, בפרק הזמן שבו <b>הִצִּיל ה' אוֹתוֹ מִכַּף כָּל אֹיְבָיו וּמִיַּד שָׁאוּל.</b>
(ב) <b>וַיֹּאמַר</b> דוד<b>: אֶרְחָמְךָ,</b> אוהַב אותך, <b>ה' חִזְקִי,</b> מקור חוזקי, מחזקי.
(ג) <b>ה' סַלְעִי</b>, כמו על הסלע המוצק אוכל להישען עליך, להתרומם או לחסות בצלך כדי להינצל מפורענויות, <b>וּמְצוּדָתִי</b>, מבצרי <b>וּמְפַלְטִי.</b> ה' מציל אותי גם באופן פעיל. <b>אֵלִי, צוּרִי</b>, סלעי, חוזקי ש<b>אֶחֱסֶה בּוֹ, מָגִנִּי וְקֶרֶן יִשְׁעִי,</b> כוח ישועתי, <b>מִשְׂגַּבִּי,</b> המעוז הגבוה שלי. הביטויים שבפסוק משקפים הגנות ואופני תמיכה גדלים והולכים.
(ד) <b>מְהֻלָּל אֶקְרָא ה',</b> תמיד אני מהלל את ה' בתפילתי הואיל <b>וּמִן אֹיְבַי אִוָּשֵׁעַ.</b> מכל הסכנות שנקלעתי אליהן בחיי ומכל רדיפותי ניצלתי –
(ה) <b>אֲפָפוּנִי</b>, סבבו אותי <b>חֶבְלֵי</b>, חבלים הכורכים ומושכים אל <b>מָוֶת</b>, ובמובן נוסף: חבלי ייסורים, <b>וְנַחֲלֵי בְלִיַּעַל</b>, נחלים של רשעות, או: זרמים בלתי נשלטים <b>יְבַעֲתוּנִי,</b> הפחידו אותי.
(ו) <b>חֶבְלֵי שְׁאוֹל</b>, קבר <b>סְבָבוּנִי, קִדְּמוּנִי מוֹקְשֵׁי מָוֶת,</b> מלכודות שהנכנס אליהן עלול שלא לצאת מהן חי.
(ז) <b>בַּצַּר לִי אֶקְרָא</b> ל<b>ה', וְאֶל אֱלֹהַי אֲשַׁוֵּעַ,</b> והוא <b>יִשְׁמַע מֵהֵיכָלוֹ</b> את <b>קוֹלִי, וְשַׁוְעָתִי</b> ששיוועתי <b>לְפָנָיו תָּבוֹא בְאָזְנָיו</b>.
(ח) בחלקו השני של המזמור מתוארת התגלות ה' בפאר ובעצמה. התגלות זו אינה קשורה דווקא למאורעותיו של דוד. תיאור כולל זה מזכיר מאורעות התגלות גדולים, כגון מעמד הר סיני: <b>וַתִּגְעַשׁ וַתִּרְעַשׁ הָאָרֶץ, וּמוֹסְדֵי</b>, יסודות ה<b>הָרִים יִרְגָּזוּ,</b> ינועו וירעדו, <b>וַיִּתְגָּעֲשׁוּ, כִּי חָרָה לוֹ.</b> ה' זעם על האויבים.
(ט) מרוב כעס וחמימות <b>עָלָה עָשָׁן בְּאַפּוֹ, וְאֵשׁ</b> היוצאת <b>מִפִּיו תֹּאכֵל, גֶּחָלִים</b>, ניצוצות <b>בָּעֲרוּ מִמֶּנּוּ.</b> הוא הופיע באופן מבהיל.
(י) <b>וַיֵּט</b>, ה' הִטה את ה<b>שָׁמַיִם</b>, כופף אותם כלפי מטה <b>וַיֵּרַד, וַעֲרָפֶל</b> היה <b>תַּחַת רַגְלָיו.</b>
(יא) <b>וַיִּרְכַּב עַל כְּרוּב</b>, מצורות המרכבה האלוקית, <b>וַיָּעֹף, וַיֵּדֶא</b>, טס <b>עַל כַּנְפֵי רוּחַ.</b> גילוי שכינה מלוּוה ברוח חזקה.
(יב) בהופעתו <b>יָשֶׁת</b>, ישים, יפרוש <b>חֹשֶׁךְ</b> להיות לו <b>סִתְרוֹ,</b> ואת <b>סְבִיבוֹתָיו סֻכָּתוֹ</b>, המסַכים שסביבותיו ישים <b>חֶשְׁכַת מַיִם,</b> ענני גשם כבדים, <b>עָבֵי</b>, העננים שב<b>שְׁחָקִים.</b>
(יג) עם זאת, <b>מִנֹּגַהּ</b>, מהזיו שכ<b>נֶגְדּוֹ</b> את <b>עָבָיו</b> המאפילים <b>עָבְרוּ בָּרָד וְגַחֲלֵי אֵשׁ.</b> אלו הם אופני התגלות הבוקעים ומתגלים מתוך ההסתר.
(יד) <b>וַיַּרְעֵם</b>, השמיע רעם <b>בַּשָּׁמַיִם ה', וְעֶלְיוֹן יִתֵּן קֹלוֹ</b>, הקול נשמע אף הוא כמו <b>בָּרָד וְגַחֲלֵי אֵשׁ.</b> הצירוף של קרח ואש מבטא עצמה אלוקית.
(טו) <b>וַיִּשְׁלַח חִצָּיו וַיְפִיצֵם</b> – את האויבים, <b>וּבְרָקִים רָב</b>, ירה <b>וַיְהֻמֵּם,</b> הבהיל ושבר אותם. בהתגלות ה' העולם כולו מזדעזע.
(טז) פני הקרקע נבקעים, <b>וַיֵּרָאוּ אֲפִיקֵי</b>, ערוצי <b>מַיִם, וַיִּגָּלוּ מוֹסְדוֹת</b>, יסודות ה<b>תֵּבֵל.</b> הכול נפתח, ועמקי תהום נחשפים. כל זה <b>מִגַּעֲרָתְךָ, ה', מִנִּשְׁמַת</b>, נשיבת <b>רוּחַ אַפֶּךָ</b> המזיזה את כל העולם.
(יז) בצד תיאור גדולתו של ה' ועצמתו בעולם כולו מוצג הממד האישי הקרוב: <b>יִשְׁלַח ה'</b> את ידו <b>מִמָּרוֹם</b> ו<b>יִקָּחֵנִי, יַמְשֵׁנִי</b>, הוא שולף אותי <b>מִמַּיִם רַבִּים,</b>
(יח) כלומר, <b>יַצִּילֵנִי מֵאֹיְבִי</b> ה<b>עָז וּמִשֹּנְאַי כִּי אָמְצוּ</b>, אשר חזקו <b>מִמֶּנִּי.</b>
(יט) אויבי <b>יְקַדְּמוּנִי</b>, יצאו לקראתי <b>בְיוֹם אֵידִי</b>, המשבר שלי. ובכל זאת, גם בנפילתי – <b>וַיְהִי ה' לְמִשְׁעָן לִי.</b>
(כ) <b>וַיּוֹצִיאֵנִי</b> מן המצוקה <b>לַמֶּרְחָב, יְחַלְּצֵנִי</b> מן הצרה <b>כִּי חָפֵץ בִּי.</b> בדימויים אלה מתוארת הצלת דוד בהשגחה פרטית עליו ובדרכים נסיות הכרוכות בשידוד המערכות ובזעזוע המציאות.
(כא) עזרת ה' המתמדת ותמיכתו בדוד ללא הרף, איננה חסרת טעם. <b>יִגְמְלֵנִי ה' כְּצִדְקִי, כְּבֹר יָדַי</b>, כניקיון כפי <b>יָשִׁיב לִי.</b>
(כב) <b>כִּי שָׁמַרְתִּי דַּרְכֵי ה', וְלֹא רָשַׁעְתִּי</b>, סטיתי <b>מֵאֱלֹהָי.</b>
(כג) <b>כִּי כָל מִשְׁפָּטָיו לְנֶגְדִּי.</b> אני מכיר אותם ומודע להם תמיד, <b>וְחֻקֹּתָיו</b> של ה' <b>לֹא אָסִיר</b> מ<b>מֶנִּי.</b>
(כד) <b>וָאֱהִי</b>, והייתי <b>תָמִים עִמּוֹ, וָאֶשְׁתַּמֵּר מֵעֲוֹנִי.</b>
(כה) <b>וַיָּשֶׁב ה' לִי כְצִדְקִי, כְּבֹר יָדַי</b>, כפי תומי ויושרי ש<b>לְנֶגֶד עֵינָיו.</b> אני זוכה לחסדי ה' ולישועתו המיוחדת משום שתמיד הלכתי בדרכיו.
(כו) חסד זה של ה' איננו יחס מיוחד וחריג. זוהי דרכו: אתה, ה', <b>עִם חָסִיד תִּתְחַסָּד</b>, עושה חסד, ו<b>עִם גְּבַר</b>, אדם <b>תָּמִים</b> בדרכיו <b>תִּתַּמָּם,</b> אתה נוהג בתום.
(כז) <b>עִם נָבָר</b>, נקי, חף <b>תִּתְבָּרָר,</b> גם אתה נוהג אתו באותו אופן, <b>וְעִם עִקֵּשׁ</b>, עקום <b>תִּתְפַּתָּל,</b> אתה הולך בדרך עקלקלות.
(כח) <b>כִּי אַתָּה עַם עָנִי תוֹשִׁיעַ, ו</b>מנגד – <b>עֵינַיִם רָמוֹת</b>, שחצניות <b>תַּשְׁפִּיל.</b> ה' מודד מידה כנגד מידה עם האדם.
(כט) שוב חוזר המזמור אל הדיבור האישי: <b>כִּי אַתָּה תָּאִיר</b> את <b>נֵרִי,</b> כלי קיבול השמן. אתה הוא המאיר את חיי – <b>ה' אֱלֹהַי יַגִּיהַּ</b>, מאיר את <b>חָשְׁכִּי.</b>
(ל) <b>כִּי בְךָ</b>, בעזרתך <b>אָרֻץ</b>, אני רודף, או: מרוצֵץ <b>גְּדוּד</b> של אויבים, <b>וּב</b>עזרת <b>אלֹהַי אֲדַלֶּג</b> על פני <b>שׁוּר,</b> חומה. דוד דילג כביכול מעל לחומות הערים הבצורות שכבש.
(לא) אתה <b>הָאֵל</b> אשר <b>תָּמִים דַּרְכּוֹ,</b> נוהג עם הכול בשלמות ומשיב לאדם את גמולו הראוי לו. <b>אִמְרַת</b>, משפטו והבטחתו של <b>ה' צְרוּפָה</b>, מנוקה מכל פגם. וכמאמרו <b>מָגֵן הוּא</b> ה' <b>לְכֹל הַחֹסִים בּוֹ.</b>
(לב) <b>כִּי מִי אֱלוֹהַּ מִבַּלְעֲדֵי ה', וּמִי צוּר</b>, סלע <b>זוּלָתִי אֱלֹהֵינוּ.</b> אין מעוז ותוקף מלבדו, ולכן החוסים בו זוכים לכל ההגנה הדרושה, גם כשהם נקלעים למצבי דחק.
(לג) <b>הָאֵל הַמְאַזְּרֵנִי</b>, חוגר אותי ב<b>חָיִל</b>, כוח והצלחה <b>וַיִּתֵּן תָּמִים דַּרְכִּי,</b> עושה את דרכי ישרה ושלמה.
(לד) הוא <b>מְשַׁוֶּה</b>, מיישר, מעמיד את <b>רַגְלַי כָּאַיָּלוֹת</b> הרצות במהירות וביציבות רבה, <b>ו</b>לאחר מכן <b>עַל בָּמֹתַי</b>, רמותי, תעצומותי <b>יַעֲמִידֵנִי</b>, כדרך האיילים המגיעים אל פסגות ההרים.
(לה) <b>מְלַמֵּד יָדַי לַמִּלְחָמָה, וְנִחֲתָה</b>, ירדה, כביכול, <b>קֶשֶׁת נְחוּשָׁה</b> ל<b>זְרוֹעֹתָי.</b> עשית את זרועותי כקשת חזקה שאינה נשברת. או: כל אחת מידי חזקה לדרוך כראוי קשת חזקה.
(לו) <b>וַתִּתֶּן לִי מָגֵן יִשְׁעֶךָ,</b> הגנתך וישועתך, <b>וִימִינְךָ</b>, יכולתך ועצמתך <b>תִסְעָדֵנִי,</b> תומכת בי, <b>וְעַנְוָתְךָ</b>, שאתה מוכן לרדת ולעזור לי <b>תַרְבֵּנִי,</b> מפרנסת ומגדילה אותי.
(לז) <b>תַּרְחִיב צַעֲדִי תַחְתָּי,</b> אתה מאפשר לי לפסוע פסיעות גדולות, כלומר להתקדם במהירות וביעילות, <b>וְלֹא מָעֲדוּ קַרְסֻלָּי</b> בריצה הזאת.
(לח) ומתוך כך <b>אֶרְדּוֹף אוֹיְבַי וְאַשִֹּיגֵם, וְלֹא אָשׁוּב</b> מהמלחמה <b>עַד כַּלּוֹתָם,</b> שיושמדו.
(לט) <b>אֶמְחָצֵם,</b> אני שובר את האויבים, <b>וְלֹא יֻכְלוּ קוּם, יִפְּלוּ תַּחַת רַגְלָי.</b>
(מ) <b>וַתְּאַזְּרֵנִי חַיִל</b>, חיזקת אותי <b>לַמִּלְחָמָה, תַּכְרִיעַ</b> את <b>קָמַי</b>, הקמים עלי <b>תַּחְתָּי.</b>
(מא) <b>וְאֹיְבַי נָתַתָּה לִּי עֹרֶף,</b> בזכותך הם בורחים מלפני, <b>וּמְשַׂנְאַי אַצְמִיתֵם,</b> אני משמיד אותם.
(מב) הם <b>יְשַׁוְּעוּ</b> לעזרה, <b>וְאֵין מוֹשִׁיעַ.</b> הם יפנו <b>עַל</b>, אל <b>ה', וְלֹא עָנָם.</b>
(מג) <b>וְאֶשְׁחָקֵם כְּעָפָר</b> המתפזר <b>עַל פְּנֵי רוּחַ,</b> שלא נשאר ממנו דבר, <b>כְּטִיט</b>, רפש רטוב שב<b>חוּצוֹת אֲרִיקֵם,</b> אשפכם.
(מד) <b>תְּפַלְּטֵנִי</b>, הצלת אותי <b>מֵרִיבֵי</b>, ממריבות בתוך ה<b>עָם, תְּשִׂימֵנִי לְרֹאשׁ</b> גם ב<b>גּוֹיִם.</b> כיבושי הנרחבים הקנו לי שלטון לא רק במקומות הסמוכים המוכרים לי. גם <b>עַם</b>, עמים ש<b>לֹא יָדַעְתִּי יַעַבְדוּנִי</b>, מקבלים את מרותי.
(מה) <b>לְשֵׁמַע אֹזֶן</b>, גם אותם שיודעים עלי רק מפי השמועה, <b>יִשָּׁמְעוּ לִי</b>, נשמעים לפקודותי מרחוק. <b>בְּנֵי נֵכָר</b>, אויבים וזרים <b>יְכַחֲשׁוּ</b>, ישקרו ויחניפו <b>לִי</b> כדי להכניע עצמם לפני וכדי לזכות בחסדי מרוב פחדם מפני מעמדי האיתן והתקיף.
(מו) <b>בְּנֵי נֵכָר יִבֹּלוּ</b>, מתייבשים וקמלים, סר כוחם <b>וְיַחְרְגוּ</b>, הם נאלצים לצאת בבהלה <b>מִמִּסְגְּרוֹתֵיהֶם,</b> ממסגרות ההגנה שלהם, ממבצריהם.
(מז) המשורר, שהוא גם הכובש והמצביא, מסיים ואומר: <b>חַי</b> ופועל ישועות הוא <b>ה', וּבָרוּךְ</b> הוא <b>צוּרִי, וְיָרוּם</b>, מרומָם <b>אֱלֹהֵי יִשְׁעִי,</b>
(מח) <b>הָאֵל הַנּוֹתֵן נְקָמוֹת לִי, וַיַּדְבֵּר</b>, מכניע, מוביל <b>עַמִּים תַּחְתָּי.</b>
(מט) ה', שהוא <b>מְפַלְּטִי מֵאֹיְבָי</b> ו<b>אַף מִן קָמַי</b>, העומדים נגדי <b>תְּרוֹמְמֵנִי, מֵאִישׁ חָמָס תַּצִּילֵנִי.</b>
(נ) <b>עַל כֵּן אוֹדְךָ בַגּוֹיִם, ה', וּלְשִׁמְךָ אֲזַמֵּרָה:</b>
(נא) <b>מַגְדִּל יְשׁוּעוֹת</b> ל<b>מַלְכּוֹ</b> דוד, המלך שבו בחר ה', <b>וְעֹשֶׂה חֶסֶד לִמְשִׁיחוֹ</b>, לזה שנמשח למלכות – <b>לְדָוִד וּלְזַרְעוֹ</b> – <b>עַד עוֹלָם</b>.
<h2>פרק יט</h2>
(א) <b>לַמְנַצֵּחַ,</b> הממונה על המקהלה או הנגנים, <b>מִזְמוֹר לְדָוִד.</b>
(ב) חלקו הראשון של המזמור עוסק בכבוד ה' בעולם. <b>הַשָּׁמַיִם מְסַפְּרִים</b>, מביעים בעצם הווייתם <b>כְּבוֹד אֵל; ו</b>את <b>מַעֲשֵׂה יָדָיו מַגִּיד</b>, מראה <b>הָרָקִיעַ</b> בסדריו ומהלכיו. הסיפור מתרחש גם בממד הזמן, כמו בממד המקום:
(ג) <b>יוֹם לְיוֹם יַבִּיעַ אֹמֶר,</b> את כבוד ה' בעולם, <b>וְלַיְלָה לְּלַיְלָה יְחַוֶּה</b>, יביע <b>דָּעַת.</b> ואולם סיפור הבריאה מתרחש בעצם ההווייה והוא נטול מלים –
(ד) <b>אֵין אֹמֶר וְאֵין דְּבָרִים</b> מפורשים, <b>בְּלִי נִשְׁמָע קוֹלָם</b>,
(ה) ואף על פי כן <b>בְּכָל הָאָרֶץ יָצָא קַוָּם,</b> הנחייתם, אמירתם המסמנת, <b>וּבִקְצֵה תֵבֵל,</b> עד קצה העולם יצאו <b>מִלֵּיהֶם.</b> למרות שהמלים אינן יוצאות מפה ולא נשמעות באוזן, הן ממלאות את העולם. <b>לַשֶּׁמֶשׁ</b>, הגרם הבולט בשמים <b>שָׂם אֹהֶל</b>, מקום משכן <b>בָּהֶם.</b>
(ו) <b>וְהוּא</b> – השמש בזריחתו, <b>כְּחָתָן</b> ש<b>יֹצֵא מֵחֻפָּתוֹ,</b> הנראה קצת מסמיק ומאוד מאושר. ולאחר מכן, כאשר השמש מהלך בכל תוקפו, <b>יָשִׂישׂ כְּגִבּוֹר לָרוּץ אֹרַח,</b> דרך מרוץ עצום שאינו נעצר לרגע.
(ז) <b>מִקְצֵה הַשָּׁמַיִם מוֹצָאוֹ,</b> המקום שממנו יוצא השמש, <b>וּתְקוּפָתוֹ</b>, היקפו <b>עַל קְצוֹתָם</b> של השמים, <b>וְאֵין נִסְתָּר מֵחַמָּתוֹ.</b> זהו סיפורם של השמים, כפי שמתאר אותם מי שמסוגל לשמוע את הדברים שלא נשמע קולם. עתה ידובר בשבח התורה והמצוות. כאן באים שישה משפטים בתבנית אחת – תואר מסוים של התורה, ותכונה הקשורה אליו קשר מהותי:
(ח) <b>תּוֹרַת ה' תְּמִימָה</b>, ובתור שכזו היא <b>מְשִׁיבַת</b>, מעניקה מנוח ל<b>נָפֶשׁ.</b> המציאות מלאה קרעים ופגמים, העולם מלא ערמה ומזימה, ואלו מסכסכים ומעייפים את הנפש, ואילו ההתבוננות בדבר מושלם משיבה את הנפש למקומה ומרגיעה אותה. <b>עֵדוּת ה'</b>, התורה <b>נֶאֱמָנָה</b> ועל כן היא <b>מַחְכִּימַת פֶּתִי.</b> הפתי שאינו יודע ואיננו מבין, כאשר הוא אומר דבר, הוא מקלקל אותו. אולם אם אין הוא מנסה לפרש פירושים או להציע הסברים אלא מוסר דברי אמת כהווייתם, הרי הוא אומר דברי חכמה. אם כן עצם הנאמנות לתורה עושה את הפתי חכם.
(ט) <b>פִּקּוּדֵי ה'</b>, המצוות, <b>יְשָׁרִים,</b> ובתור שכאלו הם <b>מְשַׂמְּחֵי לֵב,</b> כי אֵין בָּהֶם נִפְתָּל וְעִקֵּשׁ המטרידים את הלב. <b>מִצְוַת ה' בָּרָה,</b> ברורה, בהירה ונקייה, ולכן היא <b>מְאִירַת עֵינָיִם.</b> כאשר יש ערבוב צללים וכתמים העין מתאמצת בראייה, וכשהם מרובים הם אף מטשטשים. מצוות ה', שהן בהירות וללא רבב, מאירות את העיניים.
(י) <b>יִרְאַת ה',</b> המבוטאת בתורה ומצוותיה, היא <b>טְהוֹרָה</b> ממגע זר, ולפיכך היא <b>עוֹמֶדֶת לָעַד.</b> ככל שדבר מורכב בגורמים חיצוניים כך הוא עלול להשתנות ולִכלות, משום שהוא מבוסס על זיקה לאחרים וכשלעצמו הוא חסר שלמות ונוטה להתפרק. לעומת זאת, דבר טהור הוא שמור יותר, משום שיש לו פחות מגע עם החוץ. הדברים נכונים גם לגבי דברים גשמיים, ועל אחת כמה וכמה – ביחס ליראת ה', שהיא טהורה באופן מוחלט, ולכן דבר לא יוכל לפגום בה, והיא תתקיים לעד. <b>מִשְׁפְּטֵי ה' אֱמֶת,</b> ולכן <b>צָדְקוּ</b> כשהם <b>יַחְדָּו</b>. כאשר כל אחד מהמרכיבים אמתי, הרי שהם צודקים ומיושבים גם כשהם כולם ביחד. צירופם יחד לכדי תמונה שלמה הוא אפוא הבחינה המעידה על אמתותם.
(יא) ומכאן להגדרה רגשית יותר: דברי התורה, המצוות והמשפטים, הם הדברים <b>הַנֶּחֱמָדִים</b>, נחשקים יותר <b>מִזָּהָב וּמִפַּז</b>, זהב מובחר, אולי סוג מסוים של זהב, <b>רָב, וּמְתוּקִים מִדְּבַשׁ וְנֹפֶת צוּפִים,</b> מתיקות היוצאת ממיצי פֵרות וכדומה. דברי התורה מעוררים חמדה בלב יותר מזהב, ושלא כזהב הם מתוקים גם לחך.
(יב) חלקו השלישי של המזמור אישי ביותר: <b>גַּם עַבְדְּךָ</b>, המשורר, <b>נִזְהָר בָּהֶם</b> – בדברי המצוות, <b>בְּשָׁמְרָם</b>, בהיותו שומר אותם <b>עֵקֶב רָב</b>, בשלמות, עד לקצה האחרון. הצהרה זו צריכה כמובן סיוג, שהרי יש גם מכשולים שונים:
(יג) <b>שְׁגִיאוֹת מִי יָבִין</b>?! מי יכול לדעת מראש שמעשהו שגוי?! אנשים שוגים בלי שיהיו מודעים לטעויותיהם. <b>מִנִּסְתָּרוֹת</b>, דברים שאינני יודע עליהם ועל כן אני נכשל בהם, <b>נַקֵּנִי,</b> צריך אתה לנקות אותי, שהרי הַנִּסְתָּרֹת לַה' אֱלֹהֵינוּ וְהַנִּגְלֹת לָנוּ וּלְבָנֵינוּ. גורם נוסף שעלול להביא לידי כישלון:
(יד) <b>גַּם מִזֵּדִים</b>, אנשים רשעים <b>חֲשֹׂךְ</b>, מנע את <b>עַבְדֶּךָ.</b> הגן עלי מאנשים שגורמים לי לעשות מעשים לא ראויים. <b>אַל יִמְשְׁלוּ בִי</b> הזדים, כדי שלא יאלצו אותי לעשות את רצונם. כאשר לא תחשוב לי את שגגותי ואת הנסתרות, ותביא בחשבון את האילוצים החיצוניים – <b>אָז אֵיתָם</b>, אהיה תמים, שלם <b>וְנִקֵּיתִי</b>, אהיה נקי <b>מִפֶּשַׁע רָב.</b>
(טו) ומסיים את מזמורו בתפילה קצרה: <b>יִהְיוּ לְרָצוֹן</b>, ימצאו נא חן בעיניך <b>אִמְרֵי פִי</b>, כגון אלו שאמרתי, <b>וְהֶגְיוֹן לִבִּי</b>, מה שלא אמרתי בפי אך חשבתי בלבי <b>לְפָנֶיךָ, ה'</b>, שאתה <b>צוּרִי</b>, החוזק שלי <b>וְגֹאֲלִי</b> מכל מיני צרות וסכנות.
<h2>פרק כ</h2>
(א) <b>לַמְנַצֵּחַ, מִזְמוֹר ל</b>כבוד <b>דָוִד</b> ומלכותו.
(ב) המשורר פונה למלך: <b>יַעַנְךָ ה' בְּיוֹם צָרָה, יְשַׂגֶּבְךָ</b>, יגביה ויחזק אותך <b>שֵׁם אֱלֹהֵי יַעֲקֹב.</b>
(ג) <b>יִשְׁלַח</b> ה' את <b>עֶזְרְךָ מִקֹּדֶשׁ,</b> ממקום משכנו, <b>וּמִצִּיּוֹן</b> שבקרבת המקדש <b>יִסְעָדֶךָּ,</b> יתמוך בך.
(ד) <b>יִזְכֹּר</b>, יעלו בזיכרונו בחיבה <b>כָּל מִנְחֹתֶךָ,</b> המנחות שהקרבת, <b>וְ</b>את <b>עוֹלָתְךָ</b>, קרבנות העולה שלך ה' <b>יְדַשְּׁנֶה,</b> יקבל כקרבן דשן ומובחר. <b>סֶלָה,</b> סימן מוסיקלי, או: אכן. ואולי: כך יהיה לעַד.
(ה) <b>יִתֶּן לְךָ כִלְבָבֶךָ,</b> כרצונך, <b>וְכָל עֲצָתְךָ</b>, תכניותיך <b>יְמַלֵּא.</b>
(ו) <b>נְרַנְּנָה</b> לה' <b>בִּישׁוּעָתֶךָ, וּבְשֵׁם אֱלֹהֵינוּ נִדְגֹּל,</b> נניף את דגלנו. נתאסף תחת שם אלוקינו ונרומם את שמו בניצחון. ושוב, בפנייה ישירה למלך: <b>יְמַלֵּא ה' כָּל מִשְׁאֲלוֹתֶיךָ.</b>
(ז) <b>עַתָּה</b>, כאשר מגיע הניצחון <b>יָדַעְתִּי כִּי הוֹשִׁיעַ ה'</b> את <b>מְשִׁיחוֹ</b>, המלך שהוא נמשח בשם ה'; <b>יַעֲנֵהוּ</b> – את המלך בתפילתו <b>מִשְּׁמֵי קָדְשׁוֹ, בִּגְבֻרוֹת</b> אשר ב<b>יֵשַׁע יְמִינוֹ,</b> בימינו המושיעה של ה'. הימין היא היד המעניקה והנותנת, והיא המכניעה את האויבים כדי להביא ישועה.
(ח) אויבים <b>אֵלֶּה</b> יכולים לבוא כנגדנו <b>בָרֶכֶב,</b> כלי המלחמה החזק ביותר בעולם העתיק, <b>וְאֵלֶּה בַסּוּסִים</b> המקנים מהירות ועצמה, <b>וַאֲנַחְנוּ</b>, גם אם איננו משופעים בכלי מלחמה, <b>בְּשֵׁם ה' אֱלֹהֵינוּ נַזְכִּיר.</b>
(ט) <b>הֵמָּה</b> – בעלי הרכב והסוסים <b>כָּרְעוּ וְנָפָלוּ, וַאֲנַחְנוּ קַּמְנוּ וַנִּתְעוֹדָד.</b>
(י) <b>ה', הוֹשִׁיעָה</b>, הושַע; <b>הַמֶּלֶךְ</b>, ה' <b>יַעֲנֵנוּ בְיוֹם קָרְאֵנוּ.</b>
<h2>פרק כא</h2>
(א) <b>לַמְנַצֵּחַ, מִזְמוֹר לְדָוִד.</b>
(ב) <b>ה', בְּעָזְּךָ</b>, בכוחך <b>יִשְׂמַח מֶלֶךְ, וּבִישׁוּעָתְךָ מַה יָּגֶל</b>, ישמח <b>מְאֹד</b> אף על פי שעדיין לא הגיע לשלווה גמורה.
(ג) <b>תַּאֲוַת</b>, משאלת <b>לִבּוֹ נָתַתָּה לּוֹ, וַאֲרֶשֶׁת</b>, ביטוי <b>שְׂפָתָיו</b>, תפילותיו <b>בַּל</b>, לא <b>מָנַעְתָּ. סֶּלָה.</b>
(ד) <b>כִּי תְקַדְּמֶנּוּ</b> עוד קודם שהוא פונה אליך, ותעניק לו <b>בִּרְכוֹת טוֹב, תָּשִׁית</b>, תשים <b>לְרֹאשׁוֹ עֲטֶרֶת פָּז</b>, זהב.
(ה) <b>חַיִּים שָׁאַל מִמְּךָ,</b> ואתה <b>נָתַתָּה לּוֹ</b> גם <b>אֹרֶךְ יָמִים,</b> הלוואי ויימשכו ל<b>עוֹלָם וָעֶד.</b>
(ו) <b>גָּדוֹל כְּבוֹדוֹ בִּ</b>זכות <b>ישׁוּעָתֶךָ.</b> ההצלחות שאתה מביא עליו במלחמות מרבות את כבודו. <b>הוֹד וְהָדָר תְּשַׁוֶּה</b>, תשים <b>עָלָיו.</b>
(ז) <b>כִּי תְשִׁיתֵהוּ</b>, תשים אותו מוקף ב<b>בְרָכוֹת לָעַד, תְּחַדֵּהוּ</b>, תגרום לו חדווה <b>בשִׂמְחָה</b> ש<b>אֶת</b>, עִם <b>פָּנֶיךָ.</b>
(ח) <b>כִּי הַמֶּלֶךְ בֹּטֵחַ בַּה', וּ</b>בהיותו בוטח <b>בְחֶסֶד עֶלְיוֹן</b> – <b>בַּל יִמּוֹט.</b>
(ט) וכאן פונה המשורר למלך: <b>תִּמְצָא</b>, תגיע <b>יָדְךָ לְכָל אֹיְבֶיךָ, יְמִינְךָ תִּמְצָא שׂנְאֶיךָ.</b>
(י) <b>תְּשִׁיתֵמוֹ</b>, תשים את השונאים <b>כְּתַנּוּר אֵשׁ לְעֵת פָּנֶיךָ</b>, בזמן שאתה פונה אליהם בכעס. <b>ה' בְּאַפּוֹ</b>, בכעסו <b>יְבַלְּעֵם,</b> ישמידם, <b>וְתֹאכְלֵם אֵשׁ.</b>
(יא) את <b>פִּרְיָמוֹ</b>, פריָם, צאצאיהם <b>מֵאֶרֶץ תְּאַבֵּד, וְזַרְעָם</b> תאבד <b>מִבְּנֵי אָדָם.</b>
(יב) <b>כִּי נָטוּ</b>, הפנו <b>עָלֶיךָ רָעָה, חָשְׁבוּ</b> לעשות <b>מְזִמָּה.</b> והוא מוסיף: <b>בַּל יוּכָלוּ</b> לממשה.
(יג) <b>כִּי תְּשִׁיתֵמוֹ שֶׁכֶם,</b> תבריח אותם כאילו הם מפנים אליך את גבם ו<b>בְמֵיתָרֶיךָ</b>, מיתרי קשתך <b>תְּכוֹנֵן</b>, תכוון את החצים <b>עַל פְּנֵיהֶם.</b>
(יד) ולסיום: <b>רוּמָה, ה', בְּעֻזֶּךָ,</b> התגלה ברוממותך, ואז <b>נָשִׁירָה</b> כולנו <b>וּנְזַמְּרָה</b> את <b>גְּבוּרָתֶךָ</b> שהראית לנו.
<h2>פרק כב</h2>
(א) <b>לַמְנַצֵּחַ עַל אַיֶּלֶת הַשַּׁחַר</b>, אולי זהו שם של לחן, שעליו חובר ה<b>מִזְמוֹר לְדָוִד.</b>
(ב) <b>אֵלִי, אֵלִי, לָמָה עֲזַבְתָּנִי</b>?! כך חש הנרדף המבודד שאינו שומע את המענה האלוקי. <b>רָחוֹק</b>, רחוקים <b>מִישׁוּעָתִי</b>, ממושיעי <b>דִּבְרֵי שַׁאֲגָתִי,</b> צעקָתי. כביכול אין תפילותי מגיעות אל ה'.
(ג) <b>אֱלֹהַי, אֶקְרָא יוֹמָם,</b> בימים – <b>וְלֹא תַעֲנֶה, וְ</b>אף ב<b>לַיְלָה</b> אני קורא – <b>וְלֹא דֻמִיָּה לִי.</b> אין שקט בנפשי, אין לי מנוחה.
(ד) <b>וְאַתָּה קָדוֹשׁ</b> עליון ונצחי, ה<b>יוֹשֵׁב</b> על כיסא רם ונישא שכולו עשוי מ<b>תְּהִלּוֹת יִשְׂרָאֵל,</b> שהיללוהו במשך הדורות. אני מתפלל אליך, שהרי מאז ומעולם אתה שומע תפילה –
(ה) <b>בְּךָ בָּטְחוּ אֲבֹתֵינוּ, בָּטְחוּ</b> – <b>וַתְּפַלְּטֵמוֹ,</b> הצלת אותם מצרותיהם.
(ו) <b>אֵלֶיךָ זָעֲקוּ וְנִמְלָטוּ</b> מצרותיהם, <b>בְּךָ בָטְחוּ וְלֹא בוֹשׁוּ,</b> התאכזבו.
(ז) <b>ו</b>ראה נא את מצבי השפל – <b>אָנֹכִי תוֹלַעַת וְלֹא אִישׁ</b>, <b>חֶרְפַּת אָדָם וּבְזוּי עָם.</b> הכול מואסים בי.
(ח) <b>כָּל רֹאַי יַלְעִגוּ לִי, יַפְטִירוּ בְשָׂפָה,</b> יאמרו אמירה מזלזלת שאפילו אין בה דיבור שלם, אלא קולות והעוויות של בוז, <b>יָנִיעוּ רֹאשׁ</b> בלעג או בחמלה, כעין השתתפות בצערי.
(ט) כך אני מרגיש ואומר לכל אדם: <b>גֹּל</b>, גלגל, העבר <b>אֶל ה'</b> את דאגתך, השלך עליו יהבך. ה' <b>יְפַלְּטֵהוּ,</b> יְמלט את מי שבוטח בו, <b>יַצִּילֵהוּ, כִּי</b> ה' <b>חָפֵץ בּוֹ.</b>
(י) <b>כִּי אַתָּה</b>, ה', <b>גֹחִי</b>, מחלץ ומוציא אותי <b>מִבּטֶן</b> אמי. אתה הוא <b>מַבְטִיחִי</b>, המקיים אותי והמסב לי ביטחון <b>עַל שְׁדֵי אִמִּי.</b>
(יא) <b>עָלֶיךָ הָשְׁלַכְתִּי</b> לתמיכה ולסעד <b>מֵרָחֶם, מִבֶּטֶן אִמִי אֵלִי אָתָּה.</b> עוד משחר ילדותי אני נשען רק עליך.
(יב) <b>אַל תִּרְחַק מִמֶּנִּי</b> עתה, <b>כִּי צָרָה קְרוֹבָה, כִּי אֵין עוֹזֵר</b> מלבדך.
(יג) <b>סְבָבוּנִי</b> לנגח אותי <b>פָּרִים רַבִּים,</b> בעלי חיים גדולים העשויים להיות מסוכנים; <b>אַבִּירֵי בָשָׁן</b>, בקר מן הבשן, גזע גדול במיוחד, <b>כִּתְּרוּנִי,</b> הקיפוני סביב סביב. פרים ואבירים הם דימוי למנהיגים חזקים.
(יד) <b>פָּצוּ</b>, האויבים פתחו <b>עָלַי פִּיהֶם</b> כ<b>אַרְיֵה טֹרֵף וְשֹׁאֵג.</b>
(טו) <b>כַּמַּיִם נִשְׁפַּכְתִּי,</b> אני חלוש ורפה, <b>וְהִתְפָּרְדוּ כָּל עַצְמוֹתָי. הָיָה לִבִּי כַּדּוֹנָג</b> – שעווה – שהוא <b>נָמֵס בְּתוֹךְ מֵעָי,</b> גופי. אין בי כל תחושת כוח ועצמה פנימית.
(טז) <b>יָבֵשׁ כַּחֶרֶשׂ</b>, כמו חרס <b>כֹּחִי.</b> איני מרגיש כל לחלוחית של חיים בתוכי, <b>וּלְשׁוֹנִי מֻדְבָּק</b> אל <b>מַלְקוֹחָי,</b> לסתותי, <b>וְלַעֲפַר מָוֶת תִּשְׁפְּתֵנִי,</b> תשים אותי. אני חש שקיומי רופף, מפורר מבפנים וחסר חיים.
(יז) <b>כִּי סְבָבוּנִי כְּלָבִים; עֲדַת מְרֵעִים</b>, רשעים, פגעים <b>הִקִּיפוּנִי; כּ</b>לפני<b>אֲרִי</b> מושלכות <b>יָדַי וְרַגְלָי.</b> אני שבור ורצוץ.
(יח) <b>אֲסַפֵּר</b>, אספור את <b>כָּל עַצְמוֹתָי</b> השבורות ומרוסקות, ו<b>הֵמָּה</b> – האויבים <b>יַבִּיטוּ, יִרְאוּ בִי</b>, ימתינו למפלתי הגמורה, או: יצפו בי בלעג.
(יט) בעודי בחיים כבר <b>יְחַלְּקוּ</b> את <b>בְגָדַי</b> שאני לובש, <b>לָהֶם,</b> ביניהם, <b>וְעַל לְבוּשִׁי יַפִּילוּ גוֹרָל</b> מי יקבל כל בגד ובגד.
(כ) <b>וְאַתָּה, ה', אַל תִּרְחָק. אֱיָלוּתִי,</b> מקור כוחי, חוזקי, <b>לְעֶזְרָתִי חוּשָׁה,</b> מהר.
(כא) <b>הַצִּילָה מֵחֶרֶב</b> את <b>נַפְשִׁי, מִיַּד כֶּלֶב</b> שעומד לנשוך אותי, הצל את <b>יְחִידָתִי,</b> נשמתי.
(כב) <b>הוֹשִׁיעֵנִי מִפִּי אַרְיֵה, וּמִקַּרְנֵי רֵמִים</b>, ראמים – בעלי חיים שלהם קרניים ארוכות וגדולות, <b>עֲנִיתָנִי.</b> היעתר לבקשתי שלא ינגחו אותי בקרניהם.
(כג) וכאן בא קטע הסיום, המדבר על הישועה בלשון עבר: <b>אֲסַפְּרָה שִׁמְךָ לְאֶחָי</b> על הישועה שהושעת אותי, <b>בְּתוֹךְ קָהָל אֲהַלְלֶךָּ.</b>
(כד) <b>יִרְאֵי ה', הַלְלוּהוּ</b> – את ה', <b>כָּל זֶרַע יַעֲקֹב, כַּבְּדוּהוּ, וְגוּרוּ</b>, פחדו, יִראו <b>מִמֶּנוּ, כָּל זֶרַע יִשְׂרָאֵל</b>.
(כה) כי בעצם קיומי אני מוכיח <b>כִּי לֹא בָזָה</b> ה' <b>וְלֹא שִׁקַּץ</b>, לא זלזל ולא מאס ב<b>עֱנוּת</b>, סבל <b>עָנִי, וְלֹא הִסְתִּיר פָּנָיו מִמֶּנּוּ, וּבְשַׁוְּעוֹ אֵלָיו שָׁמֵעַ.</b>
(כו) <b>מֵאִתְּךָ</b>, מכוחך היא <b>תְּהִלָּתִי</b>, שאותה אני משמיע <b>בְּקָהָל רָב.</b> את <b>נְדָרַי</b> שנדרתי בעת צרה <b>אֲשַׁלֵּם נֶגֶד,</b> במעמד <b>יְרֵאָיו.</b>
(כז) <b>יֹאכְלוּ עֲנָוִים וְיִשְׂבָּעוּ</b> מברכת ה' כאשר יושיעם. <b>יְהַלְלוּ</b> את <b>ה' דֹּרְשָׁיו,</b> מחפשיו, <b>יְחִי לְבַבְכֶם לָעַד</b> הודות לתקווה ולישועה.
(כח) <b>יִזְכְּרוּ</b> את המעשים <b>וְיָשֻׁבוּ אֶל ה' כָּל אַפְסֵי</b>, קצות ה<b>אָרֶץ, וְיִשְׁתַּחֲווּ לְפָנֶיךָ כָּל מִשְׁפְּחוֹת גּוֹיִם.</b>
(כט) <b>כִּי לַה' הַמְּלוּכָה</b> בכל העולם, <b>ו</b>הוא <b>מֹשֵׁל</b> גם <b>בַּגּוֹיִם.</b>
(ל) <b>אָכְלוּ וַיִּשְׁתַּחֲווּ כָּל דִּשְׁנֵי אֶרֶץ,</b> אלה שחייהם מדושנים ומאושרים בעולם. <b>לְפָנָיו יִכְרְעוּ</b> כאות כבוד והכנעה <b>כָּל יוֹרְדֵי עָפָר</b>, בני האדם, שסופם למות, <b>וְ</b>כל מי ש<b>נַפְשׁוֹ לֹא חִיָּה,</b> שאינו יכול להחיות את עצמו, כלומר כל היצורים.
(לא) <b>זֶרַע יַעַבְדֶנּוּ,</b> גם הבנים יעבדו את ה' מתוך זיכרון המאורעות הללו. <b>יְסֻפַּר ל</b>כבוד <b>אדֹנָי</b> על נסיו ותהילותיו <b>לַדּוֹר</b> הבא.
(לב) <b>יָבֹאוּ</b> אותם שחיים עכשיו <b>וְיַגִּידוּ צִדְקָתוֹ לְעַם נוֹלָד,</b> לילדים, <b>כִּי עָשָׂה</b> ה' תשועה לבני אדם.
<h2>פרק כג</h2>
(א) <b>מִזְמוֹר לְדָוִד. ה'</b> הוא <b>רֹעִי</b>, המנהיג, המדריך, המפרנס והדואג לי – ולכן <b>לֹא אֶחְסָר.</b> איני יודע מחסור.
(ב) <b>בִּנְאוֹת דֶּשֶׁא</b>, במקום מרעה <b>יַרְבִּיצֵנִי,</b> משכיב אותי במנוחה, <b>עַל מֵי מְנֻחוֹת</b>, מים הזורמים לאט <b>יְנַהֲלֵנִי,</b> שהרי נחל שוצף יכול לסכן את הכבש, ואילו הפלג הזורם בנחת יכול לספק לו שפע מים בלא שנשקפת ממנו סכנה.
(ג) את <b>נַפְשִׁי יְשׁוֹבֵב,</b> ישיב למקומה, ירגיע, <b>יַנְחֵנִי</b>, יוביל אותי <b>בְמַעְגְּלֵי צֶדֶק</b>, במסלולים נכונים. ברובד האנושי, אלו הם הנתיבות שבהם יכול אדם להתמיד בחיי צדק, והמציאות שסביב איננה גורמת לו כל עוול. כל אלה אינם גמול על צדקתי; אף שאני נהנה מן הרווחה והשלווה, אין ה' עושה זאת למעני אלא <b>לְמַעַן שְׁמוֹ.</b>
(ד) <b>גַּם כִּי אֵלֵךְ בְּגֵיא צַלְמָוֶת,</b> עמק צר ועמוק שהדרך בו מסוכנת – סביבו בורות, מכשולים או תהומות, והוא מוקף באימת מוות – גם אז <b>לֹא אִירָא</b> מ<b>רָע</b>, ואלך בבטחה <b>כִּי אַתָּה עִמָּדִי. שִׁבְטְךָ</b>, המטה שבידך, הרועה, שבו מכוון הצאן למקומו, <b>וּמִשְׁעַנְתֶּךָ</b>, מקל הרועים שעליו נשען הרועה בהליכות קשות, <b>הֵמָּה יְנַחֲמֻנִי.</b>
(ה) <b>תַּעֲרֹךְ לְפָנַי שֻׁלְחָן</b>, אתה מכין לי מקום לאכול בו <b>נֶגֶד</b>, לנוכח <b>צֹרְרָי,</b> אויבי. למרות שאני יודע שאורבים לי, אני יכול לשבת ולאכול במנוחה. גם דימוי אנושי זה יכול להתקבל מבחינת הרגשתו של הכבש, שכאשר הרועה נמצא לידו ומזין אותו אין הוא פוחד מפני חיות הטרף. <b>דִּשַּׁנְתָּ</b>, אתה מיטיב ומושח <b>בַשֶּׁמֶן</b> את <b>רֹאשִׁי</b> לצרכים קוסמטיים ולהנאה. מילאת את <b>כּוֹסִי</b> יין כדֵי <b>רְוָיָה</b>, כדי סיפוקי.
(ו) ולסיכום: <b>אַךְ</b>, רק <b>טוֹב וָחֶסֶד</b>, מאורעות טובים ויפים <b>יִרְדְּפוּנִי כָּל יְמֵי חַיָּי, וְשַׁבְתִּי</b>, אני יושב וממשיך לשיר <b>בְּבֵית ה' לְאֹרֶךְ יָמִים.</b> אושרי מלא בלי מחסור ודאגה.
<h2>פרק כד</h2>
(א) <b>לְדָוִד מִזְמוֹר.</b> המזמור פותח בדברים על כבוד ה' ומלכותו בכלל: <b>לַה'</b> שייכת <b>הָאָרֶץ וּמְלוֹאָהּ,</b> מה שממלא אותה, הריבוי העצום שביקום, <b>תֵּבֵל</b>, העולם <b>וְיֹשְׁבֵי בָהּ.</b>
(ב) <b>כִּי הוּא</b> – ה' <b>עַל יַמִּים יְסָדָהּ,</b> בנה את הארץ מעל מקווי המים הגדולים, <b>וְעַל נְהָרוֹת</b>, זרמי מים <b>יְכוֹנְנֶהָ,</b> יעמיד אותה. המים אינם רק גבולותיו של עולם היישוב; הם מצויים גם מתחתיו.
(ג) פסגתו הרוחנית של העולם הוא הר הבית. באשר אליו שואל המשורר: <b>מִי יַעֲלֶה</b>, מי הוא הראוי לעלות <b>בְהַר ה',</b> מקום המקדש הנראה לעין, וכן: המקדש של מעלה, שמעבר לעולם הגשמי<b>, וּמִי</b> הוא ש<b>יָקוּם</b>, יוכל להתקיים <b>בִּמְקוֹם קָדְשׁוֹ</b>?!
(ד) <b>נְקִי כַפַּיִם</b>, מי שמצד מעשיו הוא נקי מרע, <b>ו</b>שהוא גם <b>בַר</b>, נְקי <b>לֵבָב,</b> לב, <b>אֲשֶׁר לֹא נָשָׂא לַשָּׁוְא</b> את <b>נַפְשִׁי,</b> נפשו. רצונו אינו מוביל לדברי הבל, לשקר ולרע, <b>וְלֹא נִשְׁבַּע לְמִרְמָה,</b> שבועותיו אמת. זהו אדם שלא התקשר עם מסגרות או תפיסות של מרמה.
(ה) אדם זה <b>יִשָּׂא בְרָכָה מֵאֵת ה' וּצְדָקָה מֵאֱלֹהֵי יִשְׁעוֹ.</b> על אנשים כמותו אפשר לומר:
(ו) <b>זֶה דּוֹר דֹּרְשָׁו,</b> מחפשיו של ה', ההולכים אחריו, <b>מְבַקְשֵׁי פָנֶיךָ</b>, ה', עַם <b>יַעֲקֹב. סֶלָה,</b> סימן מוסיקלי, או: אכן.
(ז) עד כאן עסק המזמור בתנאים לכניסתם של המתפללים, עובדי ה', למקדש. ומכאן לכניסתו של ה' למקדש. לשם כך מבקש המשורר מן השערים: <b>שְׂאוּ,</b> הרימו, <b>שְׁעָרִים,</b> את <b>רָאשֵׁיכֶם,</b> כי מי שנכנס גדול ומרומם, <b>וְהִנָּשְׂאוּ פִּתְחֵי עוֹלָם, וְיָבוֹא</b> בשערים הללו <b>מֶלֶךְ הַכָּבוֹד.</b>
(ח) <b>מִי זֶה מֶלֶךְ הַכָּבוֹד</b>?אין זה אדם אלא <b>ה' עִזּוּז</b>, חזק, עצום <b>וְגִבּוֹר, ה'</b> נכנס להיכלו כ<b>גִּבּוֹר מִלְחָמָה</b> הנכנס כמנצח.
(ט) ושוב אותה פנייה המנונית: <b>שְׂאוּ, שְׁעָרִים, רָאשֵׁיכֶם, וּשְׂאוּ פִּתְחֵי עוֹלָם, וְיָבֹא מֶלֶךְ הַכָּבוֹד.</b>
(י) <b>מִי הוּא זֶה מֶלֶךְ הַכָּבוֹד</b>?<b>ה' צְבָאוֹת</b>, אדון כל החילות, המושל בכל הכוחות, <b>הוּא מֶלֶךְ הַכָּבוֹד. סֶלָה.</b>
<h2>פרק כה</h2>
(א) <b>לְדָוִד. אֵלֶיךָ, ה'</b>, את <b>נַפְשִׁי אֶשָּׂא.</b> אני משתוקק להתקרב אליך.
(ב) <b>אֱלֹהַי,</b> בְּ<b>ךָ בָטַחְתִּי</b> – <b>אַל אֵבוֹשָׁה,</b> לוואי שלא אתבייש בביטחוני זה ולא אתאכזב, ו<b>אַל יַעַלְצוּ</b>, ישמחו <b>אוֹיְבַי לִי,</b> למפלתי.
(ג) <b>גַּם כָּל קוֶֹיךָ</b> האחרים <b>לֹא יֵבֹשׁוּ,</b> כי תעזור להם בכל עת. אם יש מקום לבושה – <b>יֵבֹשׁוּ הַבּוֹגְדִים רֵיקָם,</b> הפועלים מתוך רשעות בלבד, אף ללא בקשת תועלת.
(ד) את <b>דְּרָכֶיךָ, ה', הוֹדִיעֵנִי;</b> את <b>אֹרְחוֹתֶיךָ</b>, דרכיך <b>לַמְּדֵנִי.</b>
(ה) <b>הַדְרִיכֵנִי</b> ללכת <b>בַאֲמִתֶּךָ,</b> וְ<b>לַמְּדֵנִי כִּי אַתָּה אֱלֹהֵי יִשְׁעִי, אוֹתְךָ</b>, לך <b>קִוִּיתִי כָּל הַיּוֹם.</b>
(ו) <b>זְכֹר</b> את <b>רַחֲמֶיךָ, ה', ו</b>זכור את <b>חֲסָדֶיךָ, כִּי מֵעוֹלָם הֵמָּה</b>, אשר הם נצחיים ועומדים בכל זמן – בעבר ובעתיד.
(ז) ולעומת אלו, את <b>חַטֹּאות נְעוּרַי וּפְשָׁעַי</b> שנעשו מפני תאווה ופזיזות, <b>אַל תִּזְכֹּר,</b> אלא <b>כְּחַסְדְּךָ</b>, לפי מידת החסד שלך <b>זְכָר לִי אַתָּה</b> את הדברים הטובים <b>לְמַעַן טוּבְךָ, ה',</b> שכן דרכו של מי שטוב, לזכור את הדברים הטובים ולא את הפשעים.
(ח) <b>טוֹב וְיָשָׁר ה', עַל כֵּן</b> הוא <b>יוֹרֶה</b>, מלמד, מנחה <b>חַטָּאִים</b>, אנשים חוטאים <b>בַּדָּרֶךְ</b> למצוא את דרך הטוב והישר.
(ט) <b>יַדְרֵךְ עֲנָוִים בַּמִּשְׁפָּט, וִילַמֵּד עֲנָוִים דַּרְכּוֹ.</b>
(י) <b>כָּל אָרְחוֹת ה'</b> הן <b>חֶסֶד וֶאֱמֶת לְנֹצְרֵי</b>, לשומרי <b>בְרִיתוֹ וְעֵדֹתָיו,</b> מצוותיו. או: ברור לשומרי בריתו כיצד המציאות כולה מלאה חסד ואמת.
(יא) <b>לְמַעַן שִׁמְךָ, ה',</b> עֲשה, <b>וְסָלַחְתָּ לַעֲוֹנִי</b>, לחטאי <b>כִּי רַב הוּא.</b>
(יב) <b>מִי זֶה</b>, מה גדול ומאושר <b>הָאִישׁ יְרֵא ה'</b> אשר <b>יוֹרֶנּוּ</b> ה' <b>בְּדֶרֶךְ</b> שה' <b>יִבְחָר.</b> חָר.
(יג) <b>נַפְשׁוֹ</b> של איש זה <b>בְּטוֹב תָּלִין</b> בין בשנתו בחייו ובין לאחר מותו, <b>וְזַרְעוֹ יִירַשׁ אָרֶץ.</b>
(יד) <b>סוֹד ה',</b> הנהגותיו הנסתרות או ידיעת האלוקים, הוא מגלה <b>לִירֵאָיו ו</b>את <b>בְרִיתוֹ</b> הנגלית בתורה הוא דואג <b>לְהוֹדִיעָם.</b>
(טו) <b>עֵינַי</b> פונות <b>תָּמִיד אֶל ה', כִּי הוּא יוֹצִיא מֵרֶשֶׁת</b> לוכדת את <b>רַגְלָי.</b> גם אם אינני רואה את כל הבעיות האורבות לי מסביב, ה' רואה אותי ואותן, והוא יציל אותי.
(טז) <b>פְּנֵה אֵלַי וְחָנֵּנִי,</b> נטה עלי חסד, <b>כִּי יָחִיד</b>, בודד <b>וְעָנִי אָנִי,</b> ולכן אני כל כך זקוק לישועתך.
(יז) <b>צָרוֹת</b> את <b>לְבָבִי הִרְחִיבוּ.</b> לבי מתמלא בצרות רבות ורעות, ו<b>מִמְּצוּקוֹתַי</b> נא <b>הוֹצִיאֵנִי.</b>
(יח) <b>רְאֵה</b> את <b>עָנְיִי</b>, סבלי <b>וַעֲמָלִי,</b> וטרחתי, <b>וְשָׂא</b>, סלח <b>לְכָל חַטֹּאותָי.</b>
(יט) <b>רְאֵה אֹיְבַי כִּי רָבּוּ, וְשִׂנְאַת חָמָס</b>, עוינות קשה הנובעת מרצונם לעשוק את מה שיש לי, <b>שְׂנֵאוּנִי.</b>
(כ) <b>שָׁמְרָה</b> את <b>נַפְשִׁי וְהַצִּילֵנִי, אַל אֵבוֹשׁ כִּי חָסִיתִי בָךְ,</b> ואתה תצילני מכל רע.
(כא) <b>תֹּם וָיֹשֶׁר</b> הבאים ממך <b>יִצְּרוּנִי,</b> ישמרו אותי, <b>כִּי קִוִּיתִיךָ</b>, כי לך קיוויתי.
(כב) ולסיום בקשה: <b>פְּדֵה, אֱלֹהִים, אֶת</b> עַם <b>יִשְׂרָאֵל מִכֹּל צָרוֹתָיו.</b>
<h2>פרק כו</h2>
(א) <b>לְדָוִד. שָׁפְטֵנִי, ה',</b> על מעשי ועל מחשבותי, <b>כִּי אֲנִי בְּתֻמִּי</b>, ביושר ותמימות <b>הָלַכְתִּי, וּבַה' בָּטַחְתִּי.</b> על כן אני מקווה ש<b>לֹא אֶמְעָד</b>.
(ב) <b>בְּחָנֵנִי, ה', וְנַסֵּנִי.</b> בדוק שאכן אני מתכוון ומשתדל לעשות רק טוב. <b>צָרְפָה</b>, זקק – כדרך הצורף מתכות יקרות שמסיר מהן כל סיג – את <b>כִלְיוֹתַי</b>, מצפוני <b>וְלִבִּי,</b> מחשבותי ורצונותי.
(ג) <b>כִּי חַסְדְּךָ לְנֶגֶד עֵינָי,</b> ואליו אני מכֻוון, <b>וְהִתְהַלַּכְתִּי בַּאֲמִתֶּךָ,</b> בדרך האמת שלך.
(ד) <b>לֹא יָשַׁבְתִּי עִם מְתֵי</b>, אנשי <b>שָׁוְא,</b> שקר, או: אנשים ריקים, <b>וְעִם נַעֲלָמִים</b>, אלה שמסתתרים מן הבריות מפני מעשיהם הרעים <b>לֹא אָבוֹא.</b>
(ה) <b>שָׂנֵאתִי קְהַל מְרֵעִים,</b> ולא השתתפתי בו, <b>וְעִם רְשָׁעִים לֹא אֵשֵׁב.</b>
(ו) לעומת זאת, <b>אֶרְחַץ בְּנִקָּיוֹן</b>, חומר מנקה את <b>כַּפָּי,</b> בין כמשמעו – רחיצה שלפני התפילה וכניסה למקדש, בין במובן הפנימי – אשמור על טוהר ויושר, <b>וַאֲסֹבְבָה אֶת מִזְבַּחֲךָ, ה',</b> כדרך הבאים למקדש להתפלל.
(ז) <b>לַשְׁמִעַ</b>, להשמיע במקדש את קולי <b>בְּקוֹל תּוֹדָה, וּלְסַפֵּר כָּל נִפְלְאוֹתֶיךָ.</b>
(ח) והוא מסכם: <b>ה', אָהַבְתִּי</b> את <b>מְעוֹן בֵּיתֶךָ,</b> דירתך <b>וּמְקוֹם מִשְׁכַּן כְּבוֹדֶךָ.</b> אני מגיע לשם בכל עת.
(ט) לכן אנא <b>אַל תֶּאֱסֹף</b>, תכַלֶּה <b>עִם חַטָּאִים</b>, אנשי חטא את <b>נַפְשִׁי, וְעִם אַנְשֵׁי דָמִים</b> אל תאבד את <b>חַיָּי,</b>
(י) <b>אֲשֶׁר בִּידֵיהֶם זִמָּה,</b> מזימה ותחבולות רעות, <b>וִימִינָם מָלְאָה שֹּׁחַד.</b>
(יא) <b>ו</b>אילו <b>אֲנִי בְּתֻמִּי אֵלֵךְ,</b> לכן <b>פְּדֵנִי</b>, הושיעני <b>וְחָנֵּנִי,</b> רחם עלי.
(יב) <b>רַגְלִי עָמְדָה בְמִישׁוֹר,</b> בדרך ישרה ומוסרית. לפיכך <b>בְּמַקְהֵלִים</b>, במקהלות, או: עם קהילת הצדיקים אהיה נמנה ועמם <b>אֲבָרֵךְ</b> את <b>ה'.</b>
<h2>פרק כז</h2>
(א) <b>לְדָוִד. ה'</b> הוא <b>אוֹרִי וְיִשְׁעִי,</b> וכיוון שהוא מאיר עלי ועוזר לי בצרה <b>מִמִּי אִירָא</b>?! כיוצא בזה: <b>ה'</b> הוא <b>מָעוֹז</b>, מבצר ומחסה ל<b>חַיַּי,</b> לכן <b>מִמִּי אֶפְחָד</b>?!
(ב) <b>בִּקְרֹב עָלַי מְרֵעִים</b>, רשעים <b>לֶאֱכֹל אֶת בְּשָׂרִי</b>, אלו הם <b>צָרַי</b>, שונאי <b>וְאֹיְבַי</b> המתנכלים <b>לִי</b> – <b>הֵמָּה כָשְׁלוּ וְנָפָלוּ.</b>
(ג) <b>אִם תַּחֲנֶה</b>, יחנה <b>עָלַי מַחֲנֶה</b> צבא, <b>לֹא יִירָא לִבִּי</b> כי ה' מחסי. <b>אִם תָּקוּם עָלַי מִלְחָמָה, בְּזֹאת</b> – בעובדה שה' אורי וישעי <b>אֲנִי בוֹטֵחַ.</b>
(ד) דוד סמוך ובטוח שה' מגונן עליו, ועל כן אינו מתפלל על ביטחונו, אלא על דבר אחר: בקשה <b>אַחַת</b> בלבד <b>שָׁאַלְתִּי מֵאֵת ה',</b> ורק <b>אוֹתָהּ אֲבַקֵּשׁ</b> – <b>שִׁבְתִּי</b>, תהיה ישיבתי <b>בְּבֵית ה' כָּל יְמֵי חַיַּי, לַחֲזוֹת בְּנֹעַם ה' וּלְבַקֵּר</b>, להיכנס בקביעות, מדי בוקר <b>בְּהֵיכָלוֹ.</b> בקשה זו, במיוחד מפיו של מי שאיננו כהן או לוי, מבטאת את דבקותו ואת העונג שהוא מוצא בהימצאו שם.
(ה) <b>כִּי</b>, כאשר <b>יִצְפְּנֵנִי בְּסֻכֹּה</b>, בסוכתו <b>בְּיוֹם רָעָה,</b> כש<b>יַסְתִּרֵנִי בְּסֵתֶר אָהֳלוֹ, בְּצוּר,</b> בחוזק ובגובה <b>יְרוֹמְמֵנִי</b>;
(ו) <b>וְעַתָּה</b>, כשה' מגן ומגביה אותי, <b>יָרוּם רֹאשִׁי עַל אֹיְבַי</b> שמ<b>סְבִיבוֹתַי, וְאֶזְבְּחָה בְאָהֳלוֹ זִבְחֵי תְרוּעָה,</b> זבחי תודה שמביא אדם על ניצחון והצלחה, ו<b>אָשִׁירָה וַאֲזַמְּרָה לַה'.</b>
(ז) <b>שְׁמַע, ה'</b>, את <b>קוֹלִי</b> כאשר <b>אֶקְרָא</b>, <b>וְחָנֵּנִי וַעֲנֵנִי.</b>
(ח) <b>לְךָ</b>, בשבילך, במקומך <b>אָמַר לִבִּי</b> לכל אדם, כמצטט את דבריך<b>: "בַּקְּשׁוּ</b> את <b>פָנָי".</b> זהו הדבר שאתה, ה', מבקש. ואכן אני נענה לקריאה – <b>אֶת פָּנֶיךָ ה' אֲבַקֵּשׁ.</b>
(ט) <b>אַל תַּסְתֵּר</b> את <b>פָּנֶיךָ מִמֶּנִּי</b> להפקירני לפגעי העולם. <b>אַל תַּט</b>, תרחיק הצדה <b>בְּאַף</b>, מתוך כעס, גם אם הוא מוצדק, את <b>עַבְדֶּךָ. עֶזְרָתִי הָיִיתָ</b> עד עכשיו, וגם בעתיד <b>אַל תִּטְּשֵׁנִי וְאַל תַּעַזְבֵנִי, אֱלֹהֵי יִשְׁעִי.</b>
(י) והביטוי החזק ביותר לדבקות בה' לבדו: <b>כִּי</b> גם אם <b>אָבִי וְאִמִּי</b>, שהקשר עמם אמור להתקיים כמעט ללא תנאי, <b>עֲזָבוּנִי,</b> ובמישור האנושי אני נטוש ושרוי בבדידות שאין למעלה ממנה – <b>וַה' יַאַסְפֵנִי,</b> כי הוא מחסה לכול, גם למי שנזנח מכל הבחינות.
(יא) <b>הוֹרֵנִי,</b> למד אותי, <b>ה',</b> את <b>דַּרְכּךָ</b> הטובה, <b>וּנְחֵנִי בְּאֹרַח מִישׁוֹר,</b> בדרך ישרה במובן המוסרי ובחיי המעשה, <b>לְמַעַן שׁוֹרְרָי,</b> לנוכח אויבי.
(יב) <b>אַל תִּתְּנֵנִי בְּנֶפֶשׁ</b>, תסגירני ביד שאיפותיהם של <b>צָרָי,</b> שונאי, <b>כִּי קָמוּ בִי</b>, שהתייצבו כנגדי כ<b>עֵדֵי שֶׁקֶר</b>, להעליל עלי עלילות שווא <b>ו</b>כמו <b>יפֵחַ</b>, עד ההוגה דברי <b>חָמָס.</b>
(יג) הם היו מצליחים, <b>לוּלֵא הֶאֱמַנְתִּי לִרְאוֹת בְּטוּב ה' בְּאֶרֶץ חַיִּים.</b> רק הודות לתפילה ולתקווה אוכל לשונאי.
(יד) ומסיים בחיזוק ועידוד לעצמו ולכל אדם: <b>קַוֵּה</b>, יַחל <b>אֶל ה', חֲזַק</b>, התחזק בדרכך <b>וְיַאֲמֵץ לִבֶּךָ, וְ</b>גם אם לא תראה מיד את התוצאות, <b>קַוֵּה אֶל ה'.</b>
<h2>פרק כח</h2>
(א) <b>לְדָוִד. אֵלֶיךָ, ה', אֶקְרָא: צוּרִי,</b> חוזקי, <b>אַל תֶּחֱרַשׁ</b>, תתעלם <b>מִמֶּנִּי, פֶּן תֶּחֱשֶׁה</b>, תחריש <b>מִמֶּנִּי וְ</b>אז <b>נִמְשַׁלְתִּי עִם</b>, אפשר יהיה להשוות אותי ל<b>יוֹרְדֵי בוֹר,</b> ההולכים למות. אם לא תפנה אלי, לא יהיה לי קיום. ההכרה שה' שומע את קולי היא חלק מכוחי. לאמתו של דבר, רק עזרתו היא הנותנת לי חיים.
(ב) <b>שְׁמַע</b> את <b>קוֹל תַּחֲנוּנַי בְּשַׁוְּעִי</b>, כשאני מתחנן <b>אֵלֶיךָ, בְּנָשְׂאִי</b>, כשאני מרים את <b>יָדַי</b> בתפילה <b>אֶל דְּבִיר</b>, האולם הפנימי של <b>קָדְשֶׁךָ.</b>
(ג) <b>אַל תִּמְשְׁכֵנִי</b>, תקרֵב או תשייך אותי <b>עִם רְשָׁעִים וְעִם פֹּעֲלֵי אָוֶן</b>, פושעים שהם <b>דֹּבְרֵי שָׁלוֹם עִם רֵעֵיהֶם, ו</b>באותה עת <b>רָעָה בִּלְבָבָם,</b> כי האנשים הללו מסוכנים יותר מאויבים גלויים.
(ד) <b>תֶּן לָהֶם</b> עונש <b>כְּפָעֳלָם</b>, ולא מעבר לכך, <b>וּכְרֹעַ מַעַלְלֵיהֶם; כְּמַעֲשֵׂה יְדֵיהֶם תֵּן לָהֶם; הָשֵׁב גְּמוּלָם</b>, שילום עונשם <b>לָהֶם.</b>
(ה) <b>כִּי</b> הם <b>לֹא יָבִינוּ</b>, אינם מתבוננים <b>אֶל פְּעֻלֹּת ה' וְאֶל מַעֲשֵׂה יָדָיו.</b> אין הם רוצים לחשוב על כך, ולכן הם עושים רעות בעולם. אך למרות כל תחבולותיהם ה' <b>יֶהֶרְסֵם וְלֹא יִבְנֵם.</b>
(ו) וכאן דברי תודה – <b>בָּרוּךְ ה' כִּי שָׁמַע קוֹל תַּחֲנוּנָי.</b>
(ז) <b>ה'</b> הוא <b>עֻזִּי וּמָגִנִּי, בּוֹ בָטַח לִבִּי וְנֶעֱזָרְתִּי, וַיַּעֲלֹז</b>, שמח <b>לִבִּי</b> בעזרתו, <b>וּמִשִּׁירִי</b>, באמצעות שירי <b>אֲהוֹדֶנּוּ</b>, אודה לו, או: אתן לו הוד ותפארת.
(ח) <b>ה'</b> הוא <b>עֹז לָמוֹ</b>, להם – לבוטחים בו, <b>וּמָעוֹז</b>, מבצר <b>יְשׁוּעוֹת</b> ל<b>מְשִׁיחוֹ</b> – מלך ישראל <b>הוּא.</b>
(ט) ומסיים בתפילה על טוּב ישראל: <b>הוֹשִׁיעָה אֶת עַמֶּךָ וּבָרֵךְ אֶת נַחֲלָתֶךָ</b>, עם ישראל וארצו <b>וּרְעֵם</b>, הנהג אותם כרועה המנהיג את עדרו, <b>וְנַשְֹּאֵם</b>, הגבה אותם, הובילם והחזיקם <b>עַד הָעוֹלָם,</b> לנצח.
<h2>פרק כט</h2>
(א) <b>מִזְמוֹר לְדָוִד. הָבוּ</b>, תנו שבח <b>לַה', בְּנֵי אֵלִים,</b> אנשים גדולים בעלי עָצמות. לאחר הקריאה הכללית באות ההנחיות כיצד להלל: <b>הָבוּ לַה' כָּבוֹד וָעֹז.</b> ספרו את כבודו ועוזו.
(ב) <b>הָבוּ לַה' כְּבוֹד שְׁמוֹ.</b> קִראו לו והתייחסו אליו בכבוד הראוי לשמו. <b>הִשְׁתַּחֲווּ לַה' בְּהַדְרַת קֹדֶשׁ</b>, בקדושה שיש בה הדר, ביראת כבוד<b>.</b>
(ג) מכאן תיאורי כבוד ה' ועוזו בהתגלותם בעולם. <b>קוֹל ה'</b>, התגלותו <b>עַל הַמָּיִם,</b> זוהי התגלות של עצמה – <b>אֵל הַכָּבוֹד הִרְעִים,</b> משמיע קול רעם, <b>ה'</b> משמיע קולו <b>עַל מַיִם רַבִּים.</b>
(ד) <b>קוֹל ה'</b> מופיע <b>בַּכֹּחַ,</b> ועם זאת, <b>קוֹל ה' בֶּהָדָר,</b> בתפארת וגדולה.
(ה) <b>קוֹל ה'</b> בעצמתו <b>שֹׁבֵר אֲרָזִים</b>, שהם הענקים שבעצים, <b>וַיְשַׁבֵּר ה' אֶת אַרְזֵי הַלְּבָנוֹן</b>,
(ו) <b>וַיַּרְקִידֵם כְּמוֹ עֵגֶל</b>, שדרכו לקפץ ולרקד. ה' מזעזע גם את ההרים הגבוהים – <b>לְבָנוֹן וְשִׂרְיוֹן</b> , חרמון – <b>כְּמוֹ בֶן רְאֵמִים.</b> ה' מרעיד את העולם כולו, גם את הברואים העצומים ביותר.
(ז) <b>קוֹל ה' חֹצֵב</b>, מפיק בהכאת ההרים המתפרקים <b>לַהֲבוֹת אֵשׁ.</b>
(ח) <b>קוֹל ה' יָחִיל</b>, ירעיד את ה<b>מִדְבָּר, יָחִיל ה'</b> את <b>מִדְבַּר קָדֵשׁ.</b> זה רמז ברור למעמד הר סיני ולחרדה שהתלוותה אליו.
(ט) <b>קוֹל ה' יְחוֹלֵל</b>, יוצר, מפרה <b>אַיָּלוֹת.</b> מופע זה של גדולת ה' אינו מתבטא בעצמתו המרעידה עולם אלא דווקא ברכותו: הוא גורם לדברים להיוולד. <b>ו</b>אותו קול גם <b>יֶחֱשׂף יְעָרוֹת,</b> כאשר כל עציהם יתמוטטו, <b>וּבְהֵיכָלוֹ</b>, בסמוך אליו, במקומו, כביכול, קולות אלו אינם מזעזעים. שם הכול שלֵו ויציב – ההיכל <b>כֻּלּוֹ אֹמֵר כָּבוֹד.</b>
(י) <b>ה'</b> בהיכלו <b>לַמַּבּוּל</b>, לשטוף את העולם <b>יָשָׁב</b> על כיסא הדין, ואולם – <b>וַיֵּשֶׁב ה' מֶלֶךְ לְעוֹלָם,</b> הוא יושב על כיסא מלכותו לנצח, וברחמיו הוא דן את העולם לקיום, לצמיחה ולבנייה.
(יא) ומסיים בברכה: <b>ה' עֹז לְעַמּוֹ יִתֵּן</b>, כדי שעמו יהללוהו כראוי בכבוד ועוז, כאמור בפתיחה, ובצד העוז והעצמה <b>ה' יְבָרֵךְ אֶת עַמּוֹ בַשָּׁלוֹם,</b> מתנת השקט והשלווה.
<h2>פרק ל</h2>
(א) <b>מִזְמוֹר שִׁיר חֲנֻכַּת הַבַּיִת לְדָוִד.</b> המזמור לא עוסק בחנוכת הבית אלא ברפואתו של דוד ממצוקתו הקשה. אולי שר את המזמור על ישועתו בזמן שחנך את ביתו בירושלים.
(ב) <b>אֲרוֹמִמְךָ,</b> אספר גדולתך, <b>ה', כִּי דִלִּיתָנִי,</b> העלית אותי ממקום נמוך, מדכדוך וחולשה, <b>וְלֹא שִׂמַּחְתָּ אֹיְבַי</b>, לא הנחת לאויבי לשמוח <b>לִי,</b> לנפילתי.
(ג) <b>ה' אֱלֹהָי, שִׁוַּעְתִּי אֵלֶיךָ</b> במצוקתי, <b>וַתִּרְפָּאֵנִי.</b>
(ד) <b>ה', הֶעֱלִיתָ מִן שְׁאוֹל נַפְשִׁי,</b> שכן נטיתי למות, <b>חִיִּיתַנִי מִיָּרְדִי בוֹר,</b> מלרדת לקבר.
(ה) בשמחתו הוא קורא גם לאחרים: <b>זַמְּרוּ לַה', חֲסִידָיו, וְהוֹדוּ לְזֵכֶר קָדְשׁוֹ,</b> כאשר אני מזכיר את קדושתו, או: כשאתם נזכרים בו.
(ו) <b>כִּי</b> בן <b>רֶגַע</b> המציאות נתונה <b>בְּאַפּוֹ,</b> בכעסו, החיים וההצלחה נעלמים, וברגע <b>חַיִּים</b> מגיעים לאדם <b>בִּרְצוֹנוֹ,</b> בעת רצון של ה'. ובגלל החילופין הללו <b>בָּעֶרֶב</b>, בלילה הקודר, שבו בדרך כלל החולי מתגבר, והחיים והתקווה נעלמים, <b>יָלִין</b> החולה ב<b>בֶכִי, וְלַבֹּקֶר</b> רפואה וישועה, ועמהם באה <b>רִנָּה,</b> שירה, או: שמחה.
(ז) ופרטי הדברים: <b>וַאֲנִי אָמַרְתִּי בְשַׁלְוִי</b>, בשלוותי, כשהכול הלך למישרין<b>: "בַּל אֶמּוֹט לְעוֹלָם".</b> העולם נוהג כמנהגו, והוא יציב וקיים.
(ח) <b>ה', בִּרְצוֹנְךָ</b>, כשרצית זאת – <b>הֶעֱמַדְתָּה לְהַרְרִי עֹז,</b> הקמתי מולי, כביכול, הרים עצומים המסתירים אותך, <b>הִסְתַּרְתָּ פָנֶיךָ,</b> ואז <b>הָיִיתִי נִבְהָל.</b> באותה שעה, כאשר חשבתי שאני נוטה למות, שטחתי בפניך תחינתי:
(ט) <b>אֵלֶיךָ, ה', אֶקְרָא, וְאֶל אֲדֹנָי אֶתְחַנָּן:</b>
(י) <b>מַה בֶּצַע</b>, תועלת <b>בְּדָמִי</b> הנשפך, <b>בְּרִדְתִּי אֶל שָׁחַת,</b> קבר. כשאֵמָּצא בין שוכני עפר, לא אוכל עוד לעשות דבר. <b>ה</b>אם <b>יוֹדְךָ</b>, יכול להודות לך ה<b>עָפָר</b> כפי שמודה אדם חי?! <b>ה</b>אם <b>יַגִּיד</b> העפר את <b>אֲמִתֶּך</b>ָ?! והוא מוסיף ומתחנן:
(יא) <b>שְׁמַע, ה', וְחָנֵּנִי. ה', הֶיֵה עֹזֵר לִי.</b>
(יב) וכששמעת את קריאתי, <b>הָפַכְתָּ</b> את <b>מִסְפְּדִי</b>, בכיי על מר גורלי <b>למחוֹל</b> שמחה <b>לִי, פִּתַּחְתָּ</b> את <b>שַׂקִּי,</b> לבוש שאבלים חוגרים על מותניהם, <b>ו</b>במקומו <b>תְּאַזְּרֵנִי</b>, תקיף את מותני בחגורה של <b>שִׂמְחָה.</b>
(יג) ובמתנת החיים שזכיתי אשיר לך <b>לְמַעַן</b>, בשביל ש<b>יְזַמֶּרְךָ</b>, יזמר לך מזמור של <b>כָבוֹד, וְלֹא יִדֹּם</b>, ישקוט קול הזמרה. ומכאן והלאה – <b>ה' אֱלֹהַי, לְעוֹלָם אוֹדֶךָּ,</b> אודה לך.
<h2>פרק לא</h2>
(א) <b>לַמְנַצֵּחַ,</b> האחראי על הנגנים, <b>מִזְמוֹר לְדָוִד.</b>
(ב) <b>בְּךָ, ה', חָסִיתִי,</b> ולפיכך אבקש: <b>אַל אֵבוֹשָׁה לְעוֹלָם,</b> כי תעזרני בכל זמן, <b>בְּצִדְקָתְךָ פַלְּטֵנִי,</b> הצילני מצרותי.
(ג) <b>הַטֵּה אֵלַי</b> את <b>אָזְנְךָ</b>, הקשב לתפילתי ו<b>מְהֵרָה הַצִּילֵנִי</b> מסכנה מאיימת. <b>הֱיֵה לִי לְצוּר מָעוֹז,</b> סלע גדול ומגן, <b>לְבֵית</b>-<b>מְצוּדוֹת</b>, מבצר <b>לְהוֹשִׁיעֵנִי.</b>
(ד) <b>כִּי</b> אכן <b>סַלְעִי וּמְצוּדָתִי אָתָּה, וּלְמַעַן שִׁמְךָ תַּנְחֵנִי וּתְנַהֲלֵנִי.</b> תדריך ותוביל אותי למצוא את המקום הנכון, את הדרך הראויה.
(ה) <b>תּוֹצִיאֵנִי מֵרֶשֶׁת</b>, מהמלכודת <b>זוּ</b>, אשר <b>טָמְנוּ לִי, כִּי אַתָּה מָעוּזִּי</b>.
(ו) <b>בְּיָדְךָ אַפְקִיד רוּחִי.</b> אני מוסר את חיי בידיך וסומך עליך שתשמור אותם. ואכן, <b>פָּדִיתָ</b>, גאלת <b>אוֹתִי, ה', אֵל אֱמֶת.</b>
(ז) <b>שָׂנֵאתִי</b> עובדי אלילים <b>הַשֹּׁמְרִים</b> אמונים ל<b>הַבְלֵי שָׁוְא</b>, ומייחלים לכוחות שאין בהם ממש, <b>וַאֲנִי</b> רק <b>אֶל ה' בָּטָחְתִּי,</b>
(ח) <b>אָגִילָה וְאֶשְׂמְחָה בְּחַסְדֶּךָ,</b> אתה <b>אֲשֶׁר רָאִיתָ אֶת עָנְיִי, יָדַעְתָּ בְּצָרוֹת נַפְשִׁי,</b>
(ט) <b>וְ</b>על כן <b>לֹא הִסְגַּרְתַּנִי בְּיַד אוֹיֵב,</b> אלא הוצאת אותי מן המצר הסוגר עלי ו<b>הֶעֱמַדְתָּ בַמֶּרְחָב</b> את <b>רַגְלָי.</b>
(י) <b>חָנֵּנִי, ה', כִּי צַר לִי, עָשְׁשָׁה בְכַעַס</b>, נחלשה מחמת רוגז ויגון <b>עֵינִי.</b> מרוב צרות נראה לי שעינַי אינן מתפקדות כראוי. אף <b>נַפְשִׁי וּבִטְנִי</b> חלשים ודואבים.
(יא) <b>כִּי כָלוּ בְיָגוֹן חַיַּי, וּשְׁנוֹתַי</b> כלו <b>בַּאֲנָחָה, כָּשַׁל בּ</b>גלל <b>עֲוֹנִי</b>, פשעי <b>כֹחִי, וַעֲצָמַי</b>, עצמותי <b>עָשֵׁשׁוּ</b>, נחלשו, בלו.
(יב) <b>מ</b>חמת <b>כָּל צֹרְרַי</b>, אויבי <b>הָיִיתִי</b> מושא ל<b>חֶרְפָּה,</b> נלעג, וכן: סמל לבושה, <b>וְלִשְׁכֵנַי</b>, ובעיני שכני אני מזולזל <b>מְאֹד, וּפַחַד</b> הייתי <b>לִמְיֻדָּעָי,</b> לקרובי ומכרי הדואגים לי בראותם את כישלון כוחי. <b>רֹאַי</b>, הרואים אותי <b>בַּחוּץ</b> – <b>נָדְדוּ מִמֶּנִּי,</b> נרתעים מקרבתי כי אני נראה חולה, מסכן ומוזר.
(יג) <b>נִשְׁכַּחְתִּי כְּ</b>פי שנשכח <b>מֵת מִ</b>ן ה<b>לֵּב</b> והתודעה. <b>הָיִיתִי כִּכְלִי אֹבֵד,</b> שלאחר שאינו נמצא, שוכחים את קיומו.
(יד) <b>כִּי שָׁמַעְתִּי דִּבַּת</b>, עלילות שווא, רכילות <b>רַבִּים</b>, ואני חווה <b>מָגוֹר</b>, אימה <b>מִסָּבִיב בְּהִוָּסְדָם</b>, כשהם נאספים <b>יַחַד עָלַי, לָקַחַת נַפְשִׁי זָמָמוּ.</b> קַחַת נַפְשִׁי זָמָמוּ.
(טו) <b>וַאֲנִי עָלֶיךָ בָטַחְתִּי, ה',</b> אין לי מחסה אחר. <b>אָמַרְתִּי: אֱלֹהַי אָתָּה,</b> ובך אני בוטח.
(טז) <b>בְּיָדְךָ עִתֹּתָי,</b> הזמן שלי, חיי, <b>הַצִּילֵנִי מִיַּד אוֹיְבַי וּמֵרֹדְפָי.</b>
(יז) <b>הָאִירָה פָנֶיךָ עַל עַבְדֶּךָ, הוֹשִׁיעֵנִי בְחַסְדֶּךָ.</b>
(יח) <b>ה', אַל אֵבוֹשָׁה כִּי קְרָאתִיךָ.</b> כיוון שקראתי לך ובטחתי בך, לא אתאכזב. אדרבא, <b>יֵבֹשׁוּ</b> ה<b>רְשָׁעִים, יִדְּמוּ</b>, יהיו דוממים בירידתם <b>לִשְׁאוֹל.</b>
(יט) <b>תֵּאָלַמְנָה</b>, תיעשנה אילמות <b>שִׂפְתֵי שָׁקֶר, הַדֹּבְרוֹת עַל צַדִּיק עָתָק</b>, סרה <b>בְּגַאֲוָה וָבוּז.</b>
(כ) ומכאן חוזר המשורר לעניין הישועה: <b>מָה רַב טוּבְךָ אֲשֶׁר צָפַנְתָּ</b>, שמרת בסתר <b>לִּירֵאֶיךָ</b>. בסופו של דבר אתה מעניק ליראיך את טובותיך הגנוזות עמך אשר <b>פָּעַלְתָּ</b>, שיצרת <b>ל</b>מען ה<b>חֹסִים בָּךְ, נֶגֶד</b>, לעיני <b>בְּנֵי אָדָם.</b> אתה מיטיב בגלוי עם הבוטחים בך.
(כא) <b>תַּסְתִּירֵם</b> – את אוהביך <b>בְּסֵתֶר פָּנֶיךָ</b>, במחבואיך <b>מֵרֻכְסֵי</b>, עקמומיות, מזימות <b>אִישׁ. תִּצְפְּנֵם בְּסֻכָּה</b>, במקום מסתור מסוכך <b>מֵרִיב</b> של <b>לְשֹׁנוֹת</b> רעות.
(כב) <b>בָּרוּךְ ה' כִּי הִפְלִיא</b>, הרבה מאוד את <b>חַסְדּוֹ לִי בְּעִיר מָצוֹר,</b> נצורה, בין בפועל ממש ובין באופן סמלי.
(כג) <b>וַאֲנִי אָמַרְתִּי בְחָפְזִי.</b> בשעה שהייתי נתון בצרה מיהרתי להסיק מסקנות: <b>נִגְרַזְתִּי</b>, נגזרתי, נחתכתי <b>מִנֶּגֶד עֵינֶיךָ. אָכֵן,</b> למרות שבאותה שעה לא ראיתי זאת, עכשיו אני יודע כי <b>שָׁמַעְתָּ קוֹל תַּחֲנוּנַי בְּשַׁוְּעִי</b>, כשהתחננתי <b>אֵלֶיךָ.</b>
(כד) <b>אֶהֱבוּ אֶת ה', כָּל חֲסִידָיו,</b> כי <b>אֱמוּנִים נֹצֵר ה',</b> הוא שומר אמוניו וחסדו לנאמנים לו, <b>וּמְשַׁלֵּם עַל יֶתֶר</b>, מעניש באמצעות מיתר הקשת, או: משלם במידה יתרה את ה<b>עֹשֵׂה</b> מעשים של <b>גַאֲוָה.</b>
(כה) ולסיכום <b>חִזְקוּ וְיַאֲמֵץ לְבַבְכֶם, כָּל הַמְיַחֲלִים לַה'.</b> בקריאה זו יש גם עצה וגם סיכום המזמור. מחיי שלי תיווכחו שהסומכים על ה' סופם להיוושע.
<h2>פרק לב</h2>
(א) <b>לְדָוִד מַשְׂכִּיל,</b> כינוי לשיר שעיקרו הגות ועיון, או ללחן של שיר שהתחיל במלה זו. <b>אַשְׁרֵי</b>, מאושר, מחוזק <b>נְשׂוּי פֶּשַׁע,</b> מי שפשעו נסלח, <b>כְּסוּי חֲטָאָה,</b> מי שאין לו קשר לפשעים, והוא כמו מוגן ומכוסה מן החטא.
(ב) <b>אַשְׁרֵי אָדָם</b> אשר <b>לֹא יַחְשֹׁב</b>, ימצא ויחשיב <b>ה' לוֹ עָוֹן,</b> פשע, <b>וְאֵין בְּרוּחוֹ רְמִיָּה,</b> זיוף.
(ג) ואני עצמי גם <b>כִּי</b>, כאשר <b>הֶחֱרַשְׁתִּי,</b> אני שותק, <b>בָּלוּ</b>, נשחקות <b>עֲצָמָי,</b> עצמותי, וכך גם <b>בְּשַׁאֲגָתִי,</b> כשאני צועק ובוכה <b>כָּל הַיּוֹם,</b>
(ד) <b>כִּי יוֹמָם וָלַיְלָה תִּכְבַּד עָלַי יָדֶךָ.</b> בייסורי הגוף ובמאורעות החיים אני מרגיש כאילו יד כבדה לוחצת אותי. <b>נֶהְפַּךְ לְשַׁדִּי,</b> השמנונית שבי. כוח החיים שלי יוצא כמו נוזל המתמצה <b>בְּחַרְבֹנֵי</b>, ביובש ה<b>קַיִץ.</b> אני מרגיש כאילו חום עז מייבש את כל הלחות שבי. <b>סֶלָה.</b>
(ה) <b>חַטָּאתִי אוֹדִיעֲךָ,</b> אינני מתיימר להיות בלי חטא, אבל אני מודה על חטאי ומספר עליו לפניך, <b>וַעֲוֹנִי לֹא כִסִּיתִי,</b> הסתרתי, <b>אָמַרְתִּי</b> לעצמי<b>: אוֹדֶה עֲלֵי</b>, אתוודה על <b>פְשָׁעַי לַה'. וְאַתָּה נָשָׂאתָ</b>, סלחת ל<b>עֲוֹן חַטָּאתִי. סֶלָה</b>.
(ו) <b>עַל זֹאת יִתְפַּלֵּל כָּל חָסִיד אֵלֶיךָ לְעֵת מְצֹא,</b> בזמנים שצריך למצוא מוצא, כשאדם עומד על פרשת דרכים או כשהוא חסר אונים – <b>רַק לְשֵׁטֶף מַיִם רַבִּים,</b> זרמי שיטפון המאיימים של המציאות <b>אֵלָיו לֹא יַגִּיעוּ.</b>
(ז) <b>אַתָּה</b>, ה', <b>סֵתֶר</b>, מחסה <b>לִי; מִצַּר</b>, מאויבים או מצרות <b>תִּצְּרֵנִי,</b> תשמור אותי<b>; רָנֵּי פַלֵּט</b>, שירת הצלה <b>תְּסוֹבְבֵנִי,</b> תקיף אותי בהודיה על עזרתך. <b>סֶלָה</b>.
(ח) כאן מוסר המשורר את המענה של ה': <b>אַשְׂכִּילְךָ וְאוֹרְךָ</b>, אלמד אותך <b>בְּדֶרֶךְ זוּ</b>, אשר <b>תֵלֵךְ</b> בה<b>; אִיעֲצָה עָלֶיךָ</b> אייעץ לך ב<b>עֵינִי</b>, מתוך השגחה ופיקוח, והעצה מופנית לכל בני האדם<b>:</b>
(ט) <b>אַל תִּהְיוּ כְּסוּס</b> או <b>כְּפֶרֶד אֵין הָבִין,</b> שאינו מבין דבר, ש<b>בְּ</b>אמצעות <b>מֶתֶג וָרֶסֶן עֶדְיוֹ</b>, שעטתו וגאוותו <b>לִבְלוֹם,</b> ייבלם וירוסן, כדי ש<b>בַּל קְרֹב</b>, לא יקרב <b>אֵלֶיךָ.</b> הבהמה זקוקה למחסומים חיצוניים כדי שלא תיפגע.
(י) בסופו של דבר <b>רַבִּים מַכְאוֹבִים ל</b>שם ריסונו של ה<b>רָשָׁע, וְ</b>אילו <b>הַבּוֹטֵחַ בַּה' חֶסֶד יְסוֹבְבֶנּוּ</b> וישמור עליו מפני המכאובים.
(יא) <b>שִׂמְחוּ בַה' וְגִילוּ צַדִּיקִים וְהַרְנִינוּ,</b> שירו <b>כָּל יִשְׁרֵי לֵב.</b>
<h2>פרק לג</h2>
(א) <b>רַנְּנוּ, צַדִּיקִים, בַּה'; לַיְשָׁרִים נָאוָה</b>, נאה להם ה<b>תְהִלָּה</b> לה'.
(ב) <b>הוֹדוּ לַה' בְּכִנּוֹר, בְּנֵבֶל עָשׂוֹר</b>, בעל עשרה מיתרים, <b>זַמְּרוּ לוֹ.</b>
(ג) <b>שִׁירוּ לוֹ שִׁיר חָדָשׁ.</b> כבוד ה' רב ככל שהאנשים גם מתעוררים לביטוי חדש. <b>הֵיטִיבוּ נַגֵּן בִּתְרוּעָה,</b> נגינה בשופרות או בחצוצרות. וזוהי התהילה שתשירו:
(ד) <b>כִּי יָשָׁר דְּבַר ה', וְכָל מַעֲשֵׂהוּ בֶּאֱמוּנָה,</b>
(ה) <b>אֹהֵב צְדָקָה וּמִשְׁפָּט,</b> ו<b>חֶסֶד ה' מָלְאָה הָאָרֶץ.</b> העולם הוא ביטוי של יושרו ואמינותו, צדקו וחסדיו של הקדוש ברוך הוא, ועל כן אלו הם הדברים שהוא רוצה.
(ו) <b>בִּדְבַר ה' שָׁמַיִם נַעֲשׂוּ, וּבְרוּחַ פִּיו</b> נוצָר <b>כָּל צְבָאָם</b> של השמים.
(ז) ואף בארץ – <b>כֹּנֵס כַּנֵּד</b>, כעפר הכנוס בתל, את <b>מֵי הַיָּם, נֹתֵן בְּאוֹצָרוֹת</b>, מקומות מיוחדים לאיסוף, את מי ה<b>תְּהוֹמוֹת</b> מתחת לארץ.
(ח) <b>יִירְאוּ מֵה' כָּל הָאָרֶץ, מִמֶּנּוּ יָגוּרוּ</b>, יפחדו <b>כָּל יֹשְׁבֵי תֵבֵל,</b> כאשר יחשבו על כוחו,
(ט) <b>כִּי</b> בבריאת העולם <b>הוּא אָמַר</b> – <b>וַיֶּהִי, הוּא</b> רק <b>צִוָּה</b> – <b>וַיַּעֲמֹד.</b> העולם נברא במאמר ה', ובדברו הוא ממשיך להתקיים.
(י) ומן הבריאה בכללה אל המציאות האנושית: <b>ה' הֵפִיר עֲצַת גּוֹיִם, הֵנִיא</b>, ביטל <b>מַחְשְׁבוֹת עַמִּים,</b> שלא יתגשמו.
(יא) ולעומת זאת, <b>עֲצַת ה'</b> היא <b>לְעוֹלָם תַּעֲמֹד,</b> ו<b>מַחְשְׁבוֹת לִבּוֹ</b> יתקיימו <b>לְדֹר וָדֹר,</b> עד סוף כל הדורות. ה' לא רק ברא את העולם בכללותו, אלא גם בחר לעצמו עם.
(יב) ולפיכך, <b>אַשְׁרֵי הַגּוֹי</b>, העם <b>אֲשֶׁר ה' אֱלֹהָיו;</b> אשרי <b>הָעָם</b> שה' <b>בָּחַר לְנַחֲלָה לוֹ.</b>
(יג) <b>מִשָּׁמַיִם הִבִּיט ה', רָאָה אֶת כָּל בְּנֵי הָאָדָם.</b>
(יד) <b>מִמְּכוֹן שִׁבְתּוֹ</b>, ממקומו <b>הִשְׁגִּיחַ אֶל כָּל יֹשְׁבֵי הָאָרֶץ,</b>
(טו) שהרי הוא <b>הַיֹּצֵר יַחַד</b> את <b>לִבָּם,</b> ולכן הוא גם <b>הַמֵּבִין</b>, מתבונן <b>אֶל כָּל מַעֲשֵׂיהֶם</b> ומכיר את פנימיותם.
(טז) הכול מנוהל לפי רצונו של ה'. על כן, <b>אֵין הַמֶּלֶךְ נוֹשָׁע בְּרָב חָיִל,</b> מפני שיש לו צבא גדול יותר, וה<b>גִּבּוֹר לֹא יִנָּצֵל</b> במלחמה <b>בְּרָב כֹּחַ.</b> לא אלה קובעים את תוצאות הדברים.
(יז) הסוס והמרכבה היו כלי המלחמה החזקים של אותם הדורות, ואנשים סמכו על הרכב והפרשים ככוח התקפה והגנה, אך לאמתו של דבר <b>שֶׁקֶר הַסּוּס לִתְשׁוּעָה,</b> אין לסמוך עליו שיביא תשועה לרוכבו. האמונה בכוח הסוס בלבד כוזבת, <b>וּבְרֹב חֵילוֹ</b>, בכל כוחו של הסוס הוא <b>לֹא יְמַלֵּט,</b> יציל את רוכבו.
(יח) אלו הם הדברים שיוכלו להושיע: <b>הִנֵּה עֵין ה' אֶל יְרֵאָיו, לַמְיַחֲלִים</b>, למקווים <b>לְחַסְדּוֹ,</b>
(יט) <b>לְהַצִּיל מִמָּוֶת</b> את <b>נַפְשָׁם</b> במלחמה, <b>וּלְחַיּוֹתָם בָּרָעָב.</b>
(כ) על כן <b>נַפְשֵׁנוּ חִכְּתָה</b>, מצפה ומייחלת <b>לַה',</b> אשר <b>עֶזְרֵנוּ וּמָגִנֵּנוּ הוּא,</b>
(כא) <b>כִּי בוֹ יִשְׂמַח לִבֵּנוּ, כִּי בְשֵׁם קָדְשׁוֹ בָטָחְנוּ</b> שיהיה לנו לישועה.
(כב) ומסיים בבקשה: <b>יְהִי</b>, יופיע <b>חַסְדְּךָ, ה', עָלֵינוּ כַּאֲשֶׁר</b>, כמו ש<b>יִחַלְנוּ</b>, קיווינו <b>לָךְ,</b> לישועתך.
<h2>פרק לד</h2>
(א) <b>לְדָוִד, בְּשַׁנּוֹתוֹ אֶת טַעְמוֹ</b>, כאשר העמיד פנים של מי שנטרפה עליו דעתו <b>לִפְנֵי אֲבִימֶלֶךְ</b> מלך הפלשתים, <b>וַיְגָרֲשֵׁהוּ</b> אבימלך <b>וַיֵּלַךְ.</b> בבריחתו מפני שאול הגיע דוד אל ארץ פלשתים, והיה חושש שמא הפלשתים יהרגוהו כנקמה על מה שעשה להם. כדי להינצל הציג דוד את עצמו כמשוגע, ובמשוגעים בדרך כלל אין פוגעים לרעה. ואכן מלך פלשתים גירש אותו, ודוד יצא משם בשלום.
(ב) <b>אֲבָרְכָה אֶת ה' בְּכָל עֵת.</b> גם בעת תשועה וגם בעת מצוקה. אלו ואלו אינן מפריעות לי לברך את ה' על הטובה ועל הרעה – <b>תָּמִיד תְּהִלָּתוֹ בְּפִי.</b>
(ג) דוד מסביר מניין היכולת להלל את ה' בכל עת: בַּ<b>ה' תִּתְהַלֵּל נַפְשִׁי.</b> אילו הייתי שקוע בבעיותי, אפשר שהיו לי פקפוקים, אך מכיוון שאני חושב על ה' ועוסק בכבודו ובגדולתו, תמיד אוכל להלל אותו, שהרי אין גדולתו נפגמת גם כשאני סובל ומתייסר. על כן <b>יִשְׁמְעוּ</b> גם <b>עֲנָוִים</b>, המרגישים עצמם קטנים ובלתי חשובים, <b>וְיִשְׂמָחוּ,</b> לפי שאין התהילה הזו מתייחסת אל האדם, אלא לגדולת ה' עצמו. ומכאן באה הקריאה לכול:
(ד) <b>גַּדְּלוּ לַה' אִתִּי, וּנְרוֹמְמָה שְׁמוֹ יַחְדָּו,</b> כי בהודאה לה' הכול יכולים להשתתף.
(ה) עצם הצבתו של ה' במרכז החיים היא מקור של ברכה וחיזוק. ברכה יתרה היא כאשר האדם נוכח שה' שומע לקריאתו ומושיעו. דָּ<b>רַשְׁתִּי</b>, חיפשתי <b>אֶת ה'</b>, פניתי אליו <b>וְ</b>הוא <b>עָנָנִי, וּמִכָּל מְגוּרוֹתַי</b>, פחדי, סכנותי <b>הִצִּילָנִי.</b>
(ו) מבקשי ה' הִ<b>בִּיטוּ</b>, מביטים <b>אֵלָיו וְנָהָרוּ,</b> הם מתמלאים באור, וּ<b>פְנֵיהֶם אַל יֶחְפָּרוּ</b>, לא יתביישו ויסתתרו. והוא מסביר:
(ז) <b>זֶה</b> ה<b>עָנִי קָרָא,</b> פנה בבקשה לעזרה, <b>וַה' שָׁמֵעַ, וּמִכָּל צָרוֹתָיו הוֹשִׁיעוֹ,</b>
(ח) כי גם כשאין הדבר גלוי לעין, חֹ<b>נֶה מַלְאַךְ ה' סָבִיב לִירֵאָיו וַיְחַלְּצֵם,</b> ומציל אותם מצרותיהם.
(ט) ובאותו עניין: טַ<b>עֲמוּ וּרְאוּ כִּי טוֹב ה'.</b> כדי להגיע לקרבת אלוקים צריך אדם להתנסות בה, והחוויה היא שתלמד אותו את טובו של ה'. <b>אַשְׁרֵי</b>, מאושר הוא <b>הַגֶּבֶר</b> אשר <b>יֶחֱסֶה בּוֹ.</b> בעצם ההתייחסות לה', אף ללא גמול כלשהו, כרוך אושר. ובכל זאת יש לדברים הללו גם משמעות חומרית:
(י) <b>יְראוּ אֶת ה' קְדֹשָׁיו,</b> אלה המקדישים עצמם לקדוש ברוך הוא, <b>כִּי אֵין מַחְסוֹר לִירֵאָיו,</b> שכן הוא דואג לספק כל צורכיהם.
(יא) אפילו כְּ<b>פִירִים</b>, האריות העומדים במלוא כוחם לעתים <b>רָשׁוּ</b>, מתדלדלים, מגיעים למצוקה <b>וְרָעֵבוּ</b>, כשאינם מוצאים ציד, אף שהם כה חזקים ומהירים שאין להם אויבים, <b>ו</b>אילו <b>דֹרְשֵׁי ה'</b>, אף על פי שלא ניחנו בחוסנם הפיזי של הכפירים, <b>לֹא יַחְסְרוּ כָל טוֹב,</b> כי ה' דואג להם.
(יב) כמה דברי הדרכה: לְ<b>כוּ, בָנִים,</b> תלמידים, צעירים, <b>שִׁמְעוּ לִי, יִרְאַת ה' אֲלַמֶּדְכֶם</b>. לא אייעץ לכם כיצד להתנהל בעולם המעשה, אלא אבאר לכם כיצד נוהגים יראי ה', שכאמור, אינם חסרים כל טוב<b>:</b>
(יג) <b>מִי הָאִישׁ הֶחָפֵץ</b>, הרוצה <b>חַיִּים,</b> שהוא <b>אֹהֵב יָמִים</b>, את שנות חייו כדי <b>לִרְאוֹת טוֹב</b> בימיו. לאיש זה אייעץ:
(יד) <b>נְצֹר</b>, שמור את <b>לְשׁוֹנְךָ מֵרָע,</b> אל תדבר דברים רעים, גם כאשר יש לך סיבות לכעוס, לקלל או להתרעם<b>; וּ</b>נצור את <b>שְׂפָתֶיךָ מִ</b>ל<b>דַּבֵּר מִרְמָה.</b> דבוק באמת<b>;</b>
(טו) <b>סוּר</b>, פנה, הימנע <b>מ</b>לעסוק או להתמודד עם ה<b>רָע</b> הפנימי או החיצוני. לא תמיד צריך לעסוק בו. אפשר להתרחק ולהסתלק ממנו. <b>ו</b>במקום ללחום ברע <b>עֲשֵׂה טוֹב;</b> ובקשריך עם הבריות <b>בַּקֵּשׁ</b>, חפש את ה<b>שָׁלוֹם, וְ</b>אף למעלה מזה – <b>רָדְפֵהוּ.</b> לא תמיד השלום נמצא בהישג לפעמים צריך אדם לצאת ממסלולו הרגיל כדי לחפש אותו ואף לרדוף אחריו.
(טז) ושוב באשר ליראי ה' וביטחונם: עֵ<b>ינֵי ה'</b> פונות <b>אֶל צַדִּיקִים.</b> ה' משגיח עליהם ואינו מניח להם להישאר מבודדים וחסרי ישע, <b>וְאָזְנָיו</b> קשובות <b>אֶל שַׁוְעָתָם.</b>
(יז) ולעומת זאת, פְּ<b>נֵי</b>, כעסו של <b>ה' בְּעֹשֵׂי רָע.</b> גם בהם ה' מביט, אך בכעס; הוא אינו מאפשר לעולם להיות הפקר, אלא פונה <b>לְהַכְרִית מֵאֶרֶץ</b> את <b>זִכְרָם</b> של הרשעים.
(יח) יראי ה' צָ<b>עֲקוּ, וַה' שָׁמֵעַ וּמִכָּל צָרוֹתָם הִצִּילָם.</b> אין הוא משגיח רק על הצדיקים ועל היראים הידועים; הוא יורד לראות גם את המסכנים –
(יט) <b>קָרוֹב ה' לְנִשְׁבְּרֵי לֵב,</b> לכואבים המיוסרים עד שלבם נשבר, <b>וְאֶת דַּכְּאֵי רוּחַ,</b> אלה המדוכדכים מחמת עוני או מחלה הוא <b>יוֹשִׁיעַ.</b> עולמם של הצדיקים איננו תמיד פשוט וחלק.
(כ) אדרבא, רַ<b>בּוֹת רָעוֹת</b> העשויות לקרות ל<b>צַדִּיק</b>, <b>ו</b>אולם בסופו של דבר <b>מִכֻּלָּם יַצִּילֶנּוּ ה'.</b> אמנם הצדיק עשוי לסבול ממצוקה ושברון לב, אך ה' משגיח על חייו.
(כא) גם כאשר הוא נופל ונחבל, ה' שֹׁ<b>מֵר כָּל עַצְמוֹתָיו</b>, ואפילו <b>אַחַת מֵהֵנָּה</b>, מהן <b>לֹא נִשְׁבָּרָה.</b> הוא שמור תמיד כדי שלא יאונה לו רע.
(כב) ובו-בזמן תְּ<b>מוֹתֵת רָשָׁע</b> ה<b>רָעָה</b> עצמה. לא מדובר כאן רק בעונש משמים לרשעים, אלא הרע מעצם מהותו הוא רעוע ומרעיל, ולפיכך הרעה עצמה סופה להרוג את הרשע החי בה והמחולל אותה, <b>וְשׂנְאֵי צַדִּיק יֶאְשָׁמוּ</b> מעצמם. הם יימצאו אשמים גם בלי כל צורך בהתערבות מלמעלה. ומכיוון שעליהם אין ה' מגן, הרי רעתם ושנאתם הן אלה שיביאו עליהם את עונשם.
(כג) ובניגוד לרשע, המפקיר עצמו ביד הרע – <b>פֹּדֶה ה'</b> את <b>נֶפֶשׁ עֲבָדָיו,</b> הוא מציל אותם מרעת עצמם ומרעתם של אחרים, <b>וְ</b>כך <b>לֹא יֶאְשְׁמוּ כָּל</b> אלה <b>הַחֹסִים בּוֹ</b>, שכן ה' מעניק להם את חסותו ואת הגנתו.
<h2>פרק לה</h2>
(א) <b>לְדָוִד. רִיבָה, ה', אֶת</b>, עם <b>יְרִיבַי</b>; <b>לְחַם אֶת</b>, עם <b>לֹחֲמָי,</b> הלוחמים בי.
(ב) <b>הַחֲזֵק מָגֵן וְצִנָּה,</b> מגן גדול המכסה את האדם מכמה צדדים, <b>וְקוּמָה</b> להילחם <b>בְּעֶזְרָתִי,</b>
(ג) <b>וְהָרֵק</b>, שלוף <b>חֲנִית, וּסְגֹר</b>, חסום את הדרך <b>לִקְרַאת</b>, בפני <b>רֹדְפָי.</b> ובאופן כללי, <b>אֱמֹר לְנַפְשִׁי: יְשֻׁעָתֵךְ אָנִי.</b>
(ד) <b>יֵבֹשׁוּ וְיִכָּלְמוּ מְבַקְשֵׁי נַפְשִׁי, יִסֹּגוּ</b>, ינוסו <b>אָחוֹר וְיַחְפְּרוּ</b>, יתביישו <b>חֹשְׁבֵי רָעָתִי.</b>
(ה) <b>יִהְיוּ כְּמֹץ</b> העוטף את גרגרי הדגן, שהוא עף <b>לִפְנֵי</b> ה<b>רוּחַ</b> ואבד, <b>וּמַלְאַךְ ה'</b> יהיה <b>דּוֹחֶה</b>, הודף אותם.
(ו) <b>יְהִי דַרְכָּם חֹשֶׁךְ וַחֲלַקְלַקֹּת.</b> צירוף שני הגורמים האלו יביא לנפילה שבה אי-אפשר להיאחז בְּדבר, <b>וּמַלְאַךְ ה' רֹדְפָם.</b>
(ז) <b>כִּי חִנָּם</b>, בלי סיבה מוצדקת <b>טָמְנוּ לִי</b> אויבי <b>שַׁחַת רִשְׁתָּם</b>, מלכודת-בור ללכוד אותי<b>; חִנָּם חָפְרוּ</b> שחת <b>לְנַפְשִׁי.</b>
(ח) <b>תְּבוֹאֵהוּ</b> – לאויב <b>שׁוֹאָה</b>, מפלה כבדה ש<b>לֹא יֵדָע</b> מהיכן היא באה לו, <b>וְרִשְׁתּוֹ אֲשֶׁר טָמַן</b> לי <b>תִּלְכְּדוֹ</b> – תלכוד אותו עצמו, <b>בְּשׁוֹאָה יִפָּל בָּהּ</b> – ברשת אשר טמן.
(ט) <b>וְ</b>אילו <b>נַפְשִׁי</b> על מכלול כוחותיה <b>תָּגִיל בַּה', תָּשִׂישׂ</b>, תשמח <b>בִּישׁוּעָתוֹ.</b>
(י) <b>כָּל עַצְמוֹתַי תֹּאמַרְנָה</b> שירה. לא רק הפה שר, אלא כל הגוף מתרונן ואומר<b>: "ה', מִי כָמוֹךָ</b>! שאתה <b>מַצִּיל עָנִי</b>, מסכן ומדוכא <b>מֵחָזָק מִמֶּנּוּ, וְעָנִי וְאֶבְיוֹן</b> אתה מציל <b>מִגֹּזְלוֹ".</b>
(יא) דוד מתלונן על המזימות הנרקמות כנגדו. <b>יְקוּמוּן עֵדֵי חָמָס</b>, עדי שקר ובלייעל, ואת <b>אֲשֶׁר לֹא יָדַעְתִּי</b>, דברים שאינני יודע, ובוודאי אינני אשם בהם, <b>יִשְׁאָלוּנִי</b>, הם חוקרים אותי ותובעים ממני תביעות חסרות בסיס ומנסים להעליל עלי עלילות שווא. קשה מכך: לא כל האנשים הללו זרים לי. חלקם היו בעבר בקשר אתי –
(יב) <b>יְשַׁלְּמוּנִי רָעָה תַּחַת טוֹבָה</b> שגמלתי להם. ובכך הם משלמים <b>שְׁכוֹל</b>, עריריות ובדידות <b>לְנַפְשִׁי.</b>
(יג) <b>וַאֲנִי</b> הרי הייתי ידיד נאמן להם – <b>בַּחֲלוֹתָם</b>, כשהם היו חולים היה <b>לְבוּשִׁי שָׂק</b> בצערי על מחלתם, <b>עִנֵּיתִי בַצּוֹם נַפְשִׁי, וּ</b>בסוף מתברר ש<b>תְפִלָּתִי עַל חֵיקִי</b>, אל תוכי <b>תָשׁוּב,</b> התפילה חוזרת אלי, כאילו לא עליהם התפללתי אלא על עצמי.
(יד) הייתי קרוב אליהם <b>כְּרֵעַ, כְּאָח לִי הִתְהַלָּכְתִּי</b> אתם, כאשר אירעה להם רעה, <b>כַּאֲבֶל אֵם</b>, כמי שמתאבל אֵבל כבד ועמוק על אמו, שהוא <b>קֹדֵר, שַׁחוֹתִי,</b> התהלכתי בכפיפות.
(טו) <b>ו</b>אילו הם <b>בְצַלְעִי</b>, כאשר כשלתי, <b>שָׂמְחוּ וְנֶאֱסָפוּ</b> יחד לשמוח לאיד, וגם כדי להציק לי, <b>נֶאֶסְפוּ עָלַי נֵכִים,</b> אנשים המכים והמכאיבים לי, <b>וְלֹא יָדַעְתִּי,</b> בלא שאדע על מה ולמה הם נאספים לרדוף אותי. <b>קָרְעוּ,</b> פצעו את בשרי ואת רוחי, או: פתחו את פיהם לרווחה כנגדי <b>וְלֹא דָמּוּ,</b> לא שתקו ולא נחו.
(טז) בעת מפלתי הם מתנפלים עלי <b>בְּחַנְפֵי</b>, בדברי חנופה ורֶשע, ב<b>לַעֲגֵי מָעוֹג</b>, תנועות של לעג ובוז <b>חָרֹק</b>, הם חורקים <b>עָלַי</b> את <b>שִׁנֵּימוֹ,</b> שיניהם בכעס ושנאה.
(יז) ולכן הוא מתפלל: <b>אֲדֹנָי,</b> עד <b>כַּמָּה תִרְאֶה</b> את כל הרעה שהם מעוללים לי, ולא תצילני?! <b>הָשִׁיבָה נַפְשִׁי</b> אל מנוחתה ושלומה <b>מִשֹּׁאֵיהֶם,</b> מהמפלות שהם זוממים להמיט עלי. הצילה <b>מִכְּפִירִים</b>, האויבים הדומים לחיות רעות, את <b>יְחִידָתִי,</b> נפשי.
(יח) ואז <b>אוֹדְךָ בְּקָהָל רָב, בְּעַם עָצוּם אֲהַלְלֶךָּ.</b>
(יט) <b>אַל יִשְׂמְחוּ לִי אֹיְבַי</b> המתנהלים ב<b>שֶׁקֶר,</b> שהסתירו את שנאתם, ובעבר העמידו פני ידידי; <b>שׂנְאַי חִנָּם</b>, אנשים שלא הייתה להם סיבה לשנוא אותי, ולכן לא שיערתי שהם שונאים אותי, אל <b>יִקְרְצוּ עָיִן</b> כדי לבטא לעג.
(כ) <b>כִּי לֹא שָׁלוֹם יְדַבֵּרוּ</b> עלי, <b>וְעַל רִגְעֵי</b>, שלווי <b>אֶרֶץ</b>, על האנשים הנוחים שאינם עושים רעה בארץ <b>דִּבְרֵי מִרְמוֹת יַחֲשֹׁבוּן</b>.
(כא) וכשהם חושבים שאני נופל – <b>וַיַּרְחִיבוּ עָלַי פִּיהֶם</b>, בצחוק ובגסות רוח הם שמחים לאיד – <b>אָמְרוּ: "הֶאָח, הֶאָח</b>, הידד! <b>רָאֲתָה עֵינֵנוּ</b> איך נפל והתמוטט<b>"</b>.
(כב) <b>רָאִיתָה, ה',</b> את כל אלה, <b>אַל תֶּחֱרַשׁ,</b> תשתוק. <b>אֲדֹנָי, אַל תִּרְחַק מִמֶּנִּי</b>.
(כג) <b>הָעִירָה וְהָקִיצָה לְמִשְׁפָּטִי,</b> הוצא לאור את משפטי, <b>אֱלֹהַי וַאדֹנָי</b> עמוד <b>לְרִיבִי.</b>
(כד) <b>שָׁפְטֵנִי כְצִדְקְךָ, ה' אֱלֹהָי, וְאַל יִשְׂמְחוּ לִי</b> האויבים האלה הרואים במפלתי.
(כה) <b>אַל יֹאמְרוּ</b> גם <b>בְלִבָּם: "הֶאָח, נַפְשֵׁנוּ</b>!<b>"</b> הידד לנו, הנה הוא נפל<b>. אַל יֹאמְרוּ: "בִּלַּעֲנוּהוּ</b>, השמדנו ובלענו אותו".
(כו) <b>יֵבֹשׁוּ וְיַחְפְּרו</b>ּ, יתביישו <b>יַחְדָּו שְׂמֵחֵי רָעָתִי</b>, <b>יִלְבְּשׁוּ בֹשֶׁת וּכְלִמָּה</b> אלה <b>הַמַּגְדִּילִים עָלָי</b>, המתפארים בנפילתי.
(כז) סיום בדבר טוב: <b>יָרֹנּוּ וְיִשְׂמְחוּ</b> אותם שהם <b>חֲפֵצֵי</b>, רוצי <b>צִדְקִי, וְיֹאמְרוּ תָמִיד</b> דברי שבח<b>: יִגְדַּל ה' הֶחָפֵץ</b> ב<b>שְׁלוֹם עַבְדּוֹ,</b> ולכן הצילו והצליחו בכול.
(כח) אז <b>לְשׁוֹנִי תֶּהְגֶּה</b>, תחשוב ותדבר את <b>צִדְקֶךָ, כָּל הַיּוֹם</b> תהגה <b>תְּהִלָּתֶךָ</b>.
<h2>פרק לו</h2>
(א) <b>לַמְנַצֵּחַ,</b> העומד בראש המקהלה, <b>לְעֶבֶד ה', לְדָוִד.</b>
(ב) <b>נְאֻם</b> ה<b>פֶּשַׁע</b>. הגורם המחטיא והמרדן נושא דברים <b>לָרָשָׁע.</b> אין זה ציטוט של מישהו אלא נאום שאני מכיר <b>בְּקֶרֶב לִבִּי.</b> זוהי אמירה פנימית. אין צורך לחפש את הרשע בחוץ; פעמים שהרשע המדבר הוא חלק ממרכיבי התודעה העצמית. המאפיין המרכזי שלו הוא ש<b>אֵין פַּחַד אֱלֹהִים לְנֶגֶד עֵינָיו.</b> אף על פי שהוא מכיר בה', ובמובן מסוים גם מאמין בו, הוא איננו מתיירא מפניו, והוא מוצא דרכים כדי להמשיך ברשעו –
(ג) <b>כִּי הֶחֱלִיק</b> הרשע <b>אֵלָיו בְּעֵינָיו</b>, מרמה את עצמו כדי <b>לִמְצֹא</b>, להשיג את <b>עֲוֹנוֹ</b> ו<b>לִשְׂנֹא</b> אחרים. בדרכי רמייה ועקלקלות הוא מניח שיצליח להתחמק מה'.
(ד) כיוון שהוא מניח לרע שבתוכו להתקיים באין מפריע, גם <b>דִּבְרֵי פִיו אָוֶן</b>, רֶשע <b>וּמִרְמָה,</b> והוא <b>חָדַל</b> מ<b>לְהַשְׂכִּיל</b>, אינו לומד או מתבונן <b>לְהֵיטִיב</b>, שכן הוא אינו מנסה עוד למצוא את דרך הטוב.
(ה) <b>אָוֶן</b>, דברי עוול <b>יַחְשֹׁב עַל מִשְׁכָּבוֹ</b> בלכתו לישון, ובקומו <b>יִתְיַצֵּב עַל דֶּרֶךְ לֹא טוֹב</b>; ובשלב הבא <b>רָע לֹא יִמְאָס.</b> כאן מתואר שבר פנימי של אדם שייתכן שלא איבד את אמונתו לגמרי, אך אמונתו אינה משפיעה עוד על מחשבותיו או מעשיו.
(ו) מתיאור הירידה והנפילה עובר דוד אל דרכי התבוננות שבהן אפשר להגיע להארה: <b>ה', בְּהַשָּׁמַיִם חַסְדֶּךָ,</b> חסדך והגנתך עצומים ונצחיים; <b>אֱמוּנָתְךָ</b>, נאמנותך מגיעה <b>עַד שְׁחָקִים.</b>
(ז) מצד אחד <b>צִדְקָתְךָ</b> מתנשאת <b>כְּהַרְרֵי אֵל</b>, כמו ההרים הגבוהים ביותר; ומצד שני <b>מִשְׁפָּטֶיךָ</b>, דיניך וגזרותיך מגיעים עד מעמקי <b>תְּהוֹם רַבָּה,</b> אין להם חקר. <b>אָדָם וּבְהֵמָה תוֹשִׁיעַ, ה'.</b> ישועתך וצדקתך מקיפות הכול, ומתייחסות הן לאדם והן לבהמה.
(ח) וכאן באים כמה תיאורים חווייתיים: <b>מַה יָּקָר</b>, חשוב ומפואר <b>חַסְדְּךָ, אֱלֹהִים</b>! <b>וּבְנֵי אָדָם</b> המתקרבים אליך יכולים להרגיש כי <b>בְּצֵל כְּנָפֶיךָ יֶחֱסָיוּן.</b> הם מוגנים ועטופים בכנף בגדך, כביכול.
(ט) <b>יִרְוְיֻן,</b> רצונם מסופק רק <b>מִדֶּשֶׁן</b>, שומן <b>בֵּיתֶךָ</b>, <b>וְנַחַל עֲדָנֶיךָ</b> המלא נועם ועונג <b>תַשְׁקֵם</b> – את אלה הבאים לחסות בקרבתך.
(י) הקִּרבה לה' עצמה נחווית כרוויה ורעננות, <b>כִּי עִמְּךָ מְקוֹר חַיִּים,</b> והמתקרבים אליך דבקים במקור ומקבלים מן החיים שאתה משפיע לעולם. <b>בְּאוֹרְךָ נִרְאֶה אוֹר,</b> שכן קרבת אלוקים כשלעצמה נותנת חיות והארה.
(יא) <b>מְשֹׁךְ חַסְדְּךָ לְיֹדְעֶיךָ</b>, אוהביך, הרוצים לדעת אותך, <b>וְצִדְקָתְךָ</b> תעניק <b>לְיִשְׁרֵי לֵב</b> שהם מי שמכֻוונים בפנימיותם אל הקדוש ברוך הוא, ואין בהם פיתולים ועקלקלות.
(יב) ומכאן נובעת גם בקשה אישית: <b>אַל תְּבוֹאֵנִי,</b> לא מגורם חיצוני וגם לא מבפנים <b>רֶגֶל גַּאֲוָה,</b> שתרמוס את מעשַי, אלא אוכל לזכות בקרבת אלוקים בלי סטיות, <b>וְיַד רְשָׁעִים אַל תְּנִדֵנִי</b>, תרחיקני ממך, כדי שאוכל להישאר כל הזמן סמוך אליך.
(יג) <b>שָׁם</b> – בקרבתך <b>נָפְלוּ פֹּעֲלֵי אָוֶן,</b> פושעים, הנמוגים ומתמוטטים מאור ה', <b>דֹּחוּ</b>, נדחו ונפלו <b>וְלֹא יָכְלוּ קוּם.</b>
<h2>פרק לז</h2>
(א) <b>לְדָוִד. אַל תִּתְחַר</b>, תתחרה <b>בַּמְּרֵעִים,</b> בעושי רע. אל תנסה להיות כמותם, ו<b>אַל תְּקַנֵּא בְּעֹשֵׂי עַוְלָה,</b> שכן עצם הכניסה לתחרות עם אנשים רעים פוגמת בדמותו של האדם ומעוותת את מאווייו ואת עולמו.
(ב) יתר על כן, גם אם המרעים ועושי העוולה נראים תמיד מצליחים, הצלחתם זמנית, <b>כִּי כֶחָצִיר,</b> עשב המשמש למאכל בהמות המתייבש מהר מאוד, <b>מְהֵרָה יִמָּלוּ,</b> יקמלו, או: ייכרתו, <b>וּכְיֶרֶק דֶּשֶׁא יִבּוֹלוּן.</b> זמן קצר לאחר הגשם מתמלאים השדות בירק רענן, אך כעבור זמן לא רב הכול נובל מעצמו.
(ג) ומכאן להנחיה חיובית: בְּ<b>טַח בַּה' וַעֲשֵׂה טוֹב, שְׁכָן אֶרֶץ</b>, היֵה בין הנמוכים <b>וּרְעֵה</b>, התחבר, לֵך אחר <b>אֱמוּנָה.</b> אל תנסה לטפס גבוה מדי אלא הנמך לשבת, ובמקום לעסוק בתכניות בדבר הצלחות בעולם, שב בשקט והתפרנס באמונה.
(ד) <b>וְהִתְעַנַּג עַל ה'</b> ועל הקִּרבה אליו, <b>ו</b>בסופו של דבר הוא <b>יִתֶּן לְךָ</b> את <b>מִשְׁאֲלֹת לִבֶּךָ.</b>
(ה) <b>גּוֹל</b>, גלגל, השלך <b>עַל ה'</b> את <b>דַּרְכֶּךָ,</b> אורח חייך ופעילותך, ואל תנסה להשתמש באמצעים אחרים, <b>וּבְטַח עָלָיו, וְהוּא יַעֲשֶׂה</b> את הראוי להיעשות.
(ו) גם אם באים אליך בעלילות, אינך צריך לנקוט אותן דרכי שקר ורמייה, אלא סמוך על ה' <b>וְהוֹצִיא כָאוֹר</b>, הוא יברר לעין כול את <b>צִדְקֶךָ, ו</b>את <b>מִשְׁפָּטֶךָ</b> יגלה בבירור <b>כַּצָּהֳרָיִם.</b>
(ז) <b>דּוֹם לַה'</b>, הֱיה עם ה' מתוך דממה <b>וְהִתְחוֹלֵל</b>, צַפה, חכה <b>לוֹ. אַל תִּתְחַר בְּ</b>מי שנראה <b>מַצְלִיחַ דַּרְכּוֹ</b>, אך נוקט דרכים שאינן כשרות – <b>בְּאִישׁ עֹשֶׂה מְזִמּוֹת</b>.
(ח) כך יש לפעול לא רק במישור המעשה אלא גם בהרגשת הלב: הֶ<b>רֶף</b>, חדל <b>מֵאַף</b>, מן הכעס <b>וַעֲזֹב חֵמָה,</b> שהרי לא פעם הזעם מביא את האדם לצאת מכליו ולחטוא. ו<b>אַל תִּתְחַר</b>, תנסה להשתוות עם הרשעים או לגבור עליהם, גם לא <b>אַךְ לְהָרֵעַ</b>, כדי להרע להם ולהתנקם בהם, משום שדבר זה אינו טוב לנפש, ואף איננו נחוץ –
(ט) <b>כִּי מְרֵעִים יִכָּרֵתוּן</b> בעצמם<b>, וְ</b>אז <b>קֹוֵי ה' הֵמָּה יִירְשׁוּ אָרֶץ.</b>
(י) אמנם הרשע נראה יציב וחזק, <b>וְ</b>אולם אם תמתין, תיווכח ש<b>עוֹד מְעַט וְאֵין רָשָׁע</b>, <b>וְהִתְבּוֹנַנְתָּ</b> אז <b>עַל מְקוֹמוֹ</b>, תנסה להיזכר במעמדו ובגדולתו – <b>וְ</b>הנה <b>אֵינֶנּוּ</b> עוד. הוא נעלם לגמרי מן העולם, ועל כל פנים כבר אינו נמנה עם בעלי ההשפעה.
(יא) <b>וַעֲנָוִים</b> הם אלו ש<b>יִירְשׁוּ אָרֶץ,</b> יישארו בקביעות במקומם, <b>וְהִתְעַנְּגוּ עַל רֹב שָׁלוֹם.</b>
(יב) <b>זֹמֵם רָשָׁע</b> להזיק <b>לַצַּדִּיק</b> ולאבדו, <b>וְחֹרֵק עָלָיו שִׁנָּיו,</b> קוצף וזועם, ומן הסתם גם נראה מפחיד,
(יג) אבל <b>אֲדֹנָי יִשְׂחַק לוֹ</b> – לרשע, <b>כִּי רָאָה כִּי יָבֹא יוֹמוֹ</b> של הרשע, ואיומיו לא יהיו אלא הבל. כיוצא בזה:
(יד) <b>חֶרֶב פָּתְחוּ</b>, שלפו מנדנה <b>רְשָׁעִים וְדָרְכוּ קַשְׁתָּם לְהַפִּיל עָנִי וְאֶבְיוֹן, לִטְבוֹחַ יִשְׁרֵי דָרֶךְ</b>,
(טו) אך <b>חַרְבָּם</b> השלופה <b>תָּבוֹא בְלִבָּם, וְקַשְּׁתוֹתָם תִּשָּׁבַרְנָה.</b>
(טז) <b>טוֹב</b> ה<b>מְעַט</b> ש<b>לַצַּדִּיק</b> יותר <b>מֵהֲמוֹן</b>, רכוש רב של <b>רְשָׁעִים רַבִּים,</b>
(יז) משום שאין קיום למה שבידי הרשעים, <b>כִּי זְרוֹעוֹת רְשָׁעִים תִּשָּׁבַרְנָה, וְסוֹמֵךְ צַדִּיקִים ה'.</b>
(יח) <b>יוֹדֵעַ</b>, מכיר ואוהב <b>ה' יְמֵי תְמִימִם,</b> את התמימים ואת חייהם, <b>וְ</b>כיוון שהוא דואג להם, <b>נַחֲלָתָם לְעוֹלָם תִּהְיֶה.</b>
(יט) <b>לֹא יֵבֹשׁוּ בְּעֵת רָעָה, ו</b>גם <b>בִימֵי רְעָבוֹן יִשְׂבָּעוּ.</b>
(כ) כִּ<b>י</b>, אכן ה<b>רְשָׁעִים יֹאבֵדוּ, וְאֹיְבֵי ה' כִּיקַר כָּרִים</b>, תפארת השדות המוריקים. או: שומן הכבשים המפוטמים, שבסופו של דבר נאכלים בידי אחרים, <b>כָּלוּ בֶעָשָׁן, כָּלוּ</b>.
(כא) <b>לֹוֶה</b> ה<b>רָשָׁע וְלֹא יְשַׁלֵּם,</b> שהרי דרכו של הרשע, אם הוא רק יכול, לקחת ולא לתת; <b>וְ</b>אילו <b>צַדִּיק חוֹנֵן</b>, מרחם, מעניק <b>וְנוֹתֵן</b> מתנה או הלוואה, על כל פנים הוא מסייע לאחרים.
(כב) <b>כִּי מְבֹרָכָיו</b> של הצדיק <b>יִירְשׁוּ אָרֶץ, וּמְקֻלָּלָיו יִכָּרֵתוּ</b>.
(כג) <b>מֵה' מִצְעֲדֵי גֶבֶר כּוֹנָנוּ</b>, מבוססים, גם: מכוּונים. ה' מחזק ומכוון את האנשים בדרכם, <b>וְ</b>את <b>דַרְכּוֹ</b> של האדם ההגון והטוב <b>יֶחְפָּץ</b> ה'.
(כד) <b>כִּי יִפֹּל</b>, כאשר אותו צדיק נוטה ליפול, הוא <b>לֹא יוּטָל</b>, יישאר מוטל, <b>כִּי ה' סוֹמֵךְ יָדוֹ.</b> זהו דימוי סמוי לילד האוחז בידו של אביו; לפעמים הוא נכשל בדרך, אך לעולם לא ייפול נפילה גמורה מפני שיד אביו מחזיקה בו.
(כה) <b>נַעַר הָיִיתִי, גַּם זָקַנְתִּי, וְלֹא רָאִיתִי צַדִּיק נֶעֱזָב וְזַרְעוֹ מְבַקֶּשׁ לָחֶם</b>. גם אם הצדיק אינו עשיר ומצליח, הרי אין הוא נעזב כליל, ובדרך כלל גם זרעו לא יבקש נדבת לחם. לעומת זאת, מפלתם של הרשעים מהירה וחדה. ייתכן מאוד שאדם אשר בזמן מסוים היה ברומו של עולם, לא ישאיר אחריו שום דבר אפילו לצאצאיו,
(כו) שכן הצדיק <b>כָּל הַיּוֹם חוֹנֵן</b>, מרחם ומעניק <b>וּמַלְוֶה, וְזַרְעוֹ</b> נתון <b>לִבְרָכָה,</b> לא רק בגלל הגמול העליון, אלא גם מפני שאף כאשר האיש החונן והמלווה עצמו אינו חי עוד, תמיד יהיו מי שיזכרו לצאצאיו את הטוב שעשה.
(כז) <b>סוּר מֵרָע וַעֲשֵׂה טוֹב, ו</b>אם תנהג כך – <b>שְׁכֹן לְ</b>ע<b>וֹלָם.</b>
(כח) <b>כִּי ה' אֹהֵב מִשְׁפָּט וְלֹא יַעֲזֹב אֶת חֲסִידָיו,</b> ו<b>לְעוֹלָם</b> הם <b>נִשְׁמָרוּ; וְ</b>אילו <b>זֶרַע רְשָׁעִים נִכְרָת,</b>
(כט) אולם <b>צַדִּיקִים יִירְשׁוּ אָרֶץ וְיִשְׁכְּנוּ לָעַד עָלֶיהָ.</b>
(ל) וכעת מתוארת התנהגותו של הצדיק: <b>פִּי צַדִּיק יֶהְגֶּה חָכְמָה, וּלְשׁוֹנוֹ תְּדַבֵּר מִשְׁפָּט,</b> דברים נכונים וראויים.
(לא) <b>תּוֹרַת אֱלֹהָיו בְּלִבּוֹ, לֹא תִמְעַד אֲשֻׁרָיו,</b> ימעדו צעדיו. דרכו בטוחה מהתמוטטות.
(לב) אמנם <b>צוֹפֶה רָשָׁע לַצַּדִּיק וּמְבַקֵּשׁ לַהֲמִיתוֹ,</b>
(לג) אך <b>ה' לֹא יַעַזְבֶנּוּ בְיָדוֹ</b> של הרשע <b>וְלֹא יַרְשִׁיעֶנּוּ</b> – את הצדיק <b>בְּהִשָּׁפְטוֹ</b>, בדינו עם הרשע.
(לד) <b>קַוֵּה אֶל ה' וּשְׁמֹר דַּרְכּוֹ, ו</b>בעקבות זאת, ה' <b>ירוֹמִמְךָ</b> ממצבך השפל <b>לָרֶשֶׁת אָרֶץ.</b> אז <b>בְּהִכָּרֵת רְשָׁעִים תִּרְאֶה</b>.
(לה) לעומת הצדיק שלא ראיתי אותו נעזב, רָ<b>אִיתִי רָשָׁע עָרִיץ</b>, תקיף ומאיים, <b>ו</b>הוא נראה <b>מִתְעָרֶה</b>, משתרש <b>כְּאֶזְרָח רַעֲנָן,</b> עץ המושרש במקום גידולו, מושקה ומתפתח,
(לו) ואולם – <b>וַיַּעֲבֹר</b>, כאשר עבר זמן-מה, או: הרשע חלף מעיני, <b>וְהִנֵּה</b> זה שנראה שתול ואיתן <b>אֵינֶנּוּ</b> במקומו עוד, <b>וָאֲבַקְשֵׁהוּ</b>, אחפש אותו – <b>וְלֹא נִמְצָא.</b>
(לז) שְׁ<b>מָר תָּם,</b> דרך תום, <b>וּרְאֵה,</b> בחר לך דרך <b>יָשָׁר, כִּי</b> יש <b>אַחֲרִית</b>, תקווה וסוף טוב <b>לְאִישׁ שָׁלוֹם.</b>
(לח) <b>וּ</b>לעומת זאת, <b>פֹשְׁעִים נִשְׁמְדוּ יַחְדָּו,</b> כולם, <b>אַחֲרִית רְשָׁעִים נִכְרָתָה.</b>
(לט) סיום בטוב: <b>וּ</b>תְ<b>שׁוּעַת צַדִּיקִים מֵה',</b> שהוא <b>מָעוּזָּם</b>, מבצרם, החוזק שלהם <b>בְּעֵת צָרָה.</b>
(מ) <b>וַיַּעְזְרֵם ה' וַיְפַלְּטֵם,</b> יצילם, <b>יְפַלְּטֵם מֵרְשָׁעִים וְיוֹשִׁיעֵם כִּי חָסוּ בוֹ.</b>
<h2>פרק לח</h2>
(א) <b>מִזְמוֹר לְדָוִד</b> שעניינו <b>לְהַזְכִּיר</b> כביכול לה' את המתפלל ואת ייסוריו.
(ב) המשורר פותח בדברי תחינה בעקבות מחלה קשה הפוקדת אותו: <b>ה', אַל בְּקֶצְפְּךָ</b>, בכעסך <b>תוֹכִיחֵנִי, ו</b>אל <b>בַחֲמָתְךָ תְיַסְּרֵנִי.</b>
(ג) <b>כִּי חִצֶּיךָ</b>, חצי הכאב והמחלה ששלחת בי <b>נִחֲתוּ</b>, פגעו <b>בִי, וַתִּנְחַת עָלַי יָדֶךָ</b> במהלומה.
(ד) <b>אֵין מְתֹם</b>, מקום שלם שאיננו מוכה <b>בִּבְשָׂרִי מִפְּנֵי זַעְמֶךָ, אֵין שָׁלוֹם בַּעֲצָמַי,</b> בעצמותי, כולן כואבות <b>מִפְּנֵי חַטָּאתִי.</b> המשורר אינו בא בטענות אלא מתחנן. הוא מודה שהכאבים הם גמול על חטאיו, אבל עדיין הוא מתפלל ומבקש.
(ה) <b>כִּי עֲוֹנֹתַי</b> כה רבים וגדולים עד ש<b>עָבְרוּ</b> את <b>רֹאשִׁי, כְּמַשָּׂא כָבֵד יִכְבְּדוּ מִמֶּנִּי,</b> למעלה מכוח סבלי.
(ו) <b>הִבְאִישׁוּ, נָמַקּוּ</b>, הסריחו, נרקבו <b>חַבּוּרֹתָי.</b> פצעי המכות לא רק שאינם מבריאים, אלא אף מעלים מוגלה וריח רע <b>מִפְּנֵי אִוַּלְתִּי,</b> כעונש על חטאי.
(ז) <b>נַעֲוֵיתִי,</b> התעקמתי, עמידתי התערערה, <b>שַׁחֹתִי</b>, נכפפתי <b>עַד מְאֹד,</b> ו<b>כָל הַיּוֹם קֹדֵר</b>, עצב ורוגז <b>הִלָּכְתִּי</b> בגלל הכאבים והייסורים.
(ח) <b>כִּי כְסָלַי</b>, מותני שבדרך כלל אמורים לייצב את עמידתי, אינם מחזיקים אותי עוד; אני חש שהם <b>מָלְאוּ נִקְלֶה,</b> בדבר בזוי – במוגלה, <b>וְאֵין מְתֹם בִּבְשָׂרִי,</b> כי כולו מוכה וכואב.
(ט) <b>נְפוּגוֹתִי</b>, נחלשתי <b>וְנִדְכֵּיתִי</b>, נשברתי <b>עַד מְאֹד, שָׁאַגְתִּי מִנַּהֲמַת לִבִּי</b> מעצמת הכאבים והייסורים. וכאן הוא מוסיף:
(י) בעצם אינני צריך לצעוק כדי להישמע, שהרי <b>אֲדֹנָי, נֶגְדְּךָ כָל תַּאֲוָתִי,</b> רצוני, <b>וְאַנְחָתִי מִמְּךָ לֹא נִסְתָּרָה.</b> גם אם אינני צועק בקול רם אלא רק נאנח, אתה יודע את כאבי.
(יא) <b>לִבִּי סְחַרְחַר,</b> חסר מנוחה ואינו פועם ביציבות, <b>עֲזָבַנִי כֹחִי, וְאוֹר עֵינַי גַּם הֵם אֵין אִתִּי.</b> בגלל החולשה והמחלה אני חש כאילו עיני מתכהות.
(יב) אני כאוב ומתייסר, ונוסף על כך אין לי גם כל סיוע מבחוץ. להפך, <b>אֹהֲבַי וְרֵעַי מִנֶּגֶד</b>, מרחוק ל<b>נִגְעִי יַעֲמֹדוּ.</b> הם עומדים ומסתכלים בסבלי אבל אינם מתקרבים. <b>וּקְרוֹבַי מֵרָחֹק עָמָדוּ,</b> ואינם ניגשים לעזור לי.
(יג) ומצד אחר – <b>וַיְנַקְשׁוּ</b>, מניחים מוקש, זוממים רע <b>מְבַקְשֵׁי נַפְשִׁי,</b> משום שהם מקווים ומניחים שכבר אבדה תקוותי, <b>וְדֹרְשֵׁי רָעָתִי דִּבְּרוּ</b> עלי <b>הַוּוֹת,</b> דיבורים פוגעים, <b>וּמִרְמוֹת כָּל הַיּוֹם יֶהְגּוּ</b> עלי.
(יד) <b>וַאֲנִי</b> כה חלש ומסכן, עד שנעשיתי <b>כְחֵרֵשׁ לֹא אֶשְׁמָע, וּכְאִלֵּם</b> ש<b>לֹא יִפְתַּח פִּיו.</b> אינני יכול להגיב,
(טו) <b>וָאֱהִי כְּאִישׁ אֲשֶׁר לֹא שֹׁמֵעַ וְאֵין בְּפִיו תּוֹכָחוֹת,</b> דברים המוכיחים את צדקתו, או: דברי נזיפה.
(טז) ואולם שתיקתי נובעת לא רק מחולשה, אלא גם מאמונה: <b>כִּי לְךָ, ה', הוֹחָלְתִּי,</b> אני מקווה, ו<b>אַתָּה תַעֲנֶה, אֲדֹנָי אֱלֹהָי.</b> אני אמנם אינני מגיב על הדברים הרעים שאומרים עלי, אבל אתה יכול לענות למעני.
(יז) <b>כִּי אָמַרְתִּי: פֶּן יִשְׂמְחוּ לִי</b> שונאי, <b>בְּמוֹט רַגְלִי</b>, כאשר אני נכשל, <b>עָלַי הִגְדִּילוּ,</b> הם מתרוממים ונהנים ממפלתי.
(יח) <b>כִּי אֲנִי</b> עצמי <b>לְצֶלַע</b>, לצליעה, לכישלון <b>נָכוֹן,</b> מוכן, <b>וּמַכְאוֹבִי נֶגְדִּי</b>, לנגד עיני <b>תָמִיד.</b>
(יט) <b>כִּי עֲוֹנִי אַגִּיד,</b> אני מתוודה על עווני, <b>אֶדְאַג מֵחַטָּאתִי.</b> ומשום כך אינני בא בטענות על עצם העונש והסבל.
(כ) <b>וְאֹיְבַי חַיִּים עָצֵמוּ,</b> הם גדלים ומתחזקים בחייהם, <b>וְרַבּוּ שׂנְאַי שָׁקֶר,</b>
(כא) <b>וּמְשַׁלְּמֵי רָעָה תַּחַת טוֹבָה</b>, כל אותם אנשים שעשיתי להם טובות והם גומלים לי רעה, <b>יִשְׂטְנוּנִי,</b> שונאים אותי <b>תַּחַת רָדְפִי</b>, מכיוון שרדפתי <b>טוֹב.</b>
(כב) <b>אַל תַּעַזְבֵנִי, ה' אֱלֹהַי, אַל תִּרְחַק מִמֶּנִּי.</b>
(כג) <b>חוּשָׁה</b>, מהר <b>לְעֶזְרָתִי, אֲדֹנָי,</b> שאתה <b>תְּשׁוּעָתִי.</b>
<h2>פרק לט</h2>
(א) <b>לַמְנַצֵּחַ,</b> הממונה על הנגנים, <b>לִידוּתוּן,</b> אחד מראשי המשוררים במקדש, שלשירתו או להלחנתו נמסר השיר. או: ידותון הוא סימן ללחן או שם כלי הנגינה שבו יש לנגן מזמור זה. <b>מִזְמוֹר לְדָוִד.</b>
(ב) <b>אָמַרְתִּי</b>, גמרתי אומר בלבי<b>: אֶשְׁמְרָה דְרָכַי מֵחֲטוֹא בִלְשׁוֹנִי,</b> ולא אומר דברים שאין ראוי לאמרם. <b>אֶשְׁמְרָה</b>, אציב שמירה <b>לְפִי</b> – <b>מַחְסוֹם</b>, ולא אדבר <b>בְּעֹד רָשָׁע לְנֶגְדִּי,</b> כי אז מוטב שאשתוק.
(ג) <b>נֶאֱלַמְתִּי דוּמִיָּה,</b> ולא רק שתקתי מדיבור, אלא גם <b>הֶחֱשֵׁיתִי</b>, נמנעתי בכלל <b>מִ</b>כל דבר <b>טּוֹב, וּכְאֵבִי נֶעְכָּר,</b> נעשה עכור עמוק וקודר יותר.
(ד) <b>חַם לִבִּי בְּקִרְבִּי,</b> התעוררו בי רגשות סוערים; <b>בַּהֲגִיגִי</b>, במחשבתי <b>תִבְעַר אֵשׁ,</b> ומתוך כך <b>דִּבַּרְתִּי בִּלְשׁוֹנִי</b> לא דברי תלונה והתרסה, אלא הרהורים רבי משמעות:
(ה) <b>הוֹדִיעֵנִי, ה',</b> את <b>קִצִּי</b>, סופם של חיי. אינני רוצה רק לעמוד מול הידיעה שהחיים הם בני חלוף; גלה לי גם <b>מִדַּת יָמַי מַה הִיא,</b> מתי חיי ייפסקו, ו<b>אֵדְעָה מֶה חָדֵל אָנִי.</b> לפעמים יש משהו מנחם בידיעה מתי יגיע סופו של הקושי, ומצד אחר, הבנת החידלון האנושי יוצרת קנה מידה אחר לאופן שבו אדם מעריך את תכניותיו ואת חייו.
(ו) <b>הִנֵּה טְפָחוֹת</b>, מידות קצרות <b>נָתַתָּה</b> את <b>יָמַי.</b> חיי – וחיי אנוש בכלל – נקצבים בטפחים, במידות קטנות, <b>וְחֶלְדִּי</b>, עולמי על כל מה שיש בו <b>כְאַיִן נֶגְדֶּךָ. אַךְ</b>, אכן <b>כָּל</b> ימי אדם ועולמו <b>הֶבֶל,</b> גם <b>כָּל אָדָם נִצָּב</b>, העומד על רגליו ביציבות, אינו אלא הבל. <b>סֶלָה,</b> סימן מוסיקלי, או: אכן.
(ז) <b>אַךְ בְּצֶלֶם</b>, בדמות, בתבניות מלאכותיות, בדמיונות וצללים <b>יִתְהַלֶּךְ אִישׁ. אַךְ הֶבֶל יֶהֱמָיוּן,</b> ירעישו רגשותיהם הגועשים ודיבוריהם של בני האדם. <b>יִצְבֹּר</b> אדם נכסים, <b>ו</b>בסופו של דבר <b>לֹא יֵדַע מִי אֹסְפָם</b>?! החיים קצרים, ואין בהם משמעות רבה.
(ח) אמנם חיי אדם אינם חשובים, אך עדיין יכול הוא להתפלל: <b>וְעַתָּה מַה קִּוִּיתִי, אֲדֹנָי,</b> אינני מצפה לסיוע או לעזרה מאחרים. <b>תּוֹחַלְתִּי</b>, תקוותי רק <b>לְךָ הִיא.</b> והוא מבקש:
(ט) אמנם פשעתי, אבל אנא, <b>מִכָּל פְּשָׁעַי הַצִּילֵנִי,</b> שלא ירדפוני ולא ימוטטו אותי, ו<b>חֶרְפַּת נָבָל אַל תְּשִׂימֵנִי.</b> מפלתי לא רק כואבת כשלעצמה, אלא גם עלולה להביא עלי בוז מצד אנשים בלתי ראויים.
(י) <b>נֶאֱלַמְתִּי</b> ו<b>לֹא אֶפְתַּח פִּי</b> לענות, להתווכח או לריב, <b>כִּי</b> את כל אלה <b>אַתָּה עָשִׂיתָ.</b> ואולם יכול אני לבקש ולהתחנן:
(יא) <b>הָסֵר מֵעָלַי</b> את <b>נִגְעֶךָ</b>, הפגעים שהבאת עלי, כי <b>מִתִּגְרַת יָדְךָ</b>, ממכתך <b>אֲנִי כָלִיתִי,</b> אבדתי.
(יב) <b>בְּתוֹכָחוֹת</b>, בצרות הבאות בצדק וביושר <b>עַל</b>, בגלל <b>עָוֹן יִסַּרְתָּ אִישׁ, וַתֶּמֶס</b>, ופוררת <b>כָּעָשׁ</b>, כדבר הנתון לכרסומו של עש, את <b>חֲמוּדוֹ</b>, חמודותיו, הדברים החשובים בעיניו. בסופו של דבר <b>אַךְ הֶבֶל כָּל</b> מעשי <b>אָדָם,</b> שהרי כולם חולפים. <b>סֶלָה</b>.
(יג) בהמשך התפילה מוצג צד אחר של אותם דברים: <b>שִׁמְעָה תְפִלָּתִי, ה', וְשַׁוְעָתִי הַאֲזִינָה; אֶל</b> דברַי המלֻווים ב<b>דִּמְעָתִי אַל תֶּחֱרַשׁ,</b> תשתוק, <b>כִּי</b> בסופו של דבר <b>גֵר אָנֹכִי עִמָּךְ.</b> לעומתך אני דומה למי שמתגורר במקומו זמן קצר בלבד; ובאופן דומה – <b>תּוֹשָׁב</b> היושב ישיבת עראי במקום מסוים <b>כְּכָל אֲבוֹתָי.</b> חיי אדם בכלל אינם אלא מעבר קצר בעולם הזה, אשר לעומת קיומו של ה' נראה ארעי וחולף.
(יד) דווקא משום שאני יצור כל כך שברירי ובן חלוף, <b>הָשַׁע מִמֶּנִּי</b>, הנח לי <b>וְאַבְלִיגָה,</b> ארגע ואתאושש כדי שמסכת הייסורים הזו תיפסק <b>בְּטֶרֶם אֵלֵךְ וְאֵינֶנִּי.</b> חייו של יצור בלתי חשוב שכמוני עראיים, והוא זקוק למנוחה קצרה כדי שיוכל לחיות, ולו מעט, ממה שנועד לו בתוך העולם הזה.
<h2>פרק מ</h2>
(א) <b>לַמְנַצֵּחַ, לְדָוִד מִזְמוֹר.</b>
(ב) <b>קַוֹּה קִוִּיתִי</b> אל <b>ה', וַיֵּט</b>, הוא שם לב לבקשתי ופנה <b>אֵלַי</b> לעזור לי. <b>וַיִּשְׁמַע שַׁוְעָתִי,</b> תחינתי,
(ג) <b>וַיַּעֲלֵנִי מִבּוֹר</b> של <b>שָׁאוֹן,</b> געש ורעש, בור שעלולים לטבוע במימיו, או: בור שחת, גיהינום, <b>מִטִּיט הַיָּוֵן,</b> טיט נוזלי. ובעת ששקעתי במצולה – <b>וַיָּקֶם</b> לפתע <b>עַל סֶלַע רַגְלַי,</b> נמצא לרגלי בסיס מוצק לעמוד עליו, <b>כּוֹנֵן</b>, העמיד נכון, או: חיזק את <b>אֲשֻׁרָי,</b> רגלי, צעדי. כשנמצא הפתרון למציאות חיים סבוכה זו, שבה האדם לא ראה מוצא, השבח אינו רק על ההיחלצות מן הצרה, אלא גם על האפשרות להתחיל לצעוד מכאן בדרך חדשה –
(ד) <b>וַיִּתֵּן בְּפִי שִׁיר חָדָשׁ</b> של <b>תְּהִלָּה לֵאלֹהֵינוּ. יִרְאוּ רַבִּים</b> את מהלך חיי, את גורלי <b>וְ</b>אז מצד אחד הם <b>יִירָאוּ,</b> כשיראו עד היכן יכול אדם ליפול ולהיכשל; <b>ו</b>מצד שני גם <b>יִבְטְחוּ בַּה',</b> שהוציא אדם גם ממצר כזה.
(ה) <b>אַשְׁרֵי הַגֶּבֶר אֲשֶׁר שָׂם</b> את <b>ה'</b> להיות <b>מִבְטַחוֹ, וְלֹא פָנָה</b> לסמוך <b>אֶל</b>, על <b>רְהָבִים</b>, דברי גאווה והתרברבות, אלה האנשים המתגאים ומתפארים בכוחם, <b>וְשָׂטֵי כָזָב,</b> הסוטים מדרך האמת ושקר בפיהם.
(ו) <b>רַבּוֹת עָשִׂיתָ אַתָּה, ה' אֱלֹהַי, נִפְלְאֹתֶיךָ וּמַחְשְׁבֹתֶיךָ</b> – <b>אֵלֵינוּ,</b> למעננו. רק לאחר מעשה יכול אדם להבין כיצד אותם דברים שבשעתו התמיהו, הטרידו והיו חסרי פשר, לאמתו של דבר הם היו הפתרונות. <b>אֵין עֲרֹךְ אֵלֶיךָ.</b> אין דומה לך, ואין מי שיכול להבין ולהעריך את נפתולי החיים שאתה מכוון ואת הפתרונות החבויים בהם. אם <b>אַגִּידָה וַאֲדַבֵּרָה</b> בפרטיהם, הרי הם <b>עָצְמוּ</b>, רבו <b>מִ</b>ל<b>סַּפֵּר.</b>
(ז) בבואי להודות לך אני יודע ש<b>זֶבַח וּמִנְחָה</b> כקרבנות תודה <b>לֹא חָפַצְתָּ. אָזְנַיִם כָּרִיתָ</b>, פתחת <b>לִּי</b> כדי לקלוט בהם דברים, לשמוע ולהבין. אף <b>עוֹלָה וַחֲטָאָה</b>, קרבן על חטא <b>לֹא שָׁאָלְתָּ</b>, לא ממני ולא מאחר. התודה שאתן לה' אינה צריכה להתבטא בקרבנות.
(ח) <b>אָז</b>, כשהרהרתי בכל הדברים האלה, <b>אָמַרְתִּי: הִנֵּה בָאתִי</b> לפניך <b>בִּמְגִלַּת סֵפֶר כָּתוּב</b>, המוטל <b>עָלָי.</b> את תודתי לה' אביע הן בדברים שבכתב והן בדברים שבעל-פה. והוא מפרט:
(ט) <b>לַעֲשׂוֹת רְצוֹנְךָ, אֱלֹהַי, חָפָצְתִּי, וְתוֹרָתְךָ בְּתוֹךְ מֵעָי.</b> היא בלועה וקיימת בתוכי, וממנה אני שואב את מה שיש לי לומר.
(י) <b>בִּשַּׂרְתִּי</b>, הכרזתי <b>צֶדֶק</b> מעשיך <b>בְּקָהָל רָב, הִנֵּה שְׂפָתַי לֹא אֶכְלָא,</b> אעצור. הבטחתי לפרסם את חסדיך עמי. <b>ה', אַתָּה יָדָעְתָּ</b> עד כמה אני מנסה לספר את חסדיך ולהודות עליהם בכל מקום.
(יא) <b>צִדְקָתְךָ לֹא כִסִּיתִי</b>, סגרתי <b>בְּתוֹךְ לִבִּי</b> אלא פרסמתי אותה. <b>אֱמוּנָתְךָ וּתְשׁוּעָתְךָ אָמָרְתִּי, לֹא כִחַדְתִּי</b>, הסתרתי את <b>חַסְדְּךָ וַאֲמִתְּךָ לְקָהָל רָב.</b> במקום להקריב קרבנות וזבחים דוד מביע את תודתו בכך שהוא מודיע אותה ושר עליה ברבים.
(יב) וכנגד זה <b>אַתָּה, ה', לֹא תִכְלָא רַחֲמֶיךָ מִמֶּנִּי</b>, ו<b>חַסְדְּךָ וַאֲמִתְּךָ תָּמִיד יִצְּרוּנִי,</b> ימשיכו לשמור עלי.
(יג) והוא חוזר למצוקות: <b>כִּי אָפְפוּ עָלַי</b>, עטפו אותי <b>רָעוֹת עַד אֵין מִסְפָּר, הִשִֹּיגוּנִי עֲוֹנֹתַי.</b> אינני מתלונן לפניך על צרותי, שכן הן הגמול הנכון לעברותי, ועם זאת – <b>וְלֹא יָכֹלְתִּי לִרְאוֹת</b> מרוב צרות שהקיפוני מכל צד. הן <b>עָצְמוּ</b> במספרן <b>מִשַּׂעֲרוֹת רֹאשִׁי, וְלִבִּי</b>, כוח החיים, התקווה, הרצון והבינה שבי <b>עֲזָבָנִי.</b> לכן, איני יכול אלא לבקש:
(יד) <b>רְצֵה, ה', לְהַצִּילֵנִי; ה', לְעֶזְרָתִי חוּשָׁה,</b> מהר.
(טו) <b>יֵבֹשׁוּ וְיַחְפְּרוּ</b>, יתאכזבו וייכלמו <b>יַחַד מְבַקְשֵׁי נַפְשִׁי לִסְפּוֹתָהּ,</b> לאבדה, <b>יִסֹּגוּ אָחוֹר</b>, יירתעו, יתרחקו <b>וְיִכָּלְמוּ חֲפֵצֵי רָעָתִי.</b>
(טז) <b>יָשֹׁמּוּ</b>, יהיו שממה, ייהרסו. גם: ישתוממו וייבהלו, <b>עַל עֵקֶב</b>, כלעומת שבאו ישובו תוקפי ב<b>בָשְׁתָּם,</b> מבוישים ונבוכים, אותם אנשים <b>הָאֹמְרִים לִי,</b> שקראו עלי בנפילתי קריאות שמחה: <b>"הֶאָח", "הֶאָח</b>!<b>".</b>
(יז) ולעומתם, <b>יָשִׂישׂוּ וְיִשְׂמְחוּ בְּךָ כָּל מְבַקְשֶׁיךָ,</b> ו<b>יֹאמְרוּ תָמִיד: "יִגְדַּל ה'" אֹהֲבֵי תְּשׁוּעָתֶךָ.</b>
(יח) <b>וַאֲנִי</b> כשלעצמי, <b>עָנִי וְאֶבְיוֹן</b> ואינני חשוב כלל, אבל <b>אֲדֹנָי יַחֲשָׁב לִי,</b> הוא הנותן לי חשיבות מסוימת, ולכן הוא גם עוזר לי – <b>עֶזְרָתִי וּמְפַלְטִי אַתָּה.</b> ולבסוף, איני יכול אלא לבקש: <b>אֱלֹהַי, אַל תְּאַחַר</b> להושיט לי את עזרתך כדי שעדיין אספיק ליהנות ממנה.
<h2>פרק מא</h2>
(א) <b>לַמְנַצֵּחַ, מִזְמוֹר לְדָוִד.</b>
(ב) <b>אַשְׁרֵי</b> אדם ש<b>מַשְׂכִּיל</b>, מתבונן <b>אֶל דָּל.</b> אין הוא מסתפק בעזרה מעשית לעני, הוא אף עושה זאת בהבנה ובהתחשבות, בדרך שתהיה בה לעני טובה מרובה ומיעוט בושה. <b>בְּיוֹם רָעָה יְמַלְּטֵהוּ</b>, יציל את האיש הזה <b>ה'.</b>
(ג) <b>ה' יִשְׁמְרֵהוּ וִיחַיֵּהוּ, וְאֻשַּׁר</b>, יהיה מאושר <b>בָּאָרֶץ. וְאַל תִּתְּנֵהוּ בְּנֶפֶשׁ</b>, ברצון <b>אֹיְבָיו.</b> אל תעולל לו כמו שאויביו תאבים שיקרה לו.
(ד) ולדברים ניתנת משמעות מוגדרת יותר: <b>ה' יִסְעָדֶנּוּ</b>, יתמוך בו בשכבו <b>עַל עֶרֶשׂ דְּוָי,</b> מיטת חולי. <b>כָּל מִשְׁכָּבוֹ הָפַכְתָּ בְחָלְיוֹ</b>, טיפלת בו כדרך שמטפלים בחולה – מחליפים את מצעיו ומסדרים אותם.
(ה) המשורר עובר לדבר בגוף ראשון: <b>אֲנִי אָמַרְתִּי: ה', חָנֵּנִי, רְפָאָה נַפְשִׁי</b> אף <b>כִּי חָטָאתִי לָךְ.</b> אני מכיר בכך שראוי אני להיענש, ועדיין אני מצפה לרפואה.
(ו) <b>אוֹיְבַי יֹאמְרוּ רַע לִי</b>, מבשרים עלי רע ואומרים<b>: "מָתַי יָמוּת וְאָבַד שְׁמוֹ</b>?<b>"</b>
(ז) <b>וְאִם</b> אחד מהם <b>בָּא לִרְאוֹת</b>, לבקר אותי, לכאורה, הרי <b>שָׁוְא</b>, שקר <b>יְדַבֵּר</b> כשישמיע בפיו דברי עידוד, שכן <b>לִבּוֹ יִקְבָּץ</b>, צובר בשקט <b>אָוֶן לוֹ,</b> דברים רעים, ואך <b>יֵצֵא לַחוּץ</b> – <b>יְדַבֵּר</b> עלי.
(ח) <b>יַחַד עָלַי יִתְלַחֲשׁוּ כָּל שׂנְאָי, עָלַי יַחְשְׁבוּ רָעָה לִי.</b> הם חושבים ומדברים על סופי הקרב. וכך דבריהם<b>:</b>
(ט) <b>"דְּבַר בְּלִיַּעַל</b>, דבר רע מאוד <b>יָצוּק בּוֹ.</b> מחלה חשוכת מרפא מקננת בחולה הזה, <b>ו</b>כ<b>אֲשֶׁר שָׁכַב, לֹא יוֹסִיף לָקוּם".</b>
(י) <b>גַּם אִישׁ שְׁלוֹמִי אֲשֶׁר בָּטַחְתִּי בוֹ,</b> ונוסף על כך הוא גם <b>אוֹכֵל לַחְמִי</b> ומתפרנס ממני, <b>הִגְדִּיל</b>, הגביה <b>עָלַי עָקֵב</b> כמתכונן לדרוס אותי.
(יא) <b>וְאַתָּה, ה', חָנֵּנִי וַהֲקִימֵנִי</b> מחוליי, <b>וַאֲשַׁלְּמָה לָהֶם</b> כגמולם.
(יב) <b>בְּזֹאת יָדַעְתִּי כִּי חָפַצְתָּ בִּי</b> – <b>כִּי לֹא יָרִיעַ</b>, ישמיע קולות שמחה <b>אֹיְבִי עָלָי,</b> בכך שתמנע מאויבי את ההזדמנות לשמוח במפלתי.
(יג) <b>וַאֲנִי, בְּ</b>של <b>תֻמִּי תָּמַכְתָּ בִּי, וַתַּצִּיבֵנִי</b>, קיימת אותי <b>לְפָנֶיךָ לְעוֹלָם.</b>
(יד) מכיוון שפרק זה חותם את אחד מחמשת הספרים שבתהלים, הוא מסתיים במלים: <b>בָּרוּךְ ה' אֱלֹהֵי יִשְׂרָאֵל מֵהָעוֹלָם וְעַד הָעוֹלָם,</b> לנצח, בכל הזמנים. <b>אָמֵן וְאָמֵן.</b>
<h2>פרק מב</h2>
(א) <b>לַמְנַצֵּחַ, מַשְׂכִּיל</b>, כינוי לשיר אולי משום דברי ההגות והלימוד שבו, <b>לִבְנֵי קֹרַח,</b> מחבריו של השיר או הלחן, או הממונים לשיר אותו. זהו הראשון בסדרת שבעת המזמורים של בני קֹרח.
(ב) <b>כְּאַיָּל תַּעֲרֹג</b>, כאיילה המשתוקקת, או: המשמיעה קול תחינה <b>עַל אֲפִיקֵי מָיִם, כֵּן</b>, כך <b>נַפְשִׁי תַעֲרֹג אֵלֶיךָ, אֱלֹהִים.</b>
(ג) <b>צָמְאָה נַפְשִׁי לֵאלֹהִים, לְאֵל חָי. מָתַי אָבוֹא</b> אל המקדש <b>וְאֵרָאֶה פְּנֵי אֱלֹהִים</b>?! אל המקדש באים כדי להיראות אֶת פְּנֵי הָאָדֹן ה'.
(ד) המשורר מתאר את מצבו המרוחק והגולה: <b>הָיְתָה לִּי דִמְעָתִי</b> דבר שבשגרה כ<b>לֶחֶם</b> הנאכל <b>יוֹמָם וָלָיְלָה</b>, <b>בֶּאֱמֹר אֵלַי</b> אויבי <b>כָּל הַיּוֹם</b> בלעג<b>: "אַיֵּה אֱלֹהֶיך</b>ָ?!<b>"</b>
(ה) את הדברים ה<b>אֵלֶּה אֶזְכְּרָה, וְאֶשְׁפְּכָה עָלַי נַפְשִׁי.</b> נפשי משתפכת בזיכרונות על הזמנים שבהם הייתי קרוב לבית ה', <b>כִּי</b>, כאשר <b>אֶעֱבֹר</b>, הייתי רגיל לעבור <b>בַּסָּךְ,</b> בתהלוכת קהל רב. <b>אֶדַּדֵּם</b>, הייתי פוסע אתם במעין קפיצה או ריקוד <b>עַד בֵּית אֱלֹהִים בְּקוֹל רִנָּה וְתוֹדָה</b> בתוך <b>הָמוֹן חוֹגֵג.</b>
(ו) <b>מַה תִּשְׁתּוֹחֲחִי,</b> למה את שחוחה, כפופה ומדוכדכת, <b>נַפְשִׁי, וַתֶּהֱמִי עָלָי</b>, תסעירי אותי, תגרמי לי לנהום מתוך עצבות?! <b>הוֹחִלִי</b>, קַווי, התפללי <b>לֵאלֹהִים, כִּי עוֹד אוֹדֶנּוּ,</b> אודה לו ואזכה לראות את <b>יְשׁוּעוֹת פָּנָיו.</b>
(ז) <b>אֱלֹהַי, עָלַי נַפְשִׁי תִשְׁתּוֹחָח,</b> מדוכדכת, מושפלת. <b>עַל כֵּן אֶזְכָּרְךָ</b> ביתר שאת במרחק, <b>מֵאֶרֶץ יַרְדֵּן וְחֶרְמוֹנִים,</b> אזור מקורות הירדן שמעבר לגליל העליון, סמוך להר חרמון, <b>מֵהַר מִצְעָר,</b> אחד ההרים הנמצאים בצפון.
(ח) <b>תְּהוֹם</b>, קיבוץ מים רבים <b>אֶל תְּהוֹם קוֹרֵא לְקוֹל צִנּוֹרֶיךָ.</b> קול שטף המים וזרימתם נשמע כקריאת הנהרות זה לזה, אך אין אלו קולות שמחה – <b>כָּל מִשְׁבָּרֶיךָ</b>, גלים נשברים <b>וְגַלֶּיךָ עָלַי עָבָרוּ.</b> געש המים והמייתם משקפים את הטלטלות והזעזועים העוברים עלי.
(ט) שוב חוזר המשורר אל תקוותו ודבקותו: <b>יוֹמָם</b>, ביום <b>יְצַוֶּה ה' חַסְדּוֹ</b>, והוא מעניק לי כוח להמשיך, <b>וּבַלַּיְלָה שִׁירֹה</b>, שירו <b>עִמִּי,</b> אני יכול לשיר לו <b>תְּפִלָּה לְאֵל חַיָּי.</b>
(י) ובתפילה זו <b>אוֹמְרָה</b>, אומר <b>לְאֵל סַלְעִי</b>, מקור החוזק שלי<b>: לָמָה שְׁכַחְתָּנִי</b>?! <b>לָמָּה קֹדֵר אֵלֵךְ בְּלַחַץ אוֹיֵב,</b>
(יא) <b>בְּרֶצַח</b>, בדקירה או מכות אכזריות <b>בְּעַצְמוֹתַי</b>?! כי <b>חֵרְפוּנִי</b>, גידפו אותי <b>צוֹרְרָי,</b> שונאי, <b>בְּאָמְרָם אֵלַי כָּל הַיּוֹם: "אַיֵּה אֱלֹהֶיך</b>ָ?!<b>"</b> הכאב הגדול ביותר הוא השאלה הלועגת והמבזה.
(יב) <b>מַה תִּשְׁתּוֹחֲחִי, נַפְשִׁי</b>?! <b>וּמַה תֶּהֱמִי עָלָי</b>?! במקום זאת <b>הוֹחִילִי לֵאלֹהִים, כִּי עוֹד אוֹדֶנּוּ</b> לאחר הישועה ובזמן הישועה עצמו, על כך שהוא <b>יְשׁוּעֹת פָּנַי וֵאלֹהָי.</b>
<h2>פרק מג</h2>
(א) <b>שָׁפְטֵנִי, אֱלֹהִים, וְרִיבָה רִיבִי מִגּוֹי לֹא חָסִיד,</b> הנוהג שלא בחסד, <b>מֵאִישׁ מִרְמָה וְעַוְלָה תְפַלְּטֵנִי,</b> תצילני.
(ב) <b>כִּי אַתָּה אֱלֹהֵי מָעוּזִּי. לָמָה זְנַחְתָּנִי</b>?! <b>לָמָּה קֹדֵר אֶתְהַלֵּךְ ב</b>גלל <b>לַחַץ</b> ה<b>אוֹיֵב</b>?!
(ג) <b>שְׁלַח אוֹרְךָ וַאֲמִתְּךָ</b> אלי, ו<b>הֵמָּה יַנְחוּנִי</b> בדרכי. <b>יְבִיאוּנִי</b> שוב <b>אֶל הַר קָדְשְׁךָ וְאֶל מִשְׁכְּנוֹתֶיךָ.</b>
(ד) <b>וְאָבוֹאָה אֶל מִזְבַּח אֱלֹהִים, אֶל אֵל</b> שהוא <b>שִׂמְחַת גִּילִי,</b> השְׂמחה שבשמחותי, <b>וְ</b>שם <b>אוֹדְךָ בְכִנּוֹר, אֱלֹהִים אֱלֹהָי.</b>
(ה) ומסיים בשלישית באותו פסוק: <b>מַה תִּשְׁתּוֹחֲחִי, נַפְשִׁי</b>?! <b>וּמַה תֶּהֱמִי עָלָי</b> בעצבות בלבד?! <b>הוֹחִילִי לֵאלֹהִים, כִּי עוֹד אוֹדֶנּוּ,</b> שהרי הוא <b>יְשׁוּעֹת פָּנַי וֵאלֹהָי.</b>
<h2>פרק מד</h2>
(א) <b>לַמְנַצֵּחַ,</b> העומד בראש המקהלה או הנגנים, <b>לִבְנֵי קֹרַח מַשְׂכִּיל,</b> כינוי לשיר מסוים, אולי לשיר לימודי. לפי שיר הגותי לאומי זה, גורלם הייחודי של ישראל, על עליותיו ומורדותיו, נעוץ בדבקותם של ישראל בה'.
(ב) <b>אֱלֹהִים, בְּאָזְנֵינוּ שָׁמַעְנוּ</b> על ימי העבר. <b>אֲבוֹתֵינוּ סִפְּרוּ לָנוּ</b> על <b>פֹּעַל</b> ש<b>פָּעַלְתָּ בִימֵיהֶם, בִּימֵי קֶדֶם,</b> כמו למשל כיבוש הארץ:
(ג) <b>אַתָּה</b> ב<b>יָדְךָ גּוֹיִם הוֹרַשְׁתָּ</b>, העברת ממקומם <b>וַתִּטָּעֵם,</b> נטעת את אבותינו במקום הגויים שגירשת. <b>תָּרַע</b>, שברת <b>לְאֻמִּים וַתְּשַׁלְּחֵם</b> מארץ ישראל.
(ד) <b>כִּי לֹא בְחַרְבָּם יָרְשׁוּ</b> ישראל את ה<b>אָרֶץ, וּזְרוֹעָם</b> לבדה <b>לֹא הוֹשִׁיעָה לָּמוֹ,</b> להם, <b>כִּי</b> אם <b>יְמִינְךָ וּזְרוֹעֲךָ וְאוֹר פָּנֶיךָ, כִּי</b>, כאשר <b>רְצִיתָם.</b>
(ה) <b>אַתָּה הוּא מַלְכִּי, אֱלֹהִים. צַוֵּה</b> שוב <b>יְשׁוּעוֹת</b> ל<b>יַעֲקֹב</b>, כבעבר.
(ו) <b>בְּךָ</b>, על ידיך את <b>צָרֵינוּ</b>, אויבינו <b>נְנַגֵּחַ, בְּשִׁמְךָ נָבוּס</b>, נרמוס, נכניע את <b>קָמֵינוּ,</b> האויבים הקמים עלינו.
(ז) <b>כִּי לֹא בְקַשְׁתִּי אֶבְטָח, וְחַרְבִּי לֹא תוֹשִׁיעֵנִי.</b>
(ח) <b>כִּי</b> אתה הוא זה אשר <b>הוֹשַׁעְתָּנוּ מִצָּרֵינוּ, וּמְשַׂנְאֵינוּ הֱבִישׁוֹתָ,</b> ביישת.
(ט) <b>בֵּאלֹהִים הִלַּלְנוּ כָל הַיּוֹם, וְשִׁמְךָ לְעוֹלָם נוֹדֶה. סֶלָה,</b> סימן מוסיקלי שמציין הפסקה או סיום בית, או: אכן, לעולם.
(י) כל זה הוא זיכרון העבר, הודאה והכרה בכך שכוח ה' הוא שעמד ויעמוד לישראל בניצחונותיהם. אך ההווה שונה לגמרי – <b>אַף זָנַחְתָּ</b> אותנו <b>וַתַּכְלִימֵנוּ, וְ</b>הדבר בא לידי ביטוי בכך ש<b>לֹא תֵצֵא בְּצִבְאוֹתֵינוּ.</b> אין לנו תמיכה מצדך.
(יא) <b>תְּשִׁיבֵנוּ אָחוֹר</b> בנסיגה ובבריחה <b>מִנִּי צָר,</b> מהאויב, <b>וּמְשַׂנְאֵינוּ שָׁסוּ</b>, שדדו אותנו ואת רכושנו <b>לָמוֹ,</b> לעצמם.
(יב) <b>תִּתְּנֵנוּ כְּצֹאן</b> שאין להן כוח להתגונן והן טרף לכול ל<b>מַאֲכָל, וּבַגּוֹיִם זֵרִיתָנוּ,</b> פיזרת אותנו.
(יג) <b>תִּמְכֹּר</b> את <b>עַמְּךָ</b> לעבדים <b>בְלֹא הוֹן,</b> כשבויים זולים, <b>וְלֹא רִבִּיתָ בִּמְחִירֵיהֶם.</b> אנו נמכרים ונזנחים תמורת דברים של מה-בכך בלי שיצמח רווח מרובה מכך.
(יד) <b>תְּשִׂימֵנוּ חֶרְפָּה לִשְׁכֵנֵינוּ</b>, <b>לַעַג וָקֶלֶס לִסְבִיבוֹתֵינוּ.</b>
(טו) <b>תְּשִׂימֵנוּ מָשָׁל</b>, הפכנו דוגמה להשפלה וביזיון <b>בַּגּוֹיִם,</b> נעשינו מקור ל<b>מְנוֹד רֹאשׁ</b> של רחמים ובוז כלפינו <b>בַּלְאֻמִּים.</b>
(טז) <b>כָּל הַיּוֹם כְּלִמָּתִי נֶגְדִּי, וּבֹשֶׁת פָּנַי כִּסָּתְנִי</b>
(יז) <b>מִקּוֹל מְחָרֵף וּמְגַדֵּף, מִפְּנֵי אוֹיֵב וּמִתְנַקֵּם.</b>
(יח) וכאן באה תפילה ובה מילות תלונה: <b>כָּל זֹאת</b> – האסונות וההשפלות הללו <b>בָּאַתְנוּ,</b> באו עלינו, <b>ו</b>בכל זאת <b>לֹא שְׁכַחֲנוּךָ.</b> נשארנו דבקים בך <b>וְלֹא שִׁקַּרְנוּ</b>, בגדנו <b>בִּבְרִיתֶךָ.</b> אנחנו עדיין מקיימים אותה.
(יט) <b>לֹא נָסוֹג</b>, התרחק ל<b>אָחוֹר לִבֵּנוּ</b> מעבודתך, <b>וַתֵּט</b>, גם אם הסטת את <b>אֲשֻׁרֵינוּ</b>, צעדינו <b>מִנִּי אָרְחֶךָ,</b> מדרכך, אם באמצעות ניסיונות קשים או בהפקרתנו לכול.
(כ) <b>כִּי דִכִּיתָנוּ</b>, דיכאת ושיברת אותנו <b>בִּמְקוֹם תַּנִּים,</b> בשממה וחורבן, <b>וַתְּכַס</b>, עטפת <b>עָלֵינוּ בְצַלְמָוֶת,</b> במקום של אפלה ופחד.
(כא) אך גם <b>אִם</b> בזמן כלשהו <b>שָׁכַחְנוּ שֵׁם אֱלֹהֵינוּ</b> וחטאנו, <b>וַנִּפְרֹשׂ כַּפֵּינוּ לְאֵל זָר</b> בתפילה,
(כב) <b>הֲלֹא אֱלֹהִים יַחֲקָר זֹאת, כִּי הוּא יֹדֵעַ תַּעֲלֻמוֹת לֵב.</b> ובהיקף מבטו הגדול הוא יודע שנשארנו נאמנים לו.
(כג) <b>כִּי עָלֶיךָ</b>, בגללך <b>הֹרַגְנוּ כָל הַיּוֹם.</b> השנאה לישראל היא ביטוי לאיבה כלפיך, ה'. ולפיכך בגללך ולמענך אנו סובלים. <b>נֶחְשַׁבְנוּ</b> בעיני כולם <b>כְּצֹאן טִבְחָה.</b>
(כד) <b>עוּרָה, לָמָּה תִישַׁן, אֲדֹנָי</b>?! נראה שאינך שם לב אלינו, כאילו אתה ישן. <b>הָקִיצָה, אַל תִּזְנַח</b> אותנו <b>לָנֶצַח</b>!
(כה) <b>לָמָּה פָנֶיךָ תַסְתִּיר, תִּשְׁכַּח עָנְיֵנוּ וְלַחֲצֵנוּ</b>?!
(כו) <b>כִּי שָׁחָה</b>, התכופפה <b>לֶעָפָר נַפְשֵׁנוּ.</b> אנו מדוכאים וירדנו עד עפר. <b>דָּבְקָה לָאָרֶץ בִּטְנֵנוּ.</b> אי אפשר לרדת למטה ממצבנו השפל.
(כז) <b>קוּמָה, עֶזְרָתָה לָּנוּ,</b> עוזרנו, <b>וּפְדֵנוּ</b>, הושיענו <b>לְמַעַן חַסְדֶּךָ.</b>
<h2>פרק מה</h2>
(א) המזמור מיועד <b>לַמְנַצֵּחַ</b> העומד בראש מקהלת מנגנים <b>עַל שֹׁשַׁנִּים</b> – אולי שמם של כלי נגינה מסוימים, <b>לִבְנֵי קֹרַח</b> המשוררים <b>מַשְׂכִּיל,</b> כינוי למזמור, <b>שִׁיר</b> של <b>יְדִידֹת,</b> ידידוּת, חיבה וכבוד למלך.
(ב) <b>רָחַשׁ</b>, מרגיש, הוגה <b>לִבִּי דָּבָר</b>, דיבור <b>טוֹב</b> – <b>אֹמֵר אָנִי</b> בשיר זה את <b>מַעֲשַׂי</b>, פרי יצירתי <b>לְמֶלֶךְ.</b> לכבודו אני יוצר ושר את השיר. <b>לְשׁוֹנִי</b> בשירה זו, בכתב או בעל פה, רהוטה ומדויקת כ<b>עֵט סוֹפֵר מָהִיר,</b> זריז ומומחה.
(ג) מהצהרת הכוונות של המשורר ומהבעת משאלתו שהשיר שיצא מתחת ידו יהיה שלם מכל הבחינות, הוא עובר לדבר בשבחו של המלך: <b>יָפְיָפִיתָ</b>, יפה אתה יותר <b>מִ</b>כל <b>בְּנֵי</b> ה<b>אָדָם. הוּצַק חֵן בְּשִׂפְתוֹתֶיךָ.</b> אתה מתבטא בחן ומנעים לשומעיך. <b>עַל כֵּן בֵּרַכְךָ אֱלֹהִים לְעוֹלָם.</b> המשורר משבח הן את אישיותו של המלך הן את היותו גיבור מלחמה, הן את היותו גיבור צדק:
(ד) <b>חֲגוֹר חַרְבְּךָ עַל יָרֵךְ, גִּבּוֹר,</b> זהו <b>הוֹדְךָ וַהֲדָרֶךָ.</b> תוארי המלחמה משמשים גם כפשוטם וגם בדרך ההשאלה:
(ה) <b>ו</b>ב<b>הֲדָרְךָ צְלַח</b>, נהג ו<b>רְכַב עַל דְּבַר אֱמֶת וְעַנְוָה</b> ו<b>צֶדֶק.</b> שלטונך אינו מושתת רק על גבורתך, אלא גם על האמת, היושר והענווה. <b>וְתוֹרְךָ</b>, תלמד אותך <b>נוֹרָאוֹת</b>, דברים עצומים <b>יְמִינֶךָ,</b> ידך החזקה והלוחמת, וגם: הדרך הנכונה. הדרך הישרה היא שתורה לך כיצד לנצח במלחמה. ושוב בשבח גבורת המלך:
(ו) <b>חִצֶּיךָ שְׁנוּנִים, עַמִּים תַּחְתֶּיךָ יִפְּלוּ,</b> והחצים השנונים ייכנסו <b>בְּלֵב אוֹיְבֵי הַמֶּלֶךְ.</b>
(ז) <b>כִּסְאֲךָ</b> – כיסא <b>אֱלֹהִים</b> ל<b>עוֹלָם וָעֶד.</b> על שלמה המלך נאמר שישב על כיסא ה'. <b>שֵׁבֶט מִישֹׁר</b>, שלטון של יושר הוא <b>שֵׁבֶט</b>, שרביט, סמל <b>מַלְכוּתֶךָ.</b>
(ח) <b>אָהַבְתָּ צֶּדֶק וַתִּשְׂנָא רֶשַׁע. עַל כֵּן מְשָׁחֲךָ אֱלֹהִים</b>, שהוא <b>אֱלֹהֶיךָ,</b> ב<b>שֶׁמֶן שָׂשׂוֹן</b>, שמן המשיחה למלוכה, שבו גלומה השמחה של העלייה לגדולה. בזכות מידת הצדק שלך אלוקים בחר למשוח אותך <b>מ</b>בין כל <b>חֲבֵרֶךָ.</b>
(ט) ומכאן לתיאור המלך כחתן: <b>מֹר וַאֲהָלוֹת</b> ו<b>קְצִיעוֹת</b> ב<b>כָל בִּגְדֹתֶיךָ,</b> כל בגדיך מבושמים בבשמים אלה כשאתה יוצא <b>מִן הֵיכְלֵי</b>, ארמונות <b>שֵׁן</b>, שנהב, <b>מִנִּי</b>, מאז, או: במינים – כלי נגינה <b>שִׂמְּחוּךָ.</b> חגיגות החתונה מתחילות ביציאתך המהודרת מהיכלי השן.
(י) <b>בְּנוֹת מְלָכִים בִּיקְּרוֹתֶיךָ,</b> בין המכבדים והמוקירים אותך. <b>נִצְּבָה שֵׁגַל</b>, כנראה כינוי למלכה, <b>לִימִינְךָ בְּכֶתֶם</b>, זהב מארץ <b>אוֹפִיר.</b>
(יא) ולכלה אומר המשורר: <b>שִׁמְעִי, בַת, וּרְאִי</b> את כל הגדוּלה הבאה אלייך כשאת נעשית מלכה, <b>וְהַטִּי אָזְנֵךְ</b>, הקשיבי – <b>וְשִׁכְחִי</b> את <b>עַמֵּךְ וּבֵית אָבִיךְ</b> אחרי שתיעשי אשת המלך.
(יב) <b>וְיִתְאָו</b>, יחשוק <b>הַמֶּלֶךְ</b> את <b>יָפְיֵךְ, כִּי הוּא אֲדֹנַיִךְ</b> כמלך וכבעל, <b>וְהִשְׁתַּחֲוִי לוֹ.</b>
(יג) <b>וּבַת</b>, קהילת <b>צֹר, בְּמִנְחָה פָּנַיִךְ יְחַלּוּ</b>, יבקשו <b>עֲשִׁירֵי עָם</b>, הנותנים מתנות למיועדת להיות אשת המלך.
(יד) <b>כָּל</b> ה<b>כְּבוּדָּה</b>, הרכוש הרב והנכבד של <b>בַת מֶלֶךְ</b> מוכנסת <b>פְּנִימָה,</b> שכן היא איננה מופיעה ברבים, והכול מכבדים אותה מרחוק. <b>מִמִּשְׁבְּצוֹת זָהָב לְבוּשָׁהּ,</b> היא לבושה בגד מקושט ומשובץ בזהב.
(טו) <b>לִרְקָמוֹת</b>, במלבושים רקומים, או: אל מרבדי החופה הרקומים <b>תּוּבַל</b> המלכה <b>לַמֶּלֶךְ, בְּתוּלוֹת</b> מהלכות <b>אַחֲרֶיהָ,</b> הלוא הן <b>רֵעוֹתֶיהָ, מוּבָאוֹת לָךְ.</b>
(טז) המלכה החדשה ופמליית המשרתות ובנות החסות שלה <b>תּוּבַלְנָה</b> בתהלוכת החתונה <b>בִּשְׂמָחֹת וָגִיל, תְּבֹאֶינָה בְּהֵיכַל מֶלֶךְ.</b>
(יז) החתן-המלך מקבל את ברכת החתונה: <b>תַּחַת אֲבֹתֶיךָ יִהְיוּ בָנֶיךָ.</b> השלשלת תימשך בבניך. <b>תְּשִׁיתֵמוֹ</b>, תמַנֶּה אותם <b>לְשָׂרִים בְּכָל הָאָרֶץ.</b>
(יח) ופנייה אל אלוקים: <b>אַזְכִּירָה שִׁמְךָ בְּכָל דֹּר וָדֹר, עַל כֵּן עַמִּים יְהוֹדוּךָ,</b> יודו לך, ישבחו אותך <b>לְעֹלָם וָעֶד.</b>
<h2>פרק מו</h2>
(א) מזמור שמיועד <b>לַמְנַצֵּחַ, לִבְנֵי קֹרַח</b> המשוררים <b>עַל עֲלָמוֹת</b>, שם כלי נגינה, אולי של נשים, או: שם לחן ה<b>שִׁיר.</b>
(ב) <b>אֱלֹהִים לָנוּ מַחֲסֶה וָעֹז,</b> ל<b>עֶזְרָה בְצָרוֹת נִמְצָא</b>, הוא מצוי <b>מְאֹד.</b>
(ג) <b>עַל כֵּן</b> – הודות לחסותו של ה' <b>לֹא נִירָא בְּהָמִיר אָרֶץ,</b> כשהארץ מחליפה את פניה, בעת רעידת אדמה, או במובן מושאל: מהפכה מדינית, <b>וּבְמוֹט</b>, בהתמוטטות <b>הָרִים בְּלֵב יַמִּים.</b>
(ד) ברעידה עצומה כזו <b>יֶהֱמוּ,</b> יסערו וירעשו, <b>יֶחְמְרוּ</b>, ייערמו, יגעשו, יעלו קצף <b>מֵימָיו</b> של הים, <b>יִרְעֲשׁוּ הָרִים בְּגַאֲוָתוֹ,</b> כשאלוקים מראה את גדולתו ביחס אליהם. <b>סֶלָה,</b> סימן מוסיקלי, או: אכן.
(ה) בצד כל הרעש והגעש מסביב ה<b>נָהָר, פְּלָגָיו</b>, יובליו או זרמיו <b>יְשַׂמְּחוּ</b> את <b>עִיר אֱלֹהִים,</b> את <b>קְדֹשׁ מִשְׁכְּנֵי עֶלְיוֹן,</b> המקום הקדוש למשכן ה'. הנהר הוא דימוי לשפיעה ולשטף החסד.
(ו) <b>אֱלֹהִים</b> שוכן <b>בְּקִרְבָּהּ</b> של עיר האלוקים, ולכן <b>בַּל תִּמּוֹט,</b> היא לא תתמוטט. <b>יַעְזְרֶהָ אֱלֹהִים לִפְנוֹת בֹּקֶר,</b> עוד בטרם האיר האור בעולם.
(ז) <b>הָמוּ</b>, רעשו <b>גוֹיִם, מָטוּ</b>, התמוטטו <b>מַמְלָכוֹת,</b> וכאשר ה' <b>נָתַן בְּקוֹלוֹ, תָּמוּג</b>, תימס ה<b>אָרֶץ.</b>
(ח) <b>ה' צְבָאוֹת עִמָּנוּ, מִשְׂגָּב</b>, מעוז ומפלט <b>לָנוּ אֱלֹהֵי יַעֲקֹב. סֶלָה.</b>
(ט) <b>לְכוּ חֲזוּ</b>, ראו את <b>מִפְעֲלוֹת ה', אֲשֶׁר שָׂם שַׁמּוֹת</b>, שממה והרס באויבים ש<b>בָּאָרֶץ.</b> הוא משמיד אותם לגמרי –
(י) <b>מַשְׁבִּית מִלְחָמוֹת עַד קְצֵה הָאָרֶץ, קֶשֶׁת</b> האויבים <b>יְשַׁבֵּר וְקִצֵּץ חֲנִית, עֲגָלוֹת</b>, המשמשות את הצבאות כדי לשאת עליהן מזון או חיילים, <b>יִשְׂרֹף בָּאֵשׁ.</b>
(יא) הפסוק הבא נאמר, כביכול, מפי ה': <b>הַרְפּוּ</b>, עזבו את המאמץ להילחם ולפעול על מנת להשפיע, <b>וּדְעוּ כִּי אָנֹכִי אֱלֹהִים, אָרוּם</b>, אהיה גבוה <b>בַּגּוֹיִם, אָרוּם בָּאָרֶץ.</b>
(יב) המזמור מסתיים במעין פזמון חוזר: <b>ה' צְבָאוֹת עִמָּנוּ, מִשְׂגָּב לָנוּ אֱלֹהֵי יַעֲקֹב. סֶלָה.</b>
<h2>פרק מז</h2>
(א) <b>לַמְנַצֵּחַ,</b> העומד בראש המקהלה או הנגנים <b>לִבְנֵי קֹרַח מִזְמוֹר.</b>
(ב) המזמור פותח בקריאה כלל עולמית לקבל את מלכות ה': <b>כָּל הָעַמִּים תִּקְעוּ כָף,</b> מחאו כפיים, <b>הָרִיעוּ לֵאלֹהִים בְּקוֹל רִנָּה,</b>
(ג) <b>כִּי ה' עֶלְיוֹן</b> ולְיוֹן <b>נוֹרָא</b>, מעורר יראה, נכבד ונערץ, <b>מֶלֶךְ גָּדוֹל עַל כָּל הָאָרֶץ.</b>
(ד) מלכות ה' ניכרת בעולם, בעם ישראל ובארצו. <b>יַדְבֵּר</b>, יכניע <b>עַמִּים תַּחְתֵּינוּ, וּלְאֻמִּים תַּחַת רַגְלֵינוּ.</b> כאן נרמז כיבוש הארץ –
(ה) <b>יִבְחַר לָנוּ אֶת נַחֲלָתֵנוּ</b> בארץ ישראל, <b>אֶת גְּאוֹן</b>, גודלו ומקור גאוותו של <b>יַעֲקֹב אֲשֶׁר אָהֵב,</b> שהרי ארץ ישראל היא ארץ נבחרת<b>. סֶלָה,</b> סימן מוסיקלי; אכן; או: לעולם.
(ו) <b>עָלָה</b> כבוד <b>אֱלֹהִים בִּתְרוּעָה,</b> תקיעה חגיגית שיש בה כבוד והדר, כבוד <b>ה'</b> עלה <b>בְּקוֹל שׁוֹפָר.</b>
(ז) <b>זַמְּרוּ</b> ל<b>אלֹהִים, זַמֵּרוּ. זַמְּרוּ לְמַלְכֵּנוּ</b>, ה', <b>זַמֵּרוּ,</b>
(ח) <b>כִּי מֶלֶךְ כָּל הָאָרֶץ אֱלֹהִים,</b> ולכבודו <b>זַמְּרוּ מַשְׂכִּיל,</b> כינוי לשיר מסוים, אולי זמר שעשוי בהשכל או שמעורר את שומעיו לעניין מושכל.
(ט) כאן מתוארת מלכות שמים לאחר ההמלכה האוניברסלית: <b>מָלַךְ אֱלֹהִים עַל</b> כל ה<b>גּוֹיִם,</b> העמים, <b>אֱלֹהִים יָשַׁב</b> למלוך <b>עַל כִּסֵּא קָדְשׁוֹ.</b>
(י) בכינוס הזה שבו ניתן כבוד לה', <b>נְדִיבֵי</b>, נכבדי ה<b>עַמִּים נֶאֱסָפוּ,</b> והם מצטרפים ל<b>עַם אֱלֹהֵי אַבְרָהָם,</b> עם ישראל, <b>כִּי לֵאלֹהִים מָגִנֵּי אֶרֶץ.</b> בידו הכוחות להגן ולשמור על הארץ, כי הוא <b>מְאֹד נַעֲלָה,</b> מתעלה מעל לכול.
<h2>פרק מח</h2>
(א) <b>שִׁיר מִזְמוֹר לִבְנֵי קֹרַח.</b>
(ב) <b>גָּדוֹל ה' וּמְהֻלָּל מְאֹד</b> כאשר הוא מופיע <b>בְּעִיר אֱלֹהֵינוּ</b> – ירושלים, ב<b>הַר קָדְשׁוֹ</b> – הר הבית.
(ג) <b>יְפֵה נוֹף</b>, מרהיב המראה הכולל של העיר שהיא <b>מְשׂוֹשׂ</b>, שמחת <b>כָּל הָאָרֶץ,</b> מפינות החמד של העולם כולו. <b>הַר צִיּוֹן</b> – הר המוריה ו<b>יַרְכְּתֵי</b>, קצה <b>צָפוֹן</b>, חלקה הצפוני של העיר שבו ניצבו ארמונות גדולים – <b>קִרְיַת מֶלֶךְ רָב.</b> ארמונו של שלמה, ומאוחר יותר גם מצודות העיר, היו מצפון למקדש.
(ד) <b>אֱלֹהִים בְּ</b>אמצעות, או: בתוך <b>אַרְמְנוֹתֶיהָ</b>, הבניינים המפוארים של העיר, המבצרים והמצודות ושאר בנייני פאר <b>נוֹדַע לְמִשְׂגָּב,</b> שכן בניינים אלו ייצגו את החוזק והשגב של עיר האלוקים.
(ה) <b>כִּי הִנֵּה הַמְּלָכִים</b> הבאים לבקר בירושלים <b>נוֹעֲדוּ,</b> נפגשים לאחר תיאום, ו<b>עָבְרוּ</b> בעיר <b>יַחְדָּו.</b>
(ו) <b>הֵמָּה רָאוּ</b> את גודלה ותפארתה של העיר, ועל <b>כֵּן תָּמָהוּ, נִבְהֲלוּ</b> מעצמתה, <b>נֶחְפָּזוּ,</b> מיהרו להסתלק משום שהרגישו הרגשת איום.
(ז) <b>רְעָדָה אֲחָזָתַם שָׁם</b> מן העצמה והגדוּלה, <b>חִיל</b>, זעזוע וחלחלה אחז אותם <b>כַּיּוֹלֵדָה.</b>
(ח) הם חשו גם כמו העוֹבְרים בים <b>בְּרוּחַ קָדִים</b>, מזרחית, העלולה להתפתח לסוּפה עזה בלתי צפויה אשר <b>תְּשַׁבֵּר</b> אפילו <b>אֳנִיּוֹת תַּרְשִׁישׁ</b>, אניות חזקות הבנויות כך שאפשר יהיה להפליג בהן עד קצה הים התיכון ומעבר לו.
(ט) המבקרים בירושלים אומרים: <b>כַּאֲשֶׁר שָׁמַעְנוּ</b> במקומנו על אודות ירושלים, <b>כֵּן רָאִינוּ</b> בעינינו <b>בְּעִיר ה' צְבָאוֹת,</b> כינוי של ה' המושל בצבאות העולם, <b>בְּעִיר אֱלֹהֵינוּ,</b> ש<b>אלֹהִים יְכוֹנְנֶהָ</b>, ישאיר אותה עומדת על מכונה <b>עַד עוֹלָם. סֶלָה.</b>
(י) מתוך ראייה זו של העיר, גודלה, יופיה ועצמתה <b>דִּמִּינוּ אֱלֹהִים</b> גם את <b>חַסְדֶּךָ</b> וקרבתך, שהוא הצד הסמוי מעינינו, המתגלה <b>בְּקֶרֶב הֵיכָלֶךָ.</b>
(יא) <b>כְּשִׁמְךָ, אֱלֹהִים כֵּן</b>, כך <b>תְּהִלָּתְךָ</b>, התהילה ששרים לך <b>עַל קַצְוֵי</b>, עד קצות ה<b>אֶרֶץ: צֶדֶק מָלְאָה יְמִינֶךָ,</b> ידך לא רק חזקה אלא היא גם צודקת ונאמנה.
(יב) <b>יִשְׂמַח הַר צִיּוֹן, תָּגֵלְנָה בְּנוֹת יְהוּדָה לְמַעַן מִשְׁפָּטֶיךָ,</b> שכן משפטיך הם הביטוי המרוכך של הצדק המוחלט.
(יג) קריאה לאורחים המגיעים לירושלים: <b>סֹבּוּ</b>, סובבו את <b>צִיּוֹן וְהַקִּיפוּהָ, סִפְרוּ</b> את <b>מִגְדָּלֶיהָ.</b>
(יד) <b>שִׁיתוּ</b>, שימו את <b>לִבְּכֶם לְחֵילָה,</b> לחומתה, <b>פַּסְּגוּ</b>, עִברו, דלגו ממקום למקום או טפסו כדי לראות את <b>אַרְמְנוֹתֶיהָ, לְמַעַן תְּסַפְּרוּ לְדוֹר אַחֲרוֹן</b> את גדולתה ויופיה של העיר.
(טו) כיוון שהעיר היא 'עיר אלוקינו' במובהק, ולא רק בירה של מדינה קטנה כלשהי, מסיים המשורר: <b>כִּי זֶה אֱלֹהִים אֱלֹהֵינוּ</b>, הקיים והמושל ל<b>עוֹלָם וָעֶד, הוּא יְנַהֲגֵנוּ עַל מוּת,</b> מעל ומעבר למוות, לעולם ועד.
<h2>פרק מט</h2>
(א) <b>לַמְנַצֵּחַ</b>, העומד בראש המקהלה או הנגנים <b>לִבְנֵי קֹרַח מִזְמוֹר.</b>
(ב) הקדמה: <b>שִׁמְעוּ זֹאת כָּל הָעַמִּים, הַאֲזִינוּ כָּל יֹשְׁבֵי חָלֶד,</b> תבל. אני קורא לכל בני התמותה:
(ג) <b>גַּם</b> אל <b>בְּנֵי אָדָם</b> הפשוטים, <b>גַּם</b> אל <b>בְּנֵי אִישׁ,</b> אישיות בעלת מעמד, <b>יַחַד עָשִׁיר וְאֶבְיוֹן.</b>
(ד) <b>פִּי יְדַבֵּר חָכְמוֹת, וְהָגוּת</b>, מחשבת <b>לִבִּי תְבוּנוֹת.</b> במזמור זה אציג את התבוננותי.
(ה) <b>אַטֶּה לְמָשָׁל</b>, דיבור מליצי את <b>אָזְנִי, אֶפְתַּח בְּכִנּוֹר</b> את <b>חִידָתִי,</b> מליצתי, ביטויי המחודד<b>:</b>
(ו) <b>לָמָּה אִירָא בִּימֵי רָע,</b> בזמנים קשים, כש<b>עֲוֹן עֲקֵבַי</b>, כשעונש הבא בעקבות חטאי <b>יְסוּבֵּנִי</b>, מסובב אותי?! הרי לימים הרעים יבוא סוף.
(ז) המוות יבוא גם לאותם אנשים <b>הַבֹּטְחִים עַל חֵילָם,</b> רכושם, <b>וּבְרֹב עָשְׁרָם יִתְהַלָּלוּ.</b>
(ח) אפילו <b>אָח לֹא פָדֹה יִפְדֶּה אִישׁ</b> ממוות. אין בכוחו של אדם להציל את זולתו, ואף לא את הקרוב לו ביותר, מקצו; <b>לֹא יִתֵּן לֵאלֹהִים</b> את <b>כָּפְרוֹ,</b> כופר נפש אחיו.
(ט) <b>וְ</b>אם אפשר להעלות על הדעת תשלום כופר למוות, הרי <b>יֵקַר</b>, יהיה יקר מאוד <b>פִּדְיוֹן נַפְשָׁם, וְחָדַל</b>, יהיה מנוע <b>לְעוֹלָם.</b> לעולם הוא לא יושג.
(י) האדם חולם ומספר לעצמו: <b>וִיחִי עוֹד לָנֶצַח.</b> הוא עובר את חייו כאילו הוא יחיה לנצח, ולעולם <b>לֹא יִרְאֶה הַשָּׁחַת,</b> הקבר,
(יא) אפילו <b>כִּי</b>, כאשר הוא <b>יִרְאֶה</b>, רואה שגם ה<b>חֲכָמִים יָמוּתוּ, יַחַד</b> עם החכמים גם <b>כְּסִיל וָבַעַר</b>, הטיפשים <b>יֹאבֵדוּ, וְעָזְבוּ לַאֲחֵרִים</b> את <b>חֵילָם,</b> הרכוש שצברו בחייהם.
(יב) ב<b>קִרְבָּם</b>, במחשבותיהם הכמוסות של בני אדם <b>בָּתֵּימוֹ</b>, בתיהם יישארו להם <b>לְעוֹלָם,</b> ו<b>מִשְׁכְּנֹתָם</b>, מגוריהם ימשיכו <b>לְדוֹר וָדֹר. קָרְאוּ בִשְׁמוֹתָם</b>, הם מנציחים בבתים את שמותיהם <b>עֲלֵי אֲדָמוֹת,</b> בעולם הזה.
(יג) <b>ו</b>לאמתו של דבר, <b>אָדָם בִּיקָר</b>, בכבודו <b>בַּל</b>, לא <b>יָלִין,</b> יישאר בקביעות. כל כבודם, תפארתם וארמנותיהם לא יועילו להשארתם בעולם הזה. בסופו של דבר כל בני האדם נעקרים מן העולם, <b>נִמְשַׁל כַּבְּהֵמוֹת נִדְמוּ,</b> כמו שהבהמות מתות.
(יד) <b>זֶה דַרְכָּם</b> של בני אדם, וזה <b>כֵּסֶל</b>, הטיפשות <b>לָמוֹ,</b> שלהם. הם בונים את תקוותיהם על נכסיהם בעולם הזה, בלי להביא בחשבון שכל אלה ארעיים ויחלפו עם המוות. <b>וְ</b>הבאים <b>אַחֲרֵיהֶם</b> גם הם <b>בְּפִיהֶם יִרְצוּ.</b> הם מדברים על אותו רצון; אך כמובן אין לדור הבא סיכוי רב יותר שדמיונות אלה יתממשו. <b>סֶלָה.</b>
(טו) כולם <b>כַּצֹּאן</b> מובלים <b>לִשְׁאוֹל שַׁתּוּ,</b> הושמו, נקבצו או ירדו. <b>מָוֶת יִרְעֵם,</b> יהיה הרועה שלהם, לחלופין: 'יִרְעֵם' – ישברם, או: יאכלם. <b>יִּרְדּוּ</b>, ימשלו <b>בָם יְשָׁרִים לַבֹּקֶר,</b> לזמן העתיד. ואולי: צדיקים ימשלו בסופו של דבר בנכסיהם, או: מלאכים העושים את שליחותם נאמנה ייטלו את נשמתם. <b>וְצוּרָם</b>, עצמתם, או: צורתם של בני האדם עתידה <b>לְבַלּוֹת</b>, להתבלות ולִכְלות ב<b>שְׁאוֹל מִזְּבֻל לוֹ,</b> מן הארמון שלו. תוקפם וחשיבותם של בני האדם הולכים וכלים ב'ארמון' השאול. או: יורדים מארמונותיהם אל השאול.
(טז) כאן בא פסוק אחד של תקווה, שהוא אחד המקומות היחידים במקרא שבהם מדובר על הישארות הנפש לאחר המוות: <b>אַךְ אֱלֹהִים יִפְדֶּה נַפְשִׁי מִיַּד שְׁאוֹל</b>, <b>כִּי יִקָּחֵנִי</b> אליו. השאול הוא המוות, הקיום העלוב וחסר המשמעות של נפשו של אותו אדם אשר כל חייו חשב רק על העולם הזה, וכל עולמו נלקח ממנו. הנפש נפדית מן השאול הזה כאשר היא נצמדת אל אלוקים – צְרוּרָה בִּצְרוֹר הַחַיִּים אֵת ה''. <b>סֶלָה.</b>
(יז) כעת פונה המשורר למי שהולך בדרך טובה, אך נראה לו שהעולם איננו מתחשב בדרך חייו: <b>אַל תִּירָא כִּי יַעֲשִׁר</b>, נעשה עשיר <b>אִישׁ, כִּי יִרְבֶּה כְּבוֹד בֵּיתוֹ.</b>
(יח) דע שכל זה ארעי <b>כִּי לֹא בְמוֹתוֹ יִקַּח הַכֹּל.</b> במותו יאבדו העושר והכבוד כל משמעות. <b>לֹא יֵרֵד אַחֲרָיו</b> לקבר <b>כְּבוֹדוֹ.</b>
(יט) <b>כִּי</b> אם, אלא את <b>נַפְשׁוֹ בְּחַיָּיו יְבָרֵךְ,</b> בעשיית מעשים שיש בהם ברכה. <b>וְ</b>אז <b>יוֹדֻךָ</b>, ישמחו במעשיך הטובים גם אחרים <b>כִּי תֵיטִיב</b> גם <b>לָךְ,</b> לעצמך. רק הטובה שתעשה תישאר אתך לעולם.
(כ) אם לא כן, <b>תָּבוֹא</b> נפשו <b>עַד דּוֹר אֲבוֹתָיו,</b> שירדו גם הם לשאול, <b>עַד נֵצַח לֹא יִרְאוּ</b> גם הם <b>אוֹר,</b> ותפארתם תימוג עם המוות.
(כא) המשורר מסכם את יחסו של אדם אל מכלול חייו: <b>אָדָם</b> העוסק <b>בִּיקָר</b>, בכבוד, בגדולה, <b>וְלֹא יָבִין</b> לְמה יש משמעות אמתית, ומה עתיד להיעלם עם המוות. <b>נִמְשַׁל כַּבְּהֵמוֹת נִדְמוּ.</b> חייו של אדם כזה דומים לחיי בהמה – בחייה אין לה מודעוּת, ובמותה אין לה זיכרון ותקווה.
<h2>פרק נ</h2>
(א) <b>מִזְמוֹר לְאָסָף</b>, מראשי הלויים המשוררים בזמן דוד המלך. <b>אֵל אֱלֹהִים ה' דִּבֶּר וַיִּקְרָא</b> ל<b>אָרֶץ,</b> לעולם כולו. הוא מתגלה <b>מִמִּזְרַח שֶׁמֶשׁ עַד מְבֹאוֹ.</b>
(ב) <b>מִצִּיּוֹן</b>, ירושלים <b>מִכְלַל יֹפִי</b>, המושלמת ביופיה <b>אֱלֹהִים הוֹפִיעַ.</b> בית המקדש שבציון הוא מוקד ההתגלות.
(ג) מענה אנושי להופעת ה': <b>יָבֹא אֱלֹהֵינוּ וְאַל יֶחֱרַשׁ.</b> יישמעו דבריו. <b>אֵשׁ לְפָנָיו תֹּאכֵל,</b> שורפת, <b>וּסְבִיבָיו</b>, סביבתו <b>נִשְׂעֲרָה</b>, סוערת <b>מְאֹד.</b> התגלותו מלֻווה באש יוקדת וברוח סערה.
(ד) <b>יִקְרָא</b> ה' <b>אֶל הַשָּׁמַיִם מֵעָל, וְאֶל הָאָרֶץ</b> יקרא <b>לָדִין</b> את <b>עַמּוֹ:</b>
(ה) <b>אִסְפוּ לִי</b> את <b>חֲסִידָי</b>, שהם <b>כֹּרְתֵי בְרִיתִי, עֲלֵי</b>, על <b>זָבַח.</b> ההתייחדות אתי וכריתת הברית עמי ייעשו בהבאת קרבנות.
(ו) במקביל לקריאה ליושבי הארץ: <b>וַיַּגִּידוּ</b> ה<b>שָׁמַיִם צִדְקוֹ, כִּי אֱלֹהִים שֹׁפֵט הוּא. סֶלָה.</b>
(ז) ואלה הדברים שה' אומר בדין עמו: <b>שִׁמְעָה, עַמִּי, וַאֲדַבֵּרָה;</b> שמע, <b>יִשְׂרָאֵל, וְאָעִידָה בָּךְ:</b> זכור כי <b>אֱלֹהִים, אֱלֹהֶיךָ אָנֹכִי.</b> זהו אזכור לתחילת עשרת הדיברות שבברית סיני: אָנֹכִי ה' אֱלֹהֶיךָ.
(ח) אף על פי שיש בדברי עידוד והוראה להקריב קרבנות, הרי <b>לֹא עַל זְבָחֶיךָ אוֹכִיחֶךָ, וְ</b>לא <b>עוֹלֹתֶיךָ</b> שאתה מביא הן העומדות <b>לְנֶגְדִּי תָמִיד.</b> איני נזקק לקרבנות הללו, ולא הם עיקר רצוני ממך.
(ט) <b>לֹא אֶקַּח</b> לצורך עצמי <b>מִבֵּיתְךָ פָר, מִמִּכְלְאֹתֶיךָ</b>, מהשטחים הגדורים של צאנך לא אקח <b>עַתּוּדִים,</b> תיישים,
(י) <b>כִּי לִי</b> שייכוֹת <b>כָל חַיְתוֹ</b>, חיות ה<b>יָעַר</b> ו<b>בְהֵמוֹת</b> ש<b>בְּהַרְרֵי אָלֶף,</b> באלפי הרים.
(יא) <b>יָדַעְתִּי</b>, אני מכיר את <b>כָּל עוֹף הָרִים וְ</b>את <b>זִיז שָׂדַי</b> – מיני עופות עצומים, או: כלל החיות הנעות בשדה ש<b>עִמָּדִי,</b> כפוף לי.
(יב) לפיכך גם <b>אִם אֶרְעַב, לֹא אֹמַר לָךְ,</b> משום שלא לחסדיך אני נזקק, <b>כִּי לִי תֵבֵל וּמְלֹאָהּ.</b>
(יג) דברים אלה נאמרים, כמובן, בדרך אירוניה, שהרי <b>הַ</b>אם אני, ה', <b>אוֹכַל בְּשַׂר אַבִּירִים,</b> פרים, א<b>ו דַם עַתּוּדִים אֶשְׁתֶּה</b>?! את הקרבנות עליך להקריב אפוא לא מפני שה' זקוק לכך, אלא משום שאתה, האדם, צריך לבטא את יחסך כלפי באמצעות מעשה ומחויבות:
(יד) <b>זְבַח לֵאלֹהִים תּוֹדָה, וְשַׁלֵּם לְעֶלְיוֹן נְדָרֶיךָ,</b> אם נדרת להקריב קרבנות לכבודו.
(טו) ואם תעשה זאת – <b>וּקְרָאֵנִי בְּיוֹם צָרָה,</b> שאז בדרך כלל הזמן שנוהגים לנדור נדרים, ואז <b>אֲחַלֶּצְךָ,</b> אוציא אותך מהצרה, <b>וּתְכַבְּדֵנִי</b> בהבאת הקרבנות.
(טז) מן הקריאה של ה' לסתם בני אדם או ליראי שמים הוא עובר עתה אל הרשע: <b>וְלָרָשָׁע אָמַר אֱלֹהִים : מַה לְּךָ לְסַפֵּר חֻקָּי</b>?! מדוע אתה מדבר על חוקי ה'?! <b>וַתִּשָּׂא בְרִיתִי עֲלֵי פִיךָ</b>?! מדוע אתה קושר עצמך אל העם הקדוש ואלי?!
(יז) <b>ו</b>הרי למרות דיבוריך הגבוהים <b>אַתָּה שָׂנֵאתָ מוּסָר, וַתַּשְׁלֵךְ דְּבָרַי אַחֲרֶיךָ.</b> אינך מקיים את חוקי, ואפילו בז להם.
(יח) כך למשל, <b>אִם רָאִיתָ גַנָּב וַתִּרֶץ</b>, אתה רץ, או רוצה להשתתף <b>עִמּוֹ, וְעִם מְנָאֲפִים חֶלְקֶךָ.</b> אתה משתתף גם במעשיהם.
(יט) <b>פִּיךָ שָׁלַחְתָּ</b>, שחררת, הנחת לו לדבר <b>בְרָעָה</b> מכל סוג, <b>וּלְשׁוֹנְךָ תַּצְמִיד</b>, תקרב ותקשר ל<b>מִרְמָה.</b> זוהי רשעות כללית, שאיננה מופנית רק כלפי זרים.
(כ) גם כאשר <b>תֵּשֵׁב</b> עם אנשים אחרים<b>, בְּאָחִיךָ תְדַבֵּר</b> דברים רעים. אף <b>בְּבֶן אִמְּךָ תִּתֶּן דֹּפִי.</b>
(כא) את הרעות ה<b>אֵלֶּה עָשִׂיתָ</b> – <b>וְהֶחֱרַשְׁתִּי.</b> כביכול אינני מגיב עליהן, ואילו אתה <b>דִּמִּיתָ,</b> חשבת בלבך ש<b>הֱיוֹת אֶהְיֶה כָמוֹךָ,</b> שארד לדרגתך, אתווכח אתך ו<b>אוֹכִיחֲךָ</b> על רעתך <b>וְאֶעֶרְכָה לְעֵינֶיךָ,</b> אראה לך כמה רע עשית.
(כב) אינני פועל בדרך זו, אך בסופו של דבר אדון את האדם: <b>בִּינוּ נָא זֹאת, שֹׁכְחֵי אֱלֹהַ,</b> כל אלה שכאשר עונשם אינו בא עליהם מיד, הם סבורים שנפטרו ממנו כליל, <b>פֶּן אֶטְרֹף וְאֵין מַצִּיל</b> מידי.
(כג) והוא מסיים למקשיבים לדבריו: <b>זֹבֵחַ</b> קרבן <b>תּוֹדָה</b>, שכאמור אינני זקוק לו, ורק המקריב הוא זה שמרגיש צורך לבטא את הכרת התודה שלו לה' בדרך זו – <b>יְכַבְּדָנְנִי. ו</b>מי ש<b>שָׂם דֶּרֶךְ</b>, סולל ומתווה לעצמו את הדרך הנכונה, הוא האיש שבסופו של דבר <b>אַרְאֶנּוּ</b> בחייו <b>בְּיֵשַׁע</b>, את ישועת <b>אֱלֹהִים.</b>
<h2>פרק נא</h2>
(א) <b>לַמְנַצֵּחַ,</b> הממונה על הנגנים, <b>מִזְמוֹר לְדָוִד,</b>
(ב) <b>בְּבוֹא אֵלָיו נָתָן הַנָּבִיא</b>, שאמר לו דברי תוכחה קשים ביותר <b>כַּאֲשֶׁר בָּא אֶל בַּת שָׁבַע.</b> זהו החטא הכבד שנזכר לדוד. נתן הנביא אמר לו שעוון זה יתמרק בייסורים לא רק בימי חייו שלו, אלא אף בחייהם של צאצאיו. כמסופר בספר שמואל, דוד התחרט על מעשהו חרטה עמוקה, וה' קיבל את תשובתו, אף שלא הייתה בכך כפרה גמורה. כאן מסופר הדבר מנקודת הראות האישית של נפש דוד.
(ג) <b>חָנֵּנִי, אֱלֹהִים, כְּחַסְדֶּךָ,</b> שהרי אין כאן המקום להצגת טיעונים אלא לבקשת רחמים וחנינה בלבד. <b>כְּרֹב רַחֲמֶיךָ</b>, כרחמיך המרובים <b>מְחֵה פְשָׁעָי.</b>
(ד) <b>הֶרֶב</b>, הרבה, הוסף ו<b>כַבְּסֵנִי מֵעֲוֹנִי</b>. אינני מבקש רק רחיצה אלא פעולה נמרצת יותר – בכיבוס מוציאים את הלכלוך שחדר פנימה. <b>וּמֵחַטָּאתִי טַהֲרֵנִי.</b>
(ה) <b>כִּי</b> את <b>פְשָׁעַי</b>, חטאי החמורים <b>אֲנִי אֵדָע,</b> לא בידיעה שכלית בלבד, אני מודע להם בתוכי וחש אותם ללא הפסקה, <b>וְחַטָּאתִי</b> עומדת <b>נֶגְדִּי תָמִיד,</b> ואינני שוכח אותה.
(ו) <b>לְךָ לְבַדְּךָ חָטָאתִי</b>. אכן במעשה זה נפגעו אנשים נוספים, אך אין זו רק עברה חברתית או פלילית אלא גם פגם המגיע עד לשורש הקשר העצמי שביני לבינך, ה'; אפשרות אחרת: החטא כל כך חמור ועמוק עד שאיני יכול לדון בו אלא בעמדי מולך. <b>וְהָרַע בְּעֵינֶיךָ עָשִׂיתִי.</b> אני מודה ומתוודה <b>לְמַעַן תִּצְדַּק בְּדָבְרֶךָ, תִּזְכֶּה בְשָׁפְטֶךָ.</b> אתה תצדק במה שתעניש אותי, ואני אקבל עלי כל עונש.
(ז) לאחר הדברים החד-משמעיים של הווידוי ולקיחת האחריות באים דברים שיש בהם מצד אחד התנצלות ומצד שני נימוקים להקל באשמה. דוד טוען כי החטא איננו התרחשות חד-פעמית החורגת מדרכו וממנהגו של אדם, אלא הוא טבוע בו, והוא חלק מהווייתו: יצירתי, כמו יצירתו של כל אדם, איננה עניין שכולו כוונות טובות והפשטה, <b>הֵן</b>, שהרי <b>בְּעָווֹן חוֹלָלְתִּי</b>, נוצרתי, <b>וּבְחֵטְא יֶחֱמַתְנִי</b>, הרתה אותי <b>אִמִּי.</b> ראשית הווייתו של אדם בנויה על כוח יצרי. גם אם אין בכך עברה על החוק, תשתית חייו של כל אדם כרוכה ביצר.
(ח) <b>הֵן</b>, הרי אתה <b>אֱמֶת חָפַצְתָּ בַטֻּחוֹת,</b> בכליות. אתה רוצה את האמת הפנימית שבמעמקי הנפש, שמתוכה נאמר הווידוי הזה, <b>וּבְסָתֻם</b>, בדברים המכוסים מעין אדם, הכוללים את הפגם המהותי שבנפשי, <b>חָכְמָה תוֹדִיעֵנִי.</b> ומכאן אני מבקש שתטהר אותי בכל דרך אפשרית:
(ט) <b>תְּחַטְּאֵנִי</b>, תטהרני <b>בְאֵזוֹב</b>, שבו מטהרים את מי שנטמא במת או שלקה בצרעת <b>וְאֶטְהָר, תְּכַבְּסֵנִי</b> עד שיותר <b>מִשֶּׁלֶג אַלְבִּין.</b> ואני מסכים לקבל על עצמי את המירוק והכאב הכרוכים בניקיון.
(י) וכאשר תנקני, <b>תַּשְׁמִיעֵנִי שָׂשׂוֹן וְשִׂמְחָה,</b> כי ארגיש שסרה חטאתי, ואז <b>תָּגֵלְנָה</b> ה<b>עֲצָמוֹת</b>, החלק הפנימי, העצמי שלי ש<b>דִּכִּיתָ,</b> באשר אני חוטא ואשם.
(יא) <b>הַסְתֵּר פָּנֶיךָ מֵחֲטָאָי,</b> כך שלא יהיו לפניך בכל עת, <b>וְכָל עֲוֹנֹתַי מְחֵה</b> בתשובתי.
(יב) <b>לֵב טָהוֹר בְּרָא לִי, אֱלֹהִים,</b> שכן פגמי הלב שלי בתוכי. על כן אני זקוק לחידוש הלב, ההבנה והרגש, <b>וְרוּחַ נָכוֹן</b>, נאמן <b>חַדֵּשׁ בְּקִרְבִּי.</b> ובקשה נוספת:
(יג) <b>אַל תַּשְׁלִיכֵנִי מִלְּפָנֶיךָ</b> בעווני, <b>וְ</b>את <b>רוּחַ קָדְשְׁךָ</b>, צדדי הקדושה שיש בי <b>אַל תִּקַּח מִמֶּנִּי</b> ואל תשלול ממני בשל חטאי.
(יד) <b>הָשִׁיבָה לִּי שְׂשׂוֹן</b>, השמחה שבאה עם <b>יִשְׁעֶךָ,</b> גאולת הנפש במחילה לה ובכפרתה לחטאיה, <b>וְרוּחַ נְדִיבָה</b> של רצייה <b>תִסְמְכֵנִי,</b> תתמוך בי.
(טו) לקבלת תשובתי תהיה משמעות לא רק לגבי עצמי אלא גם לאחרים, שיוכלו אף הם ללמוד ממני. במחילתך לי <b>אֲלַמְּדָה פֹשְׁעִים</b> את <b>דְּרָכֶיךָ,</b> דרכי הרחמים והסליחה שלך, <b>וְחַטָּאִים</b>, החוטאים <b>אֵלֶיךָ יָשׁוּבוּ</b> אחרי שייוודע להם שיש מחילה לעוונות.
(טז) <b>הַצִּילֵנִי מ</b>החטא של שפיכות <b>דָּמִים</b> של אוריה, <b>אֱלֹהִים, אֱלֹהֵי תְשׁוּעָתִי,</b> והנח לי להמשיך ולחיות; ואז <b>תְּרַנֵּן</b>, תשיר <b>לְשׁוֹנִי</b> את <b>צִדְקָתֶךָ.</b> אם תתקבל תשובתי ויתכפר לי, אשמש דוגמה לרבים, הן בדורי והן בדורות הבאים.
(יז) <b>אֲדֹנָי, שְׂפָתַי תִּפְתָּח,</b> עזור לי לבטא את הדברים הללו, <b>וּפִי יַגִּיד תְּהִלָּתֶךָ.</b> ההודאה על החטא, קבלת הייסורים ובקשת הסליחה הם המהלך האמתי היחידי שיכול אדם לעשות כדי שעוונותיו יימחלו,
(יח) <b>כִּי לֹא תַחְפֹּץ זֶבַח וְאֶתֵּנָה,</b> שאתן אותו, וקרבן <b>עוֹלָה לֹא תִרְצֶה.</b> לא אלה יביאו לכפרה.
(יט) <b>זִבְחֵי אֱלֹהִים</b> האמתיים אינם הקרבנות שאדם מביא, אלא <b>רוּחַ נִשְׁבָּרָה</b>, שברון הלב הפנימי. <b>לֵב נִשְׁבָּר וְנִדְכֶּה, אֱלֹהִים, לֹא תִבְזֶה.</b> זהו הקרבן האמתי וזוהי הדרך לתיקון.
(כ) ולסיום בקשה השייכת גם לכלל; שהרי דוד איננו רק אדם פרטי אלא גם מלך ישראל, והוא מבקש שחטאיו לא יכתימו את הכלל, ולא יפגעו בו: <b>הֵיטִיבָה בִרְצוֹנְךָ אֶת צִיּוֹן,</b> שאני שוכן לידה, <b>תִּבְנֶה חוֹמוֹת יְרוּשָׁלִָם.</b>
(כא) <b>אָז</b>, אחרי בוא הסליחה והמחילה <b>תַּחְפֹּץ זִבְחֵי צֶדֶק, עוֹלָה וְכָלִיל,</b> שאינם קרבנות לכפרת חטא אלא הם מתנות רצון ואהבה. <b>אָז</b>, לאחר הכפרה והתשובה, אפשר יהיה להקריב קרבנות, ו<b>יַעֲלוּ עַל מִזְבַּחֲךָ</b> קרבנות <b>פָרִים.</b>
<h2>פרק נב</h2>
(א) <b>לַמְנַצֵּחַ, מַשְׂכִּיל</b>, כינוי למזמור, אולי על שם הלקח הנמצא בו, <b>לְדָוִד,</b>
(ב) <b>בְּבוֹא דּוֹאֵג הָאֲדֹמִי וַיַּגֵּד לְשָׁאוּל וַיֹּאמֶר לוֹ: "בָּא דָוִד אֶל בֵּית אֲחִימֶלֶךְ".</b> בעקבות הלשנה זו הושמדו לאחר זמן כמעט כל אנשי בית אחימלך על לא עוול בכפם.
(ג) <b>מַה תִּתְהַלֵּל בְּרָעָה,</b> דואג <b>הַגִּבּוֹר</b>, שהיה משריו וגיבוריו של המלך שאול?! אל לך להתפאר ברעה כי כנגדה יש <b>חֶסֶד אֵל כָּל הַיּוֹם.</b>
(ד) <b>הַוּוֹת</b>, רעות <b>תַּחְשֹׁב</b> ב<b>לְשׁוֹנֶךָ.</b> לשונך מזיקה <b>כְּתַעַר מְלֻטָּשׁ</b>, מושחז ש<b>עֹשֵׂה רְמִיָּה,</b> שמלאכתו נראית חלקה עד שהוא חותך את בשרו של המשתמש בו.
(ה) <b>אָהַבְתָּ רָע</b> יותר <b>מִטּוֹב; שֶׁקֶר</b> אהבת יותר <b>מ</b>אשר ל<b>דַּבֵּר צֶדֶק. סֶלָה,</b> סימן מוסיקלי, או: אכן.
(ו) <b>אָהַבְתָּ כָל דִּבְרֵי בָלַע,</b> השמצות ו<b>לְשׁוֹן מִרְמָה</b>.
(ז) ועל כן <b>גַּם אֵל יִתָּצְךָ</b>, ישבר אותך <b>לָנֶצַח, יַחְתְּךָ</b>, ישבור או יגרוף אותך <b>וְיִסָּחֲךָ</b>, יהרוס, יעקור אותך <b>מֵאֹהֶל, וְשֵׁרֶשְׁךָ</b>, יעקור אותך מן השורש <b>מֵאֶרֶץ חַיִּים. סֶלָה</b>.
(ח) <b>וְיִרְאוּ צַדִּיקִים</b> במפלתו של המלשין הרשע <b>ו</b>מצד אחד הם <b>יִירָאוּ</b> בראותם כמה קשה עונשו, <b>ו</b>מצד שני <b>עָלָיו יִשְׂחָקוּ:</b>
(ט) <b>הִנֵּה הַגֶּבֶר</b> אשר <b>לֹא יָשִׂים אֱלֹהִים מָעוּזּוֹ,</b> יישען על כוחו של אלוקים, <b>ו</b>במקום זה <b>יִּבְטַח בְּרֹב עָשְׁרוֹ, יָעֹז</b>, ימצא לעצמו מבטח ומקלט <b>בְּהַוָּתוֹ,</b> ברעתו.
(י) אדם זה, שכל כך בטח בעצמו ובכוחו, נעקר משורש, <b>ו</b>אילו <b>אֲנִי</b>, שכנגדי דיבר הגיבור, ובי רצה לפגוע, אשאר <b>כְּזַיִת רַעֲנָן בְּבֵית אֱלֹהִים, בָּטַחְתִּי בְחֶסֶד אֱלֹהִים</b> ל<b>עוֹלָם וָעֶד,</b> ויצאתי בלי פגע.
(יא) <b>אוֹדְךָ</b>, ה', <b>לְעוֹלָם, כִּי עָשִׂיתָ</b> דברים אלה אתי, <b>וַאֲקַוֶּה</b> ל<b>שִׁמְךָ כִי טוֹב</b> הוא, כך אעשה תמיד <b>נֶגֶד</b>, לעינֵי <b>חֲסִידֶיךָ.</b>
<h2>פרק נג</h2>
(א) <b>לַמְנַצֵּחַ עַל מָחֲלַת,</b> סוג כלי נגינה, או: שם של מנגינה. גם מזמור זה הוא <b>מַשְׂכִּיל לְדָוִד,</b> דברים המתייחסים להגוּת.
(ב) <b>אָמַר נָבָל</b>, שפל, בן בלייעל <b>בְּלִבּוֹ: אֵין אֱלֹהִים.</b> הוא נבל משום שבתוך לבו הוא מניח שאין אלוקים, והוא אף חי על פי הנחה זו. לכן <b>הִשְׁחִיתוּ וְהִתְעִיבוּ</b> הנבלים במעשי <b>עָוֶל,</b> עוולה, ו<b>אֵין עֹשֵׂה טוֹב.</b>
(ג) <b>אֱלֹהִים מִשָּׁמַיִם הִשְׁקִיף עַל בְּנֵי אָדָם, לִרְאוֹת הֲיֵשׁ</b> ביניהם <b>מַשְׂכִּיל</b>, מתבונן ש<b>דֹּרֵשׁ אֶת אֱלֹהִים.</b> והתמונה הכללית שראה מדכאת:
(ד) <b>כֻּלּוֹ</b> – כל הדור <b>סָג</b>, סר, סוטה מהדרך, <b>יַחְדָּו</b>, כולם <b>נֶאֱלָחוּ,</b> התלכלכו במובן המוסרי. <b>אֵין עֹשֵׂה טוֹב, אֵין גַּם אֶחָד.</b> הרשעים מצויים בכל מקום; הם טורפים את הטובים ופוגעים בהם, ואין בעולמם מקום לקדושה.
(ה) <b>ה</b>אם <b>לֹא יָדְעוּ פֹּעֲלֵי אָוֶן,</b> רע, שבפועל הם <b>אֹכְלֵי עַמִּי,</b> כמו <b>אָכְלוּ לֶחֶם,</b> ועוד – אלו של<b>אֱלֹהִים לֹא קָרָאוּ</b>?!
(ו) ראוי שאותם רשעים ידעו כי <b>שָׁם</b> – בסביבתם האנשים הטובים <b>פָּחֲדוּ פַחַד,</b> כי נדמה להם שהנה הם עומדים להיבלע, אבל באמת <b>לֹא הָיָה פָחַד,</b> היה זה פחד שווא, <b>כִּי</b> בסופו של דבר <b>אֱלֹהִים פִּזַּר</b> את <b>עַצְמוֹת חֹנָךְ,</b> המחנה שלך, הרשע הבא לאכול את עמי. <b>הֱבִשֹׁתָה,</b> התביישת, ותכניותיך ועולמך הפתוח נחלו אכזבה ומפלה, <b>כִּי אֱלֹהִים מְאָסָם.</b>
(ז) המזמור מסתיים בתפילה: <b>מִי יִתֵּן</b> שיבואו <b>מִצִּיּוֹן יְשֻׁעוֹת יִשְׂרָאֵל,</b> ש<b>בְּשׁוּב אֱלֹהִים שְׁבוּת עַמּוֹ,</b> וגאולתו תיראה לעין, <b>יָגֵל יַעֲקֹב, יִשְׂמַח יִשְׂרָאֵל.</b>
<h2>פרק נד</h2>
(א) <b>לַמְנַצֵּחַ בִּנְגִינֹת, מַשְׂכִּיל לְדָוִד,</b>
(ב) <b>בְּבֹא הַזִּיפִים</b>, אנשי העיר זיף, <b>וַיֹּאמְרוּ לְשָׁאוּל: הֲלֹא דָוִד מִסְתַּתֵּר עִמָּנוּ,</b> ואז פנה שאול לתפוס את דוד שם, אבל כיוון שדוד ידע על כך, הוא נמלט בעוד מועד. על ההצלה הזו הוא מודה.
(ג) <b>אֱלֹהִים, בְּשִׁמְךָ</b>, בעבור שמך ועל ידו <b>הוֹשִׁיעֵנִי, וּבִגְבוּרָתְךָ תְדִינֵנִי</b> לכף זכות.
(ד) <b>אֱלֹהִים, שְׁמַע תְּפִלָּתִי, הַאֲזִינָה לְאִמְרֵי פִי.</b>
(ה) <b>כִּי זָרִים</b> שאין להם סיבה מיוחדת לשנוא אותי <b>קָמוּ עָלַי, וְעָרִיצִים בִּקְשׁוּ נַפְשִׁי, לֹא שָׂמוּ אֱלֹהִים לְנֶגְדָּם.</b> והרי אין להם כל סיבה וכל טעם להציק לי. אין הם מתחשבים בדבר בשנאתם השרירותית כלפי. <b>סֶלָה,</b> סימן מוסיקלי, או: אכן.
(ו) <b>הִנֵּה</b> אני בטוח ש<b>אֱלֹהִים עֹזֵר לִי, אֲדֹנָי בְּסֹמְכֵי</b>, שרוי בקרב תומכי <b>נַפְשִׁי.</b>
(ז) <b>יָשִׁיב הָרַע לְשֹׁרְרָי,</b> לאויבי הצופים לי רע, <b>בַּאֲמִתְּךָ</b>, במידת האמת שלך <b>הַצְמִיתֵם,</b> השמד אותם.
(ח) ואני <b>בִּנְדָבָה אֶזְבְּחָה לָּךְ</b> על הישועה, <b>אוֹדֶה שִּׁמְךָ, ה', כִּי טוֹב,</b>
(ט) <b>כִּי מִכָּל צָרָה הִצִּילָנִי, וּבְ</b>מפלת <b>אֹיְבַי רָאֲתָה עֵינִי.</b>
<h2>פרק נה</h2>
(א) <b>לַמְנַצֵּחַ בִּנְגִינֹת, מַשְׂכִּיל לְדָוִד.</b>
(ב) <b>הַאֲזִינָה, אֱלֹהִים,</b> ל<b>תְפִלָּתִי, ו</b>לכל הפחות אבקש <b>אַל תִּתְעַלַּם מִתְּחִנָּתִי.</b>
(ג) <b>הַקְשִׁיבָה לִּי וַעֲנֵנִי</b> כאשר <b>אָרִיד</b>, אקונן, אבכה <b>בְּשִׂיחִי</b>, בסיפור צרותי וכאבי <b>וְאָהִימָה,</b> ארעיש, אשאג, איאנח.
(ד) <b>מִקּוֹל אוֹיֵב</b> מתקיף ומחרף, <b>מִפְּנֵי עָקַת,</b> לחץ ה<b>רָשָׁע, כִּי</b> הם <b>יָמִיטוּ,</b> מטילים <b>עָלַי אָוֶן,</b> את הרֶשע שלהם, <b>וּבְאַף</b>, מתוך כעס <b>יִשְׂטְמוּנִי</b>, שונאים אותי.
(ה) <b>לִבִּי יָחִיל</b>, פוחד <b>בְּקִרְבִּי, וְאֵימוֹת מָוֶת נָפְלוּ עָלָי.</b>
(ו) <b>יִרְאָה וָרַעַד יָבֹא בִי, וַתְּכַסֵּנִי פַּלָּצוּת,</b> רעד וזעזוע, פחד גדול.
(ז) <b>וָאֹמַר: מִי יִתֶּן לִי אֵבֶר</b>, כנף <b>כַּיּוֹנָה, אָעוּפָה</b> מכאן <b>וְאֶשְׁכֹּנָה,</b> אשב במקום כלשהו. איני מבקש אלא לברוח למקום בטוח –
(ח) <b>הִנֵּה אַרְחִיק נְדֹד, אָלִין בַּמִּדְבָּר</b>, בודד אך בטוח. <b>סֶלָה.</b>
(ט) <b>אָחִישָׁה</b>, אמהר לחפש <b>מִפְלָט לִי מֵרוּחַ סֹעָה,</b> עזה, <b>מִסָּעַר,</b> סופה – מהומה וצרה הקשורה לאויבי:
(י) <b>בַּלַּע,</b> הַשמד, או: בלבל, <b>אֲדֹנָי, פַּלַּג</b>, חתוך, הפרד את <b>לְשׁוֹנָם</b> הרע של אויבי, <b>כִּי רָאִיתִי חָמָס וְרִיב בָּעִיר,</b> המעשים הרעים מצויים בכל מקום בעיר: עִיר,
(יא) <b>יוֹמָם וָלַיְלָה יְסוֹבְבֻהָ</b> בחמס וריב <b>עַל חוֹמֹתֶיהָ, וְאָוֶן וְעָמָל</b>, שחיתות ורֶשע נמצאים <b>בְּקִרְבָּהּ.</b>
(יב) <b>הַוּוֹת</b>, אסונות, או: מזימות רֶשע <b>בְּקִרְבָּהּ, וְלֹא יָמִישׁ</b>, יזוזו <b>מֵרְחֹבָהּ תֹּךְ</b>, תככים <b>וּמִרְמָה.</b>
(יג) כאן מגיע המשורר לנקודה כואבת במיוחד: <b>כִּי לֹא אוֹיֵב</b> מאז ומעולם הוא מי ש<b>יְחָרְפֵנִי</b>, מקלל אותי, שכן אילו היה מדובר באויב ידוע – <b>וְאֶשָּׂא</b>, הייתי מסוגל לשאת את חרפתו, ו<b>לֹא מְשַׂנְאִי</b> משכבר <b>עָלַי הִגְדִּיל</b>, מתגבר ומאיים, שהרי אילו היה מדובר בשונא מוכר – <b>וְאֶסָּתֵר</b>, הייתי מוצא דרכים להתחבא <b>מִמֶּנּוּ.</b>
(יד) <b>וְאַתָּה</b> – הוא פונה אל רודפו כמדבר אליו מקרוב – הלוא היית <b>אֱנוֹשׁ כְּעֶרְכִּי,</b> אדם שהערכתי שהוא שווה לי, ואף יותר מזה: <b>אַלּוּפִי</b>, המורה והמפקד שלי <b>וּמְיֻדָּעִי,</b> המכר שלי,
(טו) <b>אֲשֶׁר</b> בעבר מתוך קרבת נפש <b>יַחְדָּו נַמְתִּיק</b>, היינו מספרים זה לזה <b>סוֹד,</b> סודות, ו<b>בְבֵית אֱלֹהִים נְהַלֵּךְ</b>, היינו יחד מהלכים <b>בְּרָגֶשׁ,</b> בהתרגשות, בהתעוררות. כאשר אנשים כל כך קרובים – יתר על כן, אנשים העובדים את ה' יחד – נעשים אויבים זה לזה, הכאב גדול הרבה יותר. דוד מקלל את אויביו:
(טז) <b>יַשִּׁי</b>, ישסה, יקומם ה' את ה<b>מָוֶת עָלֵימוֹ</b> – על רודפַי, ש<b>יֵרְדוּ שְׁאוֹל חַיִּים, כִּי רָעוֹת בִּמְגוּרָם</b>, בדירתם, כלומר <b>בְּקִרְבָּם,</b> בחדרי לבבם.
(יז) ומה ש<b>אֲנִי</b> יכול לעשות – <b>אֶל אֱלֹהִים אֶקְרָא, וַה' יוֹשִׁיעֵנִי.</b>
(יח) <b>עֶרֶב וָבֹקֶר וְצָהֳרַיִם אָשִׂיחָה</b>, אתפלל <b>וְאֶהֱמֶה,</b> אזעק, אשתוקק. <b>וַיִּשְׁמַע</b> ה' <b>קוֹלִי.</b> כך אני בטוח, כפי שתמיד הוא שומע קולי ומושיע אותי.
(יט) את שני הפסוקים הבאים אפשר לראות כסיפור הדברים לאחר זמן או כהיזכרותו של המשורר במקרים רבים מן העבר שבהם הציל אותו ה' ממצוקותיו: ה' <b>פָּדָה</b>, הציל <b>בְשָׁלוֹם</b> את <b>נַפְשִׁי מִקְּרָב לִי,</b> מן הקרבות שמתחוללים מסביבי, <b>כִּי בְרַבִּים הָיוּ עִמָּדִי</b>, בעבור הרבים שתמכו בי.
(כ) <b>יִשְׁמַע אֵל</b> לידידַי <b>וְיַעֲנֵם, וְיֹשֵׁב קֶדֶם</b>, הקדוש ברוך הוא, שהווייתו מאז ומקדם, יענם. <b>סֶלָה.</b> ושוב חוזר המשורר לדבר על האויבים בזמן המצוקה: <b>אֲשֶׁר אֵין חֲלִיפוֹת</b>, שינויים <b>לָמוֹ,</b> להם ולדרכם. הם ממשיכים לצעוד בדרכם הרעה, <b>וְלֹא יָרְאוּ אֱלֹהִים.</b>
(כא) האויב שלי <b>שָׁלַח יָדָיו בִּשְׁלֹמָיו,</b> באנשי שלומו, <b>חִלֵּל בְּרִיתוֹ</b> אתם.
(כב) כלפי חוץ <b>חָלְקוּ</b>, היו חלקות <b>מַחְמָאֹת</b>, יותר מחמאה דברי <b>פִּיו,</b> הוא החליק לשון, <b>ו</b>אולם <b>קְרָב</b> ומלחמה היו בתוך <b>לִבּוֹ. רַכּוּ דְבָרָיו</b> יותר <b>מִשֶּׁמֶן, וְ</b>אולם <b>הֵמָּה</b> – דבריו <b>פְתִחוֹת,</b> חרבות שהוצאו מן הנדן, כלי נשק שלופים.
(כג) דברי חיזוק כלליים: <b>הַשְׁלֵךְ עַל ה'</b> את <b>יְהָבְךָ,</b> המשא שלך, העול המעיק עליך, <b>וְהוּא יְכַלְכְּלֶךָ,</b> יכיל אותך, יישא את סבלך. הוא <b>לֹא יִתֵּן לְעוֹלָם מוֹט</b>, התמוטטות <b>לַצַּדִּיק.</b>
(כד) וביחס לאויבים – <b>וְאַתָּה, אֱלֹהִים, תּוֹרִדֵם לִבְאֵר שַׁחַת.</b> אלו שהיו <b>אַנְשֵׁי דָמִים וּמִרְמָה לֹא יֶחֱצוּ יְמֵיהֶם,</b> ימותו בקיצור ימים. <b>וַאֲנִי אֶבְטַח בָּךְ.</b>
<h2>פרק נו</h2>
(א) <b>לַמְנַצֵּחַ עַל יוֹנַת אֵלֶם רְחֹקִים,</b> כנראה שמו של הלחן או השיר שעל פיו נבנה המזמור, <b>לְדָוִד מִכְתָּם,</b> סוג מזמור, אולי מזמור מפואר, שחובר <b>בֶּאֱחֹז אוֹתוֹ פְלִשְׁתִּים בְּגַת,</b> בשעה שברח ממולדתו וממלכו ומצא לו חסות שלא הייתה בטוחה הרבה יותר – בגת הפלשתית.
(ב) <b>חָנֵּנִי,</b> רחם עלי, <b>אֱלֹהִים, כִּי שְׁאָפַנִי</b>, רומס אותי ורוצה לבלוע אותי <b>אֱנוֹשׁ, כָּל</b>-<b>הַיּוֹם לֹחֵם יִלְחָצֵנִי.</b>
(ג) <b>שָׁאֲפוּ שׁוֹרְרַי</b>, שונאי <b>כָּל</b>-<b>הַיּוֹם.</b> חנני <b>כִּי רַבִּים לֹחֲמִים לִי,</b> נגדי, יושב <b>מָרוֹם.</b>
(ד) <b>יוֹם</b>, בזמן שבו <b>אִירָא</b>, אני פוחד, <b>אֲנִי</b> גם <b>אֵלֶיךָ אֶבְטָח,</b> שכן הפחד נובע מהסתכלות של מטה, ואילו הביטחון מבוסס על הסתכלות של מעלה. דוד מתחזק בביטחונו –
(ה) <b>בֵּאלֹהִים אֲהַלֵּל דְּבָרוֹ.</b> אני מאדיר את דברו של אלוקים שיושיעני. <b>בֵּאלֹהִים בָּטַחְתִּי,</b> וכיוון שהוא תומך בי ועוזר לי <b>לֹא אִירָא</b>, כי <b>מַה</b>-<b>יַּעֲשֶׂה בָשָׂר לִי</b>?!
(ו) שונאי <b>כָּל</b>-<b>הַיּוֹם</b> את <b>דְּבָרַי יְעַצֵּבוּ,</b> סותרים וממרים; גורמים לי דברי עצב; או: דיבורַי הם נושא מחשבותיהם ועסקיהם, ו<b>עָלַי כָּל</b>-<b>מַחְשְׁבֹתָם לָרָע.</b>
(ז) <b>יָגוּרוּ, יִצְפּוֹנוּ,</b> הם גרים במקומות סתר, <b>הֵמָּה</b> את <b>עֲקֵבַי יִשְׁמֹרוּ,</b> הם אורבים לי וממתינים כדי לפקח על כל צעד שאני עושה, <b>כַּאֲשֶׁר קִוּוּ</b> ומתכוננים לקחת את <b>נַפְשִׁי.</b>
(ח) <b>עַל</b>, בגלל <b>אָוֶן</b>, רֶשע <b>פַּלֶּט לָמוֹ,</b> עשה אותם פליטים. <b>בְּאַף</b>, בכעס <b>עַמִּים הוֹרֵד,</b> השפל, <b>אֱלֹהִים.</b>
(ט) את <b>נֹדִי</b>, נדודַי וטלטלותי <b>סָפַרְתָּה</b>, אתה מונה ובודק. אינך מתעלם מגלויותי ומייסורי. אדרבא, אתה נוצר אותם אצלך. <b>אָתָּה שִׂימָה דִמְעָתִי בְנֹאדֶךָ,</b> אם יש לך מְכל שבו אתה אוסף את הדמעות, שים גם את דמעתי בתוכו, <b>הֲלֹא</b> אמנם תהיה דמעתי זו <b>בְּסִפְרָתֶךָ,</b> במספרך, ברשימתך.
(י) אני מקווה ש<b>אָז יָשׁוּבוּ אוֹיְבַי אָחוֹר, בְּיוֹם</b> שבו <b>אֶקְרָא,</b> ואתחנן אליך. ובכל מקרה <b>זֶה</b> הדבר ש<b>יָדַעְתִּי</b> בביטחון – <b>כִּי אֱלֹהִים</b> עוזר <b>לִי</b>.
(יא) <b>בֵּאלֹהִים</b> – שהוא שם המדגיש את מידת הדין, <b>אֲהַלֵּל דָּבָר. בַּה'</b> – שהוא שם המדגיש את מידת הרחמים, <b>אֲהַלֵּל דָּבָר.</b> אני מהלל אותו גם על הרעה וגם על הטובה.
(יב) <b>בֵּאלֹהִים בָּטַחְתִּי, לֹא אִירָא. מַה</b>-<b>יַּעֲשֶׂה אָדָם לִי.</b>
(יג) ואני מתחייב: <b>עָלַי, אֱלֹהִים</b>, לשלם <b>נְדָרֶיךָ,</b> את הנדרים שנדרתי לך. <b>אֲשַׁלֵּם תּוֹדֹת לָךְ,</b> אקריב לך קרבנות תודה, או גם תשלומי תודה אחרים,
(יד) <b>כִּי הִצַּלְתָּ</b> את <b>נַפְשִׁי מִמָּוֶת, הֲלֹא</b> שמרת את <b>רַגְלַי מִדֶּחִי,</b> ממעידה וכישלון. ובמקום זה אגיע <b>לְהִתְהַלֵּךְ לִפְנֵי אֱלֹהִים בְּאוֹר הַחַיִּים.</b>
<h2>פרק נז</h2>
(א) <b>לַמְנַצֵּחַ, אַל</b>-<b>תַּשְׁחֵת,</b> כנראה סימון שיר ישן שעל פיו חובר מזמור זה, <b>לְדָוִד מִכְתָּם</b> שנתחבר <b>בְּבָרְחוֹ מִפְּנֵי שָׁאוּל בַּמְּעָרָה.</b>
(ב) <b>חָנֵּנִי, אֱלֹהִים, חָנֵּנִי, כִּי בְךָ חָסָיָה</b>, חסתה <b>נַפְשִׁי</b>, <b>וּבְצֵל</b>-<b>כְּנָפֶיךָ אֶחְסֶה עַד יַעֲבֹר</b> מעלי <b>הַוּוֹת,</b> הפורענות.
(ג) <b>אֶקְרָא לֵאלֹהִים</b> ה<b>עֶלְיוֹן, לָאֵל</b> אשר <b>גֹּמֵר</b>, גומל <b>עָלָי.</b> אפשרות אחרת: זו הבעת תקווה שה' יגמור את ההצלה הזאת; שהרי דוד מצא מחסה זמני, וטרם נמצא פתרון שלם לבעייתו.
(ד) <b>יִשְׁלַח מִשָּׁמַיִם</b> את עזרתו <b>וְיוֹשִׁיעֵנִי, חֵרֵף</b>, ייתן לחרפה את <b>שֹׁאֲפִי,</b> זה המשתוקק לבלעני. <b>סֶלָה,</b> סימן מוסיקלי, או: אכן. <b>יִשְׁלַח אֱלֹהִים חַסְדּוֹ וַאֲמִתּוֹ.</b>
(ה) <b>נַפְשִׁי</b> נתונה <b>בְּתוֹךְ לְבָאִם,</b> בין אריות, <b>אֶשְׁכְּבָה</b> בתוך בעלי חיים טורפים הנראים <b>לֹהֲטִים</b> לטרוף אותי, כלומר בקרב <b>בְּנֵי</b>-<b>אָדָם</b> ש<b>שִׁנֵּיהֶם</b> הטורפות הן <b>חֲנִית וְחִצִּים, וּלְשׁוֹנָם חֶרֶב חַדָּה.</b> חיות אנושיות אלו מסוכנות ביותר, מכיוון שבמקום הכלים הטבעיים שלהם יש בידיהם כלי נשק, ובפיהם דיבורים פוגעים המכוונים כנגדי.
(ו) המשורר פונה אל אלוקים: <b>רוּמָה</b>, היגלה ברוממותך <b>עַל הַשָּׁמַיִם, אֱלֹהִים,</b> וממילא <b>עַל כָּל</b>-<b>הָאָרֶץ</b> ישכון <b>כְּבוֹדֶךָ.</b>
(ז) <b>רֶשֶׁת</b> לוכדת <b>הֵכִינוּ לִפְעָמַי,</b> לרגלי, <b>כָּפַף נַפְשִׁי,</b> כדי להוריד ולכפות אותי. <b>כָּרוּ לְפָנַי שִׁיחָה,</b> שוחה, חפירה, שבסופו של דבר <b>נָפְלוּ</b> הם עצמם <b>בְתוֹכָהּ. סֶלָה.</b>
(ח) מכאן ממשיך המזמור בדברי תשבחות: <b>נָכוֹן</b>, מכוון, מוכן <b>לִבִּי, אֱלֹהִים. נָכוֹן לִבִּי אָשִׁירָה וַאֲזַמֵּרָה,</b> לשיר ולזמר. והמשורר פונה אל עצמו:
(ט) <b>עוּרָה, כְבוֹדִי.</b> נפשי, התעוררי. <b>עוּרָה</b>, עורו בראשית הבוקר גם <b>הַנֵּבֶל וְכִנּוֹר</b> שאני משתמש בהם. <b>אָעִירָה שָּׁחַר</b>, אני מעורר, כביכול, את הבוקר. עוד בטרם האיר היום אני מתחיל בשירתי.
(י) <b>אוֹדְךָ בָעַמִּים, אֲדֹנָי, אֲזַמֶּרְךָ</b>, אזמר לך <b>בַּלְאֻמִּים,</b>
(יא) <b>כִּי גָדֹל</b> וממלא את כל המציאות, מן הארץ ו<b>עַד</b> ל<b>שָׁמַיִם חַסְדֶּךָ</b>, <b>וְעַד</b>-<b>שְׁחָקִים</b> מגיעה <b>אֲמִתֶּךָ,</b> האמת שלך, קיום הבטחתך.
(יב) המזמור מסתיים במעין פזמון חוזר: <b>רוּמָה עַל</b>-<b>שָׁמַיִם, אֱלֹהִים, עַל כָּל</b>-<b>הָאָרֶץ כְּבוֹדֶךָ.</b>
<h2>פרק נח</h2>
(א) <b>לַמְנַצֵּחַ אַל</b>-<b>תַּשְׁחֵת, לְדָוִד מִכְתָּם.</b>
(ב) המשורר פונה במישרין לאויבים: <b>הַאֻמְנָם אֵלֶם</b>, האם אתם, האלימים, <b>צֶדֶק תְּדַבֵּרוּן</b>?! האם <b>מֵישָׁרִים תִּשְׁפְּטוּ בְּנֵי אָדָם</b>?!
(ג) <b>אַף</b>, אכן <b>בְּלֵב</b>, בלבכם <b>עוֹלֹת</b>, עוולות <b>תִּפְעָלוּן.</b> אתם זוממים לעוות דין; <b>בָּאָרֶץ חֲמַס יְדֵיכֶם תְּפַלֵּסוּן.</b> ידיכם שוקלות או מתקינות חמס במדינה.
(ד) <b>זֹרוּ</b>, הושחתו ה<b>רְשָׁעִים</b> כבר <b>מֵרָחֶם,</b> מראשית הווייתם, <b>תָּעוּ</b>, סטו מדרך ה' <b>מִבֶּטֶן</b> אותם <b>דֹּבְרֵי כָזָב.</b>
(ה) <b>חֲמַת</b>, ארס יש <b>לָמוֹ</b>, להם <b>כִּדְמוּת</b>, כמו <b>חֲמַת</b>, ארס <b>נָחָש,</b> ולא נחש סתם – <b>כְּמוֹ פֶתֶן</b>, נחש ארסי מסוכן שהוא <b>חֵרֵשׁ, יַאְטֵם אָזְנוֹ,</b>
(ו) <b>אֲשֶׁר לֹא יִשְׁמַע לְקוֹל מְלַחֲשִׁים</b>, המנסים להשביע אותו ולשלוט בו, ואפילו ל<b>חוֹבֵר חֲבָרִים,</b> אדם המסוגל להשפיע על בעלי חיים, <b>מְחֻכָּם.</b>
(ז) בתפילתו הבאה דוד מקלל את אויביו ומשתמש בדימויים רבים: <b>אֱלֹהִים, הֲרָס</b>, שבוֹר את <b>שִׁנֵּימוֹ</b>, שִׁניהם <b>בְּפִימוֹ,</b> בפיהם. את <b>מַלְתְּעוֹת</b>, שִׁני הטרף של ה<b>כְּפִירִים נְתֹץ, ה'</b>.
(ח) <b>יִמָּאֲסוּ</b>, יימסו ויתפזרו <b>כְמוֹ מַיִם</b> ש<b>יִתְהַלְּכוּ לָמוֹ,</b> הנשפכים ופונים לכל עבר. כאשר הרשע <b>יִדְרֹךְ חִצָּו</b>, החצים <b>כְּמוֹ יִתְמֹלָלוּ,</b> יישחקו ויתפוררו בדרכם.
(ט) הם יהיו <b>כְּמוֹ שַׁבְּלוּל תֶּמֶס יַהֲלֹךְ</b>, שהולך ונמס. השבלול פגיע מאוד, ואף משאיר בדרכו סימני ריר. כך נראה כאילו הוא נמס והולך תוך כדי הליכתו. יהיו כמו <b>נֵפֶל</b> של <b>אֵשֶׁת</b>, אשה <b>בַּל חָזוּ</b>, שלא ראה מעולם <b>שָׁמֶשׁ.</b> והוא פונה אל הרשעים:
(י) <b>בְּטֶרֶם יָבִינוּ</b>, יבשילו <b>סִּירֹתֵכֶם</b>, קוציכם הצעירים ויהפכו ל<b>אָטָד,</b> שיח קוצני שלם, <b>כְּמוֹ חַי</b> כמו שהוא ירוק ורענן – <b>כְּמוֹ חָרוֹן יִשְׂעָרֶנּוּ</b>, יבוא דבר הדומה לסופה חמה מייבשת ומשברת או לאש סוערת – כפי שמצוי לעתים בשדות קוצים, ויפזר ויכלה אתכם במהירות.
(יא) <b>יִשְׂמַח צַדִּיק כִּי חָזָה נָקָם,</b> כש<b>פְּעָמָיו</b>, רגליו <b>יִרְחַץ בְּדַם הָרָשָׁע.</b>
(יב) <b>וְיֹאמַר אָדָם: אַךְ</b> יש <b>פְּרִי</b>, תוצאות <b>ל</b>מעשיו של ה<b>צַּדִּיק.</b> ואף שאין הדבר ניכר תמיד לעין, יש לזכור – <b>אַךְ יֵשׁ אֱלֹהִים שֹׁפְטִים בָּאָרֶץ.</b>
<h2>פרק נט</h2>
(א) הכותרת זהה בשלושת הפרקים האחרונים: <b>לַמְנַצֵּחַ אַל</b>-<b>תַּשְׁחֵת, לְדָוִד מִכְתָּם.</b> גם כאן כתובת מקשרת למאורע בחיי דוד: <b>בִּשְׁלֹחַ שָׁאוּל</b> שליחים <b>וַיִּשְׁמְרוּ אֶת הַבַּיִת</b> שדוד גר בו, כדי להיכנס לשם ו<b>לַהֲמִיתוֹ.</b> ועל כך הוא מתחנן ומבקש.
(ב) <b>הַצִּילֵנִי מֵאֹיְבַי, אֱלֹהָי, מִמִּתְקוֹמְמַי</b>, מהעומדים להילחם בי <b>תְּשַׂגְּבֵנִי,</b> תחזק אותי ותיתן לי מפלט.
(ג) <b>הַצִּילֵנִי מִפֹּעֲלֵי אָוֶן, וּמֵאַנְשֵׁי דָמִים הוֹשִׁיעֵנִי.</b>
(ד) <b>כִּי הִנֵּה אָרְבוּ לְנַפְשִׁי, יָגוּרוּ</b>, מתקבצים, או: מתגרים ומכריזים מלחמה <b>עָלַי עַזִּים,</b> אנשים חזקים ואכזרים. וכל זה <b>לֹא</b> בגלל <b>פִשְׁעִי, וְלֹא</b> בגלל <b>חַטָּאתִי, ה',</b> אלא מתוך שנאה.
(ה) <b>בְּלִי עָוֹן</b> שלי <b>יְרֻצוּן</b>, ירוצו <b>וְיִכּוֹנָנוּ,</b> יתכוונו להרע לי. ואני יכול רק להתפלל לה': <b>עוּרָה לִקְרָאתִי וּרְאֵה.</b>
(ו) <b>וְאַתָּה, ה' אֱלֹהִים צְבָאוֹת, אֱלֹהֵי יִשְׂרָאֵל, הָקִיצָה</b>, התגלה <b>לִפְקֹד</b>, לזכור לרעה, להעניש את <b>כָּל הַגּוֹיִם.</b> אולי נרמז כאן ששליחיו של שאול לא היו מישראל, אלא היו שכירי חרב זרים. <b>אַל תָּחֹן כָּל בֹּגְדֵי אָוֶן,</b> רשע. <b>סֶלָה,</b> סימן מוסיקלי; אכן; או: לעולם ועד.
(ז) וכך מתוארים האויבים הללו: הם אינם מופיעים בשעות היום, אלא <b>יָשׁוּבוּ לָעֶרֶב</b>, כשודדים או חיות טרף, <b>יֶהֱמוּ</b>, יקימו מהומה, ישמיעו קולות <b>כַכָּלֶב וִיסוֹבְבוּ עִיר</b> כדרכם של כלבי חוצות המשוטטים ברחובות העיר בלילות.
(ח) <b>הִנֵּה יַבִּיעוּן</b>, יוציאו דברים <b>בְּפִיהֶם,</b> כמו <b>חֲרָבוֹת בְּשִׂפְתוֹתֵיהֶם.</b> הם מרגישים שהם יכולים לאיים ולבצע כל מה שירצו <b>כִּי</b> לפי הנחתם <b>מִי שֹׁמֵעַ</b>?! אין דין ואין דיין.
(ט) <b>וְאַתָּה, ה', תִּשְׂחַק לָמוֹ,</b> תלגלג עליהם, <b>תִּלְעַג לְכָל גּוֹיִם</b>, ואף מזימה שזממו לא תצא אל הפועל.
(י) המשורר קורא: <b>עֻזּוֹ</b> של ה'! <b>אֵלֶיךָ אֶשְׁמֹרָה.</b> אני ממתין ומצפה לך <b>כִּי אֱלֹהִים מִשְׂגַּבִּי,</b> מקור כוחי,
(יא) <b>אֱלֹהֵי חַסְדִּי יְקַדְּמֵנִי,</b> יקדים לתת לי חסות, או: יקבל את פני, <b>אֱלֹהִים יַרְאֵנִי בְ</b>מפלתם של <b>שֹׁרְרָי,</b> אויבי. והוא מתפלל:
(יב) <b>אַל תַּהַרְגֵם פֶּן יִשְׁכְּחוּ</b> אותם ואת מעשיהם <b>עַמִּי.</b> כדי שייזכרו הם צריכים ליפול, אך להישאר בחיים. <b>הֲנִיעֵמוֹ</b>, נער אותם <b>בְחֵילְךָ,</b> בכוחך, <b>וְהוֹרִידֵמוֹ,</b> השפל אותם ממעמדם, <b>מָגִנֵּנוּ, אֲדֹנָי.</b>
(יג) <b>חַטַּאת פִּימוֹ</b>, פיהם ו<b>דְבַר שְׂפָתֵימוֹ,</b> שפתיהם הם בעוכריהם, <b>וְיִלָּכְדוּ בִגְאוֹנָם</b>, בגלל גאוותם <b>וּמֵאָלָה וּמִכַּחַשׁ</b>, מחמת הקללות והשקרים שהם <b>יְסַפֵּרוּ.</b>
(יד) <b>כַּלֵּה</b> אותם <b>בְחֵמָה,</b> בכעס, <b>כַּלֵּה וְאֵינֵמוֹ,</b> ואינם עוד, <b>וְיֵדְעוּ</b> כולם <b>כִּי אֱלֹהִים מֹשֵׁל בְּיַעֲקֹב לְאַפְסֵי</b>, עד קצות <b>הָאָרֶץ. סֶלָה.</b>
(טו) המשורר חוזר לתיאור האויבים: <b>וְיָשֻׁבוּ לָעֶרֶב, יֶהֱמוּ כַכָּלֶב,</b> כמו כלבים, <b>וִיסוֹבְבוּ עִיר.</b>
(טז) <b>הֵמָּה יְנִיעוּן</b>, ישוטטו <b>לֶאֱכֹל</b> כדי למצוא להם אוכל, ו<b>אִם לֹא יִשְׂבְּעוּ</b> הרי שלכל הפחות – <b>וַיָּלִינוּ</b> בתוך העיר. כך אותם שלוחים שבאו להרוג את דוד הסתובבו בעיר הזרה וניסו לתפסו אף שלא היו בקיאים בנעשה שם.
(יז) ומסיים בדברי תהילה: <b>וַאֲנִי אָשִׁיר</b> בשבח <b>עֻזֶּךָ,</b> כוחך, <b>וַאֲרַנֵּן</b>, אזמר <b>לַבֹּקֶר</b> בדבר <b>חַסְדֶּךָ, כִּי הָיִיתָ מִשְׂגָּב לִי וּמָנוֹס בְּיוֹם צַר לִי.</b>
(יח) אתה <b>עֻזִּי, אֵלֶיךָ אֲזַמֵּרָה, כִּי אֱלֹהִים</b> הוא <b>מִשְׂגַּבִּי, אֱלֹהֵי חַסְדִּי.</b>
<h2>פרק ס</h2>
(א) <b>לַמְנַצֵּחַ עַל שׁוּשַׁן עֵדוּת</b>, כלי פריטה בעל שישה מיתרים, או: שמו של שיר ישן שלפיו הולחן המזמור, <b>מִכְתָּם לְדָוִד</b> נוסף על דברי התפילה שבמכתם הוא נועד <b>לְלַמֵּד,</b>
(ב) המכתם נאמר <b>בְּהַצּוֹתוֹ</b>, במריבתו, בזמן שדוד התקיף מקומות רחוקים – <b>אֶת אֲרַם נַהֲרַיִם וְאֶת אֲרַם צוֹבָה</b>, ובאותו זמן – <b>וַיָּשָׁב יוֹאָב וַיַּךְ אֶת אֱדוֹם בְּגֵיא מֶלַח שְׁנֵים עָשָׂר אָלֶף</b> איש. באותו הפרק התנהלו אפוא שתי מלחמות קשות שדוד ושרי הצבא שלו ניצחו בהן. במזמור יש דברי תודה, שבח וזיכרון, אף שהקרבות לא הגיעו עדיין לידי סיום מוחלט.
(ג) <b>אֱלֹהִים,</b> בעבר, נדמה היה לנו ש<b>זְנַחְתָּנוּ</b> בשעת צרה, ואף יותר מכך – <b>פְרַצְתָּנוּ,</b> עשית בנו פרצות, שברים, <b>אָנַפְתָּ</b>, כעסת, אבל בסוף <b>תְּשׁוֹבֵב לָנוּ,</b> אתה מחזיר אותנו למקומנו, וגם: נותן לנו מנוחה.
(ד) קודם <b>הִרְעַשְׁתָּה</b>, זעזעת <b>אֶרֶץ</b> ויושביה, <b>פְּצַמְתָּהּ,</b> בקעת אותה. <b>רְפָה</b>, רפא ואחה את <b>שְׁבָרֶיהָ כִי</b> הארץ ועדתה <b>מָטָה,</b> התמוטטה.
(ה) בעבר <b>הִרְאִיתָ</b> ל<b>עַמְּךָ</b> יד <b>קָשָׁה, הִשְׁקִיתָנוּ יַיִן תַּרְעֵלָה.</b> השנים שלפני ניצחונותיו של דוד היו רצופות במפלות ולחצים מכל צד.
(ו) ואולם כעת <b>נָתַתָּה לִּירֵאֶיךָ נֵּס לְהִתְנוֹסֵס</b>, דגל שיוכלו להניפו בגאווה ובשמחת ניצחון, <b>מִפְּנֵי קֹשֶׁט,</b> אמת, מפני שאתה נאמן ושומר את הבטחתך עתיקת היומין. <b>סֶלָה.</b>
(ז) <b>לְמַעַן יֵחָלְצוּן יְדִידֶיךָ,</b> עמך ישראל, <b>הוֹשִׁיעָה</b> ב<b>ימִינְךָ וַעֲנֵנִי.</b>
(ח) כאן מתואר הניצחון: <b>אֱלֹהִים דִּבֶּר בְּקָדְשׁוֹ,</b> כביכול הודיע לי שאני צועד לקראת ניצחונות; ואז <b>אֶעְלֹזָה</b>, שמחתי בבשורה הטובה, שכן מעתה <b>אֲחַלְּקָה</b>, אוכל להנחיל לישראל את העיר <b>שְׁכֶם וְ</b>את <b>עֵמֶק סֻכּוֹת אֲמַדֵּד,</b> אמדוד כדי לחלק. עד אז היה אזור זה כפוף לשלטון ישראל רק בחלקו, ובו גרו ואותו ביצרו גויים במשך שנים רבות; עתה יוכנע האויב הזה לחלוטין, ודוד המלך יוכל לחלק את העיר הכבושה ואת העמק שלידה. הצלחתו של הישג זה נבעה מהתאחדות עם ישראל כולו תחת שלטונו –
(ט) <b>לִי</b>, אתי ה<b>גִלְעָד וְלִי</b> גם <b>מְנַשֶּׁה,</b> השבט השוכן בגלעד ובבשן, <b>וְאֶפְרַיִם מָעוֹז</b>, מגן ל<b>רֹאשִׁי, יְהוּדָה מְחֹקְקִי,</b> קובע החוקים. כעת עומדים לימיני כל השבטים, גם אלה שקודם לכן לא היו ביחסים ידידותיים. משום כך יוכל העם לנצח –
(י) <b>מוֹאָב סִיר רַחְצִי,</b> מבוזה בעיני כסיר שבו ארחץ את רגלי, <b>עַל אֱדוֹם אַשְׁלִיךְ נַעֲלִי,</b> ביטוי להשפלה חמורה בכל המזרח, וממערב <b>עָלַי</b>, בעבורי <b>פְּלֶשֶׁת הִתְרוֹעָעִי,</b> הישברי.
(יא) <b>מִי יוֹבִלֵנִי</b> ל<b>עִיר</b>, שכשאגיע אליה אציב עליה <b>מָצוֹר</b>?! <b>מִי נָחַנִי</b>, מדריך אותי <b>עַד אֱדוֹם</b>?!
(יב) <b>הֲלֹא אַתָּה, אֱלֹהִים,</b> שבעבר <b>זְנַחְתָּנוּ וְלֹא תֵצֵא,</b> יצאת, <b>אֱלֹהִים, בְּצִבְאוֹתֵינוּ.</b>
(יג) עכשיו, כשאתה בעזרנו, <b>הָבָה</b>, תן <b>לָּנוּ עֶזְרָת</b>, עזרה <b>מִצָּר</b>, מאויב, <b>ו</b>הלוא <b>שָׁוְא תְּשׁוּעַת אָדָם.</b>
(יד) אם אתה תעזור לנו, אין אנו זקוקים לתשועה אחרת. <b>בֵּאלֹהִים נַעֲשֶׂה חָיִל וְהוּא יָבוּס</b>, ירמוס, או: ינחיל תבוסה ל<b>צָרֵינוּ.</b>
<h2>פרק סא</h2>
(א) <b>לַמְנַצֵּחַ עַל נְגִינַת,</b> כנראה שמו של שיר או כלי נגינה, <b>לְדָוִד.</b>
(ב) <b>שִׁמְעָה, אֱלֹהִים,</b> את <b>רִנָּתִי,</b> שירתי ותפילתי, <b>הַקְשִׁיבָה תְּפִלָּתִי,</b> שבה אני רוצה לשבחך ולבקש ברכה נוספת.
(ג) ייתכן שהמזמור חובר בעת אחד ממסעי הצבא שבהם הרחיק דוד מן הארץ. <b>מִקְצֵה הָאָרֶץ אֵלֶיךָ אֶקְרָא בַּעֲטֹף לִבִּי</b>, כשלבי מתעלף, מרגיש חלש. כאשר אני נתקל <b>בְּצוּר יָרוּם</b>, בסלע גבוה <b>מִמֶּנִּי,</b> באויב חזק המתנשא מעלי, <b>תַנְחֵנִי</b> לגשת אליו ולכבשו.
(ד) <b>כִּי הָיִיתָ מַחְסֶה לִי,</b> היית לי <b>מִגְדַּל עֹז</b>, מצודה מבוצרת <b>מִפְּנֵי אוֹיֵב.</b>
(ה) <b>אָגוּרָה</b>, אני מבקש לגור <b>בְאָהָלְךָ</b> ל<b>עוֹלָמִים, אֶחֱסֶה</b> תמיד <b>בְסֵתֶר כְּנָפֶיךָ. סֶּלָה.</b>
(ו) <b>כִּי</b>, אכן <b>אַתָּה, אֱלֹהִים, שָׁמַעְתָּ לִנְדָרָי</b> שנדרתי לפניך אם תעזרני במלחמה, ו<b>נָתַתָּ</b> את <b>יְרֻשַּׁת יִרְאֵי שְׁמֶךָ.</b> מסרת ליראי שמך את הנחלה המגיעה להם – את הערים שהאויב כבש מהם.
(ז) ובקשה: <b>יָמִים עַל יְמֵי מֶלֶךְ,</b> על ימי <b>תּוֹסִיף, שְׁנוֹתָיו</b>, שנות מלכותי יתרבו <b>כְּמוֹ דֹר וָדֹר,</b> דורות רבים.
(ח) <b>יֵשֵׁב</b> המלך עד <b>עוֹלָם לִפְנֵי אֱלֹהִים. חֶסֶד וֶאֱמֶת מַן</b>, מַנה, צווה עליהם ש<b>יִנְצְרֻהוּ,</b> ישמרוהו, או: החסד והאמת יהיו מנת חלקו.
(ט) <b>כֵּן</b>, כך <b>אֲזַמְּרָה</b> ל<b>שִׁמְךָ לָעַד, לְ</b>עת <b>שַׁלְּמִי נְדָרַי</b>, בזמן שאני משלם את נדרַי <b>יוֹם יוֹם,</b> כתודה על כל מה שעשית אתי.
<h2>פרק סב</h2>
(א) <b>לַמְנַצֵּחַ עַל</b> הניגון שחיבר <b>יְדוּתוּן,</b> מראשי המשוררים במקדש, ושמא זהו כינוי לכלי נגינה שיוחס לידותון, <b>מִזְמוֹר לְדָוִד.</b>
(ב) <b>אַךְ</b>, רק <b>אֶל אֱלֹהִים דּוּמִיָּה</b>, שותקת בהקשבה ובציפייה <b>נַפְשִׁי,</b> כי <b>מִמֶּנּוּ יְשׁוּעָתִי</b>.
(ג) <b>אַךְ הוּא</b> ולא אחר <b>צוּרִי</b>, תוקפּי <b>וִישׁוּעָתִי, מִשְׂגַּבִּי</b>, מעוז ומפלט לי ש<b>לֹא אֶמּוֹט</b>, אתמוטט בעת צרה <b>רַבָּה,</b> או: שלא אתמוטט הרבה.
(ד) פנייה לרשעים: <b>עַד אָנָה</b>, עד מתי <b>תְּהוֹתְתוּ</b>, תתנפלו או תאיימו <b>עַל אִישׁ; תְּרָצְּחוּ</b>, תהיו רוצחים <b>כֻלְּכֶם,</b> אם בפועל ממש או מבחינת רצונכם?! מסוכן להיות במחיצתכם <b>כְּקִיר נָטוּי</b>, שעלול ליפול בכל רגע, ו<b>גָדֵר הַדְּחוּיָה,</b> המטה ליפול.
(ה) <b>אַךְ מִשְֹּאֵתוֹ</b>, מהתנשאותו של אדם בעלותו לגדולה, אותם שונאים <b>יָעֲצוּ לְהַדִּיחַ,</b> לסלק, להפיל; וכשאינם יכולים להילחם בו בגלוי, <b>יִרְצוּ כָזָב,</b> הם בוחרים בשקרים. <b>בְּפִיו</b>, בפיותיהם, כלפי חוץ, <b>יְבָרֵכוּ, ו</b>אילו <b>בְקִרְבָּם יְקַלְלוּ. סֶלָה.</b>
(ו) ושוב: <b>אַךְ לֵאלֹהִים דּוֹמִּי,</b> עמדי וצפי, <b>נַפְשִׁי, כִּי מִמֶּנּוּ תִּקְוָתִי.</b>
(ז) <b>אַךְ הוּא צוּרִי וִישׁוּעָתִי, מִשְׂגַּבִּי</b> שהודות לו <b>לֹא אֶמּוֹט.</b>
(ח) <b>עַל</b>, בגלל <b>אֱלֹהִים יִשְׁעִי וּכְבוֹדִי.</b> הוא המושיע אותי והמעניק לי חיים ומקום בעולם, והוא <b>צוּר עֻזִּי,</b> מקור התוקף שלי. <b>מַחְסִי בֵּאלֹהִים.</b>
(ט) <b>בִּטְחוּ בוֹ בְכָל עֵת, עָם.</b> רק עליו אפשר לסמוך. <b>שִׁפְכוּ לְפָנָיו</b> את <b>לְבַבְכֶם.</b> ספרו לו את שמציק לכם, כי רק <b>אֱלֹהִים</b> הוא <b>מַחֲסֶה לָּנוּ. סֶלָה.</b>
(י) לעומת זאת, <b>אַךְ הֶבֶל בְּנֵי אָדָם.</b> הם חולפים מהר מאוד, ואין לבטוח בהם. <b>כָּזָב</b>, שווא ושקר הם <b>בְּנֵי אִישׁ.</b> אם באים לשקול את שוויים <b>בְּמֹאזְנַיִם</b> – <b>לַעֲלוֹת הֵמָּה מֵהֶבֶל יָחַד,</b> כולם יחד קלים מהבל. הכף שעליה בני האדם תעלה וכף ההבל תכריע.
(יא) <b>אַל תִּבְטְחוּ בְעֹשֶׁק,</b> ניצול ושוד, <b>וּבְגָזֵל אַל תֶּהְבָּלוּ.</b> אין לבנות את החיים על גזל, לא רק משום שהוא אינו מוסרי ואסור, אלא גם משום שהוא הבל ואי-אפשר לסמוך עליו. <b>חַיִל</b>, עושר <b>כִּי יָנוּב,</b> שלכאורה הוא מניב פֵּרות – <b>אַל תָּשִׁיתוּ</b>, תשימו אליו <b>לֵב,</b> כי הוא זמני, וסופו להשחית את בעליו ולעבור מן העולם.
(יב) כל הדברים הללו הם צו עליון – <b>אַחַת דִּבֶּר אֱלֹהִים</b> כשציווה עלינו ללכת בדרכיו, <b>שְׁתַּיִם</b>, שתי פנים <b>זוּ</b>, אשר <b>שָׁמָעְתִּי:</b> צד החיוב, לעשות את רצון ה' לנהוג בדרך הטוב; וצד השלילה, שלא לעשות את ההפך. תמציתה של התורה היא סוּר מֵרָע וַעֲשֵׂה טוֹב, <b>כִּי עֹז לֵאלֹהִים.</b> בידו הכוח, ולכן כדאי שדבריו ינחו אותנו.
(יג) <b>ו</b>נוסף על כך, <b>לְךָ, אֲדֹנָי, חָסֶד,</b> אתה הוא הנותן והמשפיע לעולם, <b>כִּי אַתָּה תְשַׁלֵּם לְאִישׁ כְּמַעֲשֵׂהוּ,</b> אם רע ואם טוב.
<h2>פרק סג</h2>
(א) <b>מִזְמוֹר לְדָוִד, בִּהְיוֹתוֹ בְּמִדְבַּר יְהוּדָה.</b> תוכנו של המזמור משקף את מצבו של דוד בשעה שברח מפני שאול במדבר יהודה, כאשר היה מוקף שונאים מכל צד וסבל ממחסור מתמיד. מזמור זה הוא ביסודו כיסופים לה', אשר הקשיים החיצוניים אינם מפחיתים מהם, אלא אדרבא, מעצימים אותם.
(ב) <b>אֱלֹהִים, אֵלִי אַתָּה, אַשַׁחֲרֶךָּ,</b> אני מחפש אותך, רוצה להגיע אליך. <b>צָמְאָה לְךָ נַפְשִׁי, כָּמַהּ</b>, השתוקק <b>לְךָ</b> גם <b>בְשָׂרִי</b> בהיותי <b>בְּאֶרֶץ צִיָּה</b>, במדבר יבש <b>וְעָיֵף</b>, צמא <b>בְּלִי מָיִם.</b> הצימאון לאלוקים מתגלים במקום שבו מתעוררים הצרכים החיוניים לעצם הקיום. התשוקה הפנימית העזה ביותר של דוד איננה למים או לצרכי גופו; דווקא בהיותו בבדידות ומחסור, מתברר לו שעיקר תשוקתו היא לקדוש ברוך הוא.
(ג) <b>כֵּן</b>, כך – בגעגועי אליך <b>בַּקֹּדֶשׁ חֲזִיתִךָ,</b> אני מדמה את היותי בקודש בקרבתך. אז אוכל <b>לִרְאוֹת</b> את <b>עֻזְּךָ</b>, חוזקך <b>וּכְבוֹדֶךָ.</b>
(ד) <b>כִּי טוֹב חַסְדְּךָ</b> יותר <b>מֵחַיִּים.</b> עצם מודעותי למידת החסד שלך טובה לי יותר מן החיים עצמם. די בזכירת חסדך והמחשבה עליו בלבד, וכבר <b>שְׂפָתַי יְשַׁבְּחוּנְךָ,</b> ישבחו אותך.
(ה) <b>כֵּן אֲבָרֶכְךָ בְחַיָּי,</b> בעודי חי; באמצעות החיים שבי אני מברך אותך; וגם: חיי עצמם הם דרך של ברכה לך. <b>בְּשִׁמְךָ</b> ובהשראתך <b>אֶשָּׂא כַפָּי,</b> אני מתפלל ומבקש.
(ו) <b>כְּמוֹ חֵלֶב וָדֶשֶׁן</b>, מאכל שמן <b>תִּשְׂבַּע נַפְשִׁי.</b> התשבחות שאני משבח אותך והמחשבות שאני חושב עליך מעניקות לי שובע ורוויה נפשיים. <b>ו</b>מכוחם של אלה <b>שִׂפְתֵי רְנָנוֹת יְהַלֶּל פִּי</b> לא על טובתו של ה' אלי, אלא על עצם נוכחותו בחיי.
(ז) <b>אִם זְכַרְתִּיךָ</b>, כאשר אני זוכר אותך גם <b>עַל יְצוּעָי,</b> בלכתי לישון, בזמן המיועד למנוחה ולהירדמות; <b>בְּאַשְׁמֻרוֹת</b>, בחלקי הלילה, בזמן חילופי משמרות השומרים, שמי שמתעורר בו אינו ערני לגמרי, אף אז <b>אֶהְגֶּה בָּךְ,</b> כי אתה הנושא המרכזי של הווייתי. נוכחות ה' משמעותית לי וממלאת את לבי יותר מכול. עליה אני חושב בין כשאני עומד להירדם, ובין כשאני מקיץ משנתי.
(ח) <b>כִּי הָיִיתָ עֶזְרָתָה לִּי.</b> אינני מודה רק על כך שאני עדיין חי וחפשי יחסית, אלא בעיקר על הרגשתי שאתה נמצא תמיד לידי – <b>וּבְצֵל כְּנָפֶיךָ אֲרַנֵּן.</b> בכל עת ובכל מקום אני נתון תחת חסותך.
(ט) <b>דָּבְקָה נַפְשִׁי</b>, אני משתוקק ללכת <b>אַחֲרֶיךָ,</b> כי <b>בִּי תָּמְכָה יְמִינֶךָ.</b>
(י) מתיאור מצבו הגשמי והנפשי פונה כעת המשורר לתיאור מצבו הפוליטי: <b>וְהֵמָּה</b> – שונאַי <b>לְשׁוֹאָה</b>, לאסון ואבדן <b>יְבַקְשׁוּ</b> את <b>נַפְשִׁי.</b> והוא מבקש: יהי רצון שהם <b>יָבֹאוּ בְּתַחְתִּיּוֹת הָאָרֶץ.</b>
(יא) אותם מתנכלים החושבים עלי: <b>יַגִּירֻהוּ</b>, ישפכו את דמו – דמי שלי – <b>עַל יְדֵי חָרֶב,</b> ואני מבקש: <b>מְנָת</b> מאכל ל<b>שֻׁעָלִים</b>, אוכלי הנבלות במדבר <b>יִהְיוּ.</b>
(יב) <b>וְ</b>אילו <b>הַמֶּלֶךְ יִשְׂמַח בֵּאלֹהִים.</b> ייתכן שדוד מתכוון כאן לעצמו, שהרי כבר נמשח למלך, או למלך המכהן בפועל – שאול, שדוד רואה בו אדם רדוף סיוטים ופחדי שווא. ועל כן מבקש שישמח באלוקים, ואז גם לא יצא כנגד דוד. <b>יִתְהַלֵּל</b>, ישובח <b>כָּל הַנִּשְׁבָּע בּוֹ</b> – בשמו של המלך, שהרי ראוי שיהללו את המלך ושיישבעו בשמו, <b>כִּי</b>, כאשר <b>יִסָּכֵר</b>, ייסגר <b>פִּי דוֹבְרֵי שָׁקֶר,</b> המלשינים עלי או המסיתים את המלך לרדוף אחרי.
<h2>פרק סד</h2>
(א) <b>לַמְנַצֵּחַ, מִזְמוֹר לְדָוִד.</b>
(ב) <b>שְׁמַע, אֱלֹהִים, קוֹלִי בְשִׂיחִי,</b> כשאני שוטח את כאבַי. <b>מִפַּחַד אוֹיֵב תִּצֹּר</b>, תשמור את <b>חַיָּי,</b>
(ג) <b>תַּסְתִּירֵנִי מִסּוֹד</b>, מהסתודדות, ממועצת <b>מְרֵעִים, מֵרִגְשַׁת</b>, מהמהומה שמחוללים <b>פֹּעֲלֵי אָוֶן,</b> עושי רֶשע,
(ד) <b>אֲשֶׁר שָׁנְנוּ כַחֶרֶב</b> את <b>לְשׁוֹנָם, דָּרְכוּ</b> את <b>חִצָּם</b> – חֵץ הלשון, המרוח ב<b>דָּבָר מָר.</b> אין אלו חצים סתם; חציהם מורעלים.
(ה) <b>לִירֹת בַּמִּסְתָּרִים</b> על <b>תָּם, פִּתְאֹם יֹרֻהוּ</b>, יירו בו <b>וְלֹא יִירָאוּ.</b> את מעשיהם הם עושים בסתר, בדרכי עקיפין וכזב.
(ו) <b>יְחַזְּקוּ לָמוֹ</b>, הם מתאמצים, מכינים היטב <b>דָּבָר רָע</b>, או: מחזקים זה את זה בדברים רעים<b>; יְסַפְּרוּ</b>, נדברים ביניהם <b>לִטְמוֹן מוֹקְשִׁים.</b> ומכיוון שהם פועלים במסתרים, <b>אָמְרוּ: מִי יִרְאֶה לָּמוֹ</b>, אותם?!
(ז) <b>יַחְפְּשׂוּ</b>, הם מחפשים <b>עוֹלֹת,</b> דברי עוול, <b>תַּמְנוּ</b>, השלימו עד קצה היכולת <b>חֵפֶשׂ מְחֻפָּשׂ</b>, חיפוש יסודי. <b>וְ</b>כל זה הוא ב<b>קֶרֶב אִישׁ וְלֵב עָמֹק.</b>
(ח) מאחר שהדברים נסתרים עמוק בלבם, לא נותר למושא פגיעתם אלא להתפלל. את המשך הדברים אפשר אפוא לפרש כתפילה וכביטוי משאלות או כתיאור היענותו של ה' לרחשי מצוקתו של דוד, בין שהיה זה באותו אירוע או במקרים דומים בעבר, שבהם הוא מחזק עתה את עצמו: <b>וַיֹּרֵם אֱלֹהִים</b>, ה' יורה בהם <b>חֵץ פִּתְאוֹם</b>, חץ של הפתעה, חצים אלו <b>הָיוּ מַכּוֹתָם.</b>
(ט) <b>וַיַּכְשִׁילוּהוּ עָלֵימוֹ</b>, הם הביאו מכשול על עצמם את <b>לְשׁוֹנָם.</b> אותה לשון שבה הם השתמשו נגדי היא המכשילה אותם. נוכח כישלונם <b>יִתְנֹדְדוּ,</b> ינודו בתימהון ובזעזוע <b>כָּל</b> ה<b>רֹאֵה</b> מה אירע <b>בָם,</b> מה עלה להם בסופם.
(י) <b>וַיִּירְאוּ כָּל אָדָם</b> את עונשם של הרשעים, <b>וַיַּגִּידוּ פֹּעַל אֱלֹהִים, וּמַעֲשֵׂהוּ הִשְׂכִּילוּ.</b> מפלתם הגמורה של הרשעים הנובעת מתוך תכניותיהם-שלהם, מוכיחה לשאר בני האדם שהעולם מנוהל ומסודר בצדק.
(יא) ואז – <b>יִשְׂמַח צַדִּיק בַּה' וְחָסָה בוֹ, וְיִתְהַלְלוּ כָּל יִשְׁרֵי לֵב.</b>
<h2>פרק סה</h2>
(א) <b>לַמְנַצֵּחַ, מִזְמוֹר לְדָוִד שִׁיר</b> תודה ושמחה.
(ב) <b>לְךָ דֻמִיָּה תְהִלָּה, אֱלֹהִים בְּצִיּוֹן</b>. דברי השירה והשבח לה' אינם מספיקים, ואולי אף עלובים. את ה' נוכל להלל יותר בשתיקתנו מאשר במלותינו, שכן השתיקה כוללת את מה שאנחנו יכולים לומר ואת מה שאיננו יכולים לומר. <b>וּ</b>לכל היותר, מה שיכול אדם לעשות הוא – <b>לְךָ יְשֻׁלַּם נֶדֶר.</b> במקום להאריך בדברי שירה האדם צריך למלא את ההתחייבויות שחייב את עצמו בהן כלפי הקדוש ברוך הוא.
(ג) אתה הוא <b>שֹׁמֵעַ תְּפִלָּה,</b> ו<b>עָדֶיךָ</b>, אליך <b>כָּל בָּשָׂר יָבֹאוּ</b> להתפלל, לבקש ולהודות.
(ד) <b>דִּבְרֵי</b>, ענייני <b>עֲוֹנֹת גָּבְרוּ</b>, רבו <b>מֶנִּי</b>, ממני. למרות ריבוי חטאי מובטח אני כי <b>פְּשָׁעֵינוּ אַתָּה תְכַפְּרֵם.</b> לולא כן לא יכול הייתי לעמוד במשא עוונותַי.
(ה) <b>אַשְׁרֵי</b> זה ש<b>תִּבְחַר וּתְקָרֵב</b> אותו, והוא <b>יִשְׁכֹּן</b> ב<b>חֲצֵרֶיךָ.</b> הלוואי שנהיה גם אנו בין מקורביך – <b>נִשְׂבְּעָה בְּטוּב בֵּיתֶךָ, קְדֹשׁ</b>, בקדושת <b>הֵיכָלֶךָ.</b>
(ו) בעשיית <b>נוֹרָאוֹת</b>, נפלאות, דברים גדולים ונשגבים <b>בְּצֶדֶק</b>, בצדקך <b>תַּעֲנֵנוּ,</b> תענה לתפילתנו, <b>אֱלֹהֵי יִשְׁעֵנוּ, מִבְטָח</b> ל<b>כָל קַצְוֵי אֶרֶץ וְיָם</b>, קצות העולם ה<b>רְחֹקִים.</b>
(ז) דוד מרחיב בדברי השבח של ה': <b>מֵכִין</b>, מכונן, מייסד <b>הָרִים בְּכֹחוֹ</b>. ההר המתנשא, הנערם שכבה על גבי שכבה, סלע על גבי סלע, הוא אחד הביטויים לעצמה האלוקית, לכך שה' <b>נֶאְזָר</b>, חוגר עצמו <b>בִּגְבוּרָה.</b>
(ח) דרך אחרת שבה מופיעה גבורתו –<b>מַשְׁבִּיחַ</b>, משקיט <b>שְׁאוֹן יַמִּים,</b> רעשו של הים הסוער, את <b>שְׁאוֹן גַּלֵּיהֶם. ו</b>בתחום נוסף – משתיק <b>הֲמוֹן לְאֻמִּים,</b> מהומת העולם האנושי.
(ט) <b>וַיִּירְאוּ</b>, פחדו <b>יֹשְׁבֵי קְצוֹת</b> העולם <b>מֵאוֹתֹתֶיךָ</b>, נפלאותיך, או: תופעות הטבע שבראת הנראות בכל מקום. את <b>מוֹצָאֵי בֹקֶר וָעֶרֶב,</b> קצה המזרח והמערב <b>תַּרְנִין,</b> תביא לידי שירה, כביכול. בכל העולם שרים ומתפללים אליך.
(י) מעבר לביטויי הכוח והעצמה של אלוקים, העולם מלא בברכתו. <b>פָּקַדְתָּ</b>, אתה זוכר לטובה את <b>הָאָרֶץ, וַתְּשֹׁקְקֶהָ</b>, ממלא את תשוקתה, או: משקה אותה. <b>רַבַּת תַּעְשְׁרֶנָּה</b>, אתה מעשיר אותה בשפע רב, ב<b>פֶּלֶג אֱלֹהִים</b>, אפיקי מים גדולים <b>מָלֵא מָיִם, תָּכִין</b>, תזמין את צמיחת <b>דְּגָנָם, כִּי כֵן</b>, כך, או: על בסיס <b>תְּכִינֶהָ,</b> ייצבת את הארץ.
(יא) את <b>תְּלָמֶיהָ</b> של הארץ <b>רַוֵּה</b> נא בגשמים; <b>נַחֵת</b>, תן נחת ל<b>גְּדוּדֶהָ,</b> לגדודיה. פירוש אחר: הורד מים לחריציה, בקעותיה ולגאיותיה; <b>בִּרְבִיבִים</b>, טיפות גשם <b>תְּמֹגְגֶנָּה,</b> תרכך אותה, ואת <b>צִמְחָהּ תְּבָרֵךְ.</b>
(יב) <b>עִטַּרְתָּ</b>, אתה מייפה את <b>שְׁנַת טוֹבָתֶךָ,</b> כאשר ברכה זו נמשכת שנה שלמה, <b>וּמַעְגָּלֶיךָ</b>, המאורעות המתחוללים בעולם, נסיבות הזמן כולן <b>יִרְעֲפוּן</b>, מזילים <b>דָּשֶׁן,</b> שמן, דברים משובחים.
(יג) <b>יִרְעֲפוּ נְאוֹת מִדְבָּר.</b> בשנה טובה נאות המדבר אינם נזקקים לשרוד במאבק מתמיד במדבר המקיף אותם, אלא מימיהם גם זורמים החוצה ומשקים את המדבר, <b>ו</b>ב<b>גִיל</b>, שמחה בצמחייה השופעת בשנה זו <b>גְּבָעוֹת תַּחְגֹּרְנָה,</b> נעטפות.
(יד) <b>לָבְשׁוּ כָרִים</b>, כרי העשב את <b>הַצֹּאן.</b> המרחבים המוריקים מלאים בצאן הרועה בהם, <b>וַעֲמָקִים</b> שבין ההרים או השטחים הנמוכים מחוץ לתחום ההרים <b>יַעַטְפוּ בָר,</b> בתבואה, <b>יִתְרוֹעֲעוּ</b>, יריעו תרועות שמחה, וייתכן גם: יהפכו רֵעים ויתחברו; בזמנים של שפע, הכול נעשים סמוכים זה לזה ומיודדים זה עם זה, <b>אַף יָשִׁירוּ.</b>
<h2>פרק סו</h2>
(א) <b>לַמְנַצֵּחַ, שִׁיר מִזְמוֹר.</b> הקריאה הפותחת היא עיקר עניינו של המזמור: <b>הָרִיעוּ</b>, השמיעו קול תרועה להבעת תודה, כבוד ושמחה <b>לֵאלֹהִים, כָּל</b> יושבי <b>הָאָרֶץ.</b>
(ב) <b>זַמְּרוּ</b> את <b>כְבוֹד שְׁמוֹ, שִׂימוּ כָבוֹד תְּהִלָּתוֹ</b>, הללוהו בכבוד, או: תהילתו היא כבוד לכם.
(ג) <b>אִמְרוּ לֵאלֹהִים: מַה נּוֹרָא</b>, נשגב, מעורר יראה <b>מַעֲשֶׂיךָ, בְּרֹב עֻזְּךָ</b>, כוחך <b>יְכַחֲשׁוּ לְךָ אֹיְבֶיךָ.</b> כניעת האויבים מתבטאת בכך שהם נאלצים לפייס את מנצחם אף באמירת שקר.
(ד) יושבי <b>כָּל הָאָרֶץ יִשְׁתַּחֲווּ לְךָ וִיזַמְּרוּ לָךְ, יְזַמְּרוּ שִׁמְךָ. סֶלָה.</b>
(ה) ובשבחו של ה' בכלל: <b>לְכוּ וּרְאוּ מִפְעֲלוֹת אֱלֹהִים, נוֹרָא עֲלִילָה</b>, מעורר יראה במעשים שפעל <b>עַל בְּנֵי אָדָם:</b>
(ו) <b>הָפַךְ יָם לְיַבָּשָׁה,</b> כשקרע את ים סוף, <b>בַּנָּהָר יַעַבְרוּ בְרָגֶל,</b> כשעצר את מי הירדן, <b>שָׁם</b> – בכיבוש הארץ <b>נִשְׂמְחָה בּוֹ.</b>
(ז) <b>מֹשֵׁל בִּגְבוּרָתוֹ</b> ל<b>עוֹלָם, עֵינָיו בַּגּוֹיִם תִּצְפֶּינָה,</b> והוא מעמיד אותם במקום הראוי להם. <b>הַסּוֹרְרִים</b>, שאינם שומעים בקולו, <b>אַל יָרוּמוּ לָמוֹ,</b> לא יתרוממו, כי ה' ישפיל אותם. <b>סֶלָה.</b>
(ח) <b>בָּרְכוּ, עַמִּים,</b> את <b>אֱלֹהֵינוּ,</b> כי חסדי ה' עמנו מועילים לכל העמים, <b>וְהַשְׁמִיעוּ</b> את <b>קוֹל תְּהִלָּתוֹ,</b> התהילה לשמו.
(ט) <b>הַשָּׂם נַפְשֵׁנוּ בַּחַיִּים, וְלֹא נָתַן</b>, אפשר, הניח <b>לַמּוֹט</b>, לְהתמוטטות <b>רַגְלֵנוּ.</b> אכן, בכל אלה היו מעלות ומורדות, ולא תמיד היו הדברים נוחים ופשוטים.
(י) <b>כִּי בְחַנְתָּנוּ, אֱלֹהִים,</b> בניסיונות, <b>צְרַפְתָּנוּ כִּצְרָף כָּסֶף,</b> עברנו ייסורי צריפה.
(יא) <b>הֲבֵאתָנוּ בַמְּצוּדָה,</b> מלכודת, <b>שַׂמְתָּ מוּעָקָה</b>, כבל לוחץ <b>בְמָתְנֵינוּ.</b>
(יב) <b>הִרְכַּבְתָּ אֱנוֹשׁ לְרֹאשֵׁנוּ,</b> השלטת עלינו בני אדם, <b>בָּאנוּ בָאֵשׁ וּבַמַּיִם</b> כפשוטו, ובמובן רחב: התייסרנו בכל מיני הייסורים, אבל בסוף – <b>וַתּוֹצִיאֵנוּ</b> מהמועקות והמבחנים <b>לָרְוָיָה,</b> ואנו נרגעים כצמא ששתה די צורכו.
(יג) וכאן באה תוספת פרטית<b>: אָבוֹא</b> אל <b>בֵיתְךָ בְעוֹלוֹת, אֲשַׁלֵּם לְךָ נְדָרָי,</b>
(יד) אותם נדרים <b>אֲשֶׁר פָּצוּ</b>, פתחו, דיברו <b>שְׂפָתָי, וְדִבֶּר פִּי בַּצַּר לִי,</b> שהרי בעיקר בשעת צרה אנשים נודרים.
(טו) בין הקרבנות והנדרים <b>עֹלוֹת מֵחִים</b>, שמנים, מלאים מֵח <b>אַעֲלֶה לָּךְ, עִם קְטֹרֶת</b>, שרפה כליל על המזבח של בשר <b>אֵילִים; אֶעֱשֶׂה בָקָר עִם עַתּוּדִים,</b> תיישים. <b>סֶלָה.</b>
(טז) והוא מוסיף: <b>לְכוּ שִׁמְעוּ וַאֲסַפְּרָה, כָּל יִרְאֵי אֱלֹהִים,</b> את הטובות <b>אֲשֶׁר עָשָׂה</b> ה' <b>לְנַפְשִׁי,</b> לי עצמי, שכן אלו הדברים שאני הוא שיכול לספרם:
(יז) <b>אֵלָיו</b> ב<b>פִי קָרָאתִי, וְרוֹמַם</b>, רוממותו <b>תַּחַת לְשׁוֹנִי.</b>
(יח) <b>אָוֶן</b>, מחשבה מרושעת <b>אִם רָאִיתִי</b>, הבחנתי <b>בְלִבִּי,</b> שהרי לכל אדם יש מחשבות כאלה – אותה <b>לֹא יִשְׁמַע אֲדֹנָי</b>, ולא יתייחס אליה.
(יט) ולעומת זאת – <b>אָכֵן, שָׁמַע אֱלֹהִים, הִקְשִׁיב בְּקוֹל</b>, לקול <b>תְּפִלָּתִי</b>.
(כ) והמשורר מסיים: <b>בָּרוּךְ אֱלֹהִים אֲשֶׁר לֹא הֵסִיר תְּפִלָּתִי</b> והתייחס אליה, <b>וְ</b>את <b>חַסְדּוֹ</b> שהוא מעניק לי לא הסיר <b>מֵאִתִּי.</b>
<h2>פרק סז</h2>
(א) <b>לַמְנַצֵּחַ בִּנְגִינֹת, מִזְמוֹר שִׁיר.</b> נראה שהמזמור נועד להיות מושר בבית המקדש.
(ב) <b>אֱלֹהִים יְחָנֵּנוּ</b>, יטה אלינו חסד, ייתן לנו חנינה <b>וִיבָרְכֵנוּ, יָאֵר פָּנָיו אִתָּנוּ.</b> יש כאן רימוז לברכת הכהנים, הכוללת את המלים הללו – חנינה, ברכה והארת פנים. <b>סֶלָה.</b>
(ג) חוֹן אותנו, ברכנו והאר פניך אלינו כדי <b>לָדַעַת בָּאָרֶץ דַּרְכֶּךָ,</b> שנדע כיצד ללכת ולאן, וכן כדי שידעו הכול שה' סולל לאוהביו את הדרך הנכונה, ו<b>בְכָל</b> ה<b>גּוֹיִם</b> תתגלה <b>יְשׁוּעָתֶךָ.</b>
(ד) על חסדך שאינו מרוכז בעם ישראל בלבד, אלא הוא כולל את כל יושבי תבל, <b>יוֹדוּךָ עַמִּים, אֱלֹהִים, יוֹדוּךָ עַמִּים כֻּלָּם.</b>
(ה) <b>יִשְׂמְחוּ וִירַנְּנוּ לְאֻמִּים, כִּי תִשְׁפֹּט עַמִּים</b> ב<b>מִישֹׁר,</b> בדרך ישרה שהכול יכולים למצוא את מקומם בה בלי להגיע לידי התנגשויות ומלחמות, <b>וּלְאֻמִּים בָּאָרֶץ תַּנְחֵם,</b> תורה לכל עם את דרכיו ומטרותיו הראויות. <b>סֶלָה.</b>
(ו) <b>יוֹדוּךָ עַמִּים, אֱלֹהִים, יוֹדוּךָ עַמִּים כֻּלָּם</b>. החרוז חוזר ומגדיר מזמור זה כשירה כלל-עולמית. על כן גם תיאור הברכה הוא בסיסי ופשוט:
(ז) <b>אֶרֶץ נָתְנָה יְבוּלָהּ,</b> כך שלכל אחד ואחד יש די צורכו. <b>יְבָרְכֵנוּ אֱלֹהִים אֱלֹהֵינוּ.</b>
(ח) ושוב, לתוספת ברכה: <b>יְבָרְכֵנוּ אֱלֹהִים, וְיִירְאוּ אוֹתוֹ</b>, יקבלו את מרותו ויישמעו לו <b>כָּל אַפְסֵי</b>, קצות ה<b>אָרֶץ.</b>
<h2>פרק סח</h2>
(א) <b>לַמְנַצֵּחַ, לְדָוִד מִזְמוֹר שִׁיר.</b>
(ב) המזמור נפתח באזכור פסוק מהתורה על מסעות ארון הקודש במדבר – <b>יָקוּם אֱלֹהִים, יָפוּצוּ אוֹיְבָיו, וְיָנוּסוּ מְשַׂנְאָיו מִפָּנָיו.</b>
(ג) <b>כְּהִנְדֹּף</b>, כמו שמתנדף ומתפוגג <b>עָשָׁן,</b> כך <b>תִּנְדֹּף</b>, ה', את הרשעים<b>; כְּהִמֵּס</b>, כמו שנמס ומאבד את צורתו <b>דּוֹנַג</b>, שעווה <b>מִפְּנֵי אֵשׁ,</b> כך <b>יֹאבְדוּ רְשָׁעִים מִפְּנֵי אֱלֹהִים.</b>
(ד) <b>וְצַדִּיקִים יִשְׂמְחוּ, יַעַלְצוּ לִפְנֵי אֱלֹהִים וְיָשִׂישׂוּ</b>, יצהלו <b>בְשִׂמְחָה.</b> נראה שהששון הוא ביטוי חיצוני של השמחה.
(ה) <b>שִׁירוּ לֵאלֹהִים, זַמְּרוּ</b> ל<b>שְׁמוֹ, סֹלּוּ</b>, הרימו קול, או: רוממו, שבחו <b>לָרֹכֵב בָּעֲרָבוֹת,</b> במרומים, כינוי לה' שהודו ושליטתו ניכרים בשמים. שירו והללו <b>בְּ</b>מי ש<b>יָהּ שְׁמוֹ.</b> זהו אחד מן השמות הקדושים הנזכר פעמים אחדות בשירי ניצחון והלל, <b>וְעִלְזוּ לְפָנָיו.</b>
(ו) השיר מביע צדדים שונים של התגלות ה' : <b>אֲבִי יְתוֹמִים וְדַיַּן אַלְמָנוֹת</b>, <b>אֱלֹהִים</b> השוכן <b>בִּמְעוֹן קָדְשׁוֹ.</b> אף שהוא עליון ונשגב, הוא חס ומגן על קטני ארץ.
(ז) <b>אֱלֹהִים מוֹשִׁיב יְחִידִים בַּיְתָה,</b> מצרף את האנשים הבודדים זה לזה כדי שיבנו לעצמם בית. הוא גם <b>מוֹצִיא אֲסִירִים בַּכּוֹשָׁרוֹת,</b> בזמן כשר ומתאים, או: בשמחה והתעוררות הנפש. <b>אַךְ</b> כיוון שה' משגיח על כל פרט ופרט בעולם, <b>סוֹרְרִים</b>, המרדנים הושלכו ממקום יישוב ו<b>שָׁכְנוּ צְחִיחָה,</b> במקום יבש.
(ח) באופן שונה התגלה ה' ביציאת מצרים ובמתן תורה: <b>אֱלֹהִים, בְּצֵאתְךָ לִפְנֵי עַמֶּךָ,</b> כשהוצאתם ממצרים ונגלית להם באמצעות עמוד אש ועמוד הענן, <b>בְּצַעְדְּךָ בִישִׁימוֹן,</b> במדבר. <b>סֶלָה,</b> הייתה זו התגלות רבת עצמה –
(ט) ה<b>אֶרֶץ רָעָשָׁה,</b> רעדה, <b>אַף שָׁמַיִם נָטְפוּ</b> מים <b>מִפְּנֵי</b> מוראו של <b>אֱלֹהִים. זֶה</b> הר <b>סִינַי</b> אשר רעד כולו כמסופר, <b>מִפְּנֵי אֱלֹהִים, אֱלֹהֵי יִשְׂרָאֵל.</b>
(י) והופעה אלוקית אחרת, שיש בה גם רגיעה ומנוחה: <b>גֶּשֶׁם נְדָבוֹת</b>, של נדיבוּת וברכה <b>תָּנִיף,</b> אתה נושא הנה והנה, <b>אֱלֹהִים.</b> בגשם הנדבות את <b>נַחֲלָתְךָ,</b> ארצך, או: אומתך <b>וְנִלְאָה</b>, העייפה בנדודיה ובצימאונה <b>אַתָּה כוֹנַנְתָּהּ,</b> מקיים.
(יא) <b>חַיָּתְךָ</b>, בני עדתך, שאתה מחיה ומשקה אותם, <b>יָשְׁבוּ בָהּ</b> – בנחלה. <b>תָּכִין</b> אותה <b>בְּטוֹבָתְךָ,</b> במידת טובך <b>לֶעָנִי</b> – עם ישראל, <b>אֱלֹהִים.</b>
(יב) <b>אֲדֹנָי יִתֶּן אֹמֶר</b>, פקודה, גזרת ניצחון וישועה, ואז מקהלות הנשים <b>הַמְבַשְֹּרוֹת</b> על הניצחון יהיו <b>צָבָא</b>, המון <b>רָב,</b> מפאת גודלו של הניצחון, וכך הן ישירו<b>:</b>
(יג) <b>מַלְכֵי צְבָאוֹת</b>, המלכים העומדים בראש הצבא <b>יִדֹּדוּן יִדֹּדוּן,</b> קופצים ובורחים. לאחר בריחתו ההמונית של האויב, הכול באים לקחת משהו מן השלל, <b>ו</b>גם <b>נְוַת בַּיִת</b>, אשה היושבת בביתה – ובאופן סמלי, ישראל השוכנים בנחלתם – יוצאת ו<b>תְחַלֵּק שָׁלָל.</b> והמשך הבשורה לישראל:
(יד) <b>אִם</b>, אכן <b>תִּשְׁכְּבוּן בֵּין שְׁפַתָּיִם,</b> ליד מקום מרבץ הצאן. הגיע זמן שלום, שבו אפשר לשכב בשלווה בחוץ. אַת, כנסת ישראל היפה משולה ליונה בעלת <b>כַּנְפֵי יוֹנָה נֶחְפָּה</b>, מכוסות <b>בַכֶּסֶף</b>. נוצות היונה בורקות כמו כסף. <b>וְאֶבְרוֹתֶיהָ</b>, כנפיה מכוסות ומבהיקות <b>בִּירַקְרַק חָרוּץ</b>, בצבעי הזהב.
(טו) <b>בְּפָרֵשׂ</b>, כאשר מפריד ושובררֵשׂ <b>שַׁדַּי</b> – שם ה' המבטא גבורה ושידוד מערכות, את כוחם של ה<b>מְלָכִים</b>, <b>בָּהּ</b> בעת <b>תַּשְׁלֵג</b>, יוריד ה' שלג <b>בְּצַלְמוֹן,</b> שם הר, או: באפלה.
(טז) <b>הַר אֱלֹהִים</b>, הר גבוה וגדול – <b>הַר בָּשָׁן, הַר גַּבְנֻנִּים</b>, שאינו חלק אלא מלא בליטות – <b>הַר בָּשָׁן.</b>
(יז) אתה, והרים גבוהים ומרשימים כמותך, <b>לָמָּה תְּרַצְּדוּן,</b> תרעדו, תקפצו, <b>הָרִים גַּבְנֻנִּים</b>?!והתשובה: מכיוון שיש הר אחד שהוא <b>הָהָר</b> ש<b>חָמַד אֱלֹהִים לְשִׁבְתּוֹ,</b> לשבת בו. זהו הר סיני, או הר המוריה, <b>אַף ה' יִשְׁכֹּן</b> עליו <b>לָנֶצַח.</b>
(יח) ובהמשך לתיאור ההתגלות בסיני: <b>רֶכֶב אֱלֹהִים רִבֹּתַיִם,</b> רבבות רבבות של מרכבות. כך מתואר המחנה הלא-חומרי של הקדוש ברוך הוא, אף יש בו <b>אַלְפֵי שִׁנְאָן,</b> כינוי למלאך, או: מחנה. <b>אֲדֹנָי בָם</b> – בתוך המחנות הללו. הר <b>סִינַי בַּקֹּדֶשׁ,</b> הוא מרכזה של כל ההתרחשות הזאת.
(יט) ומכאן לתיאור ה' כאיש מלחמה העומד בראש צבאותיו: <b>עָלִיתָ לַמָּרוֹם, שָׁבִיתָ שֶּׁבִי, לָקַחְתָּ מַתָּנוֹת בָּאָדָם,</b> מבני אדם, או: בני אדם שהמנצח לוקח לעצמו. <b>וְאַף</b> ה<b>סוֹרְרִים</b> נכנעו <b>לִשְׁכֹּן</b>, שישכון, שישלוט בהם <b>יָהּ אֱלֹהִים.</b>
(כ) <b>בָּרוּךְ אֲדֹנָי</b> אשר <b>יוֹם יוֹם יַעֲמָס</b>, מעניק את צרכינו <b>לָנוּ, הָאֵל יְשׁוּעָתֵנוּ. סֶלָה.</b>
(כא) <b>הָאֵל לָנוּ</b> הוא <b>אֵל לְמוֹשָׁעוֹת,</b> שמושיע ועוזר, <b>ו</b>מן הצד האחר, <b>לאלוהים אֲדֹנָי</b> – <b>לַמָּוֶת תֹּצָאוֹת,</b> מעברים, פתחים. לה' דרכים שונות להביא מוות על אלה שאינם נכנעים לו.
(כב) <b>אַךְ</b>, אכן <b>אֱלֹהִים</b> המדומה לאיש מלחמה <b>יִמְחַץ</b> את <b>רֹאשׁ אֹיְבָיו,</b> ואת ה<b>קָדְקֹד</b> המצמיח <b>שֵׂעָר</b> של האויב אשר <b>מִתְהַלֵּךְ בַּאֲשָׁמָיו,</b> הנוהג במעשי אשמה.
(כג) ומהצד האחר – <b>אָמַר אֲדֹנָי: מִבָּשָׁן אָשִׁיב</b> את מי שתעה והרחיק ללכת עד שם. <b>אָשִׁיב</b> את הטובעים אפילו <b>מִמְּצֻלוֹת יָם.</b> אולי יש בכך גם רמז לקריעת ים סוף.
(כד) <b>לְמַעַן תִּמְחַץ</b>, תדרוס, ישראל, <b>רַגְלְךָ בְּדָם</b> האויבים, <b>לְשׁוֹן כְּלָבֶיךָ מֵאֹיְבִים מִנֵּהוּ,</b> מנת חלקוֹ. דם רב של האויבים נשפך עד שגם לשון הכלבים תקבל את חלקה.
(כה) שבחו של ה' מפי עמו: <b>רָאוּ</b> את <b>הֲלִיכוֹתֶיךָ,</b> הופעתך, דרכיך והנהגתך, <b>אֱלֹהִים, הֲלִיכוֹת אֵלִי</b> שהוא <b>מַלְכִּי בַקֹּדֶשׁ</b>, המלך הקדוש.
(כו) <b>קִדְּמוּ שָׁרִים,</b> הבאים בראש לקבלת הפנים ומשמיעים דברי שיר במלים, ו<b>אַחַר</b> כך הולכים ה<b>נֹגְנִים</b> בכלי הנגינה, <b>בְּתוֹךְ עֲלָמוֹת תּוֹפֵפוֹת,</b> מתופפות. כל אלה מקדמים יחד את פני המלך המנצח בשירה המלוּוה בתזמורת ובתופים.
(כז) <b>בְּמַקְהֵלוֹת,</b> בתוך עם רב, בציבור <b>בָּרְכוּ</b> את <b>אֱלֹהִים אֲדֹנָי,</b> ברכוהו <b>מִמְּקוֹר</b>, ממעיין החיים של <b>יִשְׂרָאֵל.</b>
(כח) <b>שָׁם</b> – במקום השירה <b>בִּנְיָמִן</b>, השבט ה<b>צָעִיר</b> בבני יעקב, שהוא גם שבט קטן, <b>רֹדֵם,</b> השולט בהם, המנצח על הכול; <b>שָׂרֵי יְהוּדָה רִגְמָתָם</b>, בקהלם, או: בפארם; ולשם באים גם <b>שָׂרֵי זְבֻלוּן</b> ו<b>שָׂרֵי נַפְתָּלִי.</b> כל ישראל מקצה לקצה.
(כט) ופנייה לישראל ולמלכו: <b>צִוָּה אֱלֹהֶיךָ</b> את <b>עֻזֶּךָ,</b> שיהיה לך עוז. ובקשה מה': <b>עוּזָּה, אֱלֹהִים,</b> גלה את עוזך <b>זוּ</b>, אשר <b>פָּעַלְתָּ לָּנוּ,</b>
(ל) כי כוחך מופיע ממקום משכנך, <b>מֵהֵיכָלֶךָ</b> שמ<b>עַל יְרוּשָׁלִָם. לְךָ</b> ולמקדשך <b>יוֹבִילוּ מְלָכִים</b> של אומות אחרות <b>שָׁי</b>.
(לא) <b>גְּעַר חַיַּת קָנֶה,</b> חיות רעות המסתתרות בסבך הקנים, <b>עֲדַת אַבִּירִים</b>, סוסים, סוסי פרשים העוברים <b>בְּעֶגְלֵי עַמִּים,</b> בתוך העמים הבורחים כעגלים קטנים מפני הדהרה, שכל אחד מהם <b>מִתְרַפֵּס</b>, מנסה להתרצות ולהתחנן על נפשו <b>בְּרַצֵּי</b>, חתיכות, או: מתנות ריצוי של <b>כָסֶף.</b> ה' <b>בִּזַּר</b>, יפזר את ה<b>עַמִּים</b> ש<b>קְרָבוֹת יֶחְפָּצוּ,</b> ולכן יישארו רק אלה שנכנעו:
(לב) <b>יֶאֱתָיוּ</b>, יבואו <b>חַשְׁמַנִּים</b>, שרים וגדולי המלוכה <b>מִנִּי מִצְרָיִם</b>, ארץ <b>כּוּשׁ</b>, <b>תָּרִיץ</b>, יביאו מהר <b>יָדָיו</b> מתנות <b>לֵאלֹהִים.</b>
(לג) ובאופן כללי – <b>מַמְלְכוֹת הָאָרֶץ, שִׁירוּ לֵאלֹהִים, זַמְּרוּ אֲדֹנָי. סֶלָה.</b>
(לד) זמרו <b>לָרֹכֵב בִּשְׁמֵי שְׁמֵי קֶדֶם,</b> ה' הגבוה ומנושא מעל ומעבר לכל המציאות המוכרת. <b>הֵן יִתֵּן</b>, הנותן <b>בְּקוֹלוֹ</b>, ומשמיע בעולם <b>קוֹל עֹז.</b>
(לה) <b>תְּנוּ</b>, שבחו את ה<b>עֹז לֵאלֹהִים</b>, של אלוקים ש<b>עַל יִשְׂרָאֵל גַּאֲוָתוֹ.</b> באמצעות ישראל אלוקים מראה את גדולתו, <b>וְעֻזּוֹ</b> ניכר <b>בַּשְּׁחָקִים,</b> בשמים.
(לו) <b>נוֹרָא</b>, מי שיראים ממנו, נשגב אתה <b>אֱלֹהִים, מִמִּקְדָּשֶׁיךָ,</b> מקום ההתגלות או מקורה. <b>אֵל יִשְׂרָאֵל הוּא</b> ה<b>נֹתֵן עֹז וְתַעֲצֻמוֹת לָעָם. בָּרוּךְ אֱלֹהִים.</b>
<h2>פרק סט</h2>
(א) <b>לַמְנַצֵּחַ עַל שׁוֹשַׁנִּים,</b> אולי זהו שמו של כלי נגינה בעל שישה מיתרים, <b>לְדָוִד.</b>
(ב) <b>הוֹשִׁיעֵנִי, אֱלֹהִים, כִּי בָאוּ מַיִם עַד נָפֶשׁ,</b> עד צוואר; עד מקום הנשימה; או: עד שהנפש איננה יכולה להישאר עוד בגוף. אני עומד לטבוע.
(ג) <b>טָבַעְתִּי בִּיוֵן מְצוּלָה,</b> טיט עמוק, <b>וְ</b>הבוץ עמוק כל כך עד ש<b>אֵין</b> לרגלי <b>מָעֳמָד,</b> מקום עמידה, קרקע מוצקה. <b>בָּאתִי בְמַעֲמַקֵּי מַיִם</b>, אני טובע <b>וְ</b>איני יכול לשחות כי <b>שִׁבֹּלֶת</b>, זרם עז, מערבולת <b>שְׁטָפָתְנִי.</b>
(ד) <b>יָגַעְתִּי בְקָרְאִי</b> להצלה<b>; נִחַר</b>, יבש <b>גְּרוֹנִי</b> מרוב צעקות שאין להן מענה<b>; כָּלוּ עֵינַי</b> בזמן הממושך שאני <b>מְיַחֵל לֵאלֹהָי</b> ומחפש פתח הצלה.
(ה) <b>רַבּוּ מִשַּׂעֲרוֹת רֹאשִׁי שׂנְאַי חִנָּם.</b> אני מוקף באויבים רבים השונאים אותי בלי סיבה. <b>עָצְמוּ</b>, גברו ורבו <b>מַצְמִיתַי,</b> הרוצים לאבדני, <b>אֹיְבַי</b> שהם אנשי <b>שֶׁקֶר</b>, הטופלים עלי תואנות שווא, ובגללן את <b>אֲשֶׁר לֹא גָזַלְתִּי אָז אָשִׁיב,</b> אאלץ 'להשיב'.
(ו) וכאן מתחנן המשורר, המודע לחסרונותיו: <b>אֱלֹהִים, אַתָּה יָדַעְתָּ לְאִוַּלְתִּי,</b> את חטאי שנבעו מרוח שטות, <b>וְאַשְׁמוֹתַי מִמְּךָ לֹא נִכְחָדוּ</b>, נסתרו. איני יכול, ואף איני רוצה, להעלים אותן ממך.
(ז) ובכל זאת, כיוון שאני מסמל בעיני אחרים את עבד ה' – <b>אַל יֵבֹשׁוּ בִי קֹוֶיךָ, אֲדֹנָי אלוהים צְבָאוֹת. אַל יִכָּלְמוּ</b>, יתביישו <b>בִי מְבַקְשֶׁיךָ,</b> אלה המחפשים אותך, <b>אֱלֹהֵי יִשְׂרָאֵל,</b>
(ח) <b>כִּי</b> אני קשור אליך בכל חיי – <b>עָלֶיךָ</b>, בגללך, כיוון שאני קשור אליך, <b>נָשָׂאתִי חֶרְפָּה</b>, <b>כִּסְּתָה כְלִמָּה פָנָי.</b> הדרך שהלכתי בה לא הייתה מקובלת, והיא הפרידה ביני לבין אנשים אחרים –
(ט) <b>מוּזָר הָיִיתִי</b> אפילו <b>לְאֶחָי</b>, <b>וְ</b>נחשבתי <b>נָכְרִי לִבְנֵי אִמִּי.</b> ומכיוון שאפילו בני משפחתי ראו בי זר ומוזר, הייתי בודד לחלוטין.
(י) <b>כִּי קִנְאַת בֵּיתְךָ אֲכָלָתְנִי,</b> קינאתי למקדשך, <b>ו</b>בשל כך <b>חֶרְפּוֹת חוֹרְפֶיךָ</b>, הקללות של מקלליך <b>נָפְלוּ עָלָי.</b> מחמת עיסוקי ודברי נעשיתי מזוהה אתך. וכיוון שכך, כאשר הם יצאו נגדך, הייתי המטרה לקללותיהם –
(יא) <b>וָאֶבְכֶּה בַצּוֹם, נַפְשִׁי,</b> נפשי בוכה וצמה, או: בכיתי על נפשי. <b>ו</b>ַ<b>תְּהִי</b> בכייתי <b>לַחֲרָפוֹת לִי.</b>
(יב) <b>וָאֶתְּנָה לְבוּשִׁי שָׂק</b> לאות סיגוף וצער, <b>וָאֱהִי</b>, נעשיתי <b>לָהֶם</b> – לשונאי <b>לְמָשָׁל,</b> דוגמה ללעג.
(יג) <b>יָשִׂיחוּ בִי,</b> עלי <b>יֹשְׁבֵי שָׁעַר</b>, הנכבדים היושבים בשער העיר. ירננו על חריגותי ומוזרותי, <b>ו</b>הפכתי ל<b>נְגִינוֹת שׁוֹתֵי שֵׁכָר.</b> גם בפי פשוטי העם אהפוך נושא לבדיחות ולשירים כטוב לבם בשכר.
(יד) <b>וַאֲנִי, תְפִלָּתִי לְךָ, ה',</b> שתהיה זו <b>עֵת רָצוֹן. אֱלֹהִים, בְּרָב חַסְדֶּךָ עֲנֵנִי בֶאֱמֶת יִשְׁעֶךָ,</b> במידת נאמנותך להושיע, או: הושיעני בישועתך הקיימת לעד.
(טו) <b>הַצִּילֵנִי מִטִּיט וְאַל אֶטְבָּעָה</b> בו, <b>אִנָּצְלָה מִשֹּנְאַי וּמִמַּעֲמַקֵּי מָיִם.</b>
(טז) <b>אַל תִּשְׁטְפֵנִי שִׁבֹּלֶת</b>, זרם עז של <b>מַיִם</b> ותשליכני למרחוק, <b>וְאַל תִּבְלָעֵנִי מְצוּלָה</b>, <b>וְאַל תֶּאְטַר</b>, תסגור <b>עָלַי בְּאֵר</b> שטבעתי בה את <b>פִּיהָ,</b> עד שלא אוכל להיחלץ ממנה.
(יז) <b>עֲנֵנִי, ה', כִּי טוֹב חַסְדֶּךָ, כְּרֹב רַחֲמֶיךָ פְּנֵה אֵלָי</b> להצילני.
(יח) <b>וְאַל תַּסְתֵּר פָּנֶיךָ מֵעַבְדֶּךָ,</b> ממני, <b>כִּי צַר לִי,</b> אני סובל. <b>מַהֵר עֲנֵנִי,</b> כי לא אוכל להחזיק מעמד זמן רב.
(יט) <b>קָרְבָה</b>, התקרב נא <b>אֶל נַפְשִׁי</b> ו<b>גְאָלָהּ; לְמַעַן</b>, בגלל <b>אֹיְבַי</b>, שאתה יודע שאינם רק אויבי, אלא הם גם אויביך, <b>פְּדֵנִי,</b> הצל אותי מן הצרה.
(כ) <b>אַתָּה יָדַעְתָּ</b> את <b>חֶרְפָּתִי וּבָשְׁתִּי וּכְלִמָּתִי</b> שאויבי שופכים עלי, שהרי <b>נֶגְדְּךָ</b>, ידועים לך <b>כָּל צוֹרְרָי,</b> שונאי והמעשים שהם מעוללים לי.
(כא) <b>חֶרְפָּה שָׁבְרָה</b> את <b>לִבִּי</b> – <b>וָאָנוּשָׁה,</b> ובעטיה נעשיתי חולה אנוש. <b>וָאֲקַוֶּה לָנוּד</b>, שלפחות יהיה מי שינוד בראשו וישתתף בצערי – <b>וָאַיִן, ו</b>אקווה <b>לַמְנַחֲמִים</b> – <b>וְלֹא מָצָאתִי.</b>
(כב) במקום לגלות כלפי חמלה או לנחם אותי – <b>וַיִּתְּנוּ</b> האנשים שסביבי <b>בְּבָרוּתִי</b>, במאכלי <b>רֹאשׁ,</b> עשב מר ורעיל, <b>וְלִצְמָאִי</b>, כשאני צמא <b>יַשְׁקוּנִי חֹמֶץ,</b> כדי להגביר את תחושת הצימאון שלי.
(כג) במצוקתו וצערו מבקש המשורר לקלל את אויביו: כיוון שהם ביקשו להרעיל אותי באכילתי, <b>יְהִי שֻׁלְחָנָם לִפְנֵיהֶם לְפָח,</b> מלכודת. <b>וְלִשְׁלוֹמִים</b>, הדברים שהם עושים לשלום ושלווה; השולחן שהם עורכים לשלום; או: הדברים השלמים שלהם, ייהפכו <b>לְמוֹקֵשׁ,</b> תקלה, מחמת שמחתם לאידי.
(כד) <b>תֶּחְשַׁכְנָה עֵינֵיהֶם מֵרְאוֹת, וּמָתְנֵיהֶם תָּמִיד הַמְעַד</b>, ערער כדי שייכשלו ולא יהיה להם מעמד.
(כה) <b>שְׁפָךְ עֲלֵיהֶם זַעְמֶךָ וַחֲרוֹן אַפְּךָ</b>, כעסך <b>יַשִֹּיגֵם</b> ויענישם.
(כו) <b>תְּהִי טִירָתָם</b>, מבצרם <b>נְשַׁמָּה,</b> שממה; <b>בְּאָהֳלֵיהֶם אַל יְהִי יֹשֵׁב.</b>
(כז) שוב הוא מסביר מדוע הוא אומר דברים קשים אלה: <b>כִּי אַתָּה</b> יודע שאת האיש <b>אֲשֶׁר הִכִּיתָ</b> – אותי, המיוסר <b>רָדָפוּ, וְאֶל</b>, על <b>מַכְאוֹב חֲלָלֶיךָ</b>, פגועיך הם <b>יְסַפֵּרוּ</b> כעניין שיש להתענג עליו. אני ומכותי שלך, ועל מעשיך שלך הם לועגים.
(כח) לכן כשאתה שופט אותם <b>תְּנָה</b>, הוסף להם <b>עָוֹן עַל עֲוֹנָם.</b> צרף גם את עוון הנאתם מפגיעתם בי על שאר עוונותיהם, <b>וְאַל יָבֹאוּ</b>, ייכנסו <b>בְּצִדְקָתֶךָ,</b> שהרי אתה מרחם על הכול.
(כט) כאשר אתה כותב את גזר דינם של בני אדם, <b>יִמָּחוּ</b> אויבי <b>מִסֵּפֶר חַיִּים, וְעִם צַדִּיקִים אַל יִכָּתֵבוּ,</b> אלא ייכתבו בספרם של רשעים.
(ל) <b>וַאֲנִי</b>, לעומת זאת, <b>עָנִי וְכוֹאֵב</b> כעת. <b>יְשׁוּעָתְךָ, אֱלֹהִים,</b> היא <b>תְּשַׂגְּבֵנִי,</b> תיתן לי כוח והצלחה.
(לא) ואז – <b>אֲהַלְלָה שֵׁם אֱלֹהִים בְּשִׁיר, וַאֲגַדְּלֶנּוּ</b>, אפאר את שמו <b>בְתוֹדָה.</b>
(לב) <b>וְתִיטַב</b> שירתי, או: מנחתי הדלה <b>לַה' מִשּׁוֹר פָּר מַקְרִן</b>, בעל קרניים <b>מַפְרִיס</b>, בעל פרסות גדולות. אף שאני יכול לתת רק מתנה קטנה, היא תיחשב בעיניך יותר משור גדול ומושלם.
(לג) באותה עת <b>רָאוּ עֲנָוִים</b> את ישועתי ו<b>יִשְׂמָחוּ,</b> כי אני להם דוגמה ומופת. אף <b>דֹּרְשֵׁי אֱלֹהִים,</b> רְאו <b>וִיחִי לְבַבְכֶם.</b> ישועתי באלוקים מעוררת תקווה ונחמה לכל דורשיו –
(לד) <b>כִּי שֹׁמֵעַ אֶל אֶבְיוֹנִים</b>, עניים <b>ה'</b>, אף שאין בידם לנדור או להקדיש לו מתנות, <b>וְאֶת אֲסִירָיו</b>, שאפילו חופש אין להם, <b>לֹא בָזָה,</b> והוא גואל ומושיע אותם.
(לה) ולסיום, תהילה של כל הברואים: <b>יְהַלְלוּהוּ שָׁמַיִם וָאָרֶץ, יַמִּים וְכָל רֹמֵשׂ</b>, המתנועע, כל החי <b>בָּם</b>,
(לו) <b>כִּי אֱלֹהִים יוֹשִׁיעַ צִיּוֹן וְיִבְנֶה עָרֵי יְהוּדָה</b> שנחרבו, <b>וְיָשְׁבוּ שָׁם וִירֵשׁוּהָ</b>,
(לז) <b>וְזֶרַע עֲבָדָיו</b>, ישראל <b>יִנְחָלוּהָ</b> – ינחלו את ציון, <b>וְאֹהֲבֵי שְׁמוֹ</b> הם אלה ש<b>יִשְׁכְּנוּ בָהּ.</b>
<h2>פרק ע</h2>
(א) <b>לַמְנַצֵּחַ, לְדָוִד לְהַזְכִּיר,</b> להעלות את קיומו של דוד לזיכרון לפני ה'.
(ב) <b>אֱלֹהִים,</b> מהר <b>לְהַצִּילֵנִי; ה', לְעֶזְרָתִי חוּשָׁה,</b> מהר נא.
(ג) <b>יֵבֹשׁוּ וְיַחְפְּרוּ</b>, יתביישו <b>מְבַקְשֵׁי נַפְשִׁי, יִסֹּגוּ</b>, ינוסו ויירתעו <b>אָחוֹר וְיִכָּלְמוּ חֲפֵצֵי רָעָתִי.</b>
(ד) <b>יָשׁוּבוּ עַל עֵקֶב</b> שהוא <b>בָּשְׁתָּם,</b> יחזרו על עקבותיהם מבוישים, אותם <b>הָאֹמְרִים</b> על מפלתי: <b>"הֶאָח, הֶאָח</b>!<b>".</b>
(ה) וכנגדם – <b>יָשִׂישׂוּ וְיִשְׂמְחוּ בְּךָ כָּל מְבַקְשֶׁיךָ; וְיֹאמְרוּ תָמִיד "יִגְדַּל אֱלֹהִים",</b> אלה שהם <b>אֹהֲבֵי יְשׁוּעָתֶךָ.</b>
(ו) בסיכום חוזר המשורר אל עצמו: <b>וַאֲנִי עָנִי וְאֶבְיוֹן. אֱלֹהִים, חוּשָׁה לִּי,</b> מהר, כי אני זקוק לעזרה מידית, <b>עֶזְרִי וּמְפַלְטִי אַתָּה, ה', אַל תְּאַחַר</b> להצילני מצרותי.
<h2>פרק עא</h2>
(א) <b>בְּךָ, ה', חָסִיתִי</b>; ולכן – <b>אַל אֵבוֹשָׁה לְעוֹלָם.</b>
(ב) <b>בְּצִדְקָתְךָ,</b> בצדק שלך; במשפט האמת שלך; בנדיבותך; או: בישועתך <b>תַּצִּילֵנִי וּתְפַלְּטֵנִי</b> מאויבַי ומשאר צרותי. <b>הַטֵּה אֵלַי אָזְנְךָ וְהוֹשִׁיעֵנִי.</b>
(ג) <b>הֱיֵה לִי לְצוּר מָעוֹן</b>, מקום משכן שיש בו תוקף וחוזק, מבצר <b>לָבוֹא</b> בו <b>תָּמִיד</b>, כפי ש<b>צִוִּיתָ לְהוֹשִׁיעֵנִי, כִּי סַלְעִי וּמְצוּדָתִי אָתָּה.</b>
(ד) <b>אֱלֹהַי, פַּלְּטֵנִי</b>, חלצני <b>מִיַּד רָשָׁע, מִכַּף מְעַוֵּל</b>, עושה עוול <b>וְחוֹמֵץ,</b> חומס, גזלן.
(ה) <b>כִּי אַתָּה תִקְוָתִי, אֲדֹנָי אלוהים,</b> אתה <b>מִבְטַחִי מִנְּעוּרָי.</b>
(ו) <b>עָלֶיךָ נִסְמַכְתִּי</b>, נשענתי <b>מִבֶּטֶן,</b> מאז שנולדתי, <b>מִמְּעֵי אִמִּי אַתָּה גוֹזִי,</b> המוציא אותי. מתחילת הווייתי אתה פורץ לי דרך. מאז אני עמך, ו<b>בְךָ תְהִלָּתִי תָמִיד.</b>
(ז) <b>כְּמוֹפֵת הָיִיתִי לְרַבִּים.</b> מעשי וגבורותי אינם עניין אישי בלבד, הם נעשו סמל והוראה לרבים לביטחון בה', <b>וְאַתָּה</b> היית תמיד <b>מַחֲסִי עֹז,</b> מקום המקלט החזק שלי.
(ח) <b>יִמָּלֵא פִי</b> ב<b>תְהִלָּתֶךָ,</b> לוואי שאשיר ואהלל אותך בפה מלא ובשלמות, ש<b>כָּל הַיּוֹם</b> אוכל לדבר על <b>תִּפְאַרְתֶּךָ.</b> ובקשה נוספת:
(ט) <b>אַל תַּשְׁלִיכֵנִי לְעֵת זִקְנָה, כִּכְלוֹת כֹּחִי אַל תַּעַזְבֵנִי.</b>
(י) <b>כִּי אָמְרוּ אוֹיְבַי לִי,</b> עלי, <b>וְשֹׁמְרֵי</b>, האורבים ל<b>נַפְשִׁי נוֹעֲצוּ יַחְדָּו,</b>
(יא) והגיעו למסקנה <b>לֵאמֹר: "אֱלֹהִים עֲזָבוֹ.</b> חָדלו מדוד ההגנה וההצלה שליוו אותו תמיד, ולכן <b>רִדְפוּ וְתִפְשׂוּהוּ, כִּי אֵין מַצִּיל</b> אותו<b>"</b>.
(יב) <b>אֱלֹהִים, אַל תִּרְחַק מִמֶּנִּי,</b> כפי שאויבי רוצים. <b>אֱלֹהַי, לְעֶזְרָתִי חוּשָׁה,</b> מהר.
(יג) <b>יֵבֹשׁוּ</b> ו<b>יִכְלוּ שׂטְנֵי</b>, שונאֵי <b>נַפְשִׁי</b> המקטרגים עלי; <b>יַעֲטוּ</b>, יתכסו <b>חֶרְפָּה וּכְלִמָּה מְבַקְשֵׁי רָעָתִי.</b>
(יד) <b>וַאֲנִי תָּמִיד אֲיַחֵל,</b> אצפה לך ולתשועתך <b>וְהוֹסַפְתִּי עַל כָּל תְּהִלָּתֶךָ.</b> על כל הדברים ששיבחתיך בעבר, אוסיף תשבחות והודאות על הנסים שאתה עושה עמי עכשיו.
(טו) <b>פִּי יְסַפֵּר צִדְקָתֶךָ, כָּל הַיּוֹם</b> ידבר ב<b>תְשׁוּעָתֶךָ, כִּי לֹא יָדַעְתִּי סְפֹרוֹת,</b> מִסְפָּר. ללא הרף אדבר בתשועותיך, שהרי אינני יכול לספור את כל הפעמים והאופנים שבהם הצלתני.
(טז) <b>אָבוֹא</b>, אצעד <b>בִּגְבֻרוֹת,</b> בהתגברות וחוזק, <b>אֲדֹנָי אלוהים,</b> ו<b>אַזְכִּיר צִדְקָתְךָ לְבַדֶּךָ,</b> שכן כל מה שעוזר לי אינו אלא כלי בידך.
(יז) <b>אֱלֹהִים,</b> את כל מה שאני יודע, את כל עשיותי, ניצחונותי ושירי אתה <b>לִמַּדְתַּנִי מִנְּעוּרָי וְעַד הֵנָּה,</b> עכשיו <b>אַגִּיד נִפְלְאוֹתֶיךָ.</b>
(יח) <b>וְגַם עַד זִקְנָה וְשֵׂיבָה,</b> כאשר אזדקן ויחלש כוחי, <b>אֱלֹהִים, אַל תַּעַזְבֵנִי, עַד אַגִּיד זְרוֹעֲךָ</b>, כוחך <b>לְדוֹר</b>, לדורות הבאים, <b>לְכָל</b> מי ש<b>יָבוֹא</b> לעולם, אוכל לספר את <b>גְּבוּרָתֶךָ</b>
(יט) <b>וְ</b>את <b>צִדְקָתְךָ, אֱלֹהִים,</b> המגיעה <b>עַד מָרוֹם,</b> השמים, <b>אֲשֶׁר עָשִׂיתָ</b> לי <b>גְדֹלוֹת</b>, <b>אֱלֹהִים, מִי כָמוֹךָ</b>?!
(כ) <b>אֲשֶׁר</b>, אמנם <b>הִרְאִיתַנִי צָרוֹת רַבּוֹת וְרָעוֹת,</b> אבל תמיד <b>תָּשׁוּב תְּחַיֵּנִי, וּמִתְּהֹמוֹת הָאָרֶץ</b> שנפלתי בהם, <b>תָּשׁוּב תַּעֲלֵנִי,</b> אתה מציל ומחיה אותי<b>.</b>
(כא) ולא זו בלבד, אף <b>תֶּרֶב</b>, תַּרבה ותוסיף את <b>גְּדֻלָּתִי וְתִסֹּב</b>, תפנה אלי ו<b>תְנַחֲמֵנִי.</b>
(כב) <b>גַּם אֲנִי אוֹדְךָ בִכְלִי נֶבֶל</b> על <b>אֲמִתְּךָ,</b> נאמנותך, <b>אֱלֹהָי; אֲזַמְּרָה לְךָ בְכִנּוֹר</b>, <b>קְדוֹשׁ יִשְׂרָאֵל,</b> ה'.
(כג) <b>תְּרַנֵּנָּה</b>, ישמחו, או: ישירו <b>שְׂפָתַי כִּי</b>, כאשר <b>אֲזַמְּרָה לָּךְ, וְנַפְשִׁי אֲשֶׁר פָּדִיתָ</b> מצרה תרנן לך.
(כד) <b>גַּם לְשׁוֹנִי כָּל הַיּוֹם תֶּהְגֶּה צִדְקָתֶךָ, כִּי בֹשׁוּ, כִי חָפְרוּ</b>, התביישו <b>מְבַקְשֵׁי רָעָתִי.</b>
<h2>פרק עב</h2>
(א) <b>לִשְׁלֹמֹה.</b> מסתבר שאת הדברים האלה נשא דוד המלך על בנו-יורשו שלמה. <b>אֱלֹהִים,</b> את <b>מִשְׁפָּטֶיךָ</b> ואת היכולת לממש אותם בארץ <b>לְמֶלֶךְ תֵּן.</b> אני מתפלל שהמלך יגשים את משפטיך וישתמש בהם, <b>וְצִדְקָתְךָ</b> תן <b>לְבֶן מֶלֶךְ,</b> שאף בידו יהיה הכוח לממש את צדקתך בעולם,
(ב) כך שהוא <b>יָדִין</b> את <b>עַמְּךָ בְצֶדֶק ו</b>את <b>עֲנִיֶּיךָ בְמִשְׁפָּט.</b> המשפט – המיוחס כאן לדין העניים – איננו סוטה מהצדק החתוך המוחלט, אבל יש בו גם צד של התחשבות בחלשים ובחסרי האמצעים.
(ג) בהיות המשפט איתן, המדינה שלווה, ואז <b>יִשְׂאוּ הָרִים שָׁלוֹם לָעָם.</b> מההרים תבוא בשורה של שלום. לא יהיה חשש שמא אורב מסתתר מאחוריהם, ושמא תפרוץ לפתע מלחמה מביניהם, <b>וּגְבָעוֹת</b> יתעטרו <b>בִּצְדָקָה,</b> צדקה וישועה.
(ד) המלך-השופט <b>יִשְׁפֹּט עֲנִיֵּי עָם</b> ו<b>יוֹשִׁיעַ לִבְנֵי אֶבְיוֹן,</b> העניים המסכנים ביותר. להם אין די במשפט מתוך התחשבות; הם זקוקים שיתערבו למענם. עם זאת, המשפט אינו רק רחמים ורכּוּת – <b>וִידַכֵּא</b> המלך <b>עוֹשֵׁק.</b>
(ה) לא רק היחסים החברתיים יהיו מתוקנים. במדינה זו <b>יִירָאוּךָ</b>, ייראו ממך, ה', <b>עִם שָׁמֶשׁ,</b> לעולם ובהתמדה, כפי שהשמש נשמעת לפקודתך וזורחת בכל יום ויום, <b>וְלִפְנֵי יָרֵחַ</b>, כל זמן שנראים פני הירח – <b>דּוֹר דּוֹרִים,</b> דורות רבים.
(ו) <b>יֵרֵד</b> דבר המלך והצדק והברכה שבעקבותיו <b>כְּמָטָר עַל גֵּז</b>, גיזת צמר, הסופגת את כל המים. השפע כולו ינוצל ולא יתבזבז, ו<b>כִרְבִיבִים</b>, רסיסי גשם, שהם <b>זַרְזִיף</b>, נזילת מים היורדת ל<b>אָרֶץ.</b>
(ז) <b>יִפְרַח בְּיָמָיו</b> של המלך הגואל <b>צַדִּיק.</b> בגלל אישיותו ופעלו של המלך יהיה הצדיק מוגן מכל רע, <b>וְרֹב שָׁלוֹם</b> יהיה <b>עַד בְּלִי</b>, שיבלה <b>יָרֵחַ</b> – לעולם.
(ח) כדי שתשרור שלווה במדינה, אין די בעשיית משפט וצדקה. רוגע בהקשר הבינלאומי יושג אם יהיו למלך עצמה והשפעה גם בעולם הסובב. <b>וְיֵרְדְּ</b>, הוא ימשול <b>מִיָּם עַד יָם,</b> בגבולה הרחב של המדינה, כל היבשה שבין הימים המקיפים אותה, <b>וּמִנָּהָר</b>, נהר פרת, שאכן היה גבול ממלכתו של שלמה, <b>עַד אַפְסֵי</b>, קצות, ה<b>אָרֶץ.</b>
(ט) בגלל עצמתו של המלך <b>לְפָנָיו יִכְרְעוּ צִיִּים,</b> עמים יורדי ים שברשותם צבא ספינות, או: שוכני המדבר, <b>וְאֹיְבָיו</b>, אם עוד יהיו כאלה, יושפלו לחלוטין עד ש<b>עָפָר יְלַחֵכוּ,</b> כביכול, עד אשר יגיע ראשם לארץ. כוחו של המלך יגיע גם הרבה מעבר לגבולותיה של ארץ ישראל הגדולה:
(י) <b>מַלְכֵי תַרְשִׁישׁ</b> <b>וְ</b>יושבי ה<b>אִיִּים מִנְחָה</b>, מתנות למלך <b>יָשִׁיבוּ.</b> כך ידרשו את שלומו וכבודו. <b>מַלְכֵי שְׁבָא וּסְבָא</b>, שבקצה ערב או באפריקה, <b>אֶשְׁכָּר</b>, מתנה או תשלום לאות הכנעה והכרת תודה <b>יַקְרִיבוּ</b> לו.
(יא) <b>וְיִשְׁתַּחֲווּ לוֹ כָל מְלָכִים,</b> גם הרחוקים יותר, ו<b>כָל גּוֹיִם יַעַבְדוּהוּ</b> במידה כלשהי. כל זה לא רק בשל תוקפו הצבאי של המלך, אלא כהוקרה ושכר טוב על מעלתו הפנימית והשפעתו המבורכת.
(יב) <b>כִּי</b> בממלכתו ומחוצה לה <b>יַצִּיל</b> את ה<b>אֶבְיוֹן</b> ה<b>מְשַׁוֵּעַ</b> לעזרה במר נפשו, <b>וְ</b>את ה<b>עָנִי</b> שהוא לבדו <b>וְאֵין</b> מי ש<b>עֹזֵר לוֹ.</b>
(יג) <b>יָחֹס</b>, ירחם המלך <b>עַל דַּל וְאֶבְיוֹן, וְנַפְשׁוֹת אֶבְיוֹנִים</b>, הדלים שבדלים, <b>יוֹשִׁיעַ.</b>
(יד) <b>מִתּוֹךְ</b>, תככים, ניצול ומרמה <b>וּמֵחָמָס יִגְאַל נַפְשָׁם</b>, <b>וְיֵיקַר</b>, יהיה נכבד <b>דָּמָם בְּעֵינָיו</b>. הוא לא ינהג כמנהג השליטים שאינם מתחשבים בסבלם של חסרי הישע, אלא דמם יהיה יקר וחשוב בעיניו.
(טו) <b>ו</b>המלך עצמו <b>יְחִי</b> בכל טוב, <b>וְיִתֶּן לוֹ</b> ה' רכוש גדול ומותרות <b>מִזְּהַב שְׁבָא. ו</b>כל אדם <b>יִתְפַּלֵּל בַּעֲדוֹ תָמִיד,</b> משום שהוא יהיה חביב ואהוב על הכול, <b>כָּל הַיּוֹם יְבָרְכֶנְהוּ</b> – את המלך. נוסף על ברכת השלום, ברכת השמים, הגדולה והתפארת, גם האדמה תתברך –
(טז) <b>יְהִי פִסַּת</b>, שפע, ריבוי <b>בַּר</b>, תבואה בכל מקום <b>בָּאָרֶץ,</b> אפילו <b>בְּרֹאשׁ הָרִים</b>, שבדרך כלל אין התבואה צומחת שם. <b>יִרְעַשׁ כַּלְּבָנוֹן פִּרְיוֹ.</b> האילנות יהיו עמוסים בפֵרות כבדים, כך שבבוא הרוח תישמע מהם אוושה הדומה לזו הנשמעת בעצי הלבנון הנישאים, <b>וְיָצִיצוּ</b> הצמחים הטובים <b>מֵעִיר</b>, גם משטחים שברגיל אינם מעובדים, <b>כְּעֵשֶׂב הָאָרֶץ,</b> הצץ מאליו.
(יז) ובכללו של דבר <b>יְהִי</b>, יתקיים <b>שְׁמוֹ</b> של המלך <b>לְעוֹלָם, לִפְנֵי שֶׁמֶשׁ</b>, לעולם, <b>יִנּוֹן</b>, יגדל ויתברך <b>שְׁמוֹ, וְיִתְבָּרְכוּ בוֹ.</b> המלך יהיה סמל ומופת לברכה. <b>כָּל גּוֹיִם</b> – הקרובים והרחוקים <b>יְאַשְּׁרוּהוּ</b> ויאמרו: "אשרי המלך הזה".
(יח) כאן באים דברי סיום לחלק ('ספר') זה שבתהלים: <b>בָּרוּךְ ה' אֱלֹהִים, אֱלֹהֵי יִשְׂרָאֵל,</b> ש<b>עֹשֵׂה נִפְלָאוֹת לְבַדּוֹ,</b> ואין אחר עושה.
(יט) <b>וּבָרוּךְ שֵׁם כְּבוֹדוֹ לְעוֹלָם</b> – רעיון המבוטא בתוספת פסוק בקריאת שמע, וכן בארמית בתפילת הקדיש, <b>ו</b>יהי רצון ש<b>יִמָּלֵא כְבוֹדוֹ אֶת כֹּל הָאָרֶץ. אָמֵן וְאָמֵן.</b>
(כ) <b>כָּלּוּ תְפִלּוֹת דָּוִד בֶּן יִשָׁי</b>. ייתכן שאת המזמור הזה אמר דוד בסוף חייו, והוא סודר כאן משום שרובם הגדול של שני הספרים הראשונים שבתהלים הם מזמוריו של דוד עצמו, ומסודרים כספרים לעצמם; ואילו מכאן והלאה יש מזמורים שבחלקם לא מצוין שם המחבר, ובאחדים מהם מצוינים שמות מחברים אחרים, אף שגם ביניהם יש עוד ממזמוריו ומתפילותיו של דוד.
<h2>פרק עג</h2>
(א) <b>מִזְמוֹר לְאָסָף</b> – מראשי המשוררים בזמן דוד. המזמור פותח בהצהרה: <b>אַךְ טוֹב לְיִשְׂרָאֵל אֱלֹהִים,</b> וטוב הוא <b>לְבָרֵי</b>, נקיי <b>לֵבָב,</b> לב.
(ב) קביעה זו איננה פשוטה, שכן נראה שלא תמיד טוב לישראל ולברי לבב. <b>וַאֲנִי</b>, החושב על הדברים האלה, <b>כִּמְעַט נָטָיוּ</b>, פנו, או: נטו ליפול <b>רַגְלָי</b> מן הדרך הנכונה, <b>כְּאַיִן</b>, כמעט <b>שֻׁפְּכוּ</b>, הוצאו מן הנתיב <b>אֲשֻׁרָי,</b> צעדַי.
(ג) התערערתי <b>כִּי</b> כשהסתכלתי בעולם, <b>קִנֵּאתִי בַּהוֹלְלִים,</b> פורקי העול החיים חיי תענוגות, <b>שְׁלוֹם רְשָׁעִים אֶרְאֶה,</b>
(ד) <b>כִּי אֵין חַרְצֻבּוֹת</b>, שרשראות, כבלים האוסרים אותם ומובילים אותם <b>לְמוֹתָם,</b> אדרבא – <b>וּבָרִיא אוּלָם,</b> אונם, כוחם.
(ה) <b>בַּעֲמַל אֱנוֹשׁ אֵינֵמוֹ,</b> אין הם שותפים. הם אינם סובלים מהיגיעה המרובה ומהתלאות שיש לאנשים אחרים, <b>וְעִם אָדָם לֹא יְנֻגָּעוּ.</b> נגעים ומחלות אינם פוגעים בהם.
(ו) <b>לָכֵן</b> – הואיל וחייהם מתנהלים טוב, <b>עֲנָקַתְמוֹ</b>, מקשטת את צווארם <b>גַאֲוָה, יַעֲטָף שִׁית</b>, ערווה, או: בגד <b>חָמָס לָמוֹ,</b> החמס שלהם. הם מתעטפים ומתכבדים בחמס שלהם כמו היה בגד המכסה את הגוף ומכבד את האדם. מריבוי טובה הם משמינים והולכים –
(ז) <b>יָצָא</b>, יצאה ממקומה <b>מֵ</b>רוב <b>חֵלֶב</b>, שומן <b>עֵינֵמוֹ,</b> עינם, כביכול. <b>עָבְרוּ</b>, גדשו <b>מַשְׂכִּיּוֹת</b>, ציפיות ומראות, או: חדרי <b>לֵבָב.</b> הרגשתם הדשנה גודשת אותם, והיא מתגלה גם בחוץ.
(ח) אך אותם רשעים <b>יָמִיקוּ</b>, ידברו דברי רקב וסירחון, או: ילעגו <b>וִידַבְּרוּ בְרָע</b>, דברי <b>עֹשֶׁק</b> כאילו <b>מִמָּרוֹם</b>, משמים <b>יְדַבֵּרוּ,</b> בגאוותם. כיוון שיש להם כל טוב ואין הם סובלים מקשיים, דעתם זחוחה, והם מרשים לעצמם לומר מה שירצו:
(ט) <b>שַׁתּוּ</b>, שָׂמו <b>בַשָּׁמַיִם פִּיהֶם,</b> פיהם מרשה לעצמו לדבר על השמים, <b>וּלְשׁוֹנָם</b> הרעה <b>תִּהֲלַךְ</b>, הולכת ומשתלחת <b>בּ</b>יושבי ה<b>אָרֶץ</b> ואומרת<b>:</b>
(י) <b>"לָכֵן יָשׁוּב עַמּוֹ</b> של ה' <b>הֲלֹם,</b> הֵנה, למקומנו, <b>ו</b>אז <b>מֵי מָלֵא</b>, גשמי ברכה <b>יִמָּצוּ</b>, יזלו <b>לָמוֹ,</b> להם. אם ישראל ינהגו כמונו, הם יבורכו בברכת השפע שלנו<b>"</b>.
(יא) הם גם מביעים דעתם על סדר העולם, <b>וְאָמְרוּ: "אֵיכָה יָדַע אֵל</b>?! כיצד יכול אלוקים לדעת מה קורה בעולם?! <b>וְ</b>כי <b>יֵשׁ דֵּעָה בְעֶלְיוֹן</b>?! הוא איננו משגיח על הבריות, ואינו מתעניין בדבר<b>"</b>.
(יב) <b>הִנֵּה אֵלֶּה</b> – המדברים כך – <b>רְשָׁעִים, וְ</b>אלה <b>שַׁלְוֵי עוֹלָם</b> ש<b>הִשְׂגּוּ</b>, הגדילו, הרבו <b>חָיִל,</b> כוח, עושר ומעמד.
(יג) ומתיאור ההצלחה וגסות הרוח של הרשעים אסף עובר לדברי הצדיק, המתבונן בהצלחתם של רשעים ובסבלם של צדיקים: <b>אַךְ רִיק</b>, לחינם <b>זִכִּיתִי לְבָבִי</b>, דאגתי שלבי יהיה זך, <b>וָאֶרְחַץ בְּנִקָּיוֹן כַּפָּי</b>, נהגתי ביושר ובתום לשווא. הרי אם יש למאמצי אלה תוצאות, הרי הן לרעה.
(יד) <b>ו</b>אני, ההולך בדרך הטובה, <b>אֱהִי נָגוּעַ כָּל הַיּוֹם.</b> הנגעים פוגעים בי ללא הפסקה, <b>וְתוֹכַחְתִּי</b>, קללָתי מגיעה אלי <b>לַבְּקָרִים,</b> בוקר בוקר.
(טו) <b>אִם אָמַרְתִּי אֲסַפְּרָה</b>, אמנה את הדברים <b>כְמוֹ</b> שהם, ואפרט את כל צרותיהם של הצדיקים, <b>הִנֵּה דוֹר בָּנֶיךָ בָגָדְתִּי.</b> במניית ייסורי הצדיקים באוזני בניהם, אשחית אותם.
(טז) <b>וָאֲחַשְּׁבָה</b>, וכשאני מתבונן בעצמי בסדר העולם ורוצה <b>לָדַעַת זֹאת</b> – <b>עָמָל</b>, בלתי נכון, חסר ערך וחסר צדק <b>הוּא</b> המצב <b>בְעֵינָי.</b>
(יז) אולם המשורר מוסיף: המחשבות האלו מטרידות אותי <b>עַד אָבוֹא אֶל מִקְדְּשֵׁי אֵל.</b> ובהגיעי אל מקדש ה', שם <b>אָבִינָה לְאַחֲרִיתָם</b> של הרשעים והצדיקים, או: לסופם של דברים. במקום הקדוש, שבו ה' מתגלה, אני זוכה להבין את פשר הצלחתם של הרשעים וסבלם של הצדיקים.
(יח) באשר לרשעים – <b>אַךְ בַּחֲלָקוֹת</b>, דברים נעימים <b>תָּשִׁית</b>, אתה, ה', מניח <b>לָמוֹ,</b> להם. אתה מפתה אותם, והם נכשלים עד אשר לבסוף <b>הִפַּלְתָּם לְמַשּׁוּאוֹת,</b> שואה, חורבן.
(יט) ובנפילתם אני רואה <b>אֵיךְ הָיוּ לְשַׁמָּה</b>, לשממה <b>כְרָגַע,</b> ברגע אחד, <b>סָפוּ תַמּוּ</b>, באו לסופם, כלו <b>מִן בַּלָּהוֹת,</b> מתוך אימה ובהלה.
(כ) <b>כַּחֲלוֹם</b> הנראה <b>מֵהָקִיץ</b>, לאחר שהחולם התעורר, כתעתועים והזיות נראים כל גדולתם ותפארתם, כאשר מתגלה אתה, <b>אֲדֹנָי, בָּעִיר,</b> כשאת <b>צַלְמָם</b> של הרשעים הללו <b>תִּבְזֶה.</b> שגשוגם של הרשעים זמני, ובסופו של דבר הם ייפלו.
(כא) ובאשר לצדיק – <b>כִּי</b>, כאשר <b>יִתְחַמֵּץ לְבָבִי,</b> אני מרגיש בלבי חמיצות, מרירות, <b>וְכִלְיוֹתַי</b>, מקום העצה והמחשבה שבתוכי <b>אֶשְׁתּוֹנָן,</b> מתמלאות במחשבות, או: נדקרות, נפגעות, משום שאינני יודע דבר על גורלו של הצדיק, אני מזכיר לעצמי:
(כב) <b>וַאֲנִי בַעַר וְלֹא אֵדָע</b> את סתריך, ה'. יתר על כן, כמו <b>בְּהֵמוֹת</b> מונהגות חסרות בינה והשגה <b>הָיִיתִי עִמָּךְ,</b> אני הולך אתך.
(כג) לכאורה, הליכה זו אחר ה', בלי טעם ודעת, אינה נושאת עמה הישגים נראים לעין, <b>ו</b>אולם בעצם ההליכה הזו יש לי הזכות הגדולה – <b>אֲנִי תָמִיד</b> יחד <b>עִמָּךְ</b>, אף שאינני מבין ואינני יודע. כיוון שאני הולך אחריך – <b>אָחַזְתָּ בְּיַד יְמִינִי</b> להוליך אותי.
(כד) <b>בַּעֲצָתְךָ תַנְחֵנִי,</b> תדריך אותי בדרך הראויה למקום הנכון, <b>וְאַחַר</b>, אל ה<b>כָּבוֹד תִּקָּחֵנִי.</b>
(כה) בשעה שאדם מעמיק דעתו באהבת ה' ובתשוקה אליו, ענייני העולם, הצרות והמחסור של הצדיקים, או העובדה שאין הם זוכים להישגים חיצוניים, מאבדים את משמעותם. הרי <b>מִי לִי</b> מלבדך <b>בַשָּׁמָיִם,</b> שאחפוץ לזכות בו, <b>וְ</b>כל אותם דברים אחרים שיכולים להיות <b>עִמְּךָ</b>: עושר, כבוד, הצלחה <b>לֹא חָפַצְתִּי בָאָרֶץ.</b>
(כו) <b>כָּלָה</b>, תם <b>שְׁאֵרִי</b>, בשרי <b>וּלְבָבִי,</b> אין עוד חשיבות לגופי ולרוחי משום ש<b>צוּר לְבָבִי</b>, היסוד, המוקד של לבי <b>וְחֶלְקִי</b> הוא <b>אֱלֹהִים לְעוֹלָם.</b>
(כז) <b>כִּי הִנֵּה רְחֵקֶיךָ</b>, אלה המתרחקים ממך בסופו של דבר <b>יֹאבֵדוּ</b> בעולם הזה וכל שכן לנצח. <b>הִצְמַתָּה</b>, השמדת <b>כָּל זוֹנֶה</b>, מי שסוטה <b>מִמֶּךָּ.</b> לעומת רחקיך, הקשר שלי אתך הוא יסודי ונצחי, ואינו תלוי בגורמים חולפים.
(כח) <b>ו</b>אילו <b>אֲנִי</b>, שאוהב ה' אני, <b>קִרְבַת אֱלֹהִים לִי טוֹב.</b> עצם הקִּרבה אל ה' היא בעיני הטוב הגדול מכול. <b>שַׁתִּי</b>, שמתי <b>בַּאדֹנָי אלוהים</b> את <b>מַחְסִי,</b> בטחתי בחסותך, <b>לְסַפֵּר כָּל מַלְאֲכוֹתֶיךָ,</b> מפעליך, שליחותך. עברתי אפוא מן ההסתכלות בעולם החיצוני, שלפיו נראה כי הרשעים עולים ומצליחים, אל עולמי הפנימי, ואני נוכח לדעת שקרבת אלוקים היא הטוב הגדול מכול.
<h2>פרק עד</h2>
(א) <b>מַשְׂכִּיל לְאָסָף</b>. <b>לָמָה, אֱלֹהִים,</b> נראה ש<b>זָנַחְתָּ</b> אותנו <b>לָנֶצַח</b>?! מדוע <b>יֶעְשַׁן אַפְּךָ</b>, אתה כועס <b>בְּצֹאן מַרְעִיתֶך</b>ָ?!
(ב) <b>זְכֹר</b> את <b>עֲדָתְךָ</b>, עדת ישראל שאותה <b>קָנִיתָ</b>, בחרת ולקחת לך עוד בימי <b>קֶּדֶם,</b> אשר <b>גָּאַלְתָּ</b> להיות לך <b>שֵׁבֶט נַחֲלָתֶךָ.</b> זכור את <b>הַר צִיּוֹן זֶה</b> ש<b>שָׁכַנְתָּ בּוֹ.</b>
(ג) <b>הָרִימָה</b>, הרם נא את <b>פְעָמֶיךָ</b>, צעדיך ובוא במהרה <b>לְמַשֻּׁאוֹת נֶצַח</b>, חורבנות שאין להם סוף. ראה את <b>כָּל</b> מה ש<b>הֵרַע אוֹיֵב</b> גם <b>בַּקֹּדֶשׁ,</b> במקדש.
(ד) <b>שָׁאֲגוּ צוֹרְרֶיךָ</b>, אויביך <b>בְּקֶרֶב מוֹעֲדֶךָ</b>, במקומות ההיוועדות, המפגש שלך, וגם בבית-המקדש, שבו נועדת עם ישראל. שם נשמעות שאגות ניצחון האויבים, ושם <b>שָׂמוּ אוֹתֹתָם</b>, דגליהם כך שיהיו <b>אֹתוֹת</b> לניצחונם במקומותינו.
(ה) <b>יִוָּדַע</b>, ייראה האויב במשפטו לפניך <b>כְּמֵבִיא</b>, כמניף <b>לְמָעְלָה בִּסְבָךְ עֵץ קַרְדֻּמּוֹת,</b> את הגרזנים. דע כי האויב התייחס למקדש ולערי ישראל כחוטב עצים בסבך, המכה בכליו בכול ומשחית ללא הבחנה.
(ו) <b>וְעַתָּה</b> ב<b>פִּתּוּחֶיהָ</b>, פתחיה של העיר, או: קישוטיה המגולפים נהרסים כולם <b>יָּחַד בְּכַשִּׁיל וְכֵילַפּוֹת,</b> כלֵי ניתוץ <b>יַהֲלֹמוּן,</b> יטיחו.
(ז) הם <b>שִׁלְחוּ בָאֵשׁ מִקְדָּשֶׁךָ, לָאָרֶץ חִלְּלוּ</b>, השפילו את <b>מִשְׁכַּן שְׁמֶךָ.</b>
(ח) <b>אָמְרוּ</b> האויבים <b>בְלִבָּם: נִינָם</b>, נשמידם, או: נעשוק ונצער אותם <b>יָחַד.</b> הם <b>שָׂרְפוּ</b> לא רק את המקדש אלא גם <b>כָל מוֹעֲדֵי אֵל</b> מקומות מקודשים אחרים, כגון בתי כנסיות, ובתי מדרשות בדורות מאוחרים יותר, <b>בָּאָרֶץ.</b>
(ט) ואנחנו את <b>אוֹתֹתֵינוּ</b>, הנסים דוגמת אלה שראינו בעבר, <b>לֹא רָאִינוּ</b> עוד. <b>אֵין עוֹד נָבִיא</b> שיודיענו מתי כל זה ייגמר, <b>וְלֹא אִתָּנוּ</b> אדם ש<b>יוֹדֵעַ עַד מָה</b>, מתי כל זה יימשך. ולכן אנחנו קוראים אליך<b>:</b>
(י) <b>עַד מָתַי, אֱלֹהִים, יְחָרֶף</b>, יקלל <b>צָר,</b> שונא, <b>יְנָאֵץ אוֹיֵב</b> את <b>שִׁמְךָ לָנֶצַח</b>?!
(יא) <b>לָמָּה תָשִׁיב</b>, תחזיר, תעביר את <b>יָדְךָ,</b> ותימנע מלפעול ולהראות את כוחך? ובהמשך לדימוי זה אנו מבקשים: <b>ו</b>יד <b>ימִינֶךָ</b> החזקה <b>מִקֶּרֶב חֵיקְךָ כַלֵּה,</b> העבר. אל תשאיר את ידיך אצלך בלי לעשות מאומה. פְּעל בהן.
(יב) <b>ו</b>הרי אתה, <b>אֱלֹהִים,</b> כל יכול, כפי שראינו בעבר. הרי אתה <b>מַלְכִּי מִקֶּדֶם,</b> היית <b>פֹּעֵל יְשׁוּעוֹת בְּקֶרֶב הָאָרֶץ.</b>
(יג) <b>אַתָּה פוֹרַרְתָּ בְעָזְּךָ</b>, בגבורתך את ה<b>יָם, שִׁבַּרְתָּ רָאשֵׁי תַנִּינִים עַל הַמָּיִם.</b>
(יד) <b>אַתָּה רִצַּצְתָּ רָאשֵׁי לִוְיָתָן,</b> חית מים גדולה מאוד, ו<b>תִּתְּנֶנּוּ</b> – את הלוויתן <b>מַאֲכָל לְעָם, לְצִיִּים,</b> ספינות, לקבוצות אנשים שלא יכלו לגבור עליו בעצמם.
(טו) <b>אַתָּה בָקַעְתָּ</b> מן האדמה <b>מַעְיָן וָנָחַל</b>, <b>אַתָּה</b> גם <b>הוֹבַשְׁתָּ</b>, ייבשת <b>נַהֲרוֹת אֵיתָן</b> השוצפים וגועשים תמיד.
(טז) <b>לְךָ יוֹם, אַף לְךָ לָיְלָה,</b> אתה מושל בשניהם. <b>אַתָּה הֲכִינוֹתָ</b>, יצרת <b>מָאוֹר וָשָׁמֶשׁ.</b>
(יז) <b>אַתָּה הִצַּבְתָּ כָּל גְּבוּלוֹת אָרֶץ,</b> קבעת את חוקי העולם. <b>קַיִץ וָחֹרֶף</b> – <b>אַתָּה יְצַרְתָּם.</b>
(יח) ומאחר שיש בכוחך לעשות הכול, אנא <b>זְכָר זֹאת</b> – את ה<b>אוֹיֵב</b> אשר <b>חֵרֵף</b> את <b>ה', וְ</b>את ה<b>עם</b> ה<b>נָבָל</b> אשר <b>נִאֲצוּ</b> את <b>שְׁמֶךָ.</b>
(יט) <b>אַל תִּתֵּן לְחַיַּת</b>, לאותן חיות טרף את <b>נֶפֶשׁ תּוֹרֶךָ,</b> התור, היונה שלך, המסמלת את עם ישראל, ואת <b>חַיַּת</b>, החיים של <b>עֲנִיֶּיךָ אַל תִּשְׁכַּח לָנֶצַח.</b>
(כ) <b>הַבֵּט לַבְּרִית</b> שכָּרתָּ עמנו, <b>כִּי מָלְאוּ מַחֲשַׁכֵּי אֶרֶץ,</b> הארץ התמלאה בחושך וב<b>נְאוֹת</b>, מקומות מושב של <b>חָמָס.</b>
(כא) <b>אַל יָשֹׁב דַּךְ</b>, עני <b>נִכְלָם,</b> משום שלא מצא עוזר. <b>עָנִי וְאֶבְיוֹן יְהַלְלוּ שְׁמֶךָ</b> כשתעזור להם.
(כב) <b>קוּמָה, אֱלֹהִים, רִיבָה רִיבֶךָ,</b> שהרי האויב הזה איננו רק פוגע בנו; הוא גם מחלל את שמך. <b>זְכֹר חֶרְפָּתְךָ</b>, החרפות שאתה שומע <b>מִנִּי נָבָל</b>, מן הנבלים <b>כָּל הַיּוֹם.</b>
(כג) <b>אַל תִּשְׁכַּח</b> את <b>קוֹל צֹרְרֶיךָ,</b> את <b>שְׁאוֹן</b> רעשם של <b>קָמֶיךָ,</b> האויבים הקמים עליך אשר <b>עֹלֶה תָמִיד</b> בחירוף, בגידוף ובבוז, והושע את שמך, את מקדשך ואותנו.
<h2>פרק עה</h2>
(א) <b>לַמְנַצֵּחַ</b>, הממונה על המקהלה או הנגנים <b>אַל</b>-<b>תַּשְׁחֵת</b> – שם השיר שלפי הלחן שלו ישירו את ה<b>מִזְמוֹר</b> ש<b>לְאָסָף שִׁיר.</b>
(ב) <b>הוֹדִינוּ,</b> אנחנו מודים <b>לְּךָ, אֱלֹהִים, הוֹדִינוּ וְקָרוֹב</b> אלינו <b>שְׁמֶךָ.</b> אנחנו קשורים בשמך, קוראים בו ומהללים אותו תמיד. <b>סִפְּרוּ</b> אבותינו; חכמינו; או: הקהל כולו את <b>נִפְלְאוֹתֶיךָ.</b>
(ג) כאן באים דברים הנאמרים כביכול מפי ה': <b>כִּי אֶקַּח מוֹעֵד,</b> כשיגיע הזמן הראוי, <b>אֲנִי מֵישָׁרִים</b>, ביושר <b>אֶשְׁפֹּט</b> את העולם.
(ד) אז יהיו <b>נְמֹגִים</b>, ימסו ויתמוטטו <b>אֶרֶץ וְכָל יֹשְׁבֶיהָ</b>, אז יהיה ניכר כי <b>אָנֹכִי תִכַּנְתִּי</b>, כוננתי, ייסדתי את <b>עַמּוּדֶיהָ,</b> ואני יכול לזעזע אותם או להשאירם עומדים. <b>סֶּלָה,</b> סימן מוסיקלי; אכן; ואולי: לעולם.
(ה) שוב נשמע קולו של המשורר: <b>אָמַרְתִּי לַהוֹלְלִים: אַל תָּהֹלּוּ,</b> תתהוללו, תשתובבו ותשתעשעו, כי לא לעולם תתמיד שמחתכם; <b>וְלָרְשָׁעִים</b> אמרתי<b>: אַל תָּרִימוּ קָרֶן,</b> אל תגביהו את עצמכם.
(ו) <b>אַל תָּרִימוּ לַמָּרוֹם</b> את <b>קַרְנְכֶם</b> בבוז ובגאווה, ואל <b>תְּדַבְּרוּ בְצַוָּאר</b> מורם מתוך <b>עָתָק</b>, התרברבות, עזות והרגשת ניצחון.
(ז) <b>כִּי</b> אין מקור לתקווה וביטחון מסביב – <b>לֹא מִמּוֹצָא</b> השמש, ממזרח <b>ו</b>גם לא <b>מִמַּעֲרָב, וְלֹא מִ</b>ן ה<b>מִּדְבּר</b> שבדרום, ולא מה<b>הָרִים</b> שבצפון.
(ח) על כל אלה אי-אפשר לסמוך, <b>כִּי אֱלֹהִים</b> הוא ה<b>שֹׁפֵט</b> – את <b>זֶה יַשְׁפִּיל, וְ</b>את <b>זֶה יָרִים.</b> רק בידו מצוי הכוח, ואין מקור של עצמה מלבדו.
(ט) <b>כִּי כוֹס בְּיַד ה', וְיַיִן חָמַר</b>, תוסס או צורב, <b>מָלֵא מֶסֶךְ,</b> תערובות בשמים וסמים. <b>וַיַּגֵּר</b>, ה' שופך <b>מִזֶּה</b> – מן הכוס הזו, שהיא גם כוס ישועה וגם כוס נקמה, <b>אַךְ</b> את <b>שְׁמָרֶיהָ</b> של הכוס, שאינם ראויים לשתייה, <b>יִמְצוּ</b>, ימצצו, יסחטו ו<b>יִשְׁתּוּ כֹּל רִשְׁעֵי אָרֶץ.</b>
(י) <b>וַאֲנִי אַגִּיד לְעֹלָם</b> את שבחו של ה', <b>אֲזַמְּרָה לֵאלֹהֵי יַעֲקֹב.</b>
(יא) ושוב, דברי ה' בקולו של אסף: <b>וְכָל קַרְנֵי</b>, כוחם וגדולתם של ה<b>רְשָׁעִים אֲגַדֵּעַ</b>, אכרות, <b>תְּרוֹמַמְנָה קַרְנוֹת צַדִּיק.</b>
<h2>פרק עו</h2>
(א) <b>לַמְנַצֵּחַ בִּנְגִינֹת, מִזְמוֹר לְאָסָף שִׁיר.</b>
(ב) <b>נוֹדָע בִּיהוּדָה אֱלֹהִים, בְּיִשְׂרָאֵל גָּדוֹל שְׁמוֹ.</b> וֹדָע בִּיהוּדָה אֱלֹהִים, בְּיִשְׂרָאֵל גָּדוֹל שְׁמוֹ.
(ג) <b>וַיְהִי בְשָׁלֵם</b>, ירושלים <b>סוּכּוֹ,</b> סוכתו, משכנו של אלוקים, <b>וּמְעוֹנָתוֹ</b>, וביתו <b>בְצִיּוֹן</b>.
(ד) <b>שָׁמָּה</b> – ליד העיר הזאת <b>שִׁבַּר רִשְׁפֵי</b>, ניצוצות, כלומר חצי <b>קָשֶׁת,</b> שם שיבר <b>מָגֵן וְחֶרֶב וּמִלְחָמָה. סֶלָה.</b>
(ה) <b>נָאוֹר</b>, מלא אורה, כביכול<b>, אַתָּה</b>; <b>אַדִּיר</b> יותר <b>מֵהַרְרֵי טָרֶף</b>, הרים גבוהים ומאיימים שבהם מצויות חיות טרף.
(ו) <b>אֶשְׁתּוֹלְלוּ</b>, השתוללו, התנהגו בטירוף הדעת האויבים <b>אַבִּירֵי</b> ה<b>לֵב</b>, שלבם חזק וגאה, או ש<b>נָמוּ שְׁנָתָם</b> ולא ראו את הפורענות שבאה עליהם, <b>וְ</b>אז <b>לֹא מָצְאוּ כָל אַנְשֵׁי חַיִל</b> את <b>יְדֵיהֶם,</b> רפו ונבוכו כי המפלה הגיעה אליהם בהפתעה.
(ז) <b>מִגַּעֲרָתְךָ, אֱלֹהֵי יַעֲקֹב, נִרְדָּם</b> כל המחנה, <b>וְ</b>גם <b>רֶכֶב וָסוּס</b>, שגם אם הם ערים, אין בכוחם לעשות דבר.
(ח) <b>אַתָּה</b> – <b>נוֹרָא אַתָּה, וּמִי יַעֲמֹד לְפָנֶיךָ מֵאָז</b> גילית את <b>אַפֶּךָ,</b> כעסך?!
(ט) <b>מִשָּׁמַיִם הִשְׁמַעְתָּ דִּין, אֶרֶץ יָרְאָה</b>, פחדה מפניך, <b>וְ</b>אז היא <b>שָׁקטָה</b>, כי בכוחך השמדת את האויבים,
(י) <b>בְּקוּם</b>, כאשר קם <b>לַמִּשְׁפָּט אֱלֹהִים לְהוֹשִׁיעַ כָּל עַנְוֵי אֶרֶץ. סֶלָה.</b>
(יא) <b>כִּי חֲמַת אָדָם</b>, אנשים שהיו מלאי חמה, בשעה שהם מגלים שאינם יכולים לעשות כרצונם – <b>תּוֹדֶךָּ</b>, הם נכנעים ומודים לך על הצלתם. <b>שְׁאֵרִית חֵמֹת</b>, את מה שנשאר מחמת-אדם זו <b>תַּחְגֹּר,</b> תקשור, ותבטא אותה רק לפי רצונך; תחגור אותם עליהם כאות הכנעה; או: אנשים מלאי חֵמה ייכנעו ויודו לך כאשר תחגור חֵמה להינקם מאויביך.
(יב) המשורר מסיים בקריאה לכול: <b>נִדְרוּ וְשַׁלְּמוּ</b> את נדריכם <b>לַה' אֱלֹהֵיכֶם</b> כתודה על הישועה שעשה לכם. מ<b>כָּל סְבִיבָיו יוֹבִילוּ שַׁי</b>, מתנה, <b>לַמּוֹרָא,</b> לאלוקים הנורא.
(יג) <b>יִבְצֹר</b>, יחתוך <b>רוּחַ נְגִידִים,</b> שרים ומושלים, ויאמרו הכול כי הוא <b>נוֹרָא לְמַלְכֵי</b>, אימתו נופלת גם על מלכי <b>אָרֶץ.</b>
<h2>פרק עז</h2>
(א) <b>לַמְנַצֵּחַ עַל</b> ניגון <b>יְדוּתוּן,</b> אחד מראשי המשוררים והמנגנים במקדש; כלי נגינה; או: כלי שירה המיוחסים לאותו משורר, <b>לְאָסָף מִזְמוֹר.</b>
(ב) <b>קוֹלִי</b> ארים <b>אֶל אֱלֹהִים וְאֶצְעָקָה, קוֹלִי אֶל אֱלֹהִים וְהַאֲזִין</b>, והוא יאזין <b>אֵלָי.</b>
(ג) <b>בְּיוֹם צָרָתִי</b> את <b>אֲדֹנָי דָּרָשְׁתִּי. יָדִי</b>, כוחי, מקומי או מכתי ב<b>לַיְלָה נִגְּרָה</b>, נשפכת <b>וְלֹא תָפוּג</b>, אינה מפסיקה כי צרותי גדולות. <b>מֵאֲנָה</b> ל<b>הִנָּחֵם נַפְשִׁי.</b>
(ד) <b>אֶזְכְּרָה אֱלֹהִים וְאֶהֱמָיָה</b>. כשאני נזכר בה', אני מדבר; שר; נאנח ובוכה; או: משתוקק<b>; אָשִׂיחָה</b>, אתנה את צרותי, <b>ו</b>מתפילתי <b>תִתְעַטֵּף</b>, מתעלפת <b>רוּחִי. סֶלָה</b>.
(ה) <b>אָחַזְתָּ</b> את <b>שְׁמֻרוֹת עֵינָי,</b> עפעפי, ואינך מניח לי להירדם. אפילו לבכות ולהתפלל בלי הרף אינני יכול – <b>נִפְעַמְתִּי,</b> אני מתרגש, מוכה תדהמה <b>וְלֹא אֲדַבֵּר.</b>
(ו) אל מול צרות ההווה המכבידות עלי, <b>חִשַּׁבְתִּי</b>, אני מהרהר על <b>יָמִים מִקֶּדֶם,</b> על <b>שְׁנוֹת עוֹלָמִים,</b> שנים רחוקות.
(ז) <b>אֶזְכְּרָה</b> את <b>נְגִינָתִי</b>, שירת ההודיה ששרתי לאלוקים בעבר על חסדיו, <b>בַּלָּיְלָה,</b> ועדיין <b>עִם לְבָבִי אָשִׂיחָה</b>, אני מהרהר ומתחבט בעצמי, <b>וַיְחַפֵּשׂ רוּחִי</b> תשובות ופתרונות.
(ח) מצד אחד אני תוהה: <b>הַלְעוֹלָמִים יִזְנַח אֲדֹנָי, וְלֹא יֹסִיף לִרְצוֹת עוֹד</b> בנו?!
(ט) <b>ה</b>אם <b>אָפֵס</b>, נגמר <b>לָנֶצַח חַסְדּוֹ</b>?! האם <b>גָּמַר אֹמֶר</b>, תמה הבטחתו <b>לְדֹר וָדֹר</b>?!
(י) <b>הֲשָׁכַח חַנּוֹת</b>, לרחם <b>אֵל</b>?! ה<b>אִם קָפַץ בְּאַף</b>, חסם מתוך כעס את <b>רַחֲמָיו</b>?! <b>סֶלָה.</b>
(יא) <b>וָאֹמַר</b>, אני שב ואומר ללבי<b>: חַלּוֹתִי</b>, בַּקשתי <b>הִיא</b> לעמוד ולהתבונן אל מול <b>שְׁנוֹת יְמִין עֶלְיוֹן,</b> השנים שבהן פעלה יד ימינו של ה', שנות השפעת חסדו עלינו.
(יב) <b>אֶזְכּוֹר מַעַלְלֵי</b>, מעשי <b>יָהּ, כִּי אֶזְכְּרָה מִקֶּדֶם פִּלְאֶךָ,</b> את הפלאות שחוללת בימי קדם.
(יג) <b>וְהָגִיתִי בְכָל פָּעֳלֶךָ, וּבַעֲלִילוֹתֶיךָ</b> שבעבר <b>אָשִׂיחָה,</b> אספר.
(יד) <b>אֱלֹהִים, בַּקֹּדֶשׁ דַּרְכֶּךָ.</b> התגלותך בעולם קדושה ונשגבה. <b>מִי אֵל גָּדוֹל כֵּאלֹהִים</b>?!
(טו) <b>אַתָּה הָאֵל</b> ש<b>עֹשֵׂה פֶלֶא, הוֹדַעְתָּ</b> בעבר <b>בָעַמִּים</b> את <b>עֻזֶּךָ,</b> כוחך.
(טז) <b>גָּאַלְתָּ בִּזְרוֹעַ</b>, בכוח את <b>עַמֶּךָ,</b> את <b>בְּנֵי יַעֲקֹב וְיוֹסֵף. סֶלָה.</b>
(יז) עתה מתוארות צורות התגלות אחדות: <b>רָאוּךָ מַּיִם, אֱלֹהִים; רָאוּךָ מַּיִם, יָחִילוּ,</b> פחדו ונסוגו, <b>אַף יִרְגְּזוּ</b>, רעדו <b>תְהֹמוֹת</b> בקריעת ים סוף.
(יח) <b>זֹרְמוּ</b>, קלחו <b>מַיִם עָבוֹת,</b> עבים, <b>קוֹל נָתְנוּ שְׁחָקִים,</b> השמים, <b>אַף חֲצָצֶיךָ</b>, חציך, ברקיך <b>יִתְהַלָּכוּ.</b>
(יט) <b>קוֹל רַעַמְךָ</b> נשמע <b>בַּגַּלְגַּל,</b> ברקיע; מסביב לעולם; או: בסופה המתגלגלת. <b>הֵאִירוּ בְרָקִים תֵּבֵל,</b> את העולם, <b>רָגְזָה וַתִּרְעַשׁ</b>, רעדה <b>הָאָרֶץ.</b>
(כ) <b>בַּיָּם דַּרְכֶּךָ,</b> שכן בקעת לנו דרך בים סוף, <b>וּשְׁבִילְךָ בְּמַיִם רַבִּים, וְ</b>אחרי שעברת אתנו בים, <b>עִקְּבוֹתֶיךָ לֹא נֹדָעוּ.</b> העולם חזר לקדמותו, ולא נשאר כל סימן.
(כא) ומאז <b>נָחִיתָ כַצֹּאן עַמֶּךָ בְּיַד מֹשֶׁה וְאַהֲרֹן</b>. כאשר אני נזכר בדברים אלה, מתעוררת בי תקווה למרות צרותי בהווה.
<h2>פרק עח</h2>
(א) <b>מַשְׂכִּיל,</b> מזמור שעיקרו לימוד והוראה, <b>לְאָסָף.</b> פתיחתו של המזמור מכילה דברי מוסר: <b>הַאֲזִינָה, עַמִּי, תּוֹרָתִי; הַטּוּ אָזְנְכֶם לְאִמְרֵי פִי.</b>
(ב) <b>אֶפְתְּחָה בְמָשָׁל</b>, דיבור פיוטי שיש בו לקח, את <b>פִּי; אַבִּיעָה חִידוֹת,</b> דברי חכמה שיריים על מאורעות <b>מִנִּי קֶדֶם,</b> מזמן קדום.
(ג) <b>אֲשֶׁר שָׁמַעְנוּ</b> במסורת <b>וַנֵּדָעֵם</b> מתוך כך, <b>וַאֲבוֹתֵינוּ סִפְּרוּ לָנוּ.</b> השיר הזה בא להמשיך את המסורת –
(ד) <b>לֹא נְכַחֵד</b>, נסתיר את הדברים <b>מִבְּנֵיהֶם לְדוֹר אַחֲרוֹן,</b> דורות מאוחרים כדי שגם הם יהיו <b>מְסַפְּרִים תְּהִלּוֹת ה' וֶעֱזוּזוֹ</b>, עצמתו <b>וְנִפְלְאֹתָיו אֲשֶׁר עָשָׂה.</b>
(ה) <b>וַיָּקֶם עֵדוּת בְּיַעֲקֹב, וְתוֹרָה שָׂם בְּיִשְׂרָאֵל</b>, ובכלל הדברים הכתובים בתורה גם <b>אֲשֶׁר צִוָּה אֶת אֲבוֹתֵינוּ לְהוֹדִיעָם לִבְנֵיהֶם.</b> זכירת מאורעות מסוימים ומסירת הסיפור עליהם לבנים הן ממצוות התורה ודבריה.
(ו) <b>לְמַעַן יֵדְעוּ דּוֹר אַחֲרוֹן</b>, מאוחר את הדברים שדורות ראשונים יודעים אותם, ו<b>בָנִים</b> אשר <b>יִוָּלֵדוּ</b> להם בעתיד, גם הם <b>יָקֻמוּ וִיסַפְּרוּ לִבְנֵיהֶם.</b> מעבר לידע ההיסטורי, יש תועלת מוסרית בדבר –
(ז) <b>וְיָשִׂימוּ בֵאלֹהִים כִּסְלָם,</b> מבטחם, מקור כוחם ותקוותם, <b>וְלֹא יִשְׁכְּחוּ מַעַלְלֵי אֵל, וּמִצְוֹתָיו יִנְצֹרוּ.</b> ישמרו.
(ח) <b>וְלֹא יִהְיוּ כַּאֲבוֹתָם</b>, שבהם עוד ידובר, שהיו <b>דּוֹר סוֹרֵר וּמֹרֶה, דּוֹר לֹא הֵכִין</b>, תיקן, כיוון את <b>לִבּוֹ וְלֹא</b> הייתה <b>נֶאֶמְנָה</b>, מהימנה, חזקה ויציבה <b>אֶת</b>, עם <b>אֵל רוּחוֹ.</b>
(ט) <b>בְּנֵי אֶפְרַיִם נוֹשְׁקֵי,</b> מחזיקי הנשק, <b>רוֹמֵי</b>, היורים ב<b>קָשֶׁת הָפְכוּ</b>, ברחו משדה המערכה <b>בְּיוֹם קְרָב.</b> לא ברור למה רומזים הדברים, ייתכן שמדובר בניסיון עצמאי של שבט אפרים לצאת ממצרים קודם הזמן הראוי, ואפשר שמדובר בבני ממלכת ישראל שפרשו מדרך התורה.
(י) הם <b>לֹא שָׁמְרוּ בְּרִית אֱלֹהִים, וּבְתוֹרָתוֹ מֵאֲנוּ לָלֶכֶת.</b>
(יא) <b>וַיִּשְׁכְּחוּ עֲלִילוֹתָיו וְנִפְלְאוֹתָיו</b> של אלוקים <b>אֲשֶׁר הֶרְאָם.</b>
(יב) <b>נֶגֶד</b>, לנוכח <b>אֲבוֹתָם עָשָׂה פֶלֶא בְּאֶרֶץ מִצְרַיִם, שְׂדֵה צֹעַן,</b> כינוי מליצי למצרים על שם העיר החשובה צען שבזמן מסוים הייתה בירת מצרים. ועתה נמנים הנסים הבולטים ביותר:
(יג) <b>בָּקַע יָם</b> סוף, <b>וַיַּעֲבִירֵם</b> – את ישראל בתוכו, <b>וַיַּצֶּב</b>, העמיד את ה<b>מַיִם</b> שבים <b>כְּמוֹ נֵד,</b> קיר, תל.
(יד) ובהליכתם במדבר – <b>וַיַּנְחֵם בֶּעָנָן יוֹמָם, וְכָל הַלַּיְלָה בְּאוֹר אֵשׁ.</b>
(טו) <b>יְבַקַּע צֻרִים</b>, סלעים <b>בַּמִּדְבָּר וַיַּשְׁקְ,</b> השקה מהם מים רבים <b>כִּתְהֹמוֹת רַבָּה,</b> מאגרי התהום הגדולים.
(טז) <b>וַיּוֹצִא נוֹזְלִים מִסָּלַע, וַיּוֹרֶד כַּנְּהָרוֹת מָיִם</b> בתוך המדבר.
(יז) <b>וַיּוֹסִיפוּ עוֹד לַחֲטֹא לוֹ, לַמְרוֹת</b>, להמרות פי <b>עֶלְיוֹן בַּצִּיָּה,</b> במדבר.
(יח) <b>וַיְנַסּוּ אֵל בִּלְבָבָם לִשְׁאָל אֹכֶל לְנַפְשָׁם.</b>
(יט) <b>וַיְדַבְּרוּ בֵּאלֹהִים</b> משום שרצו לנסותו, ו<b>אָמְרוּ: "הֲיוּכַל אֵל לַעֲרֹךְ שֻׁלְחָן בַּמִּדְבָּר</b>?!
(כ) <b>הֵן הִכָּה צוּר וַיָּזוּבוּ מַיִם, וּנְחָלִים יִשְׁטֹפוּ. הֲגַם לֶחֶם יוּכַל תֵּת, אִם יָכִין שְׁאֵר</b>, בשר <b>לְעַמּוֹ</b>?<b>"</b>.
(כא) <b>לָכֵן שָׁמַע ה'</b> את דבריהם <b>וַיִּתְעַבָּר,</b> כעס, <b>וְאֵשׁ נִשְֹּקָה</b>, הובערה <b>בְיַעֲקֹב, וְגַם</b> חרון <b>אַף עָלָה בְיִשְׂרָאֵל,</b>
(כב) <b>כִּי לֹא הֶאֱמִינוּ בֵּאלֹהִים, וְלֹא בָטְחוּ בִּישׁוּעָתוֹ.</b> אלו היו ניסיונות שבהם נוסו בני ישראל.
(כג) למרות המרי שלהם ודיבוריהם הקשים – <b>וַיְצַו שְׁחָקִים מִמָּעַל, וְדַלְתֵי שָׁמַיִם פָּתָח</b>,
(כד) <b>וַיַּמְטֵר עֲלֵיהֶם מָן לֶאֱכֹל</b>, ובביטוי נרדף – <b>וּדְגַן שָׁמַיִם נָתַן לָמוֹ,</b> להם.
(כה) <b>לֶחֶם</b> של <b>אַבִּירִים,</b> מלאכים <b>אָכַל אִישׁ</b>, אכלו אנשים, <b>צֵידָה שָׁלַח לָהֶם לָשׂבַע.</b>
(כו) לאחר מכן – <b>יַסַּע</b>, העביר רוח <b>קָדִים בַּשָּׁמָיִם</b>, <b>וַיְנַהֵג בְּעֻזּוֹ</b> רוח <b>תֵימָן,</b> דרומית,
(כז) <b>וַיַּמְטֵר עֲלֵיהֶם כֶּעָפָר שְׁאֵר</b>, בשר, <b>ו</b>רבים <b>כְחוֹל יַמִּים עוֹף כָּנָף,</b> מתנת השְׂלָו.
(כח) <b>וַיַּפֵּל</b>, הנחית ושטח את העופות האלה <b>בְּקֶרֶב מַחֲנֵהוּ, סָבִיב לְמִשְׁכְּנֹתָיו.</b>
(כט) <b>וַיֹּאכְלוּ וַיִּשְׂבְּעוּ מְאֹד, וְתַאֲוָתָם יָבִא לָהֶם,</b> שהרי זה היה הדבר שביקשו.
(ל) <b>לֹא זָרוּ</b>, סרו <b>מִתַּאֲוָתָם, עוֹד אָכְלָם בְּפִיהֶם</b>,
(לא) <b>וְאַף</b>, כעסו של <b>אֱלֹהִים עָלָה בָהֶם, וַיַּהֲרֹג בְּמִשְׁמַנֵּיהֶם,</b> באנשים החשובים שבהם, <b>וּבַחוּרֵי יִשְׂרָאֵל הִכְרִיעַ</b>, הביס.
(לב) <b>בְּכָל זֹאת חָטְאוּ עוֹד, וְלֹא הֶאֱמִינוּ בְּנִפְלְאוֹתָיו,</b> שהרי המשיכו לבקש ולהתלונן גם אחרי מעשה זה.
(לג) <b>וַיְכַל</b>, סיים <b>בַּהֶבֶל יְמֵיהֶם, וּשְׁנוֹתָם בַּבֶּהָלָה,</b> לא במיתה טבעית. הדברים רומזים לגזרה שנגזרה על הדור ההוא למות בנדודים במדבר, ולא להיכנס לארץ ישראל.
(לד) ובכל המסעות הללו הדפוס חזר על עצמו: <b>אִם הֲרָגָם</b> – <b>וּדְרָשׁוּהוּ,</b> הם ביקשו את סליחתו ועזרתו, <b>וְשָׁבוּ וְשִׁחֲרוּ</b>, חיפשו, קידמו את <b>אֵל.</b>
(לה) <b>וַיִּזְכְּרוּ</b> בשעת צרה <b>כִּי אֱלֹהִים צוּרָם, וְאֵל עֶלְיוֹן גֹּאֲלָם</b>, אלא שהתשובה לא הייתה כנה ושלמה –
(לו) <b>וַיְפַתּוּהוּ בְּפִיהֶם, וּבִלְשׁוֹנָם יְכַזְּבוּ לוֹ.</b>
(לז) הם דיברו כאילו הם נאמנים לו ומאמינים בו, <b>וְלִבָּם לֹא נָכוֹן</b>, כן <b>עִמּוֹ, וְלֹא נֶאֶמְנוּ בִּבְרִיתוֹ.</b>
(לח) למרות שהדבר גלוי וידוע לפני ה', בכל זאת – <b>וְהוּא רַחוּם, יְכַפֵּר עָוֹן וְלֹא יַשְׁחִית</b> את החוטאים, <b>וְהִרְבָּה לְהָשִׁיב</b> אחור, לסלק את <b>אַפּוֹ,</b> כעסו, <b>וְלֹא יָעִיר</b>, יעורר את <b>כָּל חֲמָתוֹ.</b>
(לט) <b>וַיִּזְכֹּר כִּי בָשָׂר הֵמָּה, רוּחַ הוֹלֵךְ וְלֹא יָשׁוּב.</b> וכיוון שהם מוגבלים, נתונים ליצר וקצרי ימים, אין לבוא אליהם בדרישות יתרות.
(מ) <b>כַּמָּה</b>, הרבה מאוד <b>יַמְרוּהוּ</b>, המרו את פיו <b>בַמִּדְבָּר, יַעֲצִיבוּהוּ בִּישִׁימוֹן,</b> בשממה.
(מא) <b>וַיָּשׁוּבוּ</b> בכל פעם מחדש <b>וַיְנַסּוּ אֵל, ו</b>את <b>קְדוֹשׁ יִשְׂרָאֵל הִתְווּ,</b> ביקשו אות; הציבוהו כמטרה לניסיונות; הגבילו כביכול את יכולתו; או: ציערו.
(מב) <b>לֹא זָכְרוּ אֶת יָדוֹ</b>, גבורתו ב<b>יוֹם אֲשֶׁר פָּדָם</b>, הצילם <b>מִנִּי צָר,</b> האויב המצרי והוציאם מארצו.
(מג) וכאן עובר המשורר לספר קצת על מכות מצרים והיציאה ממנה: <b>אֲשֶׁר שָׂם בְּמִצְרַיִם אֹתוֹתָיו,</b> נִסיו, <b>וּמוֹפְתָיו בִּשְׂדֵה צֹעַן.</b>
(מד) <b>וַיַּהֲפֹךְ לְדָם</b> את <b>יְאֹרֵיהֶם</b> של המצרים, <b>וְ</b>את <b>נֹזְלֵיהֶם</b>, מימי היאור <b>בַּל יִשְׁתָּיוּן.</b>
(מה) <b>יְשַׁלַּח בָּהֶם עָרֹב</b> – <b>וַיֹּאכְלֵם, וּצְפַרְדֵּעַ</b> – <b>וַתַּשְׁחִיתֵם.</b> הצפרדע פגעה בשלמות גופם של המצרים, אולי אף עד כדי פגעה בנפש.
(מו) <b>וַיִּתֵּן לֶחָסִיל</b>, שם נרדף לארבה, או: סוג מסוים של ארבה, את <b>יְבוּלָם, ו</b>את <b>יגִיעָם</b>, התבואה שהתאמצו לגדל נתן <b>לָאַרְבֶּה.</b>
(מז) <b>יַהֲרֹג בַּבָּרָד</b> את <b>גַּפְנָם, וְ</b>את <b>שִׁקְמוֹתָם</b>, עצי השקמה שלהם הרג <b>בַּחֲנָמַל</b>, מין כנימה שצורתה דומה לכינה, התוקפת את עץ השקמה.
(מח) <b>וַיַּסְגֵּר לַבָּרָד</b> את <b>בְּעִירָם,</b> בהמותיהם, <b>וּמִקְנֵיהֶם</b> מסר <b>לָרְשָׁפִים,</b> ניצוצות אש או חִצים, כנראה כינוי לברקים.
(מט) <b>יְשַׁלַּח בָּם חֲרוֹן אַפּוֹ, עֶבְרָה</b>, כעס <b>וָזַעַם וְצָרָה, מִשְׁלַחַת מַלְאֲכֵי רָעִים,</b> דֶּבר שנשלח על ידי מלאכים רעים.
(נ) <b>יְפַלֵּס</b>, יסלול <b>נָתִיב</b>, דרך <b>לְאַפּוֹ</b> כדי שירד על ארץ מצרים, <b>לֹא חָשַׂךְ</b>, מנע <b>מִמָּוֶת נַפְשָׁם, וְ</b>את <b>חַיָּתָם,</b> בהמותיהם <b>לַדֶּבֶר הִסְגִּיר,</b> מסר.
(נא) ובמכה האחרונה – <b>וַיַּךְ כָּל בְּכוֹר בְּמִצְרָיִם, רֵאשִׁית אוֹנִים</b>, הבכורות <b>בְּאָהֳלֵי חָם,</b> מצרים, אבי האומה המצרית, היה בנו של חם בן נח.
(נב) אחרי כל המכות הללו יצאו ישראל ממצרים: <b>וַיַּסַּע כַּצֹּאן</b> את <b>עַמּוֹ, וַיְנַהֲגֵם כַּ</b>רועה המוליך <b>עֵדֶר בַּמִּדְבָּר,</b> כדי שהצאן לא יתעה.
(נג) <b>וַיַּנְחֵם לָבֶטַח וְלֹא פָחָדוּ</b>, לא הייתה להם סיבה לפחד, <b>וְאֶת אוֹיְבֵיהֶם כִּסָּה הַיָּם</b> לאחר שנקרע ים סוף לישראל.
(נד) לאחר הנדודים במדבר – <b>וַיְבִיאֵם אֶל גְּבוּל קָדְשׁוֹ</b> בארץ המובטחת, אל <b>הַר זֶה</b>, אשר <b>קָנְתָה יְמִינוֹ,</b> ההר שהוא קניין מובחר של ה'.
(נה) <b>וַיְגָרֶשׁ מִפְּנֵיהֶם גּוֹיִם,</b> עמי כנען, <b>וַיַּפִּילֵם</b> – את ממלכות הגויים <b>בְּחֶבֶל נַחֲלָה,</b> חילק נחלה לכל שבט ושבט – <b>וַיַּשְׁכֵּן בְּאָהֳלֵיהֶם שִׁבְטֵי יִשְׂרָאֵל.</b>
(נו) אולם גם אחרי שהתיישבו בארצם – <b>וַיְנַסּוּ וַיַּמְרוּ אֶת אֱלֹהִים עֶלְיוֹן, וְעֵדוֹתָיו</b>, מצוותיו <b>לֹא שָׁמָרוּ.</b>
(נז) <b>וַיִּסֹּגוּ</b> מדרכם הטובה, <b>וַיִּבְגְּדוּ</b> בה' <b>כַּאֲבוֹתָם</b> במדבר, <b>נֶהְפְּכוּ כְּקֶשֶׁת רְמִיָּה,</b> קשת שאינה עשויה כראוי, ובמקום שתימתח ואפשר יהיה לירות בה, היא מתעוותת, והחצים נורים לכיוון אחר.
(נח) <b>וַיַּכְעִיסוּהוּ בְּבָמוֹתָם</b> אשר בנו, <b>וּבִפְסִילֵיהֶם יַקְנִיאוּהוּ,</b> יעוררו את קנאותו וזעמו.
(נט) <b>שָׁמַע</b>, הבין <b>אֱלֹהִים</b> את מעשיהם <b>וַיִּתְעַבָּר,</b> כעס, <b>וַיִּמְאַס מְאֹד בְּיִשְׂרָאֵל.</b>
(ס) <b>וַיִּטֹּשׁ</b>, עזב את <b>מִשְׁכַּן שִׁלוֹ</b>, שבסופו של דבר נמסר ביד האויבים וכנראה נחרב. הוא עזב את ה<b>אֹהֶל</b> ש<b>שִׁכֵּן בָּאָדָם.</b> ה' לא קבע עוד את משכנו במקום מסוים בין בני אדם. לפי פירוש אחר, ה' נטש את המשכן הכללי והשרה שכינתו בין בני אדם פרטיים.
(סא) <b>וַיִּתֵּן לַשְּׁבִי</b> את <b>עֻזּוֹ,</b> הערים והמבצרים שנבנו בעזרתו, <b>וְתִפְאַרְתּוֹ</b> מסר <b>בְיַד צָר.</b>
(סב) <b>וַיַּסְגֵּר לַחֶרֶב עַמּוֹ, וּבְנַחֲלָתוֹ</b>, עַם ישראל <b>הִתְעַבָּר.</b>
(סג) את <b>בַּחוּרָיו אָכְלָה אֵשׁ, ו</b>מאחר שהבחורים נהרגו<b>, בְתוּלֹתָיו לֹא הוּלָּלוּ,</b> התחתנו.
(סד) <b>כֹּהֲנָיו בַּחֶרֶב נָפָלוּ, וְאַלְמְנֹתָיו לֹא תִבְכֶּינָה,</b> כי גם הן נרדפו ונהרגו.
(סה) אולם אחרי כל השעבוד והמפלות הגיע גם זמן הישועה: לאחר שבמשך דורות נראה היה כאילו נוטש את ישראל לגורלם המר – <b>וַיִּקַץ</b>, התעורר <b>כְּיָשֵׁן אֲדֹנָי, כְּגִבּוֹר מִתְרוֹנֵן</b>, מריע במלוא גבורתו <b>מִיָּיִן.</b>
(סו) <b>וַיַּךְ</b> את <b>צָרָיו</b>, אויביו עד שברחו <b>אָחוֹר, חֶרְפַּת עוֹלָם נָתַן לָמוֹ,</b> להם.
(סז) <b>וַיִּמְאַס</b> בתקופה זו <b>בְּאֹהֶל יוֹסֵף,</b> שבמשך שנים רבות היה השבט המנהיג, <b>וּבְשֵׁבֶט אֶפְרַיִם לֹא בָחָר.</b>
(סח) <b>וַיִּבְחַר אֶת שֵׁבֶט יְהוּדָה, אֶת הַר צִיּוֹן אֲשֶׁר אָהֵב,</b> שיועד לבניין בית הבחירה, בית המקדש.
(סט) <b>וַיִּבֶן כְּמוֹ רָמִים</b>, במרומים, במקום גבוה את <b>מִקְדָּשׁוֹ,</b> ו<b>כְאֶרֶץ,</b> אשר <b>יְסָדָהּ לְעוֹלָם.</b>
(ע) <b>וַיִּבְחַר בְּדָוִד עַבְדּוֹ</b> למלוך על ישראל, <b>וַיִּקָּחֵהוּ מִמִּכְלְאֹת צֹאן,</b> שם עבד בהיותו רועה לפני שנמשח למלך.
(עא) <b>מֵאַחַר עָלוֹת</b>, בהמות רכות, הדורשות פיקוח וטיפול מתמיד, <b>הֱבִיאוֹ לִרְעוֹת בְּיַעֲקֹב עַמּוֹ וּבְיִשְׂרָאֵל נַחֲלָתוֹ.</b> מי שהיה רועה צאן, נעשה רועה ישראל.
(עב) <b>וַיִּרְעֵם</b> – את ישראל <b>כְּתֹם</b>, ביושר <b>לְבָבוֹ, וּבִתְבוּנוֹת כַּפָּיו</b>, במיומנות <b>יַנְחֵם,</b> ינהלם וידריכם.
<h2>פרק עט</h2>
(א) <b>מִזְמוֹר לְאָסָף. אֱלֹהִים, בָּאוּ גוֹיִם בְּנַחֲלָתֶךָ,</b> נכנסו וכבשו אותה, <b>טִמְּאוּ אֶת הֵיכַל קָדְשֶׁךָ, שָׂמוּ אֶת יְרוּשָׁלִַם לְעִיִּים,</b> תלי חורבות.
(ב) <b>נָתְנוּ אֶת נִבְלַת</b>, גופות <b>עֲבָדֶיךָ מַאֲכָל לְעוֹף הַשָּׁמָיִם,</b> ואת <b>בְּשַׂר חֲסִידֶיךָ</b> מאכל <b>לְחַיְתוֹ</b>, לחיית <b>אָרֶץ.</b>
(ג) <b>שָׁפְכוּ דָמָם</b> של עבדיך וחסידיך <b>כַּמַּיִם סְבִיבוֹת יְרוּשָׁלִָם, וְאֵין קוֹבֵר.</b>
(ד) <b>הָיִינוּ חֶרְפָּה</b>, מושא לבושה ובוז <b>לִשְׁכֵנֵינוּ</b> בעקבות תבוסתנו והצרות שאירעו לנו, <b>לַעַג וָקֶלֶס</b>, צחוק היינו <b>לִסְבִיבוֹתֵינוּ.</b>
(ה) <b>עַד מָה,</b> כמה, <b>ה', תֶּאֱנַף</b>, תכעס <b>לָנֶצַח</b>?! עד כמה <b>תִּבְעַר כְּמוֹ אֵשׁ קִנְאָתֶךָ</b>?! גם אם חטאנו וכעסת עלינו, צריך להיות סוף לכעס זה, בוודאי אם משווים בינינו לבין אלה שכבשו וניצחו אותנו.
(ו) ואם חֵמה יש לך, <b>שְׁפֹךְ חֲמָתְךָ אֶל הַגּוֹיִם אֲשֶׁר לֹא יְדָעוּךָ, וְעַל מַמְלָכוֹת אֲשֶׁר בְּשִׁמְךָ לֹא קָרָאוּ,</b> שהם בוודאי מרוחקים ממך יותר.
(ז) <b>כִּי אָכַל</b> האויב הזה <b>אֶת יַעֲקֹב, וְאֶת נָוֵהוּ</b>, מעונו, בית מקדשו <b>הֵשַׁמּוּ,</b> הפכו לשממה.
(ח) <b>אַל תִּזְכָּר לָנוּ עֲוֹנֹת רִאשֹׁנִים</b> שאכן חטאנו בהם; דיינו במה שנענשנו. <b>מַהֵר יְקַדְּמוּנוּ רַחֲמֶיךָ, כִּי דַלּוֹנוּ</b>, נחלשנו ואומללנו <b>מְאֹד</b> עכשיו.
(ט) <b>עָזְרֵנוּ, אֱלֹהֵי יִשְׁעֵנוּ,</b> לכל הפחות <b>עַל דְּבַר</b>, בגלל <b>כְּבוֹד שְׁמֶךָ</b> שנקרא עלינו, <b>וְהַצִּילֵנוּ וְכַפֵּר עַל חַטֹּאתֵינוּ לְמַעַן שְׁמֶךָ</b> כי מפלתנו ובושתנו גורמות לחלל את שמך.
(י) שהרי <b>לָמָּה יֹאמְרוּ הַגּוֹיִם</b>, הרואים שאין אתה מגיב לצעקתנו: <b>"אַיֵּה אֶלֹהֵיהֶם</b>?<b>" יִוָּדַע בַּגּוֹיִם</b>, לא רק לעתיד לבוא אלא גם <b>לְעֵינֵינוּ</b>, בעודנו רואים, <b>נִקְמַת דַּם עֲבָדֶיךָ הַשָּׁפוּךְ.</b>
(יא) <b>תָּבוֹא לְפָנֶיךָ אֶנְקַת</b>, גניחת, בכי ה<b>אָסִיר</b>, הנתון בשבי ביד האויבים. <b>כְּגֹדֶל זְרוֹעֲךָ</b>, כוחך <b>הוֹתֵר</b>, השאר בחיים והצל את <b>בְּנֵי</b> ה<b>תְמוּתָה,</b> הנועדים למות מישראל.
(יב) <b>וְהָשֵׁב לִשְׁכֵנֵינוּ שִׁבְעָתַיִם</b>, פי כמה וכמה <b>אֶל חֵיקָם,</b> את העונש על <b>חֶרְפָּתָם</b>, החירופים שלהם <b>אֲשֶׁר חֵרְפוּךָ, אֲדֹנָי.</b>
(יג) הרי <b>אֲנַחְנוּ עַמְּךָ וְצֹאן מַרְעִיתֶךָ. נוֹדֶה לְּךָ לְעוֹלָם, לְדוֹר וָדֹר נְסַפֵּר תְּהִלָּתֶךָ.</b>
<h2>פרק פ</h2>
(א) <b>לַמְנַצֵּחַ</b>, הממונה על המקהלה או הנגנים <b>אֶל שֹׁשַׁנִּים</b>, שם כלי נגינה, או: לחן לשיר מסוים, <b>עֵדוּת</b>, שיר זיכרון <b>לְאָסָף מִזְמוֹר.</b>
(ב) <b>רֹעֵה יִשְׂרָאֵל, הַאֲזִינָה, נֹהֵג כַּצֹּאן</b> את <b>יוֹסֵף.</b> במזמור זוכה יוסף למקום בולט ונכבד, אך נראה כי 'יוסף' כאן הוא כינוי לעם ישראל כולו, כמו יעקב או ישראל. <b>יֹשֵׁב הַכְּרוּבִים</b>, ה' הרוכב על הכרובים במשכן ובמקדש, <b>הוֹפִיעָה</b> והתגלה.
(ג) <b>לִפְנֵי אֶפְרַיִם וּבִנְיָמִן וּמְנַשֶּׁה</b>, שלושת שבטי רחל, שאף על פי שלא היה ביניהם קשר חזק בתולדות העם, הם מופיעים כאן כיחידה אחת, <b>עוֹרְרָה</b>, הפעל והראה <b>אֶת גְּבוּרָתֶךָ, וּלְכָה</b>, לֵך נא <b>לִישֻׁעָתָה</b>, להושיע <b>לָּנוּ.</b>
(ד) <b>אֱלֹהִים, הֲשִׁיבֵנוּ</b> אליך, הֱיה עמנו ואל תדחה אותנו עוד, <b>וְהָאֵר פָּנֶיךָ</b> אלינו, <b>וְ</b>אז <b>נִוָּשֵׁעָה.</b>
(ה) <b>ה' אֱלֹהִים צְבָאוֹת, עַד מָתַי עָשַׁנְתָּ</b>, יחרה אפך <b>בִּתְפִלַּת עַמֶּךָ</b>, תדחה את עמך בכעס רב,
(ו) <b>הֶאֱכַלְתָּם לֶחֶם דִּמְעָה,</b> הלחם שלהם ספוג בדמעות, <b>וַתַּשְׁקֵמוֹ</b>, והשקית אותם <b>בִּדְמָעוֹת</b> ב<b>שָׁלִישׁ,</b> כלי מידה מסוים. חיי העם מלאים צער ויגון, כאילו הם אוכלים לחם טבול בדמעות ושותים את דמעותיהם.
(ז) עד מתי <b>תְּשִׂימֵנוּ מָדוֹן</b>, ריב <b>לִשְׁכֵנֵינוּ,</b> הם אינם פוסקים לריב אתנו, <b>וְ</b>גם כאשר אין אנו מטרה להתנפלות ממשית, <b>אֹיְבֵינוּ יִלְעֲגוּ לָמוֹ,</b> להם – לישראל, או: לו – לאלוקים.
(ח) שוב המשורר מבקש: <b>אֱלֹהִים צְבָאוֹת הֲשִׁיבֵנוּ, וְהָאֵר פָּנֶיךָ וְנִוָּשֵׁעָה.</b>
(ט) עתה יתאר את תולדות ישראל, ומדמה את ישראל לגפן: <b>גֶּפֶן מִמִּצְרַיִם תַּסִּיעַ,</b> בהוצאת ישראל ממצרים, <b>תְּגָרֵשׁ גּוֹיִם</b> מכנען <b>וַתִּטָּעֶהָ</b> בארץ.
(י) <b>פִּנִּיתָ לְפָנֶיהָ</b> מקום לגדול. והגפן-העם התערתה בארץ, <b>וַתַּשְׁרֵשׁ שָׁרָשֶׁיהָ,</b> הכתה שורשים וגדלה <b>וַתְּמַלֵּא אָרֶץ,</b> ואף התפשטה לכל העברים –
(יא) <b>כָּסּוּ</b>, התכסו <b>הָרִים</b> ב<b>צִלָּהּ</b>. הגפן גבהה עד מאוד, <b>וַעֲנָפֶיהָ</b> גדלו כ<b>אַרְזֵי אֵל</b>, ארזים אדירים.
(יב) <b>תְּשַׁלַּח</b> את <b>קְצִירֶהָ,</b> ענפיה החדשים <b>עַד יָם</b> ממערב, <b>וְאֶל נָהָר</b> הפרת ממזרח, שילחה את <b>יוֹנְקוֹתֶיהָ,</b> נצריה, ענפיה הרכים המסתעפים משורשיה.
(יג) כל זה היה בימי גדולתו של עם ישראל, אבל עכשיו המצב שונה. <b>לָמָּה פָּרַצְתָּ גְדֵרֶיהָ,</b> וכיוון שכל ההגנות שיש לגפן הזאת נפרצו – <b>וְאָרוּהָ</b>, קטפו את פרותיה כדי לאכלם <b>כָּל עֹבְרֵי דָרֶךְ</b>?!
(יד) <b>יְכַרְסְמֶנָּה חֲזִיר</b> הבא <b>מִיָּעַר, וְזִיז שָׂדַי</b>, מין עוף גדול, או: מינים של עוף <b>יִרְעֶנָּה,</b> יתפרנס ממנה.
(טו) והוא חוזר ומבקש: <b>אֱלֹהִים צְבָאוֹת, שׁוּב נָא, הַבֵּט מִשָּׁמַיִם וּרְאֵה וּפְקֹד</b>, זכור לטובה וטפל ב<b>גֶּפֶן זֹאת</b>
(טז) <b>ו</b>ב<b>כַנָּה</b>, נֶטע, שתיל <b>אֲשֶׁר נָטְעָה יְמִינֶךָ, וְ</b>הבט <b>עַל בֵּן</b>, ענף או: ישראל, אשר <b>אִמַּצְתָּה</b>, החזקת, חיבקת <b>לָּךְ.</b>
(יז) הרי עכשיו הגפן <b>שְׂרֻפָה בָאֵשׁ</b> ואף <b>כְּסוּחָה,</b> מקוצצת, כרותה, <b>מִגַּעֲרַת פָּנֶיךָ יֹאבֵדוּ</b> ישראל בצרתם.
(יח) ובמקום זאת, <b>תְּהִי</b>, תימצא, תתמוך <b>יָדְךָ עַל אִישׁ יְמִינֶךָ,</b> האיש הנאמן לך, מי שאתה מחזיק בו בימינך לאות כבוד וחיבה, <b>עַל בֶּן אָדָם</b> ש<b>אִמַּצְתָּ לָּךְ</b>
(יט) <b>וְלֹא נָסוֹג</b>, התרחק <b>מִמֶּךָּ. תְּחַיֵּינוּ</b> בכל תפארתנו, כמו בעבר, <b>וּבְשִׁמְךָ נִקְרָא.</b>
(כ) המזמור מסתיים בחזרה על הפזמון: <b>ה' אֱלֹהִים צְבָאוֹת, הֲשִׁיבֵנוּ, הָאֵר פָּנֶיךָ וְנִוָּשֵׁעָה.</b>
<h2>פרק פא</h2>
(א) <b>לַמְנַצֵּחַ עַל הַגִּתִּית</b>, כלי נגינה, שאולי מוצאו בעיר גת, <b>לְאָסָף.</b>
(ב) <b>הַרְנִינוּ</b>, שאו רינה <b>לֵאלֹהִים עוּזֵּנוּ</b>, כוחנו ומבטחנו, <b>הָרִיעוּ לֵאלֹהֵי יַעֲקֹב.</b>
(ג) <b>שְׂאוּ</b> קולכם ב<b>זִמְרָה, וּתְנוּ</b>, הביאו, או: השמיעו קול, הכו ב<b>תֹף,</b> ב<b>כִנּוֹר נָעִים עִם נָבֶל.</b>
(ד) <b>תִּקְעוּ בַחֹדֶשׁ</b>, ראש חודש, שבו מתחדשת הלבנה, ב<b>שׁוֹפָר</b>. הכוונה בעיקר לראש השנה, שהוא ראש חודש, ומצוותו בתקיעת שופר. הריעו בשופר <b>בַּכֶּסֶה</b>, בזמן הקבוע המיועד <b>לְיוֹם חַגֵּנוּ.</b> חכמים דרשו 'כסה' מלשון כיסוי הירח המאפיין את החג הזה.
(ה) <b>כִּי חֹק לְיִשְׂרָאֵל הוּא</b> לתקוע בשופר ולנגן בכלי שיר ביום החג, <b>מִשְׁפָּט</b>, דין הוא <b>לֵאלֹהֵי יַעֲקֹב.</b>
(ו) וכאן נזכרים חסדי ה' בעבר, ליחידים ולכלל: מצוות תקיעת השופר היא גם <b>עֵדוּת בִּיהוֹסֵף</b>, יוסף בן יעקב, שה' <b>שָׂמוֹ</b>, מינה אותו, <b>בְּצֵאתוֹ</b> להיות שר וגדול <b>עַל אֶרֶץ מִצְרָיִם.</b> המשורר אומר בשם יוסף: <b>שְׂפַת</b>, שפה שקודם <b>לֹא יָדַעְתִּי,</b> את השפה המדוברת במצרים שהייתה זרה לי, <b>אֶשְׁמָע,</b> רכשתי. המשורר עובר לדבר בשם ה':
(ז) לאחר שיוסף היה כלוא בבית הסוהר, <b>הֲסִירוֹתִי מִסֵּבֶל שִׁכְמוֹ,</b> שחררתי אותו, <b>כַּפָּיו מִ</b>לעבוד ב<b>דּוּד</b>, בדוודים, בקדרות או בסלים – מלאכות שבהן עסק בבית האסורים, <b>תַּעֲבֹרְנָה</b>, יחדלו.
(ח) והמשורר פונה לעם ישראל בשם ה': <b>בַּצָּרָה</b>, בשעבוד מצרים <b>קָרָאתָ וָאֲחַלְּצֶךָּ,</b> הוצאתי אותך, <b>אֶעֶנְךָ</b> אף שקראת <b>בְּסֵתֶר</b>, אני עניתיך בקול <b>רַעַם</b>, או: בהיותי נסתר דיברתי אתך ברעמים. אולי רומז למתן תורה. ועם זאת <b>אֶבְחָנְךָ</b>, ניסיתי אותך <b>עַל מֵי מְרִיבָה,</b> שאמנם היה בהם ניסיון, אך בסופו של דבר עזרתי לך שם. <b>סֶלָה,</b> סימן מוסיקלי, או: אכן.
(ט) <b>שְׁמַע, עַמִּי, וְאָעִידָה</b>, אתרה <b>בָּךְ; יִשְׂרָאֵל, אִם</b>, הלוואי ש<b>תִּשְׁמַע לִי.</b> תשועתך תלויה בציותך לי ולתורתי, וזו דרישתי<b>:</b>
(י) <b>לֹא יִהְיֶה בְךָ אֵל זָר, וְלֹא תִשְׁתַּחֲוֶה לְאֵל נֵכָר.</b>
(יא) וכאן בא אזכור נוסף של מתן תורה: <b>אָנֹכִי ה' אֱלֹהֶיךָ הַמַּעַלְךָ מֵאֶרֶץ מִצְרָיִם.</b> זוהי התמצית של קבלת עול מלכות שמים ותחילת עשרת הדיברות מסיני. אני מבטיח לך כדרך שמבטיחים לילד קטן: אם תקיים זאת – <b>הַרְחֶב פִּיךָ</b>, אם רק תפתח את פיך לבקש מאכל – <b>וַאֲמַלְאֵהוּ</b>, תקבל את כל משאלותיך.
(יב) <b>וְ</b>אולם <b>לֹא שָׁמַע עַמִּי לְקוֹלִי, וְיִשְׂרָאֵל לֹא אָבָה</b>, רצה <b>לִי</b>, לעשות את רצוני, לקיים את מצוותי.
(יג) <b>ו</b>לכן <b>אֲשַׁלְּחֵהוּ</b>, שחררתי אותם ללכת <b>בִּשְׁרִירוּת לִבָּם,</b> לפי רצונותיהם, <b>יֵלְכוּ בְּמוֹעֲצוֹתֵיהֶם</b>, לפי עצותיהם ורעיונותיהם שאינם בדרכי ה'. ואז, בלא תמיכתו של ה', הם צריכים לשאת בתוצאות מעשיהם.
(יד) ומכאן להווה ולעתיד: <b>לוּ</b>, הלוואי, או: אם <b>עַמִּי שֹׁמֵעַ לִי,</b> לוּ <b>יִשְׂרָאֵל בִּדְרָכַי יְהַלֵּכוּ,</b> יתחולל שינוי גדול בגורלם:
(טו) <b>כִּמְעַט</b>, בזמן מועט את <b>אוֹיְבֵיהֶם אַכְנִיעַ, וְעַל צָרֵיהֶם אָשִׁיב</b>, אטה את <b>יָדִי</b> לשלוט בהם וללחוץ עליהם.
(טז) <b>מְשַׂנְאֵי ה' יְכַחֲשׁוּ לוֹ,</b> יהיו כנועים כל כך שיעדיפו לשקר לו כדי להימנע מעימות אתו. <b>וִיהִי</b> זה <b>עִתָּם</b>, זמן הפורענות שלהם יימשך <b>לְעוֹלָם.</b>
(יז) ואילו בישראל – <b>וַיַּאֲכִילֵהוּ מֵחֵלֶב</b>, מהחלק הטוב ביותר של ה<b>חִטָּה</b>, <b>וּמִצּוּר</b>, מן הסלע <b>דְּבַשׁ אַשְׂבִּיעֶךָ.</b>
<h2>פרק פב</h2>
(א) <b>מִזְמוֹר לְאָסָף. אֱלֹהִים נִצָּב</b>, נוכח תמיד <b>בַּעֲדַת אֵל</b>, המועצה השופטת. <b>בְּקֶרֶב</b>, בתוך <b>אֱלֹהִים</b>, דיינים הוא <b>יִשְׁפֹּט.</b> המשורר מעורר את מודעותם של השופטים לכך שאלוקים נמצא אתם ומשגיח על הכרעותיהם ומעשיהם.
(ב) ומכאן דברי התוכחה: <b>עַד מָתַי תִּשְׁפְּטוּ עָוֶל, וּפְנֵי רְשָׁעִים תִּשְׂאוּ</b>, תעדיפו את הרשעים במשפט?! איך אינכם יראים להטות משפט שאלוקים מעורב בו?! <b>סֶלָה.</b>
(ג) תחת זאת עליכם להגן על חסרי הישע – <b>שִׁפְטוּ דַל וְיָתוֹם, עָנִי וָרָשׁ הַצְדִּיקוּ</b> במאבקו בדין מול עושקיו, גם אם הם תקיפים ועשירים.
(ד) <b>פַּלְּטוּ</b>, הצילו <b>דַל וְאֶבְיוֹן, מִיַּד רְשָׁעִים הַצִּילוּ.</b>
(ה) אך השופטים הללו נוהגים לפי האינטרסים שלהם, כי הם <b>לֹא יָדְעוּ וְלֹא יָבִינוּ</b>, <b>בַּחֲשֵׁכָה יִתְהַלָּכוּ.</b> אין הם רואים את אור האמת – בין שהם פועלים כך במסתרים או בגלוי. בעיוורונם ובעיוותיהם הם גורמים לכך ש<b>יִמּוֹטוּ</b>, יתמוטטו <b>כָּל מוֹסְדֵי אָרֶץ</b>, יסודות העולם, שהרי אחד הדברים המחזיקים את קיומה של חברה, הוא משפט צדק.
(ו) <b>אֲנִי אָמַרְתִּי</b> מתחילה<b>: אֱלֹהִים אַתֶּם</b>, הדיינים. כאן מודגש כפל המשמעות של מלה זו, שהרי הדיינים נקראים 'אלוהים' משום שהם אמורים לייצג את ה' במשפט; ואני, אומר המשורר, חשבתי שאכן אתם כמלאכים, ש<b>בְּנֵי עֶלְיוֹן</b>, כינוי למלאכים. <b>כֻּלְּכֶם</b>, שאינכם סרים מעם ה'.
(ז) אבל אין הדבר נכון – <b>אָכֵן</b>, אדרבא, <b>כְּ</b>בני <b>אָדָם תְּמוּתוּן</b> ולא כבני עליון, <b>וּכְאַחַד הַשָֹּרִים תִּפֹּלוּ</b>. אין אתם אלא אנשים תקיפים, פוליטיקאים, ואינכם מייצגים כוח עליון. על כן גדולתכם לא תחזיק זמן רב.
(ח) ומכאן נובעת הבקשה: <b>קוּמָה,</b> התגלה, <b>אֱלֹהִים, שָׁפְטָה הָאָרֶץ</b>, היֵה אתה הדיין השופט את העולם, <b>כִּי אַתָּה תִנְחַל</b>, תבטא את בעלותך <b>בְּכָל הַגּוֹיִם.</b>
<h2>פרק פג</h2>
(א) <b>שִׁיר מִזְמוֹר לְאָסָף.</b>
(ב) <b>אֱלֹהִים, אַל דֳּמִי</b>, דומייה <b>לָךְ.</b> אני מבקש שתפעל. <b>אַל תֶּחֱרַשׁ</b>, תחריש <b>וְאַל תִּשְׁקֹט, אֵל</b>,
(ג) <b>כִּי הִנֵּה</b>, הרי <b>אוֹיְבֶיךָ יֶהֱמָיוּן,</b> רועשים, <b>וּמְשַׂנְאֶיךָ נָשְׂאוּ רֹאשׁ,</b> מתגאים, מעִזים.
(ד) <b>עַל עַמְּךָ יַעֲרִימוּ סוֹד,</b> מתאספים וזוממים להתנכל, <b>וְיִתְיָעֲצוּ עַל</b>, כנגד <b>צְפוּנֶיךָ,</b> אלו שאתה מסתיר ושומר, מטמוניך. אין הם מתכננים מלחמה פשוטה כנגדנו אלא מלחמת שמד.
(ה) <b>אָמְרוּ: "לְכוּ וְנַכְחִידֵם מִ</b>להיות עוד <b>גּוֹי,</b> עַם, <b>וְלֹא יִזָּכֵר שֵׁם יִשְׂרָאֵל עוֹד".</b>
(ו) <b>כִּי נוֹעֲצוּ לֵב יַחְדָּו,</b> פה אחד, <b>עָלֶיךָ בְּרִית יִכְרֹתוּ,</b> כי הלוחמים נגד ישראל לוחמים נגד אלוקי ישראל.
(ז) כל האויבים יצאו נגדנו: <b>אָהֳלֵי אֱדוֹם וְיִשְׁמְעֵאלִים, מוֹאָב וְהַגְרִים,</b> בני הגר, ערבים אחרים.
(ח) <b>גְּבָל</b>, ממלכה קטנה מצפון לישראל, <b>וְעַמּוֹן וַעֲמָלֵק, פְּלֶשֶׁת</b>, ארץ פלשתים <b>עִם יֹשְׁבֵי צוֹר.</b>
(ט) <b>גַּם אַשּׁוּר</b>, למרות ריחוקו <b>נִלְוָה עִמָּם</b>, <b>הָיוּ</b> האשורים <b>זְרוֹעַ</b>, כוח עזר <b>לִבְנֵי לוֹט,</b> מואב, יוזמי המלחמה. <b>סֶלָה.</b>
(י) וכאן באה תפילה: <b>עֲשֵׂה לָהֶם כְּ</b>מו שעשית ל<b>מִדְיָן</b>, שהובסו ופוזרו בידי גדעון, <b>כְּ</b>מו שעשית ל<b>סִיסְרָא</b>, שר צבא יבין, <b>כְיָבִין</b> מלך כנען שהובס <b>בְּנַחַל קִישׁוֹן,</b>
(יא) אשר שניהם, או צבאם <b>נִשְׁמְדוּ בְעֵין דֹּאר</b> ו<b>הָיוּ</b> כולם <b>דֹמֶן</b>, זבל, חומר זיבול <b>לָאֲדָמָה.</b>
(יב) <b>שִׁיתֵמוֹ</b>, שים את גורלם של <b>נְדִיבֵימוֹ</b>, שריהם ונכבדיהם <b>כְּעֹרֵב וְכִזְאֵב,</b> שרי צבא מדין בזמן גדעון אשר נהרגו בידי גדעון, <b>וּכְזֶבַח וּכְצַלְמֻנָּע</b>, נסיכי מדין האחרים שים את <b>כָּל נְסִיכֵימוֹ,</b> נסיכי אויבינו בהווה,
(יג) <b>אֲשֶׁר אָמְרוּ</b> כל אלה<b>: "נִירְשָׁה לָּנוּ אֵת נְאוֹת</b>, מקומות חמד, משכנות <b>אֱלֹהִים".</b>
(יד) <b>אֱלֹהַי, שִׁיתֵמוֹ</b>, שים אותם <b>כַגַּלְגַּל</b>, צמח המתגלגל ברוח, או: כעין עמוד חול המתגלגל ולפעמים סוחף אתו פיסות קש, ו<b>כְקַשׁ</b> המתפזר <b>לִפְנֵי רוּחַ.</b>
(טו) תהיה להם <b>כְּאֵשׁ תִּבְעַר</b>, השורפת <b>יָעַר, וּכְלֶהָבָה</b> ש<b>תְּלַהֵט הָרִים.</b>
(טז) <b>כֵּן תִּרְדְּפֵם</b> אתה <b>בְּסַעֲרֶךָ,</b> בסערתך, <b>וּבְסוּפָתְךָ תְבַהֲלֵם.</b>
(יז) <b>מַלֵּא פְנֵיהֶם קָלוֹן,</b> בושה, עד אשר מצוקתם תגדל – <b>וִיבַקְשׁוּ שִׁמְךָ, ה',</b> כדי להינצל בדרך כלשהי.
(יח) <b>יֵבֹשׁוּ וְיִבָּהֲלוּ עֲדֵי עַד, וְיַחְפְּרוּ</b>, ייכלמו <b>וְיֹאבֵדוּ.</b>
(יט) <b>וְיֵדְעוּ</b> כולם <b>כִּי אַתָּה,</b> אשר <b>שִׁמְךָ ה',</b> קיים ופועל <b>לְבַדֶּךָ</b>. אתה הוא היחיד ששמו וכוחו קיימים. אין כוח זולתך, ואתה הוא ה<b>עֶלְיוֹן עַל כָּל הָאָרֶץ.</b>
<h2>פרק פד</h2>
(א) <b>לַמְנַצֵּחַ</b>, הממונה על המקהלה או הנגנים <b>עַל הַגִּתִּית, לִבְנֵי קֹרַח</b>, ממשוררי הלויים <b>מִזְמוֹר.</b>
(ב) <b>מַה יְּדִידוֹת</b>, כמה נועם וחיבה יש ב<b>מִשְׁכְּנוֹתֶיךָ, ה' צְבָאוֹת.</b>
(ג) <b>נִכְסְפָה וְגַם כָּלְתָה</b>, התגעגעה מאוד <b>נַפְשִׁי לְחַצְרוֹת ה'. לִבִּי וּבְשָׂרִי יְרַנְּנוּ</b> שיר כיסופים <b>אֶל אֵל חָי.</b>
(ד) <b>גַּם</b>-<b>צִפּוֹר</b> נודדת <b>מָצְאָה</b> לבסוף <b>בַיִת, וּדְרוֹר</b> מצאה <b>קֵן לָהּ, אֲשֶׁר</b> בו היא <b>שָׁתָה</b>, שׂמה את <b>אֶפְרֹחֶיהָ.</b> כך אני, הנודד, מחפש למצוא את מקום משכני <b>אֶת,</b> עם <b>מִזְבְּחוֹתֶיךָ, ה' צְבָאוֹת, מַלְכִּי וֵאלֹהָי</b>. רק שם ארצה להקים את קני וביתי, לרנן ולהלל שם –
(ה) <b>אַשְׁרֵי יוֹשְׁבֵי בֵיתֶךָ, עוֹד</b>, שוב ושוב <b>יְהַלְלוּךָ. סֶּלָה.</b>
(ו) <b>אַשְׁרֵי</b> ה<b>אָדָם</b> ש<b>עוֹז</b>-<b>לוֹ בָךְ,</b> שמוצא בך את מקור כוחו. אשריהם של בני אדם ש<b>מְסִלּוֹת</b> פונות אליך <b>בִּלְבָבָם.</b>
(ז) אלו <b>עֹבְרֵי</b>, העוברים <b>בְּעֵמֶק הַבָּכָא</b>, בעמק של דמעות, או: עמק מסוים ליד ירושלים שגדלו בו בכאים – מין עצים, <b>מַעְיָן יְשִׁיתוּהוּ</b>, תפילותיהם ועבודתם הופכות את העמק הזה למקור מים. <b>גַּם-בְּרָכוֹת יַעְטֶה</b>, ילבש, כלומר יבורך ה<b>מוֹרֶה,</b> מי שמורה את הדרך אל המקומות הללו. לחלופין: גם העוברים בדרך בבכי, כך שדמעתם נובעת מהם כמו ממעיין, מברכים ומודים לה' המורה את דרכם לשוב אליו.
(ח) <b>יֵלְכוּ מֵחַיִל אֶל-חָיִל,</b> מהצלחה להצלחה. <b>יֵרָאֶה</b> כל אחד מהם בסוף דרכו <b>אֶל</b>, אצל <b>אֱלֹהִים בְּצִיּוֹן.</b>
(ט) <b>ה' אֱלֹהִים צְבָאוֹת, שִׁמְעָה תְפִלָּתִי, הַאֲזִינָה</b> לבקשתי, <b>אֱלֹהֵי יַעֲקֹב. סֶלָה.</b>
(י) את <b>מָגִנֵּנוּ</b>, מלכנו המגן עלינו <b>רְאֵה,</b> השגח עליו, או: בְּחר בו, <b>אֱלֹהִים, וְהַבֵּט</b> בעין טובה, בהשגחה מיוחדת על <b>פְּנֵי מְשִׁיחֶךָ,</b> מלכך המשוח.
(יא) <b>כִּי טוֹב-יוֹם</b> אחד <b>בַּחֲצֵרֶיךָ</b> יותר <b>מֵאלֶף</b> ימים בכל מקום אחר. <b>בָּחַרְתִּי</b> ל<b>הִסְתּוֹפֵף</b>, לעמוד על הסף <b>בְּבֵית אֱלֹהַי מ</b>אשר ל<b>דּוּר</b>, לגור <b>בְּאָהֳלֵי רֶשַׁע.</b>
(יב) <b>כִּי שֶׁמֶשׁ</b>, מקור האור והעצמה <b>ו</b>גם <b>מָגֵן</b>, שומר ומעניק מחסה <b>ה' אֱלֹהִים. חֵן וְכָבוֹד יִתֵּן ה',</b> ו<b>לֹא יִמְנַע טוֹב</b> – <b>לַהֹלְכִים בְּתָמִים.</b>
(יג) <b>ה' צְבָאוֹת, אַשְׁרֵי אָדָם בֹּטֵחַ בָּךְ.</b>
<h2>פרק פה</h2>
(א) <b>לַמְנַצֵּחַ, לִבְנֵי קֹרַח, מִזְמוֹר.</b>
(ב) <b>רָצִיתָ, ה',</b> את <b>אַרְצֶךָ.</b> אתה מגלה כלפיה חיבה ופיוס. <b>שַׁבְתָּ שְׁבִית</b>, החזרת למצבו הקודם את בית <b>יַעֲקֹב.</b>
(ג) <b>נָשָׂאתָ</b>, סלחת <b>עֲוֹן עַמֶּךָ, כִּסִּיתָ כָל חַטָּאתָם.</b> העוון איננו גלוי כבר. הוא נעלם. <b>סֶלָה.</b>
(ד) <b>אָסַפְתָּ</b>, העברת את <b>כָל עֶבְרָתֶךָ,</b> כעסך, <b>הֱשִׁיבוֹתָ</b> את עצמך <b>מֵחֲרוֹן אַפֶּךָ.</b> בלמת את ביטויי כעסך.
(ה) ובצד ההודיה תחינה לעתיד: <b>שׁוּבֵנוּ,</b> השב אותנו הלאה, או: שוב אלינו, <b>אֱלֹהֵי יִשְׁעֵנוּ, וְהָפֵר</b>, בטל את <b>כַּעַסְךָ עִמָּנוּ</b>.
(ו) <b>הַ</b>אם <b>לְעוֹלָם תֶּאֱנַף בָּנוּ,</b> תכעס עלינו, <b>תִּמְשֹׁךְ אַפְּךָ</b>, תאריך את זעמך <b>לְדֹר וָדֹר</b>?!
(ז) <b>הֲלֹא</b> בסופו של דבר <b>אַתָּה תָּשׁוּב תְּחַיֵּנוּ, וְעַמְּךָ יִשְׂמְחוּ בָךְ</b> בשובך אליהם.
(ח) אם כן, <b>הַרְאֵנוּ, ה',</b> את <b>חַסְדֶּךָ, וְ</b>את <b>יֶשְׁעֲךָ</b>, ישועתך <b>תִּתֶּן לָנוּ.</b>
(ט) <b>אֶשְׁמְעָה</b>, אקשיב <b>מַה יְדַבֵּר הָאֵל ה',</b> ואולי יענה לדברי<b>.</b> והוא מפרש: <b>כִּי יְדַבֵּר שָׁלוֹם אֶל עַמּוֹ וְאֶל חֲסִידָיו, וְ</b>אולם קיָים תנאי – <b>אַל יָשׁוּבוּ לְכִסְלָה</b>, למעשיהם הרעים, שהם מעשי כסילות.
(י) <b>אַךְ</b>, אכן <b>קָרוֹב לִירֵאָיו יִשְׁעוֹ.</b> ישועת ה' קרובה לבוא ליראיו. היא תתבטא בכך ששוב הוא יתגלה <b>לִשְׁכֹּן כָּבוֹד בְּאַרְצֵנוּ.</b> והתגלותו בעולם היא נקודת מפגש של כל הטוב –
(יא) <b>חֶסֶד וֶאֱמֶת נִפְגָּשׁוּ, צֶדֶק וְשָׁלוֹם נָשָׁקוּ,</b> נוגעים זה בזה ונצמדים זה אל זה. בעולם המתוקן, שבו שוכן כבוד ה', הדברים מתנהלים במיטבם –
(יב) <b>אֱמֶת מֵאֶרֶץ תִּצְמָח,</b> תתגלה מלמטה, <b>וְצֶדֶק מִשָּׁמַיִם נִשְׁקָף</b> ונראה גם בעולם הזה.
(יג) <b>גַּם ה' יִתֵּן הַטּוֹב</b> לכול, <b>וְאַרְצֵנוּ תִּתֵּן יְבוּלָהּ.</b>
(יד) <b>צֶדֶק לְפָנָיו</b> – לפני ה' <b>יְהַלֵּךְ.</b> כביכול הצדק צועד לפני ה' המופיע בעולם, <b>וְיָשֵׂם</b> אחריו כבוד ה' <b>לְדֶרֶךְ פְּעָמָיו.</b>
<h2>פרק פו</h2>
(א) <b>תְּפִלָּה לְדָוִד. הַטֵּה, ה', אָזְנְךָ,</b> ו<b>עֲנֵנִי, כִּי עָנִי וְאֶבְיוֹן אָנִי</b> וראוי לרחמים, ולוּ בגלל אומללותי. ובקשה פרטית יותר:
(ב) <b>שָׁמְרָה נַפְשִׁי</b> מכל צרה, <b>כִּי חָסִיד</b> ההולך בדרך טובה וישרה ונאמן לך ביותר <b>אָנִי. הוֹשַׁע</b> את <b>עַבְדְּךָ</b> – <b>אַתָּה, אֱלֹהַי</b>, את עבדך <b>הַבּוֹטֵחַ אֵלֶיךָ.</b>
(ג) <b>חָנֵּנִי, אֲדֹנָי, כִּי אֵלֶיךָ אֶקְרָא כָּל הַיּוֹם.</b>
(ד) <b>שַׂמֵּחַ</b> את <b>נֶפֶשׁ עַבְדֶּךָ, כִּי אֵלֶיךָ, אֲדֹנָי, נַפְשִׁי אֶשָּׂא,</b> ארים, אליך אפנה. רק אתה מקור תקוותי ומשעני.
(ה) <b>כִּי אַתָּה, אֲדֹנָי, טוֹב וְסַלָּח,</b> סלחן, ועל כן אם חטאתי אתה תמחל לי, <b>וְ</b>אתה <b>רַב חֶסֶד לְכָל קֹרְאֶיךָ.</b>
(ו) <b>הַאֲזִינָה, ה', תְּפִלָּתִי, וְהַקְשִׁיבָה בְּקוֹל תַּחֲנוּנוֹתָי,</b> תחנוני.
(ז) <b>בְּיוֹם צָרָתִי אֶקְרָאֶךָּ, כִּי</b> יודע אני שאתה <b>תַעֲנֵנִי</b> בצרתי.
(ח) <b>אֵין כָּמוֹךָ בָאֱלֹהִים, אֲדֹנָי, וְאֵין כְּמַעֲשֶׂיךָ.</b>
(ט) ראוי אפוא ש<b>כָּל גּוֹיִם אֲשֶׁר עָשִׂיתָ יָבוֹאוּ וְיִשְׁתַּחֲווּ לְפָנֶיךָ, ה', וִיכַבְּדוּ לִשְׁמֶךָ.</b>
(י) <b>כִּי גָדוֹל אַתָּה וְ</b>אתה <b>עֹשֵׂה נִפְלָאוֹת. אַתָּה אֱלֹהִים לְבַדֶּךָ,</b> ואין עוד זולתך.
(יא) כאן דוד מוסיף להתפלל על דברים שונים: <b>הוֹרֵנִי, ה',</b> את <b>דַּרְכֶּךָ; אֲהַלֵּךְ בַּאֲמִתֶּךָ,</b> – באמת שלך, באופן הראוי והנכון המתקיים לנצח<b>. יַחֵד</b> את <b>לְבָבִי</b> שלא יהיה עסוק בשום דבר אחר אלא <b>לְיִרְאָה שְׁמֶךָ.</b>
(יב) <b>אוֹדְךָ, אֲדֹנָי אֱלֹהַי, בְּכָל לְבָבִי; וַאֲכַבְּדָה שִׁמְךָ לְעוֹלָם,</b>
(יג) <b>כִּי חַסְדְּךָ גָּדוֹל עָלָי, וְהִצַּלְתָּ נַפְשִׁי מִשְּׁאוֹל תַּחְתִּיָּה.</b>
(יד) כאן הוא מבקש עזרה לצרכיו בעולם הזה: <b>אֱלֹהִים, זֵדִים</b>, רשעים <b>קָמוּ עָלַי</b> להילחם כנגדי, <b>וַעֲדַת עָרִיצִים</b>, אנשים עזים <b>בִּקְשׁוּ</b> את <b>נַפְשִׁי,</b> וכל אלה <b>לֹא שָׂמוּךָ לְנֶגְדָּם.</b> הם אינם מתחשבים ברצונך אלא נוהגים בשרירות לבם.
(טו) <b>וְאַתָּה, אֲדֹנָי, אֵל רַחוּם וְחַנּוּן, אֶרֶךְ אַפַּיִם וְרַב חֶסֶד וֶאֱמֶת,</b>
(טז) <b>פְּנֵה אֵלַי וְחָנֵּנִי, תְּנָה עֻזְּךָ</b>, גבורתך <b>לְעַבְדֶּךָ, וְהוֹשִׁיעָה לְבֶן אֲמָתֶךָ,</b> שפחתך. דומה אני לעבד שנולד לתוך העבדות, שמעולם לא ידע חוויה אחרת, ואפילו לא אדונים אחרים.
(יז) <b>עֲשֵׂה עִמִּי אוֹת</b>, סימן <b>לְטוֹבָה,</b> שייראה גם בעיני אחרים כאות לכך שאני נחלץ מצרותי, <b>וְ</b>אז <b>יִרְאוּ שׂנְאַי וְיֵבֹשׁוּ,</b> כי יראו <b>כִּי אַתָּה, ה', עֲזַרְתַּנִי וְנִחַמְתָּנִי.</b>
<h2>פרק פז</h2>
(א) <b>לִבְנֵי קֹרַח,</b> שהיו ממונים על השיר במקדש, <b>מִזְמוֹר שִׁיר</b> אשר <b>יְסוּדָתוֹ</b>, בסיסו ועיקרו עוסק <b>בְּהַרְרֵי קֹדֶשׁ,</b> ההר שעליו בנוי המקדש בפרט וירושלים בכלל.
(ב) שבחה של העיר: <b>אֹהֵב ה'</b> את <b>שַׁעֲרֵי צִיּוֹן</b>, ירושלים, יותר <b>מִכֹּל מִשְׁכְּנוֹת</b>, מקומות מושבו של <b>יַעֲקֹב,</b> כי זו העיר שה' בחר בה.
(ג) <b>נִכְבָּדוֹת</b>, דברים נכבדים ומעולים <b>מְדֻבָּר בָּךְ, עִיר הָאֱלֹהִים. סֶלָה,</b> סימן מוסיקלי, או: אכן.
(ד) ציון מצוינת לא רק בהשוואה למשכנות יעקב, אלא ביחס למדינות העולם: <b>אַזְכִּיר</b> שתי מעצמות גדולות – <b>רַהַב</b> , כינוי גנאי לארץ מצרים <b>וּבָבֶל לְיֹדְעָי</b>, למכרי, ו<b>הִנֵּה</b> מכיוונים אחרים גם <b>פְלֶשֶׁת וְצֹר</b> שעל שפת הים <b>עִם כּוּשׁ</b>, הרחק בדרום. בכל המקומות הללו יימצא לעתים אדם מיוחד שארץ מולדתו תוזכר עליו כציון לשבח: <b>"זֶה יֻלַּד</b>, נולד <b>שָׁם</b> – במקום פלוני<b>"</b>.
(ה) <b>ו</b>אילו <b>לְצִיּוֹן יֵאָמַר: "אִישׁ וְאִישׁ יֻלַּד בָּהּ".</b> בציון אין צורך לחפש אחר אדם מיוחד. ציון מגדלת אישים מצוינים ובולטים רבים. <b>וְהוּא יְכוֹנְנֶהָ</b>, יקים ויבנה את ציון על מכונה – ה<b>עֶלְיוֹן,</b> הקדוש ברוך הוא בעצמו, האוהב את ציון.
(ו) כאשר <b>ה' יִסְפֹּר בִּכְתוֹב</b>, ויכתוב <b>עַמִּים,</b> הוא יציין במיוחד את בחירי ירושלים, שעל כל אחד מהם אפשר לומר: <b>"זֶה</b> אשר <b>יֻלַּד שָׁם".</b> פירוש אחר: יודעי ה' הקרובים אליו הנמצאים בכל מקום בעולם, ייקראו על שם ציון, כאילו נולדו בה. <b>סֶלָה.</b>
(ז) הכול משבחים את ירושלים, <b>וְ</b>אלו ש<b>שָׁרִים כְּחֹלְלִים</b>, כמו אלה שיוצאים במחול, כולם יחד אומרים לעיר<b>: "כָּל מַעְיָנַי</b>, תשוקותי וייחולי <b>בָּךְ</b> – ירושלים<b>"</b>.
<h2>פרק פח</h2>
(א) <b>שִׁיר מִזְמוֹר לִבְנֵי קֹרַח, לַמְנַצֵּחַ</b>, העומד בראש המנגנים <b>עַל מָחֲלַת,</b> שם כלי שיר או מנגינה, <b>לְעַנּוֹת,</b> אולי שיר הכולל מענה, מעין פזמון חוזר של קבוצה אחרת, כמצוי בדברי קינה, <b>מַשְׂכִּיל לְהֵימָן הָאֶזְרָחִי,</b> אולי אחד מבני קורח, שהיה ממשוררי המקדש בזמן דוד המלך; וייתכן שהיה מצאצאי זרח ('אזרחי') שמיהודה.
(ב) <b>ה' אֱלֹהֵי יְשׁוּעָתִי,</b> ב<b>יוֹם צָעַקְתִּי</b> אליך, ואף <b>בַלַּיְלָה</b> אני זועק <b>נֶגְדֶּךָ,</b> מולך.
(ג) <b>תָּבוֹא לְפָנֶיךָ תְּפִלָּתִי, הַטֵּה אָזְנְךָ לְרִנָּתִי,</b> נעימת תפילתי.
(ד) <b>כִּי שָׂבְעָה</b>, התמלאה <b>בְרָעוֹת נַפְשִׁי, וְחַיַּי לִשְׁאוֹל הִגִּיעוּ.</b> חיי סמוכים למוות עד כדי נגיעה בו,
(ה) ועד כדי כך שבעיני אחרים כבר <b>נֶחְשַׁבְתִּי עִם יוֹרְדֵי בוֹר,</b> כמי שכבר מת ונקבר. <b>הָיִיתִי כְּגֶבֶר אֵין אֱיָל,</b> חסר כוח. אין לי כוח לשאת את מצוקתי, ואני מחוסל ואבוד.
(ו) אני נחשב <b>בַּמֵּתִים</b>, כאחד המתים – <b>חָפְשִׁי</b> מכל שעבוד ומכל קשר עם ענייני העולם. אני <b>כְּמוֹ חֲלָלִים</b>, הרוגים <b>שֹׁכְבֵי קֶבֶר אֲשֶׁר לֹא זְכַרְתָּם,</b> אינך עוסק בהם <b>עוֹד, וְהֵמָּה מִיָּדְךָ נִגְזָרוּ,</b> נכרתו.
(ז) <b>שַׁתַּנִי</b>, שמת אותי <b>בְּבוֹר תַּחְתִּיּוֹת, בְּמַחֲשַׁכִּים</b> ש<b>בִּמְצֹלוֹת,</b> קבור בעומק האדמה.
(ח) <b>עָלַי סָמְכָה</b>, נשענה <b>חֲמָתֶךָ,</b> כל משקל הכעס האלוקי רובץ עלי, <b>וְכָל מִשְׁבָּרֶיךָ</b> עלי <b>עִנִּיתָ,</b> כאילו כל גלי זעמך מופנים ליעד אחד – לענות אותי ולהתנפץ עלי. <b>סֶּלָה.</b>
(ט) <b>הִרְחַקְתָּ</b> את <b>מְיֻדָּעַי</b>, מכרַי <b>מִמֶּנִּי. שַׁתַּנִי</b>, שמת אותי <b>תוֹעֵבוֹת</b>, מתועב <b>לָמוֹ,</b> בעיניהם, <b>כָּלֻא</b> – <b>וְלֹא אֵצֵא.</b>
(י) <b>עֵינִי דָאֲבָה</b>, כאבה וסבלה <b>מִנִּי עֹנִי</b>, מעינוי, מדחק. <b>קְרָאתִיךָ, ה', בְּכָל יוֹם, שִׁטַּחְתִּי אֵלֶיךָ כַפָּי,</b> ואיני מוצא תשובה.
(יא) מאחר שאני רואה את עצמי כמי שכבר מת ואין לו עוד קיום, לפעמים אני תוהה: <b>ה</b>אם <b>לַמֵּתִים תַּעֲשֶׂה פֶּלֶא</b>?! והלוא הם כבר מתו. ה<b>אִם רְפָאִים</b>, שוכני השאול <b>יָקוּמוּ</b> ו<b>יוֹדוּךָ</b>?! לכאורה הם מעבר לכל תקווה. <b>סֶּלָה.</b>
(יב) <b>הַ</b>אם <b>יְסֻפַּר בַּקֶּבֶר חַסְדֶּךָ,</b> ו<b>אֱמוּנָתְךָ</b> תסופר <b>בָּאֲבַדּוֹן</b>?!
(יג) <b>הֲיִוָּדַע בַּחֹשֶׁךְ</b>, בעולם המתים <b>פִּלְאֶךָ</b>?! <b>וְ</b>האם תתגלה <b>צִדְקָתְךָ בְּאֶרֶץ נְשִׁיָּה,</b> שִׁכחה, מחוזו של המוות?!
(יד) <b>ו</b>אף שאני נמצא במקום כזה, <b>אֲנִי</b> עדיין <b>אֵלֶיךָ, ה', שִׁוַּעְתִּי,</b> מתחנן, <b>וּבַבֹּקֶר תְּפִלָּתִי תְקַדְּמֶךָּ.</b> אני הראשון שמתפלל בהשכמת הבוקר. וזו תפילתי:
(טו) <b>לָמָה, ה', תִּזְנַח</b>, אתה עוזב את <b>נַפְשִׁי</b>?! למה <b>תַּסְתִּיר פָּנֶיךָ מִמֶּנִּי</b>?!
(טז) <b>עָנִי אֲנִי וְגֹוֵעַ</b>, דועך וכלה <b>מִנֹּעַר,</b> מנעורי. ייסורי אינם חדשים לי, הם מלווים אותי כל ימי חיי. <b>נָשָׂאתִי אֵמֶיךָ,</b> מושאי פחדי, ייסוריך המאיימים, <b>אָפוּנָה</b>, אליהם אני שם לב, כי הם מקיפים אותי מכל עבר.
(יז) <b>עָלַי עָבְרוּ חֲרוֹנֶיךָ,</b> כעסיך, <b>בִּעוּתֶיךָ</b>, הפחדים הגדולים שאתה מביא עלי <b>צִמְּתֻתוּנִי,</b> משתקים אותי.
(יח) כל אלה <b>סַבּוּנִי,</b> סובבו אותי <b>כַמַּיִם</b> הרבים המבקשים להטביעני <b>כָּל הַיּוֹם, הִקִּיפוּ עָלַי יָחַד</b> כל הצרות והפורענויות,
(יט) ואין לי עוזר, כי <b>הִרְחַקְתָּ מִמֶּנִּי</b> כל <b>אֹהֵב וָרֵעַ,</b> חבר, ו<b>מְיֻדָּעַי</b> נעלמו כביכול ב<b>מַחְשָׁךְ,</b> באפלה.
<h2>פרק פט</h2>
(א) <b>מַשְׂכִּיל</b>, שיר ובו התבוננות, ביטוי פיוטי לרעיון, <b>לְאֵיתָן הָאֶזְרָחִי,</b> שאולי הוא המשורר מבית לוי שהוזכר בדברי הימים, ייתכן שהיה מצאצאי זרח ('אזרחי') שמיהודה, והיו שראו בשם זה כינוי לאברהם אבינו. לפי פירוש זה מכיל המזמור דברי נבואה רחוקים, שכן הוא עוסק במאורעות שהתרחשו באמצע תקופת הבית הראשון או בסופה.
(ב) המשכיל פותח בהצהרה שירית: <b>חַסְדֵי ה'</b> ל<b>עוֹלָם אָשִׁירָה, לְדֹר וָדֹר אוֹדִיעַ אֱמוּנָתְךָ בְּפִי.</b> המשורר מדגיש כי כל מה שייאמר בהמשך נובע מאמונה בה', בחסדו ובנאמנותו, ולא מפקפוק.
(ג) <b>כִּי</b>, אכן <b>אָמַרְתִּי</b>, אני חושב ש<b>עוֹלָם חֶסֶד יִבָּנֶה,</b> החסד ייבנה לעולם, או: העולם נבנה בחסד ומושתת עליו, ו<b>שָׁמַיִם</b> – <b>תָּכִן</b>, כוננת, הקמת את <b>אֱמוּנָתְךָ בָהֶם.</b> נאמנותך קבועה ויציבה כימי השמים. נצחית היא גם הבטחתך הזאת:
(ד) <b>כָּרַתִּי בְרִית</b> התקשרות <b>לִבְחִירִי</b> – <b>נִשְׁבַּעְתִּי לְדָוִד עַבְדִּי,</b> ותמציתה של אותה ברית –
(ה) <b>עַד עוֹלָם אָכִין</b>, אכונן, אעמיד את <b>זַרְעֶךָ, וּבָנִיתִי לְדֹר וָדוֹר כִּסְאֲךָ,</b> מלכותך. <b>סֶלָה.</b>
(ו) דברי תהילה כלליים על קדושת ה' וכוחו: <b>וְיוֹדוּ</b>, יספרו אמת, יביעו ה<b>שָׁמַיִם</b> את <b>פִּלְאֲךָ, ה'; אַף אֱמוּנָתְךָ</b>, נאמנותך נודעת <b>בִּקְהַל קְדֹשִׁים,</b> מלאכים.
(ז) <b>כִּי מִי בַשַּׁחַק</b>, בשמים <b>יַעֲרֹךְ</b>, ישתווה <b>לַה'</b>?! מי <b>יִדְמֶה לַה' בִּבְנֵי אֵלִים</b>, בין המלאכים?!
(ח) <b>אֵל נַעֲרָץ</b>, מקודש, שיראים מפניו, נכבד <b>בְּסוֹד קְדֹשִׁים רַבָּה,</b> בחוג המלאכים הרבים, <b>וְנוֹרָא</b>, מטיל יראה <b>עַל כָּל סְבִיבָיו.</b>
(ט) <b>ה' אֱלֹהֵי צְבָאוֹת</b> – ביטוי המתאר את גדולת ה' בצבא השמים, <b>מִי כָמוֹךָ חֲסִין,</b> מי חזק ונצחי כמוך, <b>יָהּ</b>?! <b>ו</b>מי כמוך ש<b>אֱמוּנָתְךָ</b> ניכרת <b>סְבִיבוֹתֶיךָ</b>?! לא רק למעלה, אף למטה אתה נערץ וחזק:
(י) <b>אַתָּה מוֹשֵׁל בְּגֵאוּת הַיָּם, בְּשׂוֹא גַלָּיו</b>, כאשר הגלים מתנשאים מעלה-מעלה, ונראה כאילו דבר לא יעצור בעדם, <b>אַתָּה תְשַׁבְּחֵם,</b> מרגיע אותם כרצונך.
(יא) <b>אַתָּה דִכִּאתָ כֶחָלָל</b>, שברת ופגעת ב<b>רָהַב,</b> התַּנִּינִם הַגְּדֹלִים הנזכרים בנפרד משאר היצורים בפרשת הבריאה, שזיקתם לעולמנו אינה ברורה. <b>בִּזְרוֹעַ עֻזְּךָ פִּזַּרְתָּ אוֹיְבֶיךָ</b> בעולם הזה.
(יב) <b>לְךָ שָׁמַיִם, אַף לְךָ אָרֶץ; תֵּבֵל וּמְלֹאָהּ</b>, כל היצורים – <b>אַתָּה יְסַדְתָּם.</b>
(יג) <b>צָפוֹן וְיָמִין</b>, דרום <b>אַתָּה בְרָאתָם, תָּבוֹר וְחֶרְמוֹן</b>, ההרים הבולטים ביותר לעין בשני קצות החלק ההררי של הארץ, <b>בְּשִׁמְךָ יְרַנֵּנוּ.</b>
(יד) <b>לְךָ זְרוֹעַ עִם גְּבוּרָה; תָּעֹז</b>, תתגבר <b>יָדְךָ,</b> שאולי היא כאן יד שמאל, <b>תָּרוּם יְמִינֶךָ.</b>
(טו) <b>צֶדֶק וּמִשְׁפָּט</b> הם <b>מְכוֹן</b>, בסיס <b>כִּסְאֶךָ,</b> עליהם כיסא הכבוד עומד, כביכול. <b>חֶסֶד וֶאֱמֶת</b>, המואנשים ומדומים כאן לשרים או משרתים, <b>יְקַדְּמוּ פָנֶיךָ,</b> עומדים לפניך.
(טז) <b>אַשְׁרֵי הָעָם יֹדְעֵי תְרוּעָה,</b> שקרובים אליך ויודעים לשבח אותך, להריע לכבודך ולעורר רחמים ורצון, <b>ה', בְּאוֹר פָּנֶיךָ</b>, לפניך, או: לאורךָ הם <b>יְהַלֵּכוּן.</b>
(יז) <b>בְּשִׁמְךָ יְגִילוּן כָּל הַיּוֹם, וּבְצִדְקָתְךָ יָרוּמוּ,</b> הם גדלים בהישענם על כוח צדקתך.
(יח) <b>כִּי תִפְאֶרֶת עֻזָּמוֹ</b>, עוזם של העם יודעי התרועה <b>אָתָּה</b>. אתה הוא מקור כוחם שבו הם מתפארים, <b>וּבִרְצוֹנְךָ</b>, כאשר אתה רוצה בנו, <b>תָּרוּם קַרְנֵנוּ,</b> ננחל הצלחה וניצחון.
(יט) <b>כִּי לַה'</b> שייך <b>מָגִנֵּנוּ,</b> ה' הוא מקור הגנתנו, <b>וְלִקְדוֹשׁ יִשְׂרָאֵל</b> – כינוי לה', שייך <b>מַלְכֵּנוּ</b>, ובשמו הוא מולך.
(כ) מן הדברים על גדולת ה' בעולמות בכלל ותפארתו בישראל בפרט, עובר המשורר לדבר בתולדות העם: <b>אָז דִּבַּרְתָּ בְחָזוֹן</b>, בנבואה <b>לַחֲסִידֶיךָ</b>, שמואל הנביא, נתן וגד, <b>וַתֹּאמֶר</b> להם<b>: שִׁוִּיתִי</b>, נתתי <b>עֵזֶר</b>, עזרה <b>עַל גִּבּוֹר</b>, למי שכבר מצד עצמו הוא גיבור. <b>הֲרִימוֹתִי בָחוּר</b>, נבחר <b>מֵעָם</b> –
(כא) <b>מָצָאתִי</b> וגיליתי את <b>דָּוִד עַבְדִּי,</b> אף שהיה הצעיר בבני ישי ותושב יישוב קטן, <b>בְּשֶׁמֶן קָדְשִׁי</b>, השמן שנאמר בו שֶׁמֶן מִשְׁחַת קֹדֶשׁ יִהְיֶה זֶה לִי לְדֹרֹתֵיכֶם, שמן מיוחד למשיחת מלכים וכהנים גדולים, <b>מְשַׁחְתִּיו</b> למלך בידי שמואל הנביא.
(כב) ומשמעות העזרה והמשיחה – <b>אֲשֶׁר יָדִי תִּכּוֹן</b>, תתקיים, תתחזק <b>עִמּוֹ</b>, <b>אַף זְרוֹעִי תְאַמְּצֶנּוּ,</b> תחזק אותו.
(כג) <b>לֹא יַשִּׁיא</b>, ימשול; ייגושׂ אותו כנושה; או: יחרחר וישתלח <b>אוֹיֵב בּוֹ, וּבֶן עַוְלָה לֹא יְעַנֶּנּוּ.</b> ועוד הבטחות:
(כד) <b>וְכַתּוֹתִי</b>, אשבור <b>מִפָּנָיו צָרָיו,</b> אויביו, <b>וּמְשַׂנְאָיו אֶגּוֹף,</b> אכה.
(כה) <b>וֶאֶמוּנָתִי וְחַסְדִּי</b> יהיו <b>עִמּוֹ, וּבִשְׁמִי תָּרוּם קַרְנוֹ,</b> יתנשא.
(כו) <b>וְשַׂמְתִּי בַיָּם יָדוֹ</b>, אשליט אותו בים ובגבולותיו, <b>וּבַנְּהָרוֹת</b> אשים את <b>יְמִינוֹ.</b> אולי כאן רמז לכיבושיו של דוד ולניצחונותיו הן במזרח ממלכת יהודה והן במערבה.
(כז) <b>הוּא יִקְרָאֵנִי: "אָבִי אָתָּה, אֵלִי וְצוּר יְשׁוּעָתִי".</b> הוא יהיה קשור, כרוך ודבוק בה',
(כח) וכנגד זה – <b>אַף אָנִי בְּכוֹר אֶתְּנֵהוּ,</b> אתן לו מעמד לא רק של בן – כפי שהוא מתייחס אלי כאביו – אלא של בן בכור. <b>עֶלְיוֹן לְמַלְכֵי אָרֶץ</b>.
(כט) <b>לְעוֹלָם אֶשְׁמָר לוֹ חַסְדִּי, וּבְרִיתִי נֶאֱמֶנֶת לוֹ</b>.
(ל) ופירושו של חסד-עולם זה – <b>וְשַׂמְתִּי לָעַד</b>, לעולם את <b>זַרְעוֹ</b>; <b>וְכִסְאוֹ</b>, מלכותו תימשך <b>כִּימֵי שָׁמָיִם,</b> לעולם ועד. אין זו רק ברית פרטית כלפי דוד, אלא היא נכרתת גם לכל בניו אחריו.
(לא) בברית כלולים תנאים מגבילים: <b>אִם יַעַזְבוּ בָנָיו תּוֹרָתִי, וּבְמִשְׁפָּטַי לֹא יֵלֵכוּן,</b>
(לב) <b>אִם חֻקֹּתַי יְחַלֵּלוּ, וּמִצְוֹתַי לֹא יִשְׁמֹרוּ,</b> זה יהיה עונשם:
(לג) <b>וּפָקַדְתִּי בְשֵׁבֶט</b>, במכות שוט את <b>פִּשְׁעָם, וּבִנְגָעִים</b> פקדתי <b>עֲוֹנָם.</b>
(לד) למרות שצאצאי בית דוד אינם חסינים מפני שרירות לב ורשעות, והם ייענשו אישית על חטאיהם – <b>וְחַסְדִּי לֹא אָפִיר מֵעִמּוֹ, וְלֹא אֲשַׁקֵּר בֶּאֱמוּנָתִי.</b> עונשם יהיה פרטי, ולא תהיה בו משום הפרת ברית העולם עם דוד וזרעו.
(לה) <b>לֹא אֲחַלֵּל בְּרִיתִי, וּמוֹצָא שְׂפָתַי לֹא אֲשַׁנֶּה,</b>
(לו) כי <b>אַחַת</b> ולתמיד <b>נִשְׁבַּעְתִּי בְקָדְשִׁי: אִם לְדָוִד אֲכַזֵּב,</b> לא אכזב לדוד בשבועתי שמלכותו תימשך בכל הדורות.
(לז) <b>זַרְעוֹ לְעוֹלָם יִהְיֶה,</b> יתקיים ולא יושמד, <b>וְכִסְאוֹ</b>, כיסא מלכותו יישאר לעולם <b>כַשֶּׁמֶשׁ</b>, שהיא יציבה וקיימת <b>נֶגְדִּי,</b> מולי.
(לח) <b>כְּיָרֵחַ יִכּוֹן</b>, העומד ל<b>עוֹלָם, ו</b>ככוכב מכוכבי השמים שהוא <b>עֵד בַּשַּׁחַק</b>, בשמים <b>נֶאֱמָן,</b> יציב וקיים. <b>סֶלָה.</b>
(לט) אחרי שהמשורר מזכיר את ההבטחות שהבטיח ה' לדוד ולזרעו עד עולם, הוא מתלונן: <b>וְאַתָּה זָנַחְתָּ</b> את בית דוד, <b>וַתִּמְאָס</b> אותו, <b>הִתְעַבַּרְתָּ עִם</b>, כעסת על <b>מְשִׁיחֶךָ,</b> המלך המשוח מבית דוד.
(מ) <b>נֵאַרְתָּה</b>, קיללת, האבדת את <b>בְּרִית עַבְדֶּךָ</b> ו<b>חִלַּלְתָּ,</b> השפלת <b>לָאָרֶץ</b> את <b>נִזְרוֹ,</b> כתר מלכותו, כבודו.
(מא) <b>פָּרַצְתָּ כָל גְּדֵרֹתָיו,</b> החומות שבנה, <b>שַׂמְתָּ מִבְצָרָיו מְחִתָּה,</b> הֶרס, פחד.
(מב) <b>שַׁסֻּהוּ</b>, בזזו את המלך וממלכתו <b>כָּל עֹבְרֵי דָרֶךְ,</b> כמו שבוזזים בית פרוץ ונטול הגנה. המלך <b>הָיָה חֶרְפָּה</b>, שימש דוגמה לעלבון ובושה <b>לִשְׁכֵנָיו.</b>
(מג) אתה הוא זה ש<b>הֲרִימוֹתָ</b>, הגבהת את <b>יְמִין</b>, הזרוע החזקה והלוחמת של <b>צָרָיו, הִשְׂמַחְתָּ</b>, שימחת את <b>כָל אוֹיְבָיו.</b>
(מד) <b>אַף תָּשִׁיב</b> אחור, תבטל את <b>צוּר</b>, סלע, תוקף <b>חַרְבּוֹ, וְלֹא הֲקֵמֹתוֹ</b>, נתת לו תקומה ועמידה <b>בַּמִּלְחָמָה.</b> הוא מובס.
(מה) <b>הִשְׁבַּתָּ</b> את כבודו ומעמדו <b>מִטֳּהָרוֹ</b>, ממצבו הנקי והזוהר. חסינותו מפגיעה פגה, <b>וְכִסְאוֹ לָאָרֶץ מִגַּרְתָּה,</b> הפלת, שברת.
(מו) <b>הִקְצַרְתָּ</b>, קיצרת <b>יְמֵי עֲלוּמָיו,</b> נעוריו. המלך מת בקיצור ימים, <b>הֶעֱטִיתָ עָלָיו בּוּשָׁה. סֶלָה.</b> המשורר מתאר כאן את מלכות בית דוד בתוך שורה של מפלות וכישלונות שאין בכוחה לקום מהם.
(מז) עד כאן דברי התלונה כלפי הקדוש ברוך הוא על ההפרה, כביכול, של הבטחתו לתת לדוד ולזרעו מלכות עולם. ומכאן דברי תחנונים לה': <b>עַד מָה</b>, מתי <b>תִּסָּתֵר לָנֶצַח,</b> שהרי אנו חווים כל מפלה וירידה כהסתר פניך?! עד מתי <b>תִּבְעַר כְּמוֹ אֵשׁ חֲמָתֶךָ</b>?!
(מח) <b>זְכָר אֲנִי,</b> אותי, זכור <b>מֶה</b> הוא <b>חָלֶד</b>, העולם – הוויה שאינה יציבה וברורה, מציאות הכרוכה בחידלון. <b>עַל מַה</b>, למה <b>שָּׁוְא בָּרָאתָ כָל בְּנֵי אָדָם</b>?! המפלות, הכישלונות, הבושה וחוסר התקווה אופפים לא רק את המלך אלא את כל הממלכה וכלל בני אדם, שהרי לחייו של כל אדם יש קץ –
(מט) <b>מִי גֶבֶר</b> ש<b>יִחְיֶה וְלֹא יִרְאֶה מָּוֶת</b>?! מי <b>יְמַלֵּט נַפְשׁוֹ מִיַּד שְׁאוֹל</b>?! אפשר לעמוד מול המוות והחידלון הפרטי כאשר יש תקווה, וכאשר מרגישים שהעתיד מובטח, ואולם במצב הנוכחי הדבר הבטוח היחידי הוא המוות. <b>סֶלָה.</b> לכן פונה המשורר לה' בתחינה:
(נ) <b>אַיֵּה חֲסָדֶיךָ הָרִאשֹׁנִים, אֲדֹנָי</b>?! היכן אותם דברים ש<b>נִשְׁבַּעְתָּ לְדָוִד בֶּאֱמוּנָתֶךָ</b>, בנאמנותך?!
(נא) <b>זְכֹר, אֲדֹנָי,</b> את <b>חֶרְפַּת עֲבָדֶיךָ</b>, ראה איך אנו, עבדיך, נעשים לחרפה. זכור <b>שְׂאֵתִי</b>, אותי הנושא <b>בְחֵיקִי</b>, צמוד לגופי <b>כָּל רַבִּים עַמִּים.</b> העמים הרבים רובצים עלי, ואינני יכול לנער אותם ממני.
(נב) זכור את <b>אֲשֶׁר חֵרְפוּ אוֹיְבֶיךָ</b> אותך, <b>ה', אֲשֶׁר חֵרְפוּ עִקְּבוֹת מְשִׁיחֶךָ.</b> מעבר לצרתנו, גם שמך מתחלל, שכן הוא נקרא על עם ישראל ועל מלכי בית דוד.
(נג) הפרק מסתיים בדברים קשים, שיש בהם טענה וזעקה. לאחריהם בא סיום החותם את הפרק הזה, אך גם את הספר השלישי בחמשת הספרים המרכיבים את ספר תהלים: <b>בָּרוּךְ ה' לְעוֹלָם אָמֵן וְאָמֵן.</b>
<h2>פרק צ</h2>
(א) <b>תְּפִלָּה לְמֹשֶׁה אִישׁ הָאֱלֹהִים.</b> פתיחה בשבחו של ה': <b>אֲדֹנָי, מָעוֹן אַתָּה הָיִיתָ לָּנוּ בְּדֹר וָדֹר.</b> אתה הוא מקומו של עולם, ואין העולם מקומך. אתה הוא היחידי שקיומו קבוע ונצחי, ובכל דור בני האדם מתארחים כביכול אצלך.
(ב) <b>בְּטֶרֶם הָרִים יֻלָּדוּ,</b> נוצרו, <b>ו</b>בטרם <b>תְּחוֹלֵל</b>, יצרת <b>אֶרֶץ וְתֵבֵל, וּמֵעוֹלָם עַד עוֹלָם</b>, לנצח, בכל הזמנים <b>אַתָּה אֵל.</b>
(ג) מכאן קפיצה לבעיה האנושית: אתה, ה', <b>תָּשֵׁב</b>, משיב <b>אֱנוֹשׁ</b>, אדם <b>עַד דַּכָּא</b>, העפר, מביאו עד דכדוכה של הנפש, <b>וַתֹּאמֶר</b> לאדם אמירה כללית: <b>"שׁוּבוּ בְנֵי אָדָם</b> אלי, חזרו בתשובה<b>"</b>.
(ד) <b>כִּי אֶלֶף שָׁנִים בְּעֵינֶיךָ</b>, ה', <b>כְּיוֹם אֶתְמוֹל כִּי יַעֲבֹר,</b> כיום חולף שאין ממנו חוויה עכשווית אלא זיכרון בלבד, <b>ו</b>כמו <b>אַשְׁמוּרָה בַלָּיְלָה,</b> זמן שבדרך כלל ישנים בו ולכן אפילו לא מרגישים שהוא עובר. אצלך אין לזמן משמעות.
(ה) <b>זְרַמְתָּם</b>, זרימתם של החיים שאתה מזין בה את היצורים, כ<b>שֵׁנָה יִהְיוּ</b>, מעין חלום חמקמק, הוויה שאינה ממשית לגמרי, עד ש<b>בַּבֹּקֶר</b>, לאחר היקיצה מאותה שינה יתברר לאדם ש<b>כֶּחָצִיר יַחֲלֹף.</b> חייו נבלו כחציר הצומח וקמל במהירות, ושוב איננו צומח עוד.
(ו) <b>בַּבֹּקֶר יָצִיץ</b>, מופיע <b>וְחָלָף,</b> ו<b>לָעֶרֶב</b> של אותו יום כבר <b>יְמוֹלֵל</b>, יישבר <b>וְיָבֵשׁ.</b> כך הם ימי חיינו לעומת הנצח האלוקי – הוויה בלתי ממשית וקצרת קיום עד מאוד.
(ז) <b>כִּי</b>, אכן גם בחיינו כפי שהם, <b>כָלִינוּ</b>, אנו כלים ואובדים <b>בְאַפֶּךָ,</b> מזעמך, <b>וּבַחֲמָתְךָ נִבְהָלְנוּ.</b> אנחנו נתונים במצוקה ובמעין מחבוא בשל כעסך.
(ח) <b>שַׁתָּ</b>, שמת את <b>עֲוֹנֹתֵינוּ לְנֶגְדֶּךָ,</b> אתה רואה את פשעינו, ו<b>עֲלֻמֵנוּ</b>, סתרינו, סודותינו גלויים <b>לִמְאוֹר פָּנֶיךָ,</b> ואין אנחנו יכולים להיחבא או להסתתר. ומכיוון שבכל זאת אנו חוטאים, הרי בפועל יוצא שעונשיך גוזלים את רוב ימינו –
(ט) <b>כִּי כָל יָמֵינוּ פָּנוּ</b> ונעלמו <b>בְעֶבְרָתֶךָ,</b> בגלל כעסך. <b>כִּלִּינוּ</b> את <b>שָׁנֵינוּ</b>, שנותינו <b>כְמוֹ הֶגֶה,</b> שיצא מן הפה, ואינו קיים עוד.
(י) בסך הכול <b>יְמֵי שְׁנוֹתֵינוּ בָהֶם</b> – בחיי העולם הזה <b>שִׁבְעִים שָׁנָה, וְאִם בִּגְבוּרֹת</b>, במקרה שהחיים חזקים יותר, הרי הם <b>שְׁמוֹנִים שָׁנָה. ו</b>אף הם חסרי חשיבות, כיוון שאפילו <b>רָהְבָּם</b>, נקודות ההתפארות שיש בהם, הצלחותינו והישגינו אינם אלא <b>עָמָל וָאָוֶן,</b> חטא, וגם: יגיעה לריק, הבל ואיִן. כל מפעלינו ופארנו אינם חשובים, בין היתר <b>כִּי</b> העולם <b>גָז</b>, עובר <b>חִישׁ</b>, מהר <b>וַנָּעֻפָה,</b> ואנחנו עפים ונעלמים. מצבנו כיצורים בני-חלוף כמעט אינו מאפשר לנו לחיות חיים הגונים, ובוודאי מקשה עלינו לחזור בתשובה. אנו יותר מדי טרודים במרוץ חסר-התכלית אחרי ענייני העולם הזה, החולף ועובר על פנינו; ואין לנו זמן ואף לא כוח לחשוב על העניינים החשובים באמת.
(יא) <b>מִי</b> מאתנו <b>יוֹדֵעַ</b> עד היכן יכול להגיע <b>עֹז אַפֶּךָ,</b> כוח כעסך, <b>וּכְיִרְאָתְךָ</b>, כמו שאנו מתייראים ממך, הלוא היא גם <b>עֶבְרָתֶךָ,</b> כעסך. מצד אחד, אנו יודעים שהחטא יגרור עונש, אם כי לא תמיד אנו משערים בנפשנו את גודלו וחומרתו; ומצד שני, התרוצצויותינו הרבות כמעט אינן מותירות לנו הזדמנויות להעריך את המציאות כמות שהיא.
(יב) אנא, <b>לִמְנוֹת</b>, לספור את <b>יָמֵינוּ</b>, ימי חיינו כהווייתם, כדי שבאמת נתפוס את קיצורם ואת חלופיותם, <b>כֵּן הוֹדַע</b>, תן בנו את ההכרה וההבנה. <b>ו</b>אם נהיה מודעים לזמן העובר, <b>נָבִיא</b>, נצמיח <b>לְבַב חָכְמָה,</b> לב חכם. לכל הפחות לא נלך אחר דברים חסרי ערך או רעים, שתועלתם קצרת טווח, ואין להם קיום אל מול פניך – בין משום שאינם מחזיקים מעמד לאורך זמן, ובין משום שבעקבותיהם יגיע עונשם.
(יג) המזמור מסתיים בתפילה ובתחנונים העולים מאזלת ידנו וקוצר ימינו: <b>שׁוּבָה, ה',</b> והאר לנו את פניך. <b>עַד מָתָי</b> נימצא רחוקים?! <b>וְהִנָּחֵם עַל עֲבָדֶיךָ,</b> אנו זקוקים לרחמיך, ה', גם אם איננו ראויים להם. ביטוי זה מופיע גם בתפילה אחרת של משה רבנו.
(יד) <b>שַׂבְּעֵנוּ בַבֹּקֶר</b>, בשנות נעורינו, הבוקר של חיינו מ<b>חַסְדֶּךָ, ו</b>מכוחם של ילדות ונעורים מאושרים <b>נְרַנְּנָה וְנִשְׂמְחָה בְּכָל יָמֵינוּ.</b>
(טו) לחלופין, <b>שַׂמְּחֵנוּ</b> בהמשך חיינו <b>כִּימוֹת</b>, כימים ש<b>עִנִּיתָנוּ,</b> כמו <b>שְׁנוֹת רָאִינוּ רָעָה.</b> תן לנו שמחה כמו ימי הסבל שהיו לנו, כך שלפחות סופנו יהיה טוב.
(טז) וכאשר נדע מנוחה ושלווה, <b>יֵרָאֶה אֶל עֲבָדֶיךָ פָעֳלֶךָ,</b> נוכל להתבונן במעשיך, ובכלל זה בטובה ובשמחה שתביא עלינו<b>, וַהֲדָרְךָ</b> יתגלה <b>עַל בְּנֵיהֶם</b> של עבדיך – על הדור הבא.
(יז) המזמור מסיים בתפילה כללית על חיינו: <b>וִיהִי נֹעַם</b>, הנעימוּת, הנתינה הטובה של <b>אֲדֹנָי אֱלֹהֵינוּ עָלֵינוּ</b>, <b>וּ</b>כתוצאה מכך, את <b>מַעֲשֵׂה יָדֵינוּ</b>, שאנחנו כל כך טורחים עליו ושאיננו בטוחים כלל בקיומו, וכל שכן בהתמדתו <b>כּוֹנְנָה</b>, יַצֵּב <b>עָלֵינוּ,</b> כך שנוכל לראותו גם בתוך חיינו, <b>וּמַעֲשֵׂה יָדֵינוּ כּוֹנְנֵהוּ,</b> בסס אותו, וכך יצליח ויחזיק מעמד.
<h2>פרק צא</h2>
(א) השיר מיועד לאדם ה<b>יֹשֵׁב בְּסֵתֶר עֶלְיוֹן,</b> מסתתר מן העולם ומצרותיו וחוסה אצל ה'. <b>בְּצֵל שַׁדַּי</b> הוא <b>יִתְלוֹנָן,</b> לן וחי.
(ב) וכך הוא מתפלל: <b>אֹמַר לַה': "מַחְסִי וּמְצוּדָתִי,</b> מבצרי אתה<b>, אֱלֹהַי</b> ש<b>אֶבְטַח בּוֹ".</b>
(ג) והמקהלה משיבה לו: אכן טוב לחסות במחסה הזה, <b>כִּי הוּא</b> – ה', <b>יַצִּילְךָ מִפַּח יָקוּשׁ</b>, מלכודת המוכנה ללכוד, ו<b>מִדֶּבֶר</b> של <b>הַוּוֹת,</b> פורענות.
(ד) ובאופן ציורי – <b>בְּאֶבְרָתוֹ</b>, בכנפו הוא <b>יָסֶךְ לָךְ,</b> יסוכך עליך, <b>וְתַחַת כְּנָפָיו תֶּחְסֶה</b> ותהיה מוגן. <b>צִנָּה</b>, סוג מגן גדול, <b>וְסֹחֵרָה</b>, שריון או מגן סביב האדם – <b>אֲמִתּוֹ.</b> אם אתה חוסה תחת האמת של ה', או: אם אתה חוסה תחת ה' הנאמן – הגנתך שלמה.
(ה) <b>לֹא תִירָא מִפַּחַד לָיְלָה</b>, מכל מיני פורענויות, אויבים ומתנכלים הבאים בלילה, ו<b>מֵחֵץ יָעוּף יוֹמָם,</b> ביום. בדרך כלל חצים נורים בשעות היום, כאשר אפשר לראות את המטרה, ואילו בלילות אנשים חוששים ממתנקשים, מסכינים וכיוצא באלה.
(ו) ואילו אתה, החוסה בצל ה', לא תפחד אפילו <b>מִדֶּבֶר</b> אשר <b>בָּאֹפֶל</b>, בחושך <b>יַהֲלֹךְ</b> או <b>מִקֶּטֶב</b>, הֶרֶג, כיליון ש<b>יָשׁוּד</b>, שודד והורג ב<b>צָהֳרָיִם,</b> משום שלא תיפגע כלל.
(ז) <b>יִפֹּל מִצִּדְּךָ</b>, משמאלך <b>אֶלֶף</b> חללים, <b>וּרְבָבָה</b> ייפלו <b>מִימִינֶךָ,</b> אבל <b>אֵלֶיךָ</b> הרע <b>לֹא יִגָּשׁ.</b>
(ח) ובתוך כל המהומה אתה <b>רַק בְּעֵינֶיךָ תַבִּיט</b> על כל הנפגעים, <b>וְשִׁלֻּמַת</b>, גמול <b>רְשָׁעִים תִּרְאֶה.</b>
(ט) ושוב חוזר היחיד-המשורר ואומר: <b>כִּי אַתָּה, ה', מַחְסִי.</b> ושוב עונה לו המקהלה: אכן, במחסה הזה ראוי להסתתר, כי <b>עֶלְיוֹן שַׂמְתָּ מְעוֹנֶךָ.</b> אתה בוחר לשכון אצל העליון, שהוא המעניק חסות מוחלטת.
(י) <b>לֹא תְאֻנֶּה אֵלֶיךָ רָעָה, וְנֶגַע</b>, מכה, חולי <b>לֹא יִקְרַב בְּאָהֳלֶךָ</b>,
(יא) <b>כִּי</b> את <b>מַלְאָכָיו יְצַוֶּה</b>, ישלח <b>לָּךְ</b>, ה' <b>לִשְׁמָרְךָ בְּכָל דְּרָכֶיךָ.</b>
(יב) חסותם של מלאכי ה' מתבטאת בכך ש<b>עַל כַּפַּיִם יִשָֹּאוּנְךָ,</b> ירימו אותך, <b>פֶּן תִּגֹּף</b>, תיכשל ותמעד <b>בָּאֶבֶן רַגְלֶךָ,</b> כפי שנושאים ילד קטן על כפיים, כדי שחלילה לא ייפצע ברגליו.
(יג) וכיוון שיש לך הגנה גמורה, הרי גם אם <b>עַל שַׁחַל</b>, אריה <b>וָפֶתֶן</b>, נחש ארסי <b>תִּדְרֹךְ,</b> וכן אם <b>תִּרְמֹס כְּפִיר</b>, אריה <b>וְתַנִּין,</b> שאולי אף הוא נחש – הם לא יזיקו לך.
(יד) וכאן נשמע הקול השלישי, המדבר בשם ה' ומסביר: <b>כִּי בִי חָשַׁק</b> האיש הזה, <b>וַאֲפַלְּטֵהוּ</b>, אני מציל אותו<b>; אֲשַׂגְּבֵהוּ</b>, אני נעשה לו למשגב ומעוז ועוזר לו <b>כִּי יָדַע שְׁמִי.</b>
(טו) <b>יִקְרָאֵנִי</b> – <b>וְאֶעֱנֵהוּ,</b> תמיד אהיה נכון לענות לו. <b>עִמּוֹ אָנֹכִי בְצָרָה,</b> ומכל צרה <b>אֲחַלְּצֵהוּ</b>, אוציא אותו <b>ו</b>גם <b>אֲכַבְּדֵהוּ</b> בישועה שיש בה לא רק מנוסה ובריחה אלא גם גדוּלה.
(טז) הוא לא רק יינצל מן הרע, אלא גם <b>אֹרֶךְ יָמִים אַשְׂבִּיעֵהוּ, ו</b>בשנים הללו <b>אַרְאֵהוּ בִּישׁוּעָתִי</b> מבעיותיו שלו ומצרות הכלל.
<h2>פרק צב</h2>
(א) <b>מִזְמוֹר שִׁיר לְיוֹם הַשַּׁבָּת</b>. זהו השיר שהושר במקדש ביום השבת, ואולם הוא עוסק ב'יום שכולו שבת' – באחרית הימים, בחשבון הגדול האחרון של העולם בכללו, שאז יועמדו הדברים באורם הנכון.
(ב) <b>טוֹב לְהֹדוֹת לַה'</b>. זוהי הבעת תודה ושבח על עצם היכולת להודות, <b>וּלְזַמֵּר לְשִׁמְךָ, עֶלְיוֹן.</b>
(ג) הזמר לשם ה' איננו אחיד – חלקוֹ האחד הוא <b>לְהַגִּיד בַּבֹּקֶר חַסְדֶּךָ, ו</b>חלקו האחר – לומר את <b>אֱמוּנָתְךָ בַּלֵּילוֹת.</b> חלוקת מהלכו של העולם לפי זמני היממה נושאת משמעות סמלית: הזמן המאיר, שבו חסד ה' ניכר, וטובתו גלויה לעין, לעומת זמן החשכה, הסתר הפנים או הדכדוך, שבו האמונה היא המלווה את האדם.
(ד) את השירה הזו שרים <b>עֲלֵי עָשׂוֹר</b>, כלי נגינה בן עשרה מיתרים, <b>וַעֲלֵי נָבֶל</b> – שככל הנראה יש לו יותר מיתרים מאשר לכינור. <b>עֲלֵי הִגָּיוֹן</b>, נעימה, אולי סוג מסוים של מנגינה שמנגנים <b>בְּכִנּוֹר</b>.
(ה) ותוכנו של השיר: <b>כִּי שִׂמַּחְתַּנִי, ה', בְּפָעֳלֶךָ,</b> במה שבראת ועשית, <b>בְּמַעֲשֵׂי יָדֶיךָ</b>, העולם וכל אשר בו <b>אֲרַנֵּן</b>, אני שמח ושר.
(ו) <b>מַה גָּדְלוּ מַעֲשֶׂיךָ, ה'.</b> מכל הנראה לעינינו בעולם, בכמות ובאיכות, ומכל מה שביכולתנו להבין ולהסביר, אנו למדים על גדולת ה'. יתר על כן, <b>מְאֹד עָמְקוּ מַחְשְׁבֹתֶיךָ</b>. יש מחשבות שהן עמוקות יותר ואינן נגלות לעין.
(ז) ומכיוון שמהלכיו של ה' כה עמוקים, <b>אִישׁ בַּעַר</b>, בור, חסר דעה <b>לֹא יֵדָע</b> את משמעות הדברים הללו, <b>וּכְסִיל</b>, טיפש <b>לֹא יָבִין אֶת זֹאת.</b>
(ח) למשל – <b>בִּפְרֹחַ רְשָׁעִים כְּמוֹ עֵשֶׂב,</b> כשהם צומחים בכל מקום ובלי גבולות מוגדרים, <b>וַיָּצִיצוּ</b>, מופיעים כצמחים הצצים מן האדמה או פורחים <b>כָּל פֹּעֲלֵי</b>, עושי <b>אָוֶן</b>, רֶשע. הכסיל אינו רואה פתרון לקושיה זו; ואולם גידולם והצלחתם-לכאורה של הרשעים אינם אלא אמצעים <b>לְהִשָּׁמְדָם עֲדֵי עַד.</b> אכן, לשם השמדתם של עשבים שוטים, אפשר להשקות את האדמה ולחכות שאותם עשבים יעלו ויצמחו מעט, כדי שאפשר יהיה לחרוש את השדה ולהשמידם על מנת שלא יצמחו עוד. כך שגשוגם של רשעי העולם – מטרתו להביא להשמדתם המלאה, שאין אחריה תקומה.
(ט) <b>וְאַתָּה מָרוֹם</b>, עליון <b>לְעֹלָם, ה'.</b> אתה צופה בכל אלה, ויכול לתכנן את עלייתו המדומה של הרע ואת מפלתו.
(י) <b>כִּי הִנֵּה אֹיְבֶיךָ, ה', כִּי הִנֵּה אֹיְבֶיךָ</b> בסופו של דבר <b>יֹאבֵדוּ, יִתְפָּרְדוּ</b> זה מזה, וגם בינם לבין עצמם <b>כָּל פֹּעֲלֵי אָוֶן.</b>
(יא) ולעומת זאת, <b>וַתָּרֶם כִּרְאֵים</b>, כקרני ראם את <b>קַרְנִי,</b> אותי, גידלת ונישאת אותי, שכן אני עובד אותך, <b>בַּלֹּתִי</b>, הרטבתי את עורי ושערי, או: נמשחתי <b>בְּשֶׁמֶן רַעֲנָן,</b> טרי. עליתי לגדולה.
(יב) ומתוך כך – <b>וַתַּבֵּט עֵינִי בְּ</b>נפילת <b>שׁוּרָי,</b> אויבי<b>; בַּקָּמִים עָלַי מְרֵעִים</b>, רשעים <b>תִּשְׁמַעְנָה אָזְנָי</b> בנפילתם ובכישלונם.
(יג) ולעומת זאת, ה<b>צַדִּיק כַּתָּמָר</b> המיתמר לגובה ובולט במדבר, <b>יִפְרָח</b> ויעשה פֵּרות. הגזע התמיר וקבוצת העלים סביב ראשו משווה לתמר תבנית פרח נאה. הצדיק יפרח לקראת הבשלת פריו. גם חוסנו והצלחתו יאדירו – <b>כְּאֶרֶז בַּלְּבָנוֹן</b>, שממדיו עשויים להיות עצומים, <b>יִשְׂגֶּה</b> ויגדל.
(יד) הצדיקים מאריכים ימים, מתנשאים ומניבים כעצים הללו משום שהם <b>שְׁתוּלִים בְּבֵית ה',</b> והם תחת חסותו<b>; בְּחַצְרוֹת אֱלֹהֵינוּ יַפְרִיחוּ</b>.
(טו) וגם אם מפעם לפעם הם יודעים קשיים, הרי <b>עוֹד יְנוּבוּן</b>, יעשו פרי <b>בְּשֵׂיבָה.</b> גם בזקנותם הם יישארו פוריים, <b>דְּשֵׁנִים וְרַעֲנַנִּים יִהְיוּ,</b> גם כאשר אחרים יבלו ויכלו מן העולם.
(טז) כל זה בא כדי <b>לְהַגִּיד כִּי יָשָׁר ה',</b> ומשפטיו אמת גם אם אין הם גלויים לעין, וה' הוא <b>צוּרִי</b>, משענתי ותוקפי, <b>וְלֹא עַוְלָתָה</b> אין עוול <b>בּוֹ.</b> גם אם אינני רואה תמיד את כל אלה, עלי לחשוב על העתיד, עד אחרית הימים, כדי לדעת שהמשפט הכולל בעולם הוא אמת, שהרע ייעקר מן העולם, והטוב ימשיך להתקיים במלוא חיותו ורעננותו.
<h2>פרק צג</h2>
(א) <b>ה' מָלָךְ,</b> כאשר מלכותו נראית בעולם, <b>גֵּאוּת</b>, מלבושי כבוד <b>לָבֵשׁ</b> המלך. והוא חוזר להדגיש: <b>לָבֵשׁ ה'</b> מלך העולם את לבוש התפארת שלו – הגאות; וב<b>עֹז הִתְאַזָּר,</b> חוגר את חגורתו שהיא העוז. כאשר ה' מגלה את שלטונו בעולם, <b>אַף תִּכּוֹן</b>, תתבסס, תתייצב <b>תֵּבֵל, בַּל תִּמּוֹט,</b> תתמוטט. כל מה שרעוע ובלתי בטוח לא יתקיים עוד, ה' ישפיל את הרֶשע והרוע, והעולם יתייצב באופן הנכון.
(ב) <b>נָכוֹן,</b> עומד איתן <b>כִּסְאֲךָ</b>, כיסא מלכותך <b>מֵאָז,</b> מימי קדם. מאז ו<b>מֵעוֹלָם אָתָּה.</b>
(ג) בזמן שה' מולך, העולם כולו שר לכבודו: <b>נָשְׂאוּ נְהָרוֹת, ה', נָשְׂאוּ נְהָרוֹת</b> את <b>קוֹלָם</b> בשבח, <b>יִשְׂאוּ נְהָרוֹת</b> את <b>דָּכְיָם,</b> שאון הגלים המתנשאים ונשברים. הנהרות רוקדים ושרים לכבוד ה'.
(ד) <b>מִקֹּלוֹת מַיִם רַבִּים</b> נשמע השבח<b>: אַדִּירִים מִשְׁבְּרֵי יָם</b>, גלי הים הם אדירים, ועל כולם <b>אַדִּיר בַּמָּרוֹם ה'.</b>
(ה) <b>עֵדֹתֶיךָ</b>, תורתך והבטחותיך <b>נֶאֶמְנוּ</b>, נאמנות <b>מְאֹד.</b> הן אכן מתגלות ומתקיימות. ו<b>לְבֵיתְךָ</b>, ה', <b>נַאֲוָה</b>, נאה ה<b>קֹדֶשׁ</b> המתגלה בו. <b>ה',</b> תשכון בתוכו <b>לְאֹרֶךְ יָמִים.</b>
<h2>פרק צד</h2>
(א) <b>אֵל נְקָמוֹת,</b> נוקם, <b>ה', אֵל נְקָמוֹת, הוֹפִיעַ,</b> הופע. מאחר שלא תמיד משפט ה' גלוי, וה' כביכול מסתתר ואינו מגלה את כל כוחו, מתפלל המשורר ומבקש:
(ב) <b>הִנָּשֵׂא,</b> התרומם והתגלה, <b>שֹׁפֵט הָאָרֶץ</b>, המושל ושולט בה. <b>הָשֵׁב גְּמוּל עַל</b>, הענש <b>גֵּאִים.</b>
(ג) <b>עַד מָתַי רְשָׁעִים, ה'</b>, <b>עַד מָתַי רְשָׁעִים יַעֲלֹזוּ</b>?!
(ד) עד מתי הם <b>יַבִּיעוּ</b>, <b>יְדַבְּרוּ</b> עוד ועוד <b>עָתָק</b>, דברי גאווה או סרה, ו<b>יִתְאַמְּרוּ</b>, יגביהו עצמם במעשים או בדיבורים <b>כָּל פֹּעֲלֵי אָוֶן,</b> פושעים?! רשעים אלה הם הגורמים סבל וייסורים לאחרים –
(ה) את <b>עַמְּךָ, ה',</b> הם <b>יְדַכְּאוּ, וְ</b>את <b>נַחֲלָתְךָ</b>, כינוי לעם ישראל, או: אלו השוכנים בארצך <b>יְעַנּוּ.</b>
(ו) <b>אַלְמָנָה וְגֵר</b>, שאין להם הגנה, <b>יַהֲרֹגוּ, וִיתוֹמִים,</b> שגם להם אין על מי להישען, <b>יְרַצֵּחוּ.</b> הרשעים הללו ממשיכים בפעולתם, משום שה' אינו מתערב במעשיהם, ולכאורה הם יכולים לעשות כל שברצונם.
(ז) לפיכך – <b>וַיֹּאמְרוּ,</b> בלבבם או בפיהם<b>: "לֹא יִרְאֶה יָּהּ, וְלֹא יָבִין אֱלֹהֵי יַעֲקֹב".</b> גם אם הם מאמינים במציאותו של ה', הם מניחים שהוא אינו עוסק בבני האדם, ואינו מתייחס למעשיהם. הם סוברים שה' כה מרוחק מהם עד שאיננו יודע מה קורה בעולם.
(ח) משום כך אומר להם המשורר: <b>בִּינוּ,</b> הבינו, <b>בֹּעֲרִים</b>, נבערים ש<b>בָּעָם,</b> בהמון, <b>וּכְסִילִים, מָתַי תַּשְׂכִּילוּ</b>?! והוא מסביר:
(ט) <b>ה</b>אם <b>נֹטַע</b>, יוצר ה<b>אֹזֶן</b> – <b>ה</b>אם <b>לֹא יִשְׁמָע</b> בעצמו?! ה<b>אִם יֹצֵר עַיִן</b> – <b>הֲלֹא יַבִּיט</b>?!
(י) <b>ה</b>אם <b>יֹסֵר גּוֹיִם</b>, מי שמלמד את העמים כולם, <b>הֲלֹא יוֹכִיחַ</b> גם את האדם הפרטי?! והרי הוא <b>הַמְלַמֵּד אָדָם דָּעַת.</b>
(יא) אדרבא, ה' איננו מתערב או פועל מיד להעניש את הרעים ולהיטיב עם הטובים משום שמחשבותיו מעמיקות הרבה יותר. <b>ה' יֹדֵעַ מַחְשְׁבוֹת אָדָם, כִּי הֵמָּה</b>, הן <b>הָבֶל,</b> בנות-חלוף וחסרות משמעות. על כן הוא יודע שלא יתממשו מחשבותיהם של זוממי הרעה, המבקשים להגיע לגדולה ובדרכם רומסים את האחרים, ושסופן של תכניותיהם – כליה. ומנגד, ראוי שהאנשים הסובלים לא יתמקדו רק בכאב שבסבלם, שכן לכאב יש היבט נוסף:
(יב) <b>אַשְׁרֵי הַגֶּבֶר אֲשֶׁר תְּיַסְּרֶנּוּ, יָּהּ, וּמִתּוֹרָתְךָ תְלַמְּדֶנּוּ.</b> בין שהייסורים באים לכפרת עוונות ובין שהם מכוונים להטות את האדם לכיוון נעלה יותר, אין בהם התעלמות מן המתייסר, אלא דרך של הוראה בעבורו.
(יג) הלימוד הזה יועיל <b>לְהַשְׁקִיט לוֹ</b>, להרגיעו <b>מִימֵי רָע,</b> מהימים הרעים. אף שאין האדם רואה את הנהגת ה' בגמול המידי, בכל זאת, ה' בתורתו נותן לאדם זה מנוחה שתאפשר לו לעבור ימים רעים ולהחזיק מעמד <b>עַד יִכָּרֶה</b>, ייחפר <b>לָרָשָׁע שָׁחַת,</b> בור, שסופו ליפול בו.
(יד) <b>כִּי</b> גם אם לא תמיד נראים הדברים הללו<b>, לֹא יִטֹּשׁ ה' עַמּוֹ, וְנַחֲלָתוֹ לֹא יַעֲזֹב.</b>
(טו) <b>כִּי עַד</b> שייראה ה<b>צֶדֶק יָשׁוּב</b> בסופו של דבר ה<b>מִשְׁפָּט.</b> המשפט יושלם ויתברר, <b>וְאַחֲרָיו</b> ישובו למקומם ולתקוותם גם <b>כָּל יִשְׁרֵי לֵב.</b>
(טז) כי כאשר מתבוננים בעומקם של דברים, ונשאלת השאלה – <b>מִי יָקוּם לִי</b>, לעזרתי במריבותי <b>עִם מְרֵעִים, מִי יִתְיַצֵּב לִי</b> כשאני נאבק <b>עִם פֹּעֲלֵי אָוֶן</b>?
(יז) ידועה לי התשובה: <b>לוּלֵי ה'</b> שהוא <b>עֶזְרָתָה</b>, העזרה <b>לִּי, כִּמְעַט שָׁכְנָה דוּמָה</b>, הייתה שוכנת בשאול <b>נַפְשִׁי.</b>
(יח) <b>אִם אָמַרְתִּי</b> בלבי: הנה <b>מָטָה</b>, מתמוטטת <b>רַגְלִי</b>, ואני קורס – <b>חַסְדְּךָ, ה', יִסְעָדֵנִי,</b> יתמוך בי.
(יט) <b>בְּרֹב שַׂרְעַפַּי</b>, מול מחשבותי הרבות, בעיקר מחשבות שיש בהן כאב וספקות, ש<b>בְּקִרְבִּי</b> – <b>תַּנְחוּמֶיךָ יְשַׁעַשְׁעוּ נַפְשִׁי,</b> שכן נוכח המחשבות הקשות, הנובעות מכאב וחוסר תקווה, אני מתנחם בהקשבתו של ה' אלי ובידיעה שבסופו של דבר אף יעזור לי.
(כ) שהרי – <b>ה</b>אם אכן <b>יְחָבְרְךָ,</b> יחבור אליך, ה', <b>כִּסֵּא</b>, שלטון של <b>הַוּוֹת</b>, רע, ה<b>יֹצֵר עָמָל,</b> עוולה וחטא ומעלהו או מכלילו <b>עֲלֵי חֹק</b>?! הרי לא ייתכן שיצטרף אליך מי שיוצר חוקי רֶשע או מי שמגביר את רשעתו מעל לחוק.
(כא) אנשים אלה <b>יָגוֹדּוּ</b>, הם מתאספים כגדוד <b>עַל נֶפֶשׁ צַדִּיק, וְדָם נָקִי יַרְשִׁיעוּ.</b> אצלם דווקא האיש הנקי יוצא חייב, ואפילו דנים אותו למוות.
(כב) לעומת כל זאת – <b>וַיְהִי ה' לִי לְמִשְׂגָּב,</b> מבטח ומחסה, <b>וֵאלֹהַי</b> היה <b>לְצוּר</b>, סלע <b>מַחְסִי.</b>
(כג) <b>וַיָּשֶׁב עֲלֵיהֶם</b> – על הרשעים <b>אֶת אוֹנָם,</b> האוון שלהם, רשעתם, <b>וּבְרָעָתָם</b> שלהם-עצמם <b>יַצְמִיתֵם,</b> יאבד אותם. הרע עצמו יהפוך להיות עונשם של מחולליו. ואז – <b>יַצְמִיתֵם ה' אֱלֹהֵינוּ.</b>
<h2>פרק צה</h2>
(א) <b>לְכוּ נְרַנְּנָה</b>, נשיר <b>לַה'</b>, ואף <b>נָרִיעָה</b>, נרים את קולנו וננגן <b>לְצוּר</b>, סלע <b>יִשְׁעֵנוּ,</b> ישועתנו, לגואלנו החזק.
(ב) <b>נְקַדְּמָה פָנָיו בּ</b>אמירת <b>תוֹדָה</b> ובהקרבת קרבן תודה, <b>בִּזְמִרוֹת נָרִיעַ לוֹ.</b>
(ג) לו יאה השירה והנגינה <b>כִּי אֵל גָּדוֹל ה', וּמֶלֶךְ גָּדוֹל עַל כָּל אֱלֹהִים,</b>
(ד) <b>אֲשֶׁר בְּיָדוֹ מֶחְקְרֵי</b>, מעמקי ה<b>אָרֶץ, וְ</b>אף <b>תוֹעֲפֹת</b>, רום ה<b>הָרִים</b> שייכות <b>לוֹ</b>.
(ה) <b>אֲשֶׁר לוֹ הַיָּם, וְהוּא עָשָׂהוּ, וְ</b>את ה<b>יַבֶּשֶׁת יָדָיו יָצָרוּ.</b>
(ו) <b>בֹּאוּ נִשְׁתַּחֲוֶה וְנִכְרָעָה, נִבְרְכָה</b>, נכרע על ברכינו <b>לִפְנֵי ה'</b> אשר הוא <b>עֹשֵׂנוּ.</b>
(ז) <b>כִּי הוּא אֱלֹהֵינוּ, וַאֲנַחְנוּ עַם מַרְעִיתוֹ,</b> עדרו, העם שהוא רועה ומנהיג אותו, <b>וְ</b>ה<b>צֹאן</b> המונהג תחת <b>יָדוֹ.</b> נוכל לחסות תחת הגנתו בפועל גם <b>הַיּוֹם, אִם</b> רק <b>בְּקֹלוֹ תִשְׁמָעוּ</b> ותצייתו לו כצאן לרועהו.
(ח) וכאן מזכיר המשורר בשם ה' את סבלם של מי שהקשו את לבם ולא הלכו אחריו: <b>אַל תַּקְשׁוּ לְבַבְכֶם כִּמְרִיבָה</b>, רמז למי מריבה, ששם רבו ישראל עם ה', <b>כְּיוֹם מַסָּה</b>, ניסיון <b>בַּמִּדְבָּר</b>, כשצמא העם למים. מסה ומריבה הם סמלי הניסיון והעונש של ישראל.
(ט) <b>אֲשֶׁר</b> שם <b>נִסּוּנִי אֲבוֹתֵיכֶם, בְּחָנוּנִי</b>, בחנו אותי ו<b>גַּם רָאוּ</b> את <b>פָעֳלִי,</b> מעשי: הם ראו שנעניתי לבקשתם, והם ראו גם את העונש שקיבלו בעקבות תלונותיהם.
(י) <b>אַרְבָּעִים שָׁנָה אָקוּט</b>, אקוץ, אמאס <b>בְּדוֹר.</b> הרחקתי דור שלם, דור יוצאי מצרים, במשך ארבעים שנה. <b>וָאֹמַר: עַם תֹּעֵי לֵבָב</b>, שלבבם אינו במקום הנכון <b>הֵם, וְהֵם</b> – בני אותו דור <b>לֹא יָדְעוּ דְרָכָי.</b>
(יא) עד <b>אֲשֶׁר נִשְׁבַּעְתִּי בְאַפִּי,</b> בכעסי, <b>אִם יְבֹאוּן</b>, שלא יבואו אנשי אותו דור <b>אֶל מְנוּחָתִי,</b> ארץ ישראל. בצד הטוב שבהישענות על חסותו של ה', מופיע כאן איום חריף: כשם שלבוטחים בה' יש הכול, כך הסרים ממנו נענשים בכל תוקף.
<h2>פרק צו</h2>
(א) <b>שִׁירוּ לַה' שִׁיר חָדָשׁ; שִׁירוּ לַה', כָּל הָאָרֶץ.</b> דָשׁ; שִׁירוּ לַה', כָּל הָאָרֶץ.
(ב) <b>שִׁירוּ לַה', בָּרְכוּ שְׁמוֹ, בַּשְֹּרוּ</b>, הכריזו ברבים <b>מִיּוֹם לְיוֹם</b>, בכל יום את <b>יְשׁוּעָתוֹ.</b>
(ג) <b>סַפְּרוּ בַגּוֹיִם</b> את <b>כְּבוֹדוֹ, בְּכָל הָעַמִּים</b> ספרו את <b>נִפְלְאוֹתָיו.</b>
(ד) <b>כִּי גָדוֹל ה' וּמְהֻלָּל מְאֹד, נוֹרָא</b>, מעורר יראה, נשגב ונערץ <b>הוּא עַל כָּל אֱלֹהִים.</b>
(ה) <b>כִּי כָּל אֱלֹהֵי הָעַמִּים</b> אינם אלא <b>אֱלִילִים</b>, ישויות חסרות כוח ונטולות ממשות, <b>ו</b>אילו <b>ה'</b> הוא בעל הכוח האמתי, הוא זה אשר <b>שָׁמַיִם עָשָׂה.</b>
(ו) <b>הוֹד וְהָדָר</b>, הפאר הגדול, הזיו והזוהר, נמצאים <b>לְפָנָיו</b>, כקישוטים הקבועים בחצרו<b>; עֹז</b>, כוח, שגב <b>וְתִפְאֶרֶת</b> שוכנים <b>בְּמִקְדָּשׁוֹ.</b>
(ז) <b>הָבוּ</b>, תנו <b>לַה', מִשְׁפְּחוֹת</b> ה<b>עַמִּים; הָבוּ לַה' כָּבוֹד</b>, את רגש הכבוד <b>ו</b>את <b>עֹז,</b> תוקף אחיזתכם. כבדוהו והיו קשורים אליו.
(ח) <b>הָבוּ לַה' כְּבוֹד שְׁמוֹ,</b> שבחוהו ורוממוהו. <b>שְׂאוּ מִנְחָה וּבֹאוּ לְחַצְרוֹתָיו</b> כדי לעבדו.
(ט) ושם <b>הִשְׁתַּחֲווּ</b> בהכנעה <b>לַה' בְּהַדְרַת קֹדֶשׁ,</b> בהרגשת ההדר שבקדושה, ביראת הרוממות. <b>חִילוּ</b>, רעדו <b>מִפָּנָיו, כָּל הָאָרֶץ</b>.
(י) <b>אִמְרוּ בַגּוֹיִם: ה' מָלָךְ.</b> וכאשר הוא מתגלה במלכותו, <b>אַף תִּכּוֹן</b>, תתייצב <b>תֵּבֵל, בַּל תִּמּוֹט,</b> ולא תתמוטט. העולם, הנראה לעתים רופף ובלתי יציב, יעמוד איתן ומכוון בתוך מלכות ה', וה' <b>יָדִין</b> אז <b>עַמִּים בְּמֵישָׁרִים,</b> ביושר.
(יא) בהתגלות מלכות ה' תגדל שירת השמחה, והיא תקיף את הדומם, הצומח והחי: <b>יִשְׂמְחוּ הַשָּׁמַיִם, וְתָגֵל</b>, תשמח גם <b>הָאָרֶץ, יִרְעַם הַיָּם וּמְלֹאוֹ,</b> כל מה שיש בו.
(יב) וכן <b>יַעֲלֹז</b>, ישמח <b>שָׂדַי</b>, השדה <b>וְכָל</b> מי ומה <b>אֲשֶׁר</b> נמצאים <b>בּוֹ. אָז יְרַנְּנוּ</b> גם <b>כָּל עֲצֵי</b> ה<b>יָעַר,</b> שאינם בתחום שלטונו של האדם.
(יג) כל אלה יביעו שירה <b>לִפְנֵי ה', כִּי בָא</b> להתגלות, <b>כִּי בָא לִשְׁפֹּט</b> את <b>הָאָרֶץ.</b> ההתגלות תהיה כאשר ה' <b>יִשְׁפֹּט תֵּבֵל בְּצֶדֶק, וְעַמִּים בֶּאֱמוּנָתוֹ,</b> באמת שלו, או: במהימנותו.
<h2>פרק צז</h2>
(א) <b>ה' מָלָךְ, ו</b>כשהוא מתגלה במלכותו <b>תָּגֵל הָאָרֶץ</b>, אף <b>יִשְׂמְחוּ אִיִּים רַבִּים,</b> מדינות הים הרחוקות.
(ב) כאן בא תיאור של התגלות ה': <b>עָנָן וַעֲרָפֶל סְבִיבָיו</b> מסתירים אותו, כרמיזה: אי אפשר להשיגו, והוא דומה למלך היושב על כיסא אשר <b>צֶדֶק וּמִשְׁפָּט</b> הם <b>מְכוֹן</b>, בסיס <b>כִּסְאוֹ.</b> הנהגתו מושתתת על צדק ומשפט.
(ג) <b>אֵשׁ לְפָנָיו תֵּלֵךְ, וּתְלַהֵט</b>, ושורפת מ<b>סָבִיב</b> את <b>צָרָיו,</b> אויביו. האש שלפניו משמשת הן לשמירה והן לענישה.
(ד) <b>הֵאִירוּ בְרָקָיו</b> ב<b>תֵּבֵל; רָאֲתָה</b> את הברקים <b>וַתָּחֵל</b>, ופחדה <b>הָאָרֶץ.</b>
(ה) <b>הָרִים כַּדּוֹנַג</b>, שעווה <b>נָמַסּוּ מִלִּפְנֵי ה',</b> מן הפחד שמטילה נוכחותו, <b>מִלִּפְנֵי אֲדוֹן כָּל הָאָרֶץ.</b>
(ו) <b>הִגִּידוּ הַשָּׁמַיִם</b> את <b>צִדְקוֹ.</b> יושרו, אמתו וניצחונו ניכרים בכל המציאות, עד השמים, <b>וְרָאוּ כָל הָעַמִּים</b> שבארץ את <b>כְּבוֹדוֹ.</b>
(ז) והתגובות האנושיות להתגלות – <b>יֵבֹשׁוּ</b>, יתביישו <b>כָּל עֹבְדֵי פֶסֶל הַמִּתְהַלְלִים</b>, המשתבחים <b>בָּאֱלִילִים,</b> שכן תתגלה לעיניהם אפסותם הגמורה של כל אליליהם, ואז – <b>הִשְׁתַּחֲווּ</b>, ישתחוו <b>לוֹ</b> – לה', <b>כָּל אֱלֹהִים,</b> הכוחות העליונים. הכול יכירו בשליטתו המוחלטת של ה'.
(ח) ומזווית אחרת, <b>שָׁמְעָה</b> זאת <b>וַתִּשְׂמַח צִיּוֹן,</b> שהיא עיר ה', <b>וַתָּגֵלְנָה בְּנוֹת יְהוּדָה לְמַעַן</b>, בשל <b>מִשְׁפָּטֶיךָ, ה',</b> המתממשים ונראים בעולם.
(ט) <b>כִּי אַתָּה, ה', עֶלְיוֹן עַל כָּל הָאָרֶץ; מְאֹד נַעֲלֵיתָ</b> לא רק עלינו אלא <b>עַל כָּל אֱלֹהִים.</b>
(י) המשורר קורא אל <b>אֹהֲבֵי ה'</b> ואומר להם: <b>שִׂנְאוּ רָע</b>. לא די שתדבקו בה'; עליכם גם להביע דעה ברורה נגד הרע. אל לכם לחשוש מתגובתו של הרע לשונאיו, כי ה' <b>שֹׁמֵר נַפְשׁוֹת חֲסִידָיו, מִיַּד רְשָׁעִים יַצִּילֵם.</b>
(יא) <b>אוֹר זָרֻעַ</b>, מוטמן, פרושׂ <b>לַצַּדִּיק.</b> יש שהאור המזומן לצדיקים נסתר מן העין, אך לבסוף הוא יצמח ויצוץ, <b>וּלְיִשְׁרֵי לֵב</b> תהיה <b>שִׂמְחָה</b> גלויה<b>.</b>
(יב) <b>שִׂמְחוּ, צַדִּיקִים, בַּה'; וְהוֹדוּ לְזֵכֶר</b>, כאשר מזכירים את <b>קָדְשׁוֹ.</b>
<h2>פרק צח</h2>
(א) <b>מִזְמוֹר. שִׁירוּ לַה' שִׁיר חָדָשׁ, כִּי נִפְלָאוֹת עָשָׂה,</b> וכי <b>הוֹשִׁיעָה לּוֹ</b>, לעניינו <b>יְמִינוֹ</b>, עצמתו <b>וּזְרוֹעַ קָדְשׁוֹ.</b>
(ב) <b>הוֹדִיעַ ה'</b> וגילה את <b>יְשׁוּעָתוֹ, לְעֵינֵי הַגּוֹיִם גִּלָּה</b> את <b>צִדְקָתוֹ.</b> גילוי זה קשור גם לעם ישראל:
(ג) <b>זָכַר חַסְדּוֹ וֶאֱמוּנָתוֹ לְבֵית יִשְׂרָאֵל.</b> כאשר ה' מתגלה בכוחו, ניכרת גדולת ישראל, ואז <b>רָאוּ כָל אַפְסֵי</b>, קצות ה<b>אָרֶץ אֵת יְשׁוּעַת אֱלֹהֵינוּ</b> שעשה עמנו.
(ד) ואולם המזמור איננו מתמקד רק בישראל. הוא פונה לכל העולם, וקורא לו לשיר לכבוד ההתגלות האלוקית: <b>הָרִיעוּ לַה', כָּל הָאָרֶץ; פִּצְחוּ</b>, פתחו פיכם בשיר <b>וְרַנְּנוּ וְזַמֵּרוּ.</b> ומן הפה אל הנגינה –
(ה) <b>זַמְּרוּ לַה' בְּכִנּוֹר, בְּכִנּוֹר וְקוֹל זִמְרָה.</b> ומשירת הפה וכלי המיתר העדין אל כלי הנשיפה –
(ו) <b>בַּחֲצֹצְרוֹת וְקוֹל שׁוֹפָר הָרִיעוּ לִפְנֵי הַמֶּלֶךְ ה'.</b> המנגינה הולכת וגוברת, עד שהיא הופכת לקול תרועה של חצוצרות ושופר.
(ז) עם התרועה הזאת <b>יִרְעַם</b> גם <b>הַיָּם וּמְלֹאוֹ,</b> ואף ילוו את השירה והנגינה <b>תֵּבֵל וְיֹשְׁבֵי בָּהּ.</b>
(ח) גם ה<b>נְהָרוֹת יִמְחֲאוּ כָף</b>. שלא כמו הים, המשמיע קולות רועמים בשעת סערה, הנהר בזרימתו משמיע בדרך כלל קול רך יותר, הדומה למחיאות כפיים. אתם <b>יַחַד הָרִים יְרַנֵּנוּ.</b>
(ט) כל אלו ישירו ויהמו <b>לִפְנֵי ה'</b> המתגלה בעולם <b>כִּי</b>, כאשר <b>בָא לִשְׁפֹּט הָאָרֶץ,</b> כש<b>יִשְׁפֹּט תֵּבֵל בְּצֶדֶק וְעַמִּים בְּמֵישָׁרִים,</b> בדרכי יושר.
<h2>פרק צט</h2>
(א) <b>ה' מָלָךְ,</b> וכשהוא מתגלה במלכותו, אזי <b>יִרְגְּזוּ</b>, ירעדו ה<b>עַמִּים;</b> וכשהוא <b>יֹשֵׁב כְּרוּבִים</b> שבמקדש<b>,</b> שהם בבחינת כיסאו, מקום מושבו בעולם, אזי <b>תָּנוּט</b>, תתנודד <b>הָאָרֶץ.</b>
(ב) <b>ה' בְּצִיּוֹן גָּדוֹל, וְרָם</b>, נישא <b>הוּא עַל כָּל הָעַמִּים.</b>
(ג) <b>יוֹדוּ</b>, יסכימו לאמת ויספרו את <b>שִׁמְךָ, גָּדוֹל וְנוֹרָא – קָדוֹשׁ הוּא</b>.
(ד) <b>וְעֹז</b> , תוקפו של ה<b>מֶלֶךְ</b>, האופן שבו הוא מתגלה במלוא כוחו הוא בכך ש<b>מִשְׁפָּט אָהֵב,</b> שכן מלכותו איננה שרירוּתית אלא מושתתת על משפט. <b>אַתָּה כּוֹנַנְתָּ</b>, העמדת את העולם בדרך <b>מֵישָׁרִים,</b> ישרה, <b>מִשְׁפָּט וּצְדָקָה בְּיַעֲקֹב אַתָּה עָשִׂיתָ.</b> אתה מתגלה בעולם באמצעות סדר, משפט וצדק.
(ה) <b>רוֹמְמוּ</b>, נשאו את <b>ה' אֱלֹהֵינוּ, וְהִשְׁתַּחֲווּ לַהֲדֹם רַגְלָיו,</b> מקדשו. ה' יושב על כיסא, כביכול, והמקדש הוא משען לרגליו. מכאן קדושתו, ועל כן ראוי להשתחוות מולו. ושוב מענה – של הקהל – המשבח את ה': <b>קָדוֹשׁ הוּא</b>.
(ו) מכאן עובר המזמור לתיאור גדולתו של ה' בתוך ההיסטוריה: <b>מֹשֶׁה וְאַהֲרֹן</b> אשר נמנים <b>בּ</b>ין <b>כֹהֲנָיו</b> של ה', <b>ו</b>גם <b>שְׁמוּאֵל</b>, שהיה לא רק המנהיג אלא גם מחדש הנהגת התורה והקשר עם אלוקים בדורותיו, <b>בְּקֹרְאֵי שְׁמוֹ</b>, בין המתפללים והמשוועים אליו, אשר <b>קֹרִאים אֶל ה'</b> – <b>וְהוּא יַעֲנֵם</b>. אלה הם משרתיו הדגולים של ה', ואליהם הוא פונה –
(ז) <b>בְּעַמּוּד עָנָן יְדַבֵּר אֲלֵיהֶם</b> כשהוא מתגלה אליהם, משום שהם <b>שָׁמְרוּ</b> את <b>עֵדֹתָיו,</b> מצוותיו, <b>וְ</b>את ה<b>חֹק</b>, התורה אשר <b>נָתַן לָמוֹ,</b> להם – לכהניו וקוראי שמו בעיקר.
(ח) <b>ה' אֱלֹהֵינוּ, אַתָּה עֲנִיתָם</b> – ענית לאבות ולשאר האנשים הגדולים. <b>אֵל נֹשֵׂא</b>, מוחל וסולח <b>הָיִיתָ לָהֶם, ו</b>מנגד אנו זוכרים כי היית גם <b>נֹקֵם עַל עֲלִילוֹתָם,</b> מעשיהם שאינם טובים, שכן אתה נוהג בכל העולם במידת הצדק.
(ט) <b>רוֹמְמוּ</b>, תנו כבוד ושבח ל<b>ה' אֱלֹהֵינוּ, וְהִשְׁתַּחֲווּ לְהַר קָדְשׁוֹ,</b> שעליו נבנה המקדש, <b>כִּי קָדוֹשׁ ה' אֱלֹהֵינוּ,</b> וכל מה שמתייחס אליו, ראוי גם הוא לכבוד ולהשתחוויה.
<h2>פרק ק</h2>
(א) <b>מִזְמוֹר לְתוֹדָה. הָרִיעוּ ל</b>כבוד <b>ה'</b> וכתודה לו, <b>כָּל</b> יושבי <b>הָאָרֶץ.</b>
(ב) <b>עִבְדוּ אֶת ה' בְּשִׂמְחָה, בֹּאוּ לְפָנָיו</b> להשתחוות לו בבית מקדשו <b>בִּרְנָנָה.</b>
(ג) <b>דְּעוּ כִּי ה' הוּא אֱלֹהִים, הוּא עָשָׂנוּ וְלוֹ אֲנַחְנוּ</b> שייכים, ותמיד נישאר <b>עַמּוֹ וְצֹאן מַרְעִיתוֹ.</b>
(ד) <b>בֹּאוּ</b> ב<b>שְׁעָרָיו</b> של בית ה' <b>בְּ</b>קרבן <b>תוֹדָה.</b> בואו אל <b>חֲצֵרֹתָיו בִּתְהִלָּה.</b> אפשר לראות כאן גם קריאה להודות לה' באופן כללי, ולהבין את השערים והחצרות באופן מושאל. <b>הוֹדוּ לוֹ, בָּרְכוּ שְׁמוֹ.</b>
(ה) <b>כִּי טוֹב ה',</b> וחסדו אינו עראי, אלא <b>לְעוֹלָם חַסְדּוֹ, וְעַד דֹּר וָדֹר</b>, לדורי דורות <b>אֱמוּנָתוֹ,</b> האמונים שהוא שומר לנאמניו.
<h2>פרק קא</h2>
(א) <b>לְדָוִד מִזְמוֹר,</b> על <b>חֶסֶד וּמִשְׁפָּט אָשִׁירָה; לְךָ, ה', אֲזַמֵּרָה.</b>
(ב) <b>אַשְׂכִּילָה</b>, אני מתבונן, מנסה להבין ולהתנהג <b>בְּדֶרֶךְ תָּמִים,</b> בדרך הישר, ומבקש ממך: <b>מָתַי תָּבוֹא</b>, תתגלה <b>אֵלָי</b>?! דוד עובר לספר על עצמו: <b>אֶתְהַלֵּךְ</b>, אני מתהלך <b>בְּתָם</b>, בשלמות <b>לְבָבִי בְּקֶרֶב בֵּיתִי.</b>
(ג) אני משתדל ש<b>לֹא אָשִׁית</b>, אשים <b>לְנֶגֶד עֵינַי</b> כל <b>דְּבַר בְּלִיָּעַל</b>, דבר מגונה ופסול. <b>עֲשׂה סֵטִים</b>, סטיות, דברים מגונים <b>שָׂנֵאתִי, לֹא יִדְבַּק בִּי</b> דבר כזה.
(ד) <b>לֵבָב</b>, לב <b>עִקֵּשׁ</b>, לא ישר, מעוקל ומעוות <b>יָסוּר מִמֶּנִּי; רָע לֹא אֵדָע.</b> איני רוצה לדעת אותו ולהכירו.
(ה) <b>מְלָשְׁנִי</b>, המלשין <b>בַסֵּתֶר</b> על <b>רֵעֵהוּ</b> – <b>אוֹתוֹ אַצְמִית,</b> אשמיד. אדם <b>גְּבַהּ עֵינַיִם</b>, גאה <b>וּרְחַב לֵבָב</b>, תאוותן – <b>אֹתוֹ לֹא אוּכָל</b> לשאת.
(ו) <b>עֵינַי</b> נתונות <b>בְּנֶאֶמְנֵי אֶרֶץ</b>, אני מתעניין רק באנשים הגונים ונאמנים, והם יבואו <b>לָשֶׁבֶת עִמָּדִי. הֹלֵךְ בְּדֶרֶךְ תָּמִים הוּא יְשָׁרְתֵנִי,</b>
(ז) שהרי <b>לֹא יֵשֵׁב בְּקֶרֶב בֵּיתִי עֹשֵׂה רְמִיָּה,</b> ו<b>דֹּבֵר שְׁקָרִים לֹא יִכּוֹן</b>, יעמוד <b>לְנֶגֶד עֵינָי.</b>
(ח) <b>לַבְּקָרִים</b>, בכל בוקר, מדי יום <b>אַצְמִית</b>, אשמיד את <b>כָּל רִשְׁעֵי אָרֶץ, לְהַכְרִית מֵעִיר ה'</b> – מירושלים את <b>כָּל פֹּעֲלֵי</b> ה<b>אָוֶן</b>, עושי הרע.
<h2>פרק קב</h2>
(א) <b>תְּפִלָּה לְעָנִי</b>, מסכן, חסר נכסים וחסר כוח <b>כִי יַעֲטֹף,</b> הנחלש, החש שהמציאות כמו חוברת עליו מכל הצדדים ומציקה לו. <b>וְלִפְנֵי ה' יִשְׁפֹּךְ שִׂיחוֹ.</b> תפילתו דומה לשיחה קרובה שבה יְתנה את מכאוביו וצרותיו.
(ב) <b>ה', שִׁמְעָה תְפִלָּתִי, וְשַׁוְעָתִי</b>, צעקתי <b>אֵלֶיךָ תָבוֹא.</b>
(ג) <b>אַל תַּסְתֵּר פָּנֶיךָ מִמֶּנִּי</b>, התגלה אלי <b>בּיוֹם</b> שבו <b>צַר לִי. הַטֵּה אֵלַי אָזְנֶךָ</b> לשמוע את בקשתי. <b>בּיוֹם</b> שבו <b>אֶקְרָא מַהֵר עֲנֵנִי.</b> אין די לי בתקווה לימים טובים שיבואו בעתיד. אני מבקש מענה מהיר.
(ד) <b>כִּי כָלוּ</b>, אובדים ונשרפים כמו <b>בְעָשָׁן יָמָי.</b> אין תכלית לחיי החולפים, <b>וְעַצְמוֹתַי כְּמוֹקֵד</b>, כמו להבת אש <b>נִחָרוּ,</b> מתייבשות ומתרוקנות.
(ה) <b>הוּכָּה כָעֵשֶׂב</b>, הנרמס תחת רגלי כול, <b>וַיִּבַשׁ לִבִּי</b>, וכאבי וצערי כה עזים עד <b>כִּי שָׁכַחְתִּי מֵאֲכֹל לַחְמִי</b> אפילו.
(ו) <b>מִקּוֹל אַנְחָתִי דָּבְקָה</b>, נצמדה <b>עַצְמִי לִבְשָׂרִי</b>, ואני מצטמק ומתכווץ.
(ז) <b>דָּמִיתִי לִקְאַת מִדְבָּר,</b> עוף לילה אשר קולו דומה לקול בכייה, <b>הָיִיתִי כְּכוֹס חֳרָבוֹת,</b> ציפור לילה המתגוררת בחורבות ומייללת.
(ח) <b>שָׁקַדְתִּי</b>, אני נצמד למקומי ואינני זז ממנו, <b>וָאֶהְיֶה כְּצִפּוֹר בּוֹדֵד עַל גָּג,</b> נטוש ובלי כל סיוע.
(ט) <b>כָּל הַיּוֹם חֵרְפוּנִי</b>, ביזו אותי <b>אוֹיְבָי</b>; ו<b>מְהוֹלָלַי</b>, שונאַי המרשיעים, הנוהגים בשיגעון או הלועגים לי, <b>בִּי נִשְׁבָּעוּ.</b> שמי משמש להם ביטוי לביזיון וקללה.
(י) <b>כִּי אֵפֶר כַּלֶּחֶם אָכָלְתִּי.</b> אינני רק טובל את לחמי באפר, כסימן אבל מקובל, אלא האפר נעשה לחם חוקי, מאכלי העיקרי, <b>וְ</b>את <b>שִׁקֻּוַי</b>, שיקויַי, המשקאות שלי <b>בִּבְכִי</b>, בדמעות <b>מָסָכְתִּי,</b> אני מערבב.
(יא) כל צרותי באו עלי <b>מִפְּנֵי זַעַמְךָ וְקִצְפֶּךָ,</b> כעסך, <b>כִּי נְשָׂאתַנִי וַתַּשְׁלִיכֵנִי</b> כדרך שמרימים חפץ על מנת להשליך אותו למרחק.
(יב) <b>יָמַי</b> הם <b>כְּצֵל</b> חסר ממשות וחסר יציבות – <b>נָטוּי</b>, נוטה מצד לצד עם השמש, <b>וַאֲנִי כָּעֵשֶׂב אִיבָשׁ,</b> אני הולך וקמל כעשב ללא מים.
(יג) <b>וְ</b>אילו <b>אַתָּה, ה', לְעוֹלָם</b>, לנצח, בלי גירעון ובלי הפסקה <b>תֵּשֵׁב, וְזִכְרְךָ לְדֹר וָדֹר.</b>
(יד) וכשתרצה לגאלנו, <b>אַתָּה תָקוּם</b> ממקומך, תפעל בעולם ו<b>תְרַחֵם</b> על <b>צִיּוֹן, כִּי</b> הגיעה <b>עֵת</b>, השעה <b>לְחֶנְנָהּ,</b> לרחם עליה, <b>כִּי בָא מוֹעֵד,</b> הזמן.
(טו) <b>כִּי רָצוּ עֲבָדֶיךָ</b> אפילו <b>אֶת אֲבָנֶיהָ</b> של הארץ, <b>וְאֶת עֲפָרָהּ</b>, גם אם אין בו צמחייה ולא יישוב, <b>יְחֹנֵנוּ,</b> הם מתייחסים אליו בחיבה. אנו, הדבקים בך, משתדלים לדבוק בחורבותיה של ציון. על כן אני מתפלל:
(טז) <b>וְיִירְאוּ</b>, יפחדו גם <b>גוֹיִם אֶת</b>, מפני <b>שֵׁם ה'</b>, <b>וְכָל מַלְכֵי הָאָרֶץ</b> – <b>אֶת כְּבוֹדֶךָ,</b>
(יז) <b>כִּי</b>, כאשר <b>בָנָה</b>, יבנה, <b>ה'</b> את <b>צִיּוֹן</b> מחדש, הוא <b>נִרְאָה בִּכְבוֹדוֹ.</b>
(יח) <b>פָּנָה</b> ה' <b>אֶל תְּפִלַּת הָ</b>אדם הבודד הדומה ל<b>עַרְעָר</b> – צמח מדברי המסוגל להתקיים בלי מים, אך גם אינו עושה פֵּרות, <b>וְלֹא בָזָה אֶת</b>, בז, לעג ל<b>תְפִלָּתָם</b> של המתחננים אליו.
(יט) <b>תִּכָּתֶב</b> הישועה ה<b>זֹאת לְדוֹר אַחֲרוֹן, וְעַם נִבְרָא</b>, ובני העם שייוולדו בעתיד, <b>יְהַלֶּל יָהּ,</b>
(כ) <b>כִּי</b> ה' <b>הִשְׁקִיף מִמְּרוֹם קָדְשׁוֹ</b>, <b>ה' מִשָּׁמַיִם אֶל אֶרֶץ הִבִּיט</b> להשגיח על העולם ולפעול בתוכו,
(כא) <b>לִשְׁמֹעַ</b> את <b>אֶנְקַת</b>, האנחה והזעקה של ה<b>אָסִיר, לְפַתֵּחַ</b>, לשחרר מן הכבלים <b>בְּנֵי תְמוּתָה,</b> גם אלה שנגזר עליהם דין מוות.
(כב) <b>לְסַפֵּר בְּצִיּוֹן שֵׁם ה', וּתְהִלָּתוֹ בִּירוּשָׁלִָם,</b>
(כג) <b>בְּהִקָּבֵץ</b>, כשייאספו <b>עַמִּים יַחְדָּו</b> לבוא אל ירושלים, <b>וּמַמְלָכוֹת</b> יגיעו <b>לַעֲבֹד אֶת ה'</b>.
(כד) המשורר מאמין שכל הדברים הללו אכן יתרחשו, והוא מקווה שגם יזכה לראותם. ואולם עד שתבוא הגאולה, ה' <b>עִנָּה בַדֶּרֶךְ כֹּחִי,</b> כוחי אוזל בגלל סבל ההליכה בדרך. אני מרגיש שה' <b>קִצַּר</b> את <b>יָמָי.</b>
(כה) לפיכך אני מתפלל ו<b>אֹמַר: אֵלִי, אַל תַּעֲלֵנִי</b>, תסלק את נשמתי <b>בַּחֲצִי יָמָי</b>! הלוא <b>בְּדוֹר דּוֹרִים שְׁנוֹתֶיךָ,</b> אתה חי לעולם; הענק גם לי זמן.
(כו) <b>לְפָנִים</b>, בראשית הכול את <b>הָאָרֶץ יָסַדְתָּ, וּמַעֲשֵׂה יָדֶיךָ</b>, יצירתך – ה<b>שָׁמָיִם.</b>
(כז) <b>הֵמָּה</b> – השמים והארץ <b>יֹאבֵדוּ</b>, <b>וְ</b>אילו <b>אַתָּה</b>, יוצרם, <b>תַעֲמֹד,</b> תמשיך להתקיים. <b>וְכֻלָּם</b> – כל ברואי העולם <b>כַּבֶּגֶד יִבְלוּ, כַּלְּבוּשׁ תַּחֲלִיפֵם.</b> הרי הברואים הם בני חלוף ומתכלים. אתה תברא חדשים במקומם <b>וְ</b>אלה שהיו <b>יַחֲלֹפוּ</b>,
(כח) <b>וְ</b>אילו <b>אַתָּה הוּא</b> הנשאר לעד, <b>וּשְׁנוֹתֶיךָ לֹא יִתָּמּוּ</b>.
(כט) כיוון שכך, גם אם העולם כולו יעבור תמורות, וכל הבריות יוחלפו – <b>בְּנֵי עֲבָדֶיךָ</b> במקומם <b>יִשְׁכּוֹנוּ,</b> ואף הם יזכו במתנת הנצחיות – <b>וְזַרְעָם לְפָנֶיךָ יִכּוֹן</b>, יתקיים ולא יכלה לעולם.
<h2>פרק קג</h2>
(א) <b>לְדָוִד, בָּרְכִי, נַפְשִׁי, אֶת ה', וְכָל קְרָבַי</b>, מה שבתוכי יברכו <b>אֶת שֵׁם קָדְשׁוֹ.</b>
(ב) <b>בָּרְכִי, נַפְשִׁי, אֶת ה', וְאַל תִּשְׁכְּחִי</b> את <b>כָּל גְּמוּלָיו</b>, חסדיו וטובותיו שגמל אתך.
(ג) <b>הַסֹּלֵחַ לְכָל עֲוֹנֵכִי</b>, עוונך, <b>הָרֹפֵא</b>, המרפא <b>לְכָל תַּחֲלוּאָיְכִי</b>, חולייך, הן חוליי הנפש והן חוליי הגוף.
(ד) <b>הַגּוֹאֵל מִשַּׁחַת</b>, משאול, ממוות את <b>חַיָּיְכִי,</b> חייך, <b>הַמְעַטְּרֵכִי</b>, המקיף אותך ב<b>חֶסֶד וְרַחֲמִים.</b>
(ה) <b>הַמַּשְׂבִּיעַ בַּטּוֹב</b> את <b>עֶדְיֵךְ,</b> גופך. <b>תִּתְחַדֵּשׁ</b>, יתחדשו <b>כַּנֶּשֶׁר,</b> המאריך ימים ושומר את כוחו, <b>נְעוּרָיְכִי,</b> נעורייך.
(ו) משבחו של ה' ביחס לנפשו וגופו פונה דוד אל היבט כללי יותר של שבחי ה': <b>עֹשֵׂה צְדָקוֹת ה' וּמִשְׁפָּטִים לְכָל עֲשׁוּקִים.</b> בסופו של דבר ה' ישפוט ויציל אותם מיד עושקיהם. ולכך יש אישוש היסטורי:
(ז) שהרי ה' <b>יוֹדִיעַ</b>, הראה את <b>דְּרָכָיו לְמֹשֶׁה</b> בפועל בהצילוֹ את ישראל מכל צרה, ו<b>לִבְנֵי יִשְׂרָאֵל</b> הוא מראה את <b>עֲלִילוֹתָיו</b>, מעשי הנסים מיציאת מצרים ואילך.
(ח) <b>רַחוּם וְחַנּוּן ה', אֶרֶךְ אַפַּיִם וְרַב חָסֶד,</b> מידות הרחמים שה' הודיע למשה בעת שהתגלה לו בנקרת הצור.
(ט) על כן גם אם לפי שעה אנחנו נתונים בצרה, הרי <b>לֹא לָנֶצַח יָרִיב</b> ה' אתנו, <b>וְלֹא לְעוֹלָם יִטּוֹר</b>, ישמור, יזכור לנו את חטאינו.
(י) <b>לֹא כ</b>פי שמגיע לנו על <b>חֲטָאֵינוּ עָשָׂה לָנוּ</b>, <b>וְלֹא כַעֲוֹנֹתֵינוּ גָּמַל עָלֵינוּ</b>,
(יא) <b>כִּי</b>, אלא <b>כִגְבֹהַּ שָׁמַיִם עַל הָאָרֶץ גָּבַר חַסְדּוֹ עַל</b> מה שמגיע ל<b>ירֵאָיו.</b>
(יב) <b>כִּרְחֹק מִזְרָח מִמַּעֲרָב הִרְחִיק מִמֶּנּוּ</b>, מאתנו <b>אֶת פְּשָׁעֵינוּ</b>, וכבר אין הם נזכרים לגבינו.
(יג) <b>כְּרַחֵם אָב עַל בָּנִים רִחַם ה' עַל יְרֵאָיו.</b> אָב עַל בָּנִים רִחַם ה' עַל יְרֵאָיו.
(יד) לא מצדקתנו נובעים רחמיו, אלא מחולשתנו. <b>כִּי הוּא יָדַע</b> עד כמה <b>יִצְרֵנוּ</b> מסיט אותנו מן הדרך הטובה, והוא <b>זָכוּר</b>, זוכר <b>כִּי עָפָר אֲנָחְנוּ</b> ביסודנו. כיוון שהאדם בא מן העפר, אין לצפות ממנו שלא ייכשל.
(טו) <b>אֱנוֹשׁ</b>, אדם – <b>כֶּחָצִיר יָמָיו.</b> הוא צומח ונובל תוך זמן קצר. <b>כְּצִיץ</b>, כמו פרח <b>הַשָֹּדֶה כֵּן יָצִיץ,</b> יפרח. וכשם שקצרים ימי הפרח, כך חולפים ימי אדם.
(טז) <b>כִּי רוּחַ עָבְרָה בּוֹ</b> – בציץ ומייבשת אותו – <b>וְאֵינֶנּוּ</b>, <b>וְלֹא יַכִּירֶנּוּ עוֹד מְקוֹמוֹ.</b> לא נותר מן הצמח המת כל סימן היכר במקומו.
(יז) <b>ו</b>לעומת עראיות האדם <b>חֶסֶד ה'</b> הוא <b>מֵעוֹלָם וְעַד עוֹלָם</b>, לנצח <b>עַל יְרֵאָיו, וְצִדְקָתוֹ</b> עומדת גם <b>לִבְנֵי בָנִים,</b>
(יח) <b>לְשֹׁמְרֵי בְרִיתוֹ וּלְזֹכְרֵי פִקֻּדָיו</b>, מצוותיו <b>לַעֲשׂוֹתָם.</b>
(יט) <b>ה'</b>, ששלטונו מוחלט, <b>בַּשָּׁמַיִם</b>, מעל לעולם <b>הֵכִין כִּסְאוֹ, וּמַלְכוּתוֹ בַּכֹּל</b> – בכל חלק מחלקי המציאות <b>מָשָׁלָה.</b>
(כ) את המזמור חותמות קריאות של המשורר לברך את ה': <b>בָּרְכוּ</b> את <b>ה', מַלְאָכָיו,</b> המסוגלים לברך אותו בעצמה יתרה, שהרי הם <b>גִּבֹּרֵי כֹחַ עֹשֵׂי דְבָרוֹ</b>, שליחיו ומשרתיו, וכל תכלית קיומם היא <b>לִשְׁמֹעַ בְּקוֹל דְּבָרוֹ</b> ולציית לו.
(כא) <b>בָּרְכוּ</b> את <b>ה', כָּל צְבָאָיו, מְשָׁרְתָיו עֹשֵׂי רְצוֹנוֹ</b>, כלל ברואי העולם, מן העליונים ביותר ועד לתחתונים שבכולם.
(כב) <b>בָּרְכוּ</b> את <b>ה', כָּל מַעֲשָׂיו,</b> יצוריו ובריותיו <b>בְּכָל מְקֹמוֹת מֶמְשַׁלְתּוֹ</b>, ביקום כולו. ולבסוף חוזר המשורר לנקודת הראשית, וקורא לנפשו הפרטית להצטרף לתהילה הכללית: <b>בָּרְכִי, נַפְשִׁי, אֶת ה'.</b>
<h2>פרק קד</h2>
(א) <b>בָּרְכִי, נַפְשִׁי, אֶת ה'.</b> הברכה הראשונה שמברכת הנפש היא ברכה ישירה, לה' עצמו: <b>ה' אֱלֹהַי, גָּדַלְתָּ</b>, גדול אתה <b>מְּאֹד. הוֹד וְהָדָר לָבָשְׁתָּ,</b> אתה לובש. הבריאה כולה היא מעין לבוש של אלוקים.
(ב) עתה מתחיל המהלל להתבונן בפרטי הלבוש ההדור הזה: ה' <b>עֹטֶה</b>, עוטף את עצמו או את העולם ב<b>אוֹר כַּשַֹּלְמָה,</b> כשמלה, כגלימה או כטלית. ה' <b>נוֹטֶה</b> את כיפת ה<b>שָׁמַיִם כ</b>מו שפורסים <b>יְרִיעָה,</b> כאוהל גדול.
(ג) <b>הַמְקָרֶה בַמַּיִם</b>, את <b>עֲלִיּוֹתָיו,</b> יצר תקרת מים (הַמַּיִם אֲשֶׁר מֵעַל לָרָקִיעַ) מעל עולמותיו העליונים. <b>הַשָֹּם עָבִים</b>, עננים <b>רְכוּבוֹ, הַמְהַלֵּךְ עַל כַּנְפֵי רוּחַ</b>, העננים והרוח הם כביכול כלי רכבו.
(ד) <b>עֹשֶׂה מַלְאָכָיו רוּחוֹת.</b> ה' משתמש ברוחות כשליחיו. ובין <b>מְשָׁרְתָיו</b> – גם <b>אֵשׁ לֹהֵט.</b>
(ה) ומן העליונים לתחתונים: <b>יָסַד אֶרֶץ עַל מְכוֹנֶיהָ,</b> יסודה, קבעהּ במקומה באופן ש<b>בַּל</b>, לא <b>תִּמּוֹט</b>, תתמוטט מאליה ל<b>עוֹלָם וָעֶד.</b>
(ו) ומתחת לארץ <b>תְּהוֹם כַּלְּבוּשׁ כִּסִּיתוֹ,</b> הלבשת אותו בלבוש הארץ כדי שמימיו לא יתפרצו. אולם בתחילת בריאתו של עולם <b>עַל הָרִים יַעַמְדוּ מָיִם.</b> המים אפפו את כל המציאות.
(ז) <b>מִן גַּעֲרָתְךָ יְנוּסוּן,</b> המים יברחו, <b>מִן קוֹל רַעַמְךָ יֵחָפֵזוּן,</b> יזדרזו.
(ח) ובבריחתם המהירה <b>יַעֲלוּ הָרִים, יֵרְדוּ בְקָעוֹת,</b> עד שלבסוף הגיעו <b>אֶל</b> הים, שהוא <b>מְקוֹם זֶה</b> ש<b>יָסַדְתָּ לָהֶם.</b>
(ט) <b>גְּבוּל שַׂמְתָּ</b> למים, <b>בַּל יַעֲבֹרוּן</b> אותו, <b>בַּל יְשֻׁבוּן לְכַסּוֹת הָאָרֶץ.</b> המים יישארו במקום שנקבע להם. על מי התהום ומי הים נוסף מופע אחר של מים:
(י) <b>הַמְשַׁלֵּחַ</b> מי <b>מַעְיָנִים</b>, מעיינות לזרום <b>בּ</b>אפיקי ה<b>נְּחָלִים, בֵּין הָרִים יְהַלֵּכוּ</b> המים.
(יא) חלקים דוממים אלה של המציאות מצויים גם באזורים הבלתי מיושבים של העולם. אבל הם גם קשורים ליצורים החיים. מי המעיינות הללו הם אשר <b>יַשְׁקוּ</b> את <b>כָּל חַיְתוֹ שָׂדָי</b>, חיות השדה. מהם <b>יִשְׁבְּרוּ פְרָאִים</b>, חמורי הבר, שאינם ניתנים לאילוף וחיים בשממה, את <b>צְמָאָם.</b>
(יב) <b>עֲלֵיהֶם</b> – סמוך למעיינות הללו ועל שפעת הצמחייה שעל גדותיהם גם <b>עוֹף הַשָּׁמַיִם יִשְׁכּוֹן,</b> והעופות הללו <b>מִבֵּין עֳפָאיִם</b>, ענפים <b>יִתְּנוּ קוֹל.</b>
(יג) ה' <b>מַשְׁקֶה הָרִים</b>, שאינם מקבלים את מי המעיינות משום שהם מתנשאים מעליהם, <b>מֵעֲלִיּוֹתָיו,</b> ממטר השמים, ו<b>מִפְּרִי</b>, כתוצאה מ<b>מַעֲשֶׂיךָ</b>, גשמיך, <b>תִּשְׂבַּע הָאָרֶץ</b> וישבעו גם כל היצורים החיים בה. והרי הפירוט:
(יד) <b>מַצְמִיחַ חָצִיר</b>, דשא, מספוא <b>לַבְּהֵמָה</b>, <b>וְעֵשֶׂב לַעֲבֹדַת הָאָדָם,</b> הן למרעה ולהזנה של בעלי חיים שבהם הוא עובד, והן <b>לְהוֹצִיא לֶחֶם מִן ה</b>דגנים שב<b>אָרֶץ</b>.
(טו) <b>וְ</b>הארץ הגשומה מצמיחה גם <b>יַיִן</b>, ש<b>יְשַׂמַּח לְבַב אֱנוֹשׁ,</b> ומאפשרת <b>לְהַצְהִיל</b>, לשמח ולהאיר <b>פָּנִים מִשָּׁמֶן,</b> המשמש לסיכתם והמבהיק אותם, <b>וְלֶחֶם</b> אשר את <b>לְבַב אֱנוֹשׁ יִסְעָד,</b> יתמוך. הלחם, היין והשמן, מאכלי היסוד של האדם, באים מן האדמה.
(טז) מן הארץ המומטרת <b>יִשְׂבְּעוּ</b> גם <b>עֲצֵי ה',</b> עצים אדירים, <b>אַרְזֵי לְבָנוֹן</b>, שבהגיעם למלוא גידולם ממדיהם עצומים, <b>אֲשֶׁר נָטָע</b> ה'.
(יז) לכל חיה מקום גידולה: <b>אֲשֶׁר שָׁם</b> – בעצים הללו <b>צִפֳּרִים יְקַנֵּנוּ,</b> דוגמת <b>חֲסִידָה,</b> אשר ב<b>בְּרוֹשִׁים בֵּיתָהּ</b>, קִנהּ.
(יח) ה<b>הָרִים הַגְּבֹהִים</b> הם בית גידול מובהק <b>לַיְּעֵלִים</b>, וה<b>סְלָעִים</b> שבהרים הם <b>מַחְסֶה לַשְׁפַנִּים.</b>
(יט) ומכאן לבריאה אחרת: הזמן. ה' <b>עָשָׂה יָרֵחַ לְמוֹעֲדִים</b>. לפי תנועת הירח וצורותיו המשתנות האדם החי בטבע קוצב לו יחידות של זמן. שלא כירח המשתנה, ה<b>שֶׁמֶשׁ יָדַע מְבוֹאוֹ</b>, המראה שלה ומקום היראותה קבועים ויציבים הרבה יותר. שינויי הזמן משפיעים על תפקודם של החיים:
(כ) לאחר שקיעת השמש <b>תָּשֶׁת</b>, אתה שם בעולם <b>חֹשֶׁךְ, וִיהִי לָיְלָה, בּוֹ תִרְמֹשׂ</b>, נעה ומשוטטת <b>כָּל חַיְתוֹ</b>, חיות ה<b>יָעַר,</b> שכן רובן, ובעיקר חיות הטרף הם יצורים ליליים.
(כא) <b>הַכְּפִירִים</b>, האריות <b>שֹׁאֲגִים</b> בלילה מתוך רעב <b>לַטָּרֶף, ו</b>אולם אין אלה רק קריאות לטרף אלא מעין תפילה של האריות <b>לְבַקֵּשׁ מֵאֵל</b> את <b>אָכְלָם.</b>
(כב) כאשר <b>תִּזְרַח הַשֶּׁמֶשׁ יֵאָסֵפוּן</b> וישובו למקומות המסתור שלהם <b>וְאֶל מְעוֹנֹתָם יִרְבָּצוּן.</b>
(כג) ואז, בתחילת היום <b>יֵצֵא אָדָם לְפָעֳלוֹ וְלַעֲבֹדָתוֹ</b> ויעסוק בהם <b>עֲדֵי עָרֶב.</b>
(כד) כאן באה קריאת התפעלות מן היצורים הרבים והשתלבותם בסביבתם ובחייהם של יצורים אחרים: <b>מָה רַבּוּ מַעֲשֶׂיךָ, ה'</b>! <b>כֻּלָּם בְּחָכְמָה עָשִׂיתָ, מָלְאָה הָאָרֶץ קִנְיָנֶךָ,</b> יצירתך.
(כה) ולא רק על פני האדמה, גם במחוזות חשופים פחות לעין אנוש: <b>זֶה הַיָּם גָּדוֹל וּרְחַב יָדָיִם, שָׁם רֶמֶשׂ</b>, מיני יצורים חיים <b>וְאֵין מִסְפָּר</b> להם, <b>חַיּוֹת קְטַנּוֹת עִם גְּדֹלוֹת:</b> רכיכות, דגים ושאר יצורי ים.
(כו) <b>שָׁם</b> – במרחביו העצומים של הים <b>אֳנִיּוֹת יְהַלֵּכוּן.</b> שם נמצא ה<b>לִוְיָתָן</b> העצום <b>זֶה</b>, אשר <b>יָצַרְתָּ</b>, כביכול כדי <b>לְשַׂחֶק בּוֹ</b>; אף שהוא חורג בממדיו משאר ברואים, ואינו משתלב במערכות החיים האחרות, הרי בידך אף הוא אינו אלא כלי משחק.
(כז) <b>כֻּלָּם</b> – כל היצורים החיים ביבשה ובים <b>אֵלֶיךָ יְשַׂבֵּרוּן</b>, מקווים ופונים <b>לָתֵת</b> את <b>אָכְלָם בְּעִתּוֹ,</b> בזמנו.
(כח) פעמים ש<b>תִּתֵּן לָהֶם</b> להזינם ולהעניק להם חיים, ואז <b>יִלְקֹטוּן</b> מה שהם יכולים למצוא; פעמים ש<b>תִּפְתַּח יָדְךָ</b> בהרחבה גדולה, ואז כולם <b>יִשְׂבְּעוּן טוֹב</b>;
(כט) אולם יש ש<b>תַּסְתִּיר פָּנֶיךָ</b> ולא תעניק להם מטובך ומחסדך, ואז <b>יִבָּהֵלוּן,</b> שהרי פרנסתם תלויה רק בך; ויקרה ש<b>תֹּסֵף</b>, תאסוף מהם את <b>רוּחָם</b>, והם <b>יִגְוָעוּן, וְאֶל עֲפָרָם יְשׁוּבוּן.</b>
(ל) ומנגד, כאשר <b>תְּשַׁלַּח רוּחֲךָ</b> היוצרת והבוראת הם <b>יִבָּרֵאוּן</b> מחדש, <b>וּתְחַדֵּשׁ פְּנֵי אֲדָמָה</b> לאחר המוות.
(לא) לאחר שהמשורר פירט את הברואים המגוונים על מצביהם המשתנים, הוא מסכם: <b>יְהִי כְבוֹד ה' לְעוֹלָם, יִשְׂמַח ה' בְּמַעֲשָׂיו</b>, ביצוריו ובפעולותיו. גם אם במסלולי החיים היציבים כבודו גלוי, יש שכוחו מתגלה בצורה דרמטית יותר:
(לב) <b>הַמַּבִּיט לָאָרֶץ</b> בהקפדה, <b>וַתִּרְעָד</b> כעבד, שדי במבט של אדוניו כדי להעביר בו רטט, <b>יִגַּע</b> ה' <b>בֶּהָרִים וְיֶעֱשָׁנוּ,</b> יעלו מהם להבות ועשן.
(לג) וכאן מוסיף המשורר את חלקו הפרטי, שהוא גם תוצאה של ההתבונות במעשי ה' המתוארים עד עתה: <b>אָשִׁירָה לַה' בְּחַיָּי,</b> כל עוד אני חי, <b>אֲזַמְּרָה לֵאלֹהַי בְּעוֹדִי,</b> כל עוד אני קיים ומסוגל לזמר.
(לד) לוואי ש<b>יֶעֱרַב</b>, ינעם <b>עָלָיו שִׂיחִי,</b> שיחתי המהללת ומכבדת אותו, ומכל מקום, <b>אָנֹכִי אֶשְׂמַח בַּה'</b>.
(לה) לאחר שהסתכל בהרמוניה שבין מגוון צורת החיים והעולם, אין המשורר פוסח גם על אלה המקלקלים ומכערים במזיד. עליהם הוא מבקש בסיומו של המנון התהילה הזה: <b>יִתַּמּוּ</b>, יִכלו <b>חַטָּאִים</b>, אנשי חטא <b>מִן הָאָרֶץ, וּרְשָׁעִים עוֹד</b>, כבר <b>אֵינָם</b>. והוא חותם במלים הפותחות את המזמור: <b>בָּרְכִי, נַפְשִׁי, אֶת ה'. הַלְלוּיָהּ.</b>
<h2>פרק קה</h2>
(א) <b>הוֹדוּ לַה', קִרְאוּ בִשְׁמוֹ, הוֹדִיעוּ בָעַמִּים עֲלִילוֹתָיו,</b> פעולותיו.
(ב) <b>שִׁירוּ לוֹ, זַמְּרוּ לוֹ, שִׂיחוּ בְּכָל נִפְלְאוֹתָיו</b>, בין שאלו נסים חריגים, ובין שזוהי השגחתו המתמדת עלינו בשגרה.
(ג) <b>הִתְהַלְלוּ בְּשֵׁם קָדְשׁוֹ,</b> ובזיכרונות אלה של גדולתו ומעשיו <b>יִשְׂמַח לֵב מְבַקְשֵׁי ה'.</b>
(ד) <b>דִּרְשׁוּ ה' וְעֻזּוֹ, בַּקְּשׁוּ פָנָיו תָּמִיד.</b>
(ה) <b>זִכְרוּ נִפְלְאוֹתָיו אֲשֶׁר עָשָׂה, מֹפְתָיו וּמִשְׁפְּטֵי פִיו</b>, מצוותיו.
(ו) תיאור מעשי ה': <b>זֶרַע אַבְרָהָם עַבְדּוֹ, בְּנֵי יַעֲקֹב בְּחִירָיו,</b> נבחריו.
(ז) <b>הוּא ה' אֱלֹהֵינוּ,</b> ש<b>בְּכָל הָאָרֶץ מִשְׁפָּטָיו</b>. הוא שופט בכל הארץ. או: מצוותיו ממלאות את העולם<b>.</b>
(ח) <b>זָכַר לְעוֹלָם</b> את <b>בְּרִיתוֹ</b> שכרת עוד עם הראשונים, שהיא <b>דָּבָר</b> ש<b>צִוָּה לְאֶלֶף דּוֹר</b>, לכל הדורות.
(ט) זוהי הברית <b>אֲשֶׁר כָּרַת אֶת</b>, עם <b>אַבְרָהָם וּשְׁבוּעָתוֹ לְיִשְׂחָק</b>, יצחק.
(י) <b>וַיַּעֲמִידֶהָ</b> – את הברית הזו, <b>לְיַעֲקֹב לְחֹק, לְיִשְׂרָאֵל</b>, שמו השני של יעקב וגם שם העם שיצא ממנו – <b>בְּרִית עוֹלָם.</b>
(יא) במזמור זה, העוסק בחסדי ה' בלבד, נזכרים רק סעיפי הברית שבהם ה' גומל טובות עם ישראל: <b>לֵאמֹר: לְךָ</b> – לצאצאיך, אברהם, עַם ישראל, <b>אֶתֵּן אֶת אֶרֶץ כְּנָעַן</b>, העתידה להיות <b>חֶבֶל נַחֲלַתְכֶם,</b> הנחלה הנופלת בחלקכם.
(יב) ראשית מימוש הברית <b>בִּהְיוֹתָם</b>, בזמן שהיו <b>מְתֵי מִסְפָּר,</b> אנשים ספורים, מעטים, <b>כִּמְעַט</b>, מעטים <b>וְגָרִים</b>, גֵּרים, יושבי עראי <b>בָּהּ</b> – בארץ כנען, בימיהם של אבות האומה.
(יג) <b>וַיִּתְהַלְּכוּ</b> האבות <b>מִגּוֹי אֶל גּוֹי,</b> ו<b>מִמַּמְלָכָה</b> אחת <b>אֶל עַם אַחֵר.</b> לעתים נדדו לשֵׁם פגישות עם מלכי הארצות, ולעתים גלו, כמו יעקב בחרן.
(יד) בזכות הברית שה' כרת אתם, הוא <b>לֹא הִנִּיחַ אָדָם לְעָשְׁקָם,</b> לגזול מהם, <b>וַיּוֹכַח</b>, ייסר <b>עֲלֵיהֶם</b>, למענם <b>מְלָכִים.</b> כדי להגן על אברהם ויצחק.
(טו) והטיף באוזניהם: <b>אַל תִּגְּעוּ בִמְשִׁיחָי,</b> במלכַי. מעמדם של האבות הוא כמעמד מלכים משוחים, ולכן זכו בחסות מיוחדת. <b>וְלִנְבִיאַי</b>, האבות <b>אַל תָּרֵעוּ.</b>
(טז) ובימי יעקב: <b>וַיִּקְרָא</b> ה' <b>רָעָב עַל הָאָרֶץ. כָּל מַטֵּה</b>, משענת <b>לֶחֶם שָׁבָר.</b> ה' איבד את הבסיס הכלכלי מכנען ואחר כך הרעיב גם את מצרים.
(יז) ואולם בזמני המצוקה הללו ה' <b>שָׁלַח לִפְנֵיהֶם</b> – לפני בני ישראל, <b>אִישׁ</b> שיכין להם את כלכלתם במצרים. אמנם <b>לְעֶבֶד נִמְכַּר יוֹסֵף</b>,
(יח) ובהיותו בבית הסוהר <b>עִנּוּ בַכֶּבֶל</b> את <b>רַגְלוֹ,</b> באזיקי <b>בַּרְזֶל בָּאָה נַפְשׁוֹ</b>,
(יט) <b>עַד עֵת בֹּא דְבָרוֹ</b> של אלוקים, שקבע מראש את המועד הראוי לו. <b>אִמְרַת</b>, גזרת הייסורים שגזר עליו <b>ה' צְרָפָתְהוּ</b>, זיככה ותיקנה את המעשים שעשה יוסף קודם לכן שלא כהוגן.
(כ) וכשהגיעה העת, ה' <b>שָׁלַח מֶלֶךְ</b> – פרעה, <b>וַיַּתִּירֵהוּ</b> – את יוסף מן הכבלים; שלח <b>מֹשֵׁל עַמִּים</b> – כינוי נוסף לפרעה, <b>וַיְפַתְּחֵהוּ</b>, שחרר את יוסף,
(כא) ואף <b>שָׂמוֹ אָדוֹן לְבֵיתוֹ וּמֹשֵׁל בְּכָל קִנְיָנוֹ,</b>
(כב) ונתן בידו את הסמכות <b>לֶאְסֹר</b> אפילו את <b>שָׂרָיו בְּנַפְשׁוֹ,</b> לפי רצונו, <b>ו</b>את <b>זְקֵנָיו</b> וחכמיו של פרעה <b>יְחַכֵּם</b> יוסף, שכן את עצתו כיצד להתמודד עם שנות הרעב יעץ לפרעה בנוכחותם.
(כג) <b>וַיָּבֹא יִשְׂרָאֵל</b>, הן האדם הפרטי, יעקב, והן צאצאיו, ראשיתו של עם ישראל, ל<b>מִצְרָיִם, וְיַעֲקֹב גָּר בְּאֶרֶץ חָם</b>, מצרים.
(כד) <b>וַיֶּפֶר</b>, ה' הפרה <b>אֶת עַמּוֹ מְאֹד, וַיַּעֲצִמֵהוּ</b>, חיזק אותו יותר <b>מִצָּרָיו,</b> משונאיו המצרים.
(כה) אף על פי שבתחילה קיבלו המצרים את ישראל ובניו ברצון, מאוחר יותר <b>הָפַךְ לִבָּם</b> של המצרים <b>לִשְׂנֹא</b> את <b>עַמּוֹ</b> מחמת קנאה, חשד ושנאה, ו<b>לְהִתְנַכֵּל בַּעֲבָדָיו</b> בגזרות מגזרות שונות.
(כו) <b>שָׁלַח</b> ה' את <b>מֹשֶׁה עַבְדּוֹ</b> וכן את <b>אַהֲרֹן אֲשֶׁר בָּחַר בּוֹ</b> להיות הכהן הגדול.
(כז) משה ואהרן <b>שָׂמוּ בָם</b> – במצרים את <b>דִּבְרֵי אֹתוֹתָיו</b>, נסיו של ה', <b>וּמֹפְתִים</b> עשו <b>בְּאֶרֶץ חָם</b>.
(כח) וכאן מתוארות בקצרה מכות מצרים בסדר שונה מסדרן בספר שמות: <b>שָׁלַח חֹשֶׁךְ וַיַּחְשִׁךְ</b> את מצרים<b>, וְלֹא מָרוּ</b>, הפֵרו משה ואהרן <b>אֶת דְּבָרוֹ</b> של ה' אלא צייתו לציוויו ודיברו קשות בפרעה, אף שבתחילה משה תהה לגבי מעשיו של ה'.
(כט) <b>הָפַךְ אֶת מֵימֵיהֶם</b> של המצרים <b>לְדָם, וַיָּמֶת אֶת דְּגָתָם.</b>
(ל) <b>שָׁרַץ אַרְצָם צְפַרְדְּעִים</b>, שהגיעו לכל מקום והיו גם <b>בְּחַדְרֵי מַלְכֵיהֶם.</b>
(לא) <b>אָמַר,</b> ה' ציווה, <b>וַיָּבֹא עָרֹב,</b> וגם <b>כִּנִּים</b> הגיעו <b>בְּכָל גְּבוּלָם.</b>
(לב) <b>נָתַן גִּשְׁמֵיהֶם בָּרָד</b>, שבתוכו התלקחה גם <b>אֵשׁ לֶהָבוֹת בְּאַרְצָם,</b>
(לג) <b>וַיַּךְ</b> הברד את <b>גַּפְנָם וּתְאֵנָתָם, וַיְשַׁבֵּר</b> את ה<b>עֵץ</b> שב<b>גְּבוּלָם</b>, באזור שלהם. זה היה הנזק הקשה ביותר שחולל הברד.
(לד) <b>אָמַר וַיָּבֹא אַרְבֶּה, וְיֶלֶק</b>, שם נרדף לארבה, או: סוג מסוים של ארבה, <b>וְאֵין מִסְפָּר,</b> מִסְפָּר,
(לה) <b>וַיֹּאכַל כָּל עֵשֶׂב בְּאַרְצָם, וַיֹּאכַל פְּרִי אַדְמָתָם.</b>
(לו) <b>וַיַּךְ כָּל בְּכוֹר בְּאַרְצָם</b> של המצרים, <b>רֵאשִׁית לְכָל אוֹנָם,</b> בכורם.
(לז) ומיד לאחר מכה זו – <b>וַיּוֹצִיאֵם בְּכֶסֶף וְזָהָב</b> ששאלו ישראל מן המצרים, <b>וְאֵין בִּשְׁבָטָיו כּוֹשֵׁל.</b> כל השבטים יצאו ממצרים יחדיו.
(לח) אחרי המכות הללו <b>שָׂמַח מִצְרַיִם בְּצֵאתָם</b>, <b>כִּי</b> גם <b>נָפַל פַּחְדָּם</b> של ישראל <b>עֲלֵיהֶם</b>.
(לט) ובמדבר <b>פָּרַשׂ</b> ה' <b>עָנָן לְמָסָךְ</b>, כדי להגן עליהם, <b>וְאֵשׁ</b> – <b>לְהָאִיר לָיְלָה.</b>
(מ) משה <b>שָׁאַל</b>, ביקש בשם העם, <b>וַיָּבֵא</b> ה' <b>שְׂלָו, וְלֶחֶם שָׁמַיִם</b> – מָן <b>יַשְׂבִּיעֵם.</b>
(מא) <b>פָּתַח צוּר</b>, סלע – <b>וַיָּזוּבוּ</b> ממנו <b>מָיִם,</b> <b>הָלְכוּ בַּצִּיּוֹת,</b> במדבריות, ועמם – <b>נָהָר.</b>
(מב) כל הטובות הללו גמל ה' עמנו <b>כִּי זָכַר אֶת דְּבַר קָדְשׁוֹ,</b> הבטחתו והברית שכרת <b>אֶת</b>, עם, <b>אַבְרָהָם עַבְדּוֹ.</b>
(מג) <b>וַיּוֹצִא</b> את <b>עַמּוֹ</b> ממצרים <b>בְשָׂשׂוֹן, בְּרִנָּה</b>, בשמחה – <b>אֶת בְּחִירָיו,</b> נבחריו.
(מד) <b>וַיִּתֵּן לָהֶם אַרְצוֹת גּוֹיִם</b> – עמי כנען והסמוכים להם, <b>ו</b>את פרי ה<b>עֲמַל</b> של ה<b>לְאֻמִּים יִירָשׁוּ,</b> כאשר התנחלו בארץ.
(מה) את מתנת הארץ וטובתה נתן להם ה' <b>בַּעֲבוּר יִשְׁמְרוּ</b> את <b>חֻקָּיו</b> בארץ, <b>וְ</b>את <b>תוֹרֹתָיו יִנְצֹרוּ. הַלְלוּיָהּ</b>.
<h2>פרק קו</h2>
(א) <b>הַלְלוּיָהּ, הוֹדוּ לַה' כִּי</b> הוא <b>טוֹב, כִּי לְעוֹלָם חַסְדּוֹ</b>,
(ב) <b>מִי יְמַלֵּל</b>, יספר את <b>גְּבוּרוֹת ה'</b>?! מי <b>יַשְׁמִיעַ</b> את <b>כָּל תְּהִלָּתוֹ</b>?!
(ג) <b>אַשְׁרֵי שֹׁמְרֵי מִשְׁפָּט,</b> ואשרי מי ש<b>עֹשֵׂה צְדָקָה בְכָל עֵת.</b> שומרי המשפט ועושי הצדקה הם הראויים למלל את גבורות ה' ותהילתו.
(ד) <b>זָכְרֵנִי,</b> זכור גם אותי, <b>ה', בִּרְצוֹן עַמֶּךָ,</b> כאשר תרצה את עמך. <b>פָּקְדֵנִי</b>, זכור אותי <b>ב</b>זמן <b>ישׁוּעָתֶךָ,</b>
(ה) כדי שאף אני אזכה <b>לִרְאוֹת בְּטוֹבַת בְּחִירֶיךָ, לִשְׂמֹחַ בְּשִׂמְחַת גּוֹיֶךָ</b>, עמך ו<b>לְהִתְהַלֵּל עִם נַחֲלָתֶךָ,</b> עמך, או: ארצך.
(ו) תמצית הווידוי – בפתיחתו: <b>חָטָאנוּ</b> אנחנו יחד <b>עִם אֲבוֹתֵינוּ</b> החוטאים<b>, הֶעֱוִינוּ הִרְשָׁעְנוּ.</b>
(ז) ומכאן מתוארות תולדות ישראל: כבר <b>אֲבוֹתֵינוּ בְמִצְרַיִם לֹא הִשְׂכִּילוּ</b>, התבוננו ב<b>נִפְלְאוֹתֶיךָ,</b> בנסים שחוללת למענם, ו<b>לֹא זָכְרוּ אֶת רֹב חֲסָדֶיךָ, וַיַּמְרוּ</b> את פי ה' <b>עַל יָם בְּיַם סוּף,</b> בשעה שפרעה רדף אחריהם.
(ח) ובכל זאת – <b>וַיּוֹשִׁיעֵם</b> ה' <b>לְמַעַן שְׁמוֹ</b>, ולא למענם אלא כדי <b>לְהוֹדִיעַ</b> לכול <b>אֶת גְּבוּרָתוֹ.</b>
(ט) <b>וַיִּגְעַר</b> כביכול <b>בְּיַם סוּף,</b> ולכן הים נסוג בבושה <b>וַיֶּחֱרָב,</b> הפך ליבשה. <b>וַיּוֹלִיכֵם</b> – את בני ישראל <b>בַּתְּהֹמוֹת</b> של הים <b>כּ</b>אילו הם ב<b>מִּדְבָּר.</b>
(י) <b>וַיּוֹשִׁיעֵם מִיַּד שׂוֹנֵא,</b> חיל מצרים שרדף אחריהם, <b>וַיִּגְאָלֵם מִיַּד אוֹיֵב.</b>
(יא) <b>וַיְכַסּוּ מַיִם צָרֵיהֶם.</b> הים לא רק מנע מהמצרים לתפוס את ישראל, אלא גם הטביע אותם עד שאפילו <b>אֶחָד מֵהֶם לֹא נוֹתָר.</b>
(יב) ולאחר שיצאו מן הים – <b>וַיַּאֲמִינוּ בִדְבָרָיו, יָשִׁירוּ תְּהִלָּתוֹ,</b> שירת הים.
(יג) אולם התקופה המפויסת הזו לא ארכה זמן רב: <b>מִהֲרוּ</b> ישראל <b>שָׁכְחוּ מַעֲשָׂיו</b>, והתלוננו נוכח כל בעיה, בלי לסמוך על כך שאלוקים משגיח עליהם, יודע את בעיותיהם ויפתור אותן, <b>וְלֹא חִכּוּ לַעֲצָתוֹ,</b>
(יד) אלא <b>וַיִּתְאַוּוּ תַאֲוָה בַּמִּדְבָּר,</b> וגם – <b>וַיְנַסּוּ אֵל בִּישִׁימוֹן,</b> בשממה, שהרי לא כל בקשותיהם נבעו ממחסור אמתי. היו פעמים שישראל ביקשו דברים רק כדי לנסות את ה' ולבדוק אם יוכל להיענות לבקשותיהם.
(טו) ובכל זאת – <b>וַיִּתֵּן לָהֶם</b> ה' את <b>שֶׁאֱלָתָם</b>, למשל: כאשר הביא להם את השליו למאכל, אבל מיד – <b>וַיְשַׁלַּח רָזוֹן בְּנַפְשָׁם,</b> שכן בסופו של דבר מתו רבים מן האוכלים ממנו בקברות התאווה.
(טז) <b>וַיְקַנְאוּ</b> ישראל <b>לְמֹשֶׁה בַּמַּחֲנֶה,</b> חשדו בו ודיברו עליו רעות, במיוחד במחלוקת קֹרח ועדתו, וקינאו גם <b>לְאַהֲרֹן קְדוֹשׁ ה'</b>, כאשר פקפקו בזכות הכהונה שלו.
(יז) <b>תִּפְתַּח אֶרֶץ וַתִּבְלַע</b> את <b>דָּתָן, וַתְּכַס עַל עֲדַת אֲבִירָם.</b>
(יח) <b>וַתִּבְעַר אֵשׁ בַּעֲדָתָם</b> של כל מקטירי הקטורת, <b>לֶהָבָה תְּלַהֵט</b>, שרפה את ה<b>רְשָׁעִים</b> שחטאו בחטא זה.
(יט) וחטאים חמורים יותר: <b>יַעֲשׂוּ עֵגֶל בְּחֹרֵב וַיִּשְׁתַּחֲווּ לְמַסֵּכָה,</b> דבר יצוק, אליל.
(כ) <b>וַיָּמִירוּ אֶת כְּבוֹדָם,</b> כבוד ה', <b>בְּתַבְנִית</b> זהב של <b>שׁוֹר אֹכֵל עֵשֶׂב.</b>
(כא) <b>שָׁכְחוּ אֵל מוֹשִׁיעָם, עֹשֶׂה גְדֹלוֹת בְּמִצְרָיִם,</b>
(כב) המחולל <b>נִפְלָאוֹת בְּאֶרֶץ חָם</b>, במצרים ו<b>נוֹרָאוֹת</b>, נסים מעוררי יראה <b>עַל יַם סוּף.</b>
(כג) על כן – <b>וַיֹּאמֶר</b> ה' <b>לְהַשְׁמִידָם</b> אחרי חטא העגל <b>לוּלֵי מֹשֶׁה בְחִירוֹ</b> אשר <b>עָמַד בַּפֶּרֶץ</b>, הגן על ישראל <b>לְפָנָיו, לְהָשִׁיב</b>, לעצור את <b>חֲמָתוֹ</b>, כעסו של ה' <b>מֵהַשְׁחִית.</b>
(כד) ומחטא העגל – לחטא המרגלים: <b>וַיִּמְאֲסוּ בְּאֶרֶץ חֶמְדָּה,</b> הארץ הטובה שהובטחה להם, <b>לֹא הֶאֱמִינוּ לִדְבָרוֹ</b> של ה', שהבטיח שיוכלו לכבשָׁהּ.
(כה) <b>וַיֵּרָגְנוּ</b>, התלוננו ובכו <b>בְאָהֳלֵיהֶם, לֹא שָׁמְעוּ בְּקוֹל ה'.</b>
(כו) לפיכך – <b>וַיִּשָּׂא יָדוֹ</b>, ה' נשבע <b>לָהֶם לְהַפִּיל אוֹתָם בַּמִּדְבָּר,</b> שכולם ימותו במדבר,
(כז) <b>וּלְהַפִּיל זַרְעָם בַּגּוֹיִם, וּלְזָרוֹתָם</b>, לפזרם <b>בָּאֲרָצוֹת</b>.
(כח) <b>וַיִּצָּמְדוּ לְבַעַל פְּעוֹר וַיֹּאכְלוּ זִבְחֵי מֵתִים</b>, כינוי גנאי לזבחי עבודה זרה.
(כט) <b>וַיַּכְעִיסוּ בְּמַעַלְלֵיהֶם,</b> בכל שאר החטאים שחטאו שם, <b>וַתִּפְרָץ בָּם מַגֵּפָה.</b>
(ל) <b>וַיַּעֲמֹד פִּינְחָס וַיְפַלֵּל,</b> עשה דין לעצמו, הרג את זמרי, <b>וַתֵּעָצַר הַמַּגֵּפָה.</b>
(לא) <b>וַתֵּחָשֶׁב לוֹ</b> – לפינחס <b>לִצְדָקָה, לְדֹר וָדֹר עַד עוֹלָם.</b> ואכן מפינחס יצא עיקר שושלת הכהונה הגדולה.
(לב) <b>וַיַּקְצִיפוּ</b>, ישראל הכעיסו את ה' <b>עַל מֵי מְרִיבָה, וַיֵּרַע לְמֹשֶׁה</b>, ה' העניש את משה <b>בַּעֲבוּרָם,</b> בגללם,
(לג) <b>כִּי הִמְרוּ אֶת רוּחוֹ</b> של משה, הרגיזו אותו, <b>וַיְבַטֵּא</b> משה <b>בִּשְׂפָתָיו.</b> משה לא נענש על מעשיו שלו, אלא על הדברים שאמר שם עקב מריים של ישראל.
(לד) החטאים הבאים אירעו לאחר כניסתם לארץ: <b>לֹא הִשְׁמִידוּ אֶת הָעַמִּים אֲשֶׁר אָמַר ה' לָהֶם</b> להשמיד ולגרש. עַמִּים אֲשֶׁר אָמַר ה' לָהֶם
(לה) <b>וַיִּתְעָרְבוּ בַגּוֹיִם וַיִּלְמְדוּ מַעֲשֵׂיהֶם.</b>
(לו) <b>וַיַּעַבְדוּ אֶת עֲצַבֵּיהֶם,</b> אליליהם, <b>וַיִּהְיוּ לָהֶם</b> האלילים הללו <b>לְמוֹקֵשׁ,</b> למכשול.
(לז) <b>וַיִּזְבְּחוּ אֶת בְּנֵיהֶם וְאֶת בְּנוֹתֵיהֶם לַשֵּׁדִים,</b> פולחן המרומז בתורה – זבחים לשעירים.
(לח) <b>וַיִּשְׁפְּכוּ דָם נָקִי, דַּם בְּנֵיהֶם וּבְנוֹתֵיהֶם אֲשֶׁר זִבְּחוּ לַעֲצַבֵּי כְנָעַן</b> בפולחן המולך וכיוצא בו, <b>וַתֶּחֱנַף</b>, הזדהמה והושחתה <b>הָאָרֶץ בַּדָּמִים.</b>
(לט) <b>וַיִּטְמְאוּ בְמַעֲשֵׂיהֶם</b> שחיקו, <b>וַיִּזְנוּ</b> מה' <b>בְּמַעַלְלֵיהֶם,</b> במעשיהם.
(מ) עוונות אלה, שהם מעין סיכום של מעשיהם של ישראל בתקופת השופטים, לא עברו בלא עונש: <b>וַיִּחַר אַף ה' בְּעַמּוֹ, וַיְתָעֵב אֶת נַחֲלָתוֹ.</b>
(מא) <b>וַיִּתְּנֵם בְּיַד גּוֹיִם</b> שפלשו מפעם לפעם לארץ, <b>וַיִּמְשְׁלוּ בָהֶם שׂנְאֵיהֶם.</b>
(מב) <b>וַיִּלְחָצוּם אוֹיְבֵיהֶם, וַיִּכָּנְעוּ</b> ישראל <b>תַּחַת יָדָם.</b>
(מג) <b>פְּעָמִים רַבּוֹת יַצִּילֵם</b> ה' על ידי השופטים שהושיעו את ישראל, <b>ו</b>בכל זאת <b>הֵמָּה</b>, הם <b>יַמְרוּ</b>, סירבו לציית לה' <b>בַעֲצָתָם,</b> לפי מחשבותיהם ותכניותיהם, <b>וַיָּמֹכּוּ</b>, נעשו נמוכים <b>בַּעֲוֹנָם,</b> בחטאם.
(מד) ואז, מפעם לפעם – <b>וַיַּרְא</b> ה' <b>בַּצַּר לָהֶם, בְּשָׁמְעוֹ אֶת רִנָּתָם,</b> תפילתם שהתפללו אליו ממצוקתם.
(מה) <b>וַיִּזְכֹּר לָהֶם</b> את <b>בְּרִיתוֹ וַיִּנָּחֵם</b>, התחרט על העונשים שהיו ראויים להם, <b>כְּרֹב חֲסָדָו.</b>
(מו) <b>וַיִּתֵּן אוֹתָם לְרַחֲמִים לִפְנֵי כָּל שׁוֹבֵיהֶם</b> במקומות שונים בעולם.
(מז) המזמור מסתיים בבקשה ותפילה: <b>הוֹשִׁיעֵנוּ, ה' אֱלֹהֵינוּ, וְקַבְּצֵנוּ מִן הַגּוֹיִם</b> שחלקֵנו חיים ביניהם, כדי שנוכל <b>לְהֹדוֹת לְשֵׁם קָדְשֶׁךָ, לְהִשְׁתַּבֵּחַ בִּתְהִלָּתֶךָ.</b>
(מח) הפסוק האחרון מורה על סיומו של עוד ספר בתהלים: <b>בָּרוּךְ ה' אֱלֹהֵי יִשְׂרָאֵל מִן הָעוֹלָם וְעַד הָעוֹלָם, וְאָמַר כָּל הָעָם: "אָמֵן". הַלְלוּיָהּ.</b>
<h2>פרק קז</h2>
(א) <b>הֹדוּ לה' כִּי</b> הוא <b>טוֹב, כִּי לְעוֹלָם חַסְדּוֹ,</b>
(ב) את הקריאה הזאת <b>יֹאמְרוּ</b> בעיקר <b>גְּאוּלֵי ה' אֲשֶׁר גְּאָלָם מִיַּד צָר,</b> אויב,
(ג) <b>וּמֵאֲרָצוֹת קִבְּצָם, מִמִּזְרָח וּמִמַּעֲרָב, מִצָּפוֹן וּמִ</b>ן ה<b>יָּם</b> או: מדרום, כלומר מכיוון ים סוף.
(ד) הקבוצה הראשונה בגאולים – הולכי מדבריות: <b>תָּעוּ בַמִּדְבָּר, בִּישִׁימוֹן דָּרֶךְ</b>, בדרך שוממה, <b>עִיר מוֹשָׁב לֹא מָצָאוּ.</b>
(ה) לפיכך היו <b>רְעֵבִים גַּם צְמֵאִים</b> בלכתם במדבר, <b>נַפְשָׁם בָּהֶם תִּתְעַטָּף,</b> התעלפה.
(ו) <b>וַיִּצְעֲקוּ אֶל ה' בַּצַּר לָהֶם,</b> בצרתם בדרכם במדבר, ו<b>מִמְּצוּקוֹתֵיהֶם</b> הוא <b>יַצִּילֵם.</b>
(ז) <b>וַיַּדְרִיכֵם בְּדֶרֶךְ יְשָׁרָה לָלֶכֶת אֶל עִיר מוֹשָׁב,</b> וכך מצאו דרכם לצאת מן המדבר.
(ח) <b>יוֹדוּ לַה'</b> על <b>חַסְדּוֹ וְ</b>את <b>נִפְלְאוֹתָיו</b> יספרו <b>לִבְנֵי אָדָם,</b>
(ט) <b>כִּי הִשְׂבִּיעַ נֶפֶשׁ שֹׁקֵקָה,</b> צמאה, <b>וְנֶפֶשׁ רְעֵבָה מִלֵּא טוֹב.</b>
(י) הקבוצה השנייה – האסירים: <b>יֹשְׁבֵי חֹשֶׁךְ וְצַלְמָוֶת</b>, בתי הסוהר שכנו לרוב בחדרים חשוכים בעומק האדמה, <b>אֲסִירֵי עֳנִי</b>, כבולים בעינוייהם <b>ו</b>אזוקים בכבלי <b>בַרְזֶל.</b>
(יא) יש שאסירים אלו נכלאו בעוונם – <b>כִּי הִמְרוּ אִמְרֵי אֵל, וַעֲצַת עֶלְיוֹן נָאָצוּ,</b> חירפו, ביזו.
(יב) <b>וַיַּכְנַע</b> אלוקים <b>בֶּעָמָל</b>, עבודה קשה את <b>לִבָּם,</b> בכך שהם <b>כָּשְׁלוּ, וְאֵין עֹזֵר</b> להם.
(יג) <b>וַיִּזְעֲקוּ אֶל ה' בַּצַּר לָהֶם, מִמְּצֻקוֹתֵיהֶם יוֹשִׁיעֵם.</b>
(יד) <b>יוֹצִיאֵם מֵחֹשֶׁךְ וְצַלְמָוֶת ו</b>את <b>מוֹסְרוֹתֵיהֶם,</b> כבליהם <b>יְנַתֵּק</b>.
(טו) ואז הם <b>יוֹדוּ לַה'</b> על <b>חַסְדּוֹ וְ</b>את <b>נִפְלְאוֹתָיו</b> יספרו <b>לִבְנֵי אָדָם.</b>
(טז) <b>כִּי שִׁבַּר דַּלְתוֹת נְחֹשֶׁת,</b> שבהן נעלו את בתי הסוהר, <b>וּבְרִיחֵי בַרְזֶל גִּדֵּעַ,</b> כרת, שבר.
(יז) הקבוצה השלישית – החולים: גם ביניהם יש שמחלתם הייתה עונש על חטאיהם: <b>אֱוִלִים</b>, חולים, או: שוטים ש<b>מִדֶּרֶךְ פִּשְׁעָם</b> הביאו עליהם את מחלתם, <b>וּמֵעֲוֹנֹתֵיהֶם</b>, ובגלל חטאיהם <b>יִתְעַנּוּ,</b> הם מעונים מאוד,
(יח) וחלשים עד כדי כך ש<b>כָּל אֹכֶל תְּתַעֵב נַפְשָׁם,</b> אין להם תיאבון כלל, <b>וַיַּגִּיעוּ</b> במחלתם <b>עַד שַׁעֲרֵי מָוֶת.</b>
(יט) <b>וַיִּזְעֲקוּ אֶל ה' בַּצַּר לָהֶם, מִמְּצֻקוֹתֵיהֶם יוֹשִׁיעֵם.</b>
(כ) <b>יִשְׁלַח דְּבָרוֹ וְיִרְפָּאֵם</b> ממחלתם, <b>וִימַלֵּט</b>, יציל אותם <b>מִשְּׁחִיתוֹתָם,</b> הן מחטאיהם והשחתת דרכם הן ממצב גופם שהידרדר.
(כא) <b>יוֹדוּ לַה'</b> על <b>חַסְדּוֹ וְ</b>את <b>נִפְלְאוֹתָיו</b> יספרו <b>לִבְנֵי אָדָם.</b>
(כב) <b>וְיִזְבְּחוּ זִבְחֵי תוֹדָה וִיסַפְּרוּ מַעֲשָׂיו בְּרִנָּה,</b> בשירה.
(כג) הקבוצה הרביעית – יורדי הים: <b>יוֹרְדֵי הַיָּם בָּאֳנִיּוֹת,</b> ספנים וכיוצא באלה <b>עֹשֵׂי מְלָאכָה בְּמַיִם רַבִּים.</b>
(כד) <b>הֵמָּה רָאוּ מַעֲשֵׂי ה', וְ</b>את <b>נִפְלְאוֹתָיו</b> ראו <b>בִּמְצוּלָה.</b>
(כה) לעתים הם רואים – <b>וַיֹּאמֶר</b> ה' <b>וַיַּעֲמֵד</b>, עורר בציוויו <b>רוּחַ סְעָרָה</b> על הים <b>וַתְּרוֹמֵם גַּלָּיו.</b>
(כו) ואז באניותיהם הם <b>יַעֲלוּ שָׁמַיִם</b> על גבי הגלים הגבוהים, <b>יֵרְדוּ תְהוֹמוֹת. נַפְשָׁם בְּרָעָה תִתְמוֹגָג,</b> תימס הן מסבל טלטולי הים הן מפחד.
(כז) הם <b>יָחוֹגּוּ</b>, יסתובבו <b>וְיָנוּעוּ</b> מצד לצד <b>כַּשִּׁכּוֹר, וְכָל חָכְמָתָם תִּתְבַּלָּע,</b> תיעלם כשיאבדו עשתונותיהם בים.
(כח) <b>וַיִּצְעֲקוּ אֶל ה' בַּצַּר לָהֶם, וּמִמְּצוּקֹתֵיהֶם יוֹצִיאֵם.</b>
(כט) <b>יָקֵם</b>, יהפוך את ה<b>סְעָרָה לִדְמָמָה, וַיֶּחֱשׁוּ</b>, ישתקו <b>גַּלֵּיהֶם</b> של המים.
(ל) <b>וַיִּשְׂמְחוּ כִי יִשְׁתֹּקוּ</b> המים מעליהם, והם יוכלו להמשיך ולשוט. <b>וַיַּנְחֵם</b> ה' <b>אֶל מְחוֹז</b>, נמל <b>חֶפְצָם</b>, שרצו להגיע אליו.
(לא) ולאחר כל זה הם <b>יוֹדוּ לַה'</b> על <b>חַסְדּוֹ וְ</b>את <b>נִפְלְאוֹתָיו</b> יספרו <b>לִבְנֵי אָדָם,</b>
(לב) <b>וִירוֹמְמוּהוּ בִּקְהַל עָם, וּבְמוֹשַׁב זְקֵנִים</b>, במקום שנמצאים בו זקני העדה, <b>יְהַלְלוּהוּ.</b> הם מהללים את שם ה' בפניהם.
(לג) כאן עובר המזמור לדבר על כוחו של ה' ביצירת תמורות בעולם: יש שה' <b>יָשֵׂם נְהָרוֹת לְמִדְבָּר,</b> נהרות מתייבשים, <b>וּמֹצָאֵי</b>, מקורות <b>מַיִם</b> הופכים <b>לְצִמָּאוֹן,</b>
(לד) <b>אֶרֶץ פְּרִי</b> הופכת <b>לִמְלֵחָה,</b> המים מתמעטים ונעשים מלוחים יותר ופחות ראויים לשתייה ולהשקיה. כך ה' עושה <b>מֵרָעַת</b>, כעונש על רשעותם של <b>יוֹשְׁבֵי בָהּ</b> – בארץ הזאת.
(לה) ומנגד, יש שה' <b>יָשֵׂם מִדְבָּר לַאֲגַם מַיִם, וְאֶרֶץ צִיָּה</b>, שממה הופכת <b>לְמֹצָאֵי</b>, למקורות <b>מָיִם.</b>
(לו) <b>וַיּוֹשֶׁב שָׁם</b> – במדבר שהפך להיות פורה, <b>רְעֵבִים, וַיְכוֹנְנוּ</b>, יְיסדו שם <b>עִיר מוֹשָׁב.</b>
(לז) <b>וַיִּזְרְעוּ</b> בה <b>שָׂדוֹת, וַיִּטְּעוּ כְרָמִים, וַיַּעֲשׂוּ פְּרִי תְבוּאָה</b>.
(לח) <b>וַיְבָרְכֵם, וַיִּרְבּוּ מְאֹד, וּבְהֶמְתָּם לֹא יַמְעִיט.</b>
(לט) אך אפשר שגם זה ישתנה לרעה: <b>וַיִּמְעֲטוּ</b>, מספר התושבים יתמעט, <b>ו</b>האנשים עצמם <b>יָּשֹׁחוּ</b>, נעשים מושפלים <b>מֵעֹצֶר</b>, ממצוקה <b>רָעָה וְיָגוֹן</b>.
(מ) אכן, לפעמים ה' <b>שֹׁפֵךְ בּוּז עַל נְדִיבִים</b>, עשירים, ומשפיל את מעמדם וחייהם, <b>וַיַּתְעֵם בְּתֹהוּ לֹא דָרֶךְ,</b> ללא מוצא.
(מא) ומנגד, <b>וַיְשַׂגֵּב</b>, ייתן מחסה ומעוז ל<b>אֶבְיוֹן מֵעוֹנִי, וַיָּשֶׂם כַּצֹּאן</b>, ירבה מאוד, עדרים עדרים את ה<b>מִשְׁפָּחוֹת</b> אשר קודם לכן התמעטו בגלל המחסור.
(מב) <b>יִרְאוּ יְשָׁרִים וְיִשְׂמחוּ</b> בחסדי ה', <b>וְכָל עַוְלָה</b>, רִשעה <b>קָפְצָה</b>, סגרה את <b>פִּיהָ</b> ואין היא נשמעת עוד. רק קולות תודה נשמעים.
(מג) מתוך ההתבוננות בעליות ובירידות עולה הסיכום: <b>מִי חָכָם וְיִשְׁמָר</b>, ישים לב ויזכור את כל הדברים ה<b>אֵלֶּה, וְיִתְבּוֹנְנוּ</b> ב<b>חַסְדֵי ה'.</b>
<h2>פרק קח</h2>
(א) <b>שִׁיר מִזְמוֹר לְדָוִד,</b>
(ב) <b>נָכוֹן</b>, מוכן <b>לִבִּי</b> לשירה זו, <b>אֱלֹהִים. אָשִׁירָה וַאֲזַמְּרָה</b> לך, ו<b>אַף כְּבוֹדִי</b>, נשמתי, יצטרף לשירה זו.
(ג) כאן פונה המשורר לכלי הנגינה שלו ומבקש: <b>עוּרָה, הַנֵּבֶל וְכִנּוֹר,</b> בנגינתכם בראשית הבוקר <b>אָעִירָה שָּׁחַר.</b>
(ד) והוא חוזר ופונה לה': <b>אוֹדְךָ ב</b>אוזני ה<b>עַמִּים, ה', וַאֲזַמֶּרְךָ</b>, אשיר לך <b>בּ</b>אוזני ה<b>לְאֻמִּים,</b>
(ה) <b>כִּי גָדוֹל</b> ומתנשא <b>מֵעַל שָׁמַיִם חַסְדֶּךָ,</b> חסדך מקיף הכול וגדול מן הכול, <b>וְעַד שְׁחָקִים</b>, מרומים מגיעה <b>אֲמִתֶּךָ,</b> שאתה שומר את בריתך אתנו.
(ו) בקשה: <b>רוּמָה</b>, התרומם והתגלה <b>עַל שָׁמַיִם, אֱלֹהִים, וְ</b>יתגלה <b>עַל כָּל הָאָרֶץ</b>, העולם <b>כְּבוֹדֶךָ.</b>
(ז) <b>לְמַעַן יֵחָלְצוּן יְדִידֶיךָ</b>, שאני אחד מהם, מכל רע, <b>הוֹשִׁיעָה</b> אותי ביד <b>יְמִינְךָ וַעֲנֵנִי.</b>
(ח) תהילה על הניצחון: כאשר <b>אֱלֹהִים דִּבֶּר בְּקָדְשׁוֹ</b> והבטיח ניצחון, <b>אֶעֱלֹזָה,</b> שמחתי. <b>אֲחַלְּקָה</b> את <b>שְׁכֶם, וְ</b>את <b>עֵמֶק סֻכּוֹת אֲמַדֵּד,</b> אמדוד כדי לחלקו לנחלות. שבטי ישראל באו לסייע בידי:
(ט) <b>לִי</b>, לעזרתי באו בני <b>גִלְעָד, לִי</b> – בני <b>מְנַשֶּׁה, ו</b>מבני <b>אֶפְרַיִם</b> – <b>מָעוֹז רֹאשִׁי,</b> שומרי הראש שלי, מבני <b>יְהוּדָה</b> – <b>מְחֹקְקִי,</b> שרַי. לאויבי אבוז:
(י) <b>מוֹאָב</b>, שאותה אני כובש, דומה ל<b>סִיר רַחְצִי. עַל אֱדוֹם אַשְׁלִיךְ נַעֲלִי,</b> בבוז. <b>עֲלֵי פְלֶשֶׁת אֶתְרוֹעָﬠ</b>, אריע תרועות ניצחון, או: אשבר אותה.
(יא) <b>מִי יֹבִלֵנִי</b> ל<b>עִיר מִבְצָר, מִי נָחַנִי עַד אֱדוֹם</b> לכבוש אותה?! והתשובה –
(יב) <b>הֲלֹא אֱלֹהִים</b> שבעבר <b>זְנַחְתָּנוּ</b>, <b>וְ</b>על כן <b>לֹא תֵצֵא,</b> יצאת<b>, אֱלֹהִים, בְּצִבְאֹתֵינוּ,</b> ולפיכך נכשלנו. אולם כעת, כאשר חסד ה' אתנו, תשרה ברכה במאמצינו.
(יג) <b>הָבָה לָּנוּ עֶזְרָת</b>, עזרה להינצל <b>מִצָּר,</b> אויב, <b>ו</b>הרי <b>שָׁוְא תְּשׁוּעַת</b>, עזרתם של בני <b>אָדָם.</b>
(יד) <b>בֵּאלֹהִים נַעֲשֶׂה חָיִל, וְהוּא יָבוּס צָרֵינוּ.</b>
<h2>פרק קט</h2>
(א) <b>לַמְנַצֵּחַ, לְדָוִד מִזְמוֹר.</b> אמנם מצבי אינו מאפשר לי לענות או להגיב כראוי, אך אתה, <b>אֱלֹהֵי תְהִלָּתִי, אַל תֶּחֱרַשׁ,</b> תשתוק.
(ב) ענה לאויבי והשב להם כגמולם,<b>כִּי פִי רָשָׁע וּפִי מִרְמָה עָלַי פָּתָחוּ, דִּבְּרוּ אִתִּי לְשׁוֹן שָׁקֶר.</b> ההתקפות עלי נובעות מרשעות, מרמייה ושקר.
(ג) בעת שהצלחתי אותם אויבים שתקו, <b>ו</b>אילו כעת, בעת נפילתי, <b>דִבְרֵי שִׂנְאָה סְבָבוּנִי, וַיִּלָּחֲמוּנִי</b>, הם לוחמים בי <b>חִנָּם.</b>
(ד) <b>תַּחַת אַהֲבָתִי</b>, שאהבתי אותם בעבר, <b>יִשְׂטְנוּנִי,</b> הם נעשו אויבי ומקטרגי, <b>ו</b>אילו <b>אֲנִי</b>, אין בי אלא <b>תְפִלָּה.</b> דוד אינו מגדיר את עצמו כמתפלל, אלא כמי שכל מהותו היא תפילה.
(ה) <b>וַיָּשִׂימוּ עָלַי רָעָה תַּחַת טוֹבָה, וְשִׂנְאָה תַּחַת אַהֲבָתִי</b>. ייתכן שכאן מדבר דוד על מרד אבשלום. דוד התייחס אל בנו האהוב בחמלה רבה; לא רק שהוא עצמו מרד בו, אלא הצטרפו אליו אנשים מידידיו ועוזריו של דוד.
(ו) כאן מתחיל ציטוט של הדברים שהאויבים הרבים אומרים על דוד היחיד: <b>הַפְקֵד עָלָיו</b>, תן אותו בידי <b>רָשָׁע, וְשָׂטָן</b>, אויב, מתנגד ומסית <b>יַעֲמֹד עַל יְמִינוֹ.</b>
(ז) <b>בְּהִשָּׁפְטוֹ</b> לפני ה' <b>יֵצֵא רָשָׁע,</b> יורשע, <b>וּתְפִלָּתוֹ תִּהְיֶה לַחֲטָאָה</b> ותידחה בבוז.
(ח) <b>יִהְיוּ יָמָיו מְעַטִּים,</b> לוואי שימות בקרוב, ואת <b>פְּקֻדָּתוֹ</b>, תפקידו, מקומו <b>יִקַּח אַחֵר.</b>
(ט) <b>יִהְיוּ בָנָיו יְתוֹמִים, וְאִשְׁתּוֹ</b> – <b>אַלְמָנָה,</b>
(י) <b>וְנוֹעַ יָנוּעוּ בָנָיו</b> היתומים <b>וְשִׁאֵלוּ,</b> יקבצו נדבות, <b>וְדָרְשׁוּ</b>, יחפשו במה להתפרנס <b>מֵ</b>חמת <b>חָרְבוֹתֵיהֶם,</b> כיוון שלא יישאר אחריו שום דבר בנוי.
(יא) כדי לגבות את חובותיו <b>יְנַקֵּשׁ</b>, ילכוד <b>נוֹשֶׁה</b>, בעל החוב שלו <b>לְכָל</b>, את כל <b>אֲשֶׁר לוֹ, וְיָבֹזּוּ</b>, יבזזו <b>זָרִים</b> את פרי <b>יְגִיעוֹ,</b> שצבר ובנה בעמל במשך הזמן.
(יב) <b>אַל יְהִי לוֹ מֹשֵׁךְ חָסֶד</b> בהיותו חי, <b>וְאַל יְהִי חוֹנֵן לִיתוֹמָיו</b> אחרי מותו.
(יג) אף <b>יְהִי אַחֲרִיתוֹ</b>, מורשתו <b>לְהַכְרִית</b>, להישמד. <b>בְּדוֹר אַחֵר יִמַּח שְׁמָם</b> – שמו שלו ושם כל צאצאיו. הזיכרון היחידי שיישאר ממנו יהיה זכר חטאו:
(יד) <b>יִזָּכֵר עֲוֹן אֲבֹתָיו אֶל ה', וְחַטַּאת אִמּוֹ אַל תִּמָּח</b>, לא תישכח.
(טו) החטאים האלה <b>יִהְיוּ נֶגֶד</b>, מול <b>ה' תָּמִיד, וְיַכְרֵת מֵאֶרֶץ זִכְרָם</b> של החוטאים, כלומר של דוד והוריו.
(טז) השונאים מונים את הסיבות לקללותיהם: <b>יַעַן אֲשֶׁר</b>, כי <b>לֹא זָכַר</b> ל<b>עֲשׂוֹת חָסֶד, וַיִּרְדֹּף אִישׁ עָנִי וְאֶבְיוֹן,</b> וְגם רדף אחרי <b>נִכְאֵה</b>, שבור <b>לֵבָב,</b> הסובל, <b>לְמוֹתֵת</b> אותו.
(יז) <b>וַיֶּאֱהַב קְלָלָה</b> בשעה שהיה בגדולתו, <b>ו</b>לכן עכשיו <b>תְּבוֹאֵהוּ</b> הקללה. <b>וְ</b>כיוון ש<b>לֹא חָפֵץ בִּבְרָכָה, וַתִּרְחַק מִמֶּנּוּ.</b>
(יח) <b>וַיִּלְבַּשׁ קְלָלָה כְּמַדּוֹ,</b> כמדיו. הקללה נצמדת אליו כבגד לגוף. <b>וַתָּבֹא</b> הקללה <b>כַמַּיִם</b> ששתה <b>בְּקִרְבּוֹ, וכשֶּׁמֶן</b> סיכה <b>בְּעַצְמוֹתָיו.</b>
(יט) <b>תְּהִי לוֹ</b> הקללה <b>כְּבֶגֶד</b> שאותו <b>יַעְטֶה, וּלְמֵזַח</b>, חגורה אשר <b>תָּמִיד יַחְגְּרֶהָ</b>. קללות השונאים את דוד בשעה שהיה מוכה ונרדף, מבטאות איבה כבושה ואולי עתיקת ימים.
(כ) <b>זֹאת</b> – כל הקללות הללו הן <b>פְּעֻלַּת</b>, המעשה והדיבור של <b>שׂטְנַי</b>, אויבי – אם כי לאמתו של דבר הן נשלחו אלי <b>מֵאֵת ה', וְ</b>זאת פעולת <b>הַדֹּבְרִים רָע עַל נַפְשִׁי.</b>
(כא) דוד שב אפוא ומתפלל אל ה': <b>וְאַתָּה, אלוהים אֲדֹנָי, עֲשֵׂה אִתִּי לְמַעַן שְׁמֶךָ, כִּי טוֹב חַסְדְּךָ,</b> ובו <b>הַצִּילֵנִי,</b>
(כב) <b>כִּי עָנִי וְאֶבְיוֹן אָנֹכִי, וְלִבִּי חָלַל</b>, ריק מחיוניות, מביטחון ומכוח <b>בְּקִרְבִּי.</b>
(כג) <b>כְּצֵל</b> מתארך, <b>כִּנְטוֹתוֹ</b>, כשהשמש נוטה והחשכה יורדת, אך אין לו כל ממשות, <b>נֶהֱלָכְתִּי; נִנְעַרְתִּי</b>, נזרקתי <b>כָּאַרְבֶּה,</b> שהרוח מעיפה אותו ממקום למקום.
(כד) <b>בִּרְכַּי כָּשְׁלוּ מִצּוֹם, וּבְשָׂרִי כָּחַשׁ מִשָּׁמֶן</b> מרוב צומות וייסורים.
(כה) <b>וַאֲנִי הָיִיתִי חֶרְפָּה לָהֶם</b> – בעיני אויבי. <b>יִרְאוּנִי</b> בדלותי, <b>יְנִיעוּן רֹאשָׁם</b> בזלזול ובבוז.
(כו) ושוב הוא פונה לה' בבקשה ישירה: <b>עָזְרֵנִי, ה' אֱלֹהָי, הוֹשִׁיעֵנִי כְחַסְדֶּךָ,</b>
(כז) <b>וְיֵדְעוּ</b> שאין המצב הזה נובע מרעתי או ממחדלי, <b>כִּי יָדְךָ</b> חוללה <b>זֹּאת, אַתָּה, ה', עֲשִׂיתָהּ.</b> ועל כן, כשם שהורדתני מגדולתי, כך יכול אתה גם לשוב ולרומם אותי.
(כח) <b>יְקַלְלוּ הֵמָּה</b> – <b>וְאַתָּה תְבָרֵךְ, קָמוּ</b> עלי – <b>ו</b>בסופו של דבר <b>יֵּבֹשׁוּ, וְעַבְדְּךָ יִשְׂמָח.</b>
(כט) וכאשר אשוב לגדולתי, <b>יִלְבְּשׁוּ שׂוֹטְנַי כְּלִמָּה, וְיַעֲטוּ כַמְעִיל</b> את <b>בָּשְׁתָּם</b> על התנכלותם לי בשעה זו.
(ל) ואז <b>אוֹדֶה</b> ל<b>ה' מְאֹד בְּפִי וּבְתוֹךְ רַבִּים</b>, במעמד פומבי <b>אֲהַלְלֶנּוּ,</b>
(לא) <b>כִּי יַעֲמֹד</b> ה' <b>לִימִין אֶבְיוֹן לְהוֹשִׁיעַ</b> אותו <b>מִשֹּׁפְטֵי נַפְשׁוֹ,</b> שחרצו את דינו לרעה.
<h2>פרק קי</h2>
(א) <b>לְדָוִד מִזְמוֹר,</b> מזמור על דוד. <b>נְאֻם</b>, דְּבר <b>ה' לַאדֹנִי</b> המלך<b>: "שֵׁב לִימִינִי</b> והמתן, <b>עַד</b> אשר <b>אָשִׁית</b>, אשים את <b>אֹיְבֶיךָ הֲדֹם לְרַגְלֶיךָ,</b> שכן אני אלחם את מלחמתך, ואשפיל את האויבים לרגליך.
(ב) את <b>מַטֵּה עֻזְּךָ</b>, שרביט שלטונך החזק <b>יִשְׁלַח ה' מִצִּיּוֹן,</b> ובמטה זה <b>רְדֵה</b>, משול <b>בְּקֶרֶב אֹיְבֶיךָ.</b>
(ג) <b>עַמְּךָ נְדָבֹת</b>, מתנדב <b>בְּיוֹם חֵילֶךָ,</b> במלחמתך <b>בְּהַדְרֵי</b>, בהדרת <b>קֹדֶשׁ,</b> ביופי של קדושה, ביראת כבוד<b>, מֵרֶחֶם מִשְׁחָר,</b> מראשיתך, מלידתך כבר נועדת לכל זה. <b>לְךָ</b>, המלך, יישאר <b>טַל יַלְדֻתֶיךָ,</b> רעננות של ילדות<b>"</b>.
(ד) ולכבוד ההמלכה הזאת <b>נִשְׁבַּע ה' וְלֹא יִנָּחֵם: אַתָּה כֹהֵן</b>, מנהיג, ראש וראשון <b>לְעוֹלָם, עַל דִּבְרָתִי</b>, אני נשבע שתמלוך על ירושלים כ<b>מַלְכִּי צֶדֶק,</b> המלך הקדמון של העיר.
(ה) <b>אֲדֹנָי עַל יְמִינְךָ,</b> עוזר לך בכל מעשיך, <b>מָחַץ בְּיוֹם אַפּוֹ</b>, כעסו <b>מְלָכִים.</b>
(ו) <b>יָדִין בַּגּוֹיִם</b> וישבור אותם במלחמה, עד שמחנה האויב יהיה <b>מָלֵא גְוִיּוֹת, מָחַץ רֹאשׁ</b> של האויב <b>עַל אֶרֶץ רַבָּה</b>, כאילו כולו מופָּל ארצה וראשו נמחץ.
(ז) ואילו המחנה שלך <b>מִנַּחַל בַּדֶּרֶךְ יִשְׁתֶּה</b> בלי שיפריעו לו. <b>עַל כֵּן יָרִים רֹאשׁ</b> במלחמתו.
<h2>פרק קיא</h2>
(א) <b>הַלְלוּיָהּ,</b> מצד אחד זו מלת קריאה המורכבת מהמלים: 'הללו יה' – קריאה להלל את ה'; ומצד שני היא מלה אחת שפירושה שיר תהילה לה', כעין הרחבה של המלה 'הלל', כדוגמת 'מאפליה' ו'מרחביה'<b>. </b><b>אוֹדֶה</b> ל<b>ה' בְּכָל לֵבָב, בְּסוֹד</b>, מועצה, מקום התוועדות של <b>יְשָׁרִים וְעֵדָה.</b>
(ב) <b>גְּדֹלִים מַעֲשֵׂי ה',</b> ומכיוון שהם משוכללים, הם <b>דְּרוּשִׁים</b>, עשויים ומוכנים <b>לְכָל חֶפְצֵיהֶם,</b> למה שצריך להיעשות בהם. מעשי ה' אינם עשויים לצורך עצמו; תכליתם גלומה בעצם היותם.
(ג) <b>הוֹד וְהָדָר פָּעֳלוֹ</b> של ה', <b>וְצִדְקָתוֹ עֹמֶדֶת לָעַד.</b>
(ד) <b>זֵכֶר עָשָׂה לְנִפְלְאוֹתָיו.</b> נפלאות ה' אינן חד-פעמיות. הרושם שהן מטביעות נמשך לאורך זמן. <b>חַנּוּן וְרַחוּם ה'.</b>
(ה) <b>טֶרֶף</b>, מזון <b>נָתַן לִירֵאָיו, יִזְכֹּר לְעוֹלָם</b> את <b>בְּרִיתוֹ,</b> הברית שכרת עם הדבֵקים בו.
(ו) את <b>כֹּחַ מַעֲשָׂיו</b>, ובכללם גם את העתידות <b>הִגִּיד לְעַמּוֹ,</b> שכן הוא המכוון את מאורעותיהם, והוא אף מממש את הדיבורים הללו – <b>לָתֵת לָהֶם נַחֲלַת גּוֹיִם,</b> כפי שהבטיח לאבות האומה.
(ז) <b>מַעֲשֵׂי יָדָיו אֱמֶת וּמִשְׁפָּט, נֶאֱמָנִים</b>, אמתיים <b>כָּל פִּקּוּדָיו,</b> ציווייו.
(ח) <b>סְמוּכִים</b>, מבוססים ויציבים <b>לָעַד לְעוֹלָם, עֲשׂוּיִם בֶּאֱמֶת וְיָשָׁר.</b>
(ט) <b>פְּדוּת</b>, גאולה <b>שָׁלַח לְעַמּוֹ,</b> שהרי <b>צִוָּה לְעוֹלָם</b>, לנצח לשמור את <b>בְּרִיתוֹ, קָדוֹשׁ וְנוֹרָא</b>, ומעורר יראה <b>שְׁמוֹ.</b>
(י) סיכום: <b>רֵאשִׁית חָכְמָה יִרְאַת ה'.</b> יראת ה' היא התשתית להבנת העולם ולבניית עולמו, שכן יראת ה' היא <b>שֵׂכֶל טוֹב לְכָל עֹשֵׂיהֶם,</b> מקיימי משפטיו ומצוותיו של ה'. <b>תְּהִלָּתוֹ</b> של ה' <b>עֹמֶדֶת לָעַד</b>.
<h2>פרק קיב</h2>
(א) <b>הַלְלוּיָהּ, אַשְׁרֵי</b>, מאושר יהיה <b>אִישׁ יָרֵא אֶת ה'</b> ש<b>בְּמִצְוֹתָיו</b> של ה' <b>חָפֵץ</b>, רוצה <b>מְאֹד.</b>
(ב) לא רק הוא עצמו יהיה מאושר אלא <b>גִּבּוֹר בָּאָרֶץ יִהְיֶה זַרְעוֹ,</b> בניו אחריו, שכן ב<b>דוֹר יְשָׁרִים</b>, בצאצאים הגונים הוא <b>יְבֹרָךְ.</b>
(ג) <b>הוֹן וָעֹשֶׁר בְּבֵיתוֹ,</b> אך אין הוא מסתפק בכך אלא – <b>וְצִדְקָתוֹ</b>, הצדקה שהוא נותן <b>עֹמֶדֶת לָעַד,</b> קבועה ומבוססת.
(ד) <b>זָרַח בַּחֹשֶׁךְ אוֹר לַיְשָׁרִים,</b> וביניהם אותו אדם שהוא <b>חַנּוּן וְרַחוּם וְצַדִּיק.</b>
(ה) <b>טוֹב אִישׁ</b>, איש טוב <b>חוֹנֵן</b>, נותן <b>וּמַלְוֶה</b> ללא ריבית, <b>יְכַלְכֵּל דְּבָרָיו בְּמִשְׁפָּט.</b> לפי העניין והצורך הוא מחליט אם להעניק צדקה או להלוות.
(ו) <b>כִּי לְעוֹלָם לֹא יִמּוֹט,</b> יתמוטט, וגם לאחר פטירתו <b>לְזֵכֶר עוֹלָם יִהְיֶה צַדִּיק.</b>
(ז) <b>מִשְּׁמוּעָה רָעָה לֹא יִירָא</b>, משום ש<b>נָכוֹן</b>, מכוון ומיושב <b>לִבּוֹ, בָּטֻחַ בַּה'.</b>
(ח) <b>סָמוּךְ לִבּוֹ</b> על ה', <b>לֹא יִירָא</b> מכל איום, <b>עַד אֲשֶׁר יִרְאֶה בְ</b>מפלתם של <b>צָרָיו,</b> אויביו.
(ט) <b>פִּזַּר נָתַן</b> צדקה <b>לָאֶבְיוֹנִים, צִדְקָתוֹ עֹמֶדֶת לָעַד</b> ו<b>קַרְנוֹ</b>, שמו הטוב, גדולתו <b>תָּרוּם</b>, תתרומם, תבלוט <b>בְּכָבוֹד.</b>
(י) לעומתו, <b>רָשָׁע יִרְאֶה</b> את הצדיק העושה טוב ומצליח <b>וְכָעָס, שִׁנָּיו יַחֲרֹק</b> בזעמו <b>וְנָמָס,</b> הוא ירגיש מתמוסס, אבוד וחסר אונים כנגד הצדיק. <b>תַּאֲוַת רְשָׁעִים</b> הן להזיק לצדיקים, הן למען עצמם, <b>תֹּאבֵד.</b>
<h2>פרק קיג</h2>
(א) <b>הַלְלוּיָהּ</b>, קריאה לנוכחים להלל את ה'. <b>הַלְלוּ, עַבְדֵי ה'</b>, אין אלו בעלי תפקיד או מעמד מסוים, אלא הרואים עצמם כעבדיו ונוהגים כך. <b>הַלְלוּ אֶת שֵׁם ה'.</b>
(ב) שתי פנים לתהילה הזו: מצד אחד היא עוסקת בגדולת ה' בממד הזמן ובממד המרחב: <b>יְהִי שֵׁם ה' מְבֹרָךְ מֵעַתָּה וְעַד עוֹלָם,</b> לנצח.
(ג) <b>מִמִּזְרַח שֶׁמֶשׁ</b>, מקצה המזרח <b>עַד מְבוֹאוֹ,</b> מקום השקיעה, קצה המערב – בכל מקום <b>מְהֻלָּל שֵׁם ה'.</b>
(ד) <b>רָם</b>, גבוה <b>עַל כָּל גּוֹיִם</b>, העמים <b>ה'</b>, <b>עַל הַשָּׁמַיִם כְּבוֹדוֹ.</b> הוא מעל למציאות ומעבר לכל שלטון ושררה מוכָּרים.
(ה) <b>מִי כַּה' אֱלֹהֵינוּ הַמַּגְבִּיהִי</b>, מגביה <b>לָשָׁבֶת.</b>
(ו) צדה השני של תהילת ה' הוא שה' משגיח גם על פרטי העולם הנמוכים ביותר: דווקא משום שהקדוש ברוך הוא נשגב כל כך, הוא גם <b>הַמַּשְׁפִּילִי</b>, משפיל <b>לִרְאוֹת</b> ממרומיו <b>בַּשָּׁמַיִם וּבָאָרֶץ,</b> ודואג ליצורי ארץ לא פחות משהו מטפח את שוכני השמים.
(ז) משום כך הוא <b>מְקִימִי</b>, מקים <b>מֵעָפָר</b> את ה<b>דָּל, מֵאַשְׁפֹּת יָרִים</b> את ה<b>אֶבְיוֹן,</b> העני.
(ח) <b>לְהוֹשִׁיבִי</b>, להושיב את הדל והאביון במקום גבוה – <b>עִם נְדִיבִים,</b> מכובדים ועושי חסד, <b>עִם נְדִיבֵי עַמּוֹ</b>. ה' רואה בצערם של העניים והמושפלים ומעלה את קרנם.
(ט) וכן הוא <b>מוֹשִׁיבִי</b>, מושיב במנוחה וקיום יציב את ה<b>עֲקֶרֶת</b>, העקרה בתוך <b>הַבַּיִת,</b> בכך שהוא פוקד אותה כך שתהיה <b>אֵם הַבָּנִים שְׂמֵחָה</b>. <b>הַלְלוּיָהּ</b>.
<h2>פרק קיד</h2>
(א) <b>בְּצֵאת יִשְׂרָאֵל מִמִּצְרָיִם,</b> כאשר <b>בֵּית יַעֲקֹב</b> יצא <b>מֵעַם לֹעֵז,</b> הדובר מצרית, שהיא שפה רחוקה מאוד מן העברית,
(ב) <b>הָיְתָה</b>, נעשתה משפחת <b>יְהוּדָה לְקָדְשׁוֹ,</b> לקדש את ה', ו<b>יִשְׂרָאֵל</b> קיבל על עצמו את <b>מַמְשְׁלוֹתָיו</b> וכוחו של ה'.
(ג) כאן מתוארות קריעת ים סוף בראשית נדודי ישראל במדבר וקריעת הירדן עם הכניסה לארץ מנקודת ראותם של מקווי המים: <b>הַיָּם רָאָה</b> את כבוד ה' – <b>וַיָּנֹס, הַיַּרְדֵּן</b> ראה אף הוא את כבודו של ה' ועל כן – <b>יִסֹּב</b>, הסתובב <b>לְאָחוֹר</b> ולא זרם כדרכו.
(ד) האדמה רעדה, ו<b>הֶהָרִים רָקְדוּ כְאֵילִים, גְּבָעוֹת</b> רקדו <b>כִּבְנֵי צֹאן.</b>
(ה) כאן פונה המשורר אל הטבע שמסביב ושואל: <b>מַה לְּךָ, הַיָּם, כִּי תָנוּס</b>?! מה לך <b>הַיַּרְדֵּן,</b> כי <b>תִּסֹּב לְאָחוֹר</b>?!
(ו) <b>הֶהָרִים,</b> מדוע <b>תִּרְקְדוּ כְאֵילִים,</b> ו<b>גְּבָעוֹת</b>, מדוע אתן מחוללות <b>כִּבְנֵי צֹאן</b>?!
(ז) והם משיבים: תנועתנו ויראתנו <b>מִלִּפְנֵי אָדוֹן חוּלִי</b>, המחולל, היוצר את ה<b>אָרֶץ, מִלִּפְנֵי אֱלוֹהַּ יַעֲקֹב.</b> יוצר הכול הוא היכול לשנות את סדרי העולם כרצונו,
(ח) וכשם שהוא יכול לגרום לים להיבקע ולנהר שיפסיק לזרום, הוא גם <b>הַהֹפְכִי</b>, ההופך את <b>הַצּוּר</b>, הסלע ל<b>אֲגַם מָיִם,</b> את ה<b>חַלָּמִישׁ</b>, הסלע הוא הופך <b>לְמַעְיְנוֹ</b>, למעיין <b>מָיִם.</b>
<h2>פרק קטו</h2>
(א) <b>לֹא לָנוּ</b> ראוי הכבוד, <b>ה', לֹא לָנוּ</b>, <b>כִּי</b> אם <b>לְשִׁמְךָ תֵּן כָּבוֹד עַל חַסְדְּךָ</b> שהבטחת לנו, ו<b>עַל אֲמִתֶּךָ</b> בקיום כל ההבטחות. וכיוון שאנחנו קשורים בך ומזדהים אתך, הרי בשפלנו מושפל גם כבודך, כביכול; וכשאנחנו זוכים לישועה, הרי גם קרנך וכבודך עולים. לכן גם כשאנו מבקשים את טובתנו – טובתך היא, כביכול.
(ב) וההסבר לכך: <b>לָמָּה יֹאמְרוּ הַגּוֹיִם</b> היכולים להצביע על מקומם של אלהיהם<b>: "אַיֵּה נָא אֱלֹהֵיהֶם</b> של ישראל?<b>"</b> הרי לאלוקינו אין דמות שאפשר להצביע עליה.
(ג) <b>וְ</b>האמת היא ש<b>אלֹהֵינוּ בַשָּׁמָיִם. כֹּל אֲשֶׁר חָפֵץ עָשָׂה,</b> כי כל הכוח בידו. עָשָׂה,
(ד) ולעומת זאת, <b>עֲצַבֵּיהֶם</b>, פסיליהם המעוצבים בידם עשויים <b>כֶּסֶף וְזָהָב</b>, והם <b>מַעֲשֵׂה יְדֵי אָדָם.</b>
(ה) אין הם אלא בובות בדמות אדם נטולות כל כוח ש<b>פֶּה לָהֶם</b> – <b>וְלֹא יְדַבֵּרוּ</b>, <b>עֵינַיִם לָהֶם</b> – <b>וְלֹא יִרְאוּ,</b>
(ו) <b>אָזְנַיִם לָהֶם</b> – <b>וְלֹא יִשְׁמָעוּ, אַף לָהֶם</b> – <b>וְלֹא יְרִיחוּן,</b>
(ז) <b>יְדֵיהֶם</b>, ידיים להם – <b>וְלֹא יְמִישׁוּן,</b> יזיזו אותן וימששו בהן, <b>רַגְלֵיהֶם</b>, רגליים להם – <b>וְלֹא יְהַלֵּכוּ. לֹא יֶהְגּוּ</b> שום הגה <b>בִּגְרוֹנָם.</b>
(ח) והמשורר מבקש: <b>כְּמוֹהֶם</b> – כשם שהם חסרי ערך ודוממים, כך <b>יִהְיוּ עֹשֵׂיהֶם</b> ו<b>כֹל אֲשֶׁר בֹּטֵחַ בָּהֶם.</b>
(ט) כאן קורא המשורר לעם ישראל: <b>יִשְׂרָאֵל, בְּטַח בַּה',</b> ולא בכל האלילים הללו, כי <b>עֶזְרָם וּמָגִנָּם</b> של ישראל <b>הוּא.</b> את הנימוק הזה משמיעה מקהלה חיצונית המדברת על ישראל בגוף שלישי, והיא חוזרת גם בקריאות הבאות:
(י) <b>בֵּית אַהֲרֹן, בִּטְחוּ בַה'</b> – <b>עֶזְרָם וּמָגִנָּם הוּא</b>.
(יא) <b>יִרְאֵי ה', בִּטְחוּ בַה'</b> – <b>עֶזְרָם וּמָגִנָּם הוּא</b>.
(יב) <b>ה' זְכָרָנוּ</b>, הזוכר אותנו לטובה, <b>יְבָרֵךְ: יְבָרֵךְ אֶת בֵּית יִשְׂרָאֵל, יְבָרֵךְ אֶת בֵּית אַהֲרֹן,</b>
(יג) <b>יְבָרֵךְ יִרְאֵי ה' הַקְּטַנִּים</b>, הצעירים <b>עִם הַגְּדֹלִים,</b> המבוגרים.
(יד) והברכה: <b>יֹסֵף ה' עֲלֵיכֶם</b> עם רב, <b>עֲלֵיכֶם וְעַל בְּנֵיכֶם.</b>
(טו) <b>בְּרוּכִים אַתֶּם לַה' עֹשֵׂה שָׁמַיִם וָאָרֶץ.</b> והסבֵּרהּ של הברכה:
(טז) <b>הַשָּׁמַיִם שָׁמַיִם לַה'</b>, שכן בהם ניכרת שכינתו ופעולתו, <b>וְהָאָרֶץ נָתַן לִבְנֵי אָדָם.</b> כאן מקומנו ותפקידנו.
(יז) ואולם <b>לֹא הַמֵּתִים יְהַלְלוּ יָהּ.</b> שוכני ארץ אלו כבר אינם יכולים למלא שום תפקיד, <b>וְ</b>גם <b>לֹא כָּל יֹרְדֵי דוּמָה,</b> היורדים לַשאוֹל, למוות.
(יח) <b>וַאֲנַחְנוּ נְבָרֵךְ יָהּ מֵעַתָּה וְעַד עוֹלָם, הַלְלוּיָהּ.</b>
<h2>פרק קטז</h2>
(א) לא רק בזמנים שמחים אני מרגיש את קרבת ה'; <b>אָהַבְתִּי כִּי יִשְׁמַע ה' אֶת קוֹלִי</b>, קול <b>תַּחֲנוּנָי.</b> אני שמח בה' לא רק בכך שהוא מושיע אותי; אני אוהב את עצם הקשבתו לתפילתי.
(ב) <b>כִּי הִטָּה אָזְנוֹ לִי וּבְיָמַי</b> הקשים <b>אֶקְרָא</b>, קראתי אל ה'.
(ג) <b>אֲפָפוּנִי</b>, עטפו אותי מכל עבר <b>חֶבְלֵי מָוֶת,</b> צרות שכבלו אותי, וגם: צירי מוות, ייסורים קשים, <b>וּמְצָרֵי</b>, מצוקות של <b>שְׁאוֹל מְצָאוּנִי,</b> תפסוני. <b>צָרָה וְיָגוֹן</b>, צער <b>אֶמְצָא,</b> מצאתי בדרכי,
(ד) <b>וּ</b>בתוך כל אלה <b>בְשֵׁם ה' אֶקְרָא: אָנָּה</b>, אנא, בבקשה <b>ה', מַלְּטָה</b>, הצל את <b>נַפְשִׁי</b>.
(ה) ואכן, <b>חַנּוּן</b>, רחום <b>ה' וְצַדִּיק, וֵאלֹהֵינוּ מְרַחֵם.</b>
(ו) <b>שֹׁמֵר פְּתָאיִם</b>, חסרי ניסיון המתפתים בקלות גם לדברים שליליים, <b>ה',</b> ומאחר שהם אינם יודעים לשמור את עצמם, ה' שומר אותם מנזק. <b>דַּלֹּתִי</b>, הפכתי דל, אומלל, <b>וְלִי</b> ה' <b>יְהוֹשִׁיעַ,</b> יושיע.
(ז) <b>שׁוּבִי, נַפְשִׁי, לִמְנוּחָיְכִי,</b> למנוחתך, <b>כִּי ה' גָּמַל עָלָיְכִי,</b> עלייך, שילם לך טובה.
(ח) <b>כִּי חִלַּצְתָּ</b>, ה', את <b>נַפְשִׁי מִמָּוֶת, אֶת עֵינִי</b> הצלת <b>מִן דִּמְעָה</b> ו<b>אֶת רַגְלִי</b> – <b>מִדֶּחִי,</b> ממכשול.
(ט) ועכשיו, לאחר שיצאתי מכל אלה, <b>אֶתְהַלֵּךְ לִפְנֵי ה' בְּאַרְצוֹת הַחַיִּים,</b> כי סכנת המוות שארבה לי בטלה, ושוב אני יכול לחיות בלי דאגה.
(י) <b>הֶאֱמַנְתִּי</b> בך <b>כִּי אֲדַבֵּר</b>, כאשר התפללתי אליך בעת מצוקתי, בשעה ש<b>אֲנִי עָנִיתִי</b>, התעניתי וסבלתי <b>מְאֹד.</b>
(יא) באותן שעות קשות חשתי בדידות קשה. ומתוך חווייתי הסובייקטיבית <b>אֲנִי אָמַרְתִּי בְחָפְזִי</b>, בפזיזותי<b>: כָּל הָאָדָם כֹּזֵב</b>. ואולם לא פעם הסבל מתעצם בגלל ההנחה המוטעית של הסובל שאיש מסובביו אינו מתעניין בו בכנות ואינו נאמן לו. לחלופין: בשעת העינוי והדחק (חָפְזִי – דחקי) הגעתי להכרה כי רק בך אמונתי ומבטחי ולא בבני אדם.
(יב) ומכאן לדברי ההלל: <b>מָה אָשִׁיב לַה'</b> על <b>כָּל תַּגְמוּלוֹהִי</b>, מה שגמל <b>עָלָי</b>?!
(יג) <b>כּוֹס יְשׁוּעוֹת</b>, כוס היין הנשתית ברבים כדי לברך ולהלל עליה, <b>אֶשָּׂא,</b> ארים, <b>וּבְשֵׁם ה' אֶקְרָא,</b> כדי להודות לו:
(יד) את <b>נְדָרַי</b> שנדרתי <b>לַה'</b> בשעת מצוקתי, <b>אֲשַׁלֵּם</b> עכשיו, אחרי שנחלצתי מן הצרה, <b>נֶגְדָה נָּא לְכָל עַמּוֹ,</b> בפומבי, בנוכחות כל עם ישראל, כדי לרומם את שם ה' בעיני רבים.
(טו) <b>יָקָר</b>, כבד <b>בְּעֵינֵי ה' הַמָּוְתָה</b>, המוות <b>לַחֲסִידָיו,</b> של חסידיו, אוהביו, ואין הוא רוצה להביאו עליהם. על כן מבקש המשורר:
(טז) <b>אָנָּה,</b> אנא, בבקשה, <b>ה',</b> עזור לי <b>כִּי אֲנִי עַבְדֶּךָ,</b> ולא רק אני לבדי, אלא <b>אֲנִי עַבְדְּךָ בֶּן אֲמָתֶךָ,</b> שפחתך, אני בן למשפחת עבדיך. מאחר שאני עבדך, אתה <b>פִּתַּחְתָּ לְמוֹסֵרָי,</b> שחררת את כבלי הייסורים שלי. העבדות לך כרוכה ברוממות וביטחון.
(יז) <b>לְךָ אֶזְבַּח זֶבַח תּוֹדָה</b> על הנס והישועה, <b>וּבְשֵׁם ה' אֶקְרָא</b> בתפילה ובהודאה ובהודעה לכול:
(יח) את <b>נְדָרַי</b> שאולי נכללים בהם קרבנות תודה <b>לַה' אֲשַׁלֵּם נֶגְדָה נָּא לְכָל עַמּוֹ</b>
(יט) <b>בְּחַצְרוֹת בֵּית ה' בְּתוֹכֵכִי,</b> בתוכך, <b>יְרוּשָׁלִָם. הַלְלוּיָהּ.</b>
<h2>פרק קיז</h2>
(א) <b>הַלְלוּ אֶת ה', כָּל גּוֹיִם</b>, עמים, <b>שַׁבְּחוּהוּ, כָּל הָאֻמִּים,</b> האומות, שכן הם יכולים לראות את נפלאות ה',
(ב) <b>כִּי</b> גם אתם רואים ש<b>גָבַר</b>, חזק וגלוי <b>עָלֵינוּ</b>, עמו ועבדיו <b>חַסְדּוֹ, ו</b>כן את ה<b>אֱמֶת</b> של <b>ה'</b> הקיימת <b>לְעוֹלָם. הַלְלוּיָהּ.</b>
<h2>פרק קיח</h2>
(א) <b>הוֹדוּ לַה' כִּי טוֹב</b> עשה אתנו, <b>כִּי לְעוֹלָם חַסְדּוֹ.</b>
(ב) מיקוד הפנייה לנמענים מסוימים: <b>יֹאמַר נָא יִשְׂרָאֵל: כִּי לְעוֹלָם חַסְדּוֹ.</b>
(ג) <b>יֹאמְרוּ נָא בֵית אַהֲרֹן</b>, הכהנים המשרתים בבית ה'<b>: כִּי לְעוֹלָם חַסְדּוֹ,</b>
(ד) <b>יֹאמְרוּ נָא</b> גם <b>יִרְאֵי ה': כִּי לְעוֹלָם חַסְדּוֹ.</b>
(ה) ומכאן אמירה בגוף ראשון על חסד ה' המושיע מלחץ צבאי או מדיני: <b>מִן הַמֵּצַר</b>, מקום צר ודוחק, כשהרגשתי שגבולות חיי הולכים ומצטמצמים, <b>קָרָאתִי</b> בתפילתי ל<b>יָּהּ. עָנָנִי בַמֶּרְחָב יָהּ.</b> ה' נענה לקריאתי, לא במלים אלא בהרחבה ממשית של חיי.
(ו) אם <b>ה' לִי,</b> אתי, <b>לֹא אִירָא,</b> אפחד, שהרי כשהוא אתי, <b>מַה יַּעֲשֶׂה לִי אָדָם</b>?!
(ז) <b>ה' לִי בְּעֹזְרָי</b>, עם עוזרי, לוחמי – <b>וַאֲנִי אֶרְאֶה בְ</b>מפלתם של <b>שׂנְאָי.</b>
(ח) <b>טוֹב לַחֲסוֹת בַּה'</b> יותר <b>מ</b>אשר ל<b>בְטֹחַ בָּאָדָם,</b> שהרי כוחו בוודאי גדול יותר, והוא נאמן יותר.
(ט) <b>טוֹב לַחֲסוֹת בַּה'</b> יותר <b>מ</b>אשר ל<b>בְטֹחַ בִּנְדִיבִים,</b> אנשי מעלה עשירים.
(י) <b>כָּל גּוֹיִם סְבָבוּנִי,</b> הייתי נתון תחת מצור או הותקפתי על ידי צבאות שבאו מצדדים שונים. ואולם <b>בְּשֵׁם ה'</b> אני בוטח <b>כִּי אֲמִילַם,</b> אמולל, אמעך ואכלה אותם.
(יא) ושוב: האויבים <b>סַבּוּנִי גַם סְבָבוּנִי,</b> הקיפו אותי מכל הצדדים, אך <b>בְּשֵׁם ה'</b> אני בוטח <b>כִּי אֲמִילַם.</b>
(יב) <b>סַבּוּנִי כִדְבוֹרִים,</b> המקיפות את המתקרב לכוורתן מכל עבר ומנסות לעקצו. <b>דֹּעֲכוּ</b>, דעכו, הוכנעו <b>כ</b>מו <b>אֵשׁ</b> שהבעירה <b>קוֹצִים,</b> שתחילה היא יוצרת להבה גדולה, ותוך זמן קצר מאוד היא דועכת. <b>בְּשֵׁם ה' כִּי אֲמִילַם.</b>
(יג) אתה, האויב, <b>דָּחֹה דְחִיתַנִי</b>, דוחה ודוחף אותי <b>לִנְפֹּל,</b> ליפול, <b>ו</b>אולם <b>ה' עֲזָרָנִי</b> ועל כן לא נפלתי.
(יד) <b>עָזִּי</b>, כוחי <b>וְזִמְרָת</b>, וזמרתי הם ב<b>יָהּ</b>. עצמתי באה ממנו ותהילתי מופנית אליו. ולכן – <b>וַיְהִי</b> ה' <b>לִי לִישׁוּעָה.</b>
(טו) <b>קוֹל רִנָּה וִישׁוּעָה</b> נשמע אז <b>בְּאָהֳלֵי צַדִּיקִים</b>, המשבחים את ה' על ישועתו<b>: יְמִין</b>, ידו החזקה של <b>ה' עֹשָׂה חָיִל,</b> מצליחה וגוברת.
(טז) <b>יְמִין ה' רוֹמֵמָה, יְמִין ה' עֹשָׂה חָיִל.</b>
(יז) המשורר מבקש: <b>לֹא אָמוּת, כִּי</b> אם <b>אֶחְיֶה, ו</b>על כן <b>אֲסַפֵּר מַעֲשֵׂי יָהּ.</b> עלי לפרסם את מעשי ה' ולהודות לו,
(יח) <b>יַסֹּר יִסְּרַנִּי יָּהּ, וְ</b>אולם <b>לַמָּוֶת לֹא נְתָנָנִי.</b>
(יט) כיוון שעודני חי, אספר בשבחו. <b>פִּתְחוּ לִי שַׁעֲרֵי צֶדֶק</b>, את שערי המקדש. <b>אָבֹא</b>, אכנס <b>בָם</b> – בשערים הללו אל המקדש למען <b>אוֹדֶה</b> ל<b>יָהּ</b> בפומבי, וכך ישמעו הרבים את תודתי, ושם ה' יגדל בעיניהם.
(כ) והמענה לבקשת הבא להודות, לפתוח לו את שערי הצדק – <b>זֶה הַשַּׁעַר לַה',</b> אל בית ה', <b>צַדִּיקִים</b>, אלה שיצאו זכאים ומנצחים, <b>יָבֹאוּ בוֹ</b> כדי להודות לה'.
(כא) הצדיק הנכנס אומר: <b>אוֹדְךָ</b>, אודה לך <b>כִּי עֲנִיתָנִי,</b> ענית לתפילתי <b>וַתְּהִי לִי לִישׁוּעָה</b>.
(כב) <b>אֶבֶן</b> ש<b>מָאֲסוּ הַבּוֹנִים</b>, משום שלא נראתה להם מספיק חזקה או יפה, <b>הָיְתָה</b>, הפכה בסופו של דבר <b>לְרֹאשׁ פִּנָּה,</b> לאבן המוּצבת בקצה העליון של החומה, במקום שבו הכול רואים אותה. במבט לאחור השתנתה הערכת המציאות שלי. מה שנראה בשעתו בלתי חשוב, התגלה כגורם עיקרי לישועה.
(כג) תובנה מחודשת זו מלמדת כי <b>מֵאֵת ה' הָיְתָה</b> התהפכות <b>זֹּאת. הִיא נִפְלָאת בְּעֵינֵינוּ,</b> חורגת מהבנתנו.
(כד) <b>זֶה הַיּוֹם</b>, יום הישועה הזה ש<b>עָשָׂה ה', נָגִילָה וְנִשְׂמְחָה בוֹ</b> – בה', או: ביום.
(כה) להודאה על העבר מצורפת בקשה על הצלה בעתיד – <b>אָנָּא, ה', הוֹשִׁיעָה נָּא.</b> ולא רק ישועה ממצוקה – <b>אָנָּא, ה', הַצְלִיחָה נָּא.</b> ברך אותנו בכל דרכנו.
(כו) עד כאן שר המודה הבא בשערי בית ה'. עתה עונים לו הכהנים או אנשים אחרים: <b>בָּרוּךְ הַבָּא בְּשֵׁם ה', בֵּרַכְנוּכֶם מִבֵּית ה'.</b>
(כז) והכול אומרים: <b>אֵל ה' וַיָּאֶר לָנוּ</b>, הוא הוציאנו מאפלה וממצוקה אל האור. <b>אִסְרוּ</b>, קִשרו את ה<b>חַג</b>, הבהמה המובאת כקרבן החג <b>בַּעֲבֹתִים,</b> חבלים כדי שלא תשתולל, והָביאו אותה <b>עַד קַרְנוֹת הַמִּזְבֵּחַ</b>.
(כח) והמשורר שב ומודה לה': <b>אֵלִי אַתָּה וְאוֹדֶךָּ, אֱלֹהַי אֲרוֹמְמֶךָּ.</b>
(כט) הפרק מסתיים בקריאה להודות שבה הוא נפתח: <b>הוֹדוּ לַה' כִּי טוֹב, כִּי לְעוֹלָם חַסְדּוֹ.</b>
<h2>פרק קיט</h2>
(א) <b>אַשְׁרֵי תְמִימֵי דָרֶךְ,</b> ההולכים בדרך השלמה והנכונה, שהם <b>הַהֹלְכִים בְּתוֹרַת ה'.</b>
(ב) <b>אַשְׁרֵי נֹצְרֵי עֵדֹתָיו,</b> שומרי מצוותיו, אשרי אלו ש<b>בְּכָל לֵב יִדְרְשׁוּהוּ.</b>
(ג) <b>אַף לֹא פָעֲלוּ</b> אותם אנשים <b>עַוְלָה,</b> עוול, <b>בִּדְרָכָיו</b> של ה', המתגלות בתורתו, <b>הָלָכוּ.</b>
(ד) לאחר ההצהרה הפותחת המדברת על ה' בלשון נסתר, פונה המשורר אל ה' מכאן ועד סוף המזמור בלשון נוכח. <b>אַתָּה</b>, ה', <b>צִוִּיתָה פִקֻּדֶיךָ,</b> מצוותיך וחוקיך <b>לִשְׁמֹר</b> אותם <b>מְאֹד.</b> ולכן –
(ה) <b>אַחֲלַי</b>, אני מייחל ומבקש ש<b>יִכֹּנוּ</b>, יתבססו וייעשו נכונה <b>דְרָכָי, לִשְׁמֹר חֻקֶּיךָ.</b>
(ו) <b>אָז</b> – אם אשמור ואקיים את המצוות, <b>לֹא אֵבוֹשׁ</b>, אתבייש <b>בְּהַבִּיטִי אֶל כָּל מִצְוֹתֶיךָ,</b> שהרי ניסיתי לקיימן ככל יכולתי.
(ז) <b>אוֹדְךָ</b>, אני מודה לך <b>בְּיֹשֶׁר לֵבָב בְּלָמְדִי מִשְׁפְּטֵי צִדְקֶךָ.</b> העובדה שאני לומד את משפטיך הצודקים היא עצמה מעשה של הודיה. או: אחרי שלמדתי את משפטיך, אני מודה לך על שנתת לי לב ישר והורית לי דרך צדק.
(ח) <b>אֶת חֻקֶּיךָ אֶשְׁמֹר,</b> אני מנסה ומשתדל לשמור; אנא <b>אַל תַּעַזְבֵנִי עַד מְאֹד,</b> כדי שאוכל להמשיך לעשות את כל הדברים הללו.
(ט) <b>בַּמֶּה יְזַכֶּה</b>, יזכך, יצדיק <b>נַּעַר</b>, צעיר <b>אֶת אָרְחוֹ,</b> דרכו? – כאשר יבחר <b>לִשְׁמֹר</b> ולעשות <b>כִּדְבָרֶךָ.</b> דרכו של המציית לך היא הדרך הראויה שילך בה אדם בראשית דרכו. ולכן
(י) <b>בְּכָל לִבִּי דְרַשְׁתִּיךָ,</b> אני מבקש אותך, ה', ומחפש את קרבתך ועזרתך – <b>אַל תַּשְׁגֵּנִי</b>, תטה אותי <b>מִמִּצְוֹתֶיךָ.</b> חזק אותי להמשיך לקיימן ולא אטעה בהן. ואני מצדי –
(יא) <b>בְּלִבִּי צָפַנְתִּי</b>, אני שומר את <b>אִמְרָתֶךָ, לְמַעַן</b>, וכך <b>לֹא אֶחֱטָא לָךְ.</b>
(יב) תפילה קצרה על לימוד המצוות: <b>בָּרוּךְ אַתָּה ה', לַמְּדֵנִי</b> את <b>חֻקֶּיךָ</b> המבורכים.
(יג) <b>בִּשְׂפָתַי סִפַּרְתִּי</b>, אני מספר גם לאחרים את <b>כֹּל מִשְׁפְּטֵי פִיךָ.</b>
(יד) <b>בְּדֶרֶךְ</b> המותווית על פי <b>עֵדְוֹתֶיךָ</b>, עֵדוֹתיך, מצוותיך <b>שַּשְׂתִּי</b>, אני שמח <b>כְּעַל</b>, כמו שהייתי שמח אילו הגיע לידי <b>כָּל הוֹן.</b>
(טו) <b>בְּפִקּוּדֶיךָ</b>, על אודות מצוותיך <b>אָשִׂיחָה</b>, אני מדבר <b>וְ</b>גם <b>אַבִּיטָה אֹרְחֹתֶיךָ,</b> אני מתבונן בדרכיך.
(טז) <b>בְּחֻקֹּתֶיךָ אֶשְׁתַּעֲשָׁע.</b> חוקיך אינם מכבידים עלי. הם אף מהנים אותי, ומכיוון שהם מעניינים ומשמחים אותי, <b>לֹא אֶשְׁכַּח דְּבָרֶךָ.</b>
(יז) <b>גְּמֹל</b>, הענק טובה <b>עַל עַבְדְּךָ,</b> עלי: <b>אֶחְיֶה וְאֶשְׁמְרָה דְבָרֶךָ.</b>
(יח) כדי להבין את גדלותה של התורה לא די לחיות ולקיימה או לדבר בה – <b>גַּל</b>, גלה, הסר את הכיסוי שעל <b>עֵינַי וְאַבִּיטָה נִפְלָאוֹת מִתּוֹרָתֶךָ.</b>
(יט) בקשות החיים והראייה הנכוחה נחוצות, שכן <b>גֵּר אָנֹכִי</b>, כבן אדם, <b>בָאָרֶץ,</b> שהִייתי בעולם ארעית כגר ועובר אורח לפיכך <b>אַל תַּסְתֵּר מִמֶּנִּי מִצְוֹתֶיךָ</b> כל עוד אני יכול ללמדן.
(כ) <b>גָּרְסָה</b>, לועסת, משננת או משתוקקת <b>נַפְשִׁי לְתַאֲבָה,</b> בתיאבון, בתשוקה <b>אֶל מִשְׁפָּטֶיךָ בְכָל עֵת.</b>
(כא) יש בארץ גם מכשולים לדרך התורה – <b>גָּעַרְתָּ</b> ב<b>זֵדִים</b>, רשעים <b>אֲרוּרִים הַשֹּׁגִים</b>, הסרים <b>מִ</b>דרך <b>מִּצְוֹתֶיךָ.</b> ומנגד –
(כב) <b>גַּל</b>, גלול והסר <b>מֵעָלַי חֶרְפָּה וָבוּז</b> מהזדים המביישים אותי, <b>כִּי עֵדֹתֶיךָ נָצָרְתִּי</b> בנאמנות.
(כג) <b>גַּם</b> כאשר <b>יָשְׁבוּ שָׂרִים,</b> אנשים נכבדים, <b>בִּי נִדְבָּרוּ</b>, ומשוחחים עלי, ואולי גם לועגים עלי ועל דרכי – אני אינני נוטל חלק בשיחתם ולא מושפע מהם – <b>עַבְדְּךָ יָשִׂיחַ</b> רק <b>בְּחֻקֶּיךָ.</b> ולא רק מתוך מחויבות –
(כד) <b>גַּם עֵדֹתֶיךָ שַׁעֲשֻׁעָי</b>. עדותיך אינן רק מחייבות אותי, אלא הן גם שעשועי ו<b>אַנְשֵׁי עֲצָתִי.</b> אני מתייעץ כביכול עם התורה ומצוותיה כדי לדעת כיצד לנהוג.
(כה) המשורר ממשיך וכורך, בנעימה חזקה יותר, את בקשת החיים והסרת המכשולים עם משאלתו העיקרית – הדבקות בתורה ומצוותיה: <b>דָּבְקָה לֶעָפָר נַפְשִׁי</b>, אני מדוכא ומדוכדך, כאילו הייתי רובץ באדמה, ואני יכול רק להתפלל: <b>חַיֵּנִי</b> במצב הקשה הזה <b>כִּדְבָרֶךָ,</b> כמו שיש חיים לדבריך. או: כפי שדיברת אלי והבטחת לי.
(כו) על <b>דְּרָכַי</b>, ענייני וצרותי <b>סִפַּרְתִּי</b> לך <b>וַתַּעֲנֵנִי,</b> ענית לתפילתי. עכשיו, משהרווחת לי, אבקש את המטרה הגדולה של חיי – <b>לַמְּדֵנִי חֻקֶּיךָ.</b>
(כז) <b>דֶּרֶךְ פִּקּוּדֶיךָ הֲבִינֵנִי,</b> הסבר לי, <b>ו</b>כשאבין אותה <b>אָשִׂיחָה</b>, אדבר <b>בְּנִפְלְאוֹתֶיךָ.</b>
(כח) ושוב – <b>דָּלְפָה</b>, זולגת <b>נַפְשִׁי מִתּוּגָה,</b> מרוב עצב. הנפש מדומה בדברי המשורר לדמעות בכיהּ, והיא גם הולכת ונמסה בעקבות צערה. נא <b>קַיְּמֵנִי כִּדְבָרֶךָ,</b> כפי שדיברת אלי.
(כט) <b>דֶּרֶךְ שֶׁקֶר הָסֵר מִמֶּנִּי,</b> כדי שלא אצטרך לחיות בשקר וכדי שנפשי תהיה פתוחה ללמוד את דרך האמת – <b>וְ</b>את מתנת ידיעת <b>תוֹרָתְךָ חָנֵּנִי,</b> הענק לי.
(ל) שהרי <b>דֶּרֶךְ אֱמוּנָה בָחָרְתִּי,</b> את <b>מִשְׁפָּטֶיךָ שִׁוִּיתִי</b> לנגדי;
(לא) ויותר מכך – <b>דָּבַקְתִּי בְעֵדְוֹתֶיךָ, ה', אַל תְּבִישֵׁנִי,</b> אל תגרום לי לבוא לידי בושה ואכזבה.
(לב) ב<b>דֶּרֶךְ מִצְוֹתֶיךָ אָרוּץ</b>, בזריזות ובחשק <b>כִּי</b>, אם וכאשר <b>תַרְחִיב לִבִּי,</b> תיתן לי את המרחב והאפשרות.
(לג) כיוון שבחרתי לדבוק בדרך אמונה, דרך מצוותיך, אני שוטח לפניך את בקשותי: <b>הוֹרֵנִי, ה',</b> את <b>דֶּרֶךְ חֻקֶּיךָ, וְ</b>אזי <b>אֶצְּרֶנָּה</b>, אשמור אותה <b>עֵקֶב,</b> עד הסוף, עד לנקודה האחרונה.
(לד) <b>הֲבִינֵנִי</b>, הסבר לי כך שאבין את מה שאני צריך לדעת <b>וְאֶצְּרָה</b> את <b>תוֹרָתֶךָ, וְאֶשְׁמְרֶנָּה בְכָל לֵב.</b>
(לה) <b>הַדְרִיכֵנִי בִּנְתִיב מִצְוֹתֶיךָ כִּי בוֹ חָפָצְתִּי</b> יותר מכל דבר אחר. אמנם בחרתי בדרך הזו מרצוני, אך עדיין אני זקוק להדרכה ולעזרה כדי שאוכל ללכת בה.
(לו) <b>הַט</b>, הַטה, מְשוך את <b>לִבִּי אֶל עֵדְוֹתֶיךָ</b>, כך שרצוני יהיה תואם אליהן, <b>וְאַל</b> ייטה לבי <b>אֶל בָּצַע,</b> כסף לא כשר, או בכלל אל רווחים אישיים.
(לז) <b>הַעֲבֵר עֵינַי מֵרְאוֹת שָׁוְא.</b> גרום שעיני לא יראו דברי הבל ובדיות; רק <b>בִּדְרָכֶךָ</b> ולא במראות כזב <b>חַיֵּנִי.</b>
(לח) <b>הָקֵם לְעַבְדְּךָ</b> את <b>אִמְרָתֶךָ,</b> הבטחתך להגנה <b>אֲשֶׁר לְיִרְאָתֶךָ</b>, שאתה מפנה ליראיך.
(לט) <b>הַעֲבֵר</b> את <b>חֶרְפָּתִי</b> שמביישים אותי, <b>אֲשֶׁר יָגֹרְתִּי</b>, שאני פוחד ממנה, <b>כִּי מִשְׁפָּטֶיךָ טוֹבִים</b>, והשומר אותם לא ראוי שיביישוהו.
(מ) <b>הִנֵּה תָּאַבְתִּי</b>, אני משתוקק <b>לְפִקֻּדֶיךָ,</b> ועל כן אני מתפלל: <b>בְּצִדְקָתְךָ חַיֵּנִי.</b>
(מא) <b>וִיבֹאֻנִי חֲסָדֶךָ, ה',</b> ותבוא אלי <b>תְּשׁוּעָתְךָ כְּאִמְרָתֶךָ,</b> כפי שאמרת והבטחת.
(מב) <b>וְ</b>אז, כשאוכל לעמוד בגבורה ובביטחון, <b>אֶעֱנֶה</b> ל<b>חֹרְפִי</b>, למחרפים אותי <b>דָבָר, כִּי בָטַחְתִּי בִּדְבָרֶךָ</b>, ומתוך ביטחוני אוכל להשיב למתקיפַי.
(מג) <b>וְאַל תַּצֵּל</b>, תסיר <b>מִפִּי</b> את היכולת לדבר <b>דְבַר אֱמֶת עַד מְאֹד</b>, מכול וכל, <b>כִּי לְמִשְׁפָּטֶךָ</b>, לחוקיך ומצוותיך, וגם: לדינך הצודק <b>יִחָלְתִּי,</b> ואני מצפה וסומך על עזרתך.
(מד) <b>וְאֶשְׁמְרָה תוֹרָתְךָ תָמִיד, לְעוֹלָם וָעֶד.</b>
(מה) <b>וְאֶתְהַלְּכָה בָרְחָבָה,</b> במרחב ולא במצוקה, <b>כִּי פִקֻּדֶיךָ דָרָשְׁתִּי.</b>
(מו) <b>וַאֲדַבְּרָה בְעֵדֹתֶיךָ</b> גם <b>נֶגֶד</b>, בנוכחותם של <b>מְלָכִים,</b> גם אם הם אינם מכירים את התורה, <b>וְלֹא אֵבוֹשׁ</b> מהם.
(מז) <b>וְאֶשְׁתַּעֲשַׁע בְּמִצְוֹתֶיךָ אֲשֶׁר אָהָבְתִּי.</b>
(מח) <b>וְאֶשָׂא כַפַּי</b>, תחנוני וכל משאלותי נתונים <b>אֶל מִצְוֹתֶיךָ אֲשֶׁר אָהָבְתִּי,</b> כדי לקבל מהן עוד ועוד, <b>וְאָשִׂיחָה בְחֻקֶּיךָ.</b>
(מט) לאחר שתיאר המשורר את העתיד המיוחל, המרחב והביטחון שיאפשרו לו לדבר במצוות לעיני כול ולהשיב למלעיגים עליהם, הוא מציג הווה אחר: <b>זְכֹר דָּבָר</b>, את הבטחתך <b>לְעַבְדֶּךָ</b> – לי, <b>עַל אֲשֶׁר</b>, אשר עליו <b>יִחַלְתָּנִי,</b> ציפית ממני לגדולות וקירבת אותי אליך. או: הדבר שעשית אותי מייחל אליו.
(נ) <b>זֹאת נֶחָמָתִי בְעָנְיִי</b>, כשאני מעונה, או עני: <b>כִּי אִמְרָתְךָ חִיָּתְנִי.</b> בזמנים קשים מנחמת אותי הידיעה שדבריך מחיים אותי.
(נא) <b>זֵדִים</b>, אנשים רעים, חוטאים <b>הֱלִיצֻנִי</b>, מתלוצצים עלי ועל הנהגותי ודרך חיי <b>עַד מְאֹד,</b> ובכל זאת <b>מִתּוֹרָתְךָ לֹא נָטִיתִי.</b>
(נב) <b>זָכַרְתִּי</b> את <b>מִשְׁפָּטֶיךָ</b> מאז ו<b>מֵעוֹלָם, ה', וָאֶתְנֶחָם</b> בהם.
(נג) <b>זַלְעָפָה</b>, חלחלה, מצוקה קשה <b>אֲחָזַתְנִי מֵרְשָׁעִים עֹזְבֵי תּוֹרָתֶךָ,</b> המקנטרים ומחרפים.
(נד) ועם זאת, כמו <b>זְמִרוֹת הָיוּ לִי חֻקֶּיךָ</b>. אפילו מצוותיך שאינן מובנות ערֵבות לי כדברי שירה גם <b>בְּבֵית מְגוּרָי,</b> כאשר אינני תושב קבע נינוח ושלֵו. או: כשאני בביתי ושעותי פנויות, איני משתעשע אלא בחוקיך.
(נה) <b>זָכַרְתִּי</b> גם <b>בַלַּיְלָה</b>, בזמן שאיש אינו מסביבי, את <b>שִׁמְךָ, ה'</b>, <b>וָאֶשְׁמְרָה תּוֹרָתֶךָ.</b>
(נו) <b>זֹאת</b> – הנחמה, השמירה והשמחה בתורתך <b>הָיְתָה לִּי כִּי פִקֻּדֶיךָ נָצָרְתִּי.</b>
(נז) המשורר ממשיך בתיאור דבקותו בתורת ה' ובהדרכותיו: <b>חֶלְקִי ה', אָמַרְתִּי</b>, בחרתי לקשור את גורל חיי בך, ה', ולא בשום דבר אחר, ולכן אני שואף <b>לִשְׁמֹר דְּבָרֶיךָ.</b>
(נח) <b>חִלִּיתִי</b>, ביקשתי <b>פָנֶיךָ</b>, השתוקקתי אליך <b>בְכָל לֵב,</b> בכל רצוני, <b>חָנֵּנִי</b>, נטה אלי חסד <b>כְּאִמְרָתֶךָ.</b>
(נט) מפעם לפעם <b>חִשַּׁבְתִּי</b> אני בודק את <b>דְרָכָי,</b> אם אני מוצא שטעיתי – <b>וָאָשִׁיבָה</b>, מחזיר את <b>רַגְלַי אֶל עֵדֹתֶיךָ.</b>
(ס) <b>חַשְׁתִּי</b>, אני מזדרז <b>וְלֹא הִתְמַהְמָהְתִּי לִשְׁמֹר מִצְוֹתֶיךָ.</b>
(סא) <b>חֶבְלֵי</b>, הצרות והייסורים שסבלתי מה<b>רְשָׁעִים עִוְּדֻנִי,</b> מעוותים אותי, ובכל זאת <b>תּוֹרָתְךָ לֹא שָׁכָחְתִּי.</b>
(סב) ב<b>חֲצוֹת לַיְלָה,</b> בעת שהכול שרועים על משכבם, אני <b>אָקוּם לְהוֹדוֹת לָךְ עַל מִשְׁפְּטֵי צִדְקֶךָ.</b>
(סג) וגם בהיותי ער וחלק מן החברה – <b>חָבֵר אָנִי לְכָל אֲשֶׁר יְרֵאוּךָ וּלְשֹׁמְרֵי פִּקּוּדֶיךָ.</b> אלה הם חברי, או לפחות אני שואף להתחבר אליהם.
(סד) <b>חַסְדְּךָ, ה', מָלְאָה הָאָרֶץ,</b> גמול נא גם אתי חסד – את <b>חֻקֶּיךָ לַמְּדֵנִי,</b> כדי שאוכל לא רק ליהנות מן החסד אלא גם להבין את דרכיך.
(סה) <b>טוֹב עָשִׂיתָ עִם עַבְדְּךָ, ה',</b> כשנהגת בי <b>כִּדְבָרֶךָ,</b> כשקיימת בי את הבטחתך להיטיב עם הטובים.
(סו) לאחר ההודיה על טובת ה' אליו, מבקש המשורר על טוּב התורה: <b>טוּב טַעַם</b>, עונג <b>וָדַעַת</b> שיש בתורה <b>לַמְּדֵנִי, כִּי בְמִצְוֹתֶיךָ הֶאֱמָנְתִּי.</b>
(סז) <b>טֶרֶם אֶעֱנֶה,</b> לפני שעסקתי בתורה, <b>אֲנִי</b> הייתי <b>שֹׁגֵג,</b> כי לא ידעתי כיצד עלי לפעול, <b>וְ</b>אילו <b>עַתָּה</b>, משלמדתי את דבריך, <b>אִמְרָתְךָ שָׁמָרְתִּי.</b>
(סח) <b>טוֹב אַתָּה וּמֵטִיב</b> לכל העולם – אנא <b>לַמְּדֵנִי חֻקֶּיךָ,</b> כי זהו הטוב שאני מבקש לעצמי.
(סט) טובה של התורה נטוע בלבי – <b>טָפְלוּ</b>, מדביקים <b>עָלַי</b> דברי <b>שֶׁקֶר זֵדִים,</b> רשעים, אבל <b>אֲנִי</b> אינני שם לב להם ולדבריהם, אלא <b>בְּכָל לֵב אֶצֹּר פִּקּוּדֶיךָ</b>.
(ע) <b>טָפַשׁ</b>, נעשה טיפש <b>כַּחֵלֶב</b>, כאילו הוא אטום בפנֵי תחושה והבנה בכיסוי של שומן, <b>לִבָּם</b> של הזדים, ואילו <b>אֲנִי</b> את <b>תּוֹרָתְךָ שִׁעֲשָׁעְתִּי</b>, כביכול שִׂמחתי אותה בהתעסקותי בה; עשיתי אותה לשעשועי; או: באמצעות תורתך שעשעתי את לבי ופתחתי אותו – בניגוד לזדים שלבם נסתם.
(עא) <b>טוֹב לִי כִי עֻנֵּיתִי,</b> משום שהייסורים הבאים אלי כשאני סוטה מן הדרך, מכוונים אותי לדרך הנכונה – <b>לְמַעַן אֶלְמַד חֻקֶּיךָ.</b>
(עב) <b>טוֹב לִי תוֹרַת פִּיךָ</b> יותר <b>מֵ</b>אשר <b>אַלְפֵי זָהָב וָכָסֶף.</b>
(עג) כהמשך ליצירתי וקיומי למדני את תורתך. <b>יָדֶיךָ עָשׂוּנִי וַיְכוֹנְנוּנִי,</b> והעמידו אותי, ועתה אני מבקש השלמה: <b>הֲבִינֵנִי וְאֶלְמְדָה מִצְוֹתֶיךָ.</b>
(עד) כך <b>יְרֵאֶיךָ</b> האחרים <b>יִרְאוּנִי וְיִשְׂמָחוּ</b>, על <b>כִּי</b> גם אני <b>לִדְבָרְךָ יִחָלְתִּי.</b>
(עה) והרי <b>יָדַעְתִּי, ה', כִּי צֶדֶק מִשְׁפָּטֶיךָ,</b> גם כאשר הדברים אינם מתנהלים לפי רצוני, <b>ו</b>ב<b>אֱמוּנָה עִנִּיתָנִי.</b> אם עינית אותי הרי זה באמונה ובצדק.
(עו) <b>יְהִי נָא חַסְדְּךָ לְנַחֲמֵנִי</b> בשעות מצוקתי, <b>כְּאִמְרָתְךָ לְעַבְדֶּךָ.</b>
(עז) <b>יְבֹאוּנִי רַחֲמֶיךָ וְאֶחְיֶה, כִּי תוֹרָתְךָ שַׁעֲשֻׁעָי,</b> ולכן ראוי אני לחסד מיוחד.
(עח) <b>יֵבֹשׁוּ זֵדִים כִּי</b> ב<b>שֶׁקֶר</b> הם <b>עִוְּתוּנִי</b>, עיוותו את דרכי. אבל <b>אֲנִי</b> לא אסור מדרך הטוב ו<b>אָשִׂיחַ בְּפִקּוּדֶיךָ.</b>
(עט) וגם אם חטאתי, אני מבקש ש<b>יָשׁוּבוּ</b> ויתקרבו א<b>לי יְרֵאֶיךָ וְיֹדְעֵי עֵדֹתֶיךָ,</b> שאותם אני מכבדם ובקרבתם אני חפץ.
(פ) <b>יְהִי לִבִּי תָמִים</b>, שלם <b>בְּחֻקֶּיךָ</b> ולא יסטה מהם, <b>לְמַעַן לֹא אֵבוֹשׁ</b> גם בפני עצמי.
(פא) דברי התורה הם עניין קיומי בשבילי, הם כרוכים בעצם חיי. <b>כָּלְתָה לִתְשׁוּעָתְךָ נַפְשִׁי.</b> נפשי יוצאת מרוב ציפייה לישועתך, ו<b>ל</b>קיום <b>דְבָרְךָ יִחָלְתִּי.</b>
(פב) <b>כָּלוּ עֵינַי</b>, אני מייחל <b>לְאִמְרָתֶךָ,</b> להבטחתך, <b>לֵאמֹר</b> בדריכות<b>: "מָתַי תְּנַחֲמֵנִי</b>?<b>"</b>
(פג) <b>כִּי הָיִיתִי כְּנֹאד</b>, שק עור הנמצא <b>בְּקִיטוֹר</b>, בעשן וחום רב הגורמים לו להתכווץ, וגם במצב כזה שבו אני נלחץ ומושחר מכל צד, את <b>חֻקֶּיךָ לֹא שָׁכָחְתִּי.</b>
(פד) ואני מתחנן: <b>כַּמָּה יְמֵי עַבְדֶּךָ</b>?! הרי שנות חיי מוגבלות וקצרות, <b>מָתַי</b> אפוא <b>תַּעֲשֶׂה בְרֹדְפַי מִשְׁפָּט</b>?! הייתי רוצה לראות את אויבי נענשים בעודי בחיים.
(פה) <b>כָּרוּ</b>, חפרו <b>לִי זֵדִים שִׁיחוֹת,</b> בורות, מלכודות <b>אֲשֶׁר לֹא כְתוֹרָתֶךָ,</b> לא לפי דרך התורה.
(פו) <b>כָּל מִצְוֹתֶיךָ אֱמוּנָה,</b> נאמנות עלי, אני מאמין בהן, ואילו אויבי בדברי <b>שֶׁקֶר</b>, היפוכה של האמונה, <b>רְדָפוּנִי. עָזְרֵנִי</b> להינצל מרדיפתם ומן השקר.
(פז) <b>כִּמְעַט כִּלּוּנִי בָאָרֶץ, ו</b>בכל זאת <b>אֲנִי לֹא עָזַבְתִּי פִקֻּדֶיךָ.</b>
(פח) <b>כְּחַסְדְּךָ חַיֵּנִי, וְ</b>אם תיתן לי חיים<b>, אֶשְׁמְרָה עֵדוּת פִּיךָ.</b>
(פט) דבר ה' מקיים את כל הברואים. <b>לְעוֹלָם, ה', דְּבָרְךָ נִצָּב בַּשָּׁמָיִם</b>, דבריך קיימים תמיד במקום יציב ובלתי משתנה.
(צ) <b>לְדֹר וָדֹר אֱמוּנָתֶךָ,</b> נאמנותך, קיום דבריך; <b>כּוֹנַנְתָּ אֶרֶץ וַתַּעֲמֹד.</b> הארץ אף היא נשענת על דבר ה'.
(צא) <b>לְמִשְׁפָּטֶיךָ</b>, לדיניך <b>עָמְדוּ</b> הכול <b>הַיּוֹם</b> – בכל יום שבו הפסוק נאמר, <b>כִּי הַכֹּל</b>, כל ברואי עולם, גם אלה שאינם מכירים בכך, הם <b>עֲבָדֶיךָ</b> הנתונים תחת מרותך.
(צב) דברי התורה מחיים אותי לנצח. <b>לוּלֵי תוֹרָתְךָ שַׁעֲשֻׁעָי אָז אָבַדְתִּי בְעָנְיִי,</b> בסבלי. התורה מרחיבה את לבי וממלאת אותי נחת, וזהו מקור נחמה קבוע בשבילי.
(צג) <b>לְעוֹלָם לֹא אֶשְׁכַּח</b> את <b>פִּקּוּדֶיךָ, כִּי בָם</b> – בפיקודיך <b>חִיִּיתָנִי.</b> מצוותיך הן מקור חיי, ולכן אינני יכול לשכוח אותן.
(צד) <b>לְךָ אֲנִי</b> שייך ומשועבד. <b>הוֹשִׁיעֵנִי, כִּי</b> את <b>פִקּוּדֶיךָ דָרָשְׁתִּי,</b> אני מבקש ומחפש.
(צה) <b>לִי</b>, אותי <b>קִוּוּ רְשָׁעִים לְאַבְּדֵנִי,</b> ב<b>עֵדֹתֶיךָ אֶתְבּוֹנָן,</b> משום שהן מקור כוחי. יתר כל כן, ההתבוננות בעדותיך מלמדת אותי שאתה הוא המשגיח על העולם, ואיש לא יעשה דבר שלא ברצונך.
(צו) <b>לְכָל תִּכְלָה</b>, דבר, אפילו הוא רחב הקף ומשוכלל <b>רָאִיתִי קֵץ,</b> שכן כל הברואים הם מוגבלים וסופיים, אבל <b>רְחָבָה מִצְוָתְךָ מְאֹד,</b> והיא אינסופית.
(צז) התורה היא עיסוקי התמידי ומקור חכמתי והצלחתי, היא שומרת על דרכי וערכי. <b>מָה</b>, כל כך <b>אָהַבְתִּי תוֹרָתֶךָ,</b> עד ש<b>כָּל הַיּוֹם הִיא שִׂיחָתִי.</b> עליה אני מדבר תמיד.
(צח) יותר <b>מֵ</b>חכמתם של <b>אֹיְבַי תְּחַכְּמֵנִי מִצְוֹתֶךָ.</b> מצוות ה' גורמת לי להיות חכם מאויבי, ואני מוצא בה תושייה וחכמה מעשית בהתמודדות אתם. אני מצליח להינצל מהם, <b>כִּי לְעוֹלָם הִיא</b> – מצוותך עומדת <b>לִי.</b>
(צט) אפילו יותר <b>מִכָּל מְלַמְּדַי הִשְׂכַּלְתִּי, כִּי עֵדְוֹתֶיךָ שִׂיחָה לִי</b>, משום שנוסף על מה שקיבלתי מהם ומחכמתם יש לי מקור נוסף להשכיל ממנו – שיחתי המתמדת בעדותיך.
(ק) <b>מִזְּקֵנִים אֶתְבּוֹנָן,</b> אלמד בינה, <b>כִּי פִקּוּדֶיךָ נָצָרְתִּי</b>, אני שומר. וכך דברי החכמה שאני שומע נקלטים נכון והיטב.
(קא) <b>מִכָּל אֹרַח רָע</b>, דרך רעה <b>כָּלִאתִי</b>, מנעתי את <b>רַגְלָי</b>, <b>לְמַעַן אֶשְׁמֹר דְּבָרֶךָ.</b>
(קב) <b>מִמִּשְׁפָּטֶיךָ לֹא סָרְתִּי, כִּי אַתָּה הוֹרֵתָנִי</b> מהי הדרך הנכונה.
(קג) <b>מַה נִּמְלְצוּ</b>, ערבו <b>לְחִכִּי אִמְרָתֶךָ,</b> יותר <b>מ</b>טעמו המשובח של <b>דְּבַשׁ לְפִי.</b>
(קד) <b>מִפִּקּוּדֶיךָ אֶתְבּוֹנָן, עַל כֵּן שָׂנֵאתִי כָּל אֹרַח שָׁקֶר.</b> מצוותיך אינן מלמדות אותי רק מה לעשות, אלא הן מורות לי את ערכם האמתי של הדברים.
(קה) אני מוסר עצמי לתורה המאירה את דרכי, ונשבע לשומרה. <b>נֵר</b> המאיר <b>לְרַגְלִי</b> הוא <b>דְבָרֶךָ</b>. הודות לו אני יודע איפה להציב את רגלי, <b>וְ</b>הוא גם <b>אוֹר לִנְתִיבָתִי.</b> דברך משמש לי כאור ומופת ומאפשר לי למצוא את הדרך הנכונה.
(קו) <b>נִשְׁבַּעְתִּי וָאֲקַיֵּמָה לִשְׁמֹר מִשְׁפְּטֵי צִדְקֶךָ.</b>
(קז) <b>נַעֲנֵיתִי</b>, סבלתי עינויים <b>עַד מְאֹד; ה', חַיֵּנִי כִדְבָרֶךָ.</b>
(קח) את <b>נִדְבוֹת פִּי</b>, מה שאני אומר, מתפלל או שר לפניך – <b>רְצֵה נָא, ה', ו</b>את <b>מִשְׁפָּטֶיךָ לַמְּדֵנִי</b> גם הלאה.
(קט) <b>נַפְשִׁי בְכַפִּי תָמִיד</b>, אני שרוי בסכנה מתמדת, עד שכביכול עלי להחזיק את נפשי בידי לגונן עליה מפני רעה, <b>וְ</b>למרות כל הסכנות את <b>תוֹרָתְךָ לֹא שָׁכָחְתִּי.</b>
(קי) כיוצא בזה, <b>נָתְנוּ רְשָׁעִים פַּח לִי,</b> טמנו מוקש בדרכי, <b>ו</b>כדי להינצל ממכשולים צריך אדם לפעמים ללכת בדרך עקלתון, <b>וּ</b>בכל זאת <b>מִפִּקּוּדֶיךָ לֹא תָעִיתִי,</b> ולא יצאתי מגדרם.
(קיא) <b>נָחַלְתִּי</b>, זכיתי לחלקי את <b>עֵדְוֹתֶיךָ</b>, והן נחלָתי <b>לְעוֹלָם, כִּי שְׂשׂוֹן</b>, שמחת <b>לִבִּי הֵמָּה.</b>
(קיב) <b>נָטִיתִי</b>, הפניתי את <b>לִבִּי לַעֲשׂוֹת חֻקֶּיךָ, לְעוֹלָם עֵקֶב,</b> עד הקצה האחרון, עד הסוף.
(קיג) התורה היא אהבתי ותקוותי, היא שומרת אותי מן הרשע והשקר ואני ירא לסטות ממשפטיה. <b>סֵעֲפִים</b>, רעיונות מפותלים ומסועפים; אנשים שאינם ישרים <b>שָׂנֵאתִי, וְתוֹרָתְךָ אָהָבְתִּי.</b>
(קיד) <b>סִתְרִי</b>, מקום המסתור שלי <b>וּמָגִנִּי אָתָּה, לִדְבָרְךָ יִחָלְתִּי.</b>
(קטו) בקשה: <b>סוּרוּ מִמֶּנִּי, מְרֵעִים,</b> אנשים רעים המפריעים לי לקיים את המצוות כראוי, <b>וְ</b>כך <b>אֶצְּרָה מִצְוֹת אֱלֹהָי.</b>
(קטז) <b>סָמְכֵנִי</b>, עזור לי ועודד אותי <b>כְאִמְרָתְךָ וְאֶחְיֶה, וְאַל תְּבִישֵׁנִי</b>, תאכזבני <b>מִשִׂבְרִי,</b> תקוותי.
(קיז) <b>סְעָדֵנִי</b>, סייע לי <b>וְאִוָּשֵׁעָה,</b> אֶנצל. <b>ו</b>כשלא אצטרך להילחם באויבי ובמכשולים שעל דרכי <b>אֶשְׁעָה</b>, אפנה ואעסוק <b>בְחֻקֶּיךָ תָמִיד.</b>
(קיח) <b>סָלִיתָ</b>, דחית, זנחת את <b>כָּל</b> ה<b>שׁוֹגִים</b>, סוטים <b>מֵחֻקֶּיךָ, כִּי שֶׁקֶר תַּרְמִיתָם.</b> הסרים מחוקי ה' מצדיקים את עצמם בדרכי מרמה, ולכן לא יחזיקו מעמד.
(קיט) את ה<b>סִגִים</b>, הפסולת הנטפלת למתכות יקרות <b>הִשְׁבַּתָּ</b>, ביטלת. הסיגים הם דימוי ל<b>כָל רִשְׁעֵי אָרֶץ. לָכֵן אָהַבְתִּי עֵדֹתֶיךָ,</b> וכשאני דבק בהן ופורש מן הרֶשע, לא תסיר אותי מן העולם כפי שאתה עושה לרשעים ההם.
(קכ) <b>סָמַר מִפַּחְדְּךָ</b>, מן הפחד שלי ממך, השֵּׂער שעל <b>בְשָׂרִי, וּמִמִּשְׁפָּטֶיךָ יָרֵאתִי.</b>
(קכא) המשורר ממשיך לבקש על הצלתו מרשעים ועל לימוד התורה והבנתה. <b>עָשִׂיתִי מִשְׁפָּט וָצֶדֶק, בַּל תַּנִּיחֵנִי</b>, תעזבני <b>ל</b>פני <b>עֹשְׁקָי</b>, הרודפים לקפחני.
(קכב) <b>עֲרֹב עַבְדְּךָ לְטוֹב,</b> הֱיה ערב לטובתי, הבטח את שלומי ותן לי מחסה, ואז – <b>אַל יַעַשְׁקֻנִי זֵדִים.</b>
(קכג) <b>עֵינַי כָּלוּ</b>, אני מצפה תמיד <b>לִישׁוּעָתֶךָ</b> שמחלצת אותי ממצוקתי, <b>וּלְאִמְרַת צִדְקֶךָ,</b> לדבריך הצודקים שיורו לי את דרכי בהמשך.
(קכד) <b>עֲשֵׂה עִם עַבְדְּךָ</b> טוב <b>כְחַסְדֶּךָ,</b> לפי מידת החסד שלך, ולא לפי מה שמגיע לי בדין על חטאי, <b>וְחֻקֶּיךָ לַמְּדֵנִי.</b>
(קכה) <b>עַבְדְּךָ אָנִי, הֲבִינֵנִי</b>, הסבר לי ותן לי בינה, <b>ו</b>כשתהיה לי בינה <b>אֵדְעָה עֵדֹתֶיךָ.</b>
(קכו) אני אוהב את התורה ונאמן לה ופועל לחיזוקה. הגיעה ה<b>עֵת לַעֲשׂוֹת ל</b>מען <b>ה',</b> ולפעול ביתר שאת לחזק את דברו, כי רבים <b>הֵפֵרוּ תּוֹרָתֶךָ.</b>
(קכז) <b>עַל כֵּן</b>, אכן <b>אָהַבְתִּי מִצְוֹתֶיךָ</b> יותר <b>מִזָּהָב וּמִפָּז,</b> זהב או זהב מובחר מסוים.
(קכח) <b>עַל כֵּן כָּל פִּקּוּדֵי כֹל</b>, כל המצוות כולן <b>יִשָּׁרְתִּי</b>, סידרתי אותם לפני ביושר; שיבחתי אותם כישרים; אני הולך בדרך הישר המונחית על ידי כל המצוות, ואילו <b>כָּל אֹרַח</b>, דרך <b>שֶׁקֶר שָׂנֵאתִי.</b>
(קכט) <b>פְּלָאוֹת עֵדְוֹתֶיךָ.</b> נפלאים דברי תורתך, <b>עַל כֵּן נְצָרָתַם</b>, שמרה אותם <b>נַפְשִׁי.</b>
(קל) <b>פֵּתַח</b>, פתיחת <b>דְּבָרֶיךָ יָאִיר,</b> והוא <b>מֵבִין</b>, נותן בינה גם ב<b>פְּתָיִים,</b> אלה שאינם יודעים דבר. כבר כשנפתחים בפניהם דבריך הם זוכים להבנה כלשהי.
(קלא) את <b>פִּי פָעַרְתִּי וָאֶשְׁאָפָה.</b> בפתיחת פי, כביכול, אני שואף אל תוכי את כל מה שאפשר מדבריך, <b>כִּי לְמִצְוֹתֶיךָ יָאָבְתִּי,</b> אני תאב.
(קלב) ובתחינה – <b>פְּנֵה אֵלַי וְחָנֵּנִי</b>, רחם עלי, <b>כְּמִשְׁפָּט</b>, כמו שראוי לך לעשות <b>לְאֹהֲבֵי שְׁמֶךָ.</b>
(קלג) את <b>פְּעָמַי</b>, צעדי, <b>הָכֵן</b>, העמד וכוון אותם אותם ישר <b>בְּ</b>אמצעות <b>אִמְרָתֶךָ, וְאַל תַּשְׁלֶט</b>, כך שלא ישלוט <b>בִּי כָל אָוֶן,</b> רע.
(קלד) <b>פְּדֵנִי</b>, הצילני <b>מֵעֹשֶׁק</b> של <b>אָדָם, וְאֶשְׁמְרָה פִּקּוּדֶיךָ,</b> כי כל עוד האויבים מפריעים לי, אני מתקשה לשמרם.
(קלה) <b>פָּנֶיךָ הָאֵר בְּעַבְדֶּךָ,</b> גלה לי יחס של רצון וחנינה <b>וְלַמְּדֵנִי אֶת חֻקֶּיךָ.</b>
(קלו) <b>פַּלְגֵי מַיִם יָרְדוּ עֵינָי,</b> אני בוכה ומצטער <b>עַל</b> אשר <b>לֹא שָׁמְרוּ תוֹרָתֶךָ.</b>
(קלז) תורתך צדק ואמת וככזו אני דבוק בה. <b>צַדִּיק אַתָּה, ה',</b> אתה נוהג בדרך האמת והצדק, <b>וְיָשָׁר מִשְׁפָּטֶיךָ,</b> גם אם לא תמיד נראים הדברים כך בעינינו.
(קלח) <b>צִוִּיתָ צֶדֶק</b> ב<b>עֵדֹתֶיךָ ו</b>בתורתך אין רק צדק אלא גם <b>אֱמוּנָה</b>, אמת, יציבות וחוזק <b>מְאֹד.</b>
(קלט) <b>צִמְּתַתְנִי</b>, מכווצת אותי, מציקה לי <b>קִנְאָתִי,</b> קנאותי לדברך, <b>כִּי שָׁכְחוּ דְבָרֶיךָ צָרָי,</b> אויבי.
(קמ) <b>צְרוּפָה</b>, זכה ונקייה מכל פגם <b>אִמְרָתְךָ מְאֹד, וְעַבְדְּךָ אֲהֵבָהּ.</b>
(קמא) <b>צָעִיר אָנֹכִי</b>, ועל כן אינני יודע הרבה ואיני מנוסה <b>וְנִבְזֶה,</b> בזוי בעינַי ובעיני אחרים, ובכל זאת, <b>פִּקֻּדֶיךָ לֹא שָׁכָחְתִּי,</b>
(קמב) שכן <b>צִדְקָתְךָ צֶדֶק</b>, צודקת, נכונה <b>לְעוֹלָם, וְתוֹרָתְךָ</b> היא <b>אֱמֶת.</b>
(קמג) <b>צַר וּמָצוֹק</b>, צרות ומצוקות <b>מְצָאוּנִי</b> בחיי, וכנגד הצרות והכאבים <b>מִצְוֹתֶיךָ</b> הן <b>שַׁעֲשֻׁעָי.</b>
(קמד) <b>צֶדֶק עֵדְוֹתֶיךָ</b> קיָים <b>לְעוֹלָם,</b> או: עדותיך הן צדק צרוף, <b>הֲבִינֵנִי</b>, הבהר לי אותן <b>וְאֶחְיֶה</b> בהן.
(קמה) כל מאוויַי נתונים לתורה. <b>קָרָאתִי</b> אליך <b>בְכָל לֵב,</b> בכל רצוני, <b>עֲנֵנִי, ה'.</b> וכשתעזרני, <b>חֻקֶּיךָ אֶצֹּרָה.</b>
(קמו) <b>קְרָאתִיךָ: הוֹשִׁיעֵנִי, ו</b>כשאיוושע <b>אֶשְׁמְרָה עֵדֹתֶיךָ.</b>
(קמז) <b>קִדַּמְתִּי בַנֶּשֶׁף</b>, אני משכים קום לפנות בוקר <b>וָאֲשַׁוֵּעָה,</b> אני מתפלל ובוכה, ו<b>ל</b>קיום <b>דְבָרְךָ יִחָלְתִּי.</b>
(קמח) <b>קִדְּמוּ עֵינַי אַשְׁמֻרוֹת,</b> אני משכים עוד לפני האשמורות האחרונות של הלילה, כדי <b>לָשִׂיחַ</b>, לדבר <b>בְּאִמְרָתֶךָ.</b>
(קמט) <b>קוֹלִי שִׁמְעָה כְחַסְדֶּךָ, ה', כְּמִשְׁפָּטֶךָ חַיֵּנִי.</b>
(קנ) <b>קָרְבוּ רֹדְפֵי זִמָּה</b>, מזימה שלילית, תועבה, להשיג את רצונם, הם אינם רואים שהם פונים לזימתם משום ש<b>מִתּוֹרָתְךָ רָחָקוּ.</b>
(קנא) <b>קָרוֹב אַתָּה, ה', וְכָל מִצְוֹתֶיךָ אֱמֶת.</b>
(קנב) עוד מ<b>קֶדֶם</b>, מימי הראשונים <b>יָדַעְתִּי מֵעֵדֹתֶיךָ, כִּי</b> אתה <b>לְעוֹלָם יְסַדְתָּם.</b> וכיוון שהם קיימים תמיד ואינם משתנים, אני יכול תמיד להתקרב אליהם.
(קנג) ישועת ה' ורחמיו מגיעות לשומרי דברו. <b>רְאֵה</b> את <b>עָנְיִי</b>, צרותי וכאבי <b>וְחַלְּצֵנִי, כִּי תוֹרָתְךָ לֹא שָׁכָחְתִּי.</b>
(קנד) <b>רִיבָה רִיבִי,</b> התערב למעני במלחמותי <b>וּגְאָלֵנִי, לְ</b>מען <b>אִמְרָתְךָ</b>, הבטחתך <b>חַיֵּנִי.</b>
(קנה) <b>רָחוֹק</b>, רחוקה <b>מֵרְשָׁעִים יְשׁוּעָה, כִּי חֻקֶּיךָ לֹא דָרָשׁוּ</b>, ולכן אינך מושיע אותם.
(קנו) <b>רַחֲמֶיךָ רַבִּים, ה', כְּמִשְׁפָּטֶיךָ</b>, המלאים רחמים<b>, חַיֵּנִי.</b>
(קנז) <b>רַבִּים רֹדְפַי וְצָרָי</b>, ובגללם אני חייב להימלט ולנקוט תכסיסים שונים, ובכל זאת <b>מֵעֵדְוֹתֶיךָ לֹא נָטִיתִי.</b>
(קנח) <b>רָאִיתִי בֹגְדִים וָאֶתְקוֹטָטָה</b> אתם, <b>אֲשֶׁר</b>, משום ש<b>אִמְרָתְךָ לֹא שָׁמָרוּ.</b>
(קנט) <b>רְאֵה כִּי פִקּוּדֶיךָ אָהָבְתִּי, ה', כְּחַסְדְּךָ חַיֵּנִי.</b>
(קס) גם <b>רֹאשׁ</b>, תחילת <b>דְּבָרְךָ</b> – <b>אֱמֶת,</b> ואיננו רק מבוא המשרת את ההמשך, <b>וּלְעוֹלָם</b> אמת <b>כָּל מִשְׁפַּט צִדְקֶךָ.</b> ש
(קסא) המשורר שב ומדגיש את אהבתו ויראתו לנוכח התורה ומצוותיה. <b>שָׂרִים</b>, אנשים חשובים <b>רְדָפוּנִי חִנָּם, ו</b>לא מהם אני מפחד אלא <b>מִדְּבָרְךָ</b> בלבד <b>פָּחַד לִבִּי.</b>
(קסב) <b>שָׂשׂ</b>, שמח <b>אָנֹכִי עַל אִמְרָתֶךָ כְּ</b>אדם ש<b>מוֹצֵא שָׁלָל רָב,</b> אוצר גדול.
(קסג) <b>שֶׁקֶר שָׂנֵאתִי וָאֲתַעֵבָה</b>, ולעומת זאת, את <b>תּוֹרָתְךָ אָהָבְתִּי.</b>
(קסד) <b>שֶׁבַע</b>, כלומר הרבה פעמים <b>בַּיּוֹם הִלַּלְתִּיךָ עַל מִשְׁפְּטֵי צִדְקֶךָ.</b>
(קסה) <b>שָׁלוֹם רָב</b> יגיע <b>לְאֹהֲבֵי תוֹרָתֶךָ, וְאֵין לָמוֹ</b>, להם <b>מִכְשׁוֹל,</b> כי ה' דואג לשלומם ולביטחונם.
(קסו) <b>שִׂבַּרְתִּי</b>, ציפיתי <b>לִישׁוּעָתְךָ, ה', וּמִצְוֹתֶיךָ עָשִׂיתִי</b> גם כאשר עדיין לא נושעתי.
(קסז) <b>שָׁמְרָה נַפְשִׁי</b> את <b>עֵדֹתֶיךָ וָאֹהֲבֵם מְאֹד.</b>
(קסח) <b>שָׁמַרְתִּי פִקּוּדֶיךָ וְעֵדֹתֶיךָ,</b> שכן אני יודע <b>כִּי כָל דְּרָכַי נֶגְדֶּךָ,</b> לפניך, ואתה רואה את כל מעשי.
(קסט) ולסיום, תחינה על התפילה. <b>תִּקְרַב רִנָּתִי</b>, שירת תפילתי <b>לְפָנֶיךָ, ה',</b> וקבל אותה; <b>כִּדְבָרְךָ</b>, כפי שהבטחת לי <b>הֲבִינֵנִי</b>, תן בי בינה.
(קע) <b>תָּבוֹא תְחִנָּתִי לְפָנֶיךָ, כְּאִמְרָתְךָ הַצִּילֵנִי.</b>
(קעא) <b>תַּבַּעְנָה שְׂפָתַי תְּהִלָּה, כִּי תְלַמְּדֵנִי חֻקֶּיךָ.</b> אוכל להלל אותך גם על עצם העובדה שאתה מלמד אותי.
(קעב) <b>תַּעַן</b>, תגיד בקול <b>לְשׁוֹנִי</b> את <b>אִמְרָתֶךָ,</b> כדי להודיע לכול <b>כִּי כָל מִצְוֹתֶיךָ צֶּדֶק.</b>
(קעג) <b>תְּהִי יָדְךָ לְעָזְרֵנִי, כִּי פִקּוּדֶיךָ בָחָרְתִּי.</b>
(קעד) <b>תָּאַבְתִּי</b>, אני משתוקק <b>לִישׁוּעָתְךָ, ה', וְתוֹרָתְךָ</b> היא <b>שַׁעֲשֻׁעָי.</b>
(קעה) <b>תְּחִי נַפְשִׁי</b>, אם תיתן לה חיים וכוח, <b>וּתְהַלְלֶךָּ, וּמִשְׁפָּטֶךָ יַעְזְרֻנִי.</b>
(קעו) <b>תָּעִיתִי</b> באופן ממשי ובדרכי הרוחנית <b>כְּשֶׂה אֹבֵד. בַּקֵּשׁ</b>, חפש את <b>עַבְדֶּךָ</b> האבוד, <b>כִּי</b> גם כשאני תועה בדרכי, את <b>מִצְוֹתֶיךָ לֹא שָׁכָחְתִּי.</b>
<h2>פרק קכ</h2>
(א) <b>שִׁיר הַמַּעֲלוֹת. אֶל ה' בַּצָּרָתָה לִּי</b>, בצרתי <b>קָרָאתִי ו</b>הוא <b>יַּעֲנֵנִי.</b>
(ב) <b>ה', הַצִּילָה נַפְשִׁי מִשְׂפַת שֶׁקֶר,</b> מדברי השקר שמספרים עלי, <b>מִלָּשׁוֹן רְמִיָּה.</b> ובאמצע תחינתו המשורר מוסיף דברי תוכחה כלפי המרמים:
(ג) הרי <b>מַה יִּתֵּן לְךָ וּמַה יֹּסִיף לָךְ לָשׁוֹן רְמִיָּה</b>?! איזו תועלת יש בהפצת דברי שקר והשמצות על הזולת?! לשון הרע מתפשטת במהירות, אבל בדרך כלל אין היא אלא דרך לפגוע באחרים, בלי שהאומר יפיק מכך הנאה או תועלת. אין בהם אלא סיפוק מעוות של רצון להזיק לזולת.
(ד) לעתים מפיצי השקרים עצמם נענשים. תרמיתם פוגעת בהם עצמם כאילו הביאה בהם <b>חִצֵּי גִבּוֹר שְׁנוּנִים</b>, חדים <b>עִם גַּחֲלֵי רְתָמִים</b>, גחלים הבוערות במשך זמן רב. לשון השקר מביאה לייסורים מתמשכים בלבד.
(ה) האדם המושמץ מכל צד חש מה שמרגיש האדם גולה או נצור בידי אויבים זרים ומנוכרים ולמודי קרבות. <b>אוֹיָה לִי כִּי גַרְתִּי</b> בצדו של <b>מֶשֶׁךְ,</b> שמו של עם מרוחק, <b>שָׁכַנְתִּי עִם אָהֳלֵי</b> שבטי <b>קֵדָר</b> הערבים.
(ו) המועקה המתמשכת של המושמץ מדומה לאיבה מתמשכת העלולה להתפרץ בכל עת – <b>רַבַּת</b>, הרבה מאוד <b>שָׁכְנָה לָּהּ נַפְשִׁי</b>, אני עצמי חי <b>עִם שׂוֹנֵא שָׁלוֹם.</b>
(ז) והרי <b>אֲנִי</b>, כוונתי ורצוני ב<b>שָׁלוֹם</b>, <b>וְכִי</b>, כאשר <b>אֲדַבֵּר</b> אתם – <b>הֵמָּה</b> כוונתם <b>לַמִּלְחָמָה.</b>
<h2>פרק קכא</h2>
(א) <b>שִׁיר לַמַּעֲלוֹת.</b> מתוך המצור שאני מצוי בו ומתוך אימתה של התקפה העלולה לבוא עלי, <b>אֶשָּׂא עֵינַי אֶל הֶהָרִים</b> – <b>מֵאַיִן יָבֹא עֶזְרִי</b>? האם יגיעו כוחות עזר מן ההרים, ואם כן – מאין הם יצוצו?
(ב) ייתכן שמעברו השני של ההר אין שום כוחות צבא, אבל <b>עֶזְרִי מֵעִם ה', עֹשֵׂה שָׁמַיִם וָאָרֶץ,</b> והוא אשר בידו הכוח והממשלה בכל העולם כולו.
(ג) המשורר מחזק את המתפלל: <b>אַל יִתֵּן</b> ה' <b>לַמּוֹט</b>, להתמוטטות <b>רַגְלֶךָ, אַל יָנוּם שֹׁמְרֶךָ,</b> יָנוּם שֹׁמְרֶךָ,
(ד) כי <b>הִנֵּה לֹא יָנוּם וְלֹא יִישָׁן שׁוֹמֵר יִשְׂרָאֵל,</b> ומיהו שומר זה?
(ה) <b>ה'</b> הוא <b>שֹׁמְרֶךָ,</b> ושמירתו כה צמודה אליך עד ש<b>ה'</b> דומה ל<b>צִלְּךָ עַל יַד יְמִינֶךָ,</b> קרוב אליך מאוד ומוכן לעזרתך. ה' אינו שומר רק מאויבים בשר ודם, הוא מגן עליך מפני כל סוגי הפגעים:
(ו) <b>יוֹמָם</b>, ביום <b>הַשֶּׁמֶשׁ לֹא יַכֶּכָּה, וְיָרֵחַ</b> לא יזיק לך <b>בַּלָּיְלָה.</b>
(ז) <b>ה' יִשְׁמָרְךָ מִכָּל רָע, יִשְׁמֹר אֶת נַפְשֶׁךָ,</b> חייך.
(ח) <b>ה' יִשְׁמָר צֵאתְךָ</b> מן הבית וממקומך <b>וּבוֹאֶךָ</b> חזרה, ובכל נדודיך <b>מֵעַתָּה וְעַד עוֹלָם.</b>
<h2>פרק קכב</h2>
(א) <b>שִׁיר הַמַּעֲלוֹת לְדָוִד</b>. אולי דוד אינו מחבר השיר – על העתיד לבוא – אלא השיר הושר על ידי עולי הרגלים לכבודו, שכן הוא כבש את ירושלים מן היבוסי, והוא שהכין את החומרים לבניין בית ה' בה. <b>שָׂמַחְתִּי בְּאֹמְרִים</b>, כאשר היו אומרים <b>לִי</b>: <b>"בֵּית ה' נֵלֵךְ"</b>, כי עצם המחשבה על ההליכה לבית ה' מענגת אותי.
(ב) ובהמשך – <b>עֹמְדוֹת הָיוּ רַגְלֵינוּ בִּשְׁעָרַיִךְ, יְרוּשָׁלִָם,</b>
(ג) מן השערים נשקפה <b>יְרוּשָׁלִָם הַבְּנוּיָה כְּעִיר שֶׁחֻבְּרָה לָּהּ יַחְדָּו.</b> ירושלים הייתה בנויה על כמה גבעות סמוכות, שייתכן שעד לזמנו של דוד הייתה כל אחת מהן יחידה עירונית ואולי גם יחידה צבאית נבדלת, ודוד הוא שאיחד אותה. מאוחר יותר בנה שלמה חומה שהקיפה את כל חלקי העיר.
(ד) <b>שֶׁ</b>ל<b>שָּׁם</b> – לירושלים <b>עָלוּ שְׁבָטִים, שִׁבְטֵי יָהּ,</b> והם <b>עֵדוּת לְיִשְׂרָאֵל,</b> שכן גם כאשר לא כל העם עלה לירושלים, אלא שלח נציגים בלבד ('מעמדות'), הם הגיעו בשם כל ישראל, כדי <b>לְהֹדוֹת לְשֵׁם ה'.</b>
(ה) ירושלים אינה רק עיר הקודש אלא גם עיר הבירה. <b>כִּי שָׁמָּה</b> – בירושלים, ליד המקדש <b>יָשְׁבוּ כִסְאוֹת לְמִשְׁפָּט,</b> מקום המשפט העליון, אצל <b>כִּסְאוֹת לְבֵית דָּוִד,</b> מקום המלוכה.
(ו) המשורר מברך את העיר: <b>שַׁאֲלוּ</b>, בקשו ודִרשו את <b>שְׁלוֹם יְרוּשָׁלִָם,</b> ואף <b>יִשְׁלָיוּ</b>, יחיו בשלווה <b>אֹהֲבָיִךְ</b>, ירושלים.
(ז) <b>יְהִי שָׁלוֹם בְּחֵילֵךְ,</b> בחומה הנמוכה המקיפה חלק ממך, ותהי <b>שַׁלְוָה בְּאַרְמְנוֹתָיִךְ,</b> הן בבתים המפוארים שבך הן במצודותייך ובמבצרייך.
(ח) <b>לְמַעַן</b>, בעבור, או: בשם <b>אַחַי וְרֵעָי</b> החיים בעיר והמבקרים בה, <b>אֲדַבְּרָה נָּא שָׁלוֹם בָּךְ</b>, כלומר: אני אומר ומאחל שלום לעיר ירושלים.
(ט) <b>לְמַעַן בֵּית ה' אֱלֹהֵינוּ</b> העומד בעיר <b>אֲבַקְשָׁה טוֹב לָךְ.</b>
<h2>פרק קכג</h2>
(א) <b>שִׁיר הַמַּעֲלוֹת. אֵלֶיךָ נָשָׂאתִי</b>, הרמתי משפל המדרגה <b>אֶת עֵינַי</b> בתפילה ובתחינה, אליך <b>הַיֹּשְׁבִי</b>, היושב <b>בַּשָּׁמָיִם.</b>
(ב) <b>הִנֵּה כְעֵינֵי עֲבָדִים אֶל יַד אֲדוֹנֵיהֶם,</b> שבידיהם הכוח והסמכות להעניק ולסייע או לייסר, <b>כְּעֵינֵי שִׁפְחָה</b>, שכוחה זעום אף מכוחו של העבד, <b>אֶל יַד גְּבִרְתָּהּ</b> – <b>כֵּן</b>, מתוך אותה תלות קיצונית אנחנו נושאים את <b>עֵינֵינוּ אֶל ה' אֱלֹהֵינוּ</b> ומצפים לעזרתו <b>עַד שֶׁיְּחָנֵּנוּ,</b> ירחם עלינו וישפיע עלינו מטובו. וכך אנחנו מבקשים:
(ג) <b>חָנֵּנוּ, ה', חָנֵּנוּ, כִּי רַב שָׂבַעְנוּ בוּז</b>. לא די בכך שאנו סובלים כל מיני סבל, אף משפילים אותנו בקיתונות של בוז.
(ד) <b>רַבַּת</b>, הרבה <b>שָׂבְעָה לָּהּ נַפְשֵׁנוּ</b> מן <b>הַלַּעַג</b> של <b>הַשַּׁאֲנַנִּים</b>, האנשים השלווים הבזים לנו, ומן <b>הַבּוּז לִגְאֵי יוֹנִים</b>, של הגאים.
<h2>פרק קכד</h2>
(א) <b>שִׁיר הַמַּעֲלוֹת לְדָוִד. לוּלֵי ה' שֶׁהָיָה לָנוּ,</b> שתמך בנו – <b>יֹאמַר נָא</b> עם <b>יִשְׂרָאֵל</b> –
(ב) <b>לוּלֵי ה' שֶׁהָיָה לָנוּ בְּקוּם</b>, כאשר התקומם <b>עָלֵינוּ אָדָם</b> להילחם בנו ולהשפילנו,
(ג) <b>אֲזַי חַיִּים בְּלָעוּנוּ בַּחֲרוֹת אַפָּם בָּנוּ,</b> בזעמם של אויבינו עלינו.
(ד) <b>אֲזַי הַמַּיִם</b> – דימוי לעמים הרבים העומדים עלינו לכלותנו, <b>שְׁטָפוּנוּ,</b> היו שוטפים אותנו, <b>נַחְלָה</b>, זרימתם כנחל <b>עָבַר</b>, הייתה עוברת <b>עַל נַפְשֵׁנוּ.</b>
(ה) <b>אֲזַי עָבַר</b>, היו עוברים <b>עַל נַפְשֵׁנוּ הַמַּיִם הַזֵּידוֹנִים,</b> שטף הזדון והרשעות.
(ו) <b>בָּרוּךְ ה' שֶׁלֹּא נְתָנָנוּ טֶרֶף לְשִׁנֵּיהֶם,</b> כפי שזממו לעשות.
(ז) <b>נַפְשֵׁנוּ כְּצִפּוֹר</b> ש<b>נִמְלְטָה מִפַּח יוֹקְשִׁים,</b> ממלכודת שנלכדה הציפור אליה. <b>הַפַּח</b> שבו נלכדנו <b>נִשְׁבָּר</b> באופן לא צפוי, <b>וַאֲנַחְנוּ נִמְלָטְנוּ.</b>
(ח) נחלצנו מצרתנו בנס מכיוון ש<b>עֶזְרֵנוּ בְּשֵׁם ה', עֹשֵׂה שָׁמַיִם וָאָרֶץ.</b>
<h2>פרק קכה</h2>
(א) <b>שִׁיר הַמַּעֲלוֹת. הַבֹּטְחִים בַּה'</b> הם <b>כְּהַר צִיּוֹן</b> שבוודאי <b>לֹא יִמּוֹט,</b> יתמוטט, אלא <b>לְעוֹלָם יֵשֵׁב.</b> דימוי הבוטח בה' להר ציון מוליד דימוי נוסף:
(ב) <b>יְרוּשָׁלִַם</b> – <b>הָרִים סָבִיב לָהּ,</b> שכן העיר איננה בנויה על ראשו של ההר הגבוה ביותר. מכל עבריה יש הרים אחרים בגובה דומה, שאפשר להשתמש בהם כדי לבצרה ולהגן עליה מכל הצדדים. <b>ו</b>כשם שירושלים מוקפת הרים, כך גם <b>ה' סָבִיב לְעַמּוֹ</b>, והוא שומר אותו מכל רע <b>מֵעַתָּה וְעַד עוֹלָם.</b>
(ג) <b>כִּי לֹא יָנוּחַ שֵׁבֶט</b>, שוט, או: שרביט השלטון של <b>הָרֶשַׁע עַל גּוֹרַל הַצַּדִּיקִים.</b> הצדיקים לא יהיו כפופים לרשעים, <b>לְמַעַן לֹא יִשְׁלְחוּ הַצַּדִּיקִים בְּעַוְלָתָה</b>, בעוול את <b>יְדֵיהֶם.</b> כאשר נכנסים, אפילו צדיקים, אל תחום שלטונו של הרשע, נאלצים להשתתף ברב או במעט בעולמו של הרשע כדי לשרוד, וכביכול הצדיקים שולחים ידיהם במעשי פשע. הצלתם מידי הרשעים מצילה אותם גם מן ההשחתה שבעצם המגע עמם.
(ד) <b>הֵיטִיבָה, ה', לַטּוֹבִים וְלִישָׁרִים בְּלִבּוֹתָם,</b> טִיבָה, ה', לַטּוֹבִים וְלִישָׁרִים בְּלִבּוֹתָם,
(ה) <b>וְ</b>אילו את <b>הַמַּטִּים עַקַלְקַלּוֹתָם</b>, הסוטים מדרכם לדרכים נפתלות, או: אלו שאינם רואים עצמם כרשעים והם מעקמים כביכול את העקמומיות כדי להפיק רווח או להיחלץ מרעה, <b>יוֹלִיכֵם ה' אֶת</b>, עם <b>פֹּעֲלֵי הָאָוֶן,</b> עושי הרע בגלוי. לעומת זאת, כאשר תישמר דרך הישר והטוב, יבוא <b>שָׁלוֹם עַל יִשְׂרָאֵל</b>.
<h2>פרק קכו</h2>
(א) <b>שִׁיר הַמַּעֲלוֹת. בְּשׁוּב ה' אֶת שִׁיבַת צִיּוֹן</b> נדע שקודם לכן, בזמן הגלות, <b>הָיִינוּ כְּחֹלְמִים,</b> שכן הגלות היא סיוט, ולא מציאות הראויה להתקיים. כשם שכאשר אנחנו שרויים בחלום, למרות עיוותיו אנחנו רואים עצמנו מצויים בתוך הוויה ממשית, מובנת ובעלת משמעות, כך בהיותנו בגלות, אנחנו מדמים לחשוב שאלו הם סדרי עולם. כאשר תבוא הגאולה, יתפוגגו עיוותי המציאות שבגלות, ונבין שהגלות לא הייתה אלא חלום זוועה.
(ב) גם בזמן הגלות יש לנו רגעי צחוק, אך צחוקנו מוגבל, שכן את השמחה מלווה הידיעה שהעולם שסביבנו פגום. רק <b>אָז</b> – בבוא הגאולה <b>יִמָּלֵא שְׂחוֹק פִּינוּ,</b> נצחק בפה מלא, <b>וּלְשׁוֹנֵנוּ</b> תוכל להביע <b>רִנָּה,</b> שמחה ושירה בשלמות. עם בוא הגאולה, יתברר גם שאין זה רק שינוי-מה פנימי בחיינו. היא תיוודע כהתרחשות חריגה גם לרחוקים ולזרים. לכן <b>אָז יֹאמְרוּ בַגּוֹיִם: "הִגְדִּיל ה' לַעֲשׂוֹת עִם אֵלֶּה".</b> אז גם אנו נוכל לומר:
(ג) <b>הִגְדִּיל ה' לַעֲשׂוֹת עִמָּנוּ</b>, ה' עשה לנו למעלה מן הראוי לנו ואף מעל ומעבר לציפיותינו. על כן נוכל גם אנו לומר בפה מלא: <b>הָיִינוּ שְׂמֵחִים.</b>
(ד) <b>שׁוּבָה ה' אֶת שְׁבִיתֵנוּ כַּאֲפִיקִים בַּנֶּגֶב.</b> אפיקי הנחלים בנגב יבשים בדרך כלל. כשהם מתמלאים – הרי זה ממי גשמים שירדו במרחק רב מהם, המגיעים בלא כל סימנים מקדימים כגון עננים או רוח. פתאום מתמלא האפיק כולו במים רבים, שוצפים. דימוי זה מדגיש שגם כאשר אין כל רמז במציאות הגלויה שהגאולה עשויה להופיע – היא עשויה לבוא פתאום ובממדים מפתיעים. גם כשהמציאות הגלויה לעינינו אומרת אך ורק גלות, בכל זאת טמונים באדמת המציאות גרעינים סמויים של תקווה –
(ה) <b>הַזֹּרְעִים</b> עושים את מלאכתם <b>בְּדִמְעָה</b>, שכן הזריעה כרוכה ביגיעה, המלווה בדאגה לא מעטה: היצמח הזרע הזה? ואולם בסופו של דבר הם <b>בְּרִנָּה יִקְצֹרוּ.</b> וכאן בא תיאור רחב יותר של הזריעה והקציר:
(ו) <b>הָלוֹךְ יֵלֵךְ וּבָכֹה</b> בדאגה <b>נֹשֵׂא מֶשֶׁךְ הַזָּרַע</b>, שק הזרעים. הרי אפשר היה להשתמש בגרעינים הללו לאכילה. זריעתם נראית כהשלכתם לאדמה לקראת אבדן וריקבון. אבל בסופו של דבר <b>בֹּא יָבֹא בְרִנָּה</b> הקוצר, שגם הוא נושא משא, אלא שהוא <b>נֹשֵׂא</b> את <b>אֲלֻמֹּתָיו,</b> היבול אשר צמח במשך השנה.
<h2>פרק קכז</h2>
(א) <b>שִׁיר הַמַּעֲלוֹת לִשְׁלֹמֹה. אִם ה' לֹא יִבְנֶה בַיִת</b> – <b>שָׁוְא</b>, לחינם <b>עָמְלוּ בוֹנָיו בּוֹ</b>, כי הבית יתמוטט. <b>אִם ה' לֹא יִשְׁמָר עִיר</b> – <b>שָׁוְא שָׁקַד שׁוֹמֵר</b>, שכן ההגנה על אותה עיר לא תועיל, והעיר תיפרץ.
(ב) כך הוא גם בחיים הכלכליים: <b>שָׁוְא לָכֶם מַשְׁכִּימֵי קוּם,</b> המשתדלים להתחיל בעבודתם מוקדם, וגם <b>מְאַחֲרֵי שֶׁבֶת,</b> הממשיכים לעבוד עוד ועוד, <b>אֹכְלֵי לֶחֶם הָעֲצָבִים</b>, האוכלים את לחמם בעצב, בטרדות ובתכניות למען העתיד. המאמצים המתמידים להצליח ולשגשג עלולים שלא לשאת פֵּרות. לעומת זאת, <b>כֵּן יִתֵּן</b> ה' <b>לִידִידוֹ</b>, לאוהבו <b>שֵׁנָא,</b> שינה. ה' מאפשר לאדם הבוטח בו שחייו יעלו יפה והוא יישן במנוחה.
(ג) הדבר נכון גם ביחס לשאר מתנות ה': <b>הִנֵּה נַחֲלַת ה'</b>, מה שה' מנחיל לבני האדם הם <b>בָּנִים,</b> ה<b>שָׂכָר</b> שהם מקבלים ממנו הוא <b>פְּרִי הַבָּטֶן</b>, הילדים.
(ד) <b>כְּחִצִּים בְּיַד גִּבּוֹר כֵּן</b> גם <b>בְּנֵי הַנְּעוּרִים</b>, היוצרים את העתיד. והוא ממשיך בדימוי החצים:
(ה) <b>אַשְׁרֵי הַגֶּבֶר אֲשֶׁר מִלֵּא אֶת אַשְׁפָּתוֹ</b>, הכלי שבו מונחים החצים, <b>מֵהֶם.</b> מאושר מי שהתברך בילדים רבים. מי שזכו לזרע רב <b>לֹא יֵבֹשׁוּ</b>, יתביישו <b>כִּי יְדַבְּרוּ אֶת אוֹיְבִים בַּשָּׁעַר,</b> הן במלחמה ממשית הן בדיונים פנימיים בשער העיר הם ירגישו חזקים יותר.
<h2>פרק קכח</h2>
(א) <b>שִׁיר הַמַּעֲלוֹת. אַשְׁרֵי כָּל יְרֵא ה' הַהֹלֵךְ בִּדְרָכָיו,</b> גם אם איננו עוסק דווקא בדברים גדולים.
(ב) <b>יְגִיעַ כַּפֶּיךָ כִּי תֹאכֵל</b>, כשתיהנה מעבודתך הפשוטה, ולא מעסקים גדולים – <b>אַשְׁרֶיךָ וְטוֹב לָךְ.</b> החיים מיגיע כפיים ביושר לב מיטיבים עם האדם ומביאים מנוחה לנפשו.
(ג) בחיי שלווה אלו <b>אֶשְׁתְּךָ</b>, אִשתך תהיה <b>כְּגֶפֶן פֹּרִיָּה בְּיַרְכְּתֵי</b>, בצד <b>בֵיתֶךָ. בָּנֶיךָ</b> הקטנים הם <b>כִּשְׁתִלֵי זֵיתִים</b> שעה שהם יושבים בשלווה <b>סָבִיב לְשֻׁלְחָנֶךָ.</b> דימוי זה לקוח מעץ הזית, שמסביב גזעו יוצאים נצרים משורשיו ומקיפים אותו מכל צד.
(ד) <b>הִנֵּה כִי כֵן</b>, כך, בשלווה ובחיי בית מאושר ופורה <b>יְבֹרַךְ גָּבֶר יְרֵא ה'.</b>
(ה) <b>יְבָרֶכְךָ ה' מִצִּיּוֹן, וּרְאֵה בְּטוּב יְרוּשָׁלִָם כֹּל יְמֵי חַיֶּיךָ</b>. וברכות נוספות:
(ו) <b>וּרְאֵה בָנִים לְבָנֶיךָ</b>, תזכה לראות גם את המשך הדורות, ו<b>שָׁלוֹם עַל יִשְׂרָאֵל</b> – הברכה המסכמת וכוללת הכול.
<h2>פרק קכט</h2>
(א) <b>שִׁיר הַמַּעֲלוֹת. רַבַּת</b>, הרבה בַּת<b>צְרָרוּנִי</b>, שנאו אותי <b>מִנְּעוּרַי</b>, מראשיתי – <b>יֹאמַר נָא יִשְׂרָאֵל</b> –
(ב) <b>רַבַּת צְרָרוּנִי מִנְּעוּרָי, גַּם</b>, ועם זאת <b>לֹא יָכְלוּ לִי.</b> אויבי מאז ומקדם ועד היום לא הצליחו לממש את רצונם.
(ג) אמנם <b>עַל גַּבִּי חָרְשׁוּ חֹרְשִׁים,</b> וניסו לחתוך בבשרי, <b>הֶאֱרִיכוּ לְמַעֲנִיתָם,</b> את הערוגה או התלם שלהם. כביכול חרשו על גבי תלם שהתארך והלך.
(ד) אולם <b>ה' צַדִּיק,</b> והוא <b>קִצֵּץ</b> את <b>עֲבוֹת</b>, החבל שבו ה<b>רְשָׁעִים</b> כבלו את הצדיקים.
(ה) ובסופו של דבר <b>יֵבֹשׁוּ</b>, יתביישו <b>וְיִסֹּגוּ אָחוֹר כֹּל שׂנְאֵי צִיּוֹן.</b>
(ו) בימי קדם היו הגגות השטוחים עשויים לעתים מטיט ואדמה, ומשום כך לפעמים צמחו עליהם שיבולים, אולם השיבולים הללו הגיעו עד שלב החציר, הגבעולים הירוקים, ולא הבשילו. באמצעות הדימוי הזה המשורר מקלל את האויבים: <b>יִהְיוּ כַּחֲצִיר גַּגּוֹת, שֶׁקַּדְמַת</b>, עוד לפני ש<b>שָׁלַף</b>, הוציא שיבולת או פרח, כבר הוא <b>יָבֵשׁ</b>, שהרי אין בגגות די אדמה כדי להזין אותו.
(ז) השיבולים כה מועטות, <b>שֶׁלֹּא מִלֵּא</b> את <b>כַפּוֹ</b> בשיבולים ה<b>קוֹצֵר</b>, <b>וְ</b>לא מילא את <b>חִצְנוֹ</b>, שולי בגדו ה<b>מְעַמֵּר,</b> האדם המקבץ את השיבולים לעומרים.
(ח) <b>וְ</b>כיוון שכך <b>לֹא אָמְרוּ הָעֹבְרִים</b> כדרך שאומרים לאדם הקוצר תבואה: <b>"בִּרְכַּת ה' אֲלֵיכֶם, בֵּרַכְנוּ אֶתְכֶם בְּשֵׁם ה'"</b>.
<h2>פרק קל</h2>
(א) <b>שִׁיר הַמַּעֲלוֹת. מִמַּעֲמַקִּים</b>, ממצוקה ומשפל המדרגה, או: מפנימיות הלב <b>קְרָאתִיךָ, ה':</b>
(ב) <b>אֲדֹנָי, שִׁמְעָה בְקוֹלִי, תִּהְיֶינָה אָזְנֶיךָ קַשֻּׁבוֹת לְקוֹל תַּחֲנוּנָי.</b>
(ג) <b>אִם</b> את ה<b>עֲוֹנוֹת תִּשְׁמָר, יָהּ</b> – <b>אֲדֹנָי, מִי יַעֲמֹד</b> בכך?! לא נוכל לעמוד במשא עוונותינו המצטברים.
(ד) <b>כִּי עִמְּךָ הַסְּלִיחָה, לְמַעַן תִּוָּרֵא,</b> כדי שייראו ממך וייזהרו שלא לקלקל את המעשים הלאה. לולא הייתה סליחה, היה אדם מניח שאין לו תקנה, ולאחר שנכשל היה מידרדר עוד ועוד.
(ה) <b>קִוִּיתִי</b> אל <b>ה', קִוְּתָה נַפְשִׁי, וְלִדְבָרוֹ הוֹחָלְתִּי,</b> אני מייחל ומשתוקק.
(ו) <b>נַפְשִׁי</b> מצפה ומייחלת <b>לַאדֹנָי</b> יותר <b>מִ</b>ציפייתם של <b>שֹּׁמְרִים</b> בלילה <b>לַבֹּקֶר, שֹׁמְרִים לַבֹּקֶר.</b> הבוקר מגלם בעבורם את קץ שמירתם וכן את הישועה והעזרה שלהן הם מייחלים.
(ז) <b>יַחֵל,</b> קווה, צַפה, <b>יִשְׂרָאֵל, אֶל ה', כִּי עִם ה' הַחֶסֶד, וְהַרְבֵּה עִמּוֹ פְדוּת,</b> ישועה. בידו הכוח לפדות ולהציל ככל שירצה,
(ח) <b>ו</b>לכן <b>הוּא יִפְדֶּה אֶת יִשְׂרָאֵל מִכֹּל עֲוֹנֹתָיו.</b>
<h2>פרק קלא</h2>
(א) <b>שִׁיר הַמַּעֲלוֹת לְדָוִד. ה', לֹא גָבַהּ לִבִּי,</b> אינני מתגאה, <b>וְלֹא רָמוּ עֵינַי,</b> אינני מתנשא ולא שואף לדברים גדולים – <b>וְלֹא הִלַּכְתִּי בִּגְדֹלוֹת וּבְנִפְלָאוֹת מִמֶּנִּי.</b> אני עומד במקומי, כפי שאני, בלא השתדלות להגיע רחוק או גבוה יותר.
(ב) <b>אִם לֹא</b>, אני נשבע ש<b>שִׁוִּיתִי</b>, ביטלתי כל שאיפה, ואני מקבל את המוצאות אותי באופן מוחלט, <b>וְדוֹמַמְתִּי</b>, השקטתי את <b>נַפְשִׁי כְּגָמֻל</b>, תינוק שסיים את תקופת היניקה, <b>עֲלֵי אִמּוֹ,</b> בקרבה, בביטחון ובשלווה. שלא כיונק המתרפק על אמו מתוך תשוקה והזדקקות לחלבה, הגָּמול מחלב מתרפק על אמו בקרבה שאין בה תשוקה ורצון. <b>כַּגָּמֻל</b>, לגָמול דומה <b>עָלַי</b>, בעיני <b>נַפְשִׁי.</b>
(ג) עצה כללית: <b>יַחֵל,</b> קווה, <b>יִשְׂרָאֵל, אֶל ה' מֵעַתָּה וְעַד עוֹלָם,</b> מתוך אותה קרבה שאין בה שום בקשה או רצייה, מלבד הרצון בקרבתו.
<h2>פרק קלב</h2>
(א) <b>שִׁיר הַמַּעֲלוֹת. זְכוֹר, ה', לְדָוִד אֵת כָּל עֻנּוֹתוֹ</b>, עינוייו וסבלו,
(ב) ואת <b>אֲשֶׁר נִשְׁבַּע לַה', נָדַר לַאֲבִיר</b>, האדון, המרומם על <b>יַעֲקֹב</b> – כינוי לאלוקים. וזה היה נדרו של דוד:
(ג) <b>"אִם אָבֹא בְּאֹהֶל בֵּיתִי, אִם אֶעֱלֶה</b> בשלווה <b>עַל עֶרֶשׂ יְצוּעָי</b>, מיטתי,
(ד) <b>אִם אֶתֵּן שְׁנַת</b>, שינה <b>לְעֵינָי, לְעַפְעַפַּי תְּנוּמָה,</b> לא אנוח ולא אשקוט
(ה) <b>עַד אֶמְצָא מָקוֹם לַה', מִשְׁכָּנוֹת לַאֲבִיר יַעֲקֹב".</b>
(ו) <b>הִנֵּה שְׁמַעֲנוּהָ</b> – את הבשורה שייבנה בית לה', עוד בהיות דוד <b>בְאֶפְרָתָה</b>, היא בית לחם. <b>מְצָאנוּהָ</b> – את התגשמות הבשורה על בית ה' <b>בִּשְׂדֵי יָעַר</b>, בגורן ארוְנה היבוסי. והמשורר אומר בתשוקה:
(ז) <b>נָבוֹאָה לְמִשְׁכְּנוֹתָיו,</b> של ה', <b>נִשְׁתַּחֲוֶה לַהֲדֹם רַגְלָיו</b> – כינוי מליצי לבית המקדש.
(ח) <b>קוּמָה, ה', לִמְנוּחָתֶךָ</b> – מקום ביתך הקבוע, <b>אַתָּה וַאֲרוֹן עֻזֶּךָ</b>, המסמל את השכינה המתגלה. ושם, במקדש, יתקיים סדר עבודתך הראוי:
(ט) <b>כֹּהֲנֶיךָ יִלְבְּשׁוּ צֶדֶק</b>, בהופעתם, בדבריהם ובהתנהגותם הישרה, <b>וַחֲסִידֶיךָ יְרַנֵּנוּ,</b> ישירו.
(י) <b>בַּעֲבוּר דָּוִד עַבְדֶּךָ</b>, שהתאמץ להביא את הארון למקומו הקבוע ולבנות את המקדש, <b>אַל תָּשֵׁב פְּנֵי,</b> תאכזב את <b>מְשִׁיחֶךָ</b>, המלך שמשחת אותו. שהרי –
(יא) בשכר שבועתו של דוד ומאמציו, <b>נִשְׁבַּע ה' לְדָוִד</b> שבועת <b>אֱמֶת</b> ש<b>לֹא יָשׁוּב מִמֶּנָּה</b>, שתתקיים לעד<b>: מִפְּרִי בִטְנְךָ אָשִׁית</b>, אשים, אמַנה <b>לְכִסֵּא לָךְ.</b> כתר המלוכה יעבור גם לצאצאיך.
(יב) <b>אִם יִשְׁמְרוּ בָנֶיךָ</b> את <b>בְּרִיתִי וְ</b>את <b>עֵדֹתִי זוֹ</b>, אשר <b>אֲלַמְּדֵם</b> – <b>גַּם בְּנֵיהֶם עֲדֵי עַד יֵשְׁבוּ לְכִסֵּא לָךְ</b>.
(יג) <b>כִּי בָחַר ה' בְּצִיּוֹן, אִוָּהּ</b>, רצה אותה <b>לְמוֹשָׁב לוֹ.</b>
(יד) וכאן דברי ה': <b>זֹאת</b> – בירושלים תהיה <b>מְנוּחָתִי עֲדֵי עַד; פֹּה אֵשֵׁב כִּי אִוִּתִיהָ,</b> חשקתי בה.
(טו) על כן, את <b>צֵידָהּ</b>, מזונה של ציון <b>בָּרֵךְ אֲבָרֵךְ</b>, את <b>אֶבְיוֹנֶיהָ</b>, ענייה <b>אַשְׂבִּיעַ לָחֶם</b>,
(טז) <b>וְכֹהֲנֶיהָ אַלְבִּישׁ יֶשַׁע,</b> בגדי ישועה שהם בגדי כהונה המציינים את מעמדם הנכבד של הכהנים ואת הצלחתם וישועתם, <b>וַחֲסִידֶיהָ רַנֵּן יְרַנֵּנוּ</b>, ישירו במקדש.
(יז) <b>שָׁם אַצְמִיחַ קֶרֶן</b>, אחלוק כבוד לעיני כולן <b>לְדָוִד, עָרַכְתִּי נֵר לִ</b>כבוד <b>מְשִׁיחִי,</b> אכבד את המלכים שיימשחו מבית דוד.
(יח) את <b>אוֹיְבָיו</b> של דוד <b>אַלְבִּישׁ בֹּשֶׁת,</b> בושה, <b>וְעָלָיו</b> – על דוד, <b>יָצִיץ,</b> יתנוצץ <b>נִזְרוֹ,</b> כתרו.
<h2>פרק קלג</h2>
(א) <b>שִׁיר הַמַּעֲלוֹת לְדָוִד. הִנֵּה מַה טּוֹב וּמַה נָּעִים שֶׁבֶת אַחִים</b>, בני ישראל, ובעיקר בני ירושלים <b>גַּם יָחַד.</b> הטובה והנועם ששורים עליהם דומים למראה שהם רואים, כשהם צופים בתפארת הכהנים:
(ב) <b>כַּשֶּׁמֶן הַטּוֹב</b>, המבושם <b>עַל הָרֹאשׁ</b> הנוטף ו<b>יֹרֵד עַל הַזָּקָן, זְקַן אַהֲרֹן</b> ובניו הכהנים אחריו, שהוא זקן ארוך <b>שֶׁיֹּרֵד עַל</b>, עד <b>פִּי</b>, פתח <b>מִדּוֹתָיו,</b> מדיו, לבושו. השמן המבושם המחליק שיורד על זקן הכהן מבטא שפע, כבוד, תפארת ונחת.
(ג) הרווחה הגדולה מתוארת באמצעות תיאור פנטסטי: <b>כְּטַל</b>, כמים היורדים מהר <b>חֶרְמוֹן</b>, שבגלל גובהו ומיקומו מרובים בו הגשמים והטללים, <b>שֶׁיֹּרֵד</b> במקום שאין בו טללים לרוב – <b>עַל הַרְרֵי צִיּוֹן, כִּי שָׁם</b> – בציון <b>צִוָּה ה' אֶת הַבְּרָכָה,</b> שהיא <b>חַיִּים</b> על כל תכונותיהם ומעלותיהם, <b>עַד הָעוֹלָם,</b> לעולם.
<h2>פרק קלד</h2>
(א) <b>שִׁיר הַמַּעֲלוֹת. הִנֵּה בָּרְכוּ אֶת ה', כָּל עַבְדֵי ה' הָעֹמְדִים בְּבֵית ה' בַּלֵּילוֹת</b>. אף שאין בבית המקדש עבודה בשעות הלילה, עבדי ה' הללו מגיעים אליו בשעות שאין בו פעילות כדי להתפלל או לעמוד לפני ה' בדבקות.
(ב) <b>שְׂאוּ יְדֵכֶם</b> אל ה<b>קֹדֶשׁ וּבָרְכוּ אֶת ה'.</b>
(ג) ומול ברכתם של עבדי ה' לה' – תופיע ברכתו: <b>יְבָרֶכְךָ ה' מִצִּיּוֹן,</b> מהר קודשו, ה' ה<b>עֹשֵׂה שָׁמַיִם וָאָרֶץ</b>.
<h2>פרק קלה</h2>
(א) <b>הַלְלוּיָהּ.</b> מצד אחד זו מלת קריאה המורכבת משתי מלים: הללו את ה'! ומצד אחר היא משמשת כמלה אחת שפירושה שיר תהילה לה', כעין הרחבה של המלה 'הלל', דוגמת מאפליה ומרחביה<b>. </b><b>הַלְלוּ אֶת שֵׁם ה', הַלְלוּ, עַבְדֵי ה'</b>
(ב) <b>שֶׁעֹמְדִים בְּבֵית ה', בְּחַצְרוֹת בֵּית אֱלֹהֵינוּ.</b> ייתכן שאלו הם הלויים המשוררים בבית ה', ששרו את המזמורים הללו, אך אפשר שבשירה השתתפו גם אנשים אחרים, יראי ה'.
(ג) <b>הַלְלוּיָהּ, כִּי טוֹב ה', זַמְּרוּ לִשְׁמוֹ כִּי נָעִים</b> ה'.
(ד) <b>כִּי</b> את <b>יַעֲקֹב בָּחַר לוֹ יָהּ,</b> את <b>יִשְׂרָאֵל</b> הוא בחר <b>לִסְגֻלָּתוֹ,</b> להיות עמו המיוחד, היקר לו.
(ה) <b>כִּי אֲנִי יָדַעְתִּי כִּי גָדוֹל ה', וַאֲדֹנֵינוּ</b> גדול יותר <b>מִכָּל אֱלֹהִים.</b>
(ו) את גדולת ה' אפשר לראות בטבע: <b>כֹּל אֲשֶׁר חָפֵץ ה' עָשָׂה</b>, ממשלתו בכל העולם – <b>בַּשָּׁמַיִם וּבָאָרֶץ, בַּיַּמִּים וְכָל תְּהֹמוֹת</b> שמתחת לארץ.
(ז) <b>מַעֲלֶה נְשִׂאִים</b>, עננים <b>מִקְצֵה הָאָרֶץ, בְּרָקִים</b>, הקודמים <b>ל</b>ירידת ה<b>מָּטָר עָשָׂה, מוֹצֵא</b>, מוציא <b>רוּחַ מֵאוֹצְרוֹתָיו.</b> כביכול אצורה הרוח במקום מסוים, ואלוקים משחרר אותה משם כרצונו.
(ח) ומכאן לגדולתו של ה' המתבטאת בהיסטוריה: <b>שֶׁהִכָּה בְּכוֹרֵי מִצְרָיִם מֵאָדָם עַד בְּהֵמָה</b>, כמסופר בתורה על המכה האחרונה, הגדולה והמכרעת במכות מצרים.
(ט) מכה זו באה לאחר שה' <b>שָׁלַח אוֹתֹת וּמֹפְתִים</b> רבים <b>בְּתוֹכֵכִי</b>, בתוך <b>מִצְרָיִם, בְּפַרְעֹה וּבְכָל עֲבָדָיו.</b>
(י) הללו את ה' העושה כל אשר חפץ – <b>שֶׁהִכָּה גּוֹיִם רַבִּים וְהָרַג מְלָכִים עֲצוּמִים</b> במלחמות ישראל בבואם לארץ:
(יא) <b>לְסִיחוֹן</b>, את סיחון <b>מֶלֶךְ הָאֱמֹרִי, וּלְעוֹג</b>, ואת עוג <b>מֶלֶךְ הַבָּשָׁן</b> שהיו מלכים גדולים ששלטו בטריטוריות רחבות יותר ממלכי כנען, <b>וּלְכֹל</b>, ואת כל <b>מַמְלְכוֹת כְּנָעַן</b>.
(יב) <b>וְנָתַן אַרְצָם</b> של כל המלכים האלה <b>נַחֲלָה, נַחֲלָה לְיִשְׂרָאֵל עַמּוֹ.</b>
(יג) דברי שבח ותודה: <b>ה', שִׁמְךָ</b> קיים <b>לְעוֹלָם, ה', זִכְרְךָ לְדֹר וָדֹר.</b>
(יד) <b>כִּי יָדִין</b>, ידוּן <b>ה'</b> את <b>עַמּוֹ, וְעַל עֲבָדָיו יִתְנֶחָם</b>, הוא יחזור בו ממחשבתו להעניש את ישראל.
(טו) כשיעמיד את עבדי ה' מישראל מול הגויים, תבלוט קרבתם של ישראל אליו: <b>עֲצַבֵּי</b>, אלילי <b>הַגּוֹיִם</b> הם <b>כֶּסֶף וְזָהָב, מַעֲשֵׂה יְדֵי אָדָם</b>, ואין בהם חיים:
(טז) <b>פֶּה לָהֶם</b> – <b>וְלֹא יְדַבֵּרוּ; עֵינַיִם לָהֶם</b> – <b>וְלֹא יִרְאוּ;</b>
(יז) <b>אָזְנַיִם לָהֶם</b> – <b>וְלֹא יַאֲזִינוּ; אַף אֵין יֶשׁ</b>, אין <b>רוּחַ בְּפִיהֶם</b>. אין הם אלא בובות נטולות חיים. המשורר בז לעובדיהם ואולי אף מקלל אותם:
(יח) <b>כְּמוֹהֶם</b> – כמו האלילים, נטולי רוח חיים <b>יִהְיוּ עֹשֵׂיהֶם,</b> ואף <b>כֹּל אֲשֶׁר בֹּטֵחַ בָּהֶם.</b>
(יט) ולעומתם – <b>בֵּית יִשְׂרָאֵל, בָּרְכוּ אֶת ה'; בֵּית אַהֲרֹן</b> – הכהנים, <b>בָּרְכוּ אֶת ה';</b>
(כ) <b>בֵּית הַלֵּוִי, בָּרְכוּ אֶת ה'; יִרְאֵי ה',</b> עובדי ה' שאינם נמנים דווקא על 'בית' אחד ושאין להם תפקיד מסוים ומוגדר, <b>בָּרְכוּ אֶת ה'.</b>
(כא) וכולם יחד אומרים: <b>בָּרוּךְ ה' מִצִּיּוֹן, שֹׁכֵן יְרוּשָׁלִָם, הַלְלוּיָהּ.</b>
<h2>פרק קלו</h2>
(א) <b>הוֹדוּ לַה' כִּי טוֹב</b>, ומקהלת הקהל עונה: <b>כִּי לְעוֹלָם חַסְדּוֹ.</b>
(ב) <b>הוֹדוּ לֵאלֹהֵי הָאֱלֹהִים, כִּי לְעוֹלָם חַסְדּוֹ.</b>
(ג) <b>הוֹדוּ לַאֲדֹנֵי הָאֲדֹנִים, כִּי לְעוֹלָם חַסְדּוֹ.</b>
(ד) הודו <b>לְעֹשֵׂה נִפְלָאוֹת גְּדֹלוֹת לְבַדּוֹ,</b> לַיחיד שיכול לעשות נפלאות גדולות, <b>כִּי לְעוֹלָם חַסְדּוֹ.</b>
(ה) תיאור הנפלאות הללו: הודו <b>לְעֹשֵׂה הַשָּׁמַיִם בִּתְבוּנָה</b>, <b>כִּי לְעוֹלָם חַסְדּוֹ.</b>
(ו) הודו <b>לְרֹקַע הָאָרֶץ עַל הַמָּיִם,</b> למי שכיסה את תהומות המים בארץ, <b>כִּי לְעוֹלָם חַסְדּוֹ.</b>
(ז) הודו <b>לְעֹשֵׂה אוֹרִים</b>, מאורות <b>גְּדֹלִים, כִּי לְעוֹלָם חַסְדּוֹ.</b>
(ח) הודו לעושה <b>אֶת הַשֶּׁמֶשׁ לְמֶמְשֶׁלֶת בַּיּוֹם, כִּי לְעוֹלָם חַסְדּוֹ.</b>
(ט) הודו לעושה <b>אֶת הַיָּרֵחַ וְ</b>ה<b>כוֹכָבִים לְמֶמְשְׁלוֹת בַּלָּיְלָה, כִּי לְעוֹלָם חַסְדּוֹ.</b>
(י) כמו קודמו גם מזמור זה עובר מתיאור גדולת ה' בעולם לתיאור גדולתו במעשיו בהיסטוריה: הודו <b>לְמַכֵּה מִצְרַיִם בּ</b>אמצעות הכאת <b>בְכוֹרֵיהֶם, כִּי לְעוֹלָם חַסְדּוֹ.</b>
(יא) <b>וַיּוֹצֵא יִשְׂרָאֵל מִתּוֹכָם</b> – מתוך המצרים, <b>כִּי לְעוֹלָם חַסְדּוֹ.</b>
(יב) <b>בְּיָד חֲזָקָה וּבִזְרוֹעַ נְטוּיָה,</b> בגבורה, <b>כִּי לְעוֹלָם חַסְדּוֹ.</b>
(יג) הודו <b>לְגֹזֵר</b>, לקורע את <b>יַם סוּף לִגְזָרִים,כִּי לְעוֹלָם חַסְדּוֹ.</b>
(יד) והנס השני באותו הקשר: <b>וְהֶעֱבִיר יִשְׂרָאֵל בְּתוֹכוֹ, כִּי לְעוֹלָם חַסְדּוֹ.</b>
(טו) והנס השלישי: <b>וְנִעֵר</b>, טלטל, זרק את <b>פַּרְעֹה וְחֵילוֹ בְיַם סוּף, כִּי לְעוֹלָם חַסְדּוֹ.</b>
(טז) הודו <b>לְמוֹלִיךְ עַמּוֹ בַּמִּדְבָּר,</b> שסיפק להם שם את כל צורכיהם, <b>	כִּי לְעוֹלָם חַסְדּוֹ.</b>
(יז) הודו <b>לְמַכֵּה מְלָכִים גְּדֹלִים</b> על סף הכניסה לארץ כנען ובתוכה, 	<b>כִּי לְעוֹלָם חַסְדּוֹ.</b>
(יח) <b>וַיַּהֲרֹג מְלָכִים אַדִּירִים, כִּי לְעוֹלָם חַסְדּוֹ.</b>
(יט) הודו למי שהרג <b>לְסִיחוֹן</b>, את סיחון <b>מֶלֶךְ הָאֱמֹרִי, כִּי לְעוֹלָם חַסְדּוֹ.</b>
(כ) <b>ו</b>כן הודו למי שהרג <b>לְעוֹג</b>, את עוג <b>מֶלֶךְ הַבָּשָׁן, כִּי לְעוֹלָם חַסְדּוֹ.</b>
(כא) <b>וְנָתַן אַרְצָם לְנַחֲלָה, כִּי לְעוֹלָם חַסְדּוֹ.</b>
(כב) <b>נַחֲלָה לְיִשְׂרָאֵל עַבְדּוֹ, כִּי לְעוֹלָם חַסְדּוֹ.</b> חֲלָה לְיִשְׂרָאֵל עַבְדּוֹ, כִּי לְעוֹלָם חַסְדּוֹ.
(כג) וכאן באים דברים שאינם שייכים למאורע היסטורי מסוים: <b>שֶׁבְּשִׁפְלֵנוּ</b>, בזמן ירידתנו והשפלתנו <b>זָכַר לָנוּ,</b> אותנו להושיענו, <b>כִּי לְעוֹלָם חַסְדּוֹ.</b>
(כד) <b>וַיִּפְרְקֵנוּ</b>, הציל אותנו <b>מִצָּרֵינוּ, כִּי לְעוֹלָם חַסְדּוֹ.</b>
(כה) והעניין הקבוע והמתמיד ביותר: הודו למי ש<b>נֹתֵן לֶחֶם לְכָל בָּשָׂר,</b> למפרנס את כל יצורי העולם, <b>כִּי לְעוֹלָם חַסְדּוֹ.</b>
(כו) והמשורר מסכם ברינה: <b>הוֹדוּ לְאֵל הַשָּׁמָיִם, כִּי לְעוֹלָם חַסְדּוֹ.</b>
<h2>פרק קלז</h2>
(א) <b>עַל נַהֲרוֹת בָּבֶל, שָׁם יָשַׁבְנוּ</b> לאחר תלאות הדרך מציון, <b>גַּם בָּכִינוּ בְּזָכְרֵנוּ אֶת צִיּוֹן.</b>
(ב) <b>עַל עֲרָבִים</b>, עצי ערבה, הגדלים בדרך כלל על שפת הנהרות, <b>בְּתוֹכָהּ</b> – בתוך בבל, <b>תָּלִינוּ כִּנֹּרוֹתֵינוּ.</b> בכך ביטאנו שכעת אין לנו שימוש בכינורות – איננו רוצים ואיננו יכולים עוד לשיר.
(ג) <b>כִּי שָׁם</b> – בגלות, <b>שְׁאֵלוּנוּ</b>, ביקשו מאתנו <b>שׁוֹבֵינוּ דִּבְרֵי שִׁיר</b>, שנשיר להם, אם מתוך סקרנות לשמוע את ניגונינו, השבויים, אם כדי להתעלל בנו, <b>וְתוֹלָלֵינוּ</b>, שוללינו הבוזזים אותנו או הבזים ולועגים ביקשו מאתנו <b>שִׂמְחָה,</b> ואמרו: <b>"שִׁירוּ לָנוּ מִשִּׁיר צִיּוֹן</b> – בעיקר שירת המקדש<b>"</b>.
(ד) והשבויים משיבים על כך: <b>אֵיךְ נָשִׁיר אֶת שִׁיר ה'</b>, שהוא שיר ציון, <b>עַל אַדְמַת נֵכָר</b>?!
(ה) והם פונים לדבר על זיכרון ירושלים: <b>אִם אֶשְׁכָּחֵךְ, יְרוּשָׁלָםִ, תִּשְׁכַּח</b>, תיעלם, תאבד את כוחה, יד <b>יְמִינִי</b>, ידי החזקה.
(ו) <b>תִּדְבַּק לְשׁוֹנִי לְחִכִּי</b>, ולא אוכל לדבר, לא לשיר בפה וגם לא לנגן ביד <b>אִם לֹא אֶזְכְּרֵכִי</b>, אזכרך, או אזכירך, ירושלים. אם לא אתייחס אלייך, מוטב שלא אדבר כלל. <b>אִם לֹא אַעֲלֶה אֶת יְרוּשָׁלִַם עַל רֹאשׁ שִׂמְחָתִי.</b> בראשית כל אחת משמחותי אזכיר את ירושלים – מפלתה וחורבנה. גם כאשר אהיה שרוי בשמחה אישית, לא אשכח את ירושלים בעלבונה.
(ז) נוסף על זיכרון החורבן יש זיכרון נוסף שאותו איננו רוצים לשכוח – זיכרון המלחמה והאויבים: <b>זְכֹר, ה', לִבְנֵי אֱדוֹם</b>, שהציקו אף הם לישראל בזמן החורבן, <b>אֵת יוֹם</b> חורבנה ומפלתה של <b>יְרוּשָׁלִָם,</b> שאז היו הם <b>הָאֹמְרִים: "עָרוּ עָרוּ</b>, החריבו, חשפו את הקירות <b>עַד הַיְסוֹד בָּהּ".</b> הם קראו לא רק לכיבוש, אלא גם להרס מוחלט.
(ח) <b>בַּת בָּבֶל הַשְּׁדוּדָה,</b> השודדה, העוסקת בשוד, <b>אַשְׁרֵי שֶׁיְשַׁלֶּם לָךְ אֶת גְּמוּלֵךְ שֶׁגָּמַלְתָּ לָנוּ.</b> אשרי מי שיעשה לך כמו שעשית לנו.
(ט) כלומר <b>אַשְׁרֵי שֶׁיֹּאחֵז וְנִפֵּץ אֶת עֹלָלַיִךְ אֶל הַסָּלַע.</b> אף שהמשורר מבקש נקמה, אין הוא אומר: אשרַי אם אעשה זאת, אלא מייחל שמישהו אחר יעשה זאת.
<h2>פרק קלח</h2>
(א) <b>לְדָוִד. אוֹדְךָ, ה', בְכָל לִבִּי,</b> ולא רק ביני לבין עצמי או ביני לבין בני אדם פשוטים אפנה אליך, אלא גם <b>נֶגֶד</b>, לעיני <b>אֱלֹהִים,</b> שופטים ומלכים, או: לעומת מלאכי מעלה <b>אֲזַמְּרֶךָּ,</b> שכן המלאכים אינם יכולים להודות לה' כפי שמודים לו בני האדם.
(ב) <b>אֶשְׁתַּחֲוֶה אֶל הֵיכַל קָדְשְׁךָ, וְאוֹדֶה אֶת שְׁמֶךָ עַל חַסְדְּךָ וְעַל אֲמִתֶּךָ,</b> על נאמנותך להבטחות שהבטחת לי ועל קיומן, <b>כִּי הִגְדַּלְתָּ עַל</b>, יותר מ<b>כָּל שִׁמְךָ</b>, מה שידעו עליך קודם ב<b>אִמְרָתֶךָ,</b> בהבטחתך. מימוש הבטחותיך היה מעבר לכל מה שידעתי, או שנודע, על כבודך קודם לכן.
(ג) <b>בְּיוֹם</b> שבו <b>קָרָאתִי</b> אליך – <b>וַתַּעֲנֵנִי; תַּרְהִבֵנִי</b>, עוררת רוממות <b>בְנַפְשִׁי</b> ב<b>עֹז</b> שנטעת בי.
(ד) <b>יוֹדוּךָ, ה', כָּל מַלְכֵי אָרֶץ, כִּי</b>, כאשר <b>שָׁמְעוּ</b> את <b>אִמְרֵי פִיךָ</b>.
(ה) <b>וְיָשִׁירוּ בּ</b>שבח <b>דַרְכֵי ה', כִּי גָדוֹל כְּבוֹד ה'</b> בכל העולם.
(ו) <b>כִּי רָם</b>, גבוה <b>ה'</b> בשמי השמים<b>, ו</b>בכל זאת גם <b>שָׁפָל</b>, נמוך <b>יִרְאֶה, וְ</b>את ה<b>גָבֹהַּ</b>, מי שמגביה את עצמו <b>מִמֶּרְחָק יְיֵדָע,</b> ה' מכיר ויודע אותו, או גם: מעניש, מחריב.
(ז) גם <b>אִם אֵלֵךְ בְּקֶרֶב צָרָה,</b> אהיה מוקף בצרות, <b>תְּחַיֵּנִי, עַל אַף</b>, למרות, או: על אפם וחמתם של <b>אֹיְבַי</b> המקיפים אותי <b>תִּשְׁלַח יָדֶךָ</b>, תפגע בהם <b>וְתוֹשִׁיעֵנִי יְמִינֶךָ.</b>
(ח) <b>ה' יִגְמֹר</b>, יגמול, או: ישלים את משאלותי <b>בַּעֲדִי,</b> כי <b>ה', חַסְדְּךָ</b> הוא <b>לְעוֹלָם,</b> נצחי, ולכן אני מבקש שמ<b>מַעֲשֵׂי יָדֶיךָ</b>, בני האדם <b>אַל תֶּרֶף,</b> תרפה, אלא המשך לעזור להם עד שתתמלא בקשתם עד תום.
<h2>פרק קלט</h2>
(א) <b>לַמְנַצֵּחַ, לְדָוִד מִזְמוֹר. ה', חֲקַרְתַּנִי וַתֵּדָע.</b> אתה מכיר את כולי לפרטי פרטים.
(ב) <b>אַתָּה יָדַעְתָּ שִׁבְתִּי וְקוּמִי.</b> כל תנועה שאני עושה ידועה לך. <b>בַּנְתָּה</b>, אתה מבין <b>לְרֵעִי</b>, את רעיונותי <b>מֵרָחוֹק.</b> אתה מכיר אותי מחוץ ומפנים.
(ג) את <b>אָרְחִי</b>, הליכתי <b>וְרִבְעִי</b>, רבצי, משכבי <b>זֵרִיתָ,</b> אתה מודד, בוחן ומסווג, <b>וְ</b>את <b>כָל דְּרָכַי הִסְכַּנְתָּה,</b> אתה רגיל בהן, מפקח עליהן ומדריך אותי.
(ד) <b>כִּי אֵין</b>, עוד בטרם יש <b>מִלָּה בִּלְשׁוֹנִי</b> להגדיר דבר כלשהו – <b>הֵן, ה',</b> כבר <b>יָדַעְתָּ</b> את <b>כֻלָּהּ.</b> אינני יכול לומר דבר חדש שהרי הכול גלוי וידוע לפניך; או: אינני יכול לתאר במלים את ידיעתך המקפת אותי, משום שאתה קרוב מכל קרוב, שהרי אתה הוא המחולל אותי –
(ה) <b>אָחוֹר וָקֶדֶם</b>, מכל הצדדים <b>צַרְתָּנִי,</b> צרת את צורתי, <b>וַתָּשֶׁת,</b> ושמת <b>עָלַי כַּפֶּכָה,</b> כפך. מראשיתי אני נתון תחת חסותך. בהיותי אדם אני מצוי תמיד בתוך ידיעתך והשגחתך, שהרי למרות גדולתך אתה קרוב מאוד.
(ו) <b>פְּלִיאָה דַעַת מִמֶּנִּי,</b> ידיעתך החובקת אותי נפלאה ונעלית מידיעתי. היא <b>נִשְׂגְּבָה, לֹא אוּכַל לָהּ,</b> להבין אותה ולהכיל זאת. אתה תמיד עמי, יודע אותי ומבחין בי, ואין בי שום צד שאינו גלוי וחשוף לפניך.
(ז) גם אילו רציתי לצאת ולהיעלם, <b>אָנָה</b>, לאן <b>אֵלֵךְ מֵרוּחֶךָ</b>?! אין לי שום דרך לעשות זאת. <b>וְאָנָה מִפָּנֶיךָ אֶבְרָח</b>?! הרי אתה מצוי בכל מקום ובכל דבר.
(ח) <b>אִם אֶסַּק</b>, אעלה ואמריא ל<b>שָׁמַיִם,</b> הלוא <b>שָׁם אָתָּה,</b> וגם אם ארד <b>וְאַצִּיעָה</b>, אכין לי מצע לשכב בעמקי ה<b>שְּׁאוֹל,</b> גם שם <b>הִנֶּךָּ.</b>
(ט) אם <b>אֶשָּׂא</b>, אתרומם ואעוף ב<b>כַנְפֵי שָׁחַר</b> לקצה המזרח, או <b>אֶשְׁכְּנָה בְּאַחֲרִית יָם,</b> בסוף המערב,
(י) <b>גַּם שָׁם</b>, בכל מרחק שיהיה, <b>יָדְךָ תַנְחֵנִי, וְתֹאחֲזֵנִי יְמִינֶךָ.</b>
(יא) <b>וָאֹמַר</b>, גם אם אחשוב <b>אַךְ חֹשֶׁךְ יְשׁוּפֵנִי,</b> יעלים אותי, <b>וְלַיְלָה</b> הוא <b>אוֹר</b> – בלשון נקייה: יהיה חושך <b>בַּעֲדֵנִי,</b> בשבילי. או: אם חשבתי שהיעלמותי תהיה המפלט שלי, הרי זו טעות – גם חשכת הלילה איננה מסתירה ומעלימה אותי ממך,
(יב) כי <b>גַּם חֹשֶׁךְ לֹא יַחְשִׁיךְ</b> דבר <b>מִמֶּךָּ</b>, <b>וְלַיְלָה כַּיּוֹם יָאִיר. כַּחֲשֵׁיכָה</b> – <b>כָּאוֹרָה.</b> מבחינתך אין הבדל ביניהם.
(יג) הווייתי מעיקרה אינה אלא מעשה ידיך. כל מה שיש בי נובע מן הדברים שנוצרתי אתם. <b>כִּי אַתָּה קָנִיתָ</b>, יצרת את <b>כִלְיֹתָי,</b> חלקי הפנימיים הנסתרים; <b>תְּסֻכֵּנִי</b>, היית מסוכך ומגן עלי עוד בהיותי <b>בְּבֶטֶן אִמִּי.</b>
(יד) <b>אוֹדְךָ</b>, אני מודה ואף משתאה, <b>עַל כִּי נוֹרָאוֹת נִפְלֵיתִי,</b> יצירתי המורכבת בידיך מעוררת בי יראת כבוד ופליאה. <b>נִפְלָאִים מַעֲשֶׂיךָ</b> בכללם ובפרטי פרטיהם, <b>וְנַפְשִׁי יֹדַעַת</b> זאת <b>מְאֹד,</b> היטב.
(טו) <b>לֹא נִכְחַד</b>, נעלם <b>עָצְמִי</b>, מציאותי הפנימית, הווייתי העיקרית, <b>מִמֶּךָּ;</b> לא נכחד ממך <b>אֲשֶׁר</b>, מה ש<b>עֻשֵּׂיתִי</b>, עוצבתי <b>בַסֵּתֶר,</b> ברחם, <b>רֻקַּמְתִּי</b>, נוצרתי בהיחבא כמו <b>בְּתַחְתִּיּוֹת אָרֶץ.</b>
(טז) והרי אתה יודע אותי לא רק בצורה המוגדרת והמובחנת כאדם שלם, אלא גם את <b>גָּלְמִי</b>, כאשר לא הייתי אלא חומר בלבד, <b>רָאוּ עֵינֶיךָ, וְעַל סִפְרְךָ כֻּלָּם</b> – אני ואחרים <b>יִכָּתֵבוּ.</b> כולנו מנויים ורשומים לפניך. אתה יוצר ויודע את הווייתם הגשמית והרוחנית של הברואים עוד מראשיתם. כאן פונה המשורר לצד אחר של הבריאה – הזמן, מאורעות החיים: <b>יָמִים יֻצָּרוּ וְלוֹ</b> – לקדוש ברוך הוא ידוע כל <b>אֶחָד</b> ואחד <b>בָּהֶם,</b> שכן הוא מכיר כל יחידת זמן כמציאות פרטית מיוחדת.
(יז) <b>וְלִי</b>, בהיותי אדם, <b>מַה</b>, כמה <b>יָּקְרוּ</b>, חשובים בעיני <b>רֵעֶיךָ,</b> רעיונותיך, המחשבות שאני חושב עליך, <b>אֵל, מֶה עָצְמוּ</b>, עצומים, <b>רָאשֵׁיהֶם,</b> עיקריהם. אפילו רק נקודות ההתחלה והבסיס של המחשבות שאני חושב עליך הן גדולות ורבות.
(יח) אם <b>אֶסְפְּרֵם,</b> אספור את כל הדברים שאני יכול להרהר בך – בגדולתך ובהווייתך, הם יותר <b>מֵחוֹל יִרְבּוּן,</b> ירבו. מחשבותי עליך מלוות אותי ללא הרף. אמנם כשאני ישן אינני חושב, אך מיד כאשר <b>הֱקִיצֹתִי</b> מהשינה – <b>וְעוֹדִי עִמָּךְ.</b> אני מוצא את עצמי שוב ושוב סמוך וקרוב אליך.
(יט) כמו במזמורים נוספים שיש בהם הסתכלות בהרמוניה שבין ה' לעולמו, גם כאן יש מודעות לנקודות של חשכה ושל פגם המצויות בעולם. אין אלה פגמים בעצם מעשה הבריאה אלא בדברים הנעשים בידי בני אדם; רק בני האדם, בעלי חופש בחירה, מסוגלים ליצור רע במודע. הכתמים והחללים שבמציאות קשורים אפוא לאדם. ולכן – <b>אִם</b>, הלוואי ש<b>תִּקְטֹל, אֱלוֹהַּ</b>, את ה<b>רָשָׁע, ו</b>אני פונה אליכם, <b>אַנְשֵׁי דָמִים</b> בקריאה: <b>סוּרוּ מֶנִּי,</b> ממני. ושוב מפנה דיבורו אל אלוקים:
(כ) אנשים אלו הם <b>אֲשֶׁר יֹמְרוּךָ</b>, אומרים את שמך, מזכירים אותך, נשבעים בך ואף מרוממים אותך <b>לִמְזִמָּה,</b> לשם מזימותיהם הרעות. <b>נָשׂוּא</b>, נשאו את שמך <b>לַשָּׁוְא</b>, לא רק מבחינת התוצאות אלא גם מבחינת שאיפותיהם <b>עָרֶיךָ,</b> אויביך. הרשעים נושאים שם שמים לשם דברים חסרי ערך ותוכן. אף על פי שאותם אנשים אינם אויביו הפרטיים של המשורר, אין הוא יכול שלא להיות מעורב במלחמת הטוב והרע –
(כא) <b>הֲלוֹא</b> את <b>מְשַׂנְאֶיךָ,</b> אלה ששונאים אותך, <b>ה', אֶשְׂנָא</b> גם אני, <b>וּבִתְקוֹמְמֶיךָ,</b> עם המתקוממים נגדך <b>אֶתְקוֹטָט.</b>
(כב) <b>תַּכְלִית שִׂנְאָה</b>, שנאה קשה מאוד <b>שְׂנֵאתִים, לְאוֹיְבִים הָיוּ לִי,</b> לא משום שהם פוגעים בי, במהלך חיי או ברגשותי, אלא משום שאני נוקט עמדה במלחמתם כנגדך.
(כג) <b>חָקְרֵנִי, אֵל,</b> בדברים אלה ובדברים אחרים, <b>וְדַע לְבָבִי,</b> כי עומק כוונתי אינו אלא כלפיך, <b>בְּחָנֵנִי וְדַע</b> את <b>שַׂרְעַפָּי,</b> הרהורי.
(כד) <b>וּ</b>בבחינה הזו <b>רְאֵה אִם דֶּרֶךְ</b> המובילה ל<b>עֹצֶב</b>, צער ויגון, או: מרי <b>בִּי,</b> אם יש בי דרכים ועניינים הנובעים מנטיות לבי, מחטאי ומטעויותי, <b>וּנְחֵנִי,</b> הנחה אותי <b>בְּדֶרֶךְ עוֹלָם,</b> בדרך המוליכה אל הנצח.
<h2>פרק קמ</h2>
(א) <b>לַמְנַצֵּחַ</b> – <b>מִזְמוֹר לְדָוִד.</b>
(ב) <b>חַלְּצֵנִי,</b> מלט אותי, <b>ה', מֵאָדָם רָע, מֵאִישׁ חֲמָסִים,</b> מגזלן <b>תִּנְצְרֵנִי,</b> תשמרני,
(ג) <b>אֲשֶׁר חָשְׁבוּ</b> הרעים והחמסנים <b>רָעוֹת בְּלֵב,</b> ב<b>כָל יוֹם</b> הם <b>יָגוּרוּ מִלְחָמוֹת</b>, גרים כביכול בתוך המלחמות; מעוררים מלחמות; או: מתאספים למלחמות.
(ד) <b>שָׁנְנוּ</b>, הם מחדדים את <b>לְשׁוֹנָם</b> הרעה <b>כְּמוֹ נָחָשׁ, חֲמַת</b>, ארס של <b>עַכְשׁוּב</b>, יצור ארסי כלשהו, <b>תַּחַת שְׂפָתֵימוֹ. סֶלָה,</b> סימן מוסיקלי, או: אכן.
(ה) <b>שָׁמְרֵנִי, ה', מִידֵי רָשָׁע, מֵאִישׁ חֲמָסִים תִּנְצְרֵנִי, אֲשֶׁר חָשְׁבוּ לִדְחוֹת פְּעָמָי</b>, לדחוק את רגלי, להפיל ולמוטט אותי. ולשם הכשלתי הם משתמשים בכל מיני תחבולות והטעיות:
(ו) <b>טָמְנוּ גֵאִים</b>, יהירים, בעיקר האטומים לזולתם ופוגעים בו, <b>פַּח</b>, מוקש <b>לִי וַחֲבָלִים</b>, שהם חלק ממלכודת<b>; פָּרְשׂוּ רֶשֶׁת לְיַד מַעְגָּל</b>, מסביב כדי שאסתבך בחבלים ואלכד, כפי שלוכדים בעלי חיים<b>; מֹקְשִׁים שָׁתוּ</b>, שמו <b>לִי. סֶלָה.</b>
(ז) במצבים אלו אין לי אלא להתפלל: <b>אָמַרְתִּי לַה': אֵלִי אָתָּה, הַאֲזִינָה, ה', קוֹל תַּחֲנוּנָי.</b>
(ח) <b>אלוהים אֲדֹנָי,</b> אתה הוא <b>עֹז יְשׁוּעָתִי, סַכֹּתָה</b>, אתה מסוכך ושׂם מגן <b>לְרֹאשִׁי בְּיוֹם נָשֶׁק,</b> ביום קרב.
(ט) <b>אַל תִּתֵּן,</b> אל תאפשר שיתבצעו, <b>ה', מַאֲוַיֵּי רָשָׁע,</b> ו<b>זְמָמוֹ,</b> מזימותיו הרעות <b>אַל תָּפֵק,</b> מנע את יציאתם אל הפועל, <b>יָרוּמוּ,</b> יסתלקו ממני הרשעים או מאווייהם. <b>סֶלָה.</b>
(י) את <b>רֹאשׁ מְסִבָּי</b>, הצרים עלי – <b>עֲמַל</b>, העוול שב<b>שְׂפָתֵימוֹ</b>, שפתיהם <b>יְכַסֵּמוֹ</b>, יכסה, יעלים. הבֵא את הרשעה עצמה למוטט את הרשע.
(יא) <b>יִמּוֹטוּ</b>, יתמוטטו וייפלו <b>עֲלֵיהֶם גֶּחָלִים</b> בוערות<b>; בָּאֵשׁ יַפִּלֵם</b> ה' ו<b>בְמַהֲמֹרוֹת</b>, בורות ומלכודות<b>;</b> וכשייפלו בהן <b>בַּל יָקוּמוּ.</b>
(יב) <b>אִישׁ לָשׁוֹן</b>, אדם המשתמש בלשונו להסית, <b>בַּל יִכּוֹן</b>, לא יחזיק מעמד <b>בָּאָרֶץ. אִישׁ חָמָס</b>, ה<b>רָע</b> שלו-עצמו <b>יְצוּדֶנּוּ לְמַדְחֵפֹת,</b> יצוד וידחוף אותו לתהומות.
(יג) ולעומת מפלתם של הרשעים ברשעותם, לצדיקים תגיע עזרה והצלה: <b>יָדַעְתִּ כִּי יַעֲשֶׂה ה' דִּין עָנִי,</b> יעשה <b>מִשְׁפַּט אֶבְיֹנִים,</b> עניים.
(יד) וכאשר האויבים יתמוטטו מאליהם, <b>אַךְ צַדִּיקִים יוֹדוּ לִשְׁמֶךָ, יֵשְׁבוּ יְשָׁרִים</b> במנוחה <b>אֶת</b>, עם <b>פָּנֶיךָ,</b> בקרבתך, מולך.
<h2>פרק קמא</h2>
(א) <b>מִזְמוֹר לְדָוִד. ה', קְרָאתִיךָ</b> – <b>חוּשָׁה</b>, מהר לעזור <b>לִּי, הַאֲזִינָה קוֹלִי בְּקָרְאִי לָךְ.</b>
(ב) <b>תִּכּוֹן</b>, תהיה ערוכה לפניך <b>תְּפִלָּתִי,</b> המכילה מלים בלבד כאילו נתתי <b>קְטֹרֶת לְפָנֶיךָ,</b> ו<b>מַשְׂאַת</b>, הרמת <b>כַּפַּי</b> אליך בתפילה תיחשב כ<b>מִנְחַת עָרֶב,</b> המנחה המשלימה את קרבנות היום. בבית המקדש הייתה זו המנחה שליוותה את קרבן התמיד של בין הערביים.
(ג) <b>שִׁיתָה,</b> שים, <b>ה', שָׁמְרָה</b>, מחסום <b>לְפִי.</b> שמור את פי שלא אכשל בדיבור רע; שים <b>נִצְּרָה</b>, סגירה <b>עַל דַּל</b>, דֶלת <b>שְׂפָתָי,</b> על פתחי פי.
(ד) <b>אַל תַּט</b>, תטה את <b>לִבִּי לְדָבָר רָע</b> – <b>לְהִתְעוֹלֵל עֲלִלוֹת</b>, לתכנן ולבצע מעשים פוגעניים <b>בְּרֶשַׁע אֶת</b>, עם <b>אִישִׁים</b> שהם <b>פֹּעֲלֵי אָוֶן,</b> עושי רע. שלא אהיה שותף להם <b>וּבַל אֶלְחַם</b>, ולא אוֹכל אִתם <b>בְּמַנְעַמֵּיהֶם,</b> במאכליהם הנעימים והערבים. שמור אותי מלהרשיע בעקבות מצוקתי, שבין היתר נבעה מכך שאינני משתף את עצמי במעשיהם.
(ה) על פני מנעמי הרשעים הייתי מעדיף כי <b>יֶהֶלְמֵנִי</b>, יכה אותי <b>צַדִּיק</b> מכת <b>חֶסֶד,</b> שבאה לשפר אותי, <b>וְיוֹכִיחֵנִי</b> תוכחה נעימה כ<b>שֶׁמֶן רֹאשׁ,</b> שמן חשוב ומבושם; <b>אַל יָנִי</b>, יעכב <b>רֹאשִׁי</b> מלקבל אותו. <b>כִּי עוֹד</b>, אכן תמיד אני ממשיך בדרכי <b>וּתְפִלָּתִי בְּרָעוֹתֵיהֶם,</b> להינצל מהרשעים.
(ו) <b>נִשְׁמְטוּ בִידֵי</b>, ייפלו אל <b>סֶלַע שֹׁפְטֵיהֶם,</b> ראשיהם ומנהיגיהם של פועלי האוון, <b>וְשָׁמְעוּ אֲמָרַי כִּי נָעֵמוּ.</b> לא אני הגורם לאיבה. אדרבא, אני משתדל לפעול בדרך הטובה ביותר גם בשבילם. ובינתיים אני ועדתי הם המוכים מכל צד –
(ז) <b>כְּמוֹ</b> איכר ה<b>פֹלֵחַ וּבֹקֵעַ בָּאָרֶץ</b> את רגבי האדמה המתפזרים, <b>נִפְזְרוּ עֲצָמֵינוּ לְפִי</b>, עד פי ה<b>שְׁאוֹל,</b> פתחה של גיהנום. אנחנו שבורים, מנותקים ממקומנו וקרובים לאבדון.
(ח) <b>כִּי אֵלֶיךָ, אלוהים אֲדֹנָי,</b> פונות <b>עֵינָי; בְּכָה</b>, בך <b>חָסִיתִי, אַל תְּעַר</b>, תשפוך את <b>נַפְשִׁי</b> למות.
(ט) <b>שָׁמְרֵנִי מִידֵי פַח</b>, מוקש אשר <b>יָקְשׁוּ</b>, הטמינו <b>לִי, וּ</b>מ<b>מֹקְשׁוֹת</b>, מוקשי <b>פֹּעֲלֵי אָוֶן.</b>
(י) <b>יִפְּלוּ בְמַכְמֹרָיו</b> של האוון ה<b>רְשָׁעִים יַחַד,</b> ובתוך כך <b>אָנֹכִי</b> – <b>עַד אֶעֱבוֹר,</b> אצא בשלום.
<h2>פרק קמב</h2>
(א) <b>מַשְׂכִּיל</b>, כינוי לשיר, בדרך כלל שיר של התבוננות, וכאן – של תפילה גדולה <b>לְדָוִד,</b> אשר נכתב <b>בִּהְיוֹתוֹ</b> מתחבא מפני אנשי שאול <b>בַמְּעָרָה, תְפִלָּה.</b>
(ב) <b>קוֹלִי אֶל ה' אֶזְעָק, קוֹלִי אֶל ה' אֶתְחַנָּן.</b> לִי אֶל ה' אֶזְעָק, קוֹלִי אֶל ה' אֶתְחַנָּן.
(ג) <b>אֶשְׁפֹּךְ לְפָנָיו שִׂיחִי,</b> סיפור מכאובי, <b>צָרָתִי לְפָנָיו אַגִּיד,</b>
(ד) <b>בְּהִתְעַטֵּף</b>, כשנחלשת, מדוכדכת ומכווצת <b>עָלַי רוּחִי, ו</b>הרי <b>אַתָּה</b>, ה', <b>יָדַעְתָּ</b>, מכיר את <b>נְתִיבָתִי,</b> דרכי, שאיננה רעה, אבל <b>בְּאֹרַח</b>, בדרך <b>זוּ</b>, אשר <b>אֲהַלֵּךְ טָמְנוּ פַח</b>, מלכודת <b>לִי.</b>
(ה) <b>הַבֵּיט</b> ל<b>יָמִין,</b> לצד החוזק שלי, או: למקומה של התמיכה, <b>וּרְאֵה</b> – <b>וְאֵין לִי מַכִּיר.</b> אני בודד לגמרי. <b>אָבַד מָנוֹס</b>, מפלט <b>מִמֶּנִּי, אֵין</b> מי ש<b>דּוֹרֵשׁ</b> ומחפש להיטיב <b>לְנַפְשִׁי.</b>
(ו) <b>זָעַקְתִּי אֵלֶיךָ, ה', אָמַרְתִּי: אַתָּה</b> לבדך <b>מַחְסִי,</b> אתה הוא <b>חֶלְקִי</b>, נחלתי וגורלי <b>בְּאֶרֶץ הַחַיִּים,</b> בעולם, ומבלעדיך אין לי עוזר ומשען.
(ז) <b>הַקְשִׁיבָה אֶל רִנָּתִי,</b> קול תפילתי, <b>כִּי דַלּוֹתִי,</b> התדלדלתי, נחלשתי והתרוששתי <b>מְאֹד, הַצִּילֵנִי מֵרֹדְפַי כִּי אָמְצוּ</b>, נעשו חזקים יותר <b>מִמֶּנִּי</b> ואינני יכול לעמוד כנגדם.
(ח) <b>הוֹצִיאָה מִמַּסְגֵּר</b>, מכֶּלא את <b>נַפְשִׁי</b> כדי שאוכל <b>לְהוֹדוֹת</b> ולפרסם <b>אֶת שְׁמֶךָ,</b> עד שבסופו של דבר <b>בִּי יַכְתִּרוּ</b>, יתעטרו, או יקיפו בחגיגה על תשועתי <b>צַדִּיקִים, כִּי</b>, כאשר <b>תִגְמֹל עָלָי</b>, לי חסד ותשחרר אותי ממאסרי.
<h2>פרק קמג</h2>
(א) <b>מִזְמוֹר לְדָוִד. ה', שְׁמַע תְּפִלָּתִי, הַאֲזִינָה אֶל תַּחֲנוּנָי בֶּאֱמֻנָתְךָ,</b> בנאמנותך, בהיותך שומר הבטחתך, <b>עֲנֵנִי בְּצִדְקָתֶךָ.</b>
(ב) <b>וְאַל תָּבוֹא בְמִשְׁפָּט אֶת עַבְדֶּךָ,</b> אתי. אם תבוא עמי במשפט, בוודאי אצא חייב. על כן אינני מבקש אלא חסד, <b>כִּי לֹא יִצְדַּק לְפָנֶיךָ כָל חָי.</b> אינני מבקש את חסותך ועזרתך משום צדקותי, שהרי אינני שלם, אלא משום שאני קשוב אליך ודורש קרבתך תמיד.
(ג) ובינתיים אני סובל, <b>כִּי רָדַף אוֹיֵב נַפְשִׁי, דִּכָּא לָאָרֶץ</b> את <b>חַיָּתִי,</b> נשמתי, כוח החיים שלי; הוא <b>הוֹשִׁיבַנִי בְמַחֲשַׁכִּים כְּמֵתֵי עוֹלָם,</b> כמתים השרויים בחשכה לעד.
(ד) <b>וַתִּתְעַטֵּף</b>, נחלשת ומדוכדכת <b>עָלַי רוּחִי, בְּתוֹכִי יִשְׁתּוֹמֵם</b>, מבועת <b>לִבִּי.</b>
(ה) <b>זָכַרְתִּי יָמִים מִקֶּדֶם</b>, שבהם הייתה לי רווחה ו<b>הָגִיתִי בְכָל פָּעֳלֶךָ, בְּמַעֲשֵׂה יָדֶיךָ אֲשׂוֹחֵחַ.</b>
(ו) <b>פֵּרַשְׂתִּי יָדַי אֵלֶיךָ</b> בתפילה, ו<b>נַפְשִׁי</b> שייכת או פונה אליך <b>כְּאֶרֶץ עֲיֵפָה,</b> צמאה לגשם – כך אני מחכה <b>לְךָ. סֶלָה.</b>
(ז) <b>מַהֵר עֲנֵנִי, ה',</b> כי <b>כָּלְתָה רוּחִי,</b> אני חש כאילו אוזל האוויר לנשימתי, אני הולך וגווע. <b>אַל תַּסְתֵּר פָּנֶיךָ מִמֶּנִּי,</b> כי אם תעשה זאת – <b>וְנִמְשַׁלְתִּי</b>, אֶדמה <b>עִם יֹרְדֵי בוֹר,</b> לאחד המתים.
(ח) <b>הַשְׁמִיעֵנִי</b> כבר <b>בַבֹּקֶר חַסְדֶּךָ, כִּי בְךָ בָטָחְתִּי.</b> אני קשור ומחובר אליך, אתה הוא משעני. <b>הוֹדִיעֵנִי דֶּרֶךְ זוּ</b>, אשר <b>אֵלֵךְ</b> בה, <b>כִּי אֵלֶיךָ נָשָׂאתִי נַפְשִׁי</b> כעת ובעבר.
(ט) <b>הַצִּילֵנִי מֵאֹיְבַי, ה', אֵלֶיךָ כִסִּתִי.</b> אצלך אני מבקש הגנה.
(י) אולי אני שוגה ואינני ער לכך, ולכן <b>לַמְּדֵנִי לַעֲשׂוֹת רְצוֹנֶךָ, כִּי אַתָּה, אֱלוֹהָי, רוּחֲךָ</b> ה<b>טוֹבָה</b>, המיטיבה והמתקנת <b>תַּנְחֵנִי בְּאֶרֶץ מִישׁוֹר,</b> בדרך בטוחה, יציבה וקלה לתנועה.
(יא) <b>לְמַעַן שִׁמְךָ</b> וכבודך, <b>ה',</b> אני מבקש ש<b>תְּחַיֵּנִי,</b> הצל את חיי. <b>בְּצִדְקָתְךָ תּוֹצִיא מִצָּרָה נַפְשִׁי,</b>
(יב) <b>וּבְחַסְדְּךָ</b> עלי <b>תַּצְמִית</b>, תכרית את <b>אֹיְבָי וְהַאֲבַדְתָּ כָּל צֹרְרֵי נַפְשִׁי, כִּי אֲנִי עַבְדֶּךָ,</b> וכבן חסותך אני מבקש את עזרתך.
<h2>פרק קמד</h2>
(א) <b>לְדָוִד. בָּרוּךְ ה' צוּרִי,</b> החוזק שלי, <b>הַמְלַמֵּד יָדַי לַקְרָב, אֶצְבְּעוֹתַי לַמִּלְחָמָה,</b> ובעזרתו אני יכול להילחם ולנצח.
(ב) ה' הוא מקור <b>חַסְדִּי, ו</b>הוא <b>מְצוּדָתִי</b>, מגני, מחסי ו<b>מִשְׂגַּבִּי</b>, שבו אני נאחז ומתעצם <b>ו</b>הוא <b>מְפַלְטִי לִי,</b> מציל אותי מרעה. הוא <b>מָגִנִּי, וּבוֹ חָסִיתִי</b>; <b>הָרוֹדֵד</b>, מכניע, את <b>עַמִּי תַחְתָּי,</b> ומאפשר לי להיות מלך ומנהיג.
(ג) אין זה שיר של התפארות, שכן המלך המנצח יודע שחסד ה' הוא שמגן עליו. <b>ה', מָה אָדָם וַתֵּדָעֵהוּ</b>?! במה נחשב האדם שאתה יודעו מקרוב ואוהב אותו?! ומה ערכו של <b>בֶּן אֱנוֹשׁ</b> שבכל זאת – <b>וַתְּחַשְּׁבֵהוּ</b>, שאתה מחשיב אותו ונותן לו מעמד?!
(ד) הרי בסופו של דבר <b>אָדָם לַהֶבֶל</b>, אֵד, דבר שאין בו ממש <b>דָּמָה, יָמָיו כְּצֵל עוֹבֵר.</b> ממשותו של אדם פחותה אף מצל קבוע. חייו דומים לצל ענן או לצל ציפור החולף ביעף. לכן מפנה המשורר את תפילתו רק לחסדי ה', ואינו משעין אותה על זכויותיו.
(ה) כאן הוא מתפלל לניצחון במלחמותיו: <b>ה', הַט</b>, הטה את <b>שָׁמֶיךָ,</b> שירדו כביכול קרוב יותר אל הארץ, <b>וְתֵרֵד</b> אל הארץ כדי לפעול בה – <b>גַּע בֶּהָרִים, וְ</b>הם <b>יֶעֱשָׁנוּ,</b> יישרפו.
(ו) <b>בְּרוֹק בָּרָק וּתְפִיצֵם,</b> ותפזר את האויבים, <b>שְׁלַח חִצֶּיךָ</b> בהם <b>וּתְהֻמֵּם,</b> תשבור אותם ותחולל בהם מהומה.
(ז) <b>שְׁלַח יָדֶיךָ מִמָּרוֹם</b> לעזור לי, <b>פְּצֵנִי</b>, פדה אותי <b>וְהַצִּילֵנִי מִמַּיִם רַבִּים,</b> כלומר <b>מִיַּד בְּנֵי נֵכָר</b> – אויבי, אשר אינם מסוכנים רק כאויבים, אלא גם כבני ברית –
(ח) <b>אֲשֶׁר פִּיהֶם דִּבֶּר שָׁוְא,</b> ואי-אפשר לסמוך על הבטחותיהם, <b>וִימִינָם</b>, שאותה הם כביכול מושיטים לעזרה או לכרות ברית, היא <b>יְמִין שָׁקֶר.</b>
(ט) <b>אֶלֹהִים, שִׁיר חָדָשׁ אָשִׁירָה לָּךְ, בְּנֵבֶל עָשׂוֹר</b>, נבל המרובה במיתריו <b>אֲזַמְּרָה לָּךְ.</b> וזו היא השירה:
(י) <b>הַנּוֹתֵן תְּשׁוּעָה לַמְּלָכִים, הַפּוֹצֶה</b>, פודה, מציל <b>אֶת דָּוִד עַבְדּוֹ מֵחֶרֶב</b> מלחמה <b>רָעָה</b> וקשה. או: מליהרג ברעה כלשהי.
(יא) ושוב חוזר המשורר על בקשתו: <b>פְּצֵנִי וְהַצִּילֵנִי מִיַּד בְּנֵי נֵכָר, אֲשֶׁר פִּיהֶם דִּבֶּר שָׁוְא וִימִינָם יְמִין שָׁקֶר.</b>
(יב) מתיאורי המלחמה והניצחון עובר המזמור לתאר את יישובם של ישראל בעתות שלווה: <b>אֲשֶׁר</b>, אכן <b>בָּנֵינוּ כִּנְטִעִים</b>, שתילים <b>מְגֻדָּלִים בִּנְעוּרֵיהֶם,</b> צומחים ומטופחים בנערותם בלי מכשולים; <b>בְּנוֹתֵינוּ כְזָוִיֹּת</b>, פינות הבית <b>מְחֻטָּבוֹת,</b> מהוקצעות. כפי שחיתוך פינות הבית מדויק ותואם, כך גזרתן של בנותינו נאה כ<b>תַּבְנִית הֵיכָל.</b> כאן יש רמז לא רק ליופיין אלא גם לקדושתן ולשלמותן.
(יג) <b>מְזָוֵינוּ</b>, מחסנינו, אוצרותינו <b>מְלֵאִים, מְפִיקִים</b>, מוציאים מתוכם טוב <b>מִזַּן אֶל זַן,</b> מכל המינים<b>; צֹאונֵנוּ מַאֲלִיפוֹת</b>, מתרבות לאלפים <b>מְרֻבָּבוֹת</b>, נהיות לרבבות <b>בְּחוּצוֹתֵינוּ</b>, בחוצות הכפרים<b>;</b>
(יד) <b>אַלּוּפֵינוּ</b>, השוורים שלנו <b>מְסֻבָּלִים</b>, נושאים משא רב. ועם הריבוי והפוריות הכול שלֵו ותקין – <b>אֵין פֶּרֶץ,</b> פרצות וחורים <b>וְאֵין</b> בהמה ין <b>יוֹצֵאת</b> מהעדר ואובדת; אין אשה משולחת מביתה; או: אין קבוצה יוצאת למלחמה, <b>וְאֵין צְוָחָה</b> של כעס או קטטה <b>בִּרְחֹבֹתֵינוּ.</b>
(טו) <b>אַשְׁרֵי הָעָם שֶׁכָּכָה לּוֹ</b> – שיש לו חיים טובים של שפע ושלווה. <b>אַשְׁרֵי הָעָם שֱׁה' אֱלֹהָיו.</b>
<h2>פרק קמה</h2>
(א) הכותרת <b>תְּהִלָּה לְדָוִד</b> מתארת את עניינו – זהו פרק תהילה שאין בו דברי בקשה ותחנונים. <b>אֲרוֹמִמְךָ,</b> אכבד אותך, אגדל שמך, <b>אֱלוֹהַי הַמֶּלֶךְ.</b> השבח שייאמר בהמשך מתייחס אליך הן כאלוקי העולם, הזן וחונן את עולמו, הן בהיותך מלך ומושל. <b>וַאֲבָרְכָה שִׁמְךָ לְעוֹלָם וָעֶד.</b>
(ב) <b>בְּכָל יוֹם אֲבָרְכֶךָּ</b>, תהילתי היא יומיומית, אבל גם מעבר לזמן – <b>וַאֲהַלְלָה שִׁמְךָ לְעוֹלָם וָעֶד.</b>
(ג) <b>גָּדוֹל ה' וּמְהֻלָּל מְאֹד, וְ</b>עם ריבוי התשבחות, הרי <b>לִגְדֻלָּתוֹ אֵין חֵקֶר.</b> כל התהילות והתשבחות לא יוכלו לתאר את כל גדולתו, שהיא מעבר להשגה האנושית ואיננה ניתנת להבנה או לחקירה.
(ד) <b>דּוֹר לְדוֹר יְשַׁבַּח מַעֲשֶׂיךָ.</b> כל דור מעביר לדור הבא אחריו את השבחים שהוא אומר לאלוקים. כך תהילת ה' כוללת את שבחי העבר עם השבחים המתחדשים בכל תקופה. <b>ו</b>לא את החסדים בלבד הם מציינים, גם את <b>גְבוּרֹתֶיךָ יַגִּידוּ.</b>
(ה) את <b>הֲדַר כְּבוֹד הוֹדֶךָ</b>, תפארתך ויקרך <b>וְ</b>את <b>דִבְרֵי נִפְלְאֹתֶיךָ אָשִׂיחָה,</b> אספר.
(ו) <b>ו</b>את <b>עֱזוּז</b>, כוח <b>נוֹרְאֹתֶיךָ</b>, מעשיך העצומים המטילים אימה <b>יֹאמֵרוּ, ו</b>גם את הפן האחר, את <b>גְדֻלָּתְךָ</b>, הצד הרך והרחום יותר, <b>אֲסַפְּרֶנָּה.</b>
(ז) את <b>זֵכֶר</b>, הזכרת <b>רַב טוּבְךָ</b>, טובך הרב <b>יַבִּיעוּ</b> בני הדורות, <b>וְ</b>על <b>צִדְקָתְךָ</b> שאתה עושה אתם ועם העולם כולו הם <b>יְרַנֵּנוּ.</b>
(ח) והתהילה עצמה: <b>חַנּוּן וְרַחוּם ה', אֶרֶךְ אַפַּיִם</b>, סבלן לבריותיו <b>וּגְדָל חָסֶד.</b>
(ט) <b>טוֹב ה' לַכֹּל, וְרַחֲמָיו עַל כָּל מַעֲשָׂיו.</b> חסד ה' אינו ניתן רק לחלק מן הבריאה; הוא כללי ומאוזן. ה' טוב גם לאלה הנמצאים למעלה וגם לאלה שלמטה, והוא מרחם על היצורים הטורפים כמו על הנטרפים.
(י) על טובך לכול ועל רחמיך כלפי הכול <b>יוֹדוּךָ, ה', כָּל מַעֲשֶׂיךָ,</b> יצוריך, <b>וַחֲסִידֶיךָ</b>, הדבקים בך וקרובים אליך יותר <b>יְבָרְכוּכָה.</b>
(יא) ובאופן מוגדר יותר – את <b>כְּבוֹד מַלְכוּתְךָ יֹאמֵרוּ</b>, יספרו, <b>ו</b>על מעשי <b>גְבוּרָתְךָ יְדַבֵּרוּ.</b>
(יב) דיבורים אלה חשובים לנו משום שהם באים <b>לְהוֹדִיעַ לִבְנֵי הָאָדָם</b> את <b>גְּבוּרֹתָיו</b> של ה' <b>וּכְבוֹד הֲדַר מַלְכוּתוֹ.</b> ומשבחי מלכות ה' –
(יג) <b>מַלְכוּתְךָ</b>, המתבטאת בקבלת מרות ביודעין וברצון, היא <b>מַלְכוּת כָּל עֹלָמִים,</b> נצחית, <b>וּמֶמְשַׁלְתְּךָ</b>, המבטאת את כוח ה' בעולם גם כאשר בני האדם אינם מכירים בו ואינם מודעים אליו, <b>בְּכָל דּוֹר וָדֹר.</b> לפי סדר הא"ב היה אמור להיות פה חרוז נוסף המתחיל באות נ', ואכן חכמים דרשו את הדילוג לאות ס'.
(יד) <b>סוֹמֵךְ ה' לְכָל הַנֹּפְלִים,</b> אלו שאינם יציבים ומטים ליפול, שנזקקים לסמיכה ותמיכה כדי שמעידתם לא תהיה נפילה גמורה, <b>וְ</b>הוא <b>זוֹקֵף</b> קומה <b>לְכָל הַכְּפוּפִים.</b>
(טו) ומכאן ליחס הדו-כיווני בין ה' לברואיו: <b>עֵינֵי כל</b> הבריות <b>אֵלֶיךָ יְשַׂבֵּרוּ,</b> מקוות. אתה הוא מקור כל התקוות, <b>ו</b>אכן, <b>אַתָּה נוֹתֵן לָהֶם אֶת אָכְלָם בְּעִתּוֹ.</b>
(טז) אתה <b>פּוֹתֵחַ אֶת יָדֶךָ וּמַשְׂבִּיעַ לְכָל חַי רָצוֹן,</b> חסד, טובה וברכה; את מה שהוא רוצה ומשתוקק אליו; או: את הרצון לחיות.
(יז) <b>צַדִּיק ה' בְּכָל דְּרָכָיו.</b> הואיל וידיעתנו מוגבלת, נראה לנו לפעמים שאין צדק בדרכי העולם. על כן מוטל עלינו להודיע שלאמתו של דבר הצדק האלוקי כולל ומקיף הכול. <b>ו</b>נוסף על כך ה' גם <b>חָסִיד</b>, עושה חסד מעבר למה שמתחייב על פי הצדק, <b>בְּכָל מַעֲשָׂיו.</b>
(יח) <b>קָרוֹב ה' לְכָל קֹרְאָיו,</b> הפונים והמתפללים אליו. זהו הפסוק היחידי במזמור ששני חלקיו אינם מחוברים זה לזה ב-ו' החיבור. כאן חלקו השני של המשפט מגדיר את חלקו הראשון: אחרי האמירה שה' קרוב לכל קוראיו, באה הבהרה – <b>לְכֹל אֲשֶׁר יִקְרָאֻהוּ בֶאֱמֶת,</b> קרבתו זו של ה' לקוראיו חלה רק על הקוראים אליו באמת.
(יט) כאשר יראיו קוראים לו, אזי <b>רְצוֹן יְרֵאָיו יַעֲשֶׂה,</b> ימלא, <b>וְ</b>אם הם נזקקים לעזרה, אזי <b>אֶת שַׁוְעָתָם</b>, תחנוניהם <b>יִשְׁמַע וְיוֹשִׁיעֵם.</b>
(כ) <b>שׁוֹמֵר ה' אֶת כָּל אֹהֲבָיו, וְאֵת כָּל הָרְשָׁעִים יַשְׁמִיד.</b>
(כא) ולסיכום: <b>תְּהִלַּת ה' יְדַבֶּר פִּי.</b> אני, המשורר, מבטא בזה את תהילת ה', <b>ו</b>מקווה ש<b>יבָרֵךְ כָּל בָּשָׂר</b>, כל אדם, ואולי גם כל יצור, את <b>שֵׁם קָדְשׁוֹ לְעוֹלָם וָעֶד.</b>
<h2>פרק קמו</h2>
(א) <b>הַלְלוּיָהּ,</b> קריאה להלל את ה'. <b>הַלְלִי, נַפְשִׁי, אֶת ה'</b>.
(ב) <b>אֲהַלְלָה ה' בְּחַיָּי,</b> כל זמן שאני חי, <b>אֲזַמְּרָה לֵאלֹהַי בְּעוֹדִי</b> חי כאן.
(ג) יש לזכור: <b>אַל תִּבְטְחוּ בִנְדִיבִים</b>, באנשים עשירים וחזקים, שאפילו כשהם טובים אי-אפשר לסמוך עליהם לחלוטין משום שאין לבטוח <b>בְּבֶן אָדָם, שֶׁאֵין לוֹ</b> יכולת <b>תְשׁוּעָה.</b> הרי בסופו של דבר כל אדם אינו יציב, והוא תלוי בזולתו ובגורמים אחרים, ולכן אין לבסס ביטחון באופן מתמיד באדם.
(ד) אכן, כאשר <b>תֵּצֵא רוּחוֹ</b> של האדם ממנו, ובמותו הוא <b>יָשֻׁב לְאַדְמָתוֹ</b> בקברו, <b>בַּיּוֹם הַהוּא אָבְדוּ עֶשְׁתֹּנֹתָיו,</b> מחשבותיו ותכניותיו. אנשים מתכננים את העתיד, אבל גם על אדם שעומד בדיבורו יבוא המוות בסופו של דבר ויקטע את כל תכניותיו.
(ה) ולעומת הבוטחים בבני אדם, <b>אַשְׁרֵי</b> מי <b>שֶׁאֵל יַעֲקֹב בְּעֶזְרוֹ,</b> ו<b>שִׂבְרוֹ</b>, תקוותו <b>עַל ה' אֱלֹהָיו,</b> שהוא גם בעל כל הכוח וגם נצחי.
(ו) שהרי ה' הוא <b>עֹשֶׂה שָׁמַיִם וָאָרֶץ, אֶת הַיָּם וְאֶת כָּל אֲשֶׁר בָּם</b> – בשמים, בארץ ובים, והוא גם <b>הַשֹּׁמֵר אֱמֶת לְעוֹלָם.</b> האמת וההבטחה שלו קיימות לעולם, ודבר לא יוכל לפגוע בהן. ה' לא רק ברא את העולם, אלא גם דואג למהלכו:
(ז) <b>עֹשֶׂה מִשְׁפָּט לָעֲשׁוּקִים</b>, האנשים שנגזלו בידי אחרים, אשר אין להם מחסה אחר מלבדו. ה' <b>נֹתֵן לֶחֶם לָרְעֵבִים; ה' מַתִּיר אֲסוּרִים;</b>
(ח) <b>ה' פֹּקֵחַ</b> עיני <b>עִוְרִים; ה' זֹקֵף כְּפוּפִים;</b> ובכלל – <b>ה' אֹהֵב צַדִּיקִים</b>, גם אם אין הם אהובים על ידי זולתם או על ידי עצמם<b>;</b>
(ט) <b>ה' שֹׁמֵר אֶת גֵּרִים,</b> שאין להם משפחה או קהילה להישען עליהן. <b>יָתוֹם וְאַלְמָנָה</b>, שגם להם אין משענת ועזרה, <b>יְעוֹדֵד, ו</b>לעומת זאת, <b>דֶרֶךְ רְשָׁעִים יְעַוֵּת.</b>
(י) לכן אפשר להלל ולבקש: <b>יִמְלֹךְ ה' לְעוֹלָם; אֱלֹהַיִךְ, צִיּוֹן,</b> ימשול <b>לְדֹר וָדֹר. הַלְלוּיָהּ.</b>
<h2>פרק קמז</h2>
(א) <b>הַלְלוּיָהּ. כִּי טוֹב</b>, לא רק במובן המוסרי, אלא גם נעים וגורם אושר, <b>זַמְּרָה</b>, לזמר ל<b>אֱלֹהֵינוּ, כִּי נָעִים</b> לשיר לו, ו<b>נָאוָה</b>, נאָה ה<b>תְהִלָּה</b> שמהללים אותו.
(ב) כאן מהלל המשורר את גדולת ה' ועזרתו לכול – מיצורים מסוימים הנתונים בצרה ועד לכוחו בבריאה כולה. <b>בּוֹנֵה יְרוּשָׁלִָם ה', נִדְחֵי</b>, הגולים מ<b>יִשְׂרָאֵל</b> שרחקו הוא <b>יְכַנֵּס.</b>
(ג) <b>הָרֹפֵא</b>, המרפא <b>לִשְׁבוּרֵי לֵב וּמְחַבֵּשׁ לְעַצְּבוֹתָם,</b> חובש את פצעיהם ומרגיע את עצבוּתם – מטפל גם במכאובי נפשם. כשם שה' יורד ומטפל בקטני הקטנים, הוא גם אדון כל היקום:
(ד) <b>מוֹנֶה מִסְפָּר לַכּוֹכָבִים.</b> כל הכוכבים ברשותו, ולכן הם מנויים אצלו, ו<b>לְכֻלָּם שֵׁמוֹת יִקְרָא.</b> לכל אחד ואחד מהם הוא קורא בשם, כעין קריאה שיתייצב למשמרתו.
(ה) <b>גָּדוֹל אֲדוֹנֵינוּ וְרַב כֹּחַ, לִתְבוּנָתוֹ אֵין מִסְפָּר,</b> אי-אפשר לסכמה בגלל גודלה ועומקה. ושוב לעולם שלנו:
(ו) <b>מְעוֹדֵד עֲנָוִים ה',</b> וגם <b>מַשְׁפִּיל רְשָׁעִים עֲדֵי אָרֶץ.</b>
(ז) <b>עֱנוּ</b>, הרימו קול <b>לַה' בְּ</b>שירי <b>תוֹדָה, זַמְּרוּ לֵאלֹהֵינוּ בְכִנּוֹר</b> על השגחתו וגדולתו –
(ח) <b>הַמְכַסֶּה שָׁמַיִם בְּעָבִים,</b> בעננים, <b>הַמֵּכִין לָאָרֶץ מָטָר, הַמַּצְמִיחַ</b> ב<b>הָרִים חָצִיר,</b> עשב למאכל בהמה,
(ט) <b>נוֹתֵן לִבְהֵמָה</b> את <b>לַחְמָהּ,</b> מאכלה. הוא דואג לכל בריותיו, אפילו <b>לִבְנֵי עֹרֵב</b>, העלובים והמכוערים, כ<b>אֲשֶׁר יִקְרָאוּ</b> לעזרה.
(י) וכל זה הוא מצד חסדיו, ולא כחלק ממערכת של יחסי גומלין, שהרי <b>לֹא בִגְבוּרַת הַסּוּס יֶחְפָּץ,</b> ו<b>לֹא בְשׁוֹקֵי הָאִישׁ</b>, שהם משענתו, עצמתו וקלות תנועתו, <b>יִרְצֶה.</b>
(יא) <b>רוֹצֶה ה' אֶת יְרֵאָיו,</b> גם אם אין בידם לא גבורה ולא מרוץ, <b>אֶת הַמְיַחֲלִים לְחַסְדּוֹ.</b>
(יב) המזמור עובר למישור אחר: <b>שַׁבְּחִי, יְרוּשָׁלִַם, אֶת ה'; הַלְלִי</b> את <b>אֱלֹהַיִךְ, צִיּוֹן,</b> שהרי לה' יש יחס מיוחד אל עירו ואל מקדשו –
(יג) <b>כִּי חִזַּק בְּרִיחֵי שְׁעָרָיִךְ.</b> הוא מגן על ירושלים מפני כל אויב, <b>בֵּרַךְ בָּנַיִךְ בְּקִרְבֵּךְ.</b>
(יד) הוא <b>הַשָֹּם גְּבוּלֵךְ</b> – גבול הארץ וגבולה של העיר, שיהיה גבול של <b>שָׁלוֹם;</b> את <b>חֵלֶב</b>, המובחר שב<b>חִטִּים יַשְׂבִּיעֵךְ.</b>
(טו) ושוב הוא חוזר אל העולם הגדול: <b>הַשֹּׁלֵחַ אִמְרָתוֹ</b>, פקודתו ל<b>אָרֶץ</b>, ו<b>עַד מְהֵרָה יָרוּץ דְּבָרוֹ,</b> ויתבצע מיד. יָרוּץ דְּבָרוֹ,
(טז) הוא <b>הַנֹּתֵן שֶׁלֶג</b> שנראה בלובנו <b>כַּ</b>ערמות <b>צָּמֶר; כְּפוֹר</b>, שכבת קרח <b>כּ</b>משטח של <b>אֵפֶר יְפַזֵּר.</b>
(יז) <b>מַשְׁלִיךְ</b> את <b>קַרְחוֹ</b> לסוגיו – שלג וברד <b>כְפִתִּים,</b> כמו פתיתים<b>; לִפְנֵי קָרָתוֹ</b>, הקור העז שהוא מביא, <b>מִי יַעֲמֹד</b>?!
(יח) ולחלופין – <b>יִשְׁלַח דְּבָרוֹ וְיַמְסֵם</b> – ימס את הקרח והשלג, וכאשר <b>יַשֵּׁב רוּחוֹ</b>, כביכול נושף רוח חמה יותר, ואז הכול יימס ו<b>יִזְּלוּ מָיִם.</b>
(יט) לנוכח כל גדולותיו אלה יש להודות על דבר נוסף: ה' <b>מַגִּיד דְּבָרָו</b>, תורתו ומצוותיו <b>לְיַעֲקֹב</b>, את <b>חֻקָּיו וּמִשְׁפָּטָיו</b> מסר <b>לְיִשְׂרָאֵל.</b>
(כ) והוא <b>לֹא עָשָׂה כֵן</b> – לא נתן תורה ומצוות <b>לְכָל גּוֹי, וּמִשְׁפָּטִים</b> של ה' <b>בַּל יְדָעוּם</b> הגויים, ואף אינם קשורים אליהם, שהרי זוהי המתנה המיוחדת שנתן ה' לעם ישראל לבדו. <b>הַלְלוּיָהּ.</b>
<h2>פרק קמח</h2>
(א) <b>הַלְלוּיָהּ. הַלְלוּ אֶת ה' מִן הַשָּׁמַיִם, הַלְלוּהוּ בַּמְּרוֹמִים,</b>
(ב) ופירוט של הנקראים להלל את ה' מן המרומים: <b>הַלְלוּהוּ, כָל מַלְאָכָיו,</b> היצורים הרוחניים הבאים למלא שליחות מסוימת של ה', בין בהודעת דברים, בין בהתערבות פעילה במעשי העולם. <b>הַלְלוּהוּ, כָּל צְבָאָו</b>, צבא השמים, יצורי מרום: שרפים, אופנים וחיות הקודש.
(ג) <b>הַלְלוּהוּ, שֶׁמֶשׁ וְיָרֵח,</b> שגם הם בשמים, אם כי במובן אחר של 'שמים'. <b>הַלְלוּהוּ, כָּל כּוֹכְבֵי אוֹר,</b> הכוכבים המאירים.
(ד) <b>הַלְלוּהוּ, שְׁמֵי הַשָּׁמָיִם</b>. שכן השמים אינם נתפסים כעשויים שכבה או דרגה אחת, אלא כרקיעים זה למעלה מזה, <b>ו</b>גם <b>הַמַּיִם אֲשֶׁר מֵעַל הַשָּׁמָיִם,</b> אוצרות עליונים אשר מהם יורד השפע לעולם התחתון.
(ה) והקריאה לכולם היא: <b>יְהַלְלוּ אֶת שֵׁם ה'</b> על <b>כִּי הוּא צִוָּה וְנִבְרָאוּ.</b> כל ברואי מעלה מהללים את ה' על עצם קיומם, שהרי אין הם זקוקים לשום דבר.
(ו) <b>וַיַּעֲמִידֵם לָעַד לְעוֹלָם,</b> שכן לכל הפחות מבחינתנו אלה הם דברים קבועים וקיימים – <b>חָק נָתַן,</b> קבע את סדרי הטבע, <b>וְלֹא יַעֲבוֹר.</b>
(ז) בחלקו השני של המזמור יש פנייה דומה ליצורים שלמטה: <b>הַלְלוּ אֶת ה' מִן הָאָרֶץ</b> – כל צבאה<b>: תַּנִּינִים</b>, יצורי ענק הנמצאים במעמקי המים, <b>וְכָל תְּהֹמוֹת</b>, המים שבמעמקי האדמה.
(ח) יהללו אותו <b>אֵשׁ, וּ</b>מנגד – <b>בָּרָד, שֶׁלֶג וְקִיטוֹר,</b> עשן או אדים חמים, וכן <b>רוּחַ סְעָרָה</b>, שהיא <b>עֹשָׂה דְבָרוֹ</b> של ה'. דְבָרוֹ
(ט) יהללוהו <b>הֶהָרִים וְכָל גְּבָעוֹת, עֵץ פְּרִי וְכָל אֲרָזִים,</b> המייצגים את עצי הסרק,
(י) <b>הַחַיָּה וְכָל בְּהֵמָה, רֶמֶשׂ</b> הרומש וזוחל על הארץ, <b>ו</b>לעומתם <b>צִפּוֹר כָּנָף,</b>
(יא) <b>מַלְכֵי אֶרֶץ וְכָל לְאֻמִּים,</b> העמים שתחתם. או: מנהיגי העמים, <b>שָׂרִים וְכָל שֹׁפְטֵי אָרֶץ.</b> ולא רק הגדולים יהללו את ה', אלא גם אנשים פשוטים:
(יב) <b>בַּחוּרִים וְגַם בְּתוּלוֹת, זְקֵנִים</b> יחד <b>עִם נְעָרִים</b>.
(יג) ולסיכום: הכול <b>יְהַלְלוּ אֶת שֵׁם ה', כִּי נִשְׂגָּב שְׁמוֹ לְבַדּוֹ.</b> התהילה היא לא רק למהות העליונה שמעבר לכל, אלא אפילו שמו של ה' מרומם לבדו והוא מעבר לכל המציאות. בני הארץ וגם יצורי השמים צריכים להודות לה' כי <b>הוֹדוֹ</b> זורח ומאיר <b>עַל אֶרֶץ וְשָׁמָיִם.</b>
(יד) <b>וַיָּרֶם קֶרֶן לְעַמּוֹ,</b> הוא מרומם במיוחד את הקרובים אליו, ונותן <b>תְּהִלָּה לְכָל חֲסִידָיו</b>, <b>לִבְנֵי יִשְׂרָאֵל עַם קְרֹבוֹ,</b> העם שקרוב אליו. <b>הַלְלוּיָהּ.</b>
<h2>פרק קמט</h2>
(א) <b>הַלְלוּיָהּ. שִׁירוּ לַה' שִׁיר חָדָשׁ</b>, שיר על נושא מוכר וידוע שיש חידוש בתוכנוֹ. <b>תְּהִלָּתוֹ</b> זו תושר <b>בִּקְהַל חֲסִידִים.</b> יש במזמור זה פנייה מיוחדת לנאמנים לה', הקשורים אליו ביותר.
(ב) <b>יִשְׂמַח יִשְׂרָאֵל בּ</b>ה' שהוא <b>עֹשָׂיו,</b> עושהו, <b>בְּנֵי צִיּוֹן יָגִילוּ בְמַלְכָּם.</b>
(ג) <b>יְהַלְלוּ</b> את <b>שְׁמוֹ בְמָחוֹל,</b> ריקוד, ואולי כלי נגינה, <b>בְּתֹף וְכִנּוֹר יְזַמְּרוּ</b>, ינגנו <b>לוֹ,</b> לפניו.
(ד) ועיקרו של השבח: <b>כִּי רוֹצֶה ה' בְּעַמּוֹ, יְפָאֵר עֲנָוִים בִּישׁוּעָה.</b> כאשר באה הישועה, כל אלה שהיו קודם לכן דחוקים ועלובים, זוכים במעמד מכובד.
(ה) ואכן בעת הישועה <b>יַעְלְזוּ חֲסִידִים בְּכָבוֹד, יְרַנְּנוּ</b>, ישירו אפילו בזמן שהם עולים <b>עַל מִשְׁכְּבוֹתָם.</b>
(ו) אותם חסידים, הנהנים מישועת ה', פועלים נמרצות לשנות את העולם, ובעזרתם תגדל עוד ישועת ה'. <b>רוֹמְמוֹת אֵל</b>, סיפור גודלו <b>בִּגְרוֹנָם</b> של אותם חסידים, <b>ו</b>בו-בזמן גם <b>חֶרֶב פִּיפִיּוֹת</b>, שהלהב שלה מושחז בשני צדיה <b>בְּיָדָם.</b> הם גם אנשי מלחמה שבידיהם חרבות
(ז) <b>לַעֲשׂוֹת נְקָמָה בַּגּוֹיִם,</b> לעשות <b>תּוֹכֵחוֹת</b>, פורענויות <b>בַּלְאֻמִּים,</b>
(ח) <b>לֶאְסֹר מַלְכֵיהֶם בְּזִקִּים,</b> באזיקים, <b>וְ</b>לכבול את <b>נִכְבְּדֵיהֶם בְּכַבְלֵי בַרְזֶל</b> בבוא הניצחון המלא.
(ט) <b>לַעֲשׂוֹת בָּהֶם מִשְׁפָּט</b> ש<b>כָּתוּב</b> בספר, איש איש לפי דינו ולפי העונש הראוי לו על חטאיו. אמנם מעשה זה איננו בגדר שירות ותשבחות ששרים במקומות מקודשים, אלא עשייה נמרצת בתוך העולם הזה, ובכל זאת, <b>הָדָר הוּא לְכָל חֲסִידָיו. הַלְלוּיָהּ.</b>
<h2>פרק קנ</h2>
(א) <b>הַלְלוּיָהּ. הַלְלוּ אֵל בְּ</b>שבח <b>קָדְשׁוֹ,</b> קדושתו. ספרו כיצד קודשו מתגלה בעולם. <b>הַלְלוּהוּ</b> גם <b>בִּרְקִיעַ עֻזּוֹ,</b> על התנשאותו וכוחו מעבר לעולם התחתון.
(ב) <b>הַלְלוּהוּ בִגְבוּרֹתָיו,</b> על מעשי תוקפו. <b>הַלְלוּהוּ כְּ</b>פי המתאים ל<b>רֹב גֻּדְלוֹ,</b> תפארתו וחסדו.
(ג) תהילה זו מורכבת באופנים שונים, שכל אחד מהם משקף דרך אחרת של התייחסות לשבחי ה' – קולות חזקים ותקיפים וקולות דקים ועדינים: <b>הַלְלוּהוּ בְּתֵקַע</b>, בתקיעת <b>שׁוֹפָר.</b> קולותיהם של שופרות וחצוצרות מבטאים הדר, טקסיות ומלכותיות. <b>הַלְלוּהוּ</b> גם <b>בְּנֵבֶל וְכִנּוֹר,</b> כלי מיתרים שקולם רך וענוג יותר.
(ד) <b>הַלְלוּהוּ בְּתֹף וּמָחוֹל,</b> קולות הלמות והכאה. נראה שהמחול הוא מעין תוף, ואולי כלי המוקף בפעמונים. <b>הַלְלוּהוּ בְּמִנִּים וְעֻגָב,</b> שגם הם כלי מיתרים המשמיעים קולות נגינה עדינים יותר.
(ה) <b>הַלְלוּהוּ בְצִלְצְלֵי שָׁמַע,</b> כנראה מצלתיים קטנות הבאות לליווי, ו<b>הַלְלוּהוּ</b> גם <b>בְּצִלְצְלֵי תְרוּעָה</b>, מצלתיים גדולות שקולן רם.
(ו) <b>כֹּל הַנְּשָׁמָה,</b> כל גווניה ומבעיה של נשמתו של אדם פרטי <b>תְּהַלֵּל יָהּ,</b> שהרי תהילת ה' יכולה להקיף את כל התווים שבנפש. משמעות נוספת: כל הנשמות כולן, על קולותיהן הרבים והנבדלים זה מזה, מצטרפות לתהילה אחת: <b>הַלְלוּיָהּ.</b>
