<h1>ביאור שטיינזלץ על משלי</h1>
<h2>פרק א</h2>
(א) <b>מִשְׁלֵי,</b> אמרי חכמה קצרים של <b>שְׁלֹמֹה בֶן־דָּוִד מֶלֶךְ יִשְׂרָאֵל.</b>
(ב) ההצהרה הפותחת במטרת הדברים מתאימה במידה רבה לכל הספר: <b>לָדַעַת חָכְמָה וּמוּסָר, לְהָבִין אִמְרֵי בִינָה.</b> הספר לא רק מכיל דברי חכמה, הוא מעודד ומדריך לחפש אחריהם ולנסות להבינם.
(ג) <b>לָקַחַת,</b> לקנות, ללמוד <b>מוּסַר הַשְׂכֵּל,</b> לקחים ומסקנות לעשיית <b>צֶדֶק וּמִשְׁפָּט</b> וללכת ב<b>מֵשָׁרִים.</b>
(ד) <b>לָתֵת לִפְתָאיִם,</b> תמימים <b>עָרְמָה,</b> חכמה מעשית. <b>ו</b>במלים נרדפות, הספר נותן <b>לְנַעַר</b>, איש צעיר <b>דַּעַת וּמְזִמָּה,</b> תחכום.
(ה) אף שהספר מכוון בעיקרו לאנשים שאין להם ידיעות על העולם, <b>יִשְׁמַע</b> גם ה<b>חָכָם</b> את הדברים הללו <b>וְיוֹסֶף לֶקַח.</b> גם לו הם עשויים להועיל. <b>וְ</b>איש <b>נָבוֹן</b> – <b>תַּחְבֻּלוֹת,</b> דרכים מושכלות להבנת המציאות <b>יִקְנֶה.</b>
(ו) <b>לְהָבִין מָשָׁל,</b> פתגם <b>וּמְלִיצָה, דִּבְרֵי חֲכָמִים וְחִידֹתָם.</b>
(ז) וכאן באה אמרה בסיסית: <b>יִרְאַת</b> ה' היא ה<b>רֵאשִׁית</b> לכל <b>דָּעַת.</b> מנקודת היסוד הזו אפשר לבנות ולהשכיל מיני דעת שונים. יש לזכור גם את הצד האחר: <b>חָכְמָה וּמוּסָר,</b> שיש בהם יראת ה', <b>אֱוִילִים,</b> טיפשים <b>בָּזוּ,</b> מבזים.
(ח) <b>שְׁמַע,</b> הקשב, קבל, <b>בְּנִי,</b> תלמידי, הצעיר בדרך כלל, את <b>מוּסַר,</b> כללי התנהגות ותוכחת <b>אָבִיךָ, וְאַל־תִּטֹּשׁ</b>, תעזוב את <b>תּוֹרַת אִמֶּךָ.</b> עליך להחזיק בחינוך שאתה מקבל בבית ההורים, שכן מן הסתם ההורים חפצים שבנם ילך בדרך ישרה.
(ט) ההקשבה לדברי המוסר והתורה ושמירתם נאה לך, <b>כִּי</b> כמו <b>לִוְיַת חֵן,</b> קישוט, סרט נאה <b>הֵם לְרֹאשֶׁךָ, ו</b>כ<b>עֲנָקִים,</b> מחרוזות או עדיים אחרים <b>לְגַרְגְּרֹתֶיךָ,</b> צווארך.
(י) <b>בְּנִי, אִם־יְפַתּוּךָ חַטָּאִים,</b> אנשי חטא – <b>אַל־תֹּבֵא,</b> תרצה<b>.</b>
(יא) <b>אִם־יֹאמְרוּ</b> לך נערי רחוב שאינם מהוגנים<b>: "לְכָה,</b> בוא <b>אִתָּנוּ,</b> הצטרף לכנופיה שלנו. <b>נֶאֶרְבָה לְדָם,</b> נארוב לשדוד אנשים, <b>נִצְפְּנָה,</b> נתחבא <b>לְ</b>אדם <b>נָקִי,</b> תם <b>חִנָּם,</b> ללא סיכון וללא השקעה, וכך נרוויח הרבה.
(יב) <b>נִבְלָעֵם</b> – את הנקיים <b>כִּשְׁאוֹל</b> הבולעת את ה<b>חַיִּים, וּתְמִימִים</b> ייבלעו <b>כְּיוֹרְדֵי בוֹר,</b> היורדים שלמים אל הקבר. בכוחנו לעשות הכול בלי להשאיר עקבות.
(יג) בפעילותנו, <b>כָּל־הוֹן יָקָר נִמְצָא, נְמַלֵּא בָתֵּינוּ</b> ב<b>שָׁלָל</b> שדוד או גנוב.
(יד) <b>גּוֹרָלְךָ תַּפִּיל בְּתוֹכֵנוּ.</b> חלקך עמנו<b>.</b> לא רק נשתף אותך במטרותינו, אלא גם <b>כִּיס</b>, ארנק <b>אֶחָד יִהְיֶה לְכֻלָּנוּ.</b> מה שנרוויח יתחלק ביננו<b>"</b>.
(טו) <b>בְּנִי, אַל־תֵּלֵךְ בְּדֶרֶךְ</b> כלשהי <b>אִתָּם, מְנַע רַגְלְךָ מִנְּתִיבָתָם,</b> מדרכם,
(טז) <b>כִּי</b> בסופו של דבר <b>רַגְלֵיהֶם לָרַע יָרוּצוּ, וִימַהֲרוּ לִשְׁפָּךְ־דָּם.</b> גם אם הם טוענים שיצליחו בקלות לתפוס שלל, ורק ייקחו קצת מותרות מהעשירים, וכיוצא בזה, בפועל הם רצים לרע, ולא יארך הזמן שיגיעו גם לרצח.
(יז) <b>כִּי</b> ל<b>חִנָּם מְזֹרָה הָרָשֶׁת בְּעֵינֵי כָּל־בַּעַל כָּנָף.</b> בעיני העופות הרשת פרושה בלי סיבה, וכיוון שאין הם יודעים שזו מלכודת הם נתפסים בה. גם אותם אנשי חטא המתפתים להתפרנס מממונם של אחרים, לכודים במלכודת ומנסים גם ללכוד אותך בלא שתהיה ער לכך. זוהי חבורה של חכמים-מצליחים לכאורה, אך אין הם מבינים מה הם עושים.
(יח) הם חושבים שהולכים לארוב לאחרים – ובסופו של דבר <b>הֵם לְדָמָם</b> שלהם <b>יֶאֱרֹבוּ, יִצְפְּנוּ</b>, טמנו פח <b>לְנַפְשֹׁתָם,</b> כי הם עצמם ייתפסו וייענשו.
(יט) <b>כֵּן אָרְחוֹת,</b> דרכי <b>כָּל־בֹּצֵעַ בָּצַע,</b> שודד – <b>אֶת־נֶפֶשׁ בְּעָלָיו,</b> נפשו-שלו <b>יִקָּח,</b> לא רק במובן המוסרי או הנעלה, שכן גם בעולם הזה חיי גנבה ושוד אינם חיים.
(כ) לא רק אל דברי פיתוי אדם נחשף בחוץ – <b>חָכְמוֹת,</b> החכמה <b>בַּחוּץ תָּרֹנָּה,</b> שרה ומכריזה, <b>בָּרְחֹבוֹת</b> החכמה <b>תִּתֵּן קוֹלָהּ.</b> היא מזומנת לכול. היא מדומה כאן לרוכלת המכריזה על סחורתה בנעימה בחוצות.
(כא) <b>בְּרֹאשׁ הֹמִיּוֹת,</b> מקומות הומים אדם <b>תִּקְרָא, בְּפִתְחֵי</b> ה<b>שְׁעָרִים</b> ש<b>בָּעִיר אֲמָרֶיהָ תֹאמֵר,</b> אומרת את דבריה:
(כב) <b>עַד־מָתַי פְּתָיִם,</b> תמימים <b>תְּאֵהֲבוּ פֶתִי,</b> פתַיוּת, <b>וְ</b>עד מתי <b>לֵצִים,</b> קלי-דעת, אנשים שאינם רציניים <b>לָצוֹן חָמְדוּ לָהֶם, וּכְסִילִים</b> עד מתי <b>יִשְׂנְאוּ־דָעַת</b>?! אלו הן שלוש מדרגות של פוחזים: תמימים חסרי הבנה העלולים להאמין בכל דבר; ציניקנים הנוטים לא להאמין לכלום; וטיפשים גמורים. החכמה ממשיכה:
(כג) אם <b>תָּשׁוּבוּ</b> ותקשיבו <b>לְתוֹכַחְתִּי,</b> ,<b>הִנֵּה אַבִּיעָה,</b> אמסור במלים וברעיונות <b>לָכֶם</b> את <b>רוּחִי.</b> אורה לכם כיוון, אעניק לכם עצות לפי דרכי, ו<b>אוֹדִיעָה דְבָרַי אֶתְכֶם.</b> עליכם רק להקשיב.
(כד) <b>יַעַן קָרָאתִי</b> לכם – <b>וַתְּמָאֵנוּ,</b> סירבתם, <b>נָטִיתִי יָדִי</b> לסמן לכם לבוא אלי – ובכל זאת <b>אֵין מַקְשִׁיב,</b>
(כה) <b>וַתִּפְרְעוּ,</b> אתם מבטלים את <b>כָל־עֲצָתִי, וְתוֹכַחְתִּי לֹא אֲבִיתֶם,</b> אינכם רוצים. אתם עושים כרצונכם, אינכם מקשיבים כלל לדברי התוכחה שלי, ודבר אינו יכול לכפות עליכם לשנות את דרכיכם.
(כו) מכיוון שאינכם חושבים על תיקון דרכיכם, <b>גַּם־אֲנִי</b> – החכמה <b>בְּבוא אֵידְכֶם,</b> צרתכם <b>אֶשְׂחָק, אֶלְעַג בְּבֹא פַחְדְּכֶם.</b> בבוא סופכם המר תחושו כאילו אני עומדת מן הצד ולועגת לכם על דרככם המטופשת.
(כז) <b>בְּבֹא כְשׁוֹאָה,</b> אסון ועלטה <b>פַּחְדְּכֶם,</b> מה שאתם מפחדים מפניו, <b>וְאֵידְכֶם,</b> שברכם <b>כְּסוּפָה</b>, רוח סערה חזקה <b>יֶאֱתֶה,</b> יבוא; <b>בְּבֹא עֲלֵיכֶם צָרָה וְמצוּקָה,</b> ותעמדו חסרי אונים,
(כח) <b>אָז יִקְרָאֻנְנִי</b>, יקראו אלי – <b>וְלֹא אֶעֱנֶה, יְשַׁחֲרֻנְנִי</b>, יחפשו אותי – <b>וְלֹא יִמְצָאֻנְנִי,</b> ימצאו אותי.
(כט) <b>תַּחַת כִּי</b> אותם פתיים <b>שָׂנְאוּ דָעַת, וְיִרְאַת ה' לֹא בָחָרוּ.</b>
(ל) <b>לֹא־אָבוּ,</b> נטו <b>לַעֲצָתִי, נָאֲצוּ,</b> בזוּ ודחו לחלוטין את <b>כָּל־תּוֹכַחְתִּי.</b>
(לא) ובסופו של דבר <b>יֹאכְלוּ מִפְּרִי דַרְכָּם.</b> הם יישאו בתוצאות הדרך הקלוקלת שבחרו בה, <b>וּמִמֹּעֲצֹתֵיהֶם,</b> מתכנוניהם הרעים <b>יִשְׂבָּעוּ.</b>
(לב) התוצאות הללו יהיו הרות אסון – <b>כִּי מְשׁוּבַת,</b> שובבות או סטיית ה<b>פְּתָיִם תַּהַרְגֵם, וְשַׁלְוַת כְּסִילִים,</b> שאינם לוקחים בחשבון שיש תגמול לחטאיהם, <b>תְּאַבְּדֵם.</b>
(לג) <b>וְ</b>אולם ה<b>שֹׁמֵעַ לִי</b> – לחכמה המיישרת את הדרכים, <b>יִשְׁכָּן־בֶּטַח</b>, בביטחון <b>וְשַׁאֲנַן</b>, שלֵו <b>מִפַּחַד רָעָה.</b>
<h2>פרק ב</h2>
(א) האב-המדריך ממשיך בהמרצת החניך לקנות חכמה ומוסר. <b>בְּנִי, אִם־תִּקַּח</b> ללבך את <b>אֲמָרָי, וּמִצְוֹתַי תִּצְפֹּן אִתָּךְ,</b> תשמור אצלך –
(ב) עליך <b>לְהַקְשִׁיב,</b> לכוון כדי לשמוע <b>לַחָכְמָה</b> את <b>אָזְנֶךָ, תַּטֶּה,</b> תַּפנה <b>לִבְּךָ לַתְּבוּנָה.</b>
(ג) <b>כִּי אִם,</b> לא רק תטה אוזנך להקשיב למה שנאמר, אלא אף <b>לַבִּינָה תִקְרָא,</b> תתפלל ותזמין אותה מיזמתך, <b>לַתְּבוּנָה תִּתֵּן קוֹלֶךָ,</b> תשתוקק ותתלהב,
(ד) <b>אִם־תְּבַקְשֶׁנָּה כַכָּסֶף,</b> כאנשים שאוהבים כסף ואינם שבעים ממנו, <b>וְכַמַּטְמֹנִים,</b> כאוצרות מוחבאים <b>תַּחְפְּשֶׂנָּה,</b> במרץ, בחדווה ובחשק, ביסודיות ובתשומת לב – למרות הקושי והאכזבות שבחיפוש –
(ה) <b>אָז תָּבִין יִרְאַת ה' וְדַעַת אֱלֹהִים תִּמְצָא.</b>
(ו) <b>כִּי־ה' יִתֵּן חָכְמָה, מִפִּיו</b> – ביטוי המרמז על התקרבות וחיבה גדולה – ניתנות <b>דַּעַת וּתְבוּנָה.</b>
(ז) ה' <b>יִצְפֹּן,</b> ישמור <b>לַיְשָׁרִים תּוּשִׁיָּה,</b> עצה טובה, תבונה ויכולת מעשית, ויעניק <b>מָגֵן לְהֹלְכֵי תֹם,</b> להולכים בתמימות, כדי שיוכלו
(ח) <b>לִנְצֹר אָרְחוֹת מִשְׁפָּט,</b> דרכי יושר <b>וְ</b>את <b>דֶרֶךְ חֲסִידָו יִשְׁמֹר.</b>
(ט) <b>אָז תָּבִין צֶדֶק וּמִשְׁפָּט וּמֵישָׁרִים</b> ו<b>כָל־מַעְגַּל,</b> דרך, אורח חיים <b>טוֹב.</b>
(י) <b>כִּי,</b> כאשר <b>תָבוֹא</b> ה<b>חָכְמָה בְלִבֶּךָ, וְ</b>ה<b>דַעַת לְנַפְשְׁךָ יִנְעָם,</b> יהיה נעים –
(יא) ה<b>מְזִמָּה,</b> המחשבה, העיון וההברקה <b>תִּשְׁמֹר עָלֶיךָ,</b> וה<b>תְּבוּנָה תִנְצְרֶכָּה,</b> תשמור אותך –
(יב) <b>לְהַצִּילְךָ מִדֶּרֶךְ רָע, מֵאִישׁ מְדַבֵּר תַּהְפֻּכוֹת,</b> דברי שקר, שבכוחו לשכנע בנכונותם.
(יג) אלה אנשים <b>הַעֹזְבִים אָרְחוֹת יֹשֶׁר לָלֶכֶת בְּדַרְכֵי־חֹשֶׁךְ,</b>
(יד) <b>הַשְּׂמֵחִים לַעֲשׂוֹת רָע,</b> אנשים ש<b>יָגִילוּ בְּתַהְפֻּכוֹת,</b> סילוף <b>רָע.</b> אנשים אלו שמחים כאשר הרע נהפך לטוב והטוב לרע, ונעשה בלבול בין העולמות.
(טו) <b>אֲשֶׁר אָרְחֹתֵיהֶם עִקְּשִׁים</b>, דרכיהם עקומות, <b>וּנְלוֹזִים,</b> מעוותים הם <b>בְּמַעְגְּלוֹתָם,</b> באורחות חייהם.
(טז) <b>לְהַצִּילְךָ מֵאִשָּׁה זָרָה, מִנָּכְרִיָּה</b> ש<b>אֲמָרֶיהָ הֶחֱלִיקָה,</b> מדברת דברי חלקות. כנראה היו אז נשים נשואות שבעת שבעליהן לא היו בבית, היו מחפשות לעצמן הרפתקאות. אשה זרה כזו מנסה לתפוס בחורים צעירים וחסרי ניסיון ולפתות אותם בדבריה.
(יז) זוהי אשה <b>הַעֹזֶבֶת</b> את <b>אַלּוּף נְעוּרֶיהָ,</b> בוגדת בבעלה <b>ו</b>בו בזמן <b>אֶת־בְּרִית אֱלֹהֶיהָ שָׁכֵחָה,</b> שהרי משמעותה של ברית הנישואין אינה רק כלפי אדם אלא גם כלפי אלוקים.
(יח) <b>כִּי שָׁחָה,</b> הושפל <b>אֶל־מָוֶת בֵּיתָהּ.</b> הבית שלה קרוב אל המוות, <b>וְאֶל־רְפָאִים</b>, מתים, נעים <b>מַעְגְּלֹתֶיהָ,</b> מסלוליה. דרכה של אשה זו מובילה היישר אל שאול תחתית.
(יט) <b>כָּל־בָּאֶיהָ,</b> הבאים אליה <b>לֹא יְשׁוּבוּן.</b> הם שקעו ונבלעו בתוך החוויה הזו ואינם יכולים להיחלץ ממנה, <b>וְלֹא־יַשִּׂיגוּ</b> עוד <b>אָרְחוֹת חַיִּים.</b>
(כ) כל זה <b>לְמַעַן תֵּלֵךְ בְּדֶרֶךְ טוֹבִים, וְאָרְחוֹת צַדִּיקִים תִּשְׁמֹר.</b>
(כא) <b>כִּי־יְשָׁרִים יִשְׁכְּנוּ</b> ב<b>אָרֶץ</b> וישבו בה לבטח, <b>וּתְמִימִים,</b> נאמנים, צדיקים <b>יִוָּתְרוּ,</b> יישארו <b>בָהּ.</b> רק ההולכים בדרך הישר והשומרים את דרך ה' יוכלו לשכון בארץ הטובה.
(כב) <b>וּ</b>לעומתם ה<b>רְשָׁעִים</b> – <b>מֵאֶרֶץ יִכָּרֵתוּ,</b> וקיומם בארץ ארעי, <b>וּבוֹגְדִים יִסְּחוּ,</b> ייעקרו <b>מִמֶּנָּה.</b>
<h2>פרק ג</h2>
(א) תחילה דברים כלליים על אימוץ החכמה והמצווה: <b>בְּנִי, תּוֹרָתִי אַל־תִּשְׁכָּח, ו</b>את <b>מִצְוֹתַי יִצֹּר,</b> ישמור <b>לִבֶּךָ.</b>
(ב) <b>כִּי אֹרֶךְ יָמִים וּשְׁנוֹת חַיִּים וְשָׁלוֹם,</b> שלווה, מצב תקין <b>יוֹסִיפוּ</b> תורתי ומצוותי <b>לָךְ.</b>
(ג) דאג לכך, בני, ש<b>חֶסֶד וֶאֱמֶת אַל־יַעַזְבֻךָ.</b> לפיכך <b>קָשְׁרֵם</b> – את הדברים הללו <b>עַל־גַּרְגְּרוֹתֶיךָ,</b> כמו ענק שעונדים על הצוואר, <b>כָּתְבֵם עַל־לוּחַ לִבֶּךָ.</b> ביטויים אלגוריים לדברים המלווים את האדם באשר יפנה, ושזוכרים אותם תמיד.
(ד) <b>וּ</b>בכך ת<b>מְצָא־חֵן וְ</b>תיחשב כבעל <b>שֵׂכֶל־טוֹב בְּעֵינֵי אֱלֹהִים וְאָדָם.</b> תהיה רצוי לכול.
(ה) כמה הדרכות קצרות בטיב יחסו של האדם לאלוקיו: <b>בְּטַח</b> ופנה תמיד <b>אֶל־ה' בְּכָל־לִבֶּךָ,</b> כדי שידריך אותך בדרכך ויתמוך בך, <b>וְאֶל־בִּינָתְךָ אַל־תִּשָּׁעֵן.</b> גם כאשר דרך ה' או דברו אינם נראים לך, מוטב שתסמוך עליו ולא על חכמתך שלך. בתחומים רבים צריך אדם לבטוח בה':
(ו) <b>בְּכָל־דְּרָכֶיךָ,</b> ענייניך ומעשיך <b>דָעֵהוּ,</b> זכור את ה', התקרב והתקשר אליו, <b>וְ</b>כאשר הוא יהיה המוקד שעל פיו מכוונים כל מעשיך, <b>הוּא יְיַשֵּׁר אֹרְחֹתֶיךָ,</b> גם אם דרכיך כשלעצמן אינן ישרות.
(ז) הפיתוי העיקרי לצעיר שאליו פונים דברי המוסר כאן, איננו דווקא עשיית רע לשמו. הוא מתחיל לסור מדרך הישר בדרך כלל מתוך הנטייה הטבעית לעגל פינות ולבחור בדרך הקצרה, גם אם אין היא מותרת בתכלית. מכאן מגיעה האזהרה: <b>אַל־תְּהִי חָכָם בְּעֵינֶיךָ, יְרָא אֶת־ה' וְסוּר מֵרָע.</b>
(ח) אז – <b>רִפְאוּת,</b> תרופה <b>תְּהִי,</b> תהיה היראה <b>לְשָׁרֶּךָ,</b> לטבור שלך, לשורש ולמרכז שלך, <b>וְשִׁקּוּי</b>, מרפא <b>לְעַצְמוֹתֶיךָ.</b> היא תעניק כוח וחיות לכולך, משורש ועד ענף.
(ט) <b>כַּבֵּד אֶת־ה' מֵהוֹנֶךָ,</b> מנכסיך <b>וּמֵרֵאשִׁית כָּל־תְּבוּאָתֶךָ.</b> הכבוד לה' יתבטא גם בנתינת ממון לדברים שבקדושה, בהפרשת תרומות ומעשרות מתבואתך, ואף בתרומת כוחות, כישורים ומשאבים אחרים.
(י) <b>וְ</b>אז <b>יִמָּלְאוּ אֲסָמֶיךָ שָׂבָע,</b> יבול משֹביע, <b>וְ</b>ב<b>תִירוֹשׁ,</b> מיץ הענבים <b>יְקָבֶיךָ יִפְרֹצוּ,</b> יתפשטו מעבר לגדותיהם.
(יא) דברי תורה או עצה עשויים להיות נוחים למדי או על כל פנים בלתי מכאיבים, אבל לעתים עונש או תוכחה מביאים לתחושת לחץ ודחק. ובכל זאת ב<b>מוּסַר ה'</b>, דברים מייסרים, <b>בְּנִי, אַל־תִּמְאָס,</b> תדחה, <b>וְאַל־תָּקֹץ,</b> תבחל <b>בְּתוֹכַחְתּוֹ,</b> בין שהיא באה על ידי הקדוש ברוך הוא ישירות ובין על ידי אנשים, שהם שליחיו.
(יב) אינך צריך לראות בייסורים סימן רע, <b>כִּי אֶת אֲשֶׁר יֶאֱהַב ה'</b> – <b>יוֹכִיחַ.</b> לאלה שאיננו אוהב אין הוא דואג במיוחד. לכן אם ה' מכאיב לך ולא לאחרים, דע שהוא עוסק בך ומעוניין בך, <b>וּכְאָב אֶת־בֵּן יִרְצֶה,</b> יתפייס לאחר שהכה אותו. מדובר כאן באב סמכותי, שמדי פעם מייעצים לו להשתמש גם בשבט, ואף על פי כן היחסים בין אב ובן הם כאלה שהאב אינו רוצה שבנו ילקה. לפעמים הוא מייסר את הבן על מנת לקרבו אליו ולתקנו מכאן והלאה.
(יג) עוד בשבח חכמת התורה: <b>אַשְׁרֵי אָדָם</b> ש<b>מָצָא חָכְמָה, וְאָדָם</b> ש<b>יָפִיק,</b> יודע למצוא <b>תְּבוּנָה.</b>
(יד) <b>כִּי טוֹב</b> ומשתלם <b>סַחְרָהּ,</b> המסחר בה יותר <b>מִסְּחַר כָּסֶף, ו</b>יותר <b>מֵחָרוּץ,</b> זהב – טובה <b>תְּבוּאָתָהּ,</b> תוצרתה.
(טו) <b>יְקָרָה הִיא</b> יותר <b>מִפְּנִינִים,</b> שהן בוודאי יקרות ערך, <b>וְכָל־חֲפָצֶיךָ לֹא יִשְׁווּ־בָהּ,</b> משתווים אליה. התורה מביאה עמה שפע מתנות:
(טז) <b>אֹרֶךְ יָמִים בִּימִינָהּ, בִּשְׂמֹאולָהּ עֹשֶׁר וְכָבוֹד.</b> הימין הוא הצד החזק יותר, וממנו באה לאדם מתנת החסד שלמעלה ממאמצי האדם – אריכות ימיו. צד שמאל של התורה, לעומת זאת, מעניק מתנות הקשורות לעולם הזה.
(יז) <b>דְּרָכֶיהָ</b> הן בסופו של דבר <b>דַרְכֵי־נֹעַם, ו</b>ב<b>כָל־נְתִיבֹתֶיהָ</b>, דרכיה – <b>שָׁלוֹם.</b> אלה העקרונות והמטרות שעליהם מיוסדת התורה ולפיהם היא חושבת ומתנהלת, כביכול.
(יח) <b>עֵץ</b> המניב <b>חַיִּים הִיא לַמַּחֲזִיקִים בָּהּ, וְתֹמְכֶיהָ,</b> המסייע לה ומקיימה בשלמותה <b>מְאֻשָּׁר,</b> נוחל אושר, חוזק והצלחה.
(יט) התורה מצטיירת כאן כחכמה שימושית ועממית, המעניקה לאנשים עצות כיצד להתנהג. משום כך היא מכונה 'מוסר אביך' ו'תורת אמך', כי בפשטות, מי שגדל בבית טוב מקבל עצות והדרכות מעין אלו מהוריו. אלא שהתורה היא הרבה מעבר לכך – <b>ה' בְּ</b>אמצעות ה<b>חָכְמָה יָסַד אָרֶץ</b>, הוא <b>כּוֹנֵן</b>, העמיד את ה<b>שָׁמַיִם בִּתְבוּנָה.</b>
(כ) <b>בְּדַעְתּוֹ</b>, מתוך הדעת שלו <b>תְּהוֹמוֹת נִבְקָעוּ, וּשְׁחָקִים</b>, שמים <b>יִרְעֲפוּ,</b> יזילו <b>טָל,</b> רטיבות. התורה כפי שהיא למעלה, בהיקפה הגדול הכולל את החכמה, הבינה והדעת, היא הכלי שבעזרתו נברא העולם.
(כא) <b>בְּנִי, אַל־יָלֻזוּ</b>, יסורו דברי התורה <b>מֵעֵינֶיךָ, נְצֹר,</b> שמור <b>תֻּשִׁיָּה,</b> עצה טובה <b>וּמְזִמָּה,</b> הבנה מחכימה.
(כב) <b>וְיִהְיוּ</b> הדברים הללו <b>חַיִּים,</b> חיוניות, מִחיה <b>לְנַפְשֶׁךָ וְחֵן לְגַרְגְּרֹתֶיךָ,</b> לצווארך. הם טובים גם לשם החיים עצמם וגם למען החן והיופי.
(כג) <b>אָז</b> – כשתשמור את התורה, <b>תֵּלֵךְ לָבֶטַח דַּרְכֶּךָ,</b> דרכך תהיה בטוחה <b>וְרַגְלְךָ לֹא תִגּוֹף,</b> תוכֶּה<b>,</b> לא תיתקל באבני נגף. ולא רק בלכתך –
(כד) גם <b>אִם־תִּשְׁכַּב לֹא־תִפְחָד, וְשָׁכַבְתָּ וְעָרְבָה שְׁנָתֶךָ,</b> שנתך תהיה נעימה ושלווה.
(כה) <b>אַל,</b> לא <b>תִּירָא מִפַּחַד</b> הבא <b>פִּתְאֹם, וּמִשֹּׁאַת,</b> אסון של <b>רְשָׁעִים כִּי תָבֹא.</b>
(כו) <b>כִּי־ה' יִהְיֶה בְכִסְלֶךָ,</b> בתקוותך, מבטחך. <b>וְשָׁמַר רַגְלְךָ מִלָּכֶד</b>, שלא תילכד במכשול כלשהו.
(כז) מכאן לעצות ביחסים שבין אדם לחברו: <b>אַל־תִּמְנַע־טוֹב,</b> עשיית טובה <b>מִבְּעָלָיו,</b> ממי שמגיע לו, <b>בִּהְיוֹת לְאֵל יָדְךָ,</b> בשעה שיש בכוחך <b>לַעֲשׂוֹת.</b> גם מעשים שאינם חובה המוטלת עליך, אבל באפשרותך לעזור באמצעותם לבני אדם, אל תימנע מלעשותם.
(כח) <b>אַל־תֹּאמַר לְרֵעֲךָ</b> המבקש לשאול ממך חפץ, למשל: <b>"לֵךְ וָשׁוּב</b> למחר <b>וּמָחָר אֶתֵּן</b> לך את מבוקשך<b>", וְיֵשׁ אִתָּךְ,</b> אף שהחפץ נמצא אצלך. לפעמים אדם דוחה את חברו סתם כך, מחוסר רצון, מחמת עצלות, ולפעמים הוא מסרב שלוש פעמים כדי שהחבר ירגיש כמה קשה עליו הנתינה או כדי שירגיש מרוצה יותר כאשר הוא מקבל את מבוקשו לבסוף. ובוודאי שאין לעשות כן למי שחייבים לשלם לו.
(כט) <b>אַל־תַּחֲרֹשׁ,</b> תתכנן <b>עַל־רֵעֲךָ</b> לעשות לו <b>רָעָה, וְהוּא־יוֹשֵׁב לָבֶטַח אִתָּךְ,</b> בזמן שהוא מרגיש אתך בנוח ואינו חושד בכלום. אפשר לפרש זאת על שני שותפים שאחד מהם מהרהר כיצד לפרק את השותפות בלא ידיעת חברו, או כמו שפירשו חכמים את הפסוק על אדם שחי עם אשה ובלבו הוא מתכנן את הגירושין.
(ל) <b>אַל־תָּרִיב עִם־אָדָם חִנָּם,</b> ללא סיבה, <b>אִם־לֹא גְמָלְךָ,</b> עולל לך <b>רָעָה.</b> מכאן עולה שאם מישהו אכן פגע בך, ייתכן שאתה רשאי להתקוטט עמו.
(לא) <b>אַל־תְּקַנֵּא בְּאִישׁ חָמָס,</b> גזלן, <b>וְאַל־תִּבְחַר בְּכָל־דְּרָכָיו.</b> אף שאנשים כאלה הופכים לפעמים למופת של הצלחה – אל תקנא בהם.
(לב) <b>כִּי תוֹעֲבַת ה'</b> מי שהוא <b>נָלוֹז,</b> הסוטה מדרך הישר, <b>וְאֶת,</b> עם <b>יְשָׁרִים סוֹדוֹ.</b> הישרים הם אנשי סודו. לחכמה הבאה מאת ה' לא יזכה אלא מי שדרכו ישרה והוא מתוקן במידותיו.
(לג) גם אם כעת מקום הצדיקים אינו מקבל תמיד את כל הטובה והברכה, בסופו של דבר <b>מְאֵרַת</b>, קללת <b>ה' בְּבֵית רָשָׁע, ו</b>את <b>נְוֵה,</b> מעון ה<b>צַדִּיקִים</b> ה' <b>יְבָרֵךְ.</b>
(לד) לבחירתו החופשית של האדם יש השלכות – <b>אִם</b> הוא פונה <b>לַלֵּצִים</b> – <b>הוּא־יָלִיץ.</b> ה' לא ימנע זאת ממנו ויניח לו להתלוצץ, <b>ו</b>לעומת זאת <b>לַעֲנָוִים יִתֶּן־חֵן.</b> מי שבוחר להיות בין הענווים, יינתן לו חן מלמעלה.
(לה) <b>כָּבוֹד</b> – <b>חֲכָמִים יִנְחָלוּ, ו</b>את ה<b>כְסִילִים 'מֵרִים' קָלוֹן.</b> גם השוטים זוכים לפרסום, אך הם מתפרסמים על ידי חרפתם וטיפשותם.
<h2>פרק ד</h2>
(א) <b>שִׁמְעוּ, בָנִים,</b> ל<b>מוּסַר אָב, וְהַקְשִׁיבוּ לָדַעַת בִּינָה.</b>
(ב) <b>כִּי לֶקַח,</b> לימוד <b>טוֹב נָתַתִּי לָכֶם</b> – <b>תּוֹרָתִי</b>, שאותה <b>אַל־תַּעֲזֹבוּ.</b>
(ג) <b>כִּי־בֵן הָיִיתִי לְאָבִי, רַךְ</b>, מפונק <b>וְיָחִיד לִפְנֵי אִמִּי.</b> ובתור בן יחיד צעיר ניתנה לי מתנת אב:
(ד) <b>וַיֹּרֵנִי,</b> אבי לימד אותי, <b>וַיֹּאמֶר לִי: יִתְמָךְ,</b> יחזיק את <b>דְּבָרַי לִבֶּךָ, שְׁמֹר מִצְוֹתַי</b> – <b>ו</b>בכך <b>חְיֵה.</b> זה מה שיועיל לך בחיים.
(ה) <b>קְנֵה חָכְמָה</b> ככל יכולתך, <b>קְנֵה בִינָה,</b> הבנה והתבוננות. ולאחר שהודרכת, <b>אַל־תִּשְׁכַּח</b> אותה <b>וְאַל־תֵּט</b>, תסור <b>מֵאִמְרֵי־פִי.</b>
(ו) <b>אַל־תַּעַזְבֶהָ</b> – את החכמה, <b>וְ</b>היא <b>תִשְׁמְרֶךָּ, אֱהָבֶהָ</b> – <b>וְתִצְּרֶךָּ.</b> כאשר תאהב אותה, היא תשמור עליך.
(ז) <b>רֵאשִׁית חָכְמָה קְנֵה חָכְמָה.</b> התחלת החכמה היא הרצון והתשוקה לרכוש חכמה עוד ועוד. <b>וּבְכָל,</b> ראשית לכל <b>קִנְיָנְךָ,</b> רכושך שאתה קונה לעצמך, <b>קְנֵה בִינָה.</b> משמעות נוספת: אם קנית חכמה בהתחלה, הרי לכל מה שתסגל לעצמך תתלווה תוספת בינה.
(ח) <b>סַלְסְלֶהָ,</b> עסוק בתשומת לב, טַפֵּח ופאר את החכמה – <b>ו</b>אז היא <b>תְרוֹמְמֶךָּ;</b> החכמה <b>תְּכַבֵּדְךָ,</b> תוסיף לך כבוד <b>כִּי,</b> כאשר אתה <b>תְחַבְּקֶנָּה.</b>
(ט) היא <b>תִּתֵּן לְרֹאשְׁךָ לִוְיַת־חֵן,</b> קישוט נאה. אדם שיש לו חכמה, מתלווה אליו חן כלשהו, גם אם איננו איש יפה. <b>עֲטֶרֶת תִּפְאֶרֶת,</b> כתר, זר מפואר היא <b>תְּמַגְּנֶךָּ,</b> תמסור בידך; או: תעניק לך מגן.
(י) <b>שְׁמַע, בְּנִי, וְקַח אֲמָרָי, ו</b>כך <b>יִרְבּוּ לְךָ שְׁנוֹת חַיִּים.</b>
(יא) ללכת <b>בְּדֶרֶךְ חָכְמָה הֹרֵיתִיךָ,</b> לימדתי אותך, <b>הִדְרַכְתִּיךָ בְּמַעְגְּלֵי,</b> בדרכי <b>יֹשֶׁר.</b>
(יב) אם תלך בדרך הזו, <b>בְּלֶכְתְּךָ לֹא־יֵצַר צַעֲדֶךָ.</b> לא תצטרך להקטין את צעדיך, כי מי שהולך בדרך ישרה וסלולה יכול לצעוד צעדים רחבים ובטוחים, <b>וְאִם־תָּרוּץ לֹא תִכָּשֵׁל.</b>
(יג) <b>הַחֲזֵק בַּמּוּסָר, אַל־תֶּרֶף,</b> אל תרפה ממנו, <b>נִצְּרֶהָ</b>, שמור את דרך החכמה שלמדת <b>כִּי־הִיא חַיֶּיךָ.</b>
(יד) <b>בְּאֹרַח,</b> דרך <b>רְשָׁעִים אַל־תָּבֹא,</b> תיכנס, <b>וְאַל־תְּאַשֵּׁר,</b> תדרוך, או: אל תחזיק, תיתן אישור <b>בְּדֶרֶךְ רָעִים.</b> אל תחשוב שדרכם היא הדרך הנכונה. כאמור, מדובר על אדם שאיננו רע לב אלא חסר ניסיון. נראה לו שההליכה דרך הטוב והישר משעממת, ושהנתיבים האחרים, אלו שאינם סלולים ומסומנים, יפים יותר וחופשיים יותר.
(טו) <b>פְּרָעֵהוּ,</b> קלקל את דרך הרעים, או: התרחק מנתיבם, <b>אַל־תַּעֲבָר־בּוֹ, שְׂטֵה</b>, סטה <b>מֵעָלָיו וַעֲבֹר.</b>
(טז) <b>כִּי</b> הרעים <b>לֹא יִשְׁנוּ,</b> יוכלו לישון <b>אִם־לֹא יָרֵעוּ, וְנִגְזְלָה שְׁנָתָם</b> ָתָם<b>אִם־לֹא יַכְשִׁילוּ</b> אחרים. הדרך הזו המושכת את לבך איננה ניטרלית. ההולכים בה מוכרחים לגרום רע.
(יז) <b>כִּי לָחֲמוּ,</b> הם אוכלים <b>לֶחֶם</b> שהושג ב<b>רֶשַׁע, וְיֵין חֲמָסִים,</b> גזלות <b>יִשְׁתּוּ.</b>
(יח) <b>וְ</b>אילו <b>אֹרַח צַדִּיקִים כְּאוֹר נֹגַהּ</b>, זוהר וזורח ש<b>הוֹלֵךְ וָאוֹר.</b> גם אם עכשיו אינך רואה זאת, דע שההולך בה צועד לכיוון השמש, וכך דרכו הולכת ומאירה יותר ויותר, <b>עַד־נְכוֹן,</b> יתחזק <b>הַיּוֹם</b> ויגיע לשיא תוקפו.
(יט) ולעומת זאת <b>דֶּרֶךְ רְשָׁעִים כָּאֲפֵלָה,</b> הם <b>לֹא יָדְעוּ בַּמֶּה יִכָּשֵׁלוּ.</b>
(כ) <b>בְּנִי, לִדְבָרַי הַקְשִׁיבָה, לַאֲמָרַי הַט,</b> הפנה את <b>אָזְנֶךָ,</b>
(כא) <b>אַל־יַלִּיזוּ,</b> יסורו הדברים הללו <b>מֵעֵינֶיךָ, שָׁמְרֵם בְּתוֹךְ לְבָבֶךָ.</b>
(כב) <b>כִּי</b> נותנים <b>חַיִּים הֵם לְמֹצְאֵיהֶם,</b> למי שמצא אותם, <b>וּלְכָל־בְּשָׂרוֹ</b> הם נותנים <b>מַרְפֵּא.</b> עצה אחרת, גדולה ומקיפה:
(כג) <b>מִכָּל־מִשְׁמָר נְצֹר,</b> שמור את <b>לִבֶּךָ, כִּי־מִמֶּנּוּ תּוֹצְאוֹת</b>, יוצאים <b>חַיִּים.</b> לבו של אדם הוא מקור חיותו, ועל כן יש לשמרו היטב. הסטייה והסילוף בו הם מקור הפורענויות שבאות על האדם.
(כד) <b>הָסֵר מִמְּךָ עִקְּשׁוּת,</b> עקמומיות, צביעות <b>פֶּה; וּלְזוּת שְׂפָתַיִם</b>, דיבורים נלוזים <b>הַרְחֵק מִמֶּךָּ.</b> ההולך בדרך עקומה אנשים מדברים עליו. אל תהיה מושא לשיחתם השלילית של אנשים ולחשָׁדם.
(כה) <b>עֵינֶיךָ לְנֹכַח,</b> למולךָ<b>,</b> אל הדרך הישרה שלך, <b>יַבִּיטוּ, וְעַפְעַפֶּיךָ יַיְשִׁרוּ נֶגְדֶּךָ,</b> יסתכלו ישר, במקום להסתכל לצדדים ולחפש פינה להסתתר בה או דרך קיצור.
(כו) <b>פַּלֵּס,</b> ישֵר<b>,</b> אזן ומַצֵע את <b>מַעְגַּל,</b> דרך <b>רַגְלֶךָ, וְ</b>אז <b>כָל־דְּרָכֶיךָ יִכֹּנוּ,</b> יתקיימו.
(כז) <b>אַל־תֵּט יָמִין וּשְׂמֹאול</b> מהדרך הנכונה, <b>הָסֵר רַגְלְךָ מֵרָע.</b>
<h2>פרק ה</h2>
(א) <b>בְּנִי, לְחָכְמָתִי,</b> שנרכשה גם מניסיון חיים, <b>הַקְשִׁיבָה, לִתְבוּנָתִי הַט,</b> הטה את <b>אָזְנֶךָ.</b>
(ב) כדי <b>לִשְׁמֹר מְזִמּוֹת,</b> מחשבות חכמות <b>ו</b>כדי ש<b>דַעַת שְׂפָתֶיךָ יִנְצֹרוּ,</b> שתשמור על דיבור מושכל ותדע להיזהר מדיבור אחר.
(ג) <b>כִּי נֹפֶת,</b> מתיקות, דברי פיתוי נעימים <b>תִּטֹּפְנָה שִׂפְתֵי</b> האשה ה<b>זָרָה</b> המעוניינת ללכוד אותך, <b>וְחָלָק מִשֶּׁמֶן חִכָּהּ,</b> החך שלה.
(ד) תחילה דיבוריה מחניפים, חלקלקים ומתוקים, <b>וְ</b>אולם <b>אַחֲרִיתָהּ,</b> סופה <b>מָרָה כַלַּעֲנָה,</b> שם של עשב מר. ולעומת חִכהּ החלק היא <b>חַדָּה כְּחֶרֶב פִּיּוֹת,</b> המושחזת משני צדדיה.
(ה) <b>רַגְלֶיהָ יֹרְדוֹת,</b> מהלכה מוביל אל ה<b>מָוֶת,</b> או: אחריתה מוות, אל ה<b>שְׁאוֹל צְעָדֶיהָ יִתְמֹכוּ,</b> יכוְונו<b>,</b> ואם תתפתה להתלוות אליה, גם אותך היא תיקח לשם.
(ו) <b>אֹרַח חַיִּים פֶּן־תְּפַלֵּס,</b> היזהר מליישר לך דרך חיים קצרה, כביכול. <b>נָעוּ,</b> הסתובבו, התרחקו <b>מַעְגְּלֹתֶיהָ,</b> מסלוליה עד ש<b>לֹא תֵדָע.</b> מחמת מיעוט ניסיון החיים שלך אתה עלול לחשוב שהדרך להגיע אל בית הזרה ובחזרה קלה ומהירה, אך מה שנראה לך גיחה קטנה, הוא למעשה דרך מסוכנת. דרכיה של המציאות 'החלקה' נפתלות ומסובכות.
(ז) <b>וְעַתָּה, בָנִים, שִׁמְעוּ־לִי, וְאַל־תָּסוּרוּ מֵאִמְרֵי־פִי.</b>
(ח) <b>הַרְחֵק מֵעָלֶיהָ</b> – מעל האשה הזו את <b>דַרְכֶּךָ, וְאַל־תִּקְרַב אֶל־פֶּתַח בֵּיתָהּ.</b> מדובר באשה נשואה, שמחפשת בחורים לפעמים רק לשם הרפתקה ולפעמים לקשר עמוק יותר, ואילו היא מסבכת את המסכן שמתפתה לה.
(ט) היזהר <b>פֶּן־תִּתֵּן לַאֲחֵרִים</b> את <b>הוֹדֶךָ,</b> תפארתך ונכסיך. אתה עלול להלוות לה כסף, להעניק לה מתנות ולהשקיע בה כוחות. היזהר שמא היא תיקח ממך הכול, <b>וּ</b>פן תיתן <b>שְׁנֹתֶךָ לְאַכְזָרִי.</b> אתה עלול לכלות את ימיך בגלל נצלנותה.
(י) <b>פֶּן</b> יאכלו ו<b>יִשְׂבְּעוּ זָרִים כֹּחֶךָ,</b> את כל מה שיש לך, <b>וַעֲצָבֶיךָ,</b> עמלך, רכושך שיגעת בו יהיה <b>בְּבֵית נָכְרִי.</b> בסוף יתברר שמאחורי האשה הזו קיים מנגנון שלם הסוחט ממך כסף.
(יא) <b>וְנָהַמְתָּ בְאַחֲרִיתֶךָ,</b> סופך שתרגז ותרטון מכאב, <b>בִּכְלוֹת,</b> כאשר בעקבות התהליך הזה יכלה <b>בְּשָׂרְךָ וּשְׁאֵרֶךָ,</b> בשרך, או: שאריתך.
(יב) <b>וְאָמַרְתָּ: אֵיךְ שָׂנֵאתִי מוּסָר, וְתוֹכַחַת נָאַץ</b>, שנא, ביזה <b>לִבִּי</b>?! למה לא שמתי לב לתוכחות,
(יג) <b>וְלֹא־שָׁמַעְתִּי בְּקוֹל מוֹרָי, וְלִמְלַמְּדַי לֹא־הִטִּיתִי אָזְנִי</b>?!
(יד) כתוצאה ממעשי <b>כִּמְעַט,</b> בן-רגע <b>הָיִיתִי בְכָל־רָע,</b> במצב רע מאוד <b>בְּתוֹךְ קָהָל וְעֵדָה,</b> בקרב החברה והשופטים.
(טו) <b>שְׁתֵה־מַיִם מִבּוֹרֶךָ, וְנוֹזְלִים</b> שאב <b>מִתּוֹךְ בְּאֵרֶךָ</b> שלך. אם רצונך בקרבת אשה, פְּנה אל אשתך ולא לאשה זרה.
(טז) במקום ללכת למעיינות אחרים, <b>יָפוּצוּ מַעְיְנֹתֶיךָ</b>, ברכתך שלך ה<b>חוּצָה, בָּרְחוֹבֹת</b>, במרחבים יזרמו <b>פַּלְגֵי־מָיִם,</b> והם ירוו ויצמיחו. כך תהיה מקור שופע ברכה.
(יז) <b>יִהְיוּ</b> מימיך <b>לְךָ לְבַדֶּךָ, וְאֵין לְזָרִים אִתָּךְ.</b> שמור את מה שיש לך – ביתך וחייך.
(יח) <b>יְהִי־מְקוֹרְךָ,</b> מעיינך <b>בָרוּךְ, וּשְׂמַח מֵאֵשֶׁת נְעוּרֶיךָ.</b>
(יט) הלא אשתך היא <b>אַיֶּלֶת אֲהָבִים וְיַעֲלַת חֵן, דַּדֶּיהָ יְרַוֻּךָ בְכָל־עֵת, בְּאַהֲבָתָהּ תִּשְׁגֶּה,</b> תתפתה, תהגה ותחשוב <b>תָמִיד.</b>
(כ) יש לך אשה יפה ואוהבת, המספקת את כל צרכיך הגשמיים והרוחניים, <b>וְלָמָּה תִשְׁגֶּה, בְנִי, בְ</b>אשה <b>זָרָה, וּתְחַבֵּק חֵק נָכְרִיָּה</b>?!
(כא) <b>כִּי נֹכַח,</b> מול <b>עֵינֵי</b> ה' <b>דַּרְכֵי־אִישׁ.</b> ה' רואה את כל מעשיו של האדם, <b>וְ</b>את <b>כָל־מַעְגְּלֹתָיו,</b> דרכיו, אורח חייו אשר הוא <b>מְפַלֵּס.</b>
(כב) <b>עֲווֹנוֹתָיו יִלְכְּדֻנוֹ,</b> ילכדוהו – <b>אֶת־הָרָשָׁע, וּבְחַבְלֵי חַטָּאתוֹ</b> של עצמו <b>יִתָּמֵךְ,</b> יסתבך. אין הכרח בעונשים מן החוץ דווקא; האדם יוצר את המלכודות לעצמו.
(כג) <b>הוּא יָמוּת בְּאֵין,</b> בהיעדר <b>מוּסָר, וּבְרֹב אִוַּלְתּוֹ,</b> טיפשותו <b>יִשְׁגֶּה,</b> יטעה. הצעיר שאליו מופנות אזהרות אלה מרגיש אדון לעצמו. הוא מסתובב ברחובות העיר ועשוי לפגוש את האשה הזרה מרצונו או מרצונה. כאן נאמר שהאשה האחרת – שדרך העולם להימשך אחריה – אינה אלא חזון תעתועים של יופי, שבפועל מוליך לבאר שחת בגשמיות וברוחניות. כאמור, במובן הסמלי הכוונה לחכמות: יש לך תורה שהיא שלך והיא לפניך – ולמה אתה פונה לאסכולות, שיטות ודתות זרות? אם תתפתה אחריהן, בסופו של דבר תפסיד, תסתבך ותיהרס על ידיהן.
<h2>פרק ו</h2>
(א) <b>בְּנִי, אִם־עָרַבְתָּ</b>, נעשית עָרב <b>לְ</b>חובו של <b>רֵעֶךָ,</b> אם <b>תָּקַעְתָּ לַזָּר כַּפֶּיךָ,</b> התחייבת לאיש זר. ערבות היא התחייבות, ויש לעשותה בזהירות רבה. קורה שאנשים חסרי ניסיון ניאותים לבקשת אדם שעמו הם בקשר כלשהו, גם אם אינו מוכר להם היטב, לחתום לו על ערבויות, בלי שיביאו בחשבון את האפשרות שיהא עליהם לשלם אותן. לעתים משיבים לו בחיוב מתוך פזיזות ובלי תשומת לב מספקת.
(ב) במקרה כזה <b>נוֹקַשְׁתָּ,</b> נפלת למוקש, נתפסת <b>בְאִמְרֵי־פִיךָ,</b> בגלל דיבוריך, <b>נִלְכַּדְתָּ בְּאִמְרֵי־פִיךָ.</b>
(ג) <b>עֲשֵׂה זֹאת אֵפוֹא, בְּנִי, וְהִנָּצֵל, כִּי בָאתָ בְכַף,</b> בשליטת <b>רֵעֶךָ</b>, מאחר שהתחייבת לו – <b>לֵךְ הִתְרַפֵּס,</b> השפל את עצמך <b>וּרְהַב</b>, הגדל את <b>רֵעֶיךָ.</b> הסבר להם שאינך מסוגל לעשות את מה שהתחייבת להם.
(ד) <b>אַל־תִּתֵּן שֵׁנָה לְעֵינֶיךָ, וּתְנוּמָה לְעַפְעַפֶּיךָ</b> עד שתיפטר מהצרה הזו.
(ה) <b>הִנָּצֵל כִּצְבִי מִיָּד</b> – מידו של הצייד <b>וּכְצִפּוֹר מִיַּד יָקוּשׁ,</b> מלכודת. נַסה להיחלץ מכל ערבות מהר ככל שתוכל. לא כדאי להתחייב כך אלא למען אנשים קרובים מאוד ונאמנים, ואל תחתום על ערבויות על סמך היכרות קלושה.
(ו) עצה הנוגעת לעצלנות: <b>לֵךְ־אֶל־נְמָלָה, עָצֵל, רְאֵה דְרָכֶיהָ וַחֲכָם.</b> שב ליד קן נמלים והסתכל כיצד הן עובדות.
(ז) <b>אֲשֶׁר אֵין־לָהּ קָצִין, שֹׁטֵר וּמֹשֵׁל.</b> הנמלה הפעלתנית עושה הכול לבד, בלי מפקדים ושוטרים.
(ח) הנמלה <b>תָּכִין בַּקַּיִץ</b> את <b>לַחְמָהּ, אָגְרָה,</b> היא מכנסת <b>ב</b>תקופת ה<b>קָּצִיר</b> את <b>מַאֲכָלָהּ,</b> שתזדקק לו לאחר זמן. למד מן הנמלה לעבוד כעת, אל תתמהמה והימנע מלדחות דברים.
(ט) <b>עַד־מָתַי, עָצֵל, תִּשְׁכָּב</b>?! <b>מָתַי תָּקוּם מִשְּׁנָתֶךָ</b>?!
(י) אם תאמר: <b>מְעַט שֵׁנוֹת, מְעַט תְּנוּמוֹת,</b> ועוד <b>מְעַט חִבֻּק יָדַיִם לִשְׁכָּב.</b> אישן מעט, אנמנם מעט, אשכב קצת ער –
(יא) <b>וּבָא,</b> אז יבוא <b>כִמְהַלֵּךְ,</b> כמי שרגיל בצעדות <b>רֵאשֶׁךָ,</b> רִישך, העוני שלך, <b>וּמַחְסֹרְךָ</b> יגיע לבטח <b>כְּאִישׁ מָגֵן,</b> כאיש צבא נמרץ הנושא מגן, הצועד לבטח וללא מעצור. העוני והמחסור יבואו על מי שאיננו עושה אלא מניח לזמן לעבור.
(יב) ומגנותו של העצל לגנותה של דמות אחרת – <b>אָדָם בְּלִיַּעַל,</b> נבל, <b>אִישׁ אָוֶן,</b> רֶשע<b>,</b> הוא מי ש<b>הוֹלֵךְ</b> ב<b>עִקְּשׁוּת,</b> עקמימות <b>פֶּה,</b> שנהנה לסלף דברים ולדבר רעות על אחרים.
(יג) כאשר אין הוא יכול לדבר ובכל זאת רוצה להשמיץ, הוא <b>קֹרֵץ בְּעֵינָו,</b> לרמז שהדברים אינם כפי שהם נראים, או שיש להבינם באופן אחר; <b>מוֹלֵל,</b> חוכך <b>בְּרַגְלָו,</b> ובכך מרמז על כוונה אחרת; או <b>מֹרֶה</b>, רומז <b>בְּאֶצְבְּעֹתָיו.</b>
(יד) <b>תַּהְפֻּכוֹת,</b> רעיונות מסולפים <b>בְּלִבּוֹ; חֹרֵשׁ,</b> זומם <b>רָע; בְּכָל־עֵת</b> שיוכל <b>מִדְיָנִים,</b> קטטות <b>יְשַׁלֵּחַ.</b>
(טו) <b>עַל־כֵּן פִּתְאֹם יָבוֹא אֵידוֹ,</b> אסונו, ל<b>פֶתַע יִשָּׁבֵר וְאֵין</b> לו <b>מַרְפֵּא.</b> זה סופו של אדם שלשונו רעה, משמיץ ומרכל אף שאין הדבר מועיל אפילו לעצמו.
(טז) <b>שֶׁשׁ־הֵנָּה</b> מידות רעות ש<b>שָׂנֵא</b> ה', <b>וְשֶׁבַע</b>, והמידה השביעית גרועה מכולן, היא <b>תּוֹעֲבַת נַפְשׁוֹ:</b>
(יז) <b>עֵינַיִם רָמוֹת</b>, גאווה; <b>לשׁוֹן</b> מדברת <b>שָׁקֶר; וְיָדַיִם שֹׁפְכוֹת דָּם־נָקִי,</b> רוצחות חפים מפשע, ובהשאלה – הכלמה קשה של הזולת;
(יח) <b>לֵב חֹרֵשׁ מַחְשְׁבוֹת אָוֶן; רַגְלַיִם מְמַהֲרוֹת לָרוּץ לָרָעָה;</b>
(יט) מי ש<b>יָפִיחַ כְּזָבִים,</b> מספר שקרים בתור <b>עֵד שָׁקֶר; ו</b>הגרוע מכול – <b>מְשַׁלֵּחַ מְדָנִים</b>, קטטות <b>בֵּין אַחִים.</b> המגרה שנאה בין אוהבים עושה את כל הרעות יחד וגורם צרות רבות לאחרים.
(כ) <b>נְצֹר,</b> שמור, <b>בְּנִי, מִצְוַת אָבִיךָ, וְאַל־תִּטֹּשׁ,</b> תעזוב <b>תּוֹרַת אִמֶּךָ.</b>
(כא) <b>קָשְׁרֵם</b> – את הדברים שאני מצווה עליך, <b>עַל־לִבְּךָ תָמִיד, עָנְדֵם</b> לזיכרון <b>עַל־גַּרְגְּרֹתֶךָ,</b> צווארך.
(כב) <b>בְּהִתְהַלֶּכְךָ תַּנְחֶה,</b> תדריך <b>אֹתָךְ</b> תורת הוריך, והיא תלווה אותך תמיד – <b>בְּשָׁכְבְּךָ תִּשְׁמֹר עָלֶיךָ, וַהֲקִיצוֹתָ,</b> כשתתעורר – בין בבוקר בין בתחיית המתים – <b>הִיא תְשִׂיחֶךָ,</b> תהיה שיחתך.
(כג) <b>כִּי</b> כ<b>נֵר</b> שבו שמן המאיר בחושך – ה<b>מִצְוָה, וְ</b>ה<b>תוֹרָה</b> איננה נר בודד, שהוא כלי גשמי אלא <b>אוֹר</b> מופשט ורחב, <b>וְדֶרֶךְ חַיִּים</b> הן <b>תּוֹכְחוֹת</b> ה<b>מוּסָר.</b>
(כד) בכוחם של אלה <b>לִשְׁמָרְךָ מֵאֵשֶׁת רָע, מֵחֶלְקַת לָשׁוֹן</b> של אשה <b>נָכְרִיָּה.</b>
(כה) <b>אַל־תַּחְמֹד יָפְיָהּ בִּלְבָבֶךָ, וְאַל,</b> שלא <b>תִּקָּחֲךָ בְּעַפְעַפֶּיהָ</b>, אתה חושק ביפיה, והיא רומזת לך בעיניה, וכך היא לוכדת אותך.
(כו) <b>כִּי בְעַד,</b> בשביל ובגלל <b>אִשָּׁה זוֹנָה</b> מגיעים אנשים <b>עַד־כִּכַּר לָחֶם.</b> מי שנשבה בקסמיה יורד מנכסיו ומידרדר עד שלבסוף לא תהיה לו אפילו כיכר לחם. <b>וְאֵשֶׁת אִישׁ</b> הקושרת יחסים עם אחרים, אפילו <b>נֶפֶשׁ יְקָרָה,</b> חשובה וטהורה <b>תָצוּד.</b>
(כז) <b>הֲיַחְתֶּה,</b> האם יגרוף <b>אִישׁ</b> גחלי <b>אֵשׁ בְּחֵיקוֹ,</b> בין בגדו לגופו, <b>וּבְגָדָיו לֹא תִשָּׂרַפְנָה,</b> ישרפו?!
(כח) ה<b>אִם־יְהַלֵּךְ אִישׁ עַל־הַגֶּחָלִים, וְרַגְלָיו לֹא תִכָּוֶינָה</b>?!
(כט) <b>כֵּן</b> – כמחזיק אש וכהולך על גחלים הוא האיש <b>הַבָּא אֶל־אֵשֶׁת רֵעֵהוּ. לֹא יִנָּקֶה</b> מעונש גם בעולם הזה <b>כָּל־הַנֹּגֵעַ בָּהּ.</b>
(ל) אמנם <b>לֹא־יָבוּזוּ לַגַּנָּב כִּי יִגְנוֹב</b> כדי <b>לְמַלֵּא נַפְשׁוֹ כִּי יִרְעָב,</b> להשביע את רעבונו.
(לא) <b>וְ</b>עם זאת כאשר הוא <b>נִמְצָא,</b> נתפס – <b>יְשַׁלֵּם שִׁבְעָתָיִם,</b> תשלום רב על גנבותיו, ואפילו <b>אֶת־כָּל־הוֹן בֵּיתוֹ יִתֵּן</b> לשם כך. אפילו גנב שהיה רעב ומסכן ונאלץ לגנוב, שיש הצדקה מסוימת למעשהו, מקבל את עונשו; על אחת כמה וכמה נואף עם אשת איש שאין לו כל הצדקה –
(לב) <b>נֹאֵף אִשָּׁה חֲסַר־לֵב,</b> חסר דעת הוא. רק אדם אשר <b>מַשְׁחִית נַפְשׁוֹ הוּא יַעֲשֶׂנָּה.</b>
(לג) <b>נֶגַע</b>, חולי <b>וְקָלוֹן</b>, בושה <b>יִמְצָא, וְחֶרְפָּתוֹ</b> על מעשה הניאוף <b>לֹא תִמָּחֶה,</b> תימחק.
(לד) <b>כִּי־קִנְאָה חֲמַת־גָּבֶר.</b> זעמו של הגבר הנשוי לאשה כזו גדול מאוד, מאחר שהוא נובע מקנאה, <b>וְלֹא־יַחְמוֹל בְּיוֹם נָקָם.</b> הוא יתנקם בלי רחמים.
(לה) הבעל <b>לֹא־יִשָּׂא פְּנֵי</b>, יתפייס בתשלום <b>כָל־כֹּפֶר,</b> כמו שמקבלים מגנב, <b>וְלֹא־יֹאבֶה,</b> יתרצה גם <b>כִּי תַרְבֶּה־שֹּׁחַד,</b> תנסה לשחד אותו בממון. זהו מעשה מכוער, בלתי מוסרי וחסר הצדקה, ומעבר לכך, הוא גם מסוכן.
<h2>פרק ז</h2>
(א) ושוב – <b>בְּנִי, שְׁמֹר אֲמָרָי,</b> דברי, <b>וּמִצְוֹתַי תִּצְפֹּן אִתָּךְ.</b>
(ב) <b>שְׁמֹר מִצְוֹתַי ו</b>בכך ת<b>חְיֵה, וְתוֹרָתִי</b> תהיה שמורה <b>כְּאִישׁוֹן עֵינֶיךָ.</b> שמירה תמידית ורפלקסיבית, כפי שהעפעפיים שומרים על האבר הרגיש והפגיע ביותר.
(ג) <b>קָשְׁרֵם</b> – את דברי <b>עַל־אֶצְבְּעֹתֶיךָ,</b> כשם שקושרים לאצבע תכשיט, חותמת או סימן לתזכורת; <b>כָּתְבֵם עַל־לוּחַ לִבֶּךָ.</b>
(ד) <b>אֱמֹר לַחָכְמָה: אֲחֹתִי אָתְּ.</b> היה קשור לחכמה ביחסי אחווה, ידידות, קרבה ואהבה; <b>וּמֹדָע לַבִּינָה תִקְרָא.</b> הבינה תהיה לך כמו מַכָּר.
(ה) תמצית הדברים, המוזכרים קודם ובהמשך – <b>לִשְׁמָרְךָ מֵאִשָּׁה זָרָה, מִנָּכְרִיָּה</b> שאת <b>אֲמָרֶיהָ הֶחֱלִיקָה,</b> המדברת דברי חלקות.
(ו) בעיית הצעיר, כפשוטה וכמדרשה, מומחשת על ידי האב-המחנך המתבונן על הצעיר הנמשך אחר אשה נשואה פתיינית, ואינו מודע לנזק שהוא מביא על עצמו: <b>כִּי בְּחַלּוֹן בֵּיתִי, בְּעַד,</b> דרך <b>אֶשְׁנַבִּי</b> – אולי חלון עם שבכה, <b>נִשְׁקָפְתִּי.</b>
(ז) <b>וָאֵרֶא בַפְּתָאיִם,</b> הסתכלתי בחבורת קלי-דעת, <b>אָבִינָה,</b> אני מבחין <b>בַבָּנִים</b> ב<b>נַעַר חֲסַר־לֵב,</b> שאינו נבון ביותר.
(ח) <b>עֹבֵר</b> הצעיר <b>בַּשּׁוּק אֵצֶל פִּנָּהּ</b> שבה הזרה יושבת, <b>וְדֶרֶךְ בֵּיתָהּ יִצְעָד.</b>
(ט) כל זה קורה <b>בְּנֶשֶׁף</b> – <b>בְּעֶרֶב,</b> בערוב ה<b>יוֹם,</b> <b>בְּאִישׁוֹן לַיְלָה וַאֲפֵלָה,</b> כשהנער נפרד מחבריו והולך לדרכו או חוזר הביתה.
(י) <b>וְהִנֵּה אִשָּׁה</b> מופיעה <b>לִקְרָאתוֹ, שִׁית,</b> לבושה ונוהגת כמו <b>זוֹנָה וּנְצֻרַת לֵב.</b> אין בלבה פקפוקים וייסורי מצפון. היא בטוחה בעצמה ואינה מהססת.
(יא) <b>הֹמִיָּה,</b> רוגשת וסוערת <b>הִיא וְסֹרָרֶת,</b> מרדנית ופורקת עול, <b>בְּבֵיתָהּ לֹא־יִשְׁכְּנוּ רַגְלֶיהָ.</b> היא יוצאת תמיד מהבית.
(יב) <b>פַּעַם</b> הולכת <b>בַּחוּץ, פַּעַם בָּרְחֹבוֹת,</b> בכיכרות, <b>וְאֵצֶל כָּל־פִּנָּה תֶאֱרֹב.</b> מחפשת הרפתקאות בכל מקום.
(יג) כאשר היא רואה שמגיע קרבן, <b>וְהֶחֱזִיקָה בּוֹ</b> – בנער התמים, <b>וְנָשְׁקָה לּוֹ, הֵעֵזָה פָנֶיהָ</b> ללא בושה, <b>וַתֹּאמַר לוֹ׃</b>
(יד) <b>זִבְחֵי שְׁלָמִים</b> היו חובה <b>עָלָי</b> בנדר, ובדיוק <b>הַיּוֹם שִׁלַּמְתִּי נְדָרָי.</b> ראשית, היא מרמזת לו שביתה מלא כל טוב, ושנית, בעקבות תשלום הנדרים היא מקווה שיבואו לה שפע וברכה.
(טו) <b>עַל־כֵּן יָצָאתִי לִקְרָאתֶךָ, לְשַׁחֵר פָּנֶיךָ,</b> לפגוש אותך, <b>וָאֶמְצָאֶךָּ,</b> אכן מצאתי אותך.
(טז) <b>מַרְבַדִּים,</b> מצעים, כיסויי מיטה <b>רָבַדְתִּי עַרְשִׂי,</b> מיטתי, השמיכות <b>חֲטֻבוֹת,</b> נאות בגזרתן ומתואמות ב<b>אֵטוּן,</b> פשתן מעולה של <b>מִצְרָיִם,</b> שהוא יפה ומהודר.
(יז) <b>נַפְתִּי,</b> בישמתי את <b>מִשְׁכָּבִי</b> ב<b>מֹר, אֲהָלִים</b> ם<b>וְקִנָּמוֹן</b> – מיני בשמים. וכעת מגיעה ההצעה, שהיא הזמנה מאוד גלויה, פשוטה וחד-משמעית:
(יח) <b>לְכָה נִרְוֶה דֹדִים,</b> תענוגות אהבה <b>עַד־הַבֹּקֶר.</b> בוא ובלה אצלי את הלילה; <b>נִתְעַלְּסָה בָּאֳהָבִים.</b>
(יט) <b>כִּי</b> אם אתה חושש לבעלי, <b>אֵין הָאִישׁ בְּבֵיתוֹ, הָלַךְ בְּדֶרֶךְ מֵרָחוֹק,</b> רחוקה.
(כ) את <b>צְרוֹר־הַכֶּסֶף לָקַח בְּיָדוֹ,</b> הוא יצא לעסקיו, ורק <b>לְיוֹם הַכֶּסֶא,</b> לזמן שנקבע מראש <b>יָבֹא</b> חזרה ל<b>בֵיתוֹ,</b> ובינתיים יש לי ולך פנאי, ואיש לא יפריע לנו.
(כא) <b>הִטַּתּוּ,</b> היא מטה את הנער <b>בְּרֹב לִקְחָהּ,</b> דיבורה, <b>בְּחֵלֶק שְׂפָתֶיהָ</b>, בשפתה החלקלקה <b>תַּדִּיחֶנּוּ,</b> היא מסיטה אותו מן הדרך. היא מסבירה לו כמה טוב יהיה לו, וכיצד הכול מוכן, מסודר ובטוח.
(כב) והוא <b>הוֹלֵךְ אַחֲרֶיהָ פִּתְאֹם,</b> לא מוּדע<b>,</b> מפותה <b>כְּשׁוֹר אֶל־טֶבַח יָבֹא,</b> מובל לשחיטה, <b>וּכְעֶכֶס,</b> כנחש הנע בביטחון <b>אֶל־מוּסַר אֱוִיל,</b> לייסר את חסר הדעת, שיינשך ללא ספק.
(כג) <b>עַד</b> אשר <b>יְפַלַּח חֵץ</b> את <b>כְּבֵדוֹ.</b> הפתי הצעיר ממהר <b>כְּמַהֵר צִפּוֹר אֶל־פָּח,</b> כמו ציפור שממהרת אל המלכודת, <b>וְלֹא־יָדַע כִּי־בְנַפְשׁוֹ הוּא,</b> בלי לדעת שהמעשה הזה יעלה לו בחייו.
(כד) <b>וְעַתָּה, בָנִים, שִׁמְעוּ־לִי, וְהַקְשִׁיבוּ לְאִמְרֵי־פִי:</b>
(כה) כל אחד ואחד מכם, <b>אַל־יֵשְׂטְ,</b> יסטה <b>אֶל־דְּרָכֶיהָ</b> של האשה הזו <b>לִבֶּךָ, אַל־תֵּתַע,</b> תיכשל <b>בִּנְתִיבוֹתֶיהָ,</b> בכיוון שהיא מציעה.
(כו) לאמתו של דבר, אינך הראשון, ולא תהיה האחרון – <b>כִּי־רַבִּים חֲלָלִים הִפִּילָה, וַעֲצֻמִים כָּל־הֲרֻגֶיהָ.</b> היא אינה חדלה לקטול גברים כך או אחרת. היא מפתה אותם, ולאחר מכן משליכה אותם.
(כז) <b>דַּרְכֵי שְׁאוֹל</b> הן הדרכים ההולכות אל <b>בֵּיתָהּ,</b> והן <b>יֹרְדוֹת אֶל־חַדְרֵי־מָוֶת.</b> אולי פיתויה של האשה המקושטת והמרשימה המבטיחה לך אהבה יהיה גדול, אולם בסופו של דבר אתה תרד לשאול – צרות וייסורים, כאבי לב ומצפון, הפסדים, עונשים ונקמות. כאמור, כשם שהעצות הללו נכונות בנוגע לאשה מופקרת, כך הן מועילות ביחס לחכמה רעה. גם חכמה של כפירה היא חכמה. היא יפה ומפתה כמו חכמת התורה, אך למעשה היא יוצרת תרבות-נגד, ובסופו של דבר 'רגליה יורדות מוות'.
<h2>פרק ח</h2>
(א) <b>הֲלֹא־חָכְמָה תִקְרָא,</b> תכריז, <b>וּתְבוּנָה תִּתֵּן קוֹלָהּ,</b> תצעק.
(ב) <b>בְּרֹאשׁ־מְרֹמִים,</b> המקום הגבוה ביותר, וגם במקום גלוי – <b>עֲלֵי,</b> על ה<b>דָרֶךְ,</b> ב<b>בֵית נְתִיבוֹת,</b> צומת דרכים <b>נִצָּבָה,</b> היא עומדת.
(ג) <b>לְיַד־שְׁעָרִים לְפִי־קָרֶת,</b> בפתח העיר – מקום הכינוס המרכזי. ב<b>מְבוֹא פְתָחִים תָּרֹנָּה,</b> תדבר בקול.
(ד) וזה הנאום שהיא נושאת: <b>אֲלֵיכֶם, אִישִׁים, אֶקְרָא, וְקוֹלִי</b> אשא <b>אֶל־בְּנֵי אָדָם:</b>
(ה) <b>הָבִינוּ, פְתָאיִם,</b> חסרי לימוד וניסיון, <b>עָרְמָה,</b> פיקחות. <b>וּכְסִילִים,</b> חסרי דעת, <b>הָבִינוּ לֵב,</b> השכילו.
(ו) <b>שִׁמְעוּ</b> את דברי <b>כִּי נְגִידִים,</b> צַווים ברורים וחתוכים; בעלי השפעה; דברים נכבדים; או: נכוחים <b>אֲדַבֵּר, וּמִפְתַּח שְׂפָתַי</b> מפיק <b>מֵישָׁרִים,</b> דברי יושר וצדק.
(ז) <b>כִּי־אֱמֶת יֶהְגֶּה חִכִּי,</b> ידבר פי, <b>וְתוֹעֲבַת שְׂפָתַי</b> – <b>רֶשַׁע.</b> החכמה נבחנת באמתותה. אין היא סובלת עיוות וחוסר הגינות.
(ח) <b>בְּצֶדֶק,</b> ביושר נאמרים <b>כָּל־אִמְרֵי־פִי, אֵין בָּהֶם</b> דבר <b>נִפְתָּל,</b> עקלקל <b>וְעִקֵּשׁ,</b> עקום.
(ט) <b>כֻּלָּם נְכֹחִים לַמֵּבִין.</b> המתבונן ייווכח שכל דברי נכונים, <b>וִישָׁרִים לְמֹצְאֵי דָעַת.</b> לא תמיד דברי פשוטים, ולא כל אדם יוכל לרכשם בלא עזרה, אבל מי שיחשוב יעמוד על יושרם.
(י) החכמה מוסיפה ומתפארת: <b>קְחוּ־מוּסָרִי, וְאַל</b> תקחו <b>כָּסֶף.</b> עדיפה קניית המוסר שאני מגישה, מאגירת כסף, <b>וְ</b>ה<b>דַעַת</b> שקולה יותר <b>מֵחָרוּץ</b>, זהב <b>נִבְחָר,</b> מובחר.
(יא) <b>כִּי־טוֹבָה,</b> רצויה, יקרה ומועילה ה<b>חָכְמָה</b> יותר <b>מִפְּנִינִים, וְכָל־חֲפָצִים לֹא יִשְׁווּ־בָהּ.</b> שום חפץ אינו שווה לערכה.
(יב) ברור שהחכמה שעליה מדובר כאן, איננה עצה והדרכה נבונה בלבד. ניכר שהיא מתנשאת מעבר לתחום של המעשה בפועל, ומרמזת על התורה עצמה, שהיא חכמת ה' המושלמת, שאין דבר בעולם שערכו ישווה לה. <b>אֲנִי, חָכְמָה, שָׁכַנְתִּי,</b> שוכנת עם <b>עָרְמָה.</b> אינני עוסקת רק באמירות מופשטות. אתי גם היכולת להתנהל בעולם בצורה מושכלת. <b>וְדַעַת מְזִמּוֹת,</b> הכרת מחשבות, תחבולות ופתרונות <b>אֶמְצָא.</b>
(יג) <b>יִרְאַת ה'</b>, המזוהה כאן עם החכמה, היא <b>שְׂנֹאת</b>, שנאַת <b>רָע,</b> שנאת <b>גֵּאָה וְגָאוֹן</b>, גאווה והתנשאות <b>וְדֶרֶךְ רָע, וּפִי תַהְפֻּכוֹת</b>, פה מלא סילופים <b>שָׂנֵאתִי.</b>
(יד) <b>לִי</b>, לקשורים אלי יכולת להעניק <b>עֵצָה וְ</b>הם בעלי <b>תוּשִׁיָּה.</b> החכמים הם המסוגלים לסייע, להבין מצבים ולפתור בעיות. מכיוון ש<b>אֲנִי בִינָה, לִי,</b> בידי ה<b>גְבוּרָה.</b>
(טו) אשר על כן, <b>בִּי,</b> באמצעותי <b>מְלָכִים יִמְלֹכוּ, וְרֹזְנִים יְחוֹקְקוּ</b> חוקי <b>צֶדֶק.</b>
(טז) <b>בִּי שָׂרִים יָשֹׂרוּ,</b> ימשלו, <b>ו</b>ישלטו בעזרתי <b>נְדִיבִים,</b> נכבדים ו<b>כָל־שֹׁפְטֵי צֶדֶק.</b> החכמה מכשירה את בעליה לתפקידים האלו ומורה להם את דרכם.
(יז) <b>אֲנִי</b> את <b>אֹהֲבַי אֵהָב,</b> אוהַב, ועל כן אני מגלה להם את סתרַי – <b>וּמְשַׁחֲרַי</b>, המחפשים אותי <b>יִמְצָאֻנְנִי.</b> מצד אחד, החכמה מוכרת את עצמה ומכריזה לכול: קנו אותי, תפסו אותי. מצד שני, הואיל ובה גלומים כל הדברים, היא יקרת ערך, ועל כן יש לחפש אחריה.
(יח) גם <b>עֹשֶׁר־וְכָבוֹד</b> נמצאים <b>אִתִּי, הוֹן עָתֵק,</b> כביר <b>וּצְדָקָה.</b>
(יט) <b>טוֹב פִּרְיִי</b> יותר <b>מֵחָרוּץ וּמִפָּז</b> – שמות נרדפים לזהב. <b>וּתְבוּאָתִי</b>, התוצר שאני מספקת שווה יותר <b>מִכֶּסֶף נִבְחָר.</b>
(כ) <b>בְּאֹרַח,</b> דרך <b>צְדָקָה אֲהַלֵּךְ, בְּתוֹךְ נְתִיבוֹת,</b> שבילי <b>מִשְׁפָּט.</b> את פריי הטוב אין להשיג בדרכי מרמה ורוע אלא בהגינות ובנטייה לטוב.
(כא) מגמתי היא <b>לְהַנְחִיל אֹהֲבַי יֵשׁ,</b> דבר של ממש, קיום אמתי, <b>וְאֹצְרֹתֵיהֶם אֲמַלֵּא.</b>
(כב) עד כה דובר על חכמת העולם הזה – חכמה של הנהגה אנושית ושל התייחסות לעולם. כעת מתוארת החכמה של מעלה. תפיסת התורה המתוארת בקטע הבא, במדרגות מופשטות ובהיקף הגדול ביותר, היא יוצאת דופן במקרא כולו. ה' <b>קָנָנִי,</b> המציא אותי ב<b>רֵאשִׁית דַּרְכּוֹ</b> – דרך הבריאה, <b>קֶדֶם מִפְעָלָיו מֵאָז.</b> אני מפעלו הראשון. החכמה היא ההוויה הראשונה של העולם.
(כג) מאז ו<b>מֵעוֹלָם נִסַּכְתִּי,</b> נמשחתי, הייתי נסיכה או מלכה, <b>מֵרֹאשׁ, מִקַּדְמֵי־אָרֶץ,</b> בטרם היות העולם. מבחינה מסוימת התורה היא מושלת העולם.
(כד) <b>בְּאֵין,</b> בטרם היו <b>תְּהֹמוֹת חוֹלָלְתִּי,</b> נוצרתי, <b>בְּאֵין מַעְיָנוֹת נִכְבַּדֵּי,</b> עמוסי <b>מָיִם,</b>
(כה) <b>בְּטֶרֶם הָרִים הָטְבָּעוּ,</b> קיבלו את צורתם, או: נוסדו, <b>לִפְנֵי</b> שנוצרו <b>גְבָעוֹת חוֹלָלְתִּי.</b>
(כו) <b>עַד־לֹא עָשָׂה</b> ה' <b>אֶרֶץ וְחוּצוֹת</b>, מדינות וסביבותיהן <b>וְרֹאשׁ עַפְרוֹת תֵּבֵל,</b> תחילת עפרות העולם הזה.
(כז) <b>בַּהֲכִינוֹ</b> את ה<b>שָׁמַיִם</b> – <b>שָׁם אָנִי</b>. הייתי עם ה' <b>בְּחֻקוֹ חוּג,</b> כשקבע עיגול הארץ <b>עַל־פְּנֵי תְהוֹם,</b> כשתחם את התהום ביבשה,
(כח) <b>בְּאַמְּצוֹ,</b> כשחיזק <b>שְׁחָקִים,</b> שמים <b>מִמָּעַל,</b> ומלמטה – <b>בַּעֲזוֹז,</b> כשגברו ועצמו <b>עִינוֹת,</b> מעיינות ה<b>תְּהוֹם,</b>
(כט) <b>בְּשׂוּמוֹ לַיָּם חֻקּוֹ,</b> תחומו, <b>וּמַיִם לֹא יַעַבְרוּ</b> את <b>פִיו,</b> שפתו, או: לא ימרו את דברו. עם כל הסערות שבו, לים יש גבול שאין הוא עובר. <b>בְּחוּקוֹ,</b> כשקבע <b>מוֹסְדֵי,</b> יסודות <b>אָרֶץ</b> כבר הייתי קיימת.
(ל) <b>וָאֶהְיֶה אֶצְלוֹ,</b> אצל ה' <b>אָמוֹן,</b> חניך. ה' היה האומן המגדל והמטפח אותי, <b>וָאֶהְיֶה</b> כמו ילדת <b>שַׁעֲשׁוּעִים יוֹם יוֹם, מְשַׂחֶקֶת לְפָנָיו בְּכָל־עֵת,</b> קודם שהיה עולם, כאשר רק ה' ואני, תורתו, היינו קיימים. אולם לא נשארתי להשתעשע למעלה, לפני קיום העולם ומעבר לו. ירדתי גם למטה והמשכתי לפעול גם לאחר הבריאה –
(לא) והייתי <b>מְשַׂחֶקֶת בְּתֵבֵל אַרְצוֹ.</b> החכמה האלוקית מתווה את העולם, העולם הוא זירת המשחק של החכמה האלוקית, <b>וְשַׁעֲשֻׁעַי</b> היו <b>אֶת,</b> עם <b>בְּנֵי אָדָם.</b>
(לב) התורה ממשיכה לדבר אך מן התורה במהותה העליונה והמופשטת, היא מתייחסת יותר למעמדה בעולם המעשה: <b>וְעַתָּה, בָנִים, שִׁמְעוּ־לִי, וְאַשְׁרֵי</b> אלה שאת <b>דְּרָכַי יִשְׁמֹרוּ.</b>
(לג) <b>שִׁמְעוּ מוּסָר וַחֲכָמוּ</b>, הַחכימו <b>וְאַל־תִּפְרָעוּ,</b> אל תפרו את מוסרי.
(לד) <b>אַשְׁרֵי־אָדָם שֹׁמֵעַ לִי לִשְׁקֹד,</b> להתמיד, להזדרז <b>עַל־דַּלְתֹתַי יוֹם יוֹם.</b> הרוצה ללמוד חכמה צריך לבוא לבקר אצלי בכל יום. <b>לִשְׁמֹר,</b> להשגיח ולהמתין על <b>מְזוּזֹת פְּתָחָי.</b>
(לה) <b>כִּי מֹצְאִי</b>, מי שמצא אותי – <b>מָצָא חַיִּים, וַיָּפֶק</b>, וימצא בכך <b>רָצוֹן מֵה'.</b>
(לו) <b>וְ</b>אילו <b>חֹטְאִי,</b> החוטא כנגדי איננו פוגע באחרים, אלא הוא <b>חֹמֵס</b> את <b>נַפְשׁוֹ</b> שלו. <b>כָּל־מְשַׂנְאַי</b>, השונאים אותי <b>אָהֲבוּ מָוֶת,</b> כי המוות הוא היפוכה של החכמה. התורה היא תורת חיים והיא מקור החיים ומעיין החיים.
<h2>פרק ט</h2>
(א) <b>חָכְמוֹת</b>, החכמה <b>בָּנְתָה בֵיתָהּ,</b> וכדי להעמיד את ביתה היא <b>חָצְבָה עַמּוּדֶיהָ שִׁבְעָה</b> – מספר סמלי המבטא קדושה.
(ב) ובתוך ביתה היא <b>טָבְחָה טִבְחָהּ,</b> הכינה בשר לאכילה, <b>מָסְכָה,</b> מזגה את <b>יֵינָהּ, אַף עָרְכָה</b> את <b>שֻׁלְחָנָהּ.</b> הכול מוכן לסעודה.
(ג) <b>שָׁלְחָה נַעֲרֹתֶיהָ, תִקְרָא,</b> תזמין באמצעותן <b>עַל־גַּפֵּי,</b> על גבי, או: על כנפי, בקצה <b>מְרֹמֵי</b>, גגות או מגדלי <b>קָרֶת,</b> העיר. נערותיה של החכמה מפרסמות בראש חוצות את המסעדה של גבירתן:
(ד) <b>מִי־פֶתִי,</b> חסר חכמה <b>יָסֻר הֵנָּה.</b> ל<b>חֲסַר לֵב,</b> שֵׂכל היא <b>אָמְרָה לּוֹ:</b>
(ה) <b>לְכוּ,</b> בואו ו<b>לַחֲמוּ בְלַחְמִי,</b> שהכנתי בעצמי, <b>וּשְׁתוּ בְּיַיִן</b> אשר <b>מָסָכְתִּי,</b> מזגתי. בואו אלי, קבלו ממני דברים בסיסיים, מועילים ומשמחים.
(ו) <b>עִזְבוּ, פְתָאיִם,</b> את הפתיות, <b>וִחְיוּ וְאִשְׁרוּ</b>, צעדו <b>בְּדֶרֶךְ בִּינָה.</b>
(ז) ההזמנה אינה מופנית אל החכמים החושקים בחכמה מעצמם, אך גם אין היא פונה אל הלצים הבזים לחכמה, שהרי <b>יֹסֵר,</b> מי שמייסר <b>לֵץ,</b> הלועג על דברים מתוך ביטחון עצמי מופרז, בין אם הוא מתלוצץ ומתבדח ובין אם לא, <b>לֹקֵחַ לו</b>ֹ, מביא על עצמו <b>קָלוֹן,</b> ביזיון. המוכיח אדם כזה לא יזכה לכבוד רב מפני שהלץ אינו מעוניין לשמוע. <b>ו</b>גורלו יהיה כ<b>מוֹכִיחַ לְרָשָׁע</b> על <b>מוּמוֹ,</b> חסרונותיו. אנשים כאלו אינם אוהבים מוסר, ואין הם מגיבים יפה לתוכחות.
(ח) <b>אַל־תּוֹכַח לֵץ פֶּן־יִשְׂנָאֶךָּ</b> בשל כך; לעומת זאת <b>הוֹכַח לְחָכָם,</b> העמידנו על שגיאותיו <b>וְיֶאֱהָבֶךָּ,</b> כי הוא שמח ומודה לך שעזרת לו לתקן את דרכיו.
(ט) <b>תֵּן לְחָכָם</b> הצעה או רעיון <b>וְיֶחְכַּם־עוֹד, הוֹדַע לְצַדִּיק</b> מה עליו עוד לעשות <b>וְיוֹסֶף לֶקַח,</b> לימוד. לחכם ולצדיק אפשר וראוי להגיד דברי חכמה, והם מעוניינים בהם. החכמה פונה לכול, אבל היא מביאה בחשבון שלא הכול מעוניינים לשמוע את דבריה, ושדבריה אינם מועילים לכול.
(י) <b>תְּחִלַּת חָכְמָה יִרְאַת ה'</b>, <b>וְדַעַת קְדֹשִׁים</b>, ידיעת הקדושים, ידיעת דבריהם ואימוץ מנהגם היא הבסיס ל<b>בִּינָה.</b>
(יא) <b>כִּי־בִי</b> – בחכמה, בתורה <b>יִרְבּוּ יָמֶיךָ, וְיוֹסִיפוּ לְךָ שְׁנוֹת חַיִּים.</b> החכמה היא מקור העצמה ומקור החיים.
(יב) <b>אִם־חָכַמְתָּ,</b> אם בחרת בצד של החכמה – <b>חָכַמְתָּ לָּךְ.</b> אתה תהיה הראשון שיקבל מכך תועלת. וגם אם תבחר בדרך האחרת– <b>וְ</b>אם <b>לַצְתָּ</b> – <b>לְבַדְּךָ תִשָּׂא</b> בתוצאות. גם בחכמה וגם בלצון האחריות היא על האדם עצמו. גם אם הבחירה לא תשפיע על מצבך החברתי, היא תשפיע על חייך שלך.
(יג) עד כה תוארה החכמה המנסה למכור את עצמה, אולי לא בהצלחה מרובה. אף שהיא מעניקה לאנשים מכל טוב, מאכילה ומשקה אותם, מלמדת אותם פשט ודרש, נגלה ונסתר, זוהי חכמה מכוונת ומוגדרת למדי. אין היא שעשוע אינטלקטואלי מופשט ומתוחכם, אלא היא מיוסדת על יראת ה' ונכללים בה תוכחות ומוסר. על כן היא אינה פופולרית ביותר. המתחרה שלה זמינה לא פחות – <b>אֵשֶׁת כְּסִילוּת</b>, הטיפשות ה<b>הֹמִיָּה</b>, מרבה לדבר, מרעישה ומופיעה מעל כל במה ובכל אמצעי תקשורת. דבריה דברי <b>פְּתַיּוּת, וּבַל־יָדְעָה מָּה.</b> היא אינה יודעת דבר. דבריה אינם ברורים, אך היא מנסה לפתות במרכולתה.
(יד) <b>וְיָשְׁבָה לְפֶתַח בֵּיתָהּ עַל־כִּסֵּא</b> ב<b>מְרֹמֵי קָרֶת.</b> גם היא, כמו החכמה, מפרסמת את עצמה בחוצות העיר.
(טו) <b>לִקְרֹא לְעֹבְרֵי־דָרֶךְ הַמְיַשְּׁרִים אֹרְחוֹתָם,</b> המחפשים את דרכם. הכסילות מכריזה באותה לשון כמו החכמה:
(טז) <b>מִי־פֶתִי יָסֻר הֵנָּה, וַחֲסַר־לֵב, וְאָמְרָה לּוֹ</b> את דבריה. כמו החכמה אף הסכלות פונה אל הצעירים חסרי הניסיון הפתוחים ללמוד, והיא מציעה להם ללמוד מניסיונה שלה, אלא שניסיון זה שונה בתכלית. וכך היא אומרת:
(יז) <b>מַיִם־גְּנוּבִים</b> מאחרים <b>יִמְתָּקוּ,</b> נעשים מתוקים רק בגלל גנבתם, <b>וְלֶחֶם סְתָרִים,</b> שהושג בדרכים נסתרות, באופן לא הגון, <b>יִנְעָם</b> יותר. החטא מושך. הכסילות מייעצת לאדם לסטות קצת מהדרך כדי להוסיף תבלין לחייו המשעממים וחסרי התכלית.
(יח) כאן מוסיף החכם: <b>וְלֹא־יָדַע</b> אותו פתי <b>כִּי־רְפָאִים,</b> מתים, כוחות דמוניים נמצאים <b>שָׁם, בְּעִמְקֵי שְׁאוֹל</b> שוכנים <b>קְרֻאֶיהָ,</b> אורחיה של אשת הכסילות. גם לה יש מסעדה, וגם אצלה מגישים לאנשים הכול לפי בקשתם, אבל מה שנדמה כמסעדה נאה ומוארת לפי האפנה האחרונה, אינו אלא מרתף מעמקים הרוחש רוחות וצללי מתים.
<h2>פרק י</h2>
(א) <b>מִשְׁלֵי,</b> אמרות קצרות של מוסר השכל, חכמת חיים ועצות של <b>שְׁלֹמֹה: בֵּן חָכָם יְשַׂמַּח־אָב</b>, את אביו<b>, וּבֵן כְּסִיל</b> הוא <b>תּוּגַת</b>, צערה של <b>אִמּוֹ.</b> הבן החכם פועל בחברה ומשתתף בעניינים ציבוריים, ולכן אביו שמח בו כשהוא רואה את הצלחתו, ואילו הבן השוטה מן הסתם יושב בבית ואינו עושה דבר מועיל, ולכן אמו – שהייתה יושבת בדרך כלל בבית – היא שבוכה עליו.
(ב) <b>לֹא־יוֹעִילוּ אוֹצרוֹת</b> שנאספו ב<b>רֶשַׁע, וּ</b>מנגד<b>, צְדָקָה תַּצִּיל מִמָּוֶת.</b> אם יש כסף שעשוי להועיל באמת, אין זה הכסף שנאצר, אלא דווקא זה שמחולק לצדקה.
(ג) <b>לֹא־יַרְעִיב ה' נֶפֶשׁ צַדִּיק.</b> ה' ממלא את רצונו של הצדיק, <b>וְ</b>את <b>הַוַּת,</b> האסון הבא לצדיק מ<b>רְשָׁעִים</b> ה' <b>יֶהְדֹּף.</b> אף שלרשעים יש יותר כוח ואפשרויות מאשר לצדיק, ה' לא מאפשר לזממם להתממש. פירוש חלופי: אל ההוות ידחף ה' את הרשעים.
(ד) את ה<b>רָאשׁ</b>, רש, עני <b>עֹשֶׂה,</b> עושָׂה <b>כַף־רְמִיָּה,</b> כפות ידיים שמתרשלות במלאכה הופכות את בעליהן לעני, <b>וְיַד חָרוּצִים תַּעֲשִׁיר</b> את בעליה.
(ה) ה<b>אֹגֵר</b> את הפֵּרות <b>בַּקַּיִץ</b>, עונת הבשלת הפֵּרות ואיסופם, הוא <b>בֵּן מַשְׂכִּיל,</b> מצליח. הוא חרוץ ועובד לא רק בתקופת הקציר אלא גם בסוף הקיץ, ומנגד זה ש<b>נִרְדָּם בּקצִיר</b> התבואה, שהיא המזון הבסיסי לקיומו של אדם, ומניח לזמן לעבור עד שהוא נאלץ לרוץ ולתפוס את מה שנשאר, הנו <b>בֵּן מֵבִישׁ,</b> מאכזב ולא יוצלח. הוא יסבול מחרפת רעב כשיבוא החורף.
(ו) <b>בְּרָכוֹת</b> ניתנות <b>לְרֹאשׁ צַדִּיק.</b> הכול מברכים את האיש הצדיק שמשפיע תמיד ברכה, <b>ו</b>את <b>פִי</b> ה<b>רְשָׁעִים יְכַסֶּה חָמָס.</b> הרשעים מתקללים בדיבורים שלהם עצמם. רשעתם היא שעוטפת אותם ופוגעת בהם.
(ז) <b>זֵכֶר,</b> הזיכרון שמזכירים את ה<b>צַדִּיק</b> נועד <b>לִבְרָכָה, וְשֵׁם</b> ה<b>רְשָׁעִים יִרְקָב,</b> מפני שהוא לא ייזכר.
(ח) <b>חֲכַם־לֵב יִקַּח מִצְוֹת.</b> החכם בוחר לעשות מעשים טובים, ואינו מרבה לדבר, <b>וֶאֱוִיל שְׂפָתַיִם,</b> שוטה המדבר דיבורי סרק <b>יִלָּבֵט,</b> מאבד דרך ומסתבך.
(ט) <b>הוֹלֵךְ בַּתֹּם,</b> בתמימות וביושר <b>יֵלֶךְ בֶּטַח,</b> דרכו בטוחה. הוא אינו נכשל ואינו מפחד, שהרי אינו מנסה להסתיר מאומה, <b>וּ</b>לעומת זאת <b>מְעַקֵּשׁ,</b> מעקם <b>דְּרָכָיו יִוָּדֵעַ,</b> יכאב; או: סטייתו תתגלה.
(י) <b>קֹרֵץ עַיִן,</b> הרומז בעיניו לבטא שאין הוא מתכוון למה שהוא אומר, או שהוא רומז דבר רע על זולתו, <b>יִתֵּן עַצָּבֶת.</b> הקורץ מניח שאנשים אינם שמים לב לקריצתו, או שקריצתו מתקבלת ברוח טובה, אבל בסופו של דבר הוא גורם צרות וכעסים. <b>ו</b>כיוצא בו <b>אֱוִיל שְׂפָתַיִם,</b> שאינו יודע לשמור את פיו, <b>יִלָּבֵט,</b> נלכד ונכשל<b>,</b> משום שדברים כאלה מתפרסמים.
(יא) <b>מְקוֹר חַיִּים</b> הוא <b>פִּי צַדִּיק.</b> פיו של הצדיק מביא חיים לעולם, <b>וּפִי רְשָׁעִים יְכַסֶּה</b> את העולם ב<b>חָמָס,</b> דיבוריו מביאים לגזל.
(יב) <b>שִׂנְאָה תְּעֹרֵר מְדָנִים.</b> השנאה שבלב מוצאת סיבות למריבות על כל דבר קטן, <b>וְעַל כָּל־פְּשָׁעִים תְּכַסֶּה אַהֲבָה.</b> האוהב איננו רואה את חסרונותיו של מושא אהבתו, או שרואה אותם באופן אחר לגמרי.
(יג) <b>בְּשִׂפְתֵי נָבוֹן תִּמָּצֵא חָכְמָה.</b> הנבון יודע איך לדבר ולְמה להגיב, <b>וְשֵׁבֶט,</b> שוט הלקאה יימצא <b>לְגֵו,</b> גוף של <b>חֲסַר־לֵב.</b> מי שאינו חכם ואינו מבין בדיבור, זקוק לאמצעים דרסטיים יותר כדי ללמוד.
(יד) <b>חֲכָמִים יִצְפְּנוּ־דָעַת</b> בלבם ואינם מרבים לדבר, <b>וּפִי־אֱוִיל</b> מזמין <b>מְחִתָּה,</b> צרה <b>קְרֹבָה.</b>
(טו) <b>הוֹן עָשִׁיר,</b> לפחות בתחושה שלו הוא <b>קִרְיַת עֻזּוֹ,</b> עיר המבצר שלו. ולעומת זאת <b>מְחִתַּת</b>, המכשול של <b>דַּלִּים</b> – <b>רֵישָׁם,</b> עניותם. העוני הוא שמביא עליהם את צרותיהם. זוהי הערה על המציאות הרווחת יותר מאשר עצה.
(טז) <b>פְּעֻלַּת צַדִּיק לְ</b>הבאת <b>חַיִּים</b> בצורה ישירה או עקיפה, ו<b>תְבוּאַת,</b> תנובת ה<b>רָשָׁע לְ</b>הבאת <b>חַטָּאת.</b> היא יוצרת עוד חטאים או עונשים.
(יז) <b>אֹרַח,</b> דרך המביאה <b>לְחַיִּים,</b> בריאות, הצלחה וברכה יש ל<b>שׁוֹמֵר מוּסָר, וְ</b>אילו <b>עֹזֵב תּוֹכַחַת</b> ואינו שומע לה, מטיפשות או מרשעות – <b>מַתְעֶה,</b> מעוות דרכו וגורם צרות לעצמו ולאחרים.
(יח) מצד אחד ה<b>מְכַסֶּה שִׂנְאָה</b> בלבו – שפתיו <b>שִׂפְתֵי־שָׁקֶר, וּ</b>מצד שני ה<b>מוֹצִא דִבָּה,</b> דברי גנאי, ואומר את כל מה שיש לו להגיד <b>הוּא כְסִיל.</b>
(יט) בהמשך לכך – <b>בְּרֹב,</b> בריבוי <b>דְּבָרִים לֹא יֶחְדַּל־פָּשַׁע,</b> דיבורים רבים גורמים לחטאים. <b>וְחוֹשֵׂךְ,</b> מונע <b>שְׂפָתָיו</b> מלדבר יותר מדי – <b>מַשְׂכִּיל.</b> לא רק שאין הוא חוטא, אלא זו גם הנהגה חכמה יותר.
(כ) כמו <b>כֶּסֶף נִבְחָר,</b> רצוי על הכול, וגם: מבורר, היא <b>לְשׁוֹן צַדִּיק,</b> המדברת רק דברים טובים ונכוחים. ואילו <b>לֵב רְשָׁעִים</b> הוא <b>כִּמְעָט,</b> כדבר מועט ביותר. שלא כצדיק, לרשע אין דבר לתת לזולתו.
(כא) <b>שִׂפְתֵי צַדִּיק יִרְעוּ,</b> ידריכו ויפרנסו <b>רַבִּים, וֶאֱוִילִים</b> – המוצגים בספר כמה פעמים כניגוד לצדיקים – <b>בַּחֲסַר־לֵב,</b> בהיעדר דעה ומחשבה נכונה <b>יָמוּתוּ.</b>
(כב) <b>בִּרְכַּת ה' הִיא תַעֲשִׁיר, וְלֹא־יוֹסִף עֶצֶב עִמָּהּ.</b> יש טובות שמגיעות כמתנת שמים, ואליהן לא יתלווה צער; ואילו הישגים שאינם ברכת ה', שלפעמים הם תוצאה של טרחה מרובה או דברים שנעשו שלא כראוי, יוסיפו תמיד עצב לבעליהם.
(כג) <b>כִּשְׂחוֹק,</b> כמו משחק ושעשוע <b>לִכְסִיל עֲשׂוֹת,</b> עשיית <b>זִמָּה.</b> פריצות או כל מזימה רעה היא קלה ושגרתית לשוטה, <b>וְ</b>ה<b>חָכְמָה</b> קלה ונעימה <b>לְאִישׁ תְּבוּנָה.</b> עיסוקו הטבעי של איש נבון הוא בחכמה.
(כד) כאן שוב נערכת השוואה בין העתיד לבוא על הרשע ועל הצדיק: <b>מְגוֹרַת,</b> פחד ה<b>רָשָׁע הִיא תְבוֹאֶנּוּ.</b> הרשע יקבל בסוף את מה שהוא מפחד מפניו, <b>וְתַאֲוַת צַדִּיקִים</b> ה' <b>יִתֵּן.</b> הצדיק יזכה בכל הדברים שהוא חושק בהם. לא תמיד נראה שכלל זה מתממש במציאות, ולעתים צריך להמתין כדי להיווכח בהתגשמותו.
(כה) <b>כַּעֲבוֹר סוּפָה,</b> כאשר קורים זעזועים בעולם – <b>וְאֵין רָשָׁע,</b> הרשעים נעקרים ונעלמים, <b>וְ</b>אילו ה<b>צַדִּיק</b> לא רק שאינו נספה, הוא <b>יְסוֹד</b> המעמיד <b>עוֹלָם.</b>
(כו) <b>כַּחֹמֶץ</b> המכאיב <b>לַשִּׁנַּיִם וְכֶעָשָׁן</b> המכאיב <b>לָעֵינָיִם, כֵּן הֶעָצֵל לְשֹׁלְחָיו.</b> כאשר שולחים אדם עצל למשימה, שליחותו לא תבוצע כראוי, ובוודאי לא תיעשה בזמן, ותאכזב את שולחיו.
(כז) פתגמים נוספים על אחריתם של הצדיקים מול הסרים מדרך הישר: שלא כסוגים אחרים של יראה הכרוכים בחרדות פוגעות, <b>יִרְאַת ה' תּוֹסִיף יָמִים, וּשְׁנוֹת רְשָׁעִים תִּקְצֹרְנָה,</b> תיעשינה קצרות יותר, אולי מכיוון שהרשעים מתעסקים לפעמים בעיסוקים מסוכנים; אולם באופן מעמיק יותר נראה כי הסיבה לכך היא שימיו של ירא ה' משמעותיים, ואילו הרשע מקצר את שנותיו שכן חלקן הגדול עובר בחמדה שאינה ממומשת.
(כח) <b>תּוֹחֶלֶת,</b> ציפייתם של <b>צַדִּיקִים</b> תעניק להם <b>שִׂמְחָה,</b> כי סופה לבוא לידי מילוי, <b>וְתִקְוַת רְשָׁעִים תֹּאבֵד.</b>
(כט) <b>מָעוֹז,</b> מבטח ומחסה <b>לַתֹּם,</b> לישרים <b>דֶּרֶךְ ה'</b>, <b>ו</b>דרך זו עצמה היא <b>מְחִתָּה,</b> מכשול <b>לְפֹעֲלֵי אָוֶן,</b> מקום נפילה לעושי רע. מעין זה אמרו שהתורה נעשית 'סם חיים' למי שעוסק בה מתוך מידות מתוקנות וכוונות טובות, ו'סם המוות' לאחרים.
(ל) <b>צַדִּיק לְעוֹלָם בַּל־יִמּוֹט,</b> יתמוטט, <b>וּרְשָׁעִים לֹא יִשְׁכְּנוּ</b> בשלווה ולאורך זמן ב<b>אָרֶץ.</b>
(לא) <b>פִּי־צַדִּיק יָנוּב,</b> יפרה, יביע <b>חָכְמָה, וּלְשׁוֹן תַּהְפֻּכוֹת,</b> מסלפת <b>תִּכָּרֵת.</b> לא יהיה לה קיום, וכך גם ראוי לה.
(לב) <b>שִׂפְתֵי צַדִּיק יֵדְעוּן רָצוֹן.</b> הצדיק בדבריו הטובים והנעימים יודע כיצד לעשות אנשים מרוצים ומפויסים, <b>וּפִי רְשָׁעִים</b> מדבר <b>תַּהְפֻּכוֹת,</b> ואינו מביא נחת לאיש.
<h2>פרק יא</h2>
(א) <b>מֹאזְנֵי מִרְמָה</b>, מאזניים שאפשר לרמות בהן, כגון שאחת מאבני המשקל מזויפת – <b>תּוֹעֲבַת ה'</b>, <b>וְאֶבֶן שְׁלֵמָה</b>, תקינה, ללא חסר ויתר, היא <b>רְצוֹנוֹ.</b>
(ב) <b>בָּא־זָדוֹן,</b> כוונה רעה, יהירות ורמאות – <b>וַיָּבֹא</b> אתו <b>קָלוֹן.</b> אל הזדון תתלווה בסופו של דבר בושה גדולה, <b>וְאֶת,</b> עם ה<b>צְנוּעִים</b> שפועלים בענווה ורוצים לשמוע יותר מאשר להשמיע, תימצא <b>חָכְמָה.</b>
(ג) <b>תֻּמַּת,</b> התנהגותם התמימה והנאמנת של ה<b>יְשָׁרִים תַּנְחֵם,</b> תדריך אותם בדרך טובה<b>, וְסֶלֶף,</b> סילוף <b>בֹּגְדִים</b> לא יביא להם את התועלת שהם חושבים להשיג, ולא זו בלבד אלא גם <b>יְשָׁדֵּם,</b> ימיט עליהם שוד, אסונות.
(ד) <b>לֹא־יוֹעִיל</b> לעשיר <b>הוֹן בְּיוֹם עֶבְרָה,</b> ביום כעס, בבוא פורענות, <b>ו</b>אולם <b>צְדָקָה תַּצִּיל מִמָּוֶת.</b>
(ה) <b>צִדְקַת תָּמִים תְּיַשֵּׁר דַּרְכּוֹ, וּבְרִשְׁעָתוֹ</b> שלו <b>יִפֹּל רָשָׁע.</b>
(ו) <b>צִדְקַת יְשָׁרִים תַּצִּילֵם, וּבְהַוַּת,</b> שבר, או: תאוותם הרעה של ה<b>בֹּגְדִים</b> הבוגדים <b>יִלָּכֵדוּ.</b>
(ז) <b>בְּמוֹת אָדָם רָשָׁע תֹּאבַד</b> כל <b>תִּקְוָה.</b> הרשע איננו משאיר אחריו תקווה טובה ממפעליו או מהבטחותיו, <b>וְתוֹחֶלֶת,</b> הציפייה לטוב מ<b>אוֹנִים,</b> אנשי אוון או אנשים אלימים – <b>אָבָדָה,</b> אובדת<b>.</b> פירושים נוספים: כל עוד הרשע חי, אפשר שעדיין יתקן, אך במותו אבדה כל תקווה ממנו; עולמו של הרשע מרוכז בעצמו, ותקוותו קשורה בעיקר לענייני גופו, ולכן במות גופו גם היא אבדה.
(ח) <b>צַדִּיק מִצָּרָה נֶחֱלָץ, וַיָּבֹא רָשָׁע תַּחְתָּיו.</b> יש מצבים שבהם הצדיק נחלץ מן המלכודת, ומי שנופל לתוכה במקומו הוא דווקא הרשע ברוב תחבולותיו.
(ט) <b>בְּפֶה חָנֵף יַשְׁחִת</b> המחניף את <b>רֵעֵהוּ</b> שמאמין לדברי החנופה, <b>וּ</b>בשימוש <b>בְדַעַת</b> – <b>צַדִּיקִים יֵחָלֵצוּ</b> מן ההשחתה הזו.
(י) <b>בְּטוּב צַדִּיקִים,</b> כאשר טוב לצדיקים <b>תַּעֲלֹץ קִרְיָה,</b> העיר שמחה מפני שהצדיקים אהובים על אנשי העיר. <b>וּבַאֲבֹד רְשָׁעִים</b> – <b>רִנָּה,</b> שמחה ממין אחר.
(יא) <b>בְּבִרְכַּת יְשָׁרִים,</b> הבאה בעקבות הנהגותיהם ודיבוריהם, <b>תָּרוּם</b>, תתרומם <b>קָרֶת,</b> עיר, <b>וּבְפִי רְשָׁעִים,</b> המרכל ומשקר, מקלל ועולב העיר <b>תֵּהָרֵס.</b>
(יב) ה<b>בָּז־לְרֵעֵהוּ</b> הוא <b>חֲסַר־לֵב,</b> חסר הבנה. <b>וְאִישׁ תְּבוּנוֹת</b> בשמעו את ביזיונו של חסר הלב <b>יַחֲרִישׁ,</b> ישתוק. אדם נבון יודע להבליג ולא להתערב במצבים שבהם לא יועיל.
(יג) <b>הוֹלֵךְ רָכִיל,</b> הרכלן <b>מְגַלֶּה־סּוֹד.</b> גם אם אין כוונתו לכך, פטפוטיו וסיפוריו גורמים שבסופו של דבר הוא יגלה סודות שאסור לגלותם, <b>וְנֶאֱמַן־רוּחַ,</b> ישר לב <b>מְכַסֶּה דָבָר.</b> הוא שומר דברים בלבו ואינו מפרסמם.
(יד) <b>בְּאֵין תַּחְבֻּלוֹת,</b> דרכים מחוכמות <b>יִפָּל־עָם.</b> עמים זקוקים לחכמה ואף לערמה ותכסיסנות לשם קיומם, <b>וּתְשׁוּעָה</b> משיגים <b>בְּ</b>אמצעות <b>רֹב יוֹעֵץ,</b> יועצים רבים.
(טו) <b>רַע־יֵרוֹעַ,</b> שבוֹר יישבר איש <b>כִּי־עָרַב,</b> כאשר נעשה <b>עָרֵב</b> ל<b>זָר.</b> כבר דובר על כך שאין ראוי לערוב למי שטיבו ואפשרויותיו אינם ידועים. לפעמים נדמה שפלוני אמין ובוודאי ישלם, ולבסוף מתברר שאי-אפשר לסמוך עליו. <b>וְשֹׂנֵא תוֹקְעִים,</b> המתרחק מתוקעי כף, מבטיחי הבטחות – <b>בּוֹטֵחַ</b>, שומר על עצמו בביטחון.
(טז) <b>אֵשֶׁת־חֵן תִּתְמֹךְ כָּבוֹד,</b> במה או במי שראוי לכבד אותו, בין אם זה בעלה ובין אם אדם אחר. <b>ו</b>לעומת זאת <b>עָרִיצִים,</b> בעלי הכוח – כנראה הקוטב הנגדי של 'אשת חן' – <b>יִתְמְכוּ־עֹשֶׁר,</b> במי שיש לו כסף. לעומת הכבוד, המחוזק על ידי נפש עדינה ורגישה, העושר מתחזק על ידי בעלי כוח.
(יז) <b>גֹּמֵל נַפְשׁוֹ,</b> מי שמודע לצורכי עצמו ומתחשב בהם הוא <b>אִישׁ חָסֶד,</b> נדיב ורגיש. <b>וְעֹכֵר שְׁאֵרוֹ,</b> המסגף את בשרו הוא <b>אַכְזָרִי,</b> מנוכר ובלתי מתחשב.
(יח) <b>רָשָׁע עֹשֶׂה פְעֻלַּת־שָׁקֶר.</b> למעשיו של הרשע אין קיום יציב, <b>וְזֹרֵעַ צְדָקָה</b> מניב <b>שֶׂכֶר אֱמֶת,</b> שכרו מובטח, שלא כזורעים אחרים שלפעמים אין תוצאות להשקעתם.
(יט) <b>כֵּן,</b> בסיס, או: נכונה ומכוונת היא ה<b>צְדָקָה לְחַיִּים.</b> החיים מתבססים על צדקה, <b>וּ</b>להפך – ה<b>מְרַדֵּף רָעָה</b> מוביל את עצמו <b>לְמוֹתוֹ.</b>
(כ) <b>תּוֹעֲבַת ה'</b> הם <b>עִקְּשֵׁי</b> ה<b>לֵב.</b> ה' מרחיק חסרי יושר פנימי וחיצוני, <b>וּרְצוֹנוֹ</b> של ה' – <b>תְּמִימֵי דָרֶךְ.</b>
(כא) <b>יָד לְיָד,</b> מי שרגיל בלחיצות ידיים להבטחות והסכמים <b>לֹא־יִנָּקֶה</b> מ<b>רָּע</b>. אין פירוש הדבר שאדם צריך לברוח מכל התחייבות שהיא, אלא שעליו להביא בחשבון את יכולתו לפרוע את ערבויותיו ואת החומרה הכרוכה בתקיעת כף. <b>וְזֶרַע צַדִּיקִים נִמְלָט</b> מן הצרה הזו. לחלופין: העושה דברים טובים על מנת לקבל גמול מיָּדי, זכויותיו אינן עומדות לו להינצל מרע, ואילו הצדיקים הפועלים מכוונה טהורה, טובתם נשמרת לזרעם.
(כב) כמו <b>נֶזֶם זָהָב</b> התלוי <b>בְּאַף חֲזִיר,</b> הנתחב תמיד באשפה, כך היא <b>אִשָּׁה יָפָה וְסָרַת טָעַם,</b> חסרת הבנה. הנזם, לא זו בלבד שאיננו מייפה את החזיר אלא הוא גם בולט בחריגותו, והוא עצמו מתלכלך. באותו אופן, יופיה של האשה שאין לה שכל או אישיות מוּצא לבטלה ומאכזב.
(כג) נדיבים ואנוכיים – <b>תַּאֲוַת צַדִּיקִים אַךְ</b> ל<b>טוֹב,</b> ואילו <b>תִּקְוַת רְשָׁעִים עֶבְרָה,</b> כעס. ציפייתם של הרשעים מופנית לעניינים הכרוכים בזעם ופורענות.
(כד) <b>יֵשׁ מְפַזֵּר</b> לצדקה. לחלופין: משקיע בעסקים <b>ו</b>כתוצאה מכך <b>נוֹסָף</b> לו <b>עוֹד,</b> מרוויח. <b>ו</b>לעומתו ה<b>חֹשֵׂךְ,</b> חוסך ומקמץ <b>מִ</b>מעשי <b>יֹּשֶׁר</b> מגיע <b>אַךְ־לְמַחְסוֹר.</b> אמנם אדם צריך להיזהר, כאמור לעיל, אך עם זאת הקמצנות הורגת את בעליה. יש מצבים שבהם אסור לחסוך, ורק מי שלכאורה מפזר יכול להרוויח.
(כה) <b>נֶפֶשׁ בְּרָכָה,</b> אישיות נדיבה שמברכת את כולם <b>תְדֻשָּׁן,</b> תשמין, תהיה מאושרת, <b>וּמַרְוֶה</b> אחרים <b>גַּם־הוּא יוֹרֶא, יִ</b>רווה<b>.</b> חייו יהיו שבעים ושלווים.
(כו) <b>מֹנֵעַ</b> מאחרים <b>בָּר,</b> תבואה – <b>יִקְּבֻהוּ</b>, יקללו אותו <b>לְאוֹם,</b> בני עמו. חכמים פירשו את הפסוק על מי שמפקיע את מחיר התבואה הנצרכת לכול. בזמני מחסור או צמצום לא רק שאין הוא מעניק ממה שיש לו, אלא גם שומר את תבואתו אצלו כדי להעלות את המחירים. <b>וּבְרָכָה</b> תבוא <b>לְרֹאשׁ מַשְׁבִּיר,</b> המוכר את המזון, ואינו שומר הכול לעצמו בלבד.
(כז) <b>שֹׁחֵר טוֹב,</b> מי שמבקש ודוגל בטובם של אנשים, <b>יְבַקֵּשׁ רָצוֹן,</b> מחפש תמיד את הפיוס וההשלמה ההדדית. וגם: הרצון ינוח עליו עצמו. <b>וְ</b>אילו <b>דֹרֵשׁ רָעָה</b> – הרעה <b>תְבוֹאֶנּוּ,</b> תבוא עליו.
(כח) <b>בּוֹטֵחַ בְּעָשְׁרוֹ הוּא יִפֹּל</b> למרות כל העושר, <b>וְכֶעָלֶה,</b> שאולי איננו כה מפואר, ולעתים הוא נובל באופן זמני, אבל תמיד מקדים לצמוח, כך <b>צַדִּיקִים יִפְרָחוּ.</b>
(כט) <b>עֹכֵר,</b> הפוגע ב<b>בֵיתוֹ</b> משום הקפדת יתר, קמצנות או חוסר אכפתיות <b>יִנְחַל־רוּחַ,</b> ריק או: כעס. ההנחה שהתנהגויות כאלו יביאו תועלת כלשהי, מופרכת ואווילית. <b>וְעֶבֶד</b> ייעשה ה<b>אֱוִיל לַחֲכַם־לֵב.</b> הטיפש יהיה עבד לאיש חכם ומתוקן. על האדם לסגל אפוא חכמת לב ורגישות ולא להחזיק את ביתו ביד קפוצה ובחמה שפוכה.
(ל) מ<b>פְּרִי</b> ה<b>צַדִּיק</b> יצמח <b>עֵץ חַיִּים</b> על כל משמעיו, <b>וְלֹקֵחַ נְפָשׁוֹת</b> לחנכן ולטפל בהן – <b>חָכָם</b> מפני שהוא משקיע בדברים העיקריים – בבני אדם.
(לא) <b>הֵן</b>, הרי אפילו <b>צַדִּיק בָּאָרֶץ יְשֻׁלָּם,</b> ייענש מפעם לפעם על מעשיו, <b>אַף כִּי,</b> לא כל שכן <b>רָשָׁע וְחוֹטֵא,</b> בוודאי יבוא על עונשו.
<h2>פרק יב</h2>
(א) מי ש<b>אֹהֵב</b> לשמוע <b>מוּסָר</b> הוא <b>אֹהֵב דָּעַת.</b> מכיוון שהוא אוהב לדעת ולהבין יותר, הוא מקשיב לביקורת ומתקן את שגיאותיו. <b>וְ</b>אילו מי ש<b>שׂוֹנֵא תוֹכַחַת</b> הוא <b>בָּעַר,</b> שאינו מבין שהתוכחה היא אמצעי לתיקון ולרכישת בינה, ולכן הוא יישאר בבערותו.
(ב) איש <b>טוֹב יָפִיק רָצוֹן,</b> ימצא ברכה וחסד <b>מֵה', וְאִישׁ מְזִמּוֹת</b>, חושב תחבולות להרע – <b>יַרְשִׁעַ,</b> יורשע, או: ירשיע את הטובים.
(ג) <b>לֹא־יִכּוֹן,</b> יתבסס <b>אָדָם בְּרֶשַׁע, ו</b>מנגד – <b>שֹׁרֶשׁ צַדִּיקִים בַּל־יִמּוֹט,</b> לא יתמוטט. גם אם הם נופלים לעתים, שורשם יחזור ויצמיח.
(ד) <b>אֵשֶׁת־חַיִל</b> היא כ<b>עֲטֶרֶת,</b> כתר לראש <b>בַּעְלָהּ, וּכְרָקָב,</b> ריקבון <b>בְּעַצְמוֹתָיו</b> האשה ה<b>מְבִישָׁה.</b> כמו פתגמי חכמה רבים, יותר משיש פה עצה, זהו ניסיון לתאר מצב, והמבין יבין ויעשה מה שביכולתו.
(ה) <b>מַחְשְׁבוֹת צַדִּיקִים</b> נתונות תמיד ל<b>מִשְׁפָּט,</b> יושר וצדק, ו<b>תַּחְבֻּלוֹת רְשָׁעִים</b> – <b>מִרְמָה.</b> במחשבתם של הרשעים פעיל תמיד השיקול כיצד לרמות ולהערים.
(ו) גם כאשר כלפי חוץ הדברים טובים, <b>דִּבְרֵי,</b> ענייניהם ודיבוריהם של <b>רְשָׁעִים</b> ל<b>אֱרָב־דָּם,</b> העוול אורב בלבם, <b>וּפִי יְשָׁרִים יַצִּילֵם</b> – אותם עצמם, או: את המסכנים שהרשעים אורבים להם.
(ז) <b>הָפוֹךְ רְשָׁעִים וְאֵינָם.</b> הרשעים נראים יציבים, אבל מיד כשהופכים אותם – לא נשאר מהם דבר, <b>וּ</b>לעומת זאת <b>בֵית צַדִּיקִים,</b> גם אם יעמוד בפני קשיים, הוא <b>יַעֲמֹד,</b> יתקיים<b>.</b>
(ח) <b>לְפִי־שִׂכְלוֹ יְהֻלַּל־אִישׁ.</b> לפי מידת שכלו של אדם, אם פחות ואם יותר, נקבעים תהילתו ושמו הטוב, <b>וְנַעֲוֵה־לֵב,</b> מי שלבו עקום <b>יִהְיֶה לָבוּז,</b> לביזיון. הלב בספר הזה הוא משכן הדעת ולא רק משכן הרגש.
(ט) <b>טוֹב</b> אדם שנחשב ל<b>נִקְלֶה</b>, נחות מבחינה כלכלית, <b>וְעֶבֶד לוֹ,</b> יש לו מי שעושה את מלאכתו, יותר <b>מִמִּתְכַּבֵּד</b> בעיני אחרים ובעיני עצמו, ולאמתו של דבר הוא <b>חֲסַר־לָחֶם.</b> מי שאינו נחשב לעשיר בעיני הבריות, אבל יש לו די ממון כדי לרכוש עבד, עדיף על מי שהכול מכבדים אותו, אך אין בידו די לחם.
(י) <b>יוֹדֵעַ,</b> מכיר ודואג <b>צַדִּיק</b> ל<b>נֶפֶשׁ,</b> תאוותה וצרכיה של <b>בְּהֶמְתּוֹ, וְרַחֲמֵי רְשָׁעִים אַכְזָרִי.</b> אפילו כשרשע מרחם על הבריות ומפנק אותן כביכול, מעורבת בכך אכזריות. לעתים אפשר לראות אנשים רעים, שאף כאשר הם משחקים עם חיות המחמד שלהם, הם עושים זאת באכזריות וגורמים להן כאב.
(יא) <b>עֹבֵד אַדְמָתוֹ</b> שלוֹ <b>יִשְׂבַּע־לָחֶם,</b> ידושן ממעשה ידיו, <b>ו</b>אילו <b>מְרַדֵּף</b> אחר דברים <b>רֵיקִים,</b> דברי הבאי חסרי קיום הוא <b>חֲסַר־לֵב,</b> שכל; וכמובן גם לחם הוא יחסר.
(יב) <b>חָמַד רָשָׁע</b>, שבניגוד לאוויל ולפתי הוא אדם בעל תכניות זדון, להשיג <b>מְצוֹד</b>, מלכודת של <b>רָעִים</b> לתפוס בה את הזולת, <b>וְשֹׁרֶשׁ צַדִּיקִים,</b> יסודו של הצדיק, או: מי ששורשו אצל הצדיקים, <b>יִתֵּן,</b> מעניק תמיד טובה וברכה לאחרים.
(יג) <b>בְּ</b>עקבות <b>פֶשַׁע שְׂפָתַיִם מוֹקֵשׁ רָע.</b> דיבורים רעים אינם נשארים באוויר; הם מגיעים למישהו ומחוללים צרות ובעיות, <b>וַיֵּצֵא</b>, נחלץ <b>מִצָּרָה</b> – מאותו מוקש <b>צַדִּיק,</b> המשתדל שלא לדבר דיבורים כאלה.
(יד) <b>מִפְּרִי,</b> מתנובת <b>פִי־אִישׁ יִשְׂבַּע־טוֹב.</b> דיבוריו הטובים של אדם יחזרו אליו ויביאו לו טובה, <b>וּגְמוּל</b> עבודת <b>יְדֵי־אָדָם יָשִׁיב,</b> יחזיר <b>לוֹ</b> את מה שהשקיע.
(טו) <b>דֶּרֶךְ אֱוִיל יָשָׁר בְּעֵינָיו.</b> לשוטה יש ביטחון עצמי מופרז, ולכן הוא בטוח בצדקת דרכו ואינו מקשיב לעצה, <b>ו</b>לעומתו <b>שֹׁמֵעַ לְעֵצָה</b> – <b>חָכָם.</b> החכם מברר, חוקר ומוכן להקשיב לעצה. משמעות נוספת: השומע לעצה נעשה חכם.
(טז) ה<b>אֱוִיל, בַּיּוֹם</b>, לעין כול, או: בו ביום שכועס <b>יִוָּדַע כַּעְסוֹ,</b> ואז גם איוולתו תיחשף, כמו שאמרו חכמים "אדם ניכר בכיסו, בכוסו ובכעסו", <b>וְכֹסֶה</b>, מכסה <b>קָלוֹן,</b> חרפה, השומר רגשותיו מהתפרצות הוא <b>עָרוּם,</b> נבון, פועל באופן מושכל.
(יז) ועוד בעניין הדיבור – <b>יָפִיחַ,</b> מפיץ ומרבה <b>אֱמוּנָה,</b> נאמנות, הוא זה ש<b>יַגִּיד צֶדֶק.</b> המדבר ביושר ומספר דברים כהווייתם מרבה מהימנות, <b>וְעֵד שְׁקָרִים</b>, מי שמסלף את האמת מרבה <b>מִרְמָה.</b>
(יח) <b>יֵשׁ בּוֹטֶה,</b> מבטא דברים <b>כְּמַדְקְרוֹת,</b> דקירות <b>חָרֶב, וּלְשׁוֹן חֲכָמִים מַרְפֵּא.</b> גם כשחכמים אומרים דבר שאינו לשבח, אין דבריהם פוצעים אלא מרפאים.
(יט) <b>שְׂפַת אֱמֶת תִּכּוֹן,</b> תתקיים <b>לָעַד, וְעַד־אַרְגִּיעָה,</b> ולרגע אחד <b>לְשׁוֹן שָׁקֶר.</b> השקר אינו מתמיד. זוהי אחת ההבחנות בין אמת לשקר, בין מבחינה עיונית-פילוסופית בין מבחינה מעשית: דברים שקיומם מתמשך הם אמת, ומה שאין לו קיום הוא במהותו שקר.
(כ) ה<b>מִרְמָה</b> שוכנת <b>בְּלֶב</b> אנשים <b>חֹרְשֵׁי רָע,</b> הזוממים להרע, <b>ו</b>אילו <b>לְיֹעֲצֵי שָׁלוֹם</b> יש <b>שִׂמְחָה,</b> שהרי אינם מתייראים לגלות את מצפוני לבם וגם נהנים מפרי דיבוריהם.
(כא) <b>לֹא־יְאֻנֶּה לַצַּדִּיק,</b> שאין מרמה בלבו, ואינו מתאווה לה, <b>כָּל־אָוֶן,</b> עוול ומרמה, <b>וּרְשָׁעִים מָלְאוּ,</b> בא בהם הרבה <b>רָע.</b>
(כב) <b>תּוֹעֲבַת ה' שִׂפְתֵי־שָׁקֶר.</b> ה' שונא דברי שקר, <b>וְעֹשֵׂי אֱמוּנָה</b>, אמת הם <b>רְצוֹנוֹ</b> של ה'. בהם הוא חפץ, ואליהם הוא קרוב.
(כג) <b>אָדָם עָרוּם,</b> נבון <b>כֹּסֶה,</b> שומר בתוכו את ה<b>דָּעַת, וְלֵב כְּסִילִים יִקְרָא אִוֶּלֶת.</b> הטיפש אינו מסתיר דבר, והוא מכריז באוזני כול את איוולתו.
(כד) <b>יַד־חָרוּצִים</b>, אלה שעובדים כראוי <b>תִּמְשׁוֹל.</b> בגלל איכות עבודתם ידם תגבר, <b>וּ</b>לעומת זאת ה<b>רְמִיָּה תִּהְיֶה לָמַס.</b> סופה חולשה ועבדות, או: התמוססות. עשייה מזויפת תרד לטמיון.
(כה) <b>דְּאָגָה בְלֶב־אִישׁ</b> – טוב לו ש<b>יַשְׁחֶנָּה,</b> ידכא אותה. אל לו להתמסר לדאגה אלא יכבשנה. <b>וְדָבָר,</b> עניין או דיבור <b>טוֹב יְשַׂמְּחֶנָּה</b> – את הדאגה.
(כו) <b>יָתֵר מֵרֵעֵהוּ צַדִּיק.</b> לצדיק יתרון על פני חברו. או: הצדיק מפיק יתרון מרעהו, <b>וְדֶרֶךְ רְשָׁעִים,</b> שנראית בעיניהם מובילה למקום טוב כלשהו, <b>תַּתְעֵם,</b> תוליכם שולל<b>.</b>
(כז) <b>לֹא־יַחֲרֹךְ</b> בעל ה<b>רְמִיָּה</b>, הרמאי את <b>צֵידוֹ,</b> כדרכם של ציידים, שהיו שוברים או חורכים קצת את כנפי העופות הניצודים כדי שלא יברחו. מה שהושג במרמה לא יישמר, <b>ו</b>לעומת זאת <b>הוֹן־אָדָם יָקָר,</b> הונו של אדם נכבד הוא <b>חָרוּץ</b> – זהב משובח. לחלופין: הונו של אדם חרוץ – יקר לו. או: הון יקר של אדם נובע מהיותו חרוץ וישר. הרמאי מנסה לעגל פינות ולמצוא דרכים עקלקלות, אך סופו שלא יישאר בידו דבר, ואילו האנשים החרוצים, העושים את עבודתם נאמנה והולכים בדרך הישר, שומרים על ממונם ולהם תאיר ההצלחה פניה.
(כח) <b>בְּאֹרַח־צְדָקָה</b> יתרבו <b>חַיִּים, וְדֶרֶךְ נְתִיבָה</b>, מסלול הצדקה הוא <b>אַל־מָוֶת,</b> דרך שאין בה מוות.
<h2>פרק יג</h2>
(א) <b>בֵּן חָכָם</b> הוא זה ששמע <b>מוּסַר אָב, וְלֵץ,</b> אדם ציני, שאינו מתחשב ואינו לומד, <b>לֹא־שָׁמַע גְּעָרָה.</b>
(ב) <b>מִפְּרִי פִי־אִישׁ יֹאכַל טוֹב,</b> האדם ייזון מדיבוריו הטובים<b>,</b> <b>וְנֶפֶשׁ בֹּגְדִים</b> תאכל <b>חָמָס,</b> עוול.
(ג) <b>נֹצֵר,</b> השומר את <b>פִּיו</b> מדיבורים מיותרים <b>שֹׁמֵר</b> בכך את <b>נַפְשׁוֹ,</b> ולעומתו, <b>פֹּשֵׂק שְׂפָתָיו</b> ומספר הכול ללא אבחנה – <b>מְחִתָּה,</b> שבר, מוקש <b>לוֹ.</b>
(ד) <b>מִתְאַוָּה וָאַיִן,</b> ללא סיפוק <b>נַפְשׁוֹ</b> של ה<b>עָצֵל, וְנֶפֶשׁ חָרֻצִים תְּדֻשָּׁן,</b> שבעת רצון ונחת.
(ה) <b>דְּבַר־שֶׁקֶר יִשְׂנָא</b> ה<b>צַדִּיק, וְ</b>ה<b>רָשָׁע יַבְאִישׁ</b>, יעורר מיאוס <b>וְיַחְפִּיר,</b> יבייש.
(ו) ה<b>צְדָקָה,</b> גם במשמעות צדק ויושר, <b>תִּצֹּר,</b> תשמור על <b>תָּם־דָּרֶךְ,</b> מי שהוא תמים בדרכו, <b>וְ</b>ה<b>רִשְׁעָה תְּסַלֵּף,</b> תשנה לרעה את איש ה<b>חַטָּאת.</b>
(ז) <b>יֵשׁ מִתְעַשֵּׁר,</b> מתחזה לעשיר <b>וְאֵין</b> לו <b>כֹּל,</b> ויש <b>מִתְרוֹשֵׁשׁ</b> לכאורה, <b>וְ</b>לו <b>הוֹן רָב.</b>
(ח) <b>כֹּפֶר נֶפֶשׁ־אִישׁ עָשְׁרוֹ,</b> עושרו של אדם יכול לשמש כופר נפש בעבורו בזמן מסוים, <b>וְרָשׁ לֹא־שָׁמַע גְּעָרָה,</b> הגערה לעני לעתים חסרת משמעות<b>.</b> מצד אחד, מהעני ייחסכו איומים שהעשיר חשוף להם, מפני שאין בכוחו לשלם. ומצד אחר, עני שחטא איננו יכול לכפר על מעשיו משום שאין לו במה לשלם עליהם.
(ט) <b>אוֹר־צַדִּיקִים יִשְׂמָח,</b> ידלק ויאיר. זהו ביטוי פיוטי המבטא חיבה לאור. ולעומתו – ואולי גם בעקבותיו – <b>וְנֵר רְשָׁעִים יִדְעָךְ,</b> מתמעט והולך. נפש הצדיק מכונה כאן 'אור' לעומת נפשו של הרשע – 'נר', שכן אצל הרשע הכלי הגשמי עיקר, ואורו מועט וזמני.
(י) הפועֵל <b>רַק־בְּזָדוֹן,</b> ברמיסה וחוסר התחשבות <b>יִתֵּן מַצָּה,</b> ייצור מריבות, <b>ו</b>מנגד – <b>אֶת־נוֹעָצִים,</b> עם מי שנועץ באחרים תימצא <b>חָכְמָה,</b> משום שהוא פועל באופן שקול ומחושב.
(יא) <b>הוֹן</b> שנוצר <b>מֵהֶבֶל,</b> בחוסר מעש או במעשים פזיזים <b>יִמְעָט, ו</b>מי ש<b>קֹבֵץ עַל־יָד,</b> האוסף מעט מעט בסבלנות <b>יַרְבֶּה</b> רכוש. לא תמיד מגיע ההון בכמויות גדולות, ולעתים דווקא אנשים שפועלים כראוי ובמתינות צוברים רכוש גדול.
(יב) <b>תּוֹחֶלֶת מְמֻשָּׁכָה,</b> ציפייה ממושכת שאינה מתממשת גורמת <b>מַחֲלָה</b> ל<b>לֵב, וְעֵץ חַיִּים,</b> לאדם כאשר <b>תַּאֲוָה בָאָה.</b> כשרצונו של אדם מתגשם, הוא מתחייה מחדש. או: על ידי חיבור ל'עץ החיים' – מקור הטוב והחכמה, התאווה מתמלאת.
(יג) ה<b>בָּז לְדָבָר</b> כלשהו <b>יֵחָבֶל לוֹ,</b> עתיד להיות מוכה ולסבול על ידו. בכל תחום על האדם להיזהר שלא לבוז לדבר. בסוף הוא ייתקל באותו דבר עצמו בזמן או במקום אחר וייפגע. <b>וִירֵא מִצְוָה,</b> לא רק שלא בז לה אלא נוהג בכבוד כלפיה ודבק בה – <b>הוּא יְשֻׁלָּם</b>, יבוא על שכרו.
(יד) <b>תּוֹרַת חָכָם</b> היא <b>מְקוֹר חַיִּים</b> ומסייעת לו <b>לָסוּר מִמֹּקְשֵׁי מָוֶת.</b> תורתו של החכם ולימודו מונעים ממנו ליפול ברע.
(טו) <b>שֵׂכֶל־טוֹב יִתֶּן־חֵן.</b> בין ההיבטים השונים של נשיאת החן וסיבותיה, גם השכל הטוב מעניק חן, <b>וְ</b>אילו <b>דֶרֶךְ בֹּגְדִים</b> עומדת <b>אֵיתָן,</b> קשה, קשוחה ומבוצרת בעמדתה ואינה לומדת משום דבר אחר, ובתור שכזו אינה נושאת חן בעיני הבריות.
(טז) <b>כָּל־עָרוּם,</b> נבון <b>יַעֲשֶׂה</b> מעשיו <b>בְדָעַת, ו</b>ה<b>כְסִיל</b> במעשיו <b>יִפְרֹשׂ,</b> שוטח סביבו <b>אִוֶּלֶת.</b> הטיפשות מקיפה אותו מכל צד.
(יז) <b>מַלְאָךְ,</b> שליח <b>רָשָׁע,</b> בעיקר כזה שאינו ממלא את שליחותו כראוי, <b>יִפֹּל בְּרָע</b> שהוא עצמו גרם, <b>וְצִיר אֱמוּנִים,</b> שליח נאמן מביא <b>מַרְפֵּא.</b> השאלה אם השליח מהימן או בלתי מהימן עשויה להשפיע על עניינים של חיים ומוות.
(יח) <b>רֵישׁ,</b> עוני <b>וְקָלוֹן,</b> ובושה יבואו על מי ש<b>פּוֹרֵעַ מוּסָר,</b> מופקר שאינו שומע בקול מוכיחו<b>, ו</b>להפך – <b>שֹׁמֵר תּוֹכַחַת יְכֻבָּד,</b> יזכה בכבוד.
(יט) כאשר <b>תַּאֲוָה</b> של אדם <b>נִהְיָה,</b> הושלמה, היא <b>תֶּעֱרַב,</b> תנעם <b>לְנָפֶשׁ,</b> <b>וְתוֹעֲבַת כְּסִילִים סוּר מֵרָע.</b> הטיפשים הולכים בדרך שאינה מאפשרת שתאוותם תושלם בזמן מן הזמנים, ובכך הם מתקרבים לרע. לחלופין: תועבה היא בעיני הכסילים לסור מהרע כאשר נפשם מתאווה לו.
(כ) <b>הוֹלֵךְ אֶת,</b> המתלווה תמיד אל ה<b>חֲכָמִים יֶחְכָּם</b> בעצם ההימצאות בחברתם, <b>וְרֹעֶה,</b> מנהיג או המתרועע בחברת <b>כְסִילִים יֵרוֹעַ,</b> יישבר, ייפגע.
(כא) את ה<b>חַטָּאִים,</b> אנשי החטא <b>תְּרַדֵּף רָעָה,</b> הרעה עצמה תפגע בחוטאים, <b>וְאֶת־צַדִּיקִים יְשַׁלֶּם־טוֹב.</b> הטוב בעצמו ישלם להם את גמולם.
(כב) אדם <b>טוֹב יַנְחִיל בְּנֵי־בָנִים,</b> יזכה להנחיל נחלה לבני בניו, <b>וְצָפוּן,</b> שמור <b>לַצַּדִּיק חֵיל,</b> עושרו וכוחו של ה<b>חוֹטֵא</b>, ואילו לו עצמו לא יישאר דבר.
(כג) <b>רָב־אֹכֶל,</b> אוכל רב יש ל<b>נִיר,</b> חרישתם של <b>רָאשִׁים,</b> עניים. העני, שאין לו בררה אלא להשקיע בדברים עד תומם, מפיק ברכה ממעשה ידיו. <b>ו</b>מנגד – <b>יֵשׁ נִסְפֶּה בְּלֹא מִשְׁפָּט.</b> קורה שגם כשאנשים משקיעים, אין הם מצליחים, והם אובדים.
(כד) <b>חוֹשֵׂךְ שִׁבְטוֹ,</b> מקלו, מי שנמנע מהכאת בנו הוא בעצם <b>שׂוֹנֵא בְנוֹ.</b> באופן כזה הילד לא ילמד דבר, ונמצא שאביו הזיק לו, <b>וְאֹהֲבוֹ,</b> האוהב את בנו <b>שִׁחֲרוֹ,</b> מקדים או מבקש לו <b>מוּסָר.</b> הוא דואג לייסר אותו, ובכלל זה גם משתמש לפעמים בשבט. חיי חופש שאין בהם כל מורא או משטר – מסוכנים.
(כה) <b>צַדִּיק אֹכֵל לְשֹׂבַע נַפְשׁוֹ,</b> כדי צורכו, ואם יש לו יותר ממה שנצרך לו, הוא יניח את התוספת, <b>וּבֶטֶן רְשָׁעִים תֶּחְסָר.</b> הרשע לעולם אינו שבע, הוא משתוקק תמיד לעוד, ובטנו מרגישה תמיד שחסר לה דבר-מה.
<h2>פרק יד</h2>
(א) <b>חַכְמוֹת נָשִׁים,</b> נשים חכמות, כל אחת מהן <b>בָּנְתָה בֵיתָהּ.</b> הבית, במובנו החומרי והרוחני, בנוי במידה רבה על הנשים, <b>וְ</b>אשה <b>אִוֶּלֶת,</b> אווילית <b>בְּיָדֶיהָ תֶהֶרְסֶנּוּ,</b> אף שאין היא מתכוונת לכך.
(ב) <b>הוֹלֵךְ בְּיָשְׁרוֹ</b> – <b>יְרֵא ה'.</b> מי שהוא ירא ה' הולך ביושר, <b>וּנְלוֹז דְּרָכָיו,</b> מי שדרכיו עקומות <b>בּוֹזֵהוּ</b> – את ה'. לא תמיד אנשים זוכרים זאת, אבל מעשיו של הרמאי הפתלתל אינם נוגדים רק את החוק ומסבכים אותו עם המשטרה, אלא מבזים את הקדוש ברוך הוא.
(ג) <b>בְּפִי־אֱוִיל חֹטֶר,</b> מקל, שרביט <b>גַּאֲוָה.</b> הטיפש מרגיש שהוא חכם ומבטא את 'גדלותו' בדיבוריו. לא זו בלבד שהוא מתגאה לחינם, אלא בעצם החשיפה העצמית יש כדי לבזותו, <b>וְשִׂפְתֵי חֲכָמִים תִּשְׁמוּרֵם,</b> ישמרו את החכמים מדיבורי שטות.
(ד) <b>בְּאֵין אֲלָפִים,</b> שוורים, שהיו כוח העבודה העיקרי בחקלאות – בחריש, בדיש ובהובלה, אין <b>אֵבוּס</b>-<b>בָּר,</b> כלי המכיל תבואה, <b>וְרָב,</b> ריבוי ה<b>תְּבוּאוֹת</b> טמון <b>בְּכֹחַ שׁוֹר.</b> אי-אפשר להפיק יש מאין. הצלחה גדולה תובעת השקעות רבות בכוחות עבודה ובשאר משאבים.
(ה) <b>עֵד אֱמוּנִים לֹא יְכַזֵּב.</b> על עד נאמן אפשר לסמוך. לא רק שהוא לא ישקר, הוא אף לא יבזבז את דבריו לריק, <b>וְיָפִיחַ,</b> מפיץ <b>כְּזָבִים עֵד שָׁקֶר.</b> מי שרגיל להפריח מהתלות ודברי מרמה גם עדותו אינה אמינה.
(ו) <b>בִּקֶּשׁ,</b> חיפש <b>לֵץ חָכְמָה</b> – <b>וָאָיִן.</b> קל-הדעת איננו מעוניין להתאמץ, ולכן לא ימצא חכמה, <b>וְדַעַת לְנָבוֹן נָקָל.</b> לאדם נבון קל ופשוט לקנות דעת.
(ז) <b>לֵךְ מִנֶּגֶד,</b> מרחוק <b>לְאִישׁ כְּסִיל.</b> כשאתה רואה כסיל, עבור לצד השני של הדרך כי פגישה עמו לא תוסיף לך דבר, <b>ו</b>התרחק ממי שבו <b>בַל־יָדַעְתָּ,</b> אינך מזהה <b>שִׂפְתֵי־דָעַת.</b> אם אינך יודע שהוא מדבר בדעת, לא כדאי לך לדבר אתו.
(ח) <b>חָכְמַת עָרוּם,</b> חכמתו של פיקח היא ל<b>הָבִין</b> את <b>דַּרְכּוֹ,</b> הדרך הנכונה לו, <b>ו</b>לעומת זאת <b>אִוֶּלֶת</b> ה<b>כְּסִילִים מִרְמָה.</b> הטיפשות של הכסילים מסיטה אותם מדרך הישר, והם טועים ומטעים תמיד.
(ט) את ה<b>אֱוִלִים יָלִיץ,</b> יניע לדבר ה<b>אָשָׁם.</b> החטא, האשמה או ראיית החובה הם הכוח הגורם להם לדבר, או: הם נושאי שיחתם העיקריים, <b>וּ</b>מנגד<b>, בֵין יְשָׁרִים</b> יליץ ה<b>רָצוֹן.</b> את שיח הישרים מניעים מעשים רצויים, חסד וברכה. אשר על כן, מי שנמצא בסביבה של אווילים ימצא אשמה מסוגים שונים, ואילו בין אנשים ישרים והגונים יצמחו רצון, קרבה ואהבה.
(י) <b>לֵב יוֹדֵעַ מָרַּת,</b> מרירות <b>נַפְשׁוֹ.</b> האדם בתוכו חש ומכיר באופן בלתי אמצעי את מכאוביו, <b>ו</b>לא רק בצער, אלא גם <b>בְשִׂמְחָתוֹ</b> של הלב <b>לֹא־יִתְעָרַב זָר.</b> אנשים נושאים את כוונותיהם, חוויותיהם והתרגשויותיהם בתוך עצמם. לבו של אדם מצטער בצרתו ושמח בשמחתו, ואילו הזולת לא יחוש זאת באותה עצמה.
(יא) <b>בֵּית רְשָׁעִים יִשָּׁמֵד, וְאֹהֶל יְשָׁרִים יַפְרִיחַ.</b> יש לו תקווה טובה.
(יב) <b>יֵשׁ</b> לפעמים <b>דֶּרֶךְ יָשָׁר,</b> שהיא ישרה לכאורה <b>לִפְנֵי־אִישׁ, וְאַחֲרִיתָהּ דַּרְכֵי־מָוֶת.</b> סופה להיות כדרכים המובילות אל המוות. על כן, נדרשת זהירות, בדיקה מתמדת של הדרך ותקווה לסיוע אלוקי.
(יג) <b>גַּם־בִּשְׂחֹק יִכְאַב־לֵב.</b> אם אנשים סובלים מדיכאון או צער, כאבם נמשך גם בזמן שהם צוחקים, <b>ו</b>פעמים רבות <b>אַחֲרִיתָהּ,</b> בסופה של <b>שִׂמְחָה</b> מופיעה <b>תוּגָה.</b> העצב מתגלה אחרי שהשמחה התפרצה.
(יד) <b>מִדְּרָכָיו יִשְׂבַּע סוּג,</b> סר <b>לֵב.</b> אדם שלבו סוטה מדרך הישר ישבע מן המרורות שבהן הזין את עצמו, <b>וּמֵעָלָיו</b> – מעל סוג הלב יסור <b>אִישׁ טוֹב,</b> ולא ייכשל בדרכו.
(טו) <b>פֶּתִי,</b> אדם תמים שאפשר לפתותו בקלות, ואינו חוקר ומתבונן <b>יַאֲמִין לְכָל־דָּבָר,</b> והוא מקבל כל דבר שהוא שומע כפשוטו, <b>וְ</b>אילו <b>עָרוּם יָבִין</b> דבר <b>לַאֲשֻׁרוֹ.</b> המשכיל יבין מה שראוי להבין.
(טז) <b>חָכָם יָרֵא</b> וזהיר, <b>וְ</b>לכן הוא <b>סָר מֵרָע, ו</b>אילו ה<b>כְסִיל מִתְעַבֵּר,</b> מתמלא גאווה וזעם <b>וּבוֹטֵחַ</b> בעצמו, בגדולתו ובכוחו.
(יז) <b>קְצַר־אַפַּיִם,</b> רגזן, מי שממהר לכעוס <b>יַעֲשֶׂה אִוֶּלֶת,</b> טעות מחמת חוסר סבלנותו, <b>ו</b>מנגד – <b>אִישׁ מְזִמּוֹת,</b> מי שחושב מדי ומתכנן תכניות על גבי תכניות, <b>יִשָּׂנֵא,</b> איננו אהוב על הבריות. על האדם ללכת בדרך המיצוע – לא תמיד להגיב תגובה מידית, אך גם לא לתכנן בלי סוף.
(יח) <b>נָחֲלוּ פְתָאיִם אִוֶּלֶת.</b> התמימים שאינם יודעים להבחין בין דבר לדבר מגיעים בסופו של דבר לשטות, <b>ו</b>להפך, ה<b>עֲרוּמִים,</b> הפיקחים המעמיקים להבין <b>יַכְתִּרוּ,</b> יעטרו לבסוף את ראשם ב<b>דָעַת.</b>
(יט) <b>שַׁחוּ,</b> יתכופפו <b>רָעִים לִפְנֵי טוֹבִים</b> בסופם, <b>וּרְשָׁעִים</b> יבואו וישתחוו <b>עַל־שַׁעֲרֵי צַדִּיק</b> לבקש את סליחתו.
(כ) מכאן לנושאים הקשורים יותר לדמותה של החברה האנושית: <b>גַּם,</b> אפילו <b>לְרֵעֵהוּ יִשָּׂנֵא רָשׁ.</b> אדם עני נעשה שנוא על כולם, ואף חבריו מתכחשים אליו, <b>וְ</b>אילו <b>אֹהֲבֵי עָשִׁיר</b> הם <b>רַבִּים.</b> לעשיר ישנם ידידים רבים.
(כא) מי ש<b>בָּז־לְרֵעֵהוּ</b> הוא <b>חוֹטֵא, וּמְחוֹנֵן,</b> מרחם, עושה חסד עם <b>עֲנָוִים</b> – <b>אַשְׁרָיו,</b> הוא מאושר וברוך.
(כב) <b>הֲלוֹא־יִתְעוּ,</b> יתבלבלו, יסטו ויאבדו את דרכם <b>חֹרְשֵׁי,</b> מתכנני <b>רָע, וְחֶסֶד וֶאֱמֶת</b> יימצאו ל<b>חֹרְשֵׁי טוֹב,</b> למתכוונים לטוב.
(כג) <b>בְּכָל־עֶצֶב יִהְיֶה מוֹתָר,</b> יתרון. שכרה של כל יגיעה בצדה. והיו שדרשו: אפילו מהעצבות יכול לצמוח יתרון כלשהו. <b>וּדְבַר־שְׂפָתַיִם אַךְ־לְמַחְסוֹר,</b> מדיבורים בלבד לא צומחת כל תועלת.
(כד) <b>עֲטֶרֶת</b>, כתר בראשם של <b>חֲכָמִים</b> – <b>עָשְׁרָם.</b> העושר נאה לחכמים, ו<b>אִוֶּלֶת כְּסִילִים</b> נשארת <b>אִוֶּלֶת,</b> גם אם הם עשירים.
(כה) <b>מַצִּיל נְפָשׁוֹת</b> – <b>עֵד אֱמֶת</b>, כי בעדותו החייב יצא חייב והזכאי זכאי. <b>וְיָפִחַ,</b> ומוציא <b>כְּזָבִים</b> – איש <b>מִרְמָה.</b> השקרן בהפצת שקריו רק ינחיל אכזבות.
(כו) <b>בְּיִרְאַת ה'</b> יש <b>מִבְטַח־עֹז,</b> מבצר חזק המגן על האדם, <b>וּלְבָנָיו</b> של ירא ה' <b>יִהְיֶה מַחְסֶה.</b> גם אם הבנים לא יגיעו למדרגת אביהם, לפחות יוכלו לחסות במבצר שהוא בנה.
(כז) <b>יִרְאַת ה'</b> היא <b>מְקוֹר חַיִּים,</b> והיא מועילה <b>לָסוּר מִמֹּקְשֵׁי מָוֶת.</b>
(כח) <b>בְּרָב־עָם</b> תתבטא <b>הַדְרַת־מֶלֶךְ,</b> כבוד למלך, המולך ושולט על העם. <b>וּבְאֶפֶס לְאֹם,</b> בזמן שהעם מתדלדל ואוזל, באה <b>מְחִתַּת רָזוֹן,</b> מחסור, מכה לקיום.
(כט) <b>אֶרֶךְ אַפַּיִם</b> צריך להיות האדם שהוא <b>רַב־תְּבוּנָה.</b> אדם נבון מאוד מבין שראוי שיהיה סבלן, <b>וּקְצַר־רוּחַ</b> הוא זה ש<b>מֵרִים</b> ויוצר <b>אִוֶּלֶת.</b>
(ל) ל<b>חַיֵּי בְשָׂרִים,</b> לַגוף ה<b>לֵב מַרְפֵּא,</b> לב טוב ושלֵו מעניק חיים בריאים לכל הגוף, <b>וּרְקַב,</b> ריקבון ב<b>עֲצָמוֹת</b> מחוללת <b>קִנְאָה.</b> הקנאה מפוררת את הגוף ואינה בונה דבר; קנאה השולטת באדם מרקיבה את עצמיותו ואת עצמתו.
(לא) מי ש<b>עֹשֵׁק,</b> מנצל ומקפח את ה<b>דָּל</b> – <b>חֵרֵף עֹשֵׂהוּ,</b> אינו פוגע בעני בלבד, אלא הוא מבזה את בוראו – הקדוש ברוך הוא, <b>וּמְכַבְּדוֹ</b> של ה', יוצרו של הדל, הוא מי ש<b>חֹנֵן,</b> מרחם על ה<b>אֶבְיוֹן.</b> חנינת האביון היא עצמה נתינת כבוד לה'. הקדוש ברוך הוא איננו זקוק למתנות בשר ודם, אבל האביון זקוק להן, ולכן הדרך לכבד את ה' היא בנתינת מתנה לעני.
(לב) <b>בְּ</b>של <b>רָעָתוֹ יִדָּחֶה</b>, יורחק ה<b>רָשָׁע</b> ולא יגיע לשום מקום, <b>וְחֹסֶה</b> אפילו <b>בְמוֹתוֹ צַדִּיק.</b> הצדיק נשאר במקומו ובטוח באלוקים גם במותו.
(לג) <b>בְּלֵב נָבוֹן תָּנוּחַ חָכְמָה</b> באופן טבעי, שקט ופנימי, <b>וּבְקֶרֶב כְּסִילִים</b> היא <b>תִּוָּדֵעַ</b> – בכמה משמעויות: הכסיל מודיע לכול את מעט החכמה שבקרבו או את היעדרה; חכמת הנבון תגיע לכל מקום ותיוודע אפילו לכסילים; הכסילים יֵדעו כמה החכמה חסרה להם.
(לד) <b>צְדָקָה תְּרוֹמֵם־גּוֹי.</b> הצדקה יכולה להרים את העם העושה אותה, <b>וְחֶסֶד</b> שעושים <b>לְאֻמִּים</b>, עמים שונים הוא <b>חַטָּאת,</b> ואינו חסד אמתי. לא אחת עמים תומכים זה בזה לא מתוך רצון להיטיב אלא ממניעים פוליטיים בלבד.
(לה) <b>רְצוֹן,</b> אהדתו ונחת רוחו של ה<b>מֶלֶךְ</b> נתונות <b>לְעֶבֶד מַשְׂכִּיל, וְעֶבְרָתוֹ,</b> כעסו <b>תִּהְיֶה</b> ב<b>מֵבִישׁ,</b> איש רשלן ומאכזב שאינו מביא כל תועלת.
<h2>פרק טו</h2>
(א) <b>מַעֲנֶה־רַּךְ,</b> עדין ואדיב <b>יָשִׁיב,</b> ירגיע <b>חֵמָה,</b> כעס. במקרה של ריב או מצב רגיש העלול להתפתח למריבה אם עונים ברכּות, אפשר לשכך זעם מתלקח, <b>וּדְבַר־עֶצֶב,</b> דיבור מייגע או מצער <b>יַעֲלֶה,</b> יגדיל <b>אָף,</b> כעס. דיבור קשה או בוטה מגביר את הכעס. ראוי להרגיל את הלשון בדיבור רך.
(ב) <b>לְשׁוֹן חֲכָמִים תֵּיטִיב,</b> תשכלל<b>,</b> תשפר <b>דָּעַת, וּפִי כְסִילִים יַבִּיעַ</b> תמיד <b>אִוֶּלֶת.</b> גם אם השוטה ילמד, כל מה שיוציא מפיו יהיה איוולת.
(ג) <b>בְּכָל־מָקוֹם עֵינֵי ה' צֹפוֹת, רָעִים וְטוֹבִים.</b> יש לזכור שעיני ה' צופות תמיד הן על הרעים והן על הטובים, ואי-אפשר להימלט ממבטו כביכול.
(ד) ושוב בעניין דרכי ההתבטאות – <b>מַרְפֵּא לָשׁוֹן,</b> לשון מתוקנת או רכה, או: ריפוי הרוח באמצעות הלשון הוא <b>עֵץ</b> המניב <b>חַיִּים,</b> בריאות, אושר ורווחה, <b>וְסֶלֶף,</b> עיוות <b>בָּהּ</b> – בלשון – הוא <b>שֶׁבֶר בְּרוּחַ,</b> דכדוך, מפח-נפש וכאב.
(ה) ושוב על טיפשים וחכמים, צדיקים ורשעים – ה<b>אֱוִיל,</b> השוטה <b>יִנְאַץ,</b> יבזה וידחה את <b>מוּסַר אָבִיו, וְ</b>מי ש<b>שֹׁמֵר</b> בלבו את ה<b>תּוֹכַחַת</b> המוטחת בפניו – <b>יַעְרִם,</b> יחכים, ייעשה פיקח.
(ו) <b>בֵּית צַדִּיק</b> הוא <b>חֹסֶן,</b> אוצר, מאגר <b>רָב.</b> מה שהוא מאחסן בתוכו יישמר לאורך זמן, <b>וּבִתְבוּאַת רָשָׁע</b> תימצא תבואה <b>נֶעְכָּרֶת</b>, מקולקלת ונשחתת.
(ז) <b>שִׂפְתֵי חֲכָמִים יְזָרוּ</b>, יפזרו <b>דָעַת, וְלֵב כְּסִילִים לֹא־כֵן</b> – אין הוא מפזר דעת, אין הוא קונה דעת ואף אינו מתייחס אליה כלל. או: לא נכון, לא מכוון.
(ח) <b>זֶבַח רְשָׁעִים</b> – <b>תּוֹעֲבַת ה'</b>. גם כשהרשע מביא זבח, ה' מתעב את זבחו, <b>ו</b>אילו <b>תְפִלַּת יְשָׁרִים</b>, אפילו בלי זבח – <b>רְצוֹנוֹ,</b> מביאה נחת רוח, היענות וברכת ה'.
(ט) <b>תּוֹעֲבַת ה' דֶּרֶךְ רָשָׁע,</b> הנהגתו, מעשיו, שיחו ושיגו; <b>ו</b>את <b>מְרַדֵּף צְדָקָה,</b> צדק ומעשים טובים בכלל, ה' <b>יֶאֱהָב.</b>
(י) <b>מוּסָר רָע,</b> ייסורים קשים מגיעים <b>לְעֹזֵב אֹרַח,</b> למי שעוזב את הדרך הראויה, ו<b>שׂוֹנֵא תוֹכַחַת יָמוּת</b> ברשעו, ולעתים לא יועילו לו גם ייסורים, כי אין הוא מקבל כל הנחיה והדרכה.
(יא) לבות בני אדם ותכונותיהם – אפילו ה<b>שְׁאוֹל ו</b>ה<b>אֲבַדּוֹן,</b> שהם לכאורה חידלון שאין בו ממש ואין בו עניין, עומדים ל<b>נֶגֶד ה'</b>, <b>אַף כִּי,</b> על אחת כמה וכמה גלויים לנוכח ה' <b>לִבּוֹת בְּנֵי־אָדָם</b> חיים, ששוכנת בהם נפש עליונה.
(יב) <b>לֹא־יֶאֱהַב לֵץ</b> – אדם קל-דעת ויהיר, <b>הוֹכֵחַ,</b> שמוכיחים <b>לוֹ,</b> לכן <b>אֶל־חֲכָמִים</b>, שהוא מניח שיגידו לו דברים שאינם נעימים לו, <b>לֹא יֵלֵךְ.</b>
(יג) <b>לֵב שָׂמֵחַ יֵיטִב פָּנִים, וּבְ</b>עת <b>עַצְּבַת</b>, צערו של <b>לֵב</b> ניכרת כלפי חוץ גם <b>רוּחַ נְכֵאָה,</b> מדוכאת. הן רגשות שמחה הן רגשות עצב משתקפים במראהו של האדם.
(יד) <b>לֵב נָבוֹן יְבַקֶּשׁ,</b> מחפש <b>דָּעַת, וּ</b>לעומת זאת <b>פִי כְסִילִים יִרְעֶה,</b> מתחבר ל<b>אִוֶּלֶת.</b> הפה של הטיפש רדוף להגיד דברי שטות.
(טו) <b>כָּל־יְמֵי</b> ה<b>עָנִי רָעִים.</b> גם מצבים שאינם קשים במיוחד פוגעים בעני, מפני שאין הוא יכול להרשות לעצמו לתקן דברים בזמנם או להתרפא בעוד מועד, וכך הקלקול גדל והולך, <b>וְ</b>אילו <b>טוֹב־לֵב</b>, בעל לב טוב יכול לחגוג או לערוך <b>מִשְׁתֶּה תָמִיד,</b> ולא רק בזמן מסוים.
(טז) עם זאת ולמרות קשייו של העני – <b>טוֹב־מְעַט</b> רכוש שנרכש <b>בְּיִרְאַת ה'</b>, <b>מֵאוֹצָר רָב וּמְהוּמָה</b> ומריבה יש <b>בוֹ.</b>
(יז) רעיון דומה – <b>טוֹב</b> נעימה יותר <b>אֲרֻחַת יָרָק</b>, ארוחה זולה ביותר <b>וְאַהֲבָה־שָּׁם, מִ</b>בשר <b>שּׁוֹר אָבוּס,</b> מפוטם <b>וְשִׂנְאָה־בוֹ.</b>
(יח) <b>אִישׁ חֵמָה,</b> כעסן <b>יְגָרֶה מָדוֹן,</b> יעורר קטטה, <b>וְאֶרֶךְ אַפַּיִם,</b> סבלן שאינו ממהר לכעוס <b>יַשְׁקִיט רִיב.</b>
(יט) <b>דֶּרֶךְ עָצֵל כִּמְשֻׂכַת חָדֶק,</b> כמו סבך קוצים החוסם את הדרך, והעוברים נאלצים לשוב לאחוריהם, או שהם מצליחים ללכת בתוך הסבך לאט אך נדקרים. <b>ו</b>לעומת זאת <b>אֹרַח יְשָׁרִים</b> הוא דרך <b>סְלֻלָה,</b> נוחה להליכה מהירה וללא פגע.
(כ) חכמה ואיוולת – <b>בֵּן חָכָם יְשַׂמַּח־אָב, וּכְסִיל אָדָם,</b> ואדם כסיל, גם לאחר שבגר, בעצם היותו כסיל הוא <b>בּוֹזֶה,</b> גורם ביזיון ל<b>אִמּוֹ.</b>
(כא) ה<b>אִוֶּלֶת</b> היא מושא ל<b>שִׂמְחָה לַחֲסַר־לֵב.</b> חסר הדעת נהנה מדברי שטות, <b>וְאִישׁ תְּבוּנָה יְיַשֶּׁר־לָכֶת.</b> הוא מנסה להתקשר לדברים שיש בהם טעם. לחלופין: השמחה היא איוולת לחסר הלב, אך היא מועילה לאיש תבונה ביישור צעדיו.
(כב) <b>הָפֵר מַחֲשָׁבוֹת בְּאֵין סוֹד,</b> מועצה. תכניות לא יתקיימו אם לא נוצרו בדיון משותף ובהתייעצות הדדית, <b>וּבְרֹב יוֹעֲצִים</b> התכנית <b>תָּקוּם.</b>
(כג) <b>שִׂמְחָה לָאִישׁ בְּמַעֲנֵה־פִיו.</b> כשאדם עונה נכון ומדויק, הדבר משמח אותו, <b>וְ</b>אם יענה גם <b>דָבָר בְּעִתּוֹ</b>, בזמן הראוי – <b>מַה־טּוֹב.</b>
(כד) מוסר, ענווה וצדקוּת – <b>אֹרַח חַיִּים לְמַעְלָה, לְמַשְׂכִּיל.</b> אורח חייו של המשכיל פונה כלפי מעלה, לעניינים קדושים, <b>לְמַעַן סוּר מִשְּׁאוֹל מָטָּה.</b> אם אדם אינו רוצה להגיע למטה, לתחתית שאול, עליו להתאמץ להתקדם ולעלות.
(כה) <b>בֵּית גֵּאִים,</b> יהירים ותקיפים <b>יִסַּח,</b> יעקור <b>ה'</b>, <b>וְיַצֵּב,</b> יעמיד ויקיים <b>גְּבוּל אַלְמָנָה.</b> ה' ישמור על שטחה של האלמנה החלשה מפני הגאים האלימים.
(כו) <b>תּוֹעֲבַת ה' מַחְשְׁבוֹת</b> אדם <b>רָע, וּטְהֹרִים,</b> יפים ורצויים בעיני ה' <b>אִמְרֵי־נֹעַם,</b> אמירות נעימות של רצון וחסד.
(כז) <b>עֹכֵר,</b> משחית <b>בֵּיתוֹ</b> אדם שהוא <b>בּוֹצֵעַ בָּצַע,</b> החי למען בצע כסף. הניסיון להרוויח עוד ועוד כסף, בדרך ישרה או בלתי ישרה, יביא נזקים לאדם ולמשפחתו, גם אם לא מיד. <b>וְשׂוֹנֵא מַתָּנֹת יִחְיֶה.</b> גם אם המתנות אינן ניתנות כשוחד, הן שוברות את הסדר התקין, ולכן ראוי להימנע ככל האפשר מלקבל אותן.
(כח) <b>לֵב צַדִּיק יֶהְגֶּה לַעֲנוֹת,</b> יחשוב איך להשיב תשובה; ידבר בנעימות דברים מרנינים; או: ידבר בשפלות וענווה, <b>וּפִי רְשָׁעִים יַבִּיעַ רָעוֹת,</b> כי בכך הם עוסקים.
(כט) <b>רָחוֹק ה' מֵרְשָׁעִים, וּתְפִלַּת צַדִּיקִים יִשְׁמָע.</b> אותם דברים נאמרו בסגנון אחר גם בספר תהלים: קָרוֹב ה' לְכָל קֹרְאָיו לְכֹל אֲשֶׁר יִקְרָאֻהוּ בֶאֱמֶת.
(ל) <b>מְאוֹר־עֵינַיִם,</b> סבר פנים יפות <b>יְשַׂמַּח־לֵב.</b> פירושים נוספים: ראיית דבר חמדה משמחת את הלב; מי שיכול לראות את הטוב בעולם, משמח בכך את לבו, ו<b>שְׁמוּעָה</b>, בשורה <b>טוֹבָה תְּדַשֶּׁן</b>, עשויה להשמין ולהרוות <b>עָצֶם.</b>
(לא) <b>אֹזֶן השֹׁמַעַת תּוֹכַחַת חַיִּים</b>, דברי תוכחה בעלי משמעות לחייו של אדם – גם אם הוא עצמו אינו חכם ונבון, אוזן כזו <b>בְּקֶרֶב חֲכָמִים תָּלִין,</b> מפני שבאמצעות התוכחות הוא לומד מהחכמים ונעשה דומה להם.
(לב) <b>פּוֹרֵעַ מוּסָר,</b> פורץ גדרים וגבולות הוא למעשה <b>מוֹאֵס נַפְשׁוֹ, וְ</b>אדם ש<b>שׁוֹמֵעַ תּוֹכַחַת קוֹנֶה לֵּב,</b> גם את לבם של אחרים.
(לג) <b>יִרְאַת ה'</b> – עיקרה ותמציתה הוא <b>מוּסַר חָכְמָה, וְלִפְנֵי כָבוֹד</b> באה <b>עֲנָוָה,</b> גם במובן של חשיבות וגם במובן של קדימה בזמן. אדם הנוהג בענווה עשוי לזכות בעקבותיה גם לכבוד.
<h2>פרק טז</h2>
(א) <b>לְאָדָם מַעַרְכֵי־לֵב,</b> מחשבות והרהורים. אדם מתכנן תכניות, מביע משאלות וחולם איך היה רוצה שייראה העולם, <b>ו</b>אולם <b>מֵה' מַעֲנֵה לָשׁוֹן,</b> התשובה לכך. דברו של ה' הוא הקובע. פירוש קרוב: אדם מהרהר איך יסדר דבריו, ובסופו של דבר ה' הוא ששם את דבריו בלשון האדם.
(ב) <b>כָּל־דַּרְכֵי־אִישׁ זַךְ,</b> הנהגותיו של אדם נקיות <b>בְּעֵינָיו.</b> הוא אינו רואה חובה לעצמו, <b>וְתֹכֵן,</b> שוקל <b>רוּחוֹת ה'</b>. ה' לבדו הוא שבוחן ומודד את הנפשות.
(ג) <b>גֹּל,</b> גלגֵל<b>,</b> מסור, העבר <b>אֶל־ה'</b> את <b>מַעֲשֶׂיךָ</b> באמון, <b>ו</b>בכך <b>יִכֹּנוּ,</b> יתקיימו <b>מַחְשְׁבֹתֶיךָ.</b> הוא ידאג שהדברים ייעשו כראוי.
(ד) <b>כֹּל פָּעַל ה' לַמַּעֲנֵהוּ,</b> בעבור המַּען של אותו דבר, או: בשביל ה', לרצונו ותהילתו. לכן לכל דבר יש הצדקה, <b>וְגַם,</b> אפילו ל<b>רָשָׁע</b> המזומן <b>לְיוֹם רָעָה.</b> גם הרשע הוא חלק מהמציאות שנבראה לכבוד ה', אם בכך שהוא ישמש ככלי להביא פורענות לעולם כשיהיה בכך צורך, אם בכך שהוא ישמש דוגמה כשייענש.
(ה) <b>תּוֹעֲבַת,</b> שנוא על <b>ה' כָּל־גְּבַהּ־לֵב.</b> גם <b>יָד</b> המוסרת <b>לְיָד</b> דברים לא ראויים <b>לֹא יִנָּקֶה</b> מעונש. נראה שמדובר בבעלי שררה המחפים זה על זה והמעניקים זה לזה טובות הנאה, כמו בביטוי המקובל "יד רוחצת יד". אולם היו שפירשו את המלים בנוגע לענייני צניעות, שגברים ונשים מושיטים ידיים אלו לאלו שלא כראוי.
(ו) <b>ב</b>עשיית <b>חֶסֶד וֶאֱמֶת יְכֻפַּר עָוֹן, וּבְיִרְאַת ה'</b> המפתח ל<b>סוּר מֵרָע,</b> מעשיית רע, או: מפגע רע.
(ז) באמירה הבאה כלולה הבטחה: <b>בִּרְצוֹת ה' דַּרְכֵי־אִישׁ, גַּם</b> את <b>אוֹיְבָיו</b> ה' <b>יַשְׁלִם אִתּוֹ.</b> עזרתו של ה' מגיעה מכל הצדדים.
(ח) הפתגם הבא קשור מעט לקודמו: <b>טוֹב מְעַט</b> רכוש שבא <b>בִּצְדָקָה,</b> בצדק, <b>מֵרֹב תְּבוּאוֹת</b> שנאספו <b>בְּלֹא מִשְׁפָּט,</b> שלא ביושר.
(ט) <b>לֵב אָדָם יְחַשֵּׁב דַּרְכּוֹ,</b> בני אדם עורכים את חשבונותיהם ומכלכלים את צעדיהם הבאים, <b>ו</b>אף שאין בכך שלילה, יש לזכור כי בסופו של דבר <b>ה'</b> הוא זה ש<b>יָכִין,</b> יזמן, יכוון או יקיים את <b>צַעֲדוֹ</b> של האדם.
(י) בקובץ הפתגמים הקשורים למלכים, המלך מתואר כאיש מיוחד וראוי לתפקידו. מכיוון שאלה משלי שלמה, ייתכן ששלמה רואה לנגד עיניו מלך כדוגמתו. <b>קֶסֶם,</b> כוח נפלא שרוי <b>עַל־שִׂפְתֵי־מֶלֶךְ.</b> ה' נותן כוח מיוחד למלך, בוודאי אם הוא מלך הגון, ועל כן <b>בְּמִשְׁפָּט לֹא יִמְעַל־פִּיו.</b> הוא לא יטעה בדבריו. גם אם אין הוא מבין ואינו מתכוון לדבריו, ה' מסייע לו לשפוט כראוי.
(יא) <b>פֶּלֶס וּמֹאזְנֵי מִשְׁפָּט,</b> מכשירי שקילה המייצגים את המשפט, הצדק והמידה הנכונה, שייכים <b>לַה',</b> וכ<b>מַעֲשֵׂהוּ</b> הישר והמדויק כך צריכות להיות <b>כָּל־אַבְנֵי־כִיס,</b> אבני המשקולת של אדם המוחזקות בתוך כיס כדי לשמור על דיוקן – הן כפשוטם, הן בהשאלה לכל מעשי האדם – עליהן להיות שקולות ומדויקות.
(יב) <b>תּוֹעֲבַת מְלָכִים,</b> תועבה למלכים ל<b>עֲשׂוֹת רֶשַׁע.</b> פעולות מרושעות של מלכים הן שנואות <b>כִּי בִצְדָקָה,</b> בצדק וברחמים <b>יִכּוֹן,</b> יתבסס <b>כִּסֵּא</b> המלך.
(יג) <b>רְצוֹן מְלָכִים</b>, המלך מעדיף <b>שִׂפְתֵי</b>, דיבורי <b>צֶדֶק, וְדֹבֵר</b> דיבורים <b>יְשָׁרִים יֶאֱהָב,</b> כי כך תעמוד מלכותו על מכונה.
(יד) <b>חֲמַת,</b> כעסו של ה<b>מֶלֶךְ</b> כ<b>מַלְאֲכֵי־מָוֶת,</b> כי בכוחם של מלכים היה להוציא בקלות ובפזיזות כל פסק דין ולגזור מיתות משונות. <b>וְאִישׁ חָכָם יְכַפְּרֶנָּה,</b> יפייס את המלך ויבטל את החֵמה.
(טו) לעומת זאת <b>בְּאוֹר־פְּנֵי־מֶלֶךְ</b> באהדתו והסברת פניו יש <b>חַיִּים,</b> ברכה והצלחה, <b>וּרְצוֹנוֹ</b> הטוב של המלך <b>כְּעָב מַלְקוֹשׁ,</b> כענן של הגשם האחרון הנושא ברכה. ענן כזה הוא רצוי לכול, נוח למדי ואינו מאיים. מצד אחד, המלך יכול להיות מסוכן; ומצד שני, להביא עזרה מרובה.
(טז) <b>קְנֹה,</b> קניית <b>חָכְמָה מַה־טּוֹב,</b> טוב מאוד יותר <b>מ</b>ֵלקנות <b>חָרוּץ,</b> זהב, <b>וּקְנוֹת בִּינָה נִבְחָר,</b> עדיף <b>מִכָּסֶף.</b>
(יז) <b>מְסִלַּת יְשָׁרִים,</b> תמצית דרכם היא ל<b>סוּר מֵרָע, שֹׁמֵר נַפְשׁוֹ</b> הוא זה ש<b>נֹצֵר דַּרְכּוֹ.</b>
(יח) <b>לִפְנֵי</b> שמגיע <b>שֶׁבֶר</b> יש <b>גָּאוֹן,</b> גאווה שגרמה לשבר, <b>וְ</b>כן <b>לִפְנֵי כִשָּׁלוֹן</b> – <b>גֹּבַהּ רוּחַ,</b> שהוביל לנפילה ומשבר. גם כשנראה שאדם הולך לבטח בדרך הראויה, הגאווה וההתנשאות יובילו אותו לשבירה בצורה זו או אחרת.
(יט) <b>טוֹב</b> יותר להיות <b>שְׁפַל־רוּחַ אֶת,</b> בחברת <b>עֲנָוִים, מֵ</b>אשר ל<b>חַלֵּק שָׁלָל אֶת,</b> עם <b>גֵּאִים.</b>
(כ) <b>מַשְׂכִּיל עַל־דָּבָר,</b> המתבונן בדברים <b>יִמְצָא</b> בהם <b>טוֹב,</b> דבר חכמה, הבנה, המצאה או אמת, <b>ו</b>ה<b>בוֹטֵחַ בַּה'</b> – <b>אַשְׁרָיו,</b> הוא מאושר תמיד.
(כא) <b>לַחֲכַם־לֵב,</b> מי שניחן בכשרון למידה והשכלה <b>יִקָּרֵא נָבוֹן, וּ</b>מי שניחן ב<b>מֶתֶק שְׂפָתַיִם,</b> שיודע לדייק בדיבוריו ולהנעימם לשומע, <b>יֹסִיף לֶקַח,</b> לעצמו ולאחרים.
(כב) <b>מְקוֹר חַיִּים</b>, המצמיח פֵּרות הוא <b>שֵׂכֶל בְּעָלָיו, וּ</b>מנגד כל דבר שיאמרו האווילים, אפילו <b>מוּסַר אֱוִלִים</b>, הלקח והתוכחה שלהם – לא יהיה אלא <b>אִוֶּלֶת.</b>
(כג) <b>לֵב</b> ה<b>חָכָם יַשְׂכִּיל</b> את <b>פִּיהוּ.</b> כשרון הדיבור יכול להיות טוב יותר או פחות, ומכל מקום הוא נובע מחכמת הלב, והיא זו שמקנה דעת ומצליחה את הדיבור. <b>וְעַל־שְׂפָתָיו יֹסִיף</b> לב החכם <b>לֶקַח.</b> החכמה הפנימית היא המוסיפה יתרון לשפתיים.
(כד) כמו <b>צוּף־דְּבַשׁ</b> הם <b>אִמְרֵי־נֹעַם, מָתוֹק לַנֶּפֶשׁ וּמַרְפֵּא לָעָצֶם.</b>
(כה) <b>יֵשׁ</b> לפעמים <b>דֶּרֶךְ יָשָׁר,</b> לכאורה <b>לִפְנֵי־אִישׁ, וְ</b>אולם מתברר ש<b>אַחֲרִיתָהּ דַּרְכֵי־מָוֶת.</b> היא עלולה להוביל אל המוות.
(כו) <b>נֶפֶשׁ עָמֵל,</b> נפשו של המתייגע או מתייסר <b>עָמְלָה לּוֹ,</b> מייסרת אותו <b>כִּי־אָכַף,</b> כפה <b>עָלָיו</b> – על עצמו <b>פִּיהוּ.</b> הפה שאמר דברים שלא היה צריך לומר, מכניס את האדם לצרות של אחרים ולעמל קשה.
(כז) <b>אִישׁ בְּלִיַּעַל,</b> בלי עול, מופקר <b>כֹּרֶה רָעָה.</b> בדבריו או במעשיו הוא חופר מלכודת לאחרים ומכשיל אותם, <b>וְעַל־שְׂפָתוֹ כְּאֵשׁ צָרָבֶת,</b> שורפת. ביטוייו מכאיבים ומזיקים.
(כח) <b>אִישׁ תַּהְפֻּכוֹת,</b> הפכפך <b>יְשַׁלַּח מָדוֹן,</b> קטטה. אי-יציבותו המתבטאת בהעברת נאמנותו מאדם לאדם ובשינוי דעתו מקצה לקצה, גורמת למריבות, גם כשהוא עצמו אינו מעורב בהן. <b>וְנִרְגָּן,</b> מי שמתלונן תמיד ומוצא רע בכל דבר, <b>מַפְרִיד אַלּוּף,</b> ידיד.
(כט) <b>אִישׁ חָמָס יְפַתֶּה</b> אפילו את <b>רֵעֵהוּ,</b> גם אם נדמה שהוא מעניק לו עצה טובה, <b>וְהוֹלִיכוֹ,</b> ומוליכו <b>בְּדֶרֶךְ לֹא־טוֹב.</b>
(ל) <b>עֹצֶה,</b> עוצם <b>עֵינָיו</b> כמתאמץ <b>לַחְשֹׁב תַּהְפֻּכוֹת,</b> מחשבות לא נכונות, <b>קֹרֵץ,</b> רומז ב<b>שְׂפָתָיו,</b> נוהג בערמומיות ותכסיסים<b>,</b> לא יעצור במחשבות ורמיזות, ובסופו של דבר – <b>כִּלָּה רָעָה</b>, יגמור לעשות רעה בפועל.
(לא) <b>עֲטֶרֶת</b>, כתר <b>תִּפְאֶרֶת</b> – <b>שֵׂיבָה,</b> השׂיבה היא נוי לאדם מבוגר, להולך <b>בְּדֶרֶךְ צְדָקָה</b> היא <b>תִּמָּצֵא.</b> מי שחי חיים נכונים יזכה לשיבה ולתפארת. אנשים יתבוננו בו, ילמדו ממעשיו וידברו בשבחו.
(לב) <b>טוֹב אֶרֶךְ אַפַּיִם,</b> סבלן יותר <b>מִגִּבּוֹר, וּמֹשֵׁל בְּרוּחוֹ,</b> מי שאינו מתפרץ, טוב יותר <b>מִלֹּכֵד עִיר.</b> כיבוש העיר היא פעולת ניצחון חד-פעמית, ואילו המתגבר על יצרו מתאפק ונלחם בגבורה מתמדת.
(לג) <b>בַּחֵיק,</b> צמוד לאדם <b>יוּטַל,</b> מטילים <b>אֶת־הַגּוֹרָל,</b> אך למעשה גורלו אינו בידיים אנושיות – <b>וּמֵה'</b> יצא <b>כָּל־מִשְׁפָּטוֹ.</b> גורלו של האדם ועתידו ייקבעו רק ביד ה'.
<h2>פרק יז</h2>
(א) אמרות העוסקות בעיקר בטיב היחסים בין בני אדם, במשפחה ומחוצה לה: <b>טוֹב פַּת חֲרֵבָה,</b> יבשה, ללא תוספות או מטבלים <b>וְ</b>חיי <b>שַׁלְוָה־בָהּ,</b> עמה, יותר <b>מִבַּיִת מָלֵא זִבְחֵי־רִיב,</b> בית שאוכלים בו ארוחות דשנות, ויושביו מתקוטטים זה עם זה בשנאה.
(ב) עניין אחר, שגם הוא קשור להבחנה בין הנראה לעין לבין הממשי: <b>עֶבֶד־מַשְׂכִּיל,</b> מצליח, שעושה עבודתו נאמנה, עשוי ש<b>יִמְשֹׁל בְּבֵן מֵבִישׁ,</b> לא-יוצלח שאינו ממלא את חובותיו. בשעת מבחן יעלה העבד למעמד גבוה יותר מן הבן מפני שהוא האיש הנאמן היחידי במשפחה, ומאחר שאפשר לסמוך עליו. ויתרה מזו – <b>בְתוֹךְ אַחִים יַחֲלֹק נַחֲלָה.</b> בסופו של דבר העבד יקבל חלק בירושה, באופן רשמי או לא רשמי.
(ג) ה<b>מַצְרֵף</b> הוא כלי הזיקוק <b>לַכֶּסֶף, וְ</b>ה<b>כוּר</b> הוא תנור ההתכה <b>לַזָּהָב,</b> באמצעות הכלים הללו אפשר לראות באיזו מידה המתכת נקייה, <b>וּבֹחֵן לִבּוֹת</b> – <b>ה'</b>. לבו של אדם נבחן רק על ידי ה'. רק הוא יכול לבדוק את טוהר לבו של האדם ואת הסיגים המעורבים בו. אפילו האדם עצמו אינו מודע תמיד לעקמומית שבלבו.
(ד) <b>מֵרַע,</b> הרוע <b>מַקְשִׁיב עַל־שְׂפַת־אָוֶן,</b> שפה של רשעות ושל חטא, וה<b>שֶׁקֶר מֵזִין,</b> מאזין או ניזון <b>עַל־לְשׁוֹן הַוֹּת,</b> לשון קטלנית. בסביבה של שיח פוגעני יימצאו הרוע והשקר. הם אלה שמאזינים לשיחות כאלו ונהנים מהן.
(ה) ה<b>לֹעֵג לָרָשׁ,</b> לעני מכל סיבה שהיא – בגדיו המרושלים, אורח חייו העלוב וכיוצא באלו, אינו רק נוהג שלא כראוי מבחינה אנושית, אלא אף <b>חֵרֵף</b> את <b>עֹשֵׂהוּ,</b> בוראו של הרש – הקדוש ברוך הוא. בסופו של דבר לא העשיר ולא העני יצרו את עצמם, העוני והעושר משתלשלים מחשבונות של מעלה. וה<b>שָׂמֵחַ לְאֵיד,</b> לאסונם של אחרים <b>לֹא יִנָּקֶה.</b> גם אם בני אדם לא יענישו את השמח לאיד, ה' ידאג לכך.
(ו) <b>עֲטֶרֶת,</b> קישוט ואות כבוד ל<b>זְקֵנִים</b> – הימצאותם של <b>בְּנֵי בָנִים.</b> הנכדים נותנים לסביהם נחת וכבוד, שכן הנכדים נוסכים בהם ביטחון, והזקנים רואים בהם ממשיכיהם, <b>ו</b>מצד אחר – <b>תִפְאֶרֶת בָּנִים</b> הם <b>אֲבוֹתָם.</b> האבות שהם אנשי מעלה, הם תפארת לבנים. יש כאן קשר הדדי – הבנים מתפארים באבות המשפחה, והזקנים – בנכדיהם או במעשי נכדיהם.
(ז) <b>לֹא־נָאוָה,</b> נאָה <b>לְנָבָל,</b> איש שעינו רעה <b>שְׂפַת־יֶתֶר,</b> דיבורים מיותרים. מוטב שהקמצן ישתוק ולא ידבר גבוהה. דיבוריו לא יוסיפו לו כבוד<b>, אַף כִּי,</b> ודאי וודאי שלא נאה <b>לְנָדִיב,</b> הדמות המכובדת, ההפוכה מהנבל <b>שְׂפַת־שָׁקֶר.</b> קורה שאנשים נדיבים מגזימים בתיאור נדיבותם, ומספרים על גודל מפעליהם דברים שלא היו ולא נבראו.
(ח) כאן בא תיאור של מה שקורה במציאות, לא הוראה התנהגותית: נאה ומקשט כמו <b>אֶבֶן־חֵן</b> כך <b>הַשֹּׁחַד בְּעֵינֵי בְעָלָיו,</b> הנותנים אותו. אדם שמוכן לרפד את דרכו בשוחד <b>אֶל־כָּל־אֲשֶׁר יִפְנֶה יַשְׂכִּיל</b>, יצליח. השערים ייפתחו בפניו והחוקים יסורו מדרכו, כאילו היה בידו קמע, מעין אישור כניסה כללי.
(ט) <b>מְכַסֶּה־פֶּשַׁע,</b> בין שמעלים את הפשע באופן מכוון בין מי שאינו רואה פשע, הדבר נובע מכך שהוא <b>מְבַקֵּשׁ אַהֲבָה.</b> מכיוון שהוא אוהב מישהו או משהו, אין הוא מעוניין להסתכל על פשעיו, להתבונן בהם ולחשוף אותם, <b>ו</b>לעומתו <b>שֹׁנֶה בְדָבָר,</b> החוזר ומזכיר שוב ושוב את הפשע, <b>מַפְרִיד</b>, יוצר מריבה ופירוד בינו לבין <b>אַלּוּף,</b> ידיד, או: שר גדול.
(י) <b>תֵּחַת,</b> תגרום צער וייסורים, או: תחדור לעומק ה<b>גְּעָרָה</b> שגוערים <b>בְ</b>אדם ש<b>מֵבִין,</b> יותר <b>מֵהַכּוֹת כְּסִיל מֵאָה</b> מלקות. על הטיפש לא יעשו רושם אפילו מאה מלקות, ואילו הנבון – די שיגערו בו פעם אחת. אנשי חינוך יודעים היטב שרמת רגישותו של התלמיד היא גורם חשוב באשר ליעילות ההשפעה של התהליך החינוכי עליו.
(יא) <b>אַךְ,</b> רק <b>מְרִי,</b> דברי רוגז ומרירות <b>יְבַקֶּשׁ</b> איש <b>רָע, וּ</b>לבסוף – <b>מַלְאָךְ אַכְזָרִי יְשֻׁלַּח־בּוֹ</b> עצמו.
(יב) <b>פָּגוֹשׁ דֹּב שַׁכּוּל</b>, שהוא מפחיד ומסוכן <b>בְּאִישׁ, וְאַל־כְּסִיל בְּאִוַּלְתּוֹ.</b> עדיפה פגישה עם חיית טרף מאיימת מפגישה עם שוטה בשעה שהוא נוהג בטיפשותו, שכן הוא עלול להיות מסוכן ביותר. הטיפש אינו פועל מתוך כוונות רעות בהכרח, אבל ביכולתו לסבך אדם בלי שיימצא לו מוצא.
(יג) מי ש<b>מֵשִׁיב רָעָה תַּחַת טוֹבָה</b> – עונשו הוא ש<b>לֹא־תָמוּשׁ</b>, תסור <b>רָעָה מִבֵּיתוֹ.</b> הרעה תרדוף אחריו.
(יד) כמו <b>פּוֹטֵר</b>, פותח סכר <b>מַיִם</b> היא <b>רֵאשִׁית מָדוֹן,</b> קטטה. פעמים רבות מריבה מתחילה בדבר קטן והיא מתפתחת במהירות כמו פתיחה של סכר. המים הזורמים בכוח בלתי נשלט מרחיבים את הפתח עוד ועוד עד שהם שוצפים וגורפים הכול. כך הקטטה תצא משליטה ותתגבר, <b>וְ</b>לכן <b>לִפְנֵי הִתְגַּלַּע,</b> שמתפרץ <b>הָרִיב</b> – <b>נְטוֹשׁ,</b> עזוב. כיוון שריב דורש שני צדדים, אם תעזוב אותו בזמן הנכון, הוא ידעך.
(טו) <b>מַצְדִּיק רָשָׁע וּמַרְשִׁיעַ צַדִּיק</b> – <b>תּוֹעֲבַת ה' גַּם־שְׁנֵיהֶם,</b> שהרי העוול הוא עוול בשני המקרים. ה' שונא כל שיפוט שאינו נכון בעליל.
(טז) <b>לָמָּה־זֶּה,</b> לשם מה <b>מְחִיר,</b> תשלום <b>בְּיַד־כְּסִיל לִקְנוֹת חָכְמָה,</b> מה יועיל לטיפש שכר הלימוד שישלם במוסד גבוה זה או אחר, <b>וְלֶב,</b> ושכל <b>אָיִן</b>?! חכמים פירשו את הכתוב הזה כמתייחס לאנשים שיש בהם תורה, ואין בהם יראת שמים.
(יז) <b>בְּכָל־עֵת</b> עֵת<b>אֹהֵב הָרֵעַ.</b> החבר הוא מי שאוהב תמיד. מי שהוא ידיד רק בזמנים שההצלחה מאירה פנים אינו רֵע באמת. <b>וְאָח לְצָרָה יִוָּלֵד.</b> בעת צרה מתגלה מיהו האח האמתי, כי אז שאר המכרים, השותפים והידידים חסרי הערך מתפזרים ונעלמים פתאום.
(יח) <b>אָדָם חֲסַר־לֵב,</b> חסר שֵׂכל <b>תֹּקֵעַ כָּף,</b> מתחייב ומבטיח הבטחות<b>, עֹרֵב עֲרֻבָּה,</b> ערבוּת <b>לִפְנֵי רֵעֵהוּ.</b> במקום שאין צורך לא כדאי להפוך לערב כדי שלא להסתבך בצרות מיותרות.
(יט) <b>אֹהֵב פֶּשַׁע</b> הוא ה<b>אֹהֵב מַצָּה,</b> מריבה. מי שנהנה להתקוטט הוא בעצם אוהב את החטא, מפני שמריבה תמיד מביאה עמה דבר שאינו טוב. מי ש<b>מַגְבִּיהַּ פִּתְחוֹ,</b> האדם הבוחר להיות בלתי נגיש <b>מְבַקֶּשׁ־שָׁבֶר,</b> מזמין לעצמו מפלה. יש שבעלי מעמד מקשים על אחרים להתקרב אליהם, וכשהם נקלעים לקושי, מתברר להם שאיבדו את ידידיהם. בסופו של דבר הן אלה שמתחככים תמיד עם זולתם, הן אלה שמשתדלים להימנע מכל מעורבות אינם נושעים בדרכם.
(כ) <b>עִקֶּשׁ־לֵב,</b> מי ששכלו עקום <b>לֹא יִמְצָא־טוֹב, וְנֶהְפָּךְ בִּלְשׁוֹנוֹ,</b> שלשונו הפכפכה ומכזבת <b>יִפּוֹל בְּרָעָה.</b> לעתים נדמה שפשוט יותר להתקדם באמצעות שקר וחנופה, אך בסופו של דבר, מי שאי-אפשר לסמוך עליו ייפול.
(כא) והערה עצובה: ה<b>יֹלֵד כְּסִיל</b> נעשה בנו <b>לְתוּגָה,</b> ליגון <b>לוֹ, וְלֹא־יִשְׂמַח אֲבִי נָבָל.</b> אביו של אדם קמצן ומרושע אינו יכול לעשות דבר מלבד להיאנח.
(כב) <b>לֵב שָׂמֵחַ יֵיטִיב גֵּהָה,</b> ישפר את הרפואה. השמחה עצמה מוסיפה בריאות <b>ו</b>להפך – <b>רוּחַ נְכֵאָה,</b> הדכדוך והעצבות <b>תְּיַבֶּשׁ־גָּרֶם,</b> עצם. שמחה ועצב אינם רק רגשות, אלא הם משפיעים על בריאות הגוף ומראהו.
(כג) את ה<b>שֹׁחַד מֵחֵק,</b> מחיק ה<b>רָשָׁע יִקָּח</b> השופט או בעל השררה על מנת <b>לְהַטּוֹת אָרְחוֹת</b>, דרכי <b>מִשְׁפָּט.</b> השוחד ניתן תמיד על ידי הרשע או החייב בדין. גם במקומות שבהם מקובל לתת שוחד, שבהם הוא לא יוגדר כשוחד, אלא יתואר במלים יפות כמו 'שי ידידות', 'מענק', 'אות הוקרה' וכיוצא בהן, הוא נועד לאותה מטרה – להטות מדרך היושר והצדק.
(כד) <b>אֶת־פְּנֵי,</b> למול איש <b>מֵבִין</b> נמצאת <b>חָכְמָה.</b> הנבון מוצא את החכמה לפניו, <b>וְ</b>אילו <b>עֵינֵי כְסִיל</b> נתונות תמיד <b>בִּקְצֵה־אָרֶץ.</b> הוא הולך לחפש את החכמה בקצה העולם.
(כה) ועוד בנוגע למחירה של הכסילות – <b>כַּעַס לְאָבִיו</b> גורם <b>בֵּן כְּסִיל, וּמֶמֶר,</b> מרירות ורוגז, או: מרי <b>לְיוֹלַדְתּוֹ,</b> אמו.
(כו) <b>גַּם עֲנוֹשׁ לַצַּדִּיק לֹא־טוֹב.</b> לא טוב כשהצדיק מעניש, או: לא טוב כשהצדיק נענש, <b>לְהַכּוֹת נְדִיבִים עֲלֵי־יֹשֶׁר,</b> על אף יושרם. לא טוב למלך להעניש את הצדיק, גם אם לפעמים הוא מתנגד לדבריו. או: חבל שסדרי החברה מאלצים להכות את הנדיבים והצדיקים, שלעתים קרובות הם סובלים את הייסורים ללא כל הגנה.
(כז) <b>חוֹשֵׂךְ,</b> חוסך <b>אֲמָרָיו,</b> מי שמקמץ בדבריו סימן שהוא <b>יוֹדֵעַ דָּעַת.</b> היודעים אינם מדברים הרבה. ומי שמדבר על כל נושא שבעולם אין הדבר מעיד על ידע רב, אלא דווקא על חוסר דעת. <b>יְקַר־רוּחַ,</b> אציל ועדין, זה שדבריו יקרים ואינו מרבה לדבר, הוא <b>אִישׁ תְּבוּנָה.</b>
(כח) <b>גַּם אֱוִיל מַחֲרִישׁ</b>, שותק – ל<b>חָכָם יֵחָשֵׁב.</b> כשאוויל אינו משמיע את דבריו חושבים אותו לחכם, ומי ש<b>אֹטֵם שְׂפָתָיו</b> נחשב ל<b>נָבוֹן.</b>
<h2>פרק יח</h2>
(א) <b>לְ</b>מען סיפוק <b>תַאֲוָה</b> נסתרת <b>יְבַקֵּשׁ</b> ה<b>נִפְרָד,</b> מי שמעוניין להיפרד מאחרים ומן הסדר החברתי, ולבסוף <b>בְּכָל־תּוּשִׁיָּה,</b> בעקבות מחשבה, או: עצה של חכם <b>יִתְגַּלָּע,</b> יתגלו כוונותיו האמתיות.
(ב) כסילים ורשעים, חכמים וצדיקים – <b>לֹא־יַחְפֹּץ,</b> רוצה <b>כְּסִיל בִּתְבוּנָה,</b> כשכסיל מדבר אין הוא מחפש אחר חכמה, <b>כִּי אִם־בְּהִתְגַּלּוֹת לִבּוֹ,</b> הבעת עצמו. הצורך הכן לבטא את המחשבה ולגלות את מה שבלב אינו מפיק בהכרח דברים שיש בהם מן התבונה והתועלת.
(ג) <b>בְּבוֹא־רָשָׁע</b> למקום כלשהו <b>בָּא גַם־בּוּז</b> כלפי הסובבים אותו, <b>וְעִם</b> ה<b>קָלוֹן</b>, הגנאי שמביא עמו הרשע באה גם <b>חֶרְפָּה</b> גלויה לאחרים.
(ד) <b>מַיִם עֲמֻקִּים דִּבְרֵי פִי־אִישׁ,</b> כאשר הוא בבחינת <b>נַחַל נֹבֵעַ</b> ו<b>מְקוֹר חָכְמָה.</b> אנשים שמביעים חכמה מגלים עוד ועוד דברים עמוקים, זכים ומרווים, שאינם מובנים במבט שטחי.
(ה) <b>שְׂאֵת פְּנֵי־רָשָׁע,</b> העדפת הרשע בדין – <b>לֹא־טוֹב</b>, לא רק בשל העיוות שבהצדקת הרשע; יש בכך עוול נוסף – <b>לְהַטּוֹת</b> דין ה<b>צַדִּיק בַּמִּשְׁפָּט.</b> כאשר צדיק ורשע מתדיינים, לפעמים נוח יותר לסייע לרשע ולמנוע בכך מהומות, אבל בסופו של דבר התייחסות שאינה אובייקטיבית כלפי הרשע רעה וכרוכה בעונש.
(ו) <b>שִׂפְתֵי כְסִיל יָבֹאוּ,</b> יתלוו <b>בְרִיב.</b> גם כאשר אין לכסיל כוונות רעות, מלותיו גורמות למריבה אם משום טיפשותו או מחמת סגנון דיבורו. באותו אופן – <b>ו</b>דיבור <b>פִיו לְמַהֲלֻמוֹת</b>, התכתשויות <b>יִקְרָא,</b> מזמין.
(ז) <b>פִּי־כְסִיל</b> הוא <b>מְחִתָּה־לוֹ,</b> אסונו, <b>וּשְׂפָתָיו מוֹקֵשׁ</b> ל<b>נַפְשׁוֹ,</b> במלותיו נפשו נלכדת פעם אחר פעם.
(ח) מידות ותכונות אופי שונות – <b>דִּבְרֵי נִרְגָּן,</b> סכסכן <b>כְּמִתְלַהֲמִים,</b> מכים, מחרפים. אדם הרוצה להשמיץ מתלונן על הכול ומצליף לכל כיוון. לכאורה דבריו חסרי חשיבות, <b>וְ</b>אולם לאמתו של דבר <b>הֵם יָרְדוּ חַדְרֵי־בָטֶן.</b> דבריו יפגעו ויעליבו. לא תמיד שמים לב לכך, מפני שאיש כזה נחשב לפגע רע המשתלח בכול, אבל דבריו עלולים לחדור למעמקי בטנו של הזולת.
(ט) <b>גַּם</b> ה<b>מִתְרַפֶּה,</b> מתרשל <b>בִמְלַאכְתּוֹ אָח,</b> דומה <b>הוּא לְבַעַל מַשְׁחִית,</b> מחבל. מי שאינו עושה את עבודתו מזיק לעתים כמו מי שמשחית בפועל. המשחית שובר דברים, והמתרפה גורם שהם יישברו, ומבחינה זו העצלן והחבלן הם אחים.
(י) כ<b>מִגְדַּל־עֹז,</b> חזק ומבוצר, <b>שֵׁם ה'</b>. <b>בּוֹ־יָרוּץ,</b> יוכל להתקדם בבטחה ללא מכשול וללא עיכוב <b>צַדִּיק, וְנִשְׂגָּב.</b> הצדיק יגדל ויינצל בשם ה', שהוא מקושר בו.
(יא) ולעומת ביטחונו של הצדיק, <b>הוֹן,</b> כספו הרב של ה<b>עָשִׁיר</b> הוא <b>קִרְיַת עֻזּוֹ,</b> מבצרו, <b>ו</b>הונו הוא <b>כְחוֹמָה נִשְׂגָּבָה</b>, גבוהה בנויה <b>בְּמַשְׂכִּתוֹ,</b> בחדרו המקושט, או: באוצרותיו. כוחו של הכסף מגן על העשיר.
(יב) <b>לִפְנֵי־שֶׁבֶר יִגְבַּהּ לֶב־אִישׁ.</b> הגאווה קודמת בדרך כלל לבוא שבר, <b>ו</b>להפך – <b>לִפְנֵי כָבוֹד</b> באה <b>עֲנָוָה.</b> כשאדם נוהג בענווה, רבים סיכוייו שינחל אחר כך כבוד, שכן כבוד אמתי רודף אחרי איש שאיננו מעוניין בו ואינו שש לקבלו.
(יג) מי ש<b>מֵשִׁיב דָּבָר בְּטֶרֶם יִשְׁמָע</b> מה אומר הצד השני, מתוך שהוא משער שהוא יודע מה עתיד האחר לומר – <b>אִוֶּלֶת הִיא־לוֹ</b>, שכן אולי לא לכך התכוון פלוני, <b>וּכְלִמָּה,</b> ובושה.
(יד) <b>רוּחַ</b> ביטחון ושמחה של <b>אִישׁ יְכַלְכֵּל,</b> מכילה את <b>מַחֲלֵהוּ,</b> מחלתו ומפרנסת את גופו, והוא מחזיק מעמד. <b>וְ</b>אולם <b>רוּחַ נְכֵאָה מִי יִשָּׂאֶנָּה</b>?! מי יכול לשאת עצבות, דכדוך ודיכאון?! גם אם הם אינם מביאים למצוקה מידית, הם הופכים את החיים לקשים מנשוא. מצב רוחו של אדם משפיע במידה רבה גם על דברים ממשיים מאוד, לטוב ולמוטב.
(טו) <b>לֵב נָבוֹן</b> אינו חי רק עם מה שכבר ידוע לו, אלא תמיד <b>יִקְנֶה דָּעַת, וְאֹזֶן חֲכָמִים</b> אינה מסתפקת במה שהם יודעים, אלא תמיד <b>תְּבַקֶּשׁ</b> ללמוד עוד ועוד <b>דָּעַת.</b>
(טז) <b>מַתָּן,</b> מעשה נתינה של <b>אָדָם</b> לאחרים, בכל דרך שהיא, <b>יַרְחִיב,</b> יביא רווח <b>לוֹ</b> – לעצמו, <b>וְלִפְנֵי גְדֹלִים יַנְחֶנּוּ,</b> מוביל אותו. החברה מעניקה מעמד גבוה למי שתורם למטרותיה.
(יז) מריבות ומשפט – כאשר שני אנשים מתדיינים, <b>צַדִּיק,</b> נראה צודק <b>הָרִאשׁוֹן</b> ששטח את טענותיו <b>בְּרִיבוֹ, וּבָא,</b> עד שיבוא <b>רֵעֵהוּ וַחֲקָרוֹ.</b> בין בקטטה של ילדים קטנים או בדיון בבית המשפט, מי שמעמיד תמונה מסוימת נשמע שהוא צודק, עד שדבריו ייבדקו או יופרכו על ידי הצד שכנגד. ולעתים גם כאשר השני משמיע את דבריו, יקשה עליו לשנות את התמונה שקובעה בתודעה.
(יח) <b>מִדְיָנִים,</b> דברי ריב <b>יַשְׁבִּית הַגּוֹרָל.</b> הטלת גורל יכולה לסיים קטטה, <b>וּ</b>מנגד<b>,</b> לעתים <b>בֵין עֲצוּמִים,</b> בעלי ריב לעתים הגורל <b>יַפְרִיד.</b> יש שהגורל מאפשר לניצים לשבת בשלווה, ויש שבעקבות הפלתו הצדדים אינם יכולים להיות יחד.
(יט) כוחו של <b>אָח נִפְשָׁע,</b> פושע, רב יותר <b>מִ</b>עצמתה של <b>קִרְיַת־עֹז.</b> פשיעה של אח בוגד יכולה לשבור אפילו עיר חזקה, <b>וּמִדְיָנִים,</b> הקטטות חזקות <b>כִּבְרִיחַ אַרְמוֹן,</b> הנועל בפני בעלי הריב שערים גדולים. או: הקטטות דומות לבריח שבשליפתו נפתחים שערי ארמון בפני אויב.
(כ) עוד על דיבור וקשרים בינאישיים – <b>מִפְּרִי פִי</b>, מדיבוריו הטובים של <b>אִישׁ תִּשְׂבַּע בִּטְנוֹ,</b> הוא יוכל להרוויח, ואת <b>תְּבוּאַת,</b> יבול <b>שְׂפָתָיו יִשְׂבָּע.</b> הוא יישא בתוצאות של כל היוצא מפיו. ללשון יש כוח עצום, לטוב וגם לרע –
(כא) <b>מָוֶת וְחַיִּים בְּיַד־לָשׁוֹן, וְאֹהֲבֶיהָ</b> של הלשון, מי ששומר אותה ונוהג בה נכון, <b>יֹאכַל פִּרְיָהּ.</b>
(כב) מי ש<b>מָצָא אִשָּׁה</b> – <b>מָצָא טוֹב.</b> ויתרה מזו – <b>וַיָּפֶק,</b> יוציא <b>רָצוֹן מֵה'.</b> גם ה' שמח בו. יש דברים שהם נעימים רק לאדם, אבל מציאת אשה – טובה הן בעיני האדם והן בעיני ה'.
(כג) <b>תַּחֲנוּנִים יְדַבֶּר־רָשׁ.</b> העני רגיל לדבר בלשון תחנונים, כי אינו יכול להציע דבר, <b>וְ</b>אילו <b>עָשִׁיר יַעֲנֶה עַזּוֹת,</b> בחוצפה, בין בעניינים הקשורים אליו ובין באלה שאינם קשורים אליו.
(כד) <b>אִישׁ רֵעִים</b>, מי שמתחבר בקלות עם כל אדם עלול <b>לְהִתְרוֹעֵעַ,</b> להישבר. חברים רבים אינם תורמים לאדם, אלא מכלים את זמנו ואת כוחותיו, <b>וְיֵשׁ אֹהֵב</b> יחיד <b>דָּבֵק</b> יותר <b>מֵאָח.</b>
<h2>פרק יט</h2>
(א) <b>טוֹב רָשׁ,</b> עני ש<b>הוֹלֵךְ בְּתֻמּוֹ</b>, הגון יותר <b>מֵעִקֵּשׁ שְׂפָתָיו,</b> נפתל ומתוחכם <b>וְהוּא,</b> שהוא בעצם <b>כְסִיל,</b> חסר דעת.
(ב) <b>גַּם בְּלֹא־דַעַת נֶפֶשׁ לֹא־טוֹב.</b> מי שאין בו דעת אין לו גם נפש טובה, ואילו נפשו של מי שנוהג בדעת – הגונה; בפעולות הנעשות ללא דעת, לא טוב לנפש; או: לא טוב לאיש שאינו יודע ומכיר את נפשו. <b>וְאָץ</b>, רץ <b>בְּרַגְלַיִם</b> בלי לדעת לאן הוא רץ ולמה, הוא בעצם <b>חוֹטֵא.</b> מן הראוי לפעול מתוך יישוב דעת ושיקול דעת.
(ג) <b>אִוֶּלֶת,</b> שטותו של <b>אָדָם תְּסַלֵּף,</b> תעוות את <b>דַּרְכּוֹ, ו</b>לבסוף כשהוא ייכשל, <b>עַל־ה' יִזְעַף לִבּוֹ.</b> אנשים טועים או פועלים בזדון וגורמים לעצמם מפלה או אינם רואים הצלחה בדרכם, ובמקום לייחס את כישלונם לעצמם הם מאשימים את ה'.
(ד) <b>הוֹן יֹסִיף רֵעִים רַבִּים,</b> רבים רוצים בקרבתו של העשיר, <b>וְ</b>אילו <b>דָל מֵרֵעֵהוּ יִפָּרֵד.</b> חבריו של העני נוטשים אותו.
(ה) <b>עֵד שְׁקָרִים לֹא יִנָּקֶה</b> מעונש בסופו של דבר, <b>וְ</b>אף <b>יָפִיחַ,</b> מי שמפריח ומפזר <b>כְּזָבִים,</b> שקרים <b>לֹא יִמָּלֵט.</b>
(ו) קודם נאמר שרבים רוצים להתרועע עם העשיר, ואילו כאן מדובר על אדם שאינו רק בעל הון אלא הוא גם ידוע כנדיב: <b>רַבִּים יְחַלּוּ פְנֵי</b>, יבקשו לפגוש <b>נָדִיב, וְכָל־הָרֵעַ,</b> הכול מגלים רעוּת <b>לְאִישׁ מַתָּן,</b> אדם המעניק מרכושו לזולת.
(ז) לעומת זאת <b>כָּל אֲחֵי־רָשׁ</b>, העני, שהוא דווקא נזקק לעזרה, <b>שְׂנֵאֻהוּ, אַף כִּי,</b> ובוודאי <b>מְרֵעֵהוּ,</b> אלו שהתקרבו אליו להתרועע אתו, <b>רָחֲקוּ מִמֶּנּוּ</b> בתואנה שהרש <b>מְרַדֵּף אֲמָרִים לוֹ־הֵמָּה,</b> מחפש וממציא הבטחות שניתנו לו, כביכול. פירוש אחר (על פי הכתוב – 'לֹא'): אנשים מחפשים לעני דיבורים שלא היו כדי להצדיק את התרחקותם ממנו. אותם דברים שלא היו גורמים רעה אילו נאמרו על ידי אדם אחר, כאשר אומר אותם עני ומסכן, גם אם לא לכך הייתה כוונתו, מביאים עליו צרות.
(ח) <b>קֹנֶה־לֵּב,</b> שֵֹכל, הוא זה ש<b>אֹהֵב</b> את <b>נַפְשׁוֹ; שֹׁמֵר,</b> הממתין ומצפה ל<b>תְּבוּנָה</b> יגרום לעצמו <b>לִמְצֹא־טוֹב.</b>
(ט) <b>עֵד שְׁקָרִים לֹא יִנָּקֶה</b> כאמור לעיל, אלא שההמשך חריף יותר: <b>וְיָפִיחַ כְּזָבִים,</b> לא רק לא יימלט מעונש אלא גם <b>יֹאבֵד.</b>
(י) <b>לֹא־נָאוֶה,</b> נאה, הולם <b>לִכְסִיל תַּעֲנוּג.</b> כסיל החי חיי פינוקים ותענוגות מרגיש שליט עליון, ותופעה זו אינה נאה ואינה נעימה. <b>אַף כִּי,</b> ובוודאי שלא מתאים ולא כדאי <b>לְעֶבֶד,</b> לעלות לגדולה ול<b>מְשֹׁל בְּשָׂרִים</b> ונכבדים.
(יא) <b>שֵׂכֶל אָדָם</b> מלמד אותו ל<b>הארִיךְ אַפּוֹ,</b> למשול ברוחו, להתאפק ולא להתפרץ. <b>וְתִפְאַרְתּוֹ</b> של האדם היא ל<b>עֲבֹר</b>, למחול <b>עַל־פָּשַׁע,</b> חטא. ההקפדה, הקטטה והזעם אינם באים מחכמה.
(יב) <b>נַהַם,</b> נהמה מאיימת <b>כַּכְּפִיר,</b> כמו שמשמיע אריה – כך <b>זַעַף</b> של <b>מֶלֶךְ, וּ</b>מנגד – <b>כְטַל עַל־עֵשֶׂב,</b> שהוא מצמיח ומועיל <b>רְצוֹנוֹ.</b> כעסו של מלך עלול להיות מסוכן, ואילו שביעות רצונו יכולה להועיל מאוד.
(יג) <b>הַוֹּת,</b> אסון <b>לְאָבִיו בֵּן כְּסִיל, וְ</b>כ<b>דֶלֶף,</b> טפטוף <b>טֹרֵד מִדְיְנֵי</b>, קטטות עם <b>אִשָּׁה.</b> גם אם מריבות אתה, הקנטותיה ותלונותיה אינן הוות, הן עשויות להוציא את הגבר מדעתו.
(יד) <b>בַּיִת וָהוֹן</b> אדם מקבל כ<b>נַחֲלַת אָבוֹת, וּ</b>לעומת זאת <b>מֵה'</b> הוא מקבל <b>אִשָּׁה מַשְׂכָּלֶת,</b> חכמה. אותה אין אביו יכול להנחיל לו. על האדם להכיר ולהעריך שאותה קיבל מיד ה', ולהודות לו על כך.
(טו) <b>עַצְלָה</b>, עצלות <b>תַּפִּיל תַּרְדֵּמָה.</b> מי שמתעצל סופו להתעייף ולישון, <b>וְנֶפֶשׁ רְמִיָּה,</b> המחבלת תחבולות במקום לעבוד, <b>תִרְעָב.</b>
(טז) האיש ש<b>שֹׁמֵר מִצְוָה</b> הוא בעצם <b>שֹׁמֵר נַפְשׁוֹ,</b> ומי ש<b>בּוֹזֵה</b>, מבזה את <b>דְרָכָיו</b> והולך בשרירות לבו <b>יָמוּת</b> בעוונו.
(יז) <b>מַלְוֵה</b> ל<b>ה' חוֹנֵן דָּל.</b> הנותן מתנה לעני נחשב כאילו הלווה לה', כי בכך הוא ממלא את תפקידו של הקדוש ברוך הוא, ולכן הוא זה שיפרע את החוב – <b>ו</b>את <b>גְמֻלוֹ,</b> שכרו <b>יְשַׁלֶּם־לוֹ</b> ה'.
(יח) <b>יַסֵּר</b> את <b>בִּנְךָ כִּי־יֵשׁ תִּקְוָה.</b> התוכחה וההכאה יועילו לתקן את הבן, אבל יש לנהוג בזהירות רבה – <b>וְאֶל־הֲמִיתוֹ אַל־תִּשָּׂא נַפְשֶׁךָ,</b> תפנה. עליך להימנע מן העונשים המדכאים את הבן וממיתים אותו במובנים שונים.
(יט) אדרבא, <b>גְּדָל־חֵמָה,</b> מי שכעסו גדול <b>נֹשֵׂא עֹנֶשׁ.</b> התפרצויות זעם אינן מתקנות את המצב אלא רק גורמות רעה לכועס עצמו, <b>כִּי אִם,</b> אלא במקום לזעום על מה שאין, <b>תַּצִּיל</b> את הקיים <b>וְעוֹד תּוֹסִף</b> עזרה למי שזקוק לה.
(כ) <b>שְׁמַע עֵצָה וְקַבֵּל מוּסָר, לְמַעַן תֶּחְכַּם בְּאַחֲרִיתֶךָ,</b> בסופך. גם אם לא תקלוט את העצה והמוסר ששמעת מיד, סופך שהם יחכימו אותך. על כן ראוי שתראה בעין טובה את המבקרים והמוכיחים אותך.
(כא) <b>רַבּוֹת</b> הן ה<b>מַחֲשָׁבוֹת</b> והתכניות <b>בְּלֶב־אִישׁ, ו</b>אולם לבסוף <b>עֲצַת,</b> מחשבתו של <b>ה' הִיא תָקוּם,</b> תתקיים. פירוש נוסף: בין המחשבות הרבות המקננות בלב, על האדם לחפש ולנסות לזהות את עצת ה', הקיימת גם היא בקרבו.
(כב) <b>תַּאֲוַת אָדָם</b> תהיה מופנית ל<b>חַסְדּוֹ.</b> טוב שאדם יתאווה לעשות חסד. או: חסדו של אדם הוא נויו בעיני הבריות והוא המושך אליו את אהדתם. <b>וְטוֹב־רָשׁ</b>, אף על פי שלא שפר עליו מזלו, יותר <b>מֵאִישׁ כָּזָב.</b>
(כג) <b>יִרְאַת ה'</b> מוליכה <b>לְחַיִּים, וְ</b>הירא – <b>שָׂבֵעַ,</b> מרוצה ושלם <b>יָלִין, בַּל־יִפָּקֶד רָע.</b>
(כד) <b>טָמַן עָצֵל</b> את <b>יָדוֹ בַּצַּלָּחַת,</b> כלי אוכל <b>גַּם אֶל־פִּיהוּ,</b> פיו <b>לֹא יְשִׁיבֶנָּה.</b> הוא כה עצל שאין לו כוח אפילו להחזיר את ידו לפה. העצל מתחיל לעשות דבר, אך אינו משלים מלאכתו, אף לא את צרכיו שלו, וכך הוא נשאר חסר ורעב. לפי המפרשים שצלחת היא מעין כיס, זהו חסר המעש הטומן ידו בחיקו, שעצלותו תביא לכך שלא יהיה לו מזון להכניס אל פיו.
(כה) כאשר <b>לֵץ</b>, אדם יהיר ולא הגון <b>תַּכֶּה</b> – <b>וּפֶתִי יַעְרִם,</b> יחכים. הלץ, הבוטח תמיד בצדקתו, אינו נוטה ללמוד מהמכות שהוא מקבל, אבל הפתי, שאינו מבין הרבה, ולכן אינו לוקה כמו הלץ, יוכל ללמוד ממה שקורה ללץ. <b>וְהוֹכִיחַ,</b> אם תוכיח <b>לְנָבוֹן</b> הוא <b>יָבִין דָּעַת,</b> וימצא בתוכחה ובביקורת תועלת.
(כו) בן ש<b>מְשַׁדֶּד,</b> רומס או גוזל <b>אָב</b> – <b>יַבְרִיחַ אֵם.</b> הפגיעה באב תבריח גם את האם מהבית, אף אם הבן אינו מתנכל לה ישירות. זהו <b>בֵּן מֵבִישׁ וּמַחְפִּיר.</b> על אדם לכבד את הוריו גם כשאינם מושלמים, וגם כשהוא מוצא טעם להגיב לדבריהם, משום שכך נשמרת יציבותו של הבית.
(כז) <b>חֲדַל, בְּנִי, לִשְׁמֹעַ מוּסָר,</b> אם ברצונך <b>לִשְׁגּוֹת,</b> לסטות <b>מֵאִמְרֵי־דָעַת.</b> אם אינך שומע מוסר, תמצא את עצמך פונה מהדרך המאוזנת. או: אין תועלת שתשמע מוסר אם אינך מעוניין לפעול בהתאם.
(כח) <b>עֵד בְּלִיַּעַל</b>, רשע <b>יָלִיץ,</b> ישים ללעג את ה<b>מִשְׁפָּט,</b> ויהפוך אותו למעשה רשעות, <b>וּפִי רְשָׁעִים יְבַלַּע,</b> יסתיר <b>אָוֶן,</b> רוע.
(כט) <b>נָכוֹנוּ,</b> מזומנים <b>לַלֵּצִים</b>, המתהלכים בעולם שאננים ובוטחים בעצמם, <b>שְׁפָטִים,</b> עונשים, <b>וּמַהֲלֻמוֹת</b> נכונו <b>לְגֵו,</b> לגוף ה<b>כְּסִילִים.</b>
<h2>פרק כ</h2>
(א) כמו <b>לֵץ</b> הוא <b>הַיַּיִן,</b> שכן הוא גורם לאדם להיות בלתי עקבי, לא רציני ובלתי ממושמע. <b>הֹמֶה,</b> רועש הוא ה<b>שֵׁכָר</b> בגופו של השותה אותו, <b>וְכָל־שֹׁגֶה,</b> מתפתה <b>בּוֹ לֹא יֶחְכָּם.</b> שתיית משקאות חריפים מרובה ממעטת את הדעת, ועל כן ראוי למעט בה.
(ב) <b>נַהַם כַּכְּפִיר,</b> כמו נהמת כפיר היא <b>אֵימַת מֶלֶךְ, מִתְעַבְּרוֹ</b>, המרגיז את המלך <b>חוֹטֵא,</b> מחייב את <b>נַפְשׁוֹ.</b>
(ג) <b>כָּבוֹד לָאִישׁ שֶׁבֶת,</b> הימנעות <b>מֵרִיב.</b> כשאדם נמנע מקטטה מתבטא כבודו, <b>וְכָל־אֱוִיל יִתְגַּלָּע,</b> ייחשף לעין כול, משום שאווילים נסחפים לכל מריבה.
(ד) <b>מֵחֹרֶף,</b> מראש, בעונת החורף ה<b>עָצֵל לֹא־יַחֲרֹשׁ, וְשָׁאַל,</b> הוא מבקש תבואה <b>בַּקָּצִיר</b> – <b>וָאָיִן.</b> מי שלא טרח בחורף, אל לו לצפות ליבול בקיץ.
(ה) כ<b>מַיִם עֲמֻקִּים</b> חבויה <b>העֵצָה בְלֶב־אִישׁ,</b> ועל כן לפעמים היא אינה מבוררת או ידועה אפילו לו עצמו, <b>וְאִישׁ תְּבוּנָה,</b> המשוחח עם אותו אדם, <b>יִדְלֶנָּה,</b> יעלה את העצה בשאלותיו, בהקשבתו ובהתעמקותו בה.
(ו) <b>רָב־אָדָם,</b> אנשים רבים <b>יִקְרָא,</b> יכול להציג אדם כלשהו כ<b>אִישׁ חַסְדּוֹ,</b> בין אם מספר שגמל לו חסד, או שמצפה לקבל ממנו טובה, אבל – <b>וְאִישׁ אֱמוּנִים,</b> אדם שאפשר לסמוך עליו – <b>מִי יִמְצָא</b>?! בן ברית נאמן נדיר למצוא. או: רוב בני אדם מציגים את עצמם כאיש חסד, אך קשה למצוא איש אמת המציג את מעשיו כפי שהם.
(ז) <b>מִתְהַלֵּךְ בְּתֻמּוֹ,</b> שפועל במחשבה שהיא טהורה ממניעים חיצוניים, הוא <b>צַדִּיק, אַשְׁרֵי בָנָיו אַחֲרָיו,</b> משום שהם מושפעים ממנו, וגם בגלל שמו הטוב.
(ח) ה<b>מֶלֶךְ יוֹשֵׁב</b> לעתים <b>עַל־כִּסֵּא־דִין,</b> ואז הוא <b>מְזָרֶה</b>, בוחן ומפזר <b>בְעֵינָיו כָּל־רָע.</b>
(ט) ישנם אנשים נקיים יותר ונקיים פחות, אבל <b>מִי־יֹאמַר: "זִכִּיתִי לִבִּי", "טָהַרְתִּי מֵחַטָּאתִי"</b>?! איש אינו טהור וזך מחטא.
(י) <b>אֶבֶן וָאֶבֶן,</b> המחזיק בידו שתי אבני משקל שאינן זהות – באחת כדי למכור בה, ובאחת כדי לקנות בה; וכן <b>אֵיפָה וְאֵיפָה,</b> שני כלי מידה, גדול וקטן – <b>תּוֹעֲבַת ה' גַּם־שְׁנֵיהֶם.</b>
(יא) <b>גַּם בְּמַעֲלָלָיו,</b> במעשיו, או: בתעלוליו <b>יִתְנַכֶּר,</b> יוכר ה<b>נָעַר אִם־זַךְ,</b> נקי <b>וְאִם־יָשָׁר פָּעֳלוֹ.</b> סביר שהתנהגותו של הנער תעיד על התנהגותו בהמשך חייו, משום שלא צפוי שאישיותו תעבור תמורות משמעותיות.
(יב) <b>אֹזֶן שֹׁמַעַת וְעַיִן רֹאָה</b> – <b>ה' עָשָׂה גַם־שְׁנֵיהֶם.</b> ובוודאי הוא יודע ומפקח על כל המתרחש.
(יג) <b>אַל־תֶּאֱהַב שֵׁנָה פֶּן</b>, שמא <b>תִּוָּרֵשׁ,</b> תהפוך לעני. <b>פְּקַח עֵינֶיךָ,</b> היה ערני ופעיל ואז – <b>שְׂבַע־לָחֶם.</b>
(יד) <b>"רַע רַע" יֹאמַר הַקּוֹנֶה.</b> כשאדם קונה סחורה, הוא מביע עליה דעה שלילית, כדי להוריד את המחיר. <b>וְ</b>כאשר <b>אֹזֵל,</b> פונה והולך <b>לוֹ</b>, לאחר שהוא רוכש את הסחורה – <b>אָז יִתְהַלָּל,</b> הוא משבח את העסק שעשה: "כמה הרווחתי, איזה דבר נפלא קניתי במחיר כה זול". אין זו עצה אלא תיאור מנהגם של בני האדם מאז ומעולם.
(טו) <b>יֵשׁ זָהָב וְרָב־פְּנִינִים,</b> פנינים רבות, ואולם <b>כְלִי יְקָר</b> המציאות, שהוא שימושי ונכבד מפנינים הן <b>שִׂפְתֵי־דָעַת.</b>
(טז) שוב חוזרת ההזהרה ממתן ערבות לזר: לא אחת אומרים לאדם שהלווה: <b>"לְקַח,</b> קח את <b>בִּגְדוֹ</b> של פלוני <b>כִּי־עָרַב</b> ל<b>זָר".</b> כיון שהוא נכנס לסיכון ביודעין, אין ראוי לרחם עליו. הערב חשב שהוא מעניק ללווה חתימה בלבד, אך מתברר שבגללה הוא עלול לאבד את בגדו. ובהקשר אחר נשמעות לעתים המלים: <b>"וּבְעַד נָכְרִיָּה חַבְלֵהוּ",</b> עקל אותו, קח אותו כמשכון. אדם היה נחמד לאשה נכרייה והבטיח לה הבטחות, ואחרי שכבר שכח זאת, יצטרך לוותר על לבושו בגלל התחייבויות אלה.
(יז) <b>עָרֵב ל</b>חיך <b>אִישׁ</b> לאכול <b>לֶחֶם שָׁקֶר.</b> מזון או פרנסה שבאים ברמאות מתמשכת טעימים לאדם האוכל אותם, <b>וְ</b>אולם <b>אַחַר</b> כך <b>יִמָּלֵא־פִיהוּ חָצָץ,</b> במקום לחם מזין וטעים יתברר לו שפיו גורס חצץ.
(יח) <b>מַחֲשָׁבוֹת,</b> כל מחשבה בתחום כלשהו – <b>בְּעֵצָה</b>, בהתייעצות בזולת <b>תִכּוֹן,</b> תתקיים. כדי ליישר ולבסס את המחשבה יש להתייעץ עם אנשים, <b>וּבְתַחְבֻּלוֹת</b>, ולא בהפעלת כוח ברוטלי גרידא, <b>עֲשֵׂה מִלְחָמָה.</b> מי שמפעיל תחבולות מתוחכמות יכול לנצח גם את מי שבידו מצוי כוח פיסי רב יותר.
(יט) <b>גּוֹלֶה־סּוֹד הוֹלֵךְ רָכִיל.</b> המרכל יגלה בסופו של דבר גם סודות. גם אם לא התכוון לכך מראש, בשעה שהוא מפטפט, מתגלים סודות שונים. <b>וּלְפֹתֶה,</b> עם מי שמרחיב את <b>שְׂפָתָיו לֹא תִתְעָרָב.</b> אל תהיה מעורב בקשר עם מי שאינו שולט בדיבוריו. הוא יספר דברים שאינך רוצה שיודלפו.
(כ) <b>מְקַלֵּל אָבִיו וְאִמּוֹ</b> – סופו ש<b>יִדְעַךְ נֵרוֹ בֶּאֱשׁוּן,</b> באפלת <b>חֹשֶׁךְ.</b> הוא יגיע לידי חושך מוחלט, מוות ורעה.
(כא) <b>נַחֲלָה</b> שבאה <b>מְבֹהֶלֶת בָּרִאשׁוֹנָה,</b> שבתחילתה לא התקיימו כל הליכי מסירתה כראוי – <b>וְאַחֲרִיתָהּ לֹא תְבֹרָךְ.</b> גם בסופה לא תהיה בה ברכה. למשל, כשאנשים מתחלקים בירושה, קורה שמרוב להיטות או מתוך חששות שונים החלק שהם מקבלים לא הגיע באופן מסודר וחלק לגמרי. יש לדעת שבכך הבעיות לא נפתרו, והן יתגלו לאחר זמן.
(כב) <b>אַל־תֹּאמַר</b> כשאתה מתקוטט עם מישהו: <b>"אֲשַׁלְּמָה־רָע.</b> אשיב למרע כגמולו<b>"</b>; אלא <b>קַוֵּה לַה', וְ</b>הוא זה ש<b>יֹשַׁע</b> יושיע <b>לָךְ,</b> וייקח את נקמתך.
(כג) <b>תּוֹעֲבַת</b>, שנואות על <b>ה' אֶבֶן וָאָבֶן,</b> אבני משקל מזויפות שאנשים עושים, <b>ו</b>קיומם של <b>מֹאזְנֵי מִרְמָה לֹא־טוֹב</b> בעיניו. ייתכן שמדובר כאן לא רק בכלים ממשיים, אלא גם בשיפוט באמות מידה מתחלפות כלפי אנשים שונים, או בקריטריון שונה לעצמו ולאחרים.
(כד) <b>מֵה'</b> מכוּונים <b>מִצְעֲדֵי־גָבֶר, וְאָדָם מַה־יָּבִין,</b> מה הוא יודע על <b>דַּרְכּוֹ</b>?! אנשים מתנהלים לפי תכניותיהם, ונדמה להם שהכול כשורה, אבל ייתכן שהדרך שהם בחרו בה אינה טובה, ואולי אף מסוכנת. ראוי אפוא לסמוך על ה' ולקוות שיוביל אל המקום הנכון.
(כה) <b>מוֹקֵשׁ</b>, מלכודת – <b>אָדָם יָלַע,</b> פלט מפיו דבר באשר ל<b>קֹדֶשׁ, וְאַחַר נְדָרִים לְבַקֵּר.</b> אחרי שאדם נודר, עליו לזכור לערוך ביקורת ולבדוק אם שילם את נדריו. אף שלכאורה אין מי שיגבה את הנדרים, אלה הם התחייבויות כלפי הקודש, והנודר עלול לגרום לעצמו תקלה על ידן. סכנה היא לאדם להתעסק ולהשתעשע עם הקודש בדיבורים מיותרים.
(כו) <b>מְזָרֶה,</b> מפזר <b>רְשָׁעִים מֶלֶךְ חָכָם.</b> המלך החכם יפריד בין הרשעים ויסלקם, <b>וַיָּשֶׁב עֲלֵיהֶם אוֹפָן,</b> גלגל, המשמש כאמצעי לדישה וכבישה של מוצרים חקלאיים, ולעתים שימש גם כמכשיר לדריסת בני אדם<b>.</b> הדימוי כאן יכול לשמש בשתי משמעויותיו – הפרדת הטוב מהרע בממלכה, ודחיקתו של הרשע וענישתו.
(כז) <b>נֵר ה'</b> היא <b>נִשְׁמַת אָדָם.</b> באמצעותה ה' <b>חֹפֵשׂ,</b> בודק <b>כָּל־חַדְרֵי־בָטֶן.</b> ה' מביט באדם מתוכו, על ידי נשמתו. הכול גלוי לפניו; גם דברים הנסתרים מעיני האדם עצמו.
(כח) <b>חֶסֶד וֶאֱמֶת,</b> כאשר הם פעילים בממלכה, <b>יִצְּרוּ,</b> ישמרו את ה<b>מֶלֶךְ, וְסָעַד,</b> תמך המלך <b>בּ</b>אמצעות ה<b>חֶסֶד</b> שהוא עושה, את <b>כִּסְאוֹ.</b>
(כט) <b>תִּפְאֶרֶת,</b> פאר ה<b>בַּחוּרִים</b> הוא <b>כֹּחָם, וַהֲדַר זְקֵנִים</b> שאינם כה חזקים – מעניקה ה<b>שֵׂיבָה.</b>
(ל) <b>חַבֻּרוֹת פֶּצַע</b> הן ה<b>תַּמְרוּק,</b> מיני טיפוח וניקוי, או: מירוק, גמר הפירעון <b>בְּרָע.</b> הפצעים הגלויים מגיעים בעקבות הרע והם גם ממרקים אותו, וכן <b>מַכּוֹת חַדְרֵי־בָטֶן,</b> מכות נסתרות שאינן נגלות לעין מיד, ולעתים מופיעים הכאבים רק זמן ניכר לאחר המעשה.
<h2>פרק כא</h2>
(א) כמו <b>פַּלְגֵי־מַיִם,</b> יובלים ותעלות שאנשים חופרים ומטים אותם כרצונם, כך <b>לֶב־מֶלֶךְ בְּיַד־ה'.</b> אנשים חושבים שלבו של השליט יציב, ואפשר לסמוך עליו, אבל בעצם לבם של המלכים מסור ביד ה'. <b>עַל־כָּל־אֲשֶׁר יַחְפֹּץ</b> המלך, ה' <b>יַטֶּנּוּ.</b> זאת אף שהמלך אינו מרגיש כאשר הוא נוטה לכיוון אחר.
(ב) שכן <b>כָּל־דֶּרֶךְ־אִישׁ יָשָׁר בְּעֵינָיו,</b> הוא בטוח שדרכו ישרה ונכונה, <b>וְתֹכֵן,</b> מודד, מעריך <b>לִבּוֹת</b> הוא רק <b>ה'</b>.
(ג) <b>עֲשֹׂה</b>, מעשה של <b>צְדָקָה וּמִשְׁפָּט נִבְחָר,</b> רצוי <b>לַה'</b> יותר <b>מִזָּבַח.</b> את הרעיון שעשיית צדק עדיפה מהקרבת קרבנות, הביעו כבר הנביאים.
(ד) <b>רוּם־עֵינַיִם,</b> שחצנות<b>, וּרְחַב־לֵב,</b> תשוקות גדולות ויומרנות הם <b>נִר,</b> תלם, נתיב ה<b>רְשָׁעִים,</b> שהוא כולו <b>חַטָּאת.</b>
(ה) <b>מַחְשְׁבוֹת</b> ה<b>חָרוּץ,</b> ששוקל ומתכנן היטב, הן <b>אַךְ־לְמוֹתָר,</b> יש בהן רק יתרון ורווח אף על פי שהן מעכבות את הביצוע. ומנגד <b>כָל־אָץ,</b> נמהר ומתרוצץ עוד ועוד כדי להרוויח – <b>אַךְ־לְמַחְסוֹר.</b>
(ו) <b>פֹּעַל,</b> יצירת <b>אֹצָרוֹת בּ</b>אמצעות <b>לְשׁוֹן שָׁקֶר,</b> זהו <b>הֶבֶל נִדָּף,</b> העושים זאת לא עשו דבר ממשי; אדרבא, הם <b>מְבַקְשֵׁי־מָוֶת,</b> מחפשים צרות ואבדן.
(ז) <b>שֹׁד</b> שעושים <b>רְשָׁעִים יְגוֹרֵם,</b> יפחיד אותם, <b>כִּי</b> הם <b>מֵאֲנוּ לַעֲשׂוֹת מִשְׁפָּט</b> וכל מעשיהם בדרך רעה.
(ח) <b>הֲפַכְפַּךְ דֶּרֶךְ אִישׁ וָזָר.</b> דרכו האמתית של אדם יכולה להיות הפכפכה ומוזרה, ואפילו זרה ובלתי מודעת לו עצמו, <b>וְ</b>עם זאת בעיניו נראה כאילו <b>זַךְ, יָשָׁר פָּעֳלוֹ.</b> אנשים אינם מרגישים בהפכפכנותם, בניכור שלהם מעצמם, הן בחייהם הפרטיים והן בחייהם המדיניים.
(ט) <b>טוֹב</b> לאדם <b>לָשֶׁבֶת עַל־פִּנַּת־גָּג</b> מבודדת, אף שאינה נוחה ואינה מוגנת, מלשבת עם <b>אֵשֶׁת מִדְיָנִים</b>, מריבות <b>וּבֵית חָבֶר,</b> בבית שיש בו מקום לחברה. מוטב לאדם לשבת במקום נידח ושקט, מאשר להתגורר בבית מרווח וחברתי במחיצת אשת קטטות.
(י) <b>נֶפֶשׁ רָשָׁע אִוְּתָה,</b> משתוקקת ל<b>רָע,</b> ולכן <b>לֹא־יֻחַן,</b> יזכה <b>בְּעֵינָיו רֵעֵהוּ.</b> אין לו רחמים וחנינה על רעהו.
(יא) <b>בַּעֲנָשׁ,</b> כשמענישים <b>לֵץ</b>, יהיר <b>יֶחְכַּם־פֶּתִי,</b> שאמנם אינו מבין הרבה, אבל הוא עשוי ללמוד מניסיון חייו של הלץ. <b>וּבְהַשְׂכִּיל</b>, כשמלמדים <b>לְחָכָם</b>, הוא <b>יִקַּח־דָּעַת</b> ותובנות מתוך העניין עצמו. אלה הן שלוש דרגות של בני אדם: לצים – שלא ילמדו בשום דרך; פתאים – שאינם לומדים מעצמם אבל מתוך התבוננותם בעונשו של זולתם הם מבינים מה ראוי ומה לא; וחכמים – היכולים להבין ללא דוגמא חיה.
(יב) אם <b>מַשְׂכִּיל,</b> מלמד או מפקח ודואג <b>צַדִּיק לְבֵית רָשָׁע,</b> הוא בסך הכול <b>מְסַלֵּף,</b> מעוות את ה<b>רְשָׁעִים לָרָע,</b> להיות רעים יותר<b>.</b> יש רשעים שהעזרה להם או הדרכתם רק יעודדו אותם להוסיף רוע.
(יג) <b>אֹטֵם אָזְנוֹ מִ</b>לשמוע <b>זַּעֲקַת־דָּל,</b> עני, כי הוא טרוד בדברים אחרים, <b>גַּם־הוּא</b> יהיה דל או נתון בצרה אחרת ו<b>יִקְרָא וְלֹא יֵעָנֶה.</b>
(יד) <b>מַתָּן</b> שאיננו ראוי <b>בַּסֵּתֶר,</b> כמו שוחד, <b>יִכְפֶּה־אָף,</b> מבטל כעס, <b>וְשֹׁחַד</b> שנמצא <b>בַּחֵק</b> משכך ומרגיע <b>חֵמָה עַזָּה.</b> נתינה כזו אינה ראויה, אך כך קורה במציאות.
(טו) <b>שִׂמְחָה לַצַּדִּיק עֲשׂוֹת,</b> עשיית <b>מִשְׁפָּט,</b> בין אם הוא עושה אותו בין כשאחרים עושים; בכל אופן כשהמשפט מתקיים – הצדיק שמח, <b>וּ</b>מצב זה עצמו <b>מְחִתָּה</b>, שבר ופחד הוא <b>לְפֹעֲלֵי אָוֶן,</b> לפושעים. או: הרשע, כיוון שאינו שמח בעשיית משפט כמו הצדיק – כשהוא עושה אותו, יוצא המשפט מעוקל.
(טז) <b>אָדָם</b> ש<b>תּוֹעֶה,</b> סר <b>מִדֶּרֶךְ הַשְׂכֵּל,</b> מהדרך המושכלת, הנכונה, בסופו של דבר <b>בִּקְהַל רְפָאִים יָנוּחַ.</b> הוא מתקרב לשכון עם המתים.
(יז) <b>אִישׁ מַחְסוֹר</b> הוא זה ש<b>אֹהֵב שִׂמְחָה,</b> רודף מותרות ותענוגים, שהרי לעולם הוא לא יסופק, ומי ש<b>אֹהֵב</b> לשתות <b>יַיִן ו</b>לסוך ב<b>שֶׁמֶן,</b> שהוא רדוף על חיי מותרות – <b>לֹא יַעֲשִׁיר.</b>
(יח) <b>כֹּפֶר לַצַּדִּיק</b>, כפרתו של הצדיק יהיה ה<b>רָשָׁע.</b> הרשע יילכד בצרה שהצדיק נחלץ ממנה, <b>וְתַחַת יְשָׁרִים</b> ייכנס ה<b>בּוֹגֵד</b> וילקה בפורענות במקומו.
(יט) <b>טוֹב</b> יותר ל<b>שֶׁבֶת בְּאֶרֶץ־מִדְבָּר,</b> ולא רק על פינת גג, כאמור לעיל, מלגור עם <b>אֵשֶׁת מִדְיָנִים וָכָעַס,</b> שכן חיים עם אשה כזו פחות נעימים ויותר פוגעים מחיים שוממים.
(כ) <b>אוֹצָר נֶחְמָד וָשֶׁמֶן</b> מבושם עשויים להימצא <b>בִּנְוֵה,</b> בבית <b>חָכָם, וּכְסִיל אָדָם</b>, ואדם טיפש <b>יְבַלְּעֶנּוּ,</b> ישחית את כל האוצר.
(כא) מי ש<b>רֹדֵף צְדָקָה וָחָסֶד יִמְצָא</b> בשכרו גם <b>חַיִּים</b>, אריכות ימים ובריאות, גם <b>צְדָקָה,</b> זכות וברכה <b>וְ</b>גם <b>כָבוֹד,</b> שינחל בגלל עיסוקו בעשיית חסד.
(כב) על <b>עִיר גִּבֹּרִים</b> מוגנת היטב <b>עָלָה חָכָם, וַיֹּרֶד</b>, והסיר את <b>עֹז</b>, חוזק <b>מִבְטֶחָה,</b> ביצוריה. ראוי אפוא לתת את הפיקוד בידי החכם.
(כג) מי ש<b>שֹׁמֵר</b> את <b>פִּיו וּלְשׁוֹנוֹ</b> הוא <b>שֹׁמֵר מִצָּרוֹת</b> את <b>נַפְשׁוֹ.</b> משתיקה לא יבואו פגיעות חמורות בדרך כלל, אבל דיבור שלא במקומו, אפילו פעם אחת, יכול להזיק מאוד.
(כד) יש <b>זֵד יָהִיר</b> אשר <b>לֵץ שְׁמוֹ,</b> יש אדם שמציג עצמו כמי שאינו כל כך יציב ורציני, ובפועל הוא <b>עוֹשֶׂה בְּעֶבְרַת זָדוֹן,</b> ברשעות שמתוכננת היטב מראש. מעשיו אינם נעשים מתוך קלות-דעת וטיפשות אלא נובעים מזדון מכוון. יש המסתירים את מניעי רעתם, כאילו הייתה זו שגגה בלבד, אף שמעשיהם תוכננו היטב מראש.
(כה) <b>תַּאֲוַת עָצֵל תְּמִיתֶנּוּ, כִּי־מֵאֲנוּ,</b> סירבו <b>יָדָיו לַעֲשׂוֹת.</b> כאשר אדם נתון בפער שבין תאוותו לבין חוסר המעש שלו, הוא נשאר ריק ומורעב. התאווה הגדולה שאינה באה על סיפוקה פוגעת בו ועלולה להמיתו.
(כו) <b>כָּל־הַיּוֹם</b> העצל <b>הִתְאַוָּה תַאֲוָה,</b> יש לו רצונות, אבל אין הוא מוכן להשקיע מאמץ בהשגתם, <b>ו</b>לעומתו ה<b>צַדִּיק יִתֵּן וְלֹא יַחְשֹׂךְ,</b> אינו נמנע מלתת אף לעצל.
(כז) כל <b>זֶבַח</b> של <b>רְשָׁעִים</b> הוא <b>תּוֹעֵבָה, אַף כִּי,</b> כל שכן אם <b>בְזִמָּה,</b> במחשבה רעה <b>יְבִיאֶנּוּ.</b> הרשע מביא קרבן כדי למצוא דרך להיחלץ מצרה. הוא חושב שיוכל לכפר על עוונו מבלי לתקן דבר, וכך להינצל מיד ה', כביכול, ולכן אלוקים מתעב את קרבנו.
(כח) <b>עֵד</b> שמפריח <b>כְּזָבִים,</b> שקרים <b>יֹאבֵד, וְאִישׁ שׁוֹמֵעַ,</b> נבון ובוחן דברים היטב, <b>לָנֶצַח יְדַבֵּר,</b> תמיד יטו לו אוזן.
(כט) <b>הֵעֵז אִישׁ רָשָׁע בְּפָנָיו,</b> הרשע מעז פנים, מחציף ומתריס, <b>ו</b>לעומתו ה<b>יָשָׁר הוּא יָבִין דַּרְכּוֹ</b> וילך בה בבטחה.
(ל) <b>אֵין חָכְמָה וְאֵין תְּבוּנָה וְאֵין עֵצָה ל</b>פעול <b>נֶגֶד ה'</b>. אדם מנסה להתחכם ולחבל תחבולות, אבל רק רצון ה' יתקיים.
(לא) <b>סוּס מוּכָן לְיוֹם מִלְחָמָה, וְ</b>אף שהסוס הוא כלי מלחמה חשוב ביותר, <b>לַה' הַתְּשׁוּעָה.</b> לא הסוסים וכלי הנשק מכריעים בקרב, שכן התשועה היא ביד ה', ואליו צריך לצַפות.
<h2>פרק כב</h2>
(א) <b>נִבְחָר,</b> רצוי ומועדף ה<b>שֵׁם</b> הטוב יותר <b>מֵעֹשֶׁר רָב.</b> לשם טוב אין מחיר, הוא נשמר יותר מעושר, ואינו מדאיג ומכביד כמותה. וכיוצא בזה, יותר <b>מִכֶּסֶף וּמִזָּהָב</b> נבחר ה<b>חֵן</b> ה<b>טוֹב.</b> היכולת להבין את המציאות ולהתנהג בתוכה בחן ובטקט, ערכה גדול מערכם של כסף וזהב.
(ב) <b>עָשִׁיר וָרָשׁ,</b> אף שהם ניצבים בשני הקטבים של הרצף החברתי, במצבים מסוימים הם <b>נִפְגָּשׁוּ,</b> כי בסופו של דבר <b>עֹשֵׂה כֻלָּם ה'</b>. ה' עושה הן את העשירים והן את העניים, ולכן יש ביניהם צדדים רבים של דמיון המאפשרים להם להיפגש, להתקשר, ולפעמים גם להצטרך זה לזה ולסייע זה לזה.
(ג) ה<b>עָרוּם,</b> הנבון <b>רָאָה רָעָה,</b> מבחין ברעה המתקרבת אליו, <b>וְנִסְתָּר</b> מפניה, <b>וּפְתָיִים עָבְרוּ</b> לידה <b>וְנֶעֱנָשׁוּ,</b> נפגעו מכיוון שלא נזהרו.
(ד) <b>עֵקֶב,</b> בעקבות <b>עֲנָוָה</b> באות <b>יִרְאַת ה'</b>, <b>עֹשֶׁר וְכָבוֹד וְחַיִּים.</b>
(ה) <b>צִנִּים</b> ו<b>פַחִים,</b> מיני מכשולים ופגעים – בין אם מדובר על קור וחום, בין אם על קוצים ומלכודות – פרושׂים <b>בְּדֶרֶךְ</b> ה<b>עִקֵּשׁ,</b> מי שאיננו ישר, וה<b>שׁוֹמֵר</b> את <b>נַפְשׁוֹ יִרְחַק מֵהֶם.</b> אדם זהיר נמנע מלהתקרב אל המכשולים הנתונים בדרכו של אדם באופן טבעי, ואילו האיש הנפתל נשאב אליהם ומסתבך בהם.
(ו) <b>חֲנֹךְ לַנַּעַר עַל־פִּי דַרְכּוֹ,</b> באופן המתאים לו והנוח לו לקלוט. אם תעשה זאת כהוגן ולא תלחץ אותו לכיוונים שאינם מתאימים, <b>גַּם כִּי־יַזְקִין</b> – <b>לֹא־יָסוּר מִמֶּנָּה.</b> הצלחת החינוך אינה תלויה בשיטה החינוכית התיאורטית בלבד. רק דרך ההולמת את אישיותו של החניך, תטביע בו את חותמה. אם מנסים לחנך מישהו שלא לפי דרכו, סביר שכשיגדל הוא ימצא לעצמו דרך טבעית יותר.
(ז) <b>עָשִׁיר בְּרָשִׁים</b>, בעניים <b>יִמְשׁוֹל, וְ</b>ְל<b>עֶבֶד</b> נעשה ה<b>לוֶֹה לְאִישׁ מַלְוֶה.</b>
(ח) ה<b>זוֹרֵעַ עַוְלָה,</b> עוול <b>יִקְצָר־אָוֶן,</b> רֶשע. סופו של המרע לאחרים שאף הוא עצמו ייפגע מרוע, <b>וְשֵׁבֶט עֶבְרָתוֹ יִכְלֶה,</b> כוחו שלו יישבר לבסוף. תוצאות הרשע יהרסו את מחולליו עצמם.
(ט) <b>טוֹב־עַיִן,</b> מי שמסתכל על אחרים בעין טובה ומנסה למלא את חסרונם, <b>הוּא</b> עצמו <b>יְבֹרָךְ, כִּי־נָתַן מִלַּחְמוֹ לַדָּל.</b>
(י) <b>גָּרֵשׁ</b> מביתך או מחברתך את ה<b>לֵץ,</b> איש קל-דעת וחסר אחריות, <b>ו</b>בכך <b>יֵצֵא מָדוֹן,</b> ריב, <b>וְיִשְׁבֹּת,</b> יופסק <b>דִּין</b>, התדיינות <b>וְקָלוֹן,</b> בושה. הלץ אינו מתקוטט עם כל סובביו בהכרח, אך הוא מסבך את חייהם ומעורר קטטות וצרות. עם הסתלקותו נהיה שקט.
(יא) מי שהוא אדם <b>אֹהֵב</b> וגם <b>טְהָר־לֵב</b> – יש <b>חֵן</b> ב<b>שְׂפָתָיו,</b> ו<b>רֵעֵהוּ</b> – זה שטהור הלב אוהבו, הוא כ<b>מֶלֶךְ.</b>
(יב) <b>עֵינֵי ה' נָצְרוּ,</b> שומרים דברי <b>דָעַת,</b> או: אנשי דעת ואמת. <b>ו</b>כיוון שה' מפקח על הכול, הוא <b>יְסַלֵּף,</b> יסבך, יכשיל <b>דִּבְרֵי בֹגֵד.</b> ה' ידאג להפר את רצונו של הבוגד בדבריו.
(יג) <b>אָמַר</b> ה<b>עָצֵל,</b> שאינו אוהב לצאת מהבית: <b>"אֲרִי</b> מסתובב <b>בַחוּץ. בְּתוֹךְ רְחֹבוֹת אֵרָצֵחַ,</b> ירצחו אותי ברחובות<b>"</b>. אריות אינם שכיחים בחוצות העיר, ולא סביר שהוא יירצח, אבל העצל מוצא לו מיני תירוצים כדי להימנע מפעילות.
(יד) <b>שׁוּחָה,</b> בור, <b>עֲמֻקָּה,</b> הוא <b>פִּי זָרוֹת,</b> פה רע, עקום ומנאץ; או: פי נשים זרות ומפתות. <b>זְעוּם ה'</b>, מי שה' כועס עליו הוא זה ש<b>יִפָּל־שָׁם</b> – בפה זה, שהוא בעצם מלכודת חפורה.
(טו) <b>אִוֶּלֶת קְשׁוּרָה בְלֶב־נָעַר,</b> לפעמים נכנס בלבו של נער רעיון שהנער אינו מודע לטיפשותו, והעצה לכך – <b>שֵׁבֶט מוּסָר,</b> ענישה <b>יַרְחִיקֶנָּה מִמֶּנּוּ.</b> ההלקאה תסיר ממנו את האיוולת.
(טז) ה<b>עֹשֵׁק דָּל</b> כדי <b>לְהַרְבּוֹת</b> לוֹ – לעצמו, ולעומתו ה<b>נֹתֵן לְעָשִׁיר</b> – אין יתרון בלקיחה ונתינה כאלה, הן <b>אַךְ־לְמַחְסוֹר.</b> אין הן אלא עלבון בצד האחד וכאב בצד השני.
(יז) <b>הַט,</b> הטה את <b>אָזְנְךָ וּשְׁמַע דִּבְרֵי חֲכָמִים, וְלִבְּךָ תָּשִׁית,</b> תשים <b>לְדַעְתִּי,</b> לחכמתי.
(יח) <b>כִּי־נָעִים</b> יהיה לך <b>כִּי,</b> כאשר <b>תִשְׁמְרֵם בְּבִטְנֶךָ,</b> תפנים את הדברים ותזכרם, וכי <b>יִכֹּנוּ</b>, יעמדו <b>יַחְדָּו עַל־שְׂפָתֶיךָ</b> כמשנה סדורה וברורה.
(יט) אז תזכה <b>לִהְיוֹת בַּה' מִבְטַחֶךָ.</b> והוא חוזר ומדגיש: ראה, <b>הוֹדַעְתִּיךָ הַיּוֹם אַף־אָתָּה,</b> לךָ-עצמך.
(כ) <b>הֲלֹא כָתַבְתִּי לְךָ שָׁלִישִׁים,</b> חזרתי על אותם הדברים שלוש פעמים ויותר, <b>בְּמֹעֵצוֹת</b>, עצות, פקחוּת <b>וָדָעַת.</b>
(כא) <b>לְהוֹדִיעֲךָ קֹשְׁטְ,</b> אמת <b>אִמְרֵי אֱמֶת.</b> זכוֹר שהודעתי לך בנאמנות ובדיוק דברי אמת. או: דברי אמת שאמִתתם ברורה לכול. ולא רק להודיעך בשביל עצמך, אלא גם כדי <b>לְהָשִׁיב אֲמָרִים</b> של <b>אֱמֶת לְשֹׁלְחֶיךָ,</b> להוריך ששלחו אותך ללמוד, או: לשואליך.
(כב) ועתה אזהרות ועצות פרטיות: <b>אַל־תִּגְזָל־דָּל,</b> עני, <b>כִּי דַל,</b> ירוד וחלש <b>הוּא</b> ואין מי שיסייע לו, <b>וְאַל־תְּדַכֵּא עָנִי בַשָּׁעַר,</b> במשפט, או: בעסקיך בעיר, שם מזדמנים עשירים ועניים יחד.
(כג) <b>כִּי־ה' יָרִיב</b> את <b>רִיבָם</b> של המסכנים, <b>וְקָבַע,</b> יקפח <b>אֶת־קֹבְעֵיהֶם נָפֶשׁ,</b> את היורדים לחייהם של הדלים. גם כאשר צריך להוכיח או להעניש את המסכנים, יש לעשות זאת ברחמים גדולים ובכבוד.
(כד) הדרכות הקשורות לסביבתו האנושית של האדם. <b>אַל־תִּתְרַע,</b> תתרועע, תתיידד <b>אֶת</b>, עם אדם <b>בַּעַל אָף,</b> כעסן, <b>וְאֶת־אִישׁ חֵמוֹת,</b> רתחן <b>לֹא תָבוֹא</b> בחברתו, לא משום שהוא יכעס עליך בהכרח, שהרי אתה חברו,
(כה) אלא <b>פֶּן־תֶּאֱלַף</b>, תלמד מ<b>אֹרְחֹתָו,</b> דרכיו, תתרגל לעשות כמוהו, <b>וְלָקַחְתָּ מוֹקֵשׁ,</b> מכשול <b>לְנַפְשֶׁךָ.</b> טוב שלא להתחבר עם אדם המשמש דוגמא שלילית.
(כו) <b>אַל־תְּהִי בְתֹקְעֵי־כָף,</b> בין מבטיחי הבטחות ו<b>בַעֹרְבִים,</b> בין אלו הנעשים ערבים על <b>מַשָּׁאוֹת,</b> הלוואות. גם אם אתה מוקף באנשים שחותמים ומתחייבים, כדי להתפאר או מסיבה אחרת, אל תיכנע ללחץ החברתי. שים לב לאפשרויותיך, וזכור שאינך חייב להתחייב.
(כז) <b>אִם</b> יתברר לבסוף ש<b>אֵין־לְךָ</b> מה <b>לְשַׁלֵּם, לָמָּה יִקַּח</b>, ייקחו ממך את כל רכושך, ואפילו את <b>מִשְׁכָּבְךָ מִתַּחְתֶּיךָ</b>?!
(כח) <b>אַל־תַּסֵּג,</b> תזיז אחורנית <b>גְּבוּל</b> שהוצב מ<b>עוֹלָם,</b> בעבר, <b>אֲשֶׁר עָשׂוּ אֲבוֹתֶיךָ,</b> הדורות הראשונים.
(כט) אם <b>חָזִיתָ,</b> ראית <b>אִישׁ מָהִיר בִּמְלַאכְתּוֹ</b>, אדם זריז, יעיל וחרוץ, דע לך שהוא יגיע רחוק – <b>לִפְנֵי־מְלָכִים יִתְיַצָּב,</b> יעמוד. הוא יתקדם ויגדל, <b>בַּל</b>, לא <b>יִתְיַצֵּב לִפְנֵי חֲשֻׁכִּים,</b> במקומות נסתרים וחשוכים, או בין אנשים שפלים. לפיכך ראוי ללמוד ממנו ולעשות כמעשיו.
<h2>פרק כג</h2>
(א) עצה הנוגעת להתנהגות עם אנשי שלטון: <b>כִּי־תֵשֵׁב לִלְחוֹם,</b> לאכול לחם <b>אֶת,</b> עם <b>מוֹשֵׁל, בִּין תָּבִין,</b> עליך להבין היטב <b>אֶת־אֲשֶׁר לְפָנֶיךָ.</b> יהיה אשר יהיה המושל הזה, אין זו סעודת ידידים רגילה.
(ב) <b>וְשַׂמְתָּ שַׂכִּין</b>, סכין <b>בְּלֹעֶךָ,</b> בעומק הפה שלך, <b>אִם־בַּעַל נֶפֶשׁ,</b> אדם רגיש, או: יציב בדעת <b>אָתָּה.</b> נסה לא לדבר יותר מדי והתנהג באיפוק ובאופן מושכל כשאתה יושב עם מושל. גם אם הוא נוהג בך בנדיבות ומזמין אותך לארוחה, אין זה מצב נינוח, ובנסיבות אלו דיבורים מיותרים עלולים להזיק לך.
(ג) <b>אַל־תִּתְאָו לְמַטְעַמּוֹתָיו,</b> למטעמיו של המושל, <b>וְהוּא לֶחֶם כְּזָבִים.</b> הארוחה הזו אינה באה מאהבה גרידא. אינך יושב אצל המושל להנאתך או מפני שהוא אוהב אותך. בצד נדיבותו מונח חשבון שתצטרך לפרוע. הרעיון חוזר ומופיע דורות רבים מאוחר יותר בדברי חכמים המייעצים שלא להתקרב לרשויות יותר מדי, כי בעלי הכוח מעוניינים רק בתועלת עצמם ולא בתועלתם של אחרים.
(ד) על העושר – <b>אַל־תִּיגַע,</b> תתייגע כדי <b>לְהַעֲשִׁיר</b> מעבר לצרכיך, <b>מִבִּינָתְךָ חֲדָל.</b> הפסק להשתמש בבינתך כדי לתכנן עוד תכניות כיצד להשיג עוד ועוד כסף.
(ה) <b>הֲ</b>לא רק <b>תָעִיף</b> מבט <b>עֵינֶיךָ בּוֹ</b> – בכסף – <b>וְאֵינֶנּוּ,</b> והוא נעלם, <b>כִּי עָשֹׂה יַעֲשֶׂה־לּוֹ כְנָפַיִם, כְּנֶשֶׁר יָעוּף</b> אל <b>הַשָּׁמָיִם.</b> גם כסף שיגעים הרבה להשיגו, בורח מהר ואינו משאיר אחריו דבר.
(ו) הנאה ממי שעינו רעה – <b>אַל־תִּלְחַם אֶת־לֶחֶם רַע עָיִן,</b> אדם קמצן, <b>וְאַל־תִּתְאָו,</b> תתאווה <b>לְמַטְעַמֹּתָיו,</b> למטעמיו ומעדניו,
(ז) <b>כִּי כְּמוֹ־שָׁעַר,</b> ההשערה, המחשבה ש<b>בְּנַפְשׁוֹ</b> – <b>כֶּן הוּא.</b> הדבר האמתי הוא מה שבלבו של המאכיל אותך, ולא גינוניו החיצוניים – <b>"אֱכוֹל וּשְׁתֵה" יֹאמַר לָךְ.</b> בתור אורח שלו הוא מעודד אותך, כמובן, לאכול ולשתות, <b>וְ</b>אולם <b>לִבּוֹ בַּל־עִמָּךְ.</b> הוא אינו סובל את אכילתך ושתייתך.
(ח) <b>פִּתְּךָ־אָכַלְתָּ</b> אצלו, ובסוף <b>תְקִיאֶנָּה.</b> מה שאכלת יגרום לך אי-נוחות ותקיא אותו כאילו לא אכלת, <b>וְשִׁחַתָּ,</b> יושחתו <b>דְּבָרֶיךָ הַנְּעִימִים.</b> דברי האהבה שהרעפת עליו ודברי האמת שלך יֵצאו לריק. לא תצמח תועלת מהתקרבותך אל האדם שאיננו מעוניין בך.
(ט) העצה הזו יכולה להיות קשורה לקודמתה: <b>בְּאָזְנֵי כְסִיל אַל־תְּדַבֵּר,</b> כי הוא לא יחכם מדיבוריך, ולא זו בלבד – <b>כִּי־יָבוּז לְשֵׂכֶל מִלֶּיךָ,</b> לדבריך המושכלים. על כן השיחה עמו והתוכחה באוזניו מיותרות.
(י) עצה אחרת הקשורה לממון ולזולת, שעיקרה נכתב מקדמת דנא – <b>אַל־תַּסֵּג</b>, תרחיק <b>גְּבוּל</b> הקבוע מאז ומ<b>עוֹלָם</b> על מנת להגדיל את חלקך. <b>וּבִשְׂדֵי</b> אל שדה של <b>יְתוֹמִים אַל־תָּבֹא,</b> תפלוש. אף שקל להתפתות להשתמש בשדה המוזנח השכן שמתברר שהוא שייך ליתומים,
(יא) <b>כִּי</b> אמנם אין להם קרוב-גואל בעולם הזה, אבל <b>גֹאֲלָם</b> של היתומים בשמים – <b>חָזָק. הוּא־יָרִיב אֶת־רִיבָם אִתָּךְ.</b> ה' יריב אתך למענם.
(יב) מוסר וחינוך – <b>הָבִיאָה לַמּוּסָר</b> את <b>לִבֶּךָ,</b> הקשב למוסר בשכל ובחפץ לב, <b>וְאָזְנֶךָ</b> הבֵא לשמוע <b>אִמְרֵי־דָעַת.</b>
(יג) אם צריך לייסר ילד באופן גופני, <b>אַל־תִּמְנַע מִנַּעַר מוּסָר,</b> ייסורים. <b>כִּי</b> גם אם מפעם לפעם <b>תַכֶּנּוּ</b> מכה קטנה <b>בַשֵּׁבֶט,</b> במקל – הוא <b>לֹא יָמוּת</b> ממנה.
(יד) <b>אַתָּה בַּשֵּׁבֶט תַּכֶּנּוּ, וְ</b>את <b>נַפְשׁוֹ מִשְּׁאוֹל תַּצִּיל.</b> הפגיעה הקטנה בהכאתך תציל את נפשו מאבדון וגיהינום. אם עד כה עצות רבות פנו לצעירים, שעליהם לשמוע, להקשיב ולציית, כאן הפנייה היא למבוגרים הדואגים לילדיהם. עליהם לזכור שלפעמים יד קשה אינה מזיקה.
(טו) <b>בְּנִי,</b> כפשוטו, וגם: תלמידי, <b>אִם־חָכַם לִבֶּךָ</b> – <b>יִשְׂמַח לִבִּי</b> כמוך <b>גַם־אָנִי.</b> כשאתה נעשה חכם אינני מקנא בך, אדרבא, אני שמח ונהנה מכך. מעין זה אמרו חכמים: "בכול אדם מתקנא חוץ מבנו ותלמידו".
(טז) <b>וְתַעֲלֹזְנָה כִלְיוֹתָי,</b> שמחתי הפנימית תמלא אותי <b>בְּדַבֵּר,</b> כשידברו <b>שְׂפָתֶיךָ מֵישָׁרִים,</b> דברי אמת ויושר.
(יז) <b>אַל־יְקַנֵּא לִבְּךָ בַּחַטָּאִים,</b> באנשי חטא. אל תפנה אל מעשיהם <b>כִּי אִם</b> עסוק רק <b>בְּיִרְאַת־ה' כָּל־הַיּוֹם.</b> פירוש חלופי: אם אתה כבר מקנא במישהו, אל תפנה קנאתך במי שעשה את הונו בדרך שאינה הגונה ואל תתאווה לכוחו של אדם מכובד; טוב יותר שתקנא בירא ה' ותחשוב מתי תגיע לדרגת צדקתו.
(יח) <b>כִּי אִם,</b> אכן <b>יֵשׁ אַחֲרִית,</b> כיוָון שיש לדברים תכלית ומטרה, <b>וְ</b>לכן <b>תִקְוָתְךָ</b> העתידה <b>לֹא תִכָּרֵת.</b> לפיכך אל תקנא בחוטאים המצליחים לפי שעה.
(יט) <b>שְׁמַע,</b> הקשב, <b>אַתָּה בְנִי, וַחֲכָם,</b> ונסה להחכים, <b>וְ</b>אז <b>אַשֵּׁר,</b> הצעד, או: חזֵק <b>בַּדֶּרֶךְ</b> הראויה את <b>לִבֶּךָ.</b>
(כ) <b>אַל־תְּהִי בְסֹבְאֵי יָיִן,</b> השותים לשכרה, <b>בְּזֹלְלֵי בָשָׂר לָמוֹ,</b> להם, להנאתם. זלילה וסביאה הן מידה מגונה, בפרט כשאין מדובר בלחם, מים וחלב, אלא ברדיפה אחרי מותרות של בשר ויין.
(כא) <b>כִּי־סֹבֵא וְזוֹלֵל יִוָּרֵשׁ,</b> ייעשה עני, <b>וּקְרָעִים תַּלְבִּישׁ נוּמָה,</b> שנתו של הרעבתן, השיכור או העצל<b>ן,</b> עושה אותו עני לבוש קרעים. במקום לזלול ולסבוא, ראוי שתעמול לפרנסתך.
(כב) מסתבר שגם בעבר היו אנשים שראו בהוריהם אנשים שאינם מבינים עניין וכבר אינם רלוונטיים. כלפיהם נאמר כאן: <b>שְׁמַע לְאָבִיךָ זֶה,</b> אשר <b>יְלָדֶךָ,</b> משום שהוא הוליד אותך, <b>וְאַל־תָּבוּז כִּי־זָקְנָה אִמֶּךָ,</b> לא רק מכיוון שזהו יחס מגונה, אלא גם משום שבהחלט ייתכן שתפיק תועלת מדבריה.
(כג) <b>אֱמֶת קְנֵה,</b> השקע מאמץ להשיגה, גם מאמץ כספי כשנדרש. היו זמנים שאנשים שרצו לקנות אמת היו רוכשים ספרים, והיו שקנו אמת ביציאתם למקומות רחוקים כדי לשמוע וללמוד. <b>ו</b>לאחר שקנית אמת <b>אַל־תִּמְכֹּר</b> אותה, אינך צריך לעסוק בהפצתה לאחרים, כאילו הייתה איזה עסק מניב רווחים שעושים בו מקח-וממכר. דייך שיש בידך אמת, <b>חָכְמָה וּמוּסָר וּבִינָה.</b> משמעות מדרשית נוספת: גם אם לימודך בתורה היה כרוך בתשלום, אתה אל תלמד אותה לאחרים תמורת שכר אלא הענק אותה חינם.
(כד) <b>גִּיל יָגִיל אֲבִי צַדִּיק.</b> אביו של צדיק שמח בו תמיד, <b>וְיוֹלֵד,</b> והמוליד בן <b>חָכָם יִשְׂמַח בּוֹ.</b> השתדל אפוא להיות מאלה המשמחים את הוריהם.
(כה) אם כך תעשה – <b>יִשְׂמַח־אָבִיךָ וְאִמֶּךָ, וְתָגֵל יוֹלַדְתֶּךָ,</b> גם במשמעות: האומנת המגדלת אותך. כשיראו שאתה נוהג כראוי ומיטיב, הם ישמחו בך.
(כו) זהירות מפיתויים – <b>תְּנָה־בְנִי לִבְּךָ לִי,</b> שים לב לדברי, <b>וְעֵינֶיךָ</b> את <b>דְּרָכַי תִּצֹּרְנָה,</b> ישמרו.
(כז) שלוט על לבך ועיניך והיזהר מלהיגרר אחריהם – <b>כִּי־שׁוּחָה</b>, חפירה, מלכודת <b>עֲמֻקָּה</b> היא ה<b>זוֹנָה.</b> אין מדובר בהכרח בזונה מקצועית, אלא גם במי שעוסקת בכך כתחביב בלבד. המועד ונכשל בה לא במהרה יצא. <b>וּבְאֵר צָרָה</b> היא האשה ה<b>נָכְרִיָּה.</b>
(כח) <b>אַף־הִיא כְּחֶתֶף,</b> כחטיפה פתאומית <b>תֶּאֱרֹב.</b> כשהוא פוגש את האשה הזרה היא נחמדה אליו, אבל למעשה, היא מעין חיה טורפת האורבת לאנשים. <b>וּבוֹגְדִים בְּאָדָם</b> היא <b>תּוֹסִף.</b> אשה זרה כזו היא בדרך כלל נשואה, והיא מוסיפה בגידות, קטטות וצרות. האזהרה הבאה מכילה חרוזים פיוטיים המתייחסים באופן ציורי לשתיית יין.
(כט) <b>לְמִי אוֹי</b>?<b>לְמִי אֲבוֹי</b>? <b>לְמִי מִדְיָנִים,</b> מריבות? <b>לְמִי שִׂיחַ</b>, תלונות ומרירות? <b>לְמִי פְּצָעִים</b> שמקבל ל<b>חִנָּם</b>? <b>לְמִי חַכְלִלוּת,</b> אדמימות <b>עֵינָיִם</b>?
(ל) כל אלה נלווים <b>לַמְאַחֲרִים,</b> היושבים עד מאוחר בלילה <b>עַל־הַיָּיִן.</b> עיניהם אדומות מרוב שתייה וחוסר שינה, ולעתים מתוך תגרות הם נפצעים חינם. <b>לַבָּאִים לַחְקוֹר</b>, לבחון <b>מִמְסָךְ,</b> את טיב היין. במקום לשוחח בענייני תורה וביראה הם יושבים עד מאוחר וחוקרים ודורשים אחר משקה טוב יותר.
(לא) <b>אַל־תֵּרֶא,</b> תסתכל או תבחר ב<b>יַיִן כִּי יִתְאַדָּם.</b> אל תיתן לצבעו המרהיב לפתות אותך, <b>כִּי</b> מי ש<b>יִתֵּן בַּכּוֹס</b> את <b>עֵינוֹ,</b> ויתפתה ממראה היין והכוס, מריחו או מטעמו – יתמסר לשתייה וישתה יתר על המידה עד ש<b>יִתְהַלֵּךְ בְּמֵישָׁרִים,</b> יצעד בעולם כאילו הכול מישור חלק, מבלי להבחין היכן עליו לסטות, לעקוף מכשול או לפנות הצדה. לשיכורים אין עכבות, והם מאבדים את חוש הביקורת.
(לב) היין, שבתחילתו הוא נוח ונעים, <b>אַחֲרִיתוֹ כְּנָחָשׁ יִשָּׁךְ וּכְצִפְעֹנִי יַפְרִשׁ</b> ארס. היין פוגע קשות במי שמשתכר ממנו.
(לג) כשאתה שיכור, <b>עֵינֶיךָ יִרְאוּ זָרוֹת,</b> תעתועים. גם אדם שאינו סובל מתסמונת גמילה אלא סתם שותה, מתחיל לראות דברים שאינם נמצאים, והעולם אינו יציב בעיניו, <b>וְלִבְּךָ יְדַבֵּר תַּהְפֻּכוֹת.</b> דיבורים הפוכים חסרי היגיון.
(לד) <b>וְהָיִיתָ כְּשֹׁכֵב בְּלֶב־יָם</b>, בין גלים המנידים אותך מצד לצד, <b>וּכְשֹׁכֵב בְּרֹאשׁ חִבֵּל,</b> תורן הספינה הנע ונד ברוח. המרבה לשתות סחרחר תמיד.
(לה) וכך אומר השיכור: אמנם <b>הִכּוּנִי,</b> אבל <b>בַל־חָלִיתִי</b>, לא הרגשתי כאב, <b>הֲלָמוּנִי</b>, הלמו בי, אך <b>בַּל</b>, לא <b>יָדָעְתִּי.</b> ואחרי שכל העולם התנועע, התערער וחג סביבו הוא אומר עוד: <b>מָתַי אָקִיץ אוֹסִיף אֲבַקְשֶׁנּוּ עוֹד.</b> הוא מעוניין ביין נוסף. תיאור קצר וחי זה של תהליך השתייה מתחילתו עד סופו בא ללמד את הצעיר להימנע משתייה.
<h2>פרק כד</h2>
(א) <b>אַל־תְּקַנֵּא בְּ</b>הצלחתם של <b>אַנְשֵׁי רָעָה, וְאַל־תִּתְאָו</b>, תתאווה <b>לִהְיוֹת אִתָּם,</b> להימצא בחברתם.
(ב) לא תפיק מכך דבר <b>כִּי</b> על <b>שֹׁד</b>, שחיתות ושאר מעשים מגונים <b>יֶהְגֶּה</b>, חושב <b>לִבָּם, וְעָמָל,</b> עוולה <b>שִׂפְתֵיהֶם תְּדַבֵּרְנָה.</b> הם אינם מועילים, וגם אין לסמוך עליהם.
(ג) ומנגד – <b>בְּ</b>אמצעות <b>חָכְמָה יִבָּנֶה בָּיִת, וּבִתְבוּנָה יִתְכּוֹנָן,</b> יתבסס ויתקיים,
(ד) <b>וּבְדַעַת</b> ה<b>חֲדָרִים יִמָּלְאוּ</b> ב<b>כָל־הוֹן יָקָר וְנָעִים.</b> החכמה, הבינה והדעת הם כוחות בונים, יוצרים ואמינים.
(ה) <b>גֶּבֶר־חָכָם</b> שרוי <b>בַּעוֹז</b>, בחכמתו הוא מקבל אומץ וגבורה, <b>וְאִישׁ־דַּעַת</b> עַת<b>מְאַמֶּץ,</b> מגביר <b>כֹּחַ.</b> הגבורה והכוח אינם תכונות פיזיות בלבד אלא תלויות גם באופיו של האדם הנושא אותם,
(ו) <b>כִּי</b> לא בכוח בלבד אלא <b>בְתַחְבֻּלוֹת,</b> בחכמה <b>תַּעֲשֶׂה־לְּךָ מִלְחָמָה, וּתְשׁוּעָה</b> במלחמות ובמריבות נרכשת <b>בְּרֹב יוֹעֵץ,</b> בחכמתם ותבונתם של יועצים רבים.
(ז) <b>רָאמוֹת,</b> גבוהות <b>לֶאֱוִיל,</b> לשוטה ה<b>חָכְמוֹת.</b> בעיני האוויל נמצאות החכמות אי-שם למעלה, מעבר להשגתו. הוא אינו מנסה להגיע אליהן ואינו לומד אותן, ולכן <b>בַּשַּׁעַר,</b> מקום התאספות האנשים החשובים <b>לֹא יִפְתַּח</b> האוויל את <b>פִּיהוּ,</b> כי אין לו מה להגיד.
(ח) אדם ה<b>מְחַשֵּׁב לְהָרֵעַ</b> לזולתו – <b>לוֹ "בַּעַל־מְזִמּוֹת"</b>, "תחבולן" <b>יִקְרָאוּ.</b> בדרך כלל אנשים אינם חושבים להרע בגלוי. על כן לרוב המחשבה להזיק היא מפותלת, והיא נתפסת כמגויסת להפקת רווחים מכל מצב.
(ט) <b>זִמַּת,</b> מזימת, מחשבת <b>אִוֶּלֶת</b> גם אם אינה ממומשת, היא <b>חַטָּאת,</b> חטא וחיסרון, <b>וְתוֹעֲבַת,</b> התועבה והסלידה היא התכונה המתאימה <b>לְאָדָם לֵץ.</b>
(י) אם <b>הִתְרַפִּיתָ בְּיוֹם צָרָה</b> – <b>צַר,</b> יחלש <b>כֹּחֶכָה,</b> כוחך. דווקא בעת צרה האדם נדרש לעמוד בתוקף, ולא כאשר הכול כשורה.
(יא) ייתכן שהדברים הבאים הם פירוש ודוגמא לפסוק הקודם: <b>הַצֵּל לְקֻחִים</b>, אנשים הנלקחים <b>לַמָּוֶת. ו</b>את אלה ה<b>מָטִים לַהֶרֶג</b> להיהרג <b>אִם</b>, לוואי ש<b>תַּחְשׂוֹךְ</b>, תחסוך ממוות.
(יב) <b>כִּי,</b> אם <b>תֹאמַר</b> לבני אדם: <b>"הֵן לֹא־יָדַעְנוּ</b>, איננו אמורים לדעת <b>זֶה</b> – שהאנשים הללו נמצאים בסכנה ושיש בכוחנו להצילם, וכיצד אני נתבע לסייע להם ולהושיע אותם ממוות?!<b>"</b> – <b>הֲלֹא־תֹכֵן,</b> בוחן <b>לִבּוֹת</b> – ה' <b>הוּא־יָבִין.</b> הוא יודע אם ידעת או לא. <b>וְנֹצֵר</b>, השומר את <b>נַפְשְׁךָ הוּא יֵדָע</b> את האמת, <b>וְהֵשִׁיב לְאָדָם כְּפָעֳלוֹ,</b> כפי מעשיו. לא תועיל לך העמדת פנים מול האלוקים.
(יג) <b>אֱכָל, בְּנִי, דְבַשׁ כִּי</b> הוא <b>טוֹב, וְנֹפֶת</b>, צוף <b>מָתוֹק עַל־חִכֶּךָ.</b>
(יד) <b>כֵּן,</b> כך, כמו דבש לחיך <b>דְּעֶה,</b> השתדל לדעת <b>חָכְמָה לְ</b>הנעים ל<b>נַפְשֶׁךָ,</b> ורק <b>אִם־מָצָאתָ</b> חכמה לנפשך – <b>וְיֵשׁ</b> לך <b>אַחֲרִית, וְתִקְוָתְךָ לֹא תִכָּרֵת,</b> תאבד.
(טו) וכאן פנייה לרשע: <b>אַל־תֶּאֱרֹב, רָשָׁע, לִנְוֵה</b>, למעונו של ה<b>צַדִּיק</b> כשאתה מבחין בצדיק המתמוטט כלכלית או הנאלץ לנטוש את ביתו, <b>אַל־תְּשַׁדֵּד,</b> תחריב את <b>רִבְצוֹ,</b> מקום מגוריו, שהרי הצדיק שונה ממך:
(טז) <b>כִּי</b> גם אם <b>שֶׁבַע</b> פעמים <b>יִפּוֹל צַדִּיק,</b> שהרי לכל אדם יש נפילות רבות בחייו – <b>וָקָם</b>, הוא יקום מחדש, <b>ו</b>אילו <b>רְשָׁעִים</b> כמוך <b>יִכָּשְׁלוּ בְרָעָה,</b> ולא תהיה להם תקומה. התנכלותו של הרשע בצדיק לא תהרוס אלא את המתנכל.
(יז) ולהנהגה מוסרית אחרת: <b>בִּנְפֹל אוֹיִבְךָ אַל־תִּשְׂמָח, וּב</b>ה<b>יכָּשְׁלוֹ אַל־יָגֵל לִבֶּךָ.</b> תגובה זו אינה מוסרית, שהרי אין טעם בשמחה כזאת.
(יח) יתר על כן, <b>פֶּן־יִרְאֶה ה'</b> שאתה שמח במפלתו של אחר, <b>וְרַע בְּעֵינָיו,</b> וכתוצאה מכך – <b>וְהֵשִׁיב</b>, ה' יסיר <b>מֵעָלָיו</b> – מעל אויבך את <b>אַפּוֹ,</b> כעסו. כיוון שיראה שאנשים כה שמחים ונהנים מכישלונו, הוא לא ירצה להוסיף ולהציק לו. כך תעזור לו בעקיפין להיפטר מכל תוקפו של העונש הראוי לו.
(יט) <b>אַל־תִּתְחַר,</b> תתחרה <b>בַּמְּרֵעִים,</b> באנשים רעים בשאיפתך ללכת בדרכיהם. <b>אַל־תְּקַנֵּא בָּרְשָׁעִים.</b>
(כ) <b>כִּי לֹא־תִהְיֶה אַחֲרִית,</b> שארית, או: עתיד <b>לָרָע,</b> ו<b>נֵר רְשָׁעִים</b> לבסוף <b>יִדְעָךְ.</b> שכן קנאה זו נתלית במי שאין טעם לקנא בו.
(כא) <b>יְרָא־אֶת־ה', בְּנִי, ו</b>היזהר גם מפני <b>מֶלֶךְ. עִם</b> אנשים <b>שׁוֹנִים,</b> שדעותיהם ודרכיהם זרות <b>אַל־תִּתְעָרָב.</b>
(כב) <b>כִּי־פִתְאֹם יָקוּם,</b> יצוץ <b>אֵידָם.</b> מפלתם לא תבוא בהכרח בזמן צפוי וידוע מראש, <b>וּפִיד,</b> האסון של <b>שְׁנֵיהֶם</b> – הן של השונים הן של המתערבים עמהם, או: של הסרים מה' ושל המלך <b>מִי יוֹדֵעַ.</b> אי-אפשר לדעת מה יהיה עונשם, מתי ומהיכן הוא יבוא. עיקרה של עצה זו חוזר שוב ושוב: כשאינך יודע בוודאות את כל הפרטים, מוטב שתימנע ממעורבות.
(כג) <b>גַּם־אֵלֶּה</b> – העצות הבאות מיועדות <b>לַחֲכָמִים</b>, שאחדים מהם נכבדים, ויש בהם גם שופטים: <b>הַכֵּר־פָּנִים,</b> הענקת תחושת העדפה לאחד מן הצדדים <b>בְּמִשְׁפָּט</b> – <b>בַּל טוֹב.</b> הדבר נאסר בתורה, ולא זו בלבד, אלא שבכך נמנעת טובה מן האדם עצמו ומן החברה.
(כד) מי ש<b>אֹמֵר לְרָשָׁע: "צַדִּיק אָתָּה"</b> – <b>יִקְּבֻהוּ עַמִּים.</b> כל בני האדם מקללים אותו, <b>יִזְעָמוּהוּ,</b> יכעסו עליו <b>לְאֻמִּים.</b>
(כה) <b>ו</b>מצד שני – <b>לַמּוֹכִיחִים יִנְעָם, וַעֲלֵיהֶם תָּבוֹא בִרְכַּת־טוֹב.</b> אנשים יברכו אותם. האדם השומר על יושרו והנמנע מהטיית הכף לטובת מי שאינו צודק, אינו פסיבי בהכרח. אדרבא, האיסור להכיר פנים כולל את החובה להטיף מוסר למי שראוי להוכיחו, גם אם הוא צודק בדין.
(כו) <b>שְׂפָתַיִם יִשָּׁק,</b> הכול מנשקים את ה<b>מֵשִׁיב דְּבָרִים נְכֹחִים,</b> ישרים וברורים. אנשים מעריצים אדם כזה, או: המשיב נכוחה הרי הוא כמנשק את שפתי שומעו.
(כז) <b>הָכֵן בַּחוּץ</b> את <b>מְלַאכְתֶּךָ, וְעַתְּדָהּ,</b> הכן אותה לעתיד <b>בַּשָּׂדֶה לָךְ,</b> בשבילך. ורק <b>אַחַר</b> כך – <b>וּבָנִיתָ בֵיתֶךָ,</b> בנה לך בית.
(כח) <b>אַל־תְּהִי עֵד־חִנָּם,</b> שאין בו צורך <b>בְּרֵעֶךָ, וַהֲפִתִּיתָ,</b> תרחיב <b>בִּשְׂפָתֶיךָ,</b> תפטפט סתם. הקפד שפיך יהיה סגור. לא כדאי שתבזבז את זמנך ותיכנס לעסקיהם של אחרים.
(כט) <b>אַל־תֹּאמַר: "כַּאֲשֶׁר עָשָׂה־לִי, כֵּן אֶעֱשֶׂה־לּוֹ. אָשִׁיב לָאִישׁ כְּפָעֳלוֹ".</b> אל תנקום.
(ל) דברי מוסר לעצל: <b>עַל</b>, ליד <b>שְׂדֵה אִישׁ־עָצֵל עָבַרְתִּי, וְעַל־כֶּרֶם</b> של <b>אָדָם חֲסַר־לֵב,</b> חסר שכל.
(לא) <b>וְהִנֵּה עָלָה</b> השדה או הכרם <b>כֻלּוֹ קִמְּשֹׂנִים, כָּסּוּ פָנָיו חֲרֻלִּים</b> – עשבים קוצניים מסוגים שונים, <b>וְגֶדֶר אֲבָנָיו</b> שעמדה שם בעבר, <b>נֶהֱרָסָה.</b>
(לב) <b>וָאֶחֱזֶה אָנֹכִי, אָשִׁית</b>, שמתי <b>לִבִּי, רָאִיתִי</b> את מראה רכושו המוזנח ו<b>לָקַחְתִּי</b> ממנו <b>מוּסָר.</b>
(לג) מנהג העצל – <b>מְעַט שֵׁנוֹת, מְעַט תְּנוּמוֹת, מְעַט חִבֻּק יָדַיִם לִשְׁכָּב.</b> תחילה הוא ישן קצת, אחר כך מנמנם, ולאחר שהתעורר סוף סוף, הוא מקפל את ידיו ושוכב לנוח סתם.
(לד) <b>וּבָא מִתְהַלֵּךְ,</b> כצועד לבטח <b>רֵישֶׁךָ</b>, העוני שלך, <b>וּמַחְסֹרֶיךָ</b> יבוא <b>כְּ</b>מו צעידתו של <b>אִישׁ מָגֵן,</b> איש צבא. אינך מתרוצץ; אצלך הכול הולך לאט ובניחותא. אולם גמול עצלותך יבוא במהירות ובנחישות.
<h2>פרק כה</h2>
(א) <b>גַּם־אֵלֶּה</b> – הדברים הבאים, הם <b>מִשְׁלֵי שְׁלֹמֹה אֲשֶׁר הֶעְתִּיקוּ אַנְשֵׁי חִזְקִיָּה מֶלֶךְ־יְהוּדָה.</b>
(ב) <b>כְּבֹד אֱלֹהִים</b> ב<b>הַסְתֵּר</b>, בהסתרת <b>דָּבָר.</b> אלוקים ברא את העולם מבלי להסביר אותו. סודות העולם כמוסים אתו, וכך גם חכמתו ותורתו של אלוקים – כבודם במסתורין שלהם. <b>וּ</b>לעומת זאת <b>כְבֹד מְלָכִים חֲקֹר דָּבָר.</b> המלכים מבטאים את העצמה האנושית, והם פועלים בכיוון ההפוך. הם חוקרים את הדברים ומעוניינים לגלות את סיבותיהם, וזה כבודם. המסתורין של המציאות והתשוקה או היכולת האנושית לגלות אותם משלימים זה את זה.
(ג) <b>שָׁמַיִם</b> פונים <b>לָרוּם,</b> גבוה למעלה <b>וָאָרֶץ</b> פונה מטה <b>לָעֹמֶק,</b> למעמקים, <b>וְ</b>כך <b>לֵב מְלָכִים אֵין חֵקֶר.</b> אי-אפשר לחקור אותו ולהגיע אל קצו. למלך נתונה הסמכות, ועליו לדאוג לכל מה שקורה במדינתו. על כן גם אם הוא עצמו איננו אדם גדול, השלטון והמבנה המדיני מסובך מאוד. מי שמכריע במערכת המורכבת הזו אולי לא יכול להשיג את כל פרטיה, ובכל זאת עליו להכיל את כל הרצונות, הצרכים, הטענות והמענות שבמדינה, ולדברים הללו אין סוף.
(ד) <b>הָגוֹ,</b> מסירים החוצה <b>סִיגִים מִכָּסֶף,</b> ורק לאחר מכן – <b>וַיֵּצֵא,</b> מופק, מושלם <b>לַצֹּרֵף כֶּלִי.</b>
(ה) ובאופן דומה, <b>הָגוֹ,</b> בהסרת <b>רָשָׁע</b> מ<b>לִפְנֵי־מֶלֶךְ,</b> שלא ישמש בין שריו ומפקדיו – <b>וְיִכּוֹן,</b> יתבסס <b>בַּצֶּדֶק כִּסְאוֹ</b> של המלך. כשם שמכסף מלא סיגים קשה ליצור כלי מפואר, כך מלך שמשרתיו רשעים אינו יכול לבנות ממלכה מפוארת ויציבה.
(ו) <b>אַל־תִּתְהַדַּר,</b> תתקשט, תבליט את עצמך <b>לִפְנֵי־מֶלֶךְ, וּבמקוֹם</b> שנמצאים <b>גְּדֹלִים אַל־תַּעֲמֹד.</b>
(ז) הישאר במקומך <b>כִּי טוֹב</b> יותר <b>אֲמָר</b>, שיאמרו <b>לְךָ: "עֲלֵה הֵנָּה", מֵהַשְׁפִּילְךָ</b>, משישפילו אותך <b>לִפְנֵי נָדִיב</b>, בפני אדם חשוב <b>אֲשֶׁר רָאוּ עֵינֶיךָ,</b> שאתה מכירו. אם לא נדחקת לשורה הראשונה, כמו שאולי רצית, לכל היותר מישהו יראה אותך מרחוק ויזמין אותך לעלות ולהתקדם. מצב כזה עדיף מאשר ההפך, שתתיישב בשורה הראשונה, ולבסוף ידחו אותך לשורה העשירית מפני שנמצא אדם מכובד ממך.
(ח) <b>אַל־תֵּצֵא לָרִב מַהֵר.</b> התרחק ממריבה, <b>פֶּן מַה־תַּעֲשֶׂה</b> ואיך תגיב <b>בְּאַחֲרִיתָהּ,</b> בסופה, <b>בְּהַכְלִים,</b> כשיבייש <b>אֹתְךָ רֵעֶךָ,</b> חברך. ועצה ממין אחר:
(ט) אם רצונך לריב – את <b>רִיבְךָ רִיב אֶת,</b> עם <b>רֵעֶךָ.</b> כאשר הריב מתמצה בתוך חוג מצומצם של אנשים קרובים, אדם יכול להרשות לעצמו להתקוטט בלי לפחד מביזיונות ומחציית גבולות. גם אם לא תגיעו להסכמה, ותמצאו את עצמכם אפילו בתגרה, מריבתכם לא תביא לבושה. <b>וְגם</b> אז, בזמן המריבה <b>סוֹד</b> של אדם <b>אַחֵר אַל־תְּגָל,</b> תגלה,
(י) <b>פֶּן־יְחַסֶּדְךָ,</b> יבזה אותך ה<b>שֹׁמֵעַ, וְדִבָּתְךָ</b>, הפרטים השליליים שישמיצו אותך בהם בעקבות המריבה <b>לֹא תָשׁוּב,</b> ותתפרסם, ואתה תישאר חסר אונים.
(יא) <b>תַּפּוּחֵי,</b> כדוריות <b>זָהָב בְּמַשְׂכִּיּוֹת,</b> קישוטי אמנות שמסתכלים בהם או דרכם, העשויים <b>כָּסֶף</b>. את תפוחי הזהב העטופים ברשת כסף אפשר לזהות בהתבוננות שמעבר למבט הראשון. זהו הדימוי ל<b>דָּבָר דָּבֻר עַל־אָפְנָיו.</b> כאשר אדם מדבר כראוי, מעבר למשמעות הפשוטה הגלויה לעין של דבריו, יש להם גם משמעות דקה ועמוקה יותר.
(יב) מעין אותו דימוי לדבר הנכון מכל צדדיו – כ<b>נֶזֶם זָהָב וַחֲלִי</b>, תכשיט <b>כָתֶם,</b> זהב מובחר, כעדיים העשויים מחומר יקר ואף צורתם נאה, כך דברי <b>מוֹכִיחַ חָכָם עַל־אֹזֶן שֹׁמָעַת.</b> כאשר חכם מוכיח אדם שאיננו מיטיב לשמוע, דברי חכמתו אינם נקלטים כראוי; לעומת זאת מוכיח שאינו חכם אין בפיו דברים הראויים להישמע. תוכחתו של חכם הפונה לאוזן שומעת היא הצירוף הטוב כתכשיט זהב.
(יג) <b>כְּצִנַּת־שֶׁלֶג</b> המרעננת כשהיא באה <b>בְּיוֹם קָצִיר</b>, קציר החיטים שנערך בימי קיץ חמים למדי, כך הוא <b>צִיר</b>, שליח <b>נֶאֱמָן לְשֹׁלְחָיו,</b> המבצע את עבודתו נאמנה, <b>וְנֶפֶשׁ אֲדֹנָיו יָשִׁיב.</b> השולח אינו יודע אם שליחותו תתבצע כראוי. לעתים קרובות משימות אובדות או נפסדות בגלל כישלונות השליח. שליח העושה את מלאכתו בשלמות מחיה את נפש שולחו.
(יד) <b>נְשִׂיאִים,</b> עננים <b>וְרוּחַ וְ</b>אולם <b>גֶשֶׁם אָיִן.</b> עננים ורוח מעוררים ציפייה לגשם, וכמו האכזבה בהופעתם ללא גשם, כך מאכזב ה<b>אִישׁ</b> ה<b>מִתְהַלֵּל בְּמַתַּת</b>, במתנת <b>שָׁקֶר.</b> פלוני מודיע ומשתבח בעצמו שבכוונתו לתרום תרומה גדולה למטרה כלשהי, אבל בפועל המתנה שאותה הילל אינה מתבצעת.
(טו) <b>בְּאֹרֶךְ אַפַּיִם,</b> בסבלנות ובמתינות <b>יְפֻתֶּה,</b> אפשר לפתות גם <b>קָצִין,</b> לא בהכרח איש צבא, אלא בעל מעמד גבוה בכלל. <b>וְלָשׁוֹן רַכָּה,</b> שמדברת ברוֹך <b>תִּשְׁבָּר־גָּרֶם,</b> עצם. גישה סבלנית ודיבור רך יוכלו להועיל לעמידה מול אדם נכבד או קשה.
(טז) <b>דְּבַשׁ מָצָאתָ</b> – <b>אֱכֹל דַּיֶּךָּ,</b> כדי צורכך בלבד, <b>פֶּן־תִּשְׂבָּעֶנּוּ,</b> מכיוון שהוא מתוק ומפתה, מה גם שהוא בא בהפתעה כמציאה, אתה עלול לאכול יותר מדי <b>וַהֲקֵאתוֹ.</b>
(יז) כיוצא בזה, <b>הֹקַר,</b> מנע, או הַכבד ויקֵר את <b>רַגְלְךָ מִבֵּית רֵעֶךָ.</b> אל תבקר או תשהה יותר מדי בבית חברך. אף שאתם אוהבים אחד את השני, כדאי לשמור על מרווח מסוים, <b>פֶּן־יִשְׂבָּעֲךָ וּשְׂנֵאֶךָ.</b> כמו שצריך להיזהר שלא להפריז באכילת המתוק, כך יש להישמר מפני שהייה מיותרת בבית החבר, העשויה לגרום לבסוף לדחייה.
(יח) כמו <b>מֵפִיץ,</b> מפֵּץ המשמש לניפוץ חומות, <b>וְחֶרֶב וְחֵץ שָׁנוּן,</b> מחודד – כאלה הוא <b>אִישׁ</b> ש<b>עֹנֶה,</b> מעיד <b>בְרֵעֵהוּ עֵד,</b> עדות <b>שָׁקֶר.</b> הוא שובר, דוקר והורג, ואין דרך לפעול כנגדו.
(יט) כמו <b>שֵׁן רֹעָה,</b> רעועה <b>וְרֶגֶל מוּעָדֶת,</b> מטה ליפול, או: מוזזת ממקומה, שאדם סומך עליהן והן מכזיבות וקיומן גורם לו אי-נעימות ומפח-נפש יותר מאשר היעדרן, כך הוא ה<b>מִבְטָח</b> של אדם <b>בּוֹגֵד בְּיוֹם צָרָה,</b> שכן סמכו עליו, ודווקא בעת צרה מתברר שנשענו עליו לשווא.
(כ) <b>מַעֲדֶה,</b> מסיר <b>בֶּגֶד בְּיוֹם קָרָה,</b> שופך <b>חֹמֶץ עַל־נָתֶר,</b> חומר ששימש סבון לרחיצה, ומבחינה כימית הוא בסיס. כששופכים חומר חומצי על הנתר, הם מנטרלים זה את זה. וכמו הדברים המזיקים הללו כך מעשהו של ה<b>שָׁר בַּשִּׁרִים עַל לֶב־רָע,</b> אדם עצוב ואומלל. מי ששר כדי לשמח ולענג את האבל והעצוב, רק מרע את מצבו.
(כא) <b>אִם־רָעֵב שֹׂנַאֲךָ</b> – <b>הַאֲכִילֵהוּ לָחֶם, וְאִם</b> הוא <b>צָמֵא</b> – <b>הַשְׁקֵהוּ מָיִם.</b> הנטייה הטבעית היא להתנקם בו, אבל אין נקמה טובה יותר מסיפוק צרכיו של השונא,
(כב) <b>כִּי גֶחָלִים אַתָּה חֹתֶה עַל־רֹאשׁוֹ.</b> העובדה שהוא נזקק לשונאו, וזה מאכיל ומשקה אותו וגומל לו טובה תחת רעה, היא עלבון כפול. יתרה מזו, המעשה הוא גם מעשה טוב כשלעצמו, ולכן – <b>וַה' יְשַׁלֶּם־לָךְ.</b> אתה תרוויח פעמיים – הן מפני שבהאכילך ובהשקותך את השונא אתה מתנקם בו נקמה מתוקה ומועילה, והן משום שה' בעדך.
(כג) <b>רוּחַ צָפוֹן תְּחוֹלֵל גָּשֶׁם, וּפָנִים נִזְעָמִים</b> גורמים ל<b>לְשׁוֹן סָתֶר.</b> כשם שהרוח הצפונית גורמת בדרך כלל לגשם באזורנו, על ידי נשיאת עננים מקרוב או מרחוק, כך כשפניו של אדם זעומים ואין הוא יכול לבטא את אשר על לבו, הוא מוליד במוקדם או במאוחר דיבורים שנאמרים בסתר.
(כד) <b>טוֹב</b> ל<b>שֶׁבֶת</b> לבד בשלווה כמו ציפור <b>עַל־פִּנַּת־גָּג</b> חשוף, אף שאין שם מקום להתרווח ולא מחסה, <b>מֵ</b>אשר לגור בחברת <b>אֵשֶׁת מִדְיָנִים,</b> קטטות <b>וּבֵית חָבֶר,</b> בית מרווח שיש בו מקום לאירועים חברתיים.
(כה) <b>מַיִם קָרִים</b> הבאים <b>עַל־נֶפֶשׁ עֲיֵפָה,</b> צמאה ומרעננים אותה, וכך היא <b>שְׁמוּעָה טוֹבָה</b> שמגיעה <b>מֵאֶרֶץ מֶרְחָק</b> מבלי שמצפים לה. אף היא גורמת להתחדשות והתרעננות.
(כו) כמו <b>מַעְיָן נִרְפָּשׂ</b>, שנתעכר ונתלכלך <b>וּמקוֹר</b> מים <b>מָשְׁחָת</b>, שנפגם, כך הוא <b>צַדִּיק</b> ש<b>מָט</b>, מתמוטט ונכנע <b>לִפְנֵי־רָשָׁע.</b> הצדיק הוא מקור ברכה, וראוי שיהיה מוגן ובטוח. לכן מכאיבה העמידה נוכח נפילתו והשפלתו של צדיק על ידי רשע, כמראהו של מעיין צלול ומרווה שנעכר.
(כז) <b>אָכֹל דְּבַשׁ הַרְבּוֹת,</b> הרבה – <b>לֹא־טוֹב, וְחֵקֶר כְּבֹדָם,</b> חקירתם של דברים והערכתם מנחילה <b>כָּבוֹד.</b> בסמיכות העניינים יש כנראה מעין אזהרה שכמו הדבש, שיש גבול לאכילתו, כך יש להגביל אף את ההתעסקות בחקירה טובה או בדברי חכמה.
(כח) כמו <b>עִיר פְּרוּצָה</b> ש<b>אֵין</b> לה <b>חוֹמָה</b> להגנה, כך הוא <b>אִישׁ אֲשֶׁר אֵין מַעְצָר לְרוּחוֹ.</b> אנשים שאין להם מעצורים מדברים ללא כל עכבות. דיבוריו של איש כזה מתפזרים וגורמים נזק לבריות ולעצמו.
<h2>פרק כו</h2>
(א) <b>כַּשֶּׁלֶג</b> שמגיע <b>בַּקַּיִץ וְכַמָּטָר</b> שיורד <b>בַּקָּצִיר,</b> התרחשויות מוזרות שאינן הולמות את הסדר הטוב, אינן נוחות ואף פוגעות ביבול, <b>כֵּן לֹא־נָאוֶה,</b> נאה <b>לִכְסִיל כָּבוֹד.</b>
(ב) <b>כַּצִּפּוֹר לָנוּד,</b> שנדה הנה והנה, <b>כַּ</b>ציפור ה<b>דְּרוֹר לָעוּף,</b> שבסופו של דבר היא נשארת במקומה ושבה אל קינה שיצאה ממנו, <b>כֵּן קִלְלַת חִנָּם,</b> קללה ללא סיבה <b>לוֹ</b> – למקלל עצמו <b>תָבֹא.</b> היא תישאר לחול על המקלל בלבד, ולא תרחיק לכת לפגוע באחר.
(ג) <b>שׁוֹט</b> מיועד <b>לַסּוּס</b> להכותו, ו<b>מֶתֶג,</b> זמם, יתד ברזל המחוברת לרסן, ניתן <b>לַחֲמוֹר</b> להוליכו, <b>וְשֵׁבֶט,</b> ענף, מקל הכאה <b>לְגֵו,</b> לגוף או לגב <b>כְּסִילִים.</b> זהו האמצעי היעיל לחינוכם.
(ד) <b>אַל־תַּעַן</b>, תענה ל<b>כְסִיל כְּאִוַּלְתּוֹ,</b> כמו שהוא מדבר, <b>פֶּן־תִּשְׁוֶה</b>, תהיה דומה <b>לּוֹ גַם־אָתָּה.</b> כשאתה מתווכח אתו, בעל כורחך אתה מדבר בשפתו ובסגנונו. ובאופן מפתיע מופיעה אמירה הפוכה:
(ה) <b>עֲנֵה כְסִיל כְּאִוַּלְתּוֹ, פֶּן־יִהְיֶה חָכָם בְּעֵינָיו.</b> אם לא תענה לו בלשון שהוא מבין, הוא יחשוב את עצמו לחכם וצודק בוויכוח. אין פתרון אחד שיועיל תמיד להתמודדות עם כסילים: מצד אחד, מי שעונה לדבריהם נעשה דומה להם, ומצד שני, אם יניחו להם לדבר הם ייראו צודקים.
(ו) <b>מְקַצֶּה,</b> מקצץ <b>רַגְלַיִם,</b> ו<b>חָמָס,</b> כעס או עוול <b>שֹׁתֶה,</b> סופג מי ש<b>שֹׁלֵחַ דְּבָרִים בְּיַד־כְּסִיל.</b> שליחות ביד כסיל היא פעולה המבטלת את עצמה, כמו מי ששולח שליח תוך כדי שהוא מסיר את רגליו ומוציאו מכלל פעולה. יתרה מזו, גם השולח ייפגע מכך, מפני שהתוצאה תהיה בלתי רצויה – הכסיל לא יגיע ליעדו, או שהשליחות לא תיעשה כראוי.
(ז) <b>דַּלְיוּ,</b> מתרוממים, או בולטים זה למעלה מזה ה<b>שֹׁקַיִם מִפִּסֵּחַ.</b> השוקיים מתרוממות מעל הפיסח. שוקיו של הפיסח אינן עומדות כראוי, ולכן הן נראות בולטות יותר, עקומות ומעוותות. <b>ו</b>כך הוא ה<b>מָשָׁל בְּפִי כְסִילִים.</b> גם כשהכסיל אומר לפעמים משל, דבריו מעוותים ולא מכוונים.
(ח) <b>כִּ</b>נתינת <b>צְרוֹר,</b> פיסת <b>אֶבֶן בְּמַרְגֵּמָה,</b> מכשיר להשלכת אבנים, <b>כֵּן נוֹתֵן לִכְסִיל כָּבוֹד.</b> אין בכך תועלת לאיש, ואין יודעים להיכן עלול להתגלגל ולהזיק כבוד זה.
(ט) <b>חוֹחַ עָלָה בְיַד־שִׁכּוֹר.</b> כאשר השיכור הולך, אין הוא רואה היטב את שלפניו, ולכן הוא תופס בידו קוצים. <b>וּ</b>באותו אופן ה<b>מָשָׁל בְּפִי כְסִילִים.</b> כאשר הכסיל מספר משל או דבר חכמה, הוא בוחר את מה שאיננו מתאים לעניין ולמקום. יש בכך אף עיוות הכרוך בסכנה מסוימת.
(י) יש <b>רַב</b>, איש גדול שהוא <b>מְחוֹלֵל־כֹּל</b>, פועל ויוצר מפעלים רבים, <b>וְ</b>אולם הדברים אינם נעשים כראוי, מפני שהוא <b>שֹׂכֵר כְּסִיל</b> לעשות את מלאכתו, <b>וְשֹׂכֵר עֹבְרִים,</b> אנשים שעוברים על הדרך הנכונה, ובכך הוא מקלקל לעצמו.
(יא) <b>כְּכֶלֶב,</b> שבזמנם היה משוטט ומחפש מזון תמיד, שהוא <b>שָׁב עַל־קֵאוֹ</b> ומנסה לאכלו, כך ה<b>כְּסִיל שׁוֹנֶה,</b> חוזר ועוסק שוב ושוב <b>בְאִוַּלְתּוֹ,</b> בטיפשות שהוא מקיא.
(יב) אם <b>רָאִיתָ אִישׁ</b> שהוא <b>חָכָם בְּעֵינָיו,</b> הרי שתהיה <b>תִּקְוָה לִכְסִיל</b> יותר <b>מִמֶּנּוּ.</b> התפיסה העצמית של אדם כחכם מקפיאה אותו ומסכנת אותו, כך שאפילו לכסיל יש סיכויים גדולים ממנו.
(יג) <b>אָמַר עָצֵל:</b> יש <b>שַׁחַל,</b> אריה <b>בַּדָּרֶךְ, אֲרִי</b> מסתובב <b>בֵּין הָרְחֹבוֹת.</b> העצל מעוניין רק לשבת בביתו, ומוצא סיבה להימנע מלצאת לרחוב.
(יד) <b>הַדֶּלֶת תִּסּוֹב</b> מצד לצד <b>עַל־צִירָהּ,</b> המוט או הוו המקבע אותה לשער, <b>וְ</b>ה<b>עָצֵל</b> מסתובב <b>עַל־מִטָּתוֹ</b> הלוך ושוב, ואינו ניתק ממנה.
(טו) <b>טָמַן עָצֵל</b> את <b>יָדוֹ בַּצַּלָּחַת,</b> אבל <b>נִלְאָה,</b> עייף <b>לַהֲשִׁיבָהּ אֶל־פִּיו.</b> מרוב עצלות כוחו תש לסיים את מה שהתחיל בו, אפילו את מעשה אכילתו, וסופו שהוא נשאר רעב.
(טז) <b>חָכָם</b> הוא ה<b>עָצֵל בְּעֵינָיו</b> יותר <b>מִשִּׁבְעָה מְשִׁיבֵי טָעַם,</b> אנשים שדבריהם דברי טעם, ותשובותיהם חכמות. נוח לעצל להיות בטוח בחכמתו, ולא אכפת לו מדברי הנבונים הרבים.
(יז) כ<b>מַחֲזִיק בְּאָזְנֵי־כָלֶב עֹבֵר</b> אורַח המהלך לדרכו, הוא מי ש<b>מִתְעַבֵּר,</b> מתרגז <b>עַל־רִיב לֹּא־לוֹ.</b> אדם שמתערב בריב שאיננו שייך לו, דומה למי שאוחז ללא סיבה באוזניו של כלב. הוא מתגרה בו, ולבסוף יינשך.
(יח) <b>כְּ</b>מו <b>מִתְלַהְלֵהַּ</b>, המשתובב <b>הַיֹּרֶה זִקִּים,</b> ניצוצות אש, <b>חִצִּים וָמָוֶת,</b> חצים קטלניים, וכל זאת לשעשוע כביכול,
(יט) <b>כֵּן־אִישׁ</b> ש<b>רִמָּה אֶת־רֵעֵהוּ,</b> שפגע בחברו בדבריו <b>וְאָמַר: הֲלֹא</b> בסך הכול <b>מְשַׂחֵק אָנִי.</b> לא התכוונתי לפגוע רק התבדחתי.
(כ) <b>בְּאֶפֶס,</b> באין <b>עֵצִים תִּכְבֶּה האֵשׁ, וּבְאֵין נִרְגָּן,</b> מי שמעורר ריב <b>יִשְׁתֹּק מָדוֹן,</b> גם המריבה תשקע ותיעלם.
(כא) בהמשך לכך – ה<b>פֶּחָם</b> נועד <b>לְגֶחָלִים, וְעֵצִים</b> משמשים לבערת <b>אֵשׁ, וְאִישׁ מִדְיָנִים</b> פעולתו <b>לְחַרְחַר,</b> להצית וללהט <b>רִיב.</b>
(כב) <b>דִּבְרֵי נִרְגָּן,</b> המעוניין בקטטות <b>כְּמִתְלַהֲמִים,</b> כמו מתדפקים ועושים רעש, ובסופו של דבר <b>יָרְדוּ חַדְרֵי־בָטֶן.</b> הם פוגעים, אף שאינם בהכרח דברי השמצה או שנאה, אלא סתם דיבורים שנאמרים בלי מטרה או כוונה מיוחדת.
(כג) כמו <b>כֶּסֶף</b> מלא <b>סִיגִים</b>, כסף לא נקי מבחוץ <b>מְצֻפֶּה</b>, מצפה <b>עַל חָרֶשׂ,</b> חרס, חפץ חסר ערך מבפנים, כך הן <b>שְׂפָתַיִם דֹּלְקִים,</b> איש ששפתיו מדברות בלהט ובברק, לפעמים במתיקות יתר ולפעמים בבוטות, <b>וְ</b>לבו <b>לֶב רָע.</b>
(כד) <b>בִּשְׂפָתָו יִנָּכֵר,</b> יתנכר, יתחזה ה<b>שׂוֹנֵא</b> הזה וייראה כאוהב<b>, וּבְקִרְבּוֹ</b>, ובתוכו <b>יָשִׁית</b>, ישים <b>מִרְמָה.</b>
(כה) <b>כִּי־יְחַנֵּן,</b> יבקש למצוא חן או ישמיע תחנונים ב<b>קוֹלוֹ</b> – <b>אַל־תַּאֲמֶן־בּוֹ, כִּי שֶׁבַע תּוֹעֵבוֹת,</b> הרבה דברים מאוסים <b>בְּלִבּוֹ.</b>
(כו) לבסוף <b>תִּכַּסֶּה</b>, תתכסה ה<b>שִׂנְאָה</b> שלו <b>בְּמַשָּׁאוֹן,</b> באבדון. <b>תִּגָּלֶה</b>, תתגלה <b>רָעָתוֹ בְקָהָל</b> לעיני כול. אל תאמין לאדם רע לב גם אם הוא מדבר יפה. כשהדברים יתגלגלו מכוח עצמם, תיווכח שסופו שהוא יזיק לעצמו ויגלה מה שבלבו,
(כז) שכן <b>כֹּרֶה</b>, חופר <b>שַּׁחַת</b>, בור – <b>בָּהּ יִפֹּל</b> בעצמו. <b>וְגֹלֵל אֶבֶן</b> במעלה ההר – <b>אֵלָיו תָּשׁוּב</b>, היא עלולה לחזור ולהתגלגל עליו. בסופו של דבר הרשעות פוגעת בבעליה.
(כח) בעל <b>לְשׁוֹן־שֶׁקֶר יִשְׂנָא</b> את <b>דַכָּיו,</b> הדברים הטהורים והנקיים, <b>וּפֶה חָלָק</b>, חלקלק <b>יַעֲשֶׂה מִדְחֶה,</b> שגיאות. יש אפוא להתרחק מלשון שקר המחרחרת שנאה ורעה, ומדברי חלקות שיוצרים צרות ומכשולים.
<h2>פרק כז</h2>
(א) <b>אַל־תִּתְהַלֵּל</b>, תתפאר בדברים חיוביים שאתה צופה שיקרו לך <b>בְּיוֹם מָחָר,</b> בעתיד, <b>כִּי לֹא־תֵדַע מַה־יֵּלֶד יוֹם,</b> מה עתיד לקרות.
(ב) <b>יְהַלֶּלְךָ זָר וְלֹא־פִיךָ.</b> בכל הנוגע לתהילה, מוטב שהיא תבוא מפי אחרים ולא מפיך; יהללך <b>נָכְרִי וְאַל</b> יפארו אותך <b>שְׂפָתֶיךָ</b> שלך.
(ג) יש <b>כֹּבֶד</b>, משקל כבד ל<b>אֶבֶן, וְ</b>גם <b>נֵטֶל הַחוֹל,</b> משא כבד הוא, <b>וְכַעַס אֱוִיל כָּבֵד מִשְּׁנֵיהֶם.</b> יש דברים מכבידים ומייגעים בעולם, אבל כעסו של אוויל הוא הקשה והמכביד מכולם.
(ד) יש <b>אַכְזְרִיּוּת</b> שבאה מתוך <b>חֵמָה,</b> כעס, <b>וְשֶׁטֶף</b>, שיטפון של <b>אָף</b>, זעם. תכונות אלה פועלות ללא אבחנה, <b>ו</b>אולם <b>מִי יַעֲמֹד לִפְנֵי קִנְאָה</b>?! קנאה קשה וסוחפת יותר מכעס.
(ה) <b>טוֹבָה תּוֹכַחַת מְגֻלָּה</b> יותר <b>מֵאַהֲבָה מְסֻתָּרֶת,</b> נסתרת, שכן אהבה שאין לה ביטוי חיצוני אינה מועילה הרבה. לעומת זאת תוכחה מגולה עשויה להועיל, גם אם אינה נעימה.
(ו) <b>נֶאֱמָנִים,</b> מתאימים ומתקבלים <b>פִּצְעֵי,</b> הפצעים שפוצע <b>אוֹהֵב, וְנַעְתָּרוֹת,</b> מרובות ומכבידות <b>נְשִׁיקוֹת שׂוֹנֵא.</b> טובות הן התוכחה והנזיפה שבהם פוצע האוהב, ואילו נשיקותיו של השונא הן מיותרות תמיד.
(ז) <b>נֶפֶשׁ שְׂבֵעָה תָּבוּס,</b> תבחל ב<b>נֹפֶת.</b> אדם שאכל יותר מדי יכול לאבד את התיאבון לחלוטין, ולדחות אפילו מאכל מתוק וטעים. <b>ו</b>ל<b>נֶפֶשׁ רְעֵבָה כָּל־מַר מָתוֹק.</b> לחכו של הרעב ערֵבים גם מאכלים מרים.
(ח) <b>כְּצִפּוֹר נוֹדֶדֶת מִן־קִנָּהּ</b> לתור אחר מאכל או משום הפרעה אחרת, שלא תמצא מנוח עד שתחזור אל מקומה, <b>כֵּן־אִישׁ נוֹדֵד מִמְּקוֹמוֹ</b> לשם פרנסה או מחמת צרות אחרות. אף הוא משתוקק לשוב ואינו שקט ומיושב.
(ט) <b>שֶׁמֶן וּקְטֹרֶת יְשַׂמַּח,</b> משמחים <b>לֵב</b> בעידונם ובריחם הטוב, ודומה לקורת-הרוח הזאת <b>מֶתֶק</b> של <b>רֵעֵהוּ</b> הבא <b>מֵעֲצַת־נָפֶשׁ.</b> יש מתיקות ושמחה מיוחדת בעצת נפש שמקבל אדם מחברו הטוב.
(י) ובאותו ענין: <b>רֵעֲךָ וְרֵעַ אָבִיךָ אַל־תַּעֲזֹב,</b> שמור על חברות נאמנה<b>, ו</b>עם זאת ל<b>בֵית אָחִיךָ אַל־תָּבוֹא בְּיוֹם אֵידֶךָ,</b> אסונך, משום שהוא סובל יחד אתך, ונוכחותך רק תכביד עליו. <b>טוֹב,</b> מסייע ומועיל <b>שָׁכֵן קָרוֹב</b> יותר <b>מֵאָח רָחוֹק.</b> אם אחיך מרוחק ואינו מעוניין להתקרב אליך, הוא לא יועיל לך.
(יא) היֵה <b>חֲכַם, בְּנִי, ו</b>תְ<b>שַׂמַּח</b> בכך את <b>לִבִּי, וְ</b>אז <b>אָשִׁיבָה</b> ל<b>חֹרְפִי</b>, מי שמקלל אותי או בז לי <b>דָבָר.</b> לפעמים אנשים מקללים אדם נוכח כישלונו של תלמידו או של בנו. הבן או התלמיד המוצלח עשוי להגן על ההורה או המחנך מביזיון או השפלה.
(יב) <b>עָרוּם,</b> איש נבון ופיקח <b>רָאָה רָעָה</b> ומיד <b>נִסְתָּר,</b> ואילו ה<b>פְּתָאיִם עָבְרוּ</b> במקום המסוכן ו<b>נֶעֱנָשׁוּ,</b> מפני שאינם יודעים להיזהר.
(יג) לאדם שהלווה אומרים: <b>"קַח</b> את <b>בִּגְדוֹ</b> של פלוני <b>כִּי עָרַב</b> ל<b>זָר,</b> וגרם לעצמו נזק בלי שהיה מוכרח לכך<b>"</b>; <b>וּ"בְעַד,</b> בעבור אשה <b>נָכְרִיָּה</b> שביקשה ממנו לחלץ אותה מצרה <b>חַבְלֵהוּ,</b> קח אותו במשכון<b>"</b>. מוטב לאדם שלא לערוב לחובות של אחרים, כל שכן לזרים שמבקשים טובה קטנה, כי בסוף הוא עלול לאבד את מה שיש לו.
(יד) מי ש<b>מְבָרֵךְ</b> את <b>רֵעֵהוּ בְּקוֹל גָּדוֹל בַּבֹּקֶר הַשְׁכֵּים,</b> כשהכול שומעים את ברכתו; בזריזות יתר; או: בשעה שאינה מתאימה – <b>קְלָלָה תֵּחָשֶׁב לוֹ.</b> לא כל אדם אוהב להתברך בקול רם. ועוד, ברכות ושבחים רבים מדי בפומבי עלולים להזיק לו. אם יישמע ברבים שהוא נדיב, למשל, עלולים רבים לשחר לפתחו כדי לבקש ממנו תמיכה וסיוע. מוטב לברך בצנעה ובנסיבות ההולמות.
(טו) <b>דֶּלֶף טוֹרֵד</b> שאינו פוסק בבית <b>בְּיוֹם סַגְרִיר,</b> גשום מאוד וקר – <b>וְ</b>אליו <b>אֵשֶׁת מִדְיָנִים,</b> מריבות <b>נִשְׁתָּוָה,</b> שווה.
(טז) היא אפילו גרועה מן הדלף שכן <b>צֹפְנֶיהָ,</b> המבקשים להסתיר פגעיה של אשה כזו דומים למי ש<b>צָפַן־רוּחַ,</b> שזהו מעשה בלתי אפשרי<b>, וְ</b>היא דומה ל<b>שֶׁמֶן</b> שב<b>ימִינוֹ יִקְרָא,</b> יכריז. נוכחותה אינה ניתנת להעלמה כמו השמן המרוח על יד ימין ומשאיר עקבות על כל דבר.
(יז) <b>בַּרְזֶל בְּבַרְזֶל</b> אחר <b>יָחַד,</b> מתחדד, על ידי שפשופם זה בזה, <b>וְ</b>כך <b>אִישׁ יַחַד,</b> מתחדד עם <b>פְּנֵי־רֵעֵהוּ.</b> כששני ידידים יושבים יחד, הם מחכימים ומחדדים זה את זה.
(יח) <b>נֹצֵר,</b> השומר ומפקח על עץ ה<b>תְּאֵנָה,</b> שהיא מבשילה את פרותיה במשך זמן ממושך ולא ביום אחד, הוא זה ש<b>יֹאכַל</b> את <b>פִּרְיָהּ.</b> כדי לזכות בפרותיה יש להיות נוכחים ליד העץ ולשמור שהתאנים לא יינזקו בנשירתם, לא יילקחו על ידי אחרים ולא ייאכלו על ידי בעלי חיים. <b>ו</b>באותו אופן <b>שֹׁמֵר אֲדֹנָיו</b> או רבו בהתמדה ובמסירות <b>יְכֻבָּד,</b> יזכה לכבוד – פרי מעשיו.
(יט) <b>כַּמַּיִם</b> המשקפים את <b>הַפָּנִים לַפָּנִים.</b> המסתכל במים רואה את פניו כמו בראי, והמים ישקפו לו כל העוויה של חיבה או של כעס שיעשה, <b>כֵן לֵב הָאָדָם</b> משקף <b>לָאָדָם,</b> לזולת את רגשותיו. נפש האדם מתייחסת לחבר בהתאם ליחסו של החבר אליה.
(כ) <b>שְׁאוֹל,</b> הקבר <b>וַאֲבַדֹּה,</b> האבדון <b>לֹא תִשְׂבַּעְנָה.</b> לעולם מכניסים אליהם עוד ועוד אנשים. <b>וְ</b>כך גם <b>עֵינֵי הָאָדָם לֹא תִשְׂבַּעְנָה.</b> הן 'בולעות' הכול ומשתוקקות תמיד לעוד. החמדנות האינסופית היא מעין גיהינום בתוך האדם.
(כא) <b>מַצְרֵף,</b> תנור התכה משמש לצריפת <b>כֶּסֶף.</b> במצרף בוחנים את טהרת הכסף, <b>וְכוּר,</b> כלי התכה שחומו גדול עוד יותר, <b>לַזָּהָב, וְ</b>ה<b>אִישׁ</b> נבחן ואפשר לעמוד על מהותו וטיבו <b>לְפִי מַהֲלָלוֹ,</b> השבחים שאומרים עליו.
(כב) גם <b>אִם־תִּכְתּוֹשׁ אֶת־הָאֱוִיל בַּמַּכְתֵּשׁ,</b> כלי כתישה לתבואה, מדוכה, <b>בְּתוֹךְ הָרִיפוֹת,</b> גרגרי הדגן הנגרסים, ותכה בו <b>בַּעֱלִי</b> – מוט קטן מאבן שכותשים בו, גם אם תייסר אותו – <b>לֹא־תָסוּר מֵעָלָיו אִוַּלְתּוֹ.</b> הוא יישאר טיפש. לכן אין תועלת במוסר האוויל.
(כג) <b>יָדֹעַ תֵּדַע פְּנֵי צֹאנֶךָ</b>, הכר אותן ואת צורכיהן, <b>שִׁית,</b> שים <b>לִבְּךָ לַעֲדָרִים,</b> אף שאינם דורשים השגחה מרובה בדרך כלל,
(כד) <b>כִּי לֹא לְעוֹלָם</b> נשאר ה<b>חֹסֶן,</b> העושר והכוח החומרי, <b>וְ</b>גם <b>אִם</b> בידך <b>נֵזֶר</b>, כתר, המייצג דבר יקר או מעמד רם – הוא לא יישאר <b>לְדוֹר וָדוֹר.</b> על כן ראוי שתשים לב גם לדברים הקטנים והפרוזאיים, כמו הטיפול בצאנך, גם אם התעסקויות אלו אינן מלהיבות.
(כה) בשדות <b>גָּלָה</b>, התגלה ה<b>חָצִיר,</b> עשב למאכל בהמות, <b>וְנִרְאָה</b> ה<b>דֶשֶׁא, וְנֶאֶסְפוּ,</b> צמחו ונצברו <b>עִשְּׂבוֹת,</b> עשבי <b>הָרִים.</b> המרעה המזין את הצאן שב וצומח בכל פעם, כך שתמיד יהיה במה להאכיל אותם.
(כו) ה<b>כְּבָשִׂים</b> בצמרם ישמשו <b>לִלְבוּשֶׁךָ, וּמְחִיר,</b> תמורה ל<b>שָׂדֶה</b> ישמשו ה<b>עַתּוּדִים,</b> התיישים. כיוון שתיישים אינם מספקים חלב וצמר, אפשר למכרן לאחרים ולקנות במחירם שדה.
(כז) <b>וְדי</b> ב<b>חֲלֵב</b> ה<b>עִזִּים לְלַחְמְךָ</b> ו<b>לְלֶחֶם בֵּיתֶךָ.</b> חלב העזים יספיק למאכל המשפחה כולה, <b>וְחַיִּים,</b> צורכי מחיה ובריאות יעניק החלב גם <b>לְנַעֲרוֹתֶיךָ,</b> למשרתות. אף על פי שהחזקת צאן אינה הופכת את בעליהן לעשיר מופלג, אבל הצאן אינן דורשות דאגה מרובה והן נושאות הכנסה יפה ובטוחה. ראוי אפוא לשים לב אליהן ולשמרן.
<h2>פרק כח</h2>
(א) <b>נָסוּ וְאֵין־רֹדֵף</b> – <b>רָשָׁע.</b> הרשעים – סופם לפחד גם כשאין אחריהם רודף, <b>וְ</b>אילו <b>צַדִּיקִים,</b> כל אחד מהם <b>כִּכְפִיר</b>, כאריה שאין עליו מוראן של חיות אחרות, <b>יִבְטָח,</b> ישב לבטח.
(ב) <b>בְּפֶשַׁע אֶרֶץ,</b> כאשר אנשי הארץ אינם נוהגים כראוי, <b>רַבִּים שָׂרֶיהָ,</b> משום שאין די בשלטון מצומצם כדי לרסן את העם. ופירוש נוסף: ריבוי אנשים הנושאים בתפקידים שלטוניים או מעין-שלטוניים על חשבון היחלשות השלטון המרכזי מאותת ששחיתות פושה במדינה. <b>ו</b>אילו <b>בְאָדָם מֵבִין</b> ו<b>יֹדֵעַ</b> – <b>כֵּן יַאֲרִיךְ,</b> מעמדו יתבסס, והנושא שבסמכותו לא יתפזר בין כל אותם שרים.
(ג) <b>גֶּבֶר רָשׁ</b>, עני <b>וְעֹשֵׁק</b>, גוזל <b>דַּלִּים</b> דומה ל<b>מָטָר סֹחֵף וְאֵין לָחֶם.</b> מי שעושק עניים ואינו מרוויח דבר מכך – רעתו מוחלטת. המציק לאחרים ללא כל תועלת משול לגשם סוחף, הגורם נזקים ואי-נעימות, ואף לא מצמיח תבואה המוציאה לחם.
(ד) <b>עֹזְבֵי תוֹרָה יְהַלְלוּ רָשָׁע,</b> הם שמחים בו ומפארים את הצלחתו, <b>וְ</b>אילו <b>שֹׁמְרֵי תוֹרָה</b> אינם משלימים עם הרשעים ואף <b>יִתְגָּרוּ,</b> מעוררים תגרות <b>בָם.</b> מעבר לשאלה כיצד נוהגים אנשים לעצמם, הם נבחנים גם בתגובתם כלפי אחרים. עוזבי תורה שאין להם שום קנה מידה מוסרי, עשויים להלל רשעים, ואילו שומרי התורה יביעו את התנגדותם.
(ה) <b>אַנְשֵׁי־רָע</b>, אנשים רעים <b>לֹא־יָבִינוּ מִשְׁפָּט.</b> הם אינם מסוגלים אפילו להבין את עקרונות היושר והמשפט כי הם חוסמים את עצמם, <b>וּ</b>לעומתם <b>מְבַקְשֵׁי ה'</b> באמת <b>יָבִינוּ כֹל.</b> הם מוכנים לשמוע ופתוחים להבין גם דעות שאינן הולמות את עניינם ומצבם.
(ו) <b>טוֹב־רָשׁ</b> ש<b>הוֹלֵךְ בְּתֻמּוֹ,</b> ביושר, <b>מֵעִקֵּשׁ דְּרָכַיִם,</b> ממי שמעקם את דרכיו <b>וְהוּא עָשִׁיר.</b> צורת הריבוי הזוגי 'דרכיִם' מורה על מי שלפניו לפחות שתי דרכים, ובכל פעם הוא בוחר בנתיב אחר כפי שנוח לו. גם אם הוא עשיר, הוא גרוע מאיש פשוט ההולך בתמימות בדרכו שלו, ואינו מעקם אותה שוב ושוב.
(ז) <b>נוֹצֵר</b>, השומר את ה<b>תּוֹרָה</b> הוא <b>בֵּן מֵבִין, וְ</b>אילו <b>רֹעֶה,</b> המתרועע עם <b>זוֹלְלִים יַכְלִים</b>, גורם בושה ל<b>אָבִיו.</b>
(ח) <b>מַרְבֶּה הוֹנוֹ בְּ</b>אמצעות <b>נֶשֶׁךְ,</b> הלוואה נושכת, שככל שעובר עליה הזמן על הלווה להוסיף תשלום. <b>וְתַרְבִּית,</b> ריבית, הלוואה קצובה בזמן שעל הלווה להוסיף יותר ממה שלקח. אלו דברים אסורים וגם אינם מוסריים. מי שצובר כספו בצורה זו – בסופו של דבר <b>לְ</b>מען <b>חוֹנֵן דַּלִּים</b> האיש שהולך בדרך הפוכה ממנו, שהוא נותן משלו לעניים, <b>יִקְבְּצֶנּוּ,</b> יאסוף את הכסף. הכסף יגיע לבסוף לידיו של האדם הנדיב.
(ט) <b>מֵסִיר אָזְנוֹ מִ</b>ל<b>שְׁמֹעַ תּוֹרָה</b> – <b>גַּם־תְּפִלָּתוֹ תּוֹעֵבָה,</b> שנואה. יש אנשים שאינם מעוניינים ללמוד ולשמוע לתורת ה', אבל עדיין יש להם ציפיות מהקדוש ברוך הוא. כיוון שהם אינם מקשיבים לקול ה' שבתורתו, אף הוא אינו רוצה להקשיב לתפילותיהם.
(י) <b>מַשְׁגֶּה,</b> מטעה <b>יְשָׁרִים</b> ללכת <b>בְּדֶרֶךְ רָע, בִּשְׁחוּתוֹ,</b> בשוחתו, בבור שחפר בעצמו <b>הוּא־יִפּוֹל. וּ</b>לעומת זאת <b>תְמִימִים,</b> למרות תמימותם <b>יִנְחֲלוּ־טוֹב</b> ולא יפלו לתוך אותו בור.
(יא) <b>חָכָם בְּעֵינָיו</b> – <b>אִישׁ עָשִׁיר.</b> העשיר עשוי להידמות בעיני עצמו כחכם, וכבעל דעה בכל נושא, <b>וְדַל</b> שהוא <b>מֵבִין יַחְקְרֶנּוּ,</b> בודק את דבריו ומגלה מה הוא באמת יודע ומה לא.
(יב) <b>בַּעֲלֹץ</b>, בשמחת <b>צַדִּיקִים</b> – <b>רַבָּה תִפְאָרֶת.</b> חברה שבה הצדיקים שמחים היא חברה מפוארת, שרבים ייהנו ממנה, <b>וּ</b>מנגד, <b>בְקוּם רְשָׁעִים</b> לשלוט <b>יְחֻפַּשׂ אָדָם</b> הגון ולא יימצא, משום שהאנשים ההגונים יחביאו את עצמם.
(יג) <b>מְכַסֶּה,</b> מסתיר <b>פְשָׁעָיו,</b> מי שאינו מודה במעשיו הרעים – אין תשובתו תשובה גמורה ולכן <b>לֹא יַצְלִיחַ</b>, ואנשים לא ימחלו לו גם כשלא ידעו בוודאות אם חטא, <b>ו</b>אילו <b>מוֹדֶה</b> בחטאיו <b>וְ</b>גם <b>עֹזֵב</b> אותם בסופו של דבר <b>יְרֻחָם,</b> אנשים עשויים לרחם עליו ולסלוח לו.
(יד) <b>אַשְׁרֵי אָדָם</b>, טוב לו לאדם שיהיה <b>מְפַחֵד</b>, זהיר בצעדיו, יחשוש מטעויות ויכין את עצמו לקראת כל מיני פורענויות <b>תָּמִיד, וּמַקְשֶׁה לִבּוֹ,</b> מי שבטוח בעצמו ואינו מפחד, <b>יִפּוֹל בְּרָעָה</b> שאיננו מוכן לה.
(טו) כמו <b>אֲרִי־נֹהֵם וְדֹב שׁוֹקֵק,</b> משמיע קול מעין ליקוק או השתוקקות, הוא <b>מוֹשֵׁל רָשָׁע</b> השולט <b>עַל עַם־דָּל.</b> אין מנוס משליט כזה, כשם שאי-אפשר להימלט מחיה רעה המשחרת לטרף.
(טז) יש <b>נָגִיד</b>, איש חזק ובעל מעמד, שהוא <b>חֲסַר תְּבוּנוֹת</b>, אינו חכם <b>וְרַב מַעֲשַׁקּוֹת,</b> מרבה לגזול כדי לצבור הון, והוא מסתכן לשם כך בקיצור ימיו. לעומתו, מי ש<b>שֹׂנֵא בֶצַע,</b> ממון המגיע שלא כדין <b>יַאֲרִיךְ יָמִים.</b>
(יז) <b>אָדָם</b> ש<b>עָשֻׁק</b>, מואשם <b>בּ</b>שפיכות <b>דַם־נָפֶשׁ</b> ונרדף – גם כש<b>עַד־בּוֹר יָנוּס,</b> וייפול בו, <b>אַל־יִתְמְכוּ־בוֹ.</b> איש אינו עוזר לו. הוא איבד את עולמו וכל מעשיו הטובים אינם עומדים לו.
(יח) <b>הוֹלֵךְ תָּמִים יִוָּשֵׁעַ,</b> יזכה לישועה, <b>וְנֶעְקַשׁ דְּרָכַיִם,</b> מי שבתחבולות מאמץ בכל פעם דרך אחרת, <b>יִפּוֹל בְּ</b>בת <b>אֶחָת.</b>
(יט) <b>עֹבֵד אַדְמָתוֹ יִשְׂבַּע־לָחֶם</b> מפרי עמלו, <b>וּ</b>מי שבמקום לעבוד <b>מְרַדֵּף</b> דברים <b>רֵיקִים יִשְׂבַּע־רִישׁ,</b> עניות. לא יישאר בידו דבר.
(כ) <b>אִישׁ אֱמוּנוֹת,</b> המחזיק באמונה הוא גם <b>רַב־בְּרָכוֹת,</b> יש לו ברכות לרוב, <b>וְ</b>אילו <b>אָץ,</b> להוט <b>לְהַעֲשִׁיר,</b> להתעשר בלא להבחין את מי הוא דורס, ואילו עוולות הוא עושה במרוצתו, <b>לֹא יִנָּקֶה</b> מעונש בעולם הזה או בעולם הבא.
(כא) <b>הַכֵּר־פָּנִים,</b> העדפת אדם לטובה שלא כדין, היא מעשה <b>לֹא־טוֹב.</b> קביעה זו מתייחסת במיוחד לשופט, אבל היא נכונה גם לגבי אנשים אחרים המעדיפים את מי שהם יודעים שאינו נוהג כשורה, <b>וְ</b>אולם בצד החובה לנהוג באנשים לפי מידת הדין והצדק, ולא מתוך אינטרס אישי, יש להביא בחשבון ש<b>עַל־פַּת־לֶחֶם יִפְשַׁע־גָּבֶר.</b> קורה שאנשים חוטאים בגלל רעב. יש להתחשב במצבו של החוטא כפי שהוא.
(כב) <b>נִבֳהָל,</b> נחפז <b>לַהוֹן אִישׁ רַע עָיִן.</b> הקמצן רדוף תמיד לחטוף עוד ועוד, <b>וְלֹא־יֵדַע כִּי</b> בסופו של דבר <b>חֶסֶר יְבֹאֶנּוּ.</b> המרדָּף יביא לו הפסד ולא תוספת.
(כג) מי ש<b>מוֹכִיחַ אָדָם, אַחֲרַי,</b> לאחר זמן <b>חֵן יִמְצָא</b>, לבסוף ימצא חן גם בעיני זה שקיבל את התוכחה, יותר <b>מִמַּחֲלִיק לָשׁוֹן,</b> מתחנף. אף על פי שאנשים נוטים לחבב את מי שמחניף להם, בסופו של דבר הם יפסיקו להאמין לו, והוא יאבד את אהדתם.
(כד) מי ש<b>גּוֹזֵל</b> מ<b>אָבִיו וְאִמּוֹ וְאֹמֵר: "אֵין</b> בכך <b>פָּשַׁע,</b> שהרי הם תמיד יגעים בשבילי ומעניקים לי, וגם רכושם עתיד להגיע אלי בירושה<b>"</b>, <b>חָבֵר,</b> דומה <b>הוּא לְאִישׁ מַשְׁחִית.</b> אף הוא גזלן, כי בהווה הוא עושה מעשה אסור.
(כה) <b>רְחַב־נֶפֶשׁ,</b> בעל תאווה, חמדן <b>יְגָרֶה מָדוֹן,</b> מעורר מריבות, כי אנשים לא יסכימו אתו ולא ייענו לדרישותיו הגדולות. יתרה מזו, אדם שאינו מסופק מרבה לכעוס ורב בנקל, ואילו ה<b>בֹטֵחַ עַל־ה'</b> ומסתפק במועט <b>יְדֻשָּׁן,</b> יזכה בטובה ובתענוג.
(כו) ה<b>בּוֹטֵחַ בְּלִבּוֹ</b> כאילו יודע הכול <b>הוּא כְסִיל, וְ</b>ה<b>הוֹלֵךְ בְּחָכְמָה הוּא יִמָּלֵט</b> מצרות, מפני שהוא מביא בחשבון אפשרויות של מכשולים, תקלות ולבטים בדרך, ואין לו ביטחון גמור בעצמו.
(כז) ה<b>נוֹתֵן</b> נדבות <b>לָרָשׁ,</b> לעניים <b>אֵין</b> לו <b>מַחְסוֹר, ו</b>ה<b>מַעְלִים עֵינָיו</b> מסבלם של אחרים הוא <b>רַב־מְאֵרוֹת,</b> יבואו עליו קללות רבות.
(כח) <b>בְּקוּם רְשָׁעִים,</b> כאשר הרשעים זוכים במעמד גבוה, <b>יִסָּתֵר</b>, ישתדל שלא להתבלט <b>אָדָם</b> הגון, <b>וּבְאָבְדָם יִרְבּוּ</b> ה<b>צַדִּיקִים,</b> כי אז הם ירשו לעצמם להתגלות, ויתברר שקיימים צדיקים רבים משהיה נדמה.
<h2>פרק כט</h2>
(א) <b>אִישׁ</b> שאומרים לו <b>תּוֹכָחוֹת</b> והוא <b>מַקְשֶׁה־עֹרֶף</b> ולא שם לב, ל<b>פֶתַע יִשָּׁבֵר, וְאֵין</b> לו <b>מַרְפֵּא.</b> חוסנם של אנשים עקשנים שמוכיחים אותם על עוולות והם אדישים לתוכחות – זמני וחולף.
(ב) <b>בִּרְבוֹת,</b> כשעולים לגדולה <b>צַדִּיקִים יִשְׂמַח הָעָם, וּבִמְשֹׁל רָשָׁע יֵאָנַח</b> מצער ואכזבה <b>עָם.</b>
(ג) <b>אִישׁ־אֹהֵב</b> <b>חָכְמָה יְשַׂמַּח אָבִיו,</b> גם אביו שמח בו, <b>וְרֹעֶה,</b> המתרועע עם <b>זוֹנוֹת,</b> לא רק שאביו לא ישמח בו, הוא גם <b>יְאַבֶּד־הוֹן.</b>
(ד) ה<b>מֶלֶךְ בְּ</b>אמצעות עשיית <b>מִשְׁפָּט יַעֲמִיד אָרֶץ.</b> המדינה עומדת על משפט המלך ועל הסדר שהוא משתית, <b>וְאִישׁ תְּרוּמוֹת,</b> בין שהוא גובה כספים כדי להתרים לאחרים, ובין שהוא חלש ונזקק לנדבות <b>יֶהֶרְסֶנָּה.</b> את המדינה לא יעמיד מלך מחלק נדבות או מלך הנזקק להן, אלא מלך הנאמן לחוקים וסדרים.
(ה) <b>גֶּבֶר מַחֲלִיק,</b> האומר דברי חנופה <b>עַל־רֵעֵהוּ</b> – <b>רֶשֶׁת</b> הוא <b>פּוֹרֵשׂ עַל־פְּעָמָיו,</b> רגליו של הרֵע. בדבריו המתוקים והנעימים הוא למעשה לוכד וכולא את הזולת.
(ו) <b>בְּפֶשַׁע</b> של <b>אִישׁ רָע</b> טמון <b>מוֹקֵשׁ</b> לעצמו, <b>וְ</b>ה<b>צַדִּיק</b>, הנוהג ביושר, בסופו של דבר <b>יָרוּן</b>, ירנן, ישיר <b>וְשָׂמֵחַ.</b> ופירוש נוסף: הצדיק שמח בסילוקם של עושי רע.
(ז) <b>יֹדֵעַ,</b> מכיר מקרוב <b>צַדִּיק דִּין דַּלִּים,</b> חסרי כוח. הצדיק רגיש לעניים, מנסה לדאוג להם ולהגן על דינם, ואילו ה<b>רָשָׁע לֹא־יָבִין דָּעַת,</b> בכלל, ובוודאי מתעלם מן העניים ואף דורך עליהם, עד שבסופו של דבר תבוא גם נפילתו שלו, כאמור בפסוק הקודם.
(ח) <b>אַנְשֵׁי לָצוֹן</b>, לגלגנים ומסיתים <b>יָפִיחוּ,</b> גורמים מפח-נפש וצער, או: משיבים רוח הרס ומזיקים לא רק לעצמם ולשומעיהם, אלא ל<b>קִרְיָה,</b> לעיר כולה, <b>ו</b>לעומת זאת ה<b>חֲכָמִים יָשִׁיבוּ אָף,</b> משככים את הרוגז המרחף על העיר.
(ט) כאשר <b>אִישׁ־חָכָם נִשְׁפָּט אֶת,</b> עם <b>אִישׁ אֱוִיל,</b> טיפש, <b>וְרָגַז,</b> בין שהחכם כועס, <b>וְשָׂחַק</b> ובין שהוא צוחק, בין כך ובין כך – <b>וְאֵין נָחַת.</b> טובה לא תצא משם. גם אם מחייכים אל האוויל, וגם אם זועפים עליו האוויל אינו מגיב כיאות. הקטטה עמו היא אפוא תמיד חסרת טעם ותוחלת.
(י) <b>אַנְשֵׁי דָמִים,</b> פושעים <b>יִשְׂנְאוּ</b> איש <b>תָם.</b> גם כשהתם אינו נלחם כנגדם, תמימותו מפריעה להם, ומטרידה אותם הימנעותו ממעשיהם. <b>ו</b>לעומת זאת <b>ישָׁרִים יְבַקְשׁוּ</b> לשמור את <b>נַפְשׁוֹ</b>, להיטיב לה ולהידמות אליה.
(יא) את <b>כָּל־רוּחוֹ יוֹצִיא כְסִיל.</b> אחד מסימניו של הכסיל שהוא אומר כל מה שבלבו – דבר חכמה או שטות, מה שמתאים לומר כעת ומה שאינו הולם את הנסיבות. <b>וְחָכָם בְּאָחוֹר יְשַׁבְּחֶנָּה.</b> החכם מרגיע ושומר את רוחו מאחור. גם כשמתעורר בו רצון לומר דבר-מה, הוא יודע מתי לא לדבר.
(יב) אם ה<b>מֹשֵׁל מַקְשִׁיב עַל־דְּבַר־שָׁקֶר,</b> אין זה פגם של אדם אחד בלבד – <b>כָּל־מְשָׁרְתָיו רְשָׁעִים.</b> כיוון שהוא עומד בראש המערכת, כאשר רואים שהוא מקבל שקרים הוא יוצר סביבו חבורה של פושעים. מסיבה זו בכל המקרא נתלה בדרך כלל הקולר במלכים ובשאר מנהיגים.
(יג) <b>רָשׁ</b>, עני <b>וְאִישׁ תְּכָכִים</b> ובעל מזימות <b>נִפְגָּשׁוּ</b> לקטטה או לשיחה. בפשטות אין תוחלת למפגש כזה. גם אם התחבולן ינסה לרמות את העני, הוא לא ישיג ממנו דבר, אבל לפעמים <b>מֵאִיר־עֵינֵי שְׁנֵיהֶם ה'</b>. ואז הם עשויים להיפתח לדרך חדשה שלא ראוה מקודם ואולי לקבל תועלת הדדית מן המפגש.
(יד) <b>מֶלֶךְ</b> ש<b>שׁוֹפֵט בֶּאֱמֶת</b> ובדרך קבע את ה<b>דַּלִּים, כִּסְאוֹ לָעַד יִכּוֹן,</b> מלכותו תהיה יציבה.
(טו) <b>שֵׁבֶט</b>, מכת מקל <b>וְתוֹכַחַת יִתֵּן חָכְמָה.</b> יש המשנים את דרכם בעקבות שמיעת דברי תוכחות, אך יש אחרים שרק השוט עוזר להחכימם. <b>וְנַעַר מְשֻׁלָּח,</b> פרוע ועזוב <b>מֵבִישׁ</b>, מבייש את <b>אִמּוֹ,</b> שלא הצליחה לחנכו כראוי.
(טז) הפשע אינו עומד בפני עצמו. <b>בִּרְבוֹת</b>, כשרבים הם ה<b>רְשָׁעִים</b> הנושאים אותו, <b>יִרְבֶּה</b> ויתפשט <b>פָּשַׁע.</b> עם זאת הפשע כשלעצמו איננו בונה דבר, אלא שובר ומקלקל, <b>וְ</b>על כן בסופו של דבר <b>צַדִּיקִים בְּמַפַּלְתָּם</b> של הרשעים שהרבו לפשוע, <b>יִרְאוּ.</b>
(יז) <b>יַסֵּר</b> בעונשים, נזיפה ודברי מוסר את <b>בִּנְךָ וִינִיחֶךָ,</b> הוא יגרום לך מנוחה ונחת, <b>ו</b>יתרה מזו, הוא <b>יִתֵּן מַעֲדַנִּים לְנַפְשֶׁךָ,</b> יענג את נפשך. ראוי שתדאג אפוא לחינוך ילדיך.
(יח) <b>בְּאֵין חָזוֹן,</b> נבואה, ראייה מקיפה, אידיאל או תכנון לעתיד <b>יִפָּרַע,</b> ייעשה פרוע ובלתי מרוסן ה<b>עָם, וְשֹׁמֵר תּוֹרָה</b>, המעניקה לו חזון – <b>אַשְׁרֵהוּ</b>, טוב לו.
(יט) <b>בִּדְבָרִים,</b> בדיבורים <b>לֹא־יִוָּסֶר</b>, ייקח מוסר, יאולף <b>עָבֶד, כִּי</b> אף אם <b>יָבִין</b> מה שאומרים לו – <b>וְאֵין מַעֲנֶה,</b> אין הוא מגיב ולא מקבל מרות. עבד שאינו חרוץ ונאמן במיוחד, לא יפעל מתוך מניע פנימי, ועל כן גם אינו פתוח להקשיב לדברי מוסר. יש לפנות אליו באופן אחר.
(כ) אם <b>חָזִיתָ,</b> ראית <b>אִישׁ אָץ,</b> נחפז <b>בִּדְבָרָיו</b> ומחליט החלטות מהירות, יש <b>תִּקְוָה</b> אפילו <b>לִכְסִיל</b> להפיק רווח <b>מִמֶּנּוּ,</b> כי בוודאי הוא יטעה.
(כא) מי ש<b>מְפַנֵּק מִנֹּעַר</b>, מנעוריו את <b>עַבְדּוֹ, וְאַחֲרִיתוֹ,</b> באחריתו <b>יִהְיֶה</b> העבד <b>מָנוֹן,</b> מושל בבית, או: נרפה ומנוון. כאמור, כיוון שהעבד אינו מעוניין לעבוד, לא כדאי להניח לו לעשות כרצונו.
(כב) <b>אִישׁ־אַף,</b> כעסן <b>יְגָרֶה מָדוֹן,</b> קטטה<b>.</b> מי שכועס על כל דבר ועל כל אדם אוסף לעצמו עם הזמן אויבים רבים, <b>וּבַעַל חֵמָה</b>, רתחן הוא בסופו של דבר גם <b>רַב־פָּשַׁע.</b>
(כג) <b>גַּאֲוַת אָדָם תַּשְׁפִּילֶנּוּ.</b> מי שמתגאה עוד ועוד, גאוותו עתידה להשפיל אותו. גאווה איננה רק מידה מגונה אלא גם מכשול של ממש. וּלהפך, <b>שְׁפַל־רוּחַ יִתְמֹךְ,</b> יזכה ל<b>כָבוֹד.</b>
(כד) <b>חוֹלֵק עִם־גַּנָּב שׂוֹנֵא</b> את <b>נַפְשׁוֹ</b> – עצמו. מלבד מסכנים הגונבים לחם לאכול, שאר גנבים זקוקים לשותף על מנת לסחור בגנבה. השותף אמנם איננו גונב בעצמו, אבל הוא מזיק לעצמו, כי את ה<b>אָלָה</b>, הקללה שמטילים על הציבור, כדי לדחוף את כל היודע פרטים על הפשע לספר, <b>יִשְׁמַע, וְ</b>הוא <b>לֹא יַגִּיד.</b> מלבד האיסור להשתתף עם פושע, האיש הזה עתיד ליפול יחד עם הגנב.
(כה) <b>חֶרְדַּת אָדָם יִתֵּן,</b> גורמת לו <b>מוֹקֵשׁ,</b> נפילה למלכודת, <b>וּבוֹטֵחַ בַּה',</b> אף שהוא מודע לסכנות, <b>יְשֻׂגָּב,</b> יהיה מחוזק, מורם ומוגן.
(כו) <b>רַבִּים מְבַקְשִׁים פְּנֵי־מוֹשֵׁל,</b> כי נראה שהוא קובע לאנשים את דיניהם, <b>ו</b>אולם <b>מֵה' מִשְׁפַּט־אִישׁ.</b> המשפט האמתי בא מה', ואילו המושל אינו אלא כלי בידו. על כן, במקום לבוא ולהחניף למושל, ראוי לפנות אל מי שמנהיג אותו.
(כז) <b>תּוֹעֲבַת</b>, שנוא על ה<b>צַדִּיקִים אִישׁ עָוֶל,</b> רֶשע. <b>ו</b>להפך – <b>תוֹעֲבַת רָשָׁע יְשַׁר־דָּרֶךְ.</b> הרשעים מתעבים אדם ישר. הצדיקים אינם רק מי שעושים מעשים טובים, אלא הם דואגים להילחם ברוע. אף הרשע אינו מסתפק ברשעותו כשלעצמה, והוא גם מתעב את ישרי הדרך, כי בעצם קיומם הוא שומע תוכחה.
<h2>פרק ל</h2>
(א) <b>דִּבְרֵי אָגוּר בִּן־יָקֶה</b>, דמות שאינה מוכרת. חכמים סברו שזה אחד מכינויו של שלמה המלך עצמו, שהרי מן הכתוב ידוע שהיו לו שני שמות לפחות – שלמה וידידיה, ומקובל לייחס לו גם את הכינוי קֹהֶלֶת. לפיכך, חכמים דרשו את השם אגור בן יקה כמי שאוגר דברי חכמה ומקיאם, כלומר מוציא אותם החוצה, והם <b>הַמַּשָּׂא</b>, מעין חזון נבואי: <b>נְאֻם הַגֶּבֶר לְאִיתִיאֵל.</b> בין שאיתיאל הוא האיש הנושא את הנאום, ובין שהוא נמענו של אגור, גם זהותו אינה ידועה, אך אפשר להבין את השם ככינוי במשמעו המילולי. כך נראה שהמלה איתיאל משמשת בהמשך: <b>לְאִיתִיאֵל וְאֻכָל,</b> כלומר, אתי האל, ולכן אוכל ואצליח. זוהי פתיחה סתומה לנאום. והנאום פותח בהצהרה שהקשרה אינו ידוע:
(ב) <b>כִּי בַעַר,</b> חסר דעת <b>אָנֹכִי מֵאִישׁ,</b> מבין האנשים, <b>וְלֹא־בִינַת אָדָם לִי.</b> אינני אלא איש פשוט,
(ג) <b>וְלֹא־לָמַדְתִּי חָכְמָה, וְדַעַת</b> ה<b>קְדֹשִׁים</b> לא <b>אֵדָע</b>,
(ד) אף על פי כן הייתי רוצה להבין כמה דברים – <b>מִי</b> הוא ש<b>עָלָה־שָׁמַיִם וַיֵּרַד</b> אחר כך? <b>מִי אָסַף־רוּחַ בְּחָפְנָיו</b>, בכפות ידיו? <b>מִי צָרַר־מַיִם בַּשִּׂמְלָה,</b> כפי שהמים מכונסים בעננים הפרושים כבגדים רחבים בשמים? <b>מִי הֵקִים</b>, העמיד, בנה את <b>כָּל־אַפְסֵי</b>, קצות ה<b>אָרֶץ</b>?! <b>מַה־שְּׁמוֹ, וּמַה־שֶּׁם־בְּנוֹ כִּי תֵדָע</b>? אי-אפשר לדעת עליו פרטים כאלה. אוכל רק לדעת שה' הוא האדון ובידו כל הכוח.
(ה) <b>כָּל־אִמְרַת</b>, אמירת <b>אֱלוֹהַּ צְרוּפָה,</b> נקייה ומזוקקת. <b>מָגֵן הוּא</b> ה' <b>לַחֹסִים בּוֹ,</b> לנשענים עליו, בין שהם מבינים את דרכיו ודבריו ובין שלא. לפיכך עליך לשמוע בקולו –
(ו) <b>אַל־תּוֹסְףְּ עַל־דְּבָרָיו</b> מפני שאינך מבין את כל מה שמתרחש בעולם, <b>פֶּן,</b> שמא כשתוסיף על דבריו, הוא <b>יוֹכִיחַ בְּךָ</b> שאין בתוספת זו כלום, <b>וְנִכְזָבְתָּ,</b> תתבדה, תתאכזב ותפרוש מדבריו.
(ז) עתה הוא פונה אל ה': <b>שְׁתַּיִם</b>, שתי בקשות <b>שָׁאַלְתִּי</b>, אני מבקש <b>מֵאִתָּךְ. אַל־תִּמְנַע</b> אותן <b>מִמֶּנִּי בְּטֶרֶם אָמוּת:</b>
(ח) ראשית, <b>שָׁוְא</b>, הבל <b>וּדְבַר־כָּזָב</b>, שקר <b>הַרְחֵק מִמֶּנִּי</b>; ושנית, <b>רֵאשׁ,</b> עוני <b>וָעֹשֶׁר אַל־תִּתֶּן־לִי,</b> אלא <b>הַטְרִיפֵנִי</b>, הזן אותי ב<b>לֶחֶם חֻקִּי,</b> באוכל שאני צריך לו,
(ט) <b>פֶּן־אֶשְׂבַּע</b>, אם אתעשר מדי <b>וְכִחַשְׁתִּי</b>, אני עלול לכפור בקדוש ברוך הוא, <b>וְאָמַרְתִּי</b> מתוך תחושה שהכול שייך לי ונובע מעוצם ידי: <b>"מִי ה'</b>? – אינני מכירו<b>"</b>. <b>וּ</b>מצד שני, <b>פֶן־אִוָּרֵשׁ,</b> אם אהיה עני, <b>וְגָנַבְתִּי</b>, וכשאתפס או אחשד בגנבה, <b>וְתָפַשְׂתִּי,</b> אשתמש ב<b>שֵׁם אֱלֹהָי</b> שלא כדין, אשבע לשקר או אקלל מתוך התמרמרות על מצבי. מסוכן להיות עשיר מדי ומסוכן להיות עני מדי, ולכן אני מבקש לקבל את המזון המתאים לי בשקט ובנחת.
(י) דברי תוכחה שהקשרם אינו ידוע: <b>אַל־תַּלְשֵׁן</b>, תדבר רעות על <b>עֶבֶד אֶל</b>, באוזני <b>אֲדֹנָו,</b> שלא עבד כראוי או שמלאכתו הייתה פגומה, <b>פֶן־יְקַלֶּלְךָ</b> העבד כאשר הוא ילקה בעקבות דבריך, <b>וְאָשָׁמְתָּ,</b> כי אינך מחויב להתערב ביחסי העבד והאדון. פלישתך לענייניהם תביא עליך רעה. קודם דובר על העולם הגדול ועל האדם, ואילו עתה ידובר על הדור, כלומר על האדם הנתון בממד הזמן. תיאורים אלו הולמים כמה דורות.
(יא) זהו <b>דּוֹר</b> שאת <b>אָבִיו יְקַלֵּל, וְאֶת־אִמּוֹ לֹא יְבָרֵךְ.</b>
(יב) ה<b>דּוֹר טָהוֹר בְּעֵינָיו,</b> ואולם לאמתו של דבר <b>מִצֹּאָתוֹ לֹא רֻחָץ.</b> אנשי הדור לא גדלו עדיין, והם מלוכלכים ומסריחים כתינוקות שלא רחצו את צואתם. ייתכן שהכתוב מרמז כאן על אנשים המתעסקים בניקיון חיצוני, אך בקרבם פנימה נשארו בטומאתם.
(יג) <b>דּוֹר</b> – <b>מָה־רָמוּ</b>, גבהו <b>עֵינָיו, וְעַפְעַפָּיו יִנָּשֵׂאוּ,</b> יתרוממו. אנשיו שחצנים, והם מסתכלים על העולם מלמעלה למטה.
(יד) <b>דּוֹר</b> – כמו <b>חֲרָבוֹת</b> הן <b>שִׁנָּיו, וּ</b>כמו <b>מַאֲכָלוֹת,</b> סכיני שחיטה הן <b>מְתַלְּעֹתָיו,</b> שיניו הגדולות<b>.</b> הן מבקשות <b>לֶאֱכֹל</b>, לנשוך ולפגוע ב<b>עֲנִיִּים מֵאֶרֶץ וְאֶבְיוֹנִים מֵאָדָם.</b> זהו דור טורף, מושחת ומלוכלך.
(טו) המשל הבא פותח את התבנית החוזרת – שלוש וארבע, המוכרת ממקומות אחרים בתנ"ך ומשמעה ריבוי כללי: <b>לַעֲלוּקָה,</b> תולעת טפילה הנצמדת לבעל חיים ומוצצת את דמו, <b>שְׁתֵּי בָנוֹת,</b> האומרות: <b>"הַב,</b> תן, <b>הַב".</b> זהו דימוי למי שאוכל וטורף ללא גבול. והיו שראו בעלוקה דימוי לגיהינום. כמו העלוקה <b>שָׁלוֹשׁ הֵנָּה לֹא תִשְׂבַּעְנָה.</b> שלושה דברים אינם שבעים לעולם, ו<b>אַרְבַּע לֹא־אָמְרוּ</b> לעולם: <b>"הוֹן</b>!<b>"</b> "די!". ואלו הן אלה שאי-אפשר להשביען:
(טז) <b>שְׁאוֹל,</b> הגיהינום; <b>וְעֹצֶר רָחַם</b>, התשוקה למה שיוצא מן הרחם, לפרי בטן; <b>אֶרֶץ לֹא־שָׂבְעָה מַּיִם.</b> הארץ בולעת ובולעת את המים הנשפכים אליה. <b>וְאֵשׁ לֹא־אָמְרָה: "הוֹן</b>!<b>"</b>, מספיק לי, אלא תמשיך ותשרוף הלאה. שתי בנות העלוקה התובעות 'הב', 'הב' הן דימוי לשני זוגות של דברים שלוקחים ולוקחים – אחד מתחום החומר (האש והארץ) ואחד מתחום החיים האנושיים (שְׁאול ורחם).
(יז) והערה נוספת: ה<b>עַיִן</b> של הבנים ש<b>תִּלְעַג לְאָב</b> שמזדקן ונחלש, על כך שהוא שוכח ועל שאיננו פעיל, <b>וְתָבֻז לִיקְּהַת,</b> קמטיה של <b>אֵם,</b> או: לזקנתה הנותנת אותותיה בגופה ובמראה שלה – <b>יִקְּרוּהָ,</b> ינקרו אותה <b>עֹרְבֵי־נַחַל.</b> העורבים אינם עופות גדולים ואין להם מקור חזק ביותר, ולכן, כשהם מוצאים נבלה הם מנקרים את חלקיה הרכים והחיצונים, ביניהם העיניים. <b>וְיֹאכְלוּהָ בְנֵי־נָשֶׁר,</b> נשרים צעירים שקשה להם לנשוך את העור, והם אוכלים את עיני הנבלה. זה יהיה עונשו של מי שמשתמש בעיניו כדי לפגוע באחרים.
(יח) <b>שְׁלֹשָׁה הֵמָּה</b>, הם הדברים ש<b>נִפְלְאוּ מִמֶּנִּי,</b> שאינני מבין, <b>וְאַרְבָּעָ</b>ה, את הרביעי במיוחד <b>לֹא יְדַעְתִּים,</b> איני יודע. בדרך כלל משמעות התבנית הזאת היא שהרביעי הוא נקודת העוקץ של האמירה.
(יט) <b>דֶּרֶךְ הַנֶּשֶׁר בַּשָּׁמַיִם</b> – כיצד עף הנשר הכבד ומוצא לו דרך בשמים; <b>דֶּרֶךְ נָחָשׁ עֲלֵי צוּר</b> – איך זוחל הנחש על הסלע ללא רגליים, משוטט ומוצא את דרכו; <b>דֶּרֶךְ־אֳנִיָּה בְלֶב־יָם,</b> שגם היא עוברת במסלולה בלי להיאחז בדבר; <b>וְ</b>המסתורין הרביעי הוא <b>דֶרֶךְ גֶּבֶר בְּעַלְמָה</b> – מה טיב הקשר ביניהם וכיצד הוא נוצר. ספרות רבה נכתבה על אווירונאוטיקה, זואולוגיה וספנות, אך על דרך גבר בעלמה כתבו יותר, ועדיין נותר קשר זה מסתורי. חלק מהפלא של הדרכים הללו הוא שלא נשארים סימנים אחריהן.
(כ) <b>כֵּן,</b> באותו אופן <b>דֶּרֶךְ אִשָּׁה מְנָאָפֶת</b> – <b>אָכְלָה וּמָחֲתָה,</b> ניגבה את <b>פִיהָ וְ</b>אז <b>אָמְרָה: לֹא־פָעַלְתִּי</b> כל <b>אָוֶן,</b> רע. זהו דימוי ציורי המטעים שגם היחסים שבין איש ואשה אינם משאירים סימנים, וזר לא יוכל לדעת מה באמת קרה בין השניים.
(כא) ושוב באותה תבנית: <b>תַּחַת,</b> עקב <b>שָׁלוֹשׁ</b> תופעות <b>רָגְזָה אֶרֶץ,</b> ראוי שהארץ תזדעזע בגללם, <b>וְתַחַת אַרְבַּע לֹא־תוּכַל שְׂאֵת,</b> את הדבר הרביעי היא אינה יכולה לסבול:
(כב) <b>תַּחַת עֶבֶד כִּי יִמְלוֹךְ,</b> הגעתו של עבד למלוכה; <b>וְנָבָל,</b> רשע וקמצן <b>כִּי</b>, כאשר הוא <b>יִשְׂבַּע־לָחֶם,</b> מצליח ומשגשג;
(כג) <b>תַּחַת שְׂנוּאָה כִּי תִבָּעֵל.</b> המציאות שבה האשה השנואה היא שנבעלת, והאחרת אינה זוכה לתשומת לב; <b>וְשִׁפְחָה כִּי־תִירַשׁ גְּבִרְתָּהּ.</b> הביזיון והחרפה שכרוכים בשלטון של עבד מתעוררים ביתר שאת כאשר שפחה, שמעמדה היה אף נחות מהעבד הזכר, יורשת את מקום גבירתה, והגבירה צופה בכך בהכנעה ואינה יכולה לשאת זאת. עוולות אלה מזעזעות את העולם.
(כד) <b>אַרְבָּעָה הֵם</b> יצורים <b>קְטַנֵּי־אָרֶץ, וְהֵמָּה</b> בפועל <b>חֲכָמִים מְחֻכָּמִים,</b> חכמים גדולים. בכישוריהם המיוחדים הם מסתדרים יפה למרות קטנותם.
(כה) <b>הַנְּמָלִים</b> – <b>עַם לֹא־עָז,</b> חזק, <b>וַיָּכִינוּ בַקַּיִץ לַחְמָם.</b> הן חכמות מספיק, כביכול, כדי להכין בקיץ את מזונן לקראת החורף;
(כו) ה<b>שְׁפַנִּים</b> – <b>עַם לֹא־עָצוּם,</b> איננו רב-עצמה, <b>וַיָּשִׂימוּ בַסֶּלַע בֵּיתָם.</b> שלא כיצורים אחרים, הם מסוגלים לחיות בסלעים, ובכך זוכים למחסה;
(כז) הארבה – אף על פי ש<b>מֶלֶךְ אֵין לָאַרְבֶּה, וַיֵּצֵא חֹצֵץ,</b> ערוך בגדודים <b>כֻּלּוֹ</b> לפעול יחד. כשנחיל ארבה יוצא ממקומו, הוא פושט כולו בבת אחת, מאות אלפי או מיליוני פרטים;
(כח) <b>שְׂמָמִית בְּיָדַיִם תְּתַפֵּשׂ,</b> תתפוס כדי לטפס על קירות חלקים ואף בתקרות. <b>וְהִיא</b> מופיעה בכל מקום ואפילו <b>בְּהֵיכְלֵי מֶלֶךְ.</b>
(כט) <b>שְׁלֹשָׁה</b> יצורים <b>הֵמָּה מֵיטִיבֵי צָעַד,</b> הולכים יפה, <b>וְאַרְבָּעָה</b>, והיצורים מן הסוג הרביעי <b>מֵיטִבֵי לָכֶת</b> יותר מכולם:
(ל) <b>לַיִשׁ,</b> אריה – <b>גִּבּוֹר בַּבְּהֵמָה</b>, בחיות <b>וְלֹא־יָשׁוּב,</b> איננו נסוג <b>מִפְּנֵי־כֹל.</b> הוא צועד בביטחון ואיננו צריך להסתכל סביבו;
(לא) <b>זַרְזִיר מָתְנַיִם,</b> כנראה סוג של כלב צייד, שגם הוא חצוף והולך בגאון; <b>אוֹ־תָיִשׁ,</b> שאף הוא הולך בביטחון, לפי דרכו ועניינו; <b>וּמֶלֶךְ</b> חזק <b>אַלְקוּם עִמּוֹ,</b> שאין מי שמתקומם נגדו. זוהי השוואה לעגנית: המלך עומד בשורה אחת עם שלוש חיות שאינן חשובות אלא הן מיטיבות לכת. המלך דומה לתיש או לאריה בגאונו, אך כידוע, לעתים בקושי הוא זז ממקומו. בהצגת רשימת הצועדים בצעד בוטח יש משום אזהרה שלא להתעסק אתם, מצד אחד; ומצד שני, יש בה לגלוג דק וחריף על הנהגתם של מלכים.
(לב) <b>אִם־נָבַלְתָּ,</b> נפלת, התבזית – <b>בְהִתְנַשֵּׂא</b>, הרי זה מפני שהתנשאת. במלותיך פיארת את עצמך, וכך גרמת לעצמך בושה. <b>וְאִם־זַמּוֹתָ,</b> זממת רע <b>יָד לְפֶה,</b> שתוק! או: אם אתה חוסם את פיך בידך על הפה, כמו בזמם על פיה של בהמה – לא יאונה לך רע.
(לג) <b>כִּי מִיץ,</b> מיצוי, לחיצת <b>חָלָב יוֹצִיא חֶמְאָה.</b> כאשר דוחסים וחובצים את החלב, עושים ממנו שמנת ואותה הופכים לחמאה. <b>וּמִיץ־אַף יוֹצִיא דָם</b> ממנו, <b>וּמִיץ אַפַּיִם יוֹצִיא רִיב.</b> תמצית הכעס היא ריב. ראוי לזכור שמן החלב אפשר להפיק טובה, אך מן האף לא יוצא אלא דם, שהוא פחות נעים, ומן הכעס יוצא הדבר הגרוע ביותר.
<h2>פרק לא</h2>
(א) <b>דִּבְרֵי לְמוּאֵל</b> ה<b>מֶלֶךְ,</b> שהם <b>מַשָּׂא</b>, נאום שיש בו קושי ותוכחה <b>אֲשֶׁר־יִסְּרַתּוּ אִמּוֹ.</b>
(ב) <b>מַה־בְּרִי</b>, בני?! <b>וּמַה־בַּר־בִּטְנִי</b>?! דבר של מה-בכך עשית, בני; או: מהו הדבר הבטל שעשית, בני?! <b>וּמֶה בַּר־נְדָרָי.</b> לא נולדת בפשטות, אלא כתוצאה מנדרים שנדרתי, כשם שאמרה חנה על בנה שמואל: כִּי מֵה' שְׁאִלְתִּיו. דברַי אפוא אינם רק דברי מוסר של אם אל בנה, אלא הם נאמרים בהקשר מיוחד.
(ג) <b>אַל־תִּתֵּן לַנָּשִׁים</b> את <b>חֵילֶךָ,</b> כוחך, <b>ו</b>אל תאפשר ל<b>דְרָכֶיךָ לַמְחוֹת</b>, לבטל <b>מְלָכִין,</b> עצות ראויות, או: את כוח המלכים. אדם שנותן לנשים את חילו מבטל את עצמתו ומאבד את ערכו.
(ד) <b>אַל</b> להם <b>לַמְלָכִים, לְמוֹאֵל, אַל לַמְלָכִים שְׁתוֹ</b>, לשתות <b>יָיִן,</b> ובוודאי לא להשתכר ממנו. <b>ו</b>אל <b>לְרוֹזְנִים</b>, שליטים לומר <b>"אֵי</b>, היכן <b>שֵׁכָר</b>?<b>"</b> לא ראוי שיהיו עסוקים בשכר. האם מטיפה כנגד כניעה לתשוקות עראיות כמו נשים או יין. בפרט מסוכן הדבר כשמדובר במלך, העלול לבטל בכך את כוחו ולשבש את תפקודו.
(ה) <b>פֶּן־יִשְׁתֶּה וְיִשְׁכַּח מְחֻקָּק,</b> את הדין הכתוב בחוק; <b>ו</b>גם <b>ישַׁנֶּה דִּין כָּל־בְּנֵי־עֹנִי,</b> יסלף את דינם של כל המסכנים. מכיוון שהוא שיכור, אין הוא מדקדק בפרטים, וגם אם אין הוא מטה את הדין, הוא ידון בפזיזות, ובמצבים כאלה נפגעים יותר האנשים שבשולי החברה.
(ו) אין כאן התנגדות לעצם שתיית היין. יש מצבים בהם היין טוב ומועיל: <b>תְּנוּ־שֵׁכָר לְאוֹבֵד,</b> לאומלל שחש שהוא הולך וכלה, <b>וְיַיִן</b> מתאים <b>לְמָרֵי נָפֶשׁ,</b> אנשים ממורמרים.
(ז) האובד או מר הנפש <b>יִשְׁתֶּה וְיִשְׁכַּח</b> את <b>רִישׁוֹ,</b> עוניו ומצבו הרע, <b>ו</b>את <b>עֲמָלוֹ</b>, יגיעו ותסכולו <b>לֹא יִזְכָּר־עוֹד.</b>
(ח) עצה נוספת למלך, שהוא גם השופט: <b>פְּתַח־פִּיךָ לְאִלֵּם,</b> בין שהוא אילם ממש או אילם בעניין מסוים, כמו מי שעומד למשפט ואיננו יכול לבטא את עצמו כראוי. מחובתו של שופט הצדק לסייע לאלה שאינם יודעים להתבטא, ולשים לב <b>אֶל־דִּין</b>, דינם של <b>כָּל־בְּנֵי חֲלוֹף,</b> לאנשים שאין להם חוסן ויציבות וטענתם עלולה להימחק ולהיעלם על ידי הצד שכנגדם. ייתכן שהם ניגשים למשפט ואינם מוכנים כראוי, ולמי שטוען כנגדם יש יותר עצמה, השכלה או מעמד, ומשום כך הם משתתקים. לדין מעין זה צריך המלך לשים את לבו במיוחד, ולנסות לאזן את מצבו של הצד החלש.
(ט) <b>פְּתַח־פִּיךָ, שְׁפָט־צֶדֶק ו</b>שפוט <b>דִין עָנִי וְאֶבְיוֹן.</b> על שופט הצדק מוטל לא רק להכריע בין הטענות הנשמעות, אלא לרדת לעומק הדברים ולבררם עד כמה שהוא יכול. אשר על כן, מלך אינו רשאי ליהנות מהעולם הזה כדרכו של סתם אדם, מפני שעליו להיזהר ולהישאר כל הזמן בכוחו ובבהירות דעתו. רק כך יוכל למלא את תפקידו לדאוג למדינה ולכונן משפט צדק.
(י) <b>אֵשֶׁת־חַיִל</b>, אשה חזקה העושה דברים גדולים ומצליחה, <b>מִי יִמְצָא</b>?! לא קל למוצאה, <b>וְ</b>שוויה אינו בהישג יד, אלא <b>רָחֹק</b>, נדיר ויקר יותר <b>מִפְּנִינִים</b>, סוג של אבנים יקרות או חפצי ערך <b>מִכְרָהּ,</b> ערכה.
(יא) <b>בָּטַח בָּהּ</b>, סומך על כל מעשיה <b>לֵב בַּעְלָהּ, וְשָׁלָל לֹא יֶחְסָר.</b> הוא יכול להשאיר בידה את ניהול כל ענייני הבית ולא יפסיד דבר.
(יב) <b>גְּמָלַתְהוּ</b> רק <b>טוֹב וְלֹא־רָע כֹּל יְמֵי חַיֶּיהָ.</b>
(יג) היא עושה בעצמה את מלאכות הבית כראוי: <b>דָּרְשָׁה</b>, היא מחפשת <b>צֶמֶר וּפִשְׁתִּים.</b> במקרא ובמשנה טוויית צמר או פשתים מיוחסת לאשה. <b>וַתַּעַשׂ בְּחֵפֶץ כַּפֶּיהָ,</b> בידיים טובות ומיומנות, וגם: ברצון. אולם אין היא מסתפקת בישיבה סבילה ובמילוי חובות:
(יד) <b>הָיְתָה כָּאֳנִיּוֹת סוֹחֵר</b> המפליגות ומביאות סחורה, אף היא <b>מִמֶּרְחָק תָּבִיא לַחְמָהּ.</b> יוזמת ויוצרת, נוסעת ומביאה מזון לביתה.
(טו) <b>וַתָּקָם</b>, היא משכימה קום <b>בְּעוֹד לַיְלָה, וַתִּתֵּן טֶרֶף</b>, מזון <b>לְבֵיתָהּ.</b> היא דואגת להכין את האוכל לבני הבית מבעוד מועד, <b>וְחֹק</b>, מנה קצובה <b>לְנַעֲרֹתֶיהָ.</b> היא מספקת לכל אחת מהמשרתות שלה כדי צורכה.
(טז) מלבד דאגתה לתפקודו התקין של הבית – <b>זָמְמָה</b>, חשבה, החליטה לרכוש <b>שָׂדֶה</b> – <b>וַתִּקָּחֵהוּ,</b> והיא קנתה אותו. <b>מִפְּרִי כַפֶּיהָ</b>, מתוצרי עבודתה <b>נָטְעָ</b>ה <b>כָּרֶם.</b> רווחיה לא נאצרו, והיא אף לא קנתה בהם תכשיטים. מעשי ידיה מפיקים די כסף שאפשר להשקיעם בהכשרת האדמה ובנטיעת כרם.
(יז) <b>חָגְרָה בְעוֹז מָתְנֶיהָ,</b> הזדרזה בגבורה, <b>וַתְּאַמֵּץ</b>, חיזקה את <b>זְרוֹעֹתֶיהָ.</b> היא אינה יושבת במנוחה, אלא עושה הכול במרץ.
(יח) <b>טָעֲמָה</b>, היא מבחינה <b>כִּי־טוֹב סַחְרָהּ,</b> תוצאות מסחרה, ותנועותיה בכלל, יוצאות בטוב טעם, <b>לֹא־יִכְבֶּה בַלַּיְלָ</b>ה <b>נֵרָהּ.</b> אחרי שהשכימה קום כדי לדאוג לכולם, היא אף ממשיכה לפעול בלילה, מפני שבביתה תמיד מצויה לה עבודה.
(יט) <b>יָדֶיהָ שִׁלְּחָה בַכִּישׁוֹר,</b> המוט המסייע בטוויה, <b>וְכַפֶּיהָ תָּמְכוּ פָלֶךְ,</b> מכשיר הטוויה. ידיה שומרות שהפלך יסתובב כראוי.
(כ) אף על פי שהיא עובדת בעצמה ומרוויחה כסף, אין היא אוגרת כסף כדי להוציאו על הנאות עצמה, ואין היא רכושנית. <b>כַּפָּהּ פָּרְשָׂה</b>, פתחה <b>לֶעָנִי, וְיָדֶיהָ שִׁלְּחָה</b>, הושיטה <b>לָאֶבְיוֹן.</b> היא מפרנסת גם את העניים.
(כא) אשת החיל אינה מנהלת רק את ההווה בדרך מיטבית; היא חושבת גם לטווח ארוך ומתכננת את העתיד: <b>לֹא־תִירָא</b> אין היא חוששת <b>לְבֵיתָהּ מִשָּׁלֶג,</b> מיְּמוֹת הקור, <b>כִּי כָל־בֵּיתָהּ לָבֻשׁ שָׁנִים,</b> בבגדי שָני, שהם גם מגִנים מפני הקור וגם יפים למראה.
(כב) <b>מַרְבַדִּים</b>, מצעים, מיני ריפוד <b>עָשְׂתָה־לָּהּ, שֵׁשׁ</b>, בגדי פשתן <b>וְאַרְגָּמָן</b>, צמר צבוע בצבע ארגמן היקר <b>לְבוּשָׁהּ.</b> הן היופי והן העושר ניכרים בביתה. אולם אין היא דואגת להופעתה שלה בלבד –
(כג) <b>נוֹדָע</b> ניכר בלבושו הנאה <b>בַּשְּׁעָרִים</b>, מקומות ההתכנסות המרכזיים <b>בַּעְלָהּ, בְּשִׁבְתּוֹ עִם־זִקְנֵי־אָרֶץ,</b> המנהיגים והמכובדים.
(כד) <b>סָדִין עָשְׂתָה וַתִּמְכֹּר,</b> גם כאשר אין היא זקוקה לסדינים, היא מכינה אותם לשם מכירה, <b>וַחֲגוֹר</b>, שהכנתו מורכבת יותר משל מצע פשוט, <b>נָתְנָה לַכְּנַעֲנִי,</b> סוחר. אמנם אין עיקר עיסוקה בחוץ, אבל כחלק מניהול ביתה היא מכינה בגדים צבעוניים ומצעים, ואת הנותר היא מוכרת לאחרים.
(כה) <b>עוֹז־וְהָדָר לְבוּשָׁהּ.</b> היא לבושה בצורה מכובדת בבגדים שהם גם חזקים וגם נאים, <b>וַתִּשְׂחַק</b>, היא צוחקת ושמחה <b>לְיוֹם אַחֲרוֹן,</b> לזמן מאוחר. בגדיה אינם לקישוט בהווה בלבד, מפני שכל מעשיה מחזיקים מעמד ואינם בלים ומתכלים.
(כו) ומעבר לכישוריה המעשיים בניהול הבית וביזמותיה העסקיות להגדלת הכנסות המשפחה מחוצה לו, היא אשה חכמה ולבהּ טוב – <b>פִּיהָ פָּתְחָה בְחָכְמָה,</b> מפיה יוצאים דברי חכמה, <b>וְתוֹרַת־חֶסֶד עַל־לְשׁוֹנָהּ.</b> היא מלמדת תורה שיש בה אהבה ונתינה.
(כז) היא <b>צוֹפִיָּה</b>, משגיחה על <b>הֲלִיכוֹת בֵּיתָהּ,</b> היא דואגת שהבית על אנשיו ומשרתיו יתנהל כראוי, <b>וְלֶחֶם עַצְלוּת לֹא תֹאכֵל.</b> היא איננה יושבת ונהנית מכך שמשרתיה או בני ביתה יעבדו, אלא מעדיפה לפעול בעצמה.
(כח) לכן, <b>קָמוּ בָנֶיהָ וַיְאַשְּׁרוּהָ,</b> והם משבחים אותה, או: מציינים שהיא הולכת בדרך הישרה, <b>בַּעְלָהּ</b> גם הוא קם <b>וַיְהַלְלָהּ:</b>
(כט) <b>רַבּוֹת בָּנוֹת עָשׂוּ חָיִל</b>, הרבה בנות הצליחו באופן זה או אחר, <b>וְ</b>אולם <b>אַתְּ עָלִית עַל־כֻּלָּנָה,</b> כולן. את מושלמת בכל המעלות. את יוצרת ופועלת, נדיבה ונותנת, תקיפה, מסודרת וחכמה. ועוד הם אומרים:
(ל) <b>שֶׁקֶר הַחֵן,</b> המראה עשוי להשתנות ולהכזיב, <b>ו</b>כמו <b>הֶבֶל</b> הכלה ואובד <b>הַיֹּפִי.</b> אין הם מבטאים התנגדות לחן וליופי כשלעצמם, אלא קובעים כי הם דברים מתעתעים, חולפים ולא יציבים, אבל <b>אִשָּׁה יִרְאַת־ה'</b>, כאשר תכונה זו מושרשת באפיהּ, <b>הִיא תִתְהַלָּל</b> לעולם.
(לא) <b>תְּנוּ־לָהּ מִפְּרִי יָדֶיהָ.</b> היא אינה נצרכת למתנות מן החוץ. די שתקבל את פֵּרות ידיה ואת שכר עמלה. <b>וִיהַלְלוּהָ בַשְּׁעָרִים מַעֲשֶׂיהָ.</b> אין היא זקוקה לתהילה שבאה מרחוק או לתוארי כבוד שמעניקים אחרים. מעשיה עצמם הם שבחה.
