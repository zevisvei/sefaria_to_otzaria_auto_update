<h1>ביאור שטיינזלץ על נחמיה</h1>
<h2>פרק א</h2>
(א) <b>דִּבְרֵי נְחֶמְיָה בֶּן־חֲכַלְיָה. וַיְהִי בְחֹדֶשׁ־כִּסְלֵו</b> ב<b>שְׁנַת עֶשְׂרִים</b> למלך ארתחשסתא, <b>וַאֲנִי הָיִיתִי בְּשׁוּשַׁן הַבִּירָה.</b> שושן הייתה עיר מבוצרת ששימשה בירת הממלכה.
(ב) <b>וַיָּבֹא</b> לשושן <b>חֲנָנִי, אֶחָד מֵאַחַי</b>, מחברי, או אח ממש, <b>הוּא וַאֲנָשִׁים</b> נוספים <b>מִיהוּדָה.</b> חנני עלה לארץ בזמן שנחמיה נשאר בגולה ושירת את המלך. <b>וָאֶשְׁאָלֵם עַל־הַיְּהוּדִים,</b> אנשי יהודה, <b>הַפְּלֵיטָה אֲשֶׁר־נִשְׁאֲרוּ מִן־הַשֶּׁבִי</b>, מגולי בבל שהגיעו ליהודה <b>וְעַל</b> מצבה של <b>יְרוּשָׁלִָם;</b> ואולי שאל נחמיה גם על משפחתו שעלתה לשם.
(ג) <b>וַיֹּאמְרוּ לִי:</b> היהודים <b>הַנִּשְׁאָרִים, אֲשֶׁר נִשְׁאֲרוּ מִן־הַשְּׁבִי,</b> חיים <b>שָׁם בַּמְּדִינָה בְּרָעָה גְדֹלָה וּבְחֶרְפָּה.</b> מצבם גרוע מבחינה כלכלית ומבחינות אחרות, <b>וְחוֹמַת יְרוּשָׁלִַם מְפֹרָצֶת,</b> פרוצה והרוסה, <b>וּשְׁעָרֶיהָ נִצְּתוּ</b>, נשרפו <b>בָאֵשׁ.</b> ייתכן שהחומה הייתה פרוצה במידה מעטה בזמנו של עזרא, וכעת היא פרוצה יותר.
(ד) <b>וַיְהִי כְּשָׁמְעִי אֶת־הַדְּבָרִים הָאֵלֶּה, יָשַׁבְתִּי וָאֶבְכֶּה וָאֶתְאַבְּלָה</b> כמה <b>יָמִים, וָאֱהִי צָם וּמִתְפַּלֵּל לִפְנֵי אֱלֹהֵי הַשָּׁמָיִם.</b> השתתפתי גם אני בצערם של ישראל.
(ה) <b>וָאֹמַר: "אָנָּא, ה' אֱלֹהֵי הַשָּׁמַיִם, הָאֵל הַגָּדוֹל וְהַנּוֹרָא, שֹׁמֵר הַבְּרִית וָחֶסֶד לְאֹהֲבָיו וּלְשֹׁמְרֵי מִצְוֹתָיו.</b>
(ו) <b>תְּהִי נָא אָזְנְךָ־קַשֶּׁבֶת וְעֵינֶיךָ פְתוּחוֹת לִשְׁמֹעַ אֶל־ תְּפִלַּת עַבְדְּךָ אֲשֶׁר אָנֹכִי מִתְפַּלֵּל לְפָנֶיךָ הַיּוֹם, יוֹמָם וָלַיְלָה, עַל־בְּנֵי יִשְׂרָאֵל עֲבָדֶיךָ, וּמִתְוַדֶּה עַל־חַטֹּאות בְּנֵי־יִשְׂרָאֵל אֲשֶׁר חָטָאנוּ לָךְ, וַאֲנִי וּבֵית־אָבִי חָטָאנוּ.</b> הוא כולל את עצמו בווידוי על עמו.
(ז) בחטאינו <b>חֲבֹל חָבַלְנוּ</b>, גרמנו נזקים שונים <b>לָךְ, וְלֹא־שָׁמַרְנוּ אֶת־הַמִּצְוֹת וְאֶת־הַחֻקִּים וְאֶת־הַמִּשְׁפָּטִים אֲשֶׁר צִוִּיתָ אֶת־מֹשֶׁה עַבְדֶּךָ.</b>
(ח) <b>זְכָר־נָא אֶת־הַדָּבָר אֲשֶׁר צִוִּיתָ אֶת־מֹשֶׁה עַבְדְּךָ לֵאמֹר:</b> אם <b>אַתֶּם תִּמְעָלוּ</b>, תבגדו בי, <b>אֲנִי אָפִיץ</b>, אפזר <b>אֶתְכֶם בָּעַמִּים,</b>
(ט) והיה כאשר תתחרטו <b>וְשַׁבְתֶּם אֵלַי וּשְׁמַרְתֶּם מִצְוֹתַי וַעֲשִׂיתֶם אֹתָם,</b> גם <b>אִם־יִהְיֶה נִדַּחֲכֶם</b>, בן עַמכם המרוחק <b>בִּקְצֵה הַשָּׁמַיִם,</b> העולם, <b>מִשָּׁם אֲקַבְּצֵם וַהֲבִיאֹתִים,</b> אביא אותם <b>אֶל־הַמָּקוֹם אֲשֶׁר בָּחַרְתִּי לְשַׁכֵּן אֶת־שְׁמִי שָׁם.</b>
(י) <b>ו</b>הרי <b>הֵם עֲבָדֶיךָ וְעַמֶּךָ אֲשֶׁר פָּדִיתָ בְּכֹחֲךָ הַגָּדוֹל וּבְיָדְךָ הַחֲזָקָה.</b> אֲשֶׁר פָּדִיתָ בְּכֹחֲךָ הַגָּדוֹל וּבְיָדְךָ הַחֲזָקָה.
(יא) <b>אָנָּא, אֲדֹנָי, תְּהִי נָא אָזְנְךָ־קַשֶּׁבֶת אֶל־תְּפִלַּת עַבְדְּךָ וְאֶל־תְּפִלַּת עֲבָדֶיךָ הַחֲפֵצִים לְיִרְאָה אֶת־שְׁמֶךָ</b> – נחמיה מתפלל בשם הציבור – <b>וְהַצְלִיחָה־נָּא לְעַבְדְּךָ הַיּוֹם וּתְנֵהוּ לְרַחֲמִים לִפְנֵי הָאִישׁ הַזֶּה</b> – המלך<b>"</b>. נחמיה התכוון לבקש אישור מהמלך לפעול למען תיקון המצב בירושלים. על כן הוא התפלל להצליח ולמצוא חן בעיניו. לקראת המשך סיפור המעשה מעיר נחמיה על תפקידו הרם המעיד על קרבתו למלך: <b>וַאֲנִי הָיִיתִי מַשְׁקֶה לַמֶּלֶךְ.</b>
<h2>פרק ב</h2>
(א) <b>וַיְהִי בְּחֹדֶשׁ נִיסָן, שְׁנַת עֶשְׂרִים לְאַרְתַּחְשַׁסְתְּא הַמֶּלֶךְ,</b> וה<b>יַיִן</b> הובא <b>לְפָנָיו,</b> ובתוקף תפקידי כמשקה המלך – <b>וָאֶשָּׂא אֶת־הַיַּיִן וָאֶתְּנָה לַמֶּלֶךְ, וְלֹא־הָיִיתִי</b> עד אז <b>רַע לְפָנָיו.</b> תמיד הייתי במיטבי לפני המלך, ותמיד הוא חיבב אותי.
(ב) <b>וַיֹּאמֶר לִי הַמֶּלֶךְ: מַדּוּעַ פָּנֶיךָ רָעִים,</b> אינך נראה טוב, <b>וְאַתָּה</b> הרי <b>אֵינְךָ חוֹלֶה</b>? <b>אֵין זֶה כִּי־אִם רֹעַ לֵב.</b> אם לא מדובר במחלה, פירוש הדבר שמטרידות אותך מחשבות שאינן טובות. <b>וָאִירָא</b>, פחדתי <b>הַרְבֵּה מְאֹד.</b> מלך פרס אינו צריך לתת דין וחשבון בפני איש. די בחשד בלבד מצד השליט העליון, שמעמדו כשל חצי אל, כדי להוציא אנשים מן העולם.
(ג) <b>וָאֹמַר לַמֶּלֶךְ: הַמֶּלֶךְ לְעוֹלָם יִחְיֶה</b>! <b>מַדּוּעַ לֹא־יֵרְעוּ פָנַי</b>?! מדוע לא אֵראה מודאג ועצוב כ<b>אֲשֶׁר הָעִיר</b> שהיא <b>בֵּית־קִבְרוֹת אֲבֹתַי חֲרֵבָה, וּשְׁעָרֶיהָ אֻכְּלוּ</b>, נשרפו <b>בָאֵשׁ.</b> אני מרגיש רע וטרוד בגלל מצבה של ירושלים.
(ד) <b>וַיֹּאמֶר לִי הַמֶּלֶךְ:</b> אתה אומר שהנך דואג, אם כן, <b>עַל־מַה־זֶּה אַתָּה מְבַקֵּשׁ</b>? מה רצונך? ניכר שהיחסים השוררים ביניהם הם יחסי קרבה כאמור. <b>וָאֶתְפַּלֵּל</b> בלבי <b>אֶל־אֱלֹהֵי הַשָּׁמָיִם</b> שאומַר את המלים הנכונות, ושיתקבלו דברי ברצון, כי לשיחה הקצרה הזו יכולות להיות השלכות חשובות.
(ה) <b>וָאֹמַר לַמֶּלֶךְ: אִם־עַל־הַמֶּלֶךְ טוֹב וְאִם־יִיטַב עַבְדְּךָ לְפָנֶיךָ,</b> אני מבקש <b>אֲשֶׁר תִּשְׁלָחֵנִי</b>, תרשה לי ללכת <b>אֶל־יְהוּדָה, אֶל־עִיר קִבְרוֹת אֲבֹתַי, וְאֶבְנֶנָּה</b> מחדש.
(ו) <b>וַיֹּאמֶר לִי הַמֶּלֶךְ, וְהַשֵּׁגַל</b>, המלכה או הפילגש <b>יוֹשֶׁבֶת אֶצְלוֹ.</b> נחמיה מתאר את המלך יושב בסעודה אינטימית למדי, שאין בה אנשים זרים. מצב רוחו טוב, והוא מגיב בחיוב לבקשה<b>: עַד־מָתַי יִהְיֶה מַהֲלָכְךָ,</b> לכמה זמן אתה רוצה ללכת, <b>וּמָתַי תָּשׁוּב</b>?<b>וַיִּיטַב</b> הדבר <b>לִפְנֵי־הַמֶּלֶךְ וַיִּשְׁלָחֵנִי,</b> הוא הרשה לי ללכת, <b>וָאֶתְּנָה לוֹ זְמָן.</b> קבעתי בפניו זמן שבו אחזור. ידוע שנחמיה חזר אל המלך לאחר שתים-עשרה שנה, אלא שלאחר זמן הוא יצא שוב לירושלים.
(ז) <b>וָאוֹמַר לַמֶּלֶךְ: אִם־עַל־הַמֶּלֶךְ טוֹב, אִגְּרוֹת יִתְּנוּ־לִי עַל פַּחֲווֹת</b>, שלטונות המחוזות של <b>עֵבֶר הַנָּהָר, אֲשֶׁר יַעֲבִירוּנִי</b>, יאפשרו לי לעבור <b>עַד אֲשֶׁר־אָבוֹא אֶל־יְהוּדָה.</b> אני זקוק למעין מכתבי המלצה שישמשו לי כאישורי מעבר. בדרכי אצטרך לעזרה מהשלטונות המקומיים של עבר הנהר, ומכתבים כתובים וחתומים על ידי המלך ייחשבו פקודה ישירה שתוקפה אינו מוטל בספק.
(ח) <b>וְאִגֶּרֶת</b> נוספת שלח אתי <b>אֶל־אָסָף שֹׁמֵר הַפַּרְדֵּס</b>, הממונה על הגנים והיערות <b>אֲשֶׁר לַמֶּלֶךְ, אֲשֶׁר יִתֶּן־לִי עֵצִים</b> לצורך המלאכה <b>לְקָרוֹת</b>, לצפות <b>אֶת־שַׁעֲרֵי הַבִּירָה</b>, המצודה <b>אֲשֶׁר־לַבַּיִת</b>, השערים שבהר הבית <b>וּלְחוֹמַת הָעִיר וְלַבַּיִת אֲשֶׁר־אָבוֹא אֵלָיו</b> לגור בו. <b>וַיִּתֶּן־לִי הַמֶּלֶךְ</b> את כל מה שביקשתי <b>כְּיַד־אֱלֹהַי הַטּוֹבָה עָלָי,</b> כברכת ה', בעין יפה.
(ט) <b>וָאָבוֹא אֶל־פַּחֲווֹת עֵבֶר הַנָּהָר וָאֶתְּנָה לָהֶם אֵת אִגְּרוֹת הַמֶּלֶךְ. וַיִּשְׁלַח עִמִּי הַמֶּלֶךְ</b> גם <b>שָׂרֵי חַיִל וּפָרָשִׁים.</b> כיוון שמעמדו של נחמיה מכובד במדינה, המלך שלח אתו קבוצת חיילים ופרשים ללוותו ולהגן עליו.
(י) <b>וַיִּשְׁמַע סַנְבַלַּט הַחֹרֹנִי</b>, שאולי היה הפחה בשומרון, <b>וְטוֹבִיָּה הָעֶבֶד הָעַמֹּנִי,</b> שאולי היה פחה קטן בעמון, אך נחמיה קורא לו בבוז עבד עמוני, <b>וַיֵּרַע לָהֶם רָעָה גְדֹלָה אֲשֶׁר־בָּא אָדָם לְבַקֵּשׁ טוֹבָה לִבְנֵי יִשְׂרָאֵל.</b>
(יא) <b>וָאָבוֹא</b>, הגעתיאָבוֹא <b>אֶל־יְרוּשָׁלִָם.</b> נראה שהופעתו של נחמיה, שהיה מלווה בפרשים וחיילים, עשתה רושם. <b>וָאֱהִי־שָׁם יָמִים שְׁלֹשָׁה,</b> כמבקר גרידא.
(יב) <b>וָאָקוּם</b> ב<b>לַיְלָה</b> בחשאי <b>אֲנִי וַאֲנָשִׁים מְעַט עִמִּי, וְלֹא־הִגַּדְתִּי לְאָדָם מָה אֱלֹהַי נֹתֵן אֶל־לִבִּי לַעֲשׂוֹת לִירוּשָׁלִָם. וּבְהֵמָה אֵין עִמִּי כִּי אִם־הַבְּהֵמָה אֲשֶׁר אֲנִי רֹכֵב בָּהּ,</b> עליה – מן הסתם סוס או פרד.
(יג) <b>וָאֵצְאָה בְשַׁעַר־הַגַּיְא,</b> משערי ירושלים, ב<b>לַיְלָה, וְאֶל־פְּנֵי</b>, נוכח <b>עֵין הַתַּנִּין,</b> לפי כיוון הליכתו ייתכן שזהו עין רוגל, <b>וְאֶל־שַׁעַר הָאַשְׁפֹּת, וָאֱהִי שֹׂבֵר</b>, סוקר <b>בְּחוֹמֹת יְרוּשָׁלִַם אֲשֶׁר־הֵם פְּרוּצִים, וּשְׁעָרֶיהָ אֻכְּלוּ בָאֵשׁ.</b>
(יד) <b>וָאֶעֱבֹר אֶל־שַׁעַר הָעַיִן וְאֶל־בְּרֵכַת הַמֶּלֶךְ, ו</b>כשניסיתי להיכנס גיליתי כי <b>אֵין־מָקוֹם לַבְּהֵמָה לַעֲבֹר תַּחְתָּי.</b> בעקבות התמוטטות השער נעשה הפתח כה נמוך, שאדם הרוכב על בהמה איננו יכול לעבור בו; או: הבהמה שמתחתי לא יכלה לעבור בדרך החסומה.
(טו) <b>וָאֱהִי עֹלֶה בַנַּחַל</b> ב<b>לַיְלָה, וָאֱהִי שֹׂבֵר בַּחוֹמָה,</b> תוך כדי הליכתי הסתכלתי בחומות, <b>וָאָשׁוּב וָאָבוֹא</b>, נכנסתי שוב <b>בְּשַׁעַר הַגַּיְא וָאָשׁוּב</b> למקום שממנו יצאתי לאחר סיבוב שלם מסביב לחומת העיר. ייתכן שנחמיה עשה לעצמו רישומים, או ניסה לצייר בלבו את מצב החומות והשערים כדי לקומם אותם.
(טז) <b>וְהַסְּגָנִים,</b> הפקידים הגבוהים שעמי <b>לֹא יָדְעוּ אָנָה</b>, לאן <b>הָלַכְתִּי וּמָה אֲנִי עֹשֶׂה, וְלַיְּהוּדִים</b> בכלל, <b>וְלַכֹּהֲנִים וְלַחֹרִים</b>, הנכבדים <b>וְלַסְּגָנִים וּלְיֶתֶר עֹשֵׂה הַמְּלָאכָה עַד־כֵּן,</b> עד עכשיו <b>לֹא הִגַּדְתִּי.</b> לא סיפרתי את מעשי לאיש. מעמדו הנכבד של האורח שהגיע מעיר הבירה וקיבל מינוי ישיר מהמלך, אִפשר לו לעשות כרצונו בלא לדווח לאיש על כוונותיו. נחמיה ידע לא רק כיצד לדבר אלא גם מתי לשתוק.
(יז) אחרי הסיור הלילי פנה נחמיה אל השרים והסגנים. <b>וָאוֹמַר אֲלֵהֶם: אַתֶּם רֹאִים</b> את <b>הָרָעָה אֲשֶׁר אֲנַחְנוּ בָהּ, אֲשֶׁר יְרוּשָׁלִַם חֲרֵבָה, וּשְׁעָרֶיהָ נִצְּתוּ בָאֵשׁ.</b> כיוון שלעירנו אין כל הגנה, <b>לְכוּ,</b> הבה <b>וְנִבְנֶה אֶת־חוֹמַת יְרוּשָׁלִַם, וְלֹא־נִהְיֶה עוֹד חֶרְפָּה.</b>
(יח) <b>וָאַגִּיד לָהֶם אֶת־יַד</b>, עזרת <b>אֱלֹהַי אֲשֶׁר־הִיא טוֹבָה עָלַי, וְאַף</b> את <b>דִּבְרֵי הַמֶּלֶךְ אֲשֶׁר אָמַר־לִי,</b> הרשות המפורשת שנתן לי לבנות את העיר. <b>וַיֹּאמְרוּ: נָקוּם וּבָנִינוּ</b>!<b>וַיְחַזְּקוּ</b> את <b>יְדֵיהֶם</b>, התחזקו <b>לַטּוֹבָה.</b> כאשר שמעו שיש סיוע מהשלטונות, הם התעודדו לגשת למלאכה. נחמיה לא הביא אתו מספיק כסף או אמצעים כדי לפתור את כל בעיותיה של ירושלים, אבל מכוח התמיכה והרישיון שבידו הוא הצליח לעורר את יושבי העיר להתחיל לפעול.
(יט) <b>וַיִּשְׁמַע סַנְבַלַּט הַחֹרֹנִי וְטֹבִיָּה הָעֶבֶד הָעַמּוֹנִי וְגֶשֶׁם הָעַרְבִי,</b> כנראה מנהיג של ערבים. <b>וַיַּלְעִגוּ לָנוּ וַיִּבְזוּ עָלֵינוּ, וַיֹּאמְרוּ: מָה־הַדָּבָר הַזֶּה אֲשֶׁר אַתֶּם עֹשִׂים</b>? <b>הַעַל הַמֶּלֶךְ אַתֶּם מֹרְדִים</b>? בתנאים אלו לא נותרו בידי שונאי יושבי ירושלים אלא כלי התעמולה וההשמצה.
(כ) <b>וָאָשִׁיב אֹתָם דָּבָר וָאוֹמַר לָהֶם: אֱלֹהֵי הַשָּׁמַיִם הוּא יַצְלִיחַ לָנוּ, וַאֲנַחְנוּ, עֲבָדָיו, נָקוּם וּבָנִינוּ.</b> איננו מתחשבים בכם, <b>וְלָכֶם אֵין־חֵלֶק וּצְדָקָה וְזִכָּרוֹן בִּירוּשָׁלִָם.</b> נחמיה חזר והדגיש את התנגדותם של יושבי יהודה לשיתוף פעולה עם העמים מסביב. מכיוון שהכול נעשה ברשות המלך, האויבים לא יכלו לומר דבר כנגד תושבי העיר. הידיעה שיש להם תמיכה דיפלומטית טובה מאוד חיזקה את היהודים לבנות את החומה. לרשות נחמיה עמדו חומרים לבניית החומה. החומות אמנם היו הרוסות אבל הן היו עשויות אבן, ואבנים בדרך כלל אינן נשברות לרסיסים. חלק מהאבנים שהיו שייכות לחומות ירושלים לפני אלף וחמש מאות שנה נשארו עד ימינו. עצים אינם משתמרים, אבל אותם הוא היה אמור לקבל מהמלך. האתגר שניצב בפניו היה ביצוע הבנייה בפועל. לשם כך חילקו ביניהן את העבודה קבוצות מתנדבים מתושבי העיר ומאנשי יהודה כולה. ברשימת האנשים דלהלן אפשר לראות הן תיאור היסטורי, הן מתן כבוד לאנשים שהיו מעורבים במפעל. נחמיה רשם בספר את שמותיהם של המשתתפים, כדי שחלקם בבניית חומות ירושלים ייזכר לדורות.
<h2>פרק ג</h2>
(א) <b>וַיָּקָם אֶלְיָשִׁיב הַכֹּהֵן הַגָּדוֹל וְאֶחָיו הַכֹּהֲנִים וַיִּבְנוּ אֶת־שַׁעַר הַצֹּאן,</b> שנקרא כך כנראה משום שדרכו הביאו את הצאן אל המקדש. <b>הֵמָּה קִדְּשׁוּהוּ,</b> הכינו את השער הזה וסיפחו אותו לעיר הקודש, <b>וַיַּעֲמִידוּ דַּלְתֹתָיו, וְעַד־מִגְדַּל הַמֵּאָה קִדְּשׁוּהוּ,</b> ובנו הלאה <b>עַד מִגְדַּל חֲנַנְאֵל.</b> הכהנים קיבלו על עצמם את הקטע הזה בחומה.
(ב) <b>וְעַל־יָדוֹ</b> – ליד החלק בחומה שבנו אלישיב ואחיו הכהנים <b>בָנוּ אַנְשֵׁי יְרֵחוֹ</b>, <b>וְעַל־יָדוֹ</b> של אלישיב <b>בָנָה</b> גם <b>זַכּוּר בֶּן־אִמְרִי,</b> שהיה כנראה בן למשפחה חשובה.
(ג) <b>וְאֵת שַׁעַר הַדָּגִים בָּנוּ בְּנֵי הַסְּנָאָה</b> משפחה משבט בנימין. <b>הֵמָּה קֵרוּהוּ</b> – את השער, <b>וַיַּעֲמִידוּ דַלְתֹתָיו, מַנְעוּלָיו וּבְרִיחָיו.</b> בניית שער הייתה מסובכת יותר מאשר בנייתה של חומה פשוטה ודרשה השקעה ואומנות יתרה.
(ד) <b>וְעַל־יָדָם</b>, בקטע הסמוך להם <b>הֶחֱזִיק</b>, תיקן את החומות <b>מְרֵמוֹת בֶּן־אוּרִיָּה בֶּן־הַקּוֹץ, וְעַל־יָדָם הֶחֱזִיק מְשֻׁלָּם בֶּן־בֶּרֶכְיָה בֶּן־מְשֵׁיזַבְאֵל, וְעַל־יָדָם הֶחֱזִיק צָדוֹק בֶּן־בַּעֲנָא.</b>
(ה) <b>וְעַל־יָדָם הֶחֱזִיקוּ הַתְּקוֹעִים,</b> אנשי העיר תקוע, שהייתה עיר פעילה ופטריוטית. האנשים הפשוטים הצטרפו לבנייה, <b>וְ</b>אילו <b>אַדִּירֵיהֶם</b>, העשירים והנכבדים שבהם <b>לֹא־הֵבִיאוּ</b> את <b>צַוָּרָם,</b> צווארם <b>בַּעֲבֹדַת אֲדֹנֵיהֶם,</b> לא השתתפו במלאכה.
(ו) <b>וְאֵת שַׁעַר</b> החומה <b>הַיְשָׁנָה,</b> כך נקרא השער, <b>הֶחֱזִיקוּ יוֹיָדָע בֶּן־פָּסֵחַ וּמְשֻׁלָּם בֶּן־בְּסוֹדְיָה. הֵמָּה קֵרוּהוּ וַיַּעֲמִידוּ דַּלְתֹתָיו וּמַנְעֻלָיו וּבְרִיחָיו.</b>
(ז) <b>וְעַל־יָדָם הֶחֱזִיק מְלַטְיָה הַגִּבְעֹנִי וְיָדוֹן הַמֵּרֹנֹתִי</b> שהיו <b>אַנְשֵׁי גִבְעוֹן וְהַמִּצְפָּה,</b> והם הודיעו שאת חלקם בבנייה עשו <b>לְכִסֵּא</b>, לכבוד שלטונו של <b>פַּחַת עֵבֶר הַנָּהָר</b> אולי משום שהוא תמך בהם. ייתכן שייחדו שם מקום לכיסאו של הפחה בבואו לירושלים. אף שאנשי גבעון היו שייכים לכאורה לנתינים, כנראה הם לא הרגישו דחויים ומושפלים אלא ראו עצמם שותפים מלאים עִם ישראל.
(ח) <b>עַל־יָדוֹ הֶחֱזִיק עֻזִּיאֵל בֶּן־חַרְהֲיָה</b> ששניהם היו <b>צוֹרְפִים, וְעַל־יָדוֹ הֶחֱזִיק חֲנַנְיָה בֶּן־הָרַקָּחִים, וַיַּעַזְבוּ</b>, חיזקו, או: בנו שכבה אוטמת לעיר <b>יְרוּשָׁלִַם עַד הַחוֹמָה הָרְחָבָה.</b>
(ט) <b>וְעַל־יָדָם הֶחֱזִיק רְפָיָה בֶן־חוּר,</b> שהיה <b>שַׂר חֲצִי פֶּלֶךְ</b>, מחוז <b>יְרוּשָׁלִָם.</b> היקף תפקידו היה מוגבל שהרי אוכלוסיית העיר לא הייתה גדולה.
(י) <b>וְעַל־יָדָם הֶחֱזִיק יְדָיָה בֶן־חֲרוּמַף</b>, שם פרטי, או: כינוי שמשמעו חרום-אף – מי שאפו שקוע מעט. <b>וְ</b>הייתה החזקתו <b>נֶגֶד</b>, מול <b>בֵּיתוֹ. וְעַל־יָדוֹ הֶחֱזִיק חַטּוּשׁ בֶּן־חֲשַׁבְנְיָה.</b>
(יא) <b>מִדָּה שֵׁנִית</b>, נוספת, ואולי: מידה זהה למידה הקודמת <b>הֶחֱזִיק מַלְכִּיָּה בֶן־חָרִם וְחַשּׁוּב</b> שהיה <b>בֶּן־פַּחַת מוֹאָב</b> בבניית החומה <b>וְ</b>כן הם בנו <b>אֵת מִגְדַּל הַתַּנּוּרִים.</b> כך שמו של מגדל שהיה בעיר, שהיה כנראה קצה חלק בנייתם בחומה.
(יב) <b>וְעַל־יָדוֹ הֶחֱזִיק שַׁלּוּם בֶּן־הַלּוֹחֵשׁ</b> שהיה <b>שַׂר חֲצִי פֶּלֶךְ</b> השני של <b>יְרוּשָׁלִָם, הוּא וּבְנוֹתָיו.</b> ייתכן שלא היו לו בנים. מן הסתם הבנות לא בנו את החומה בעצמן. מסתבר יותר שהן היו נשים מכובדות ועשירות שעזרו בתרומה ושלחו גם את בני משפחותיהן לסייע.
(יג) <b>אֵת שַׁעַר הַגַּיְא הֶחֱזִיק חָנוּן וְיֹשְׁבֵי זָנוֹחַ. הֵמָּה בָנוּהוּ וַיַּעֲמִידוּ דַּלְתֹתָיו, מַנְעֻלָיו וּבְרִיחָיו. ו</b>מלבד בניית השער הם קיבלו על עצמם לבנות <b>אֶלֶף אַמָּה בַּחוֹמָה עַד שַׁעַר הָשְׁפוֹת</b>, האשפות.
(יד) <b>וְאֵת שַׁעַר הָאַשְׁפּוֹת</b> עצמו <b>הֶחֱזִיק מַלְכִּיָּה בֶן־רֵכָב, שַׂר פֶּלֶךְ בֵּית־הַכָּרֶם. הוּא יִבְנֶנּוּ וְיַעֲמִיד דַּלְתֹתָיו, מַנְעֻלָיו וּבְרִיחָיו.</b>
(טו) <b>וְאֵת שַׁעַר הָעַיִן הֶחֱזִיק שַׁלּוּן בֶּן־כָּל־חֹזֶה</b>, שם או כינוי שמשמעו רואה כול, ואולי מובנו פיקח, <b>שַׂר פֶּלֶךְ הַמִּצְפָּה. הוּא יִבְנֶנּוּ וִיטַלְלֶנּוּ</b>, יְקרה אותו, יתקין לו גג <b>וְיַעֲמִיד דַּלְתֹתָיו, מַנְעֻלָיו וּבְרִיחָיו. וְ</b>כן בנה <b>אֵת חוֹמַת בְּרֵכַת הַשֶּׁלַח לְגַן־הַמֶּלֶךְ וְעַד־הַמַּעֲלוֹת הַיּוֹרְדוֹת מֵעִיר דָּוִיד.</b>
(טז) <b>אַחֲרָיו הֶחֱזִיק נְחֶמְיָה בֶן־עַזְבּוּק, שַׂר חֲצִי פֶּלֶךְ בֵּית־צוּר, עַד־נֶגֶד</b>, מול מקום <b>קִבְרֵי דָוִיד ו</b>הלאה<b>,</b> או בצד אחר – <b>עַד הַבְּרֵכָה הָעֲשׂוּיָה</b> בידי אדם <b>וְעַד בֵּית הַגִּבֹּרִים.</b>
(יז) <b>אַחֲרָיו הֶחֱזִיקוּ הַלְוִיִּם: רְחוּם בֶּן־בָּנִי,</b> ו<b>עַל־יָדוֹ הֶחֱזִיק חֲשַׁבְיָה, שַׂר־חֲצִי־פֶלֶךְ קְעִילָה,</b> שעשה את המלאכה <b>לְפִלְכּוֹ,</b> בשביל הפלך שלו.
(יח) <b>אַחֲרָיו הֶחֱזִיקוּ אֲחֵיהֶם בַּוַּי בֶּן־חֵנָדָד, שַׂר חֲצִי</b>, המחצית השנייה של <b>פֶּלֶךְ קְעִילָה.</b>
(יט) <b>וַיְחַזֵּק עַל־יָדוֹ עֵזֶר בֶּן־יֵשׁוּעַ שַׂר הַמִּצְפָּה מִדָּה שֵׁנִית.</b> קודם השתתף בבניית מידת אורך אחת מן החומה, וכאשר גמר את חלקו התנדב עֵזר מידה נוספת במקום אחר. <b>מִנֶּגֶד עֲלֹת</b>, מול מעלה או מבנה ששימש להנחת <b>הַנֶּשֶׁק</b> שהיה סמוך אל <b>הַמִּקְצֹעַ,</b> פינת החומה.
(כ) <b>אַחֲרָיו הֶחֱרָה</b>, הזדרז, התלהב ו<b>הֶחֱזִיק בָּרוּךְ בֶּן־זַכַּי</b> שבנה <b>מִדָּה שֵׁנִית מִן־הַמִּקְצוֹעַ</b>, הפינה <b>עַד־פֶּתַח בֵּית אֶלְיָשִׁיב הַכֹּהֵן הַגָּדוֹל.</b>
(כא) <b>אַחֲרָיו הֶחֱזִיק מְרֵמוֹת בֶּן־אוּרִיָּה בֶּן־הַקּוֹץ מִדָּה שֵׁנִית,</b> מידה נוספת, <b>מִפֶּתַח בֵּית אֶלְיָשִׁיב וְעַד־תַּכְלִית</b>, סוף <b>בֵּית אֶלְיָשִׁיב.</b> בית אלישיב הכהן הגדול היה בית גדול שעמד כנראה סמוך לחומה, ומרמות בנה בקטע החומה המקביל למידת הבית.
(כב) <b>וְאַחֲרָיו הֶחֱזִיקוּ הַכֹּהֲנִים אַנְשֵׁי הַכִּכָּר</b> שסביב לירושלים.
(כג) <b>אַחֲרָיו הֶחֱזִיק בִּנְיָמִן וְ</b>אתו <b>חַשּׁוּב נֶגֶד</b>, מול <b>בֵּיתָם. אַחֲרָיו הֶחֱזִיק עֲזַרְיָה בֶן־מַעֲשֵׂיָה בֶּן־עֲנָנְיָה אֵצֶל בֵּיתוֹ.</b> לאנשים אלה היו בתים בירושלים, והם קיבלו על עצמם לבנות את החומה הסמוכה לבתיהם.
(כד) <b>אַחֲרָיו הֶחֱזִיק בִּנּוּי בֶּן־חֵנָדָד מִדָּה שֵׁנִית, מִבֵּית עֲזַרְיָה עַד־הַמִּקְצוֹעַ</b>, קצה החומה <b>וְעַד־הַפִּנָּה,</b> המגדל הפינתי.
(כה) <b>פָּלָל בֶּן־אוּזַי</b> בנה <b>מִנֶּגֶד הַמִּקְצוֹעַ וְהַמִּגְדָּל הַיּוֹצֵא מִבֵּית הַמֶּלֶךְ הָעֶלְיוֹן אֲשֶׁר</b>, ששייך <b>לַחֲצַר הַמַּטָּרָה,</b> ששימשה בית מעצר פנימי במתחם בית המלך. נראה שהיא לא נהרסה, וכעת בנו את החומה כנגדה. <b>אַחֲרָיו פְּדָיָה בֶן־ פַּרְעֹשׁ.</b>
(כו) <b>וְהַנְּתִינִים הָיוּ יֹשְׁבִים בָּעֹפֶל,</b> מקום או מבנה מוגבה, וגם הם עזרו בבניית החומה בתחומם <b>עַד נֶגֶד שַׁעַר הַמַּיִם לַמִּזְרָח וְהַמִּגְדָּל הַיּוֹצֵא,</b> הבולט.
(כז) <b>אַחֲרָיו הֶחֱזִיקוּ הַתְּקֹעִים</b>, שכבר הוזכר שהתנדבו לעבודה, וכשסיימו את עבודתם לקחו על עצמם <b>מִדָּה שֵׁנִית, מִנֶּגֶד הַמִּגְדָּל הַגָּדוֹל הַיּוֹצֵא וְעַד חוֹמַת הָעֹפֶל.</b>
(כח) <b>מֵעַל שַׁעַר הַסּוּסִים הֶחֱזִיקוּ הַכֹּהֲנִים, אִישׁ לְנֶגֶד בֵּיתוֹ.</b> הכהנים התגוררו מול החומה מבפנים, והם קיבלו על עצמם לבנות מול בתיהם.
(כט) <b>אַחֲרָיו הֶחֱזִיק צָדוֹק בֶּן־אִמֵּר נֶגֶד בֵּיתוֹ, וְאַחֲרָיו הֶחֱזִיק שְׁמַעְיָה בֶן־שְׁכַנְיָה שֹׁמֵר שַׁעַר הַמִּזְרָח.</b>
(ל) <b>אַחֲרָיו הֶחֱזִיק חֲנַנְיָה בֶן־שֶׁלֶמְיָה וְחָנוּן בֶּן־צָלָף</b>, הוא הבן <b>הַשִּׁשִּׁי</b>, שבנה <b>מִדָּה שֵׁנִי,</b> שנייה. <b>אַחֲרָיו הֶחֱזִיק מְשֻׁלָּם בֶּן־בֶּרֶכְיָה נֶגֶד</b>, מול <b>נִשְׁכָּתוֹ,</b> לשכתו שהייתה בנויה מבפנים.
(לא) <b>אַחֲרָיו הֶחֱזִיק מַלְכִּיָּה בֶּן־הַצֹּרְפִי עַד־בֵּית הַנְּתִינִים וְהָרֹכְלִים, נֶגֶד שַׁעַר הַמִּפְקָד וְעַד עֲלִיַּת הַפִּנָּה,</b> המגדל הפינתי.
(לב) <b>וּבֵין עֲלִיַּת הַפִּנָּה לְשַׁעַר הַצֹּאן הֶחֱזִיקוּ הַצֹּרְפִים וְהָרֹכְלִים,</b> מעין אגודות מקצועיות, שקיבלו על עצמן את המלאכה בשותפות.
(לג) <b>וַיְהִי כַּאֲשֶׁר שָׁמַע סַנְבַלַּט כִּי־אֲנַחְנוּ בוֹנִים אֶת־הַחוֹמָה, וַיִּחַר לוֹ וַיִּכְעַס הַרְבֵּה, וַיַּלְעֵג עַל־הַיְּהוּדִים.</b>
(לד) <b>וַיֹּאמֶר לִפְנֵי אֶחָיו וְחֵיל שֹׁמְרוֹן, וַיֹּאמֶר</b>, לאמור<b>: מָה הַיְּהוּדִים הָאֲמֵלָלִים,</b> האומללים והנשחתים <b>עֹשִׂים</b>?! <b>הֲיַעַזְבוּ לָהֶם</b>?! האם הם יצליחו לחזק את החומה?! <b>הֲיִזְבָּחוּ</b>, האם בגמר המלאכה יעלה בידם לזבוח דבר, כפי שהם מתכננים?! <b>הַיְכַלּוּ</b>, האם יוכלו לסיים את המלאכה <b>בַיּוֹם</b>, בזמן, ביום מן הימים?! <b>הַיְחַיּוּ</b>, האם הם יעלו מתוך העפר ויחדשו <b>אֶת־הָאֲבָנִים מֵעֲרֵמוֹת הֶעָפָר, וְהֵמָּה שְׂרוּפוֹת</b>?! אף על פי שאבנים אינן נשרפות ממש, חום גבוה גורם להן להתפרק במידה רבה, עד כדי כך שהן כבר אינן ראויות לבניין.
(לה) <b>וְטוֹבִיָּה הָעַמֹּנִי</b> עומד <b>אֶצְלוֹ</b> – ליד סנבלט, אולי בתור אחד מסגניו, <b>וַיֹּאמֶר: גַּם אֲשֶׁר־הֵם בּוֹנִים,</b> אף אם יצליחו לבנותה, איזו מין חומה זו תהיה?! <b>אִם־יַעֲלֶה שׁוּעָל</b> – <b>וּפָרַץ חוֹמַת אַבְנֵיהֶם.</b> אפילו שועל יוכל לפרוץ ולהפיל אותה.
(לו) כאשר נחמיה שמע את דבריהם, הוא פנה בתפילה לה': <b>שְׁמַע, אֱלֹהֵינוּ, כִּי־הָיִינוּ בוּזָה,</b> בוז, <b>וְהָשֵׁב חֶרְפָּתָם אֶל־רֹאשָׁם.</b> השב עליהם את הביזיון, <b>וּתְנֵם לְבִזָּה</b>, לבז <b>בְּאֶרֶץ שִׁבְיָה.</b> ראוי שהם יגלו ממקומם כשבויים.
(לז) <b>וְאַל־תְּכַס</b>, תכסה <b>עַל־עֲוֹנָם, וְחַטָּאתָם מִלְּפָנֶיךָ אַל־תִּמָּחֶה,</b> תימחק. זכור להם את חטאותיהם, וכשיגיע הזמן תעניש אותם כראוי, <b>כִּי הִכְעִיסוּ לְנֶגֶד</b>, לנוכח <b>הַבּוֹנִים.</b>
(לח) נחמיה ממשיך לספר: <b>וַנִּבְנֶה אֶת־הַחוֹמָה</b> הלאה, <b>וַתִּקָּשֵׁר כָּל־הַחוֹמָה</b>, קטעי הבנייה של קבוצות הבונים התחברו, <b>עַד־חֶצְיָהּ</b>, חצי גובהה. <b>וַיְהִי לֵב לָעָם</b> שמח ומתלהב <b>לַעֲשׂוֹת.</b>
<h2>פרק ד</h2>
(א) <b>וַיְהִי כַּאֲשֶׁר שָׁמַע סַנְבַלַּט וְטוֹבִיָּה וְהָעַרְבִים וְהָעַמֹּנִים וְהָאַשְׁדּוֹדִים</b> שהתגוררו מסביב, <b>כִּי־עָלְתָה אֲרוּכָה</b>, רפואה <b>לְחֹמוֹת יְרוּשָׁלִַם, כִּי־הֵחֵלּוּ הַפְּרֻצִים</b>, הפרצות <b>לְהִסָּתֵם, וַיִּחַר לָהֶם</b>, הם כעסו <b>מְאֹד.</b>
(ב) <b>וַיִּקְשְׁרוּ</b>, התחברו <b>כֻלָּם יַחְדָּו לָבוֹא לְהִלָּחֵם בִּירוּשָׁלִָם, וְלַעֲשׂוֹת לוֹ</b> – לאיש ירושלים <b>תּוֹעָה,</b> פגע, דבר רע.
(ג) <b>וַנִּתְפַּלֵּל אֶל־אֱלֹהֵינוּ, וַנַּעֲמִיד מִשְׁמָר עֲלֵיהֶם</b> – על אנשי ירושלים שישמור <b>יוֹמָם וָלַיְלָה מִפְּנֵיהֶם.</b>
(ד) <b>וַיֹּאמֶר</b> עַם <b>יְהוּדָה</b> בעקבות מאמצי הבנייה וגיוס השומרים<b>: כָּשַׁל כֹּחַ הַסַּבָּל.</b> קשה לסבלים לשאת את המשאות, <b>וְהֶעָפָר הַרְבֵּה, וַאֲנַחְנוּ לֹא נוּכַל לִבְנוֹת בַּחוֹמָה.</b>
(ה) מלבד החולשה הפיזית גם האיום המרחף מרפה את הידיים – <b>וַיֹּאמְרוּ צָרֵינוּ</b>, אויבינו<b>: "לֹא יֵדְעוּ וְלֹא יִרְאוּ</b> היהודים <b>עַד אֲשֶׁר־נָבוֹא אֶל־תּוֹכָם וַהֲרַגְנוּם. וְהִשְׁבַּתְנוּ,</b> נפסיק <b>אֶת־הַמְּלָאכָה".</b> הם מתכננים לתקוף אותנו בהפתעה.
(ו) <b>וַיְהִי כַּאֲשֶׁר־בָּאוּ</b> אלינו <b>הַיְּהוּדִים הַיֹּשְׁבִים אֶצְלָם</b> – בין הגויים שהתנכלו ליהודה. יהודים אלו פעלו בהיחבא לטובתנו – <b>וַיֹּאמְרוּ לָנוּ עֶשֶׂר פְּעָמִים</b>, פעמים רבות <b>מִכָּל־הַמְּקֹמוֹת אֲשֶׁר־תָּשׁוּבוּ,</b> יתנפלו, או: שאתם תארבו <b>עָלֵינוּ.</b> היהודים שגרו בין הגויים, גילו לנו שוב ושוב מאילו מקומות תכנן האויב להתנפל עלינו.
(ז) כאשר שמעתי את ההתראות – <b>וָאַעֲמִיד מִתַּחְתִּיּוֹת לַמָּקוֹם</b>, במקומות נמוכים ומוסתרים בקרקע, <b>מֵאַחֲרֵי לַחוֹמָה,</b> ו<b>בַצְּחִיחִים</b>, בין הסלעים, <b>וָאַעֲמִיד אֶת־הָעָם לְ</b>פי <b>מִשְׁפָּחוֹת עִם־חַרְבֹתֵיהֶם, רָמְחֵיהֶם וְקַשְּׁתֹתֵיהֶם.</b>
(ח) <b>וָאֵרֶא</b>, ראיתי לנכון, או: כאשר בדקתי את מערכי ההגנה – <b>וָאָקוּם וָאֹמַר אֶל־הַחֹרִים</b>, האצילים <b>וְאֶל־הַסְּגָנִים</b>, הפקידים הגבוהים <b>וְאֶל־יֶתֶר הָעָם: אַל־תִּירְאוּ מִפְּנֵיהֶם, אֶת־אֲדֹנָי הַגָּדוֹל וְהַנּוֹרָא זְכֹרוּ, וְהִלָּחֲמוּ עַל־אֲחֵיכֶם, בְּנֵיכֶם וּבְנֹתֵיכֶם, נְשֵׁיכֶם וּבָתֵּיכֶם.</b>
(ט) <b>וַיְהִי כַּאֲשֶׁר שָׁמְעוּ אוֹיְבֵינוּ כִּי־נוֹדַע לָנוּ</b> זממם, וכי אנחנו מוכנים לקרב, <b>וַיָּפֶר הָאֱלֹהִים אֶת־עֲצָתָם.</b> תכניתם בוטלה. <b>וַנָּשָׁב כֻּלָּנוּ אֶל־הַחוֹמָה, אִישׁ אֶל־מְלַאכְתּוֹ.</b>
(י) <b>וַיְהִי מִן־הַיּוֹם הַהוּא</b> ואילך, <b>חֲצִי נְעָרַי</b>, שבאו אתי מבבל, <b>עֹשִׂים בַּמְּלָאכָה, וְחֶצְיָם מַחֲזִיקִים</b> בכלי הנשק <b>וְ</b>הם – <b>הָרְמָחִים, הַמָּגִנִּים וְהַקְּשָׁתוֹת וְהַשִּׁרְיֹנִים. וְהַשָּׂרִים</b> שהתלוו אלי הולכים <b>אַחֲרֵי כָּל־בֵּית יְהוּדָה</b> לשמור עליהם.
(יא) <b>הַבּוֹנִים בַּחוֹמָה וְהַנֹּשְׂאִים בַּסֵּבֶל עֹמְשִׂים</b>, עומסים, המרימים או המעבירים משא בסל הסבלים, כל אחד מהם <b>בְּאַחַת יָדוֹ</b>, בידו אחת <b>עֹשֶׂה בַמְּלָאכָה וְ</b>היד ה<b>אַחַת מַחֲזֶקֶת הַשָּׁלַח</b>, החרב.
(יב) <b>וְהַבּוֹנִים</b> הנצרכים לשתי ידיים למלאכתם, <b>אִישׁ חַרְבּוֹ אֲסוּרִים,</b> קשורים <b>עַל־מָתְנָיו וּבוֹנִים, וְהַתּוֹקֵעַ בַּשּׁוֹפָר</b> נמצא <b>אֶצְלִי</b> לאזעקת העם במקרה של התראת מלחמה.
(יג) <b>וָאֹמַר אֶל־הַחֹרִים וְאֶל־הַסְּגָנִים וְאֶל־יֶתֶר הָעָם: הַמְּלָאכָה הַרְבֵּה וּרְחָבָה,</b> פרושה על שטח נרחב, <b>וַאֲנַחְנוּ נִפְרָדִים עַל־הַחוֹמָה רְחוֹקִים אִישׁ מֵאָחִיו,</b> ולכן איננו יודעים מה קורה בכל מקום.
(יד) <b>בִּמְקוֹם אֲשֶׁר תִּשְׁמְעוּ אֶת־קוֹל הַשּׁוֹפָר</b> – <b>שָׁמָּה תִּקָּבְצוּ</b>, תיאספו <b>אֵלֵינוּ.</b> השופר יודיע היכן המארב או המתקפה, ו<b>אֱלֹהֵינוּ יִלָּחֶם לָנוּ.</b>
(טו) <b>ו</b>כך <b>אֲנַחְנוּ עֹשִׂים בַּמְּלָאכָה, וְחֶצְיָם מַחֲזִיקִים בָּרְמָחִים, מֵעֲלוֹת הַשַּׁחַר עַד צֵאת הַכּוֹכָבִים,</b> כל שעות האור המאפשרות לעבוד.
(טז) <b>גַּם בָּעֵת הַהִיא אָמַרְתִּי לָעָם: אִישׁ וְנַעֲרוֹ יָלִינוּ בְּתוֹךְ יְרוּשָׁלִָם</b> ולא ישובו לביתם, <b>וְהָיוּ־לָנוּ הַלַּיְלָה מִשְׁמָר,</b> בלילה עסקנו בשמירה, <b>וְ</b>אילו <b>הַיּוֹם</b> שימש ל<b>מְלָאכָה.</b>
(יז) <b>וְאֵין אֲנִי וְאַחַי וּנְעָרַי וְאַנְשֵׁי הַמִּשְׁמָר אֲשֶׁר אַחֲרַי, אֵין־אֲנַחְנוּ פֹשְׁטִים בְּגָדֵינוּ</b> בלילה, <b>אִישׁ שִׁלְחוֹ</b>, עם חרבו יוצא אל <b>הַמָּיִם.</b> גם כאשר כל אחד מתרחץ ועושה צרכיו, נשקו צמוד אליו.
<h2>פרק ה</h2>
(א) <b>וַתְּהִי צַעֲקַת הָעָם וּנְשֵׁיהֶם גְּדוֹלָה אֶל</b>, על אודות <b>אֲחֵיהֶם הַיְּהוּדִים.</b>
(ב) <b>וְיֵשׁ</b> מהצועקים <b>אֲשֶׁר אֹמְרִים: "בָּנֵינוּ וּבְנֹתֵינוּ אֲנַחְנוּ</b>, שלנו הנם <b>רַבִּים</b>. פירוש חלופי: את ילדינו אנחנו מגדלים, <b>וְנִקְחָה דָגָן וְנֹאכְלָה וְנִחְיֶה.</b> עלינו להאכיל את משפחתנו. או: את ילדינו אנחנו מוסרים לנושים בעד ריבית שנתחייבנו בה כדי שיהיה לנו מזון<b>".</b>
(ג) <b>וְיֵשׁ אֲשֶׁר אֹמְרִים: "שְׂדֹתֵינוּ וּכְרָמֵינוּ וּבָתֵּינוּ אֲנַחְנוּ עֹרְבִים,</b> נותנים בעירבון, <b>וְנִקְחָה</b>, ונקנה <b>דָגָן בָּרָעָב".</b>
(ד) <b>וְיֵשׁ אֲשֶׁר אֹמְרִים: "לָוִינוּ כֶסֶף לְמִדַּת</b>, כדי לשלם מס קרקע של <b>הַמֶּלֶךְ</b>, ולשם כך משכַּנּוּ את <b>שְׂדֹתֵינוּ וּכְרָמֵינוּ.</b>
(ה) <b>וְעַתָּה כִּבְשַׂר אַחֵינוּ</b> כן <b>בְּשָׂרֵנוּ, כִּבְנֵיהֶם</b> כן <b>בָּנֵינוּ, וְהִנֵּה</b> אף על פי שכולנו, העשירים והעניים, שווים בעצם, <b>אֲנַחְנוּ כֹבְשִׁים</b>, משעבדים <b>אֶת־בָּנֵינוּ וְאֶת־בְּנֹתֵינוּ לַעֲבָדִים, וְיֵשׁ מִבְּנֹתֵינוּ נִכְבָּשׁוֹת</b> כשפחות, <b>וְאֵין לְאֵל יָדֵנוּ,</b> אין בכוחנו לעשות דבר, <b>וּשְׂדֹתֵנוּ וּכְרָמֵינוּ</b> ניתנים <b>לַאֲחֵרִים".</b> העשירים הלוו כסף לעניים וניצלו את החובות כדי להשתמש ברכושם של הלוֹוים ולשעבד גם את ילדיהם.
(ו) <b>וַיִּחַר לִי מְאֹד כַּאֲשֶׁר שָׁמַעְתִּי אֶת־זַעֲקָתָם וְאֵת הַדְּבָרִים הָאֵלֶּה.</b>
(ז) <b>וַיִּמָּלֵךְ לִבִּי עָלַי.</b> הרהרתי בדבר, <b>וָאָרִיבָה אֶת־הַחֹרִים וְאֶת־הַסְּגָנִים,</b> התווכחתי עם בעלי השררה והמעמד העשירים, <b>וָאֹמְרָה לָהֶם: מַשָּׁא,</b> תביעת חוב <b>אִישׁ־בְּאָחִיו אַתֶּם נֹשִׁים.</b> כיצד אתם נוהגים כנושים כלפי אחיכם ודוחקים אותם?! <b>וָאֶתֵּן עֲלֵיהֶם קְהִלָּה גְדוֹלָה.</b> הקהלתי סביבם אנשים רבים.
(ח) נחמיה נשא נאום חמור בפני הקהל. <b>וָאֹמְרָה לָהֶם:</b> הלוא כשהיינו בגולה <b>אֲנַחְנוּ קָנִינוּ אֶת־אַחֵינוּ הַיְּהוּדִים הַנִּמְכָּרִים לַגּוֹיִם</b>, שחררנו את אחינו השבויים מידי הגויים <b>כְּדֵי בָנוּ,</b> כפי יכולתנו, <b>וְ</b>הנה <b>גַם־אַתֶּם תִּמְכְּרוּ אֶת־אֲחֵיכֶם וְנִמְכְּרוּ־לָנוּ</b>?! עכשיו אתם משעבדים את אחיכם היהודים שאתנו כאן כדי שניאלץ לשחרר גם אותם?! <b>וַיַּחֲרִישׁוּ</b>, הם שתקו <b>וְלֹא מָצְאוּ דָּבָר</b> מה לענות.
(ט) <b>וָאֹמַר: לֹא־טוֹב הַדָּבָר אֲשֶׁר־אַתֶּם עֹשִׂים, הֲלוֹא בְּיִרְאַת אֱלֹהֵינוּ</b> ראוי ש<b>תֵּלֵכוּ</b>, תנהגו. האם אינכם יראים <b>מֵ</b>חמת <b>חֶרְפַּת הַגּוֹיִם אוֹיְבֵינוּ,</b> בראותם אותנו מעבידים את אחינו שלנו?!
(י) <b>ו</b>הרי לא רק אתם בעלי חובות, <b>גַם־אֲנִי, אַחַי וּנְעָרַי נֹשִׁים בָּהֶם כֶּסֶף וְדָגָן.</b> גם אנחנו הלווינו להם כסף; הבה <b>נַעַזְבָה־נָּא אֶת־הַמַּשָּׁא הַזֶּה</b>, נבטל כולנו את החובות הללו.
(יא) <b>הָשִׁיבוּ נָא לָהֶם כְּהַיּוֹם</b> את <b>שְׂדֹתֵיהֶם, כַּרְמֵיהֶם,</b> מטעי <b>זֵיתֵיהֶם וּבָתֵּיהֶם, ו</b>את <b>מְאַת הַכֶּסֶף</b>, הכסף הרב <b>וְהַדָּגָן, הַתִּירוֹשׁ וְהַיִּצְהָר אֲשֶׁר אַתֶּם נֹשִׁים בָּהֶם.</b>
(יב) <b>וַיֹּאמְרוּ</b> השומעים שהזדעזעו מדבריו הנוקבים<b>: נָשִׁיב</b> מה שיש בידינו, <b>וּמֵהֶם לֹא נְבַקֵּשׁ</b> עוד לפרוע את חובותיהם. <b>כֵּן נַעֲשֶׂה כַּאֲשֶׁר אַתָּה אוֹמֵר. וָאֶקְרָא אֶת־הַכֹּהֲנִים, וָאַשְׁבִּיעֵם</b> – את הציבור, באמצעות הכהנים <b>לַעֲשׂוֹת כַּדָּבָר הַזֶּה.</b>
(יג) <b>גַּם</b> את <b>חָצְנִי</b>, כנף בגדי <b>נָעַרְתִּי,</b> ניערתי כמעשה סמלי, עד שהכול נפל ממנו, <b>וָאֹמְרָה: כָּכָה יְנַעֵר הָאֱלֹהִים אֶת־כָּל־הָאִישׁ אֲשֶׁר לֹא־יָקִים</b>, יקיים <b>אֶת־הַדָּבָר הַזֶּה, מִבֵּיתוֹ וּמִיגִיעוֹ,</b> מעושרו, <b>וְכָכָה יִהְיֶה נָעוּר וָרֵק.</b> הוא יאבד את כל נכסיו ויישאר מטולטל ומרוקן. <b>וַיֹּאמְרוּ כָל־הַקָּהָל</b> על השבועה: <b>אָמֵן</b>! <b>וַיְהַלְלוּ אֶת־ה'.</b> למרות הקושי הם הסכימו לוותר לעניים על חובותיהם, ושיבחו את ה' על ההזדמנות לאפשר למסכנים לחיות בכבוד. <b>וַיַּעַשׂ הָעָם כַּדָּבָר הַזֶּה.</b>
(יד) בזמן כתיבת הספר נחמיה מוסיף הערה: <b>גַּם מִיּוֹם אֲשֶׁר־צִוָּה</b>, מינה <b>אוֹתִי לִהְיוֹת פֶּחָם</b>, הפחה שלהם <b>בְּאֶרֶץ יְהוּדָה, מִשְּׁנַת עֶשְׂרִים וְעַד שְׁנַת שְׁלֹשִׁים וּשְׁתַּיִם לְאַרְתַּחְשַׁסְתְּא הַמֶּלֶךְ</b> – <b>שָׁנִים שְׁתֵּים עֶשְׂרֵה, אֲנִי וְאַחַי</b>, חברי שבאו אתי, את <b>לֶחֶם הַפֶּחָה לֹא אָכַלְתִּי.</b> אף על פי שהגיעו לי תשלומים שונים ומזונות בהיותי המושל מטעם המלך, לא לקחתי דבר.
(טו) <b>וְ</b>אילו <b>הַפַּחוֹת הָרִאשֹׁנִים אֲשֶׁר־לְפָנַי הִכְבִּידוּ עַל־הָעָם, וַיִּקְחוּ מֵהֶם</b> מסים <b>בְּלֶחֶם וָיַיִן אַחַר</b> גביית <b>כֶּסֶף־שְׁקָלִים אַרְבָּעִים. גַּם נַעֲרֵיהֶם שָׁלְטוּ עַל־הָעָם.</b> הם ניצלו את כוחם והכבידו על התושבים, <b>ו</b>לעומת זאת <b>אֲנִי לֹא־עָשִׂיתִי כֵן מִפְּנֵי יִרְאַת אֱלֹהִים.</b> ייתכן שהצהרתו של נחמיה לא הייתה מכובדת, אבל הוא אדם ישיר מאוד.
(טז) לא רק שלא לקחתי מהעם לצורכי, <b>וְגַם</b>, אף <b>בִּמְלֶאכֶת הַחוֹמָה הַזֹּאת הֶחֱזַקְתִּי, וְשָׂדֶה לֹא קָנִינוּ, וְכָל־נְעָרַי קְבוּצִים</b>, מרוכזים <b>שָׁם עַל־הַמְּלָאכָה.</b> אף שהבאתי עמי כסף ובידי כוח שלטוני, אני ונערַי לא קנינו דבר, וכל עשייתנו הוקדשה לציבור.
(יז) <b>וְהַיְּהוּדִים</b>, בני יהודה שסביבי <b>וְהַסְּגָנִים</b>, פקידי המלך הם <b>מֵאָה וַחֲמִשִּׁים אִישׁ, ו</b>מבני העם <b>הַבָּאִים אֵלֵינוּ</b> לעזור לנו שהגיעו <b>מִן</b>, ממקום מושבם של <b>הַגּוֹיִם אֲשֶׁר־סְבִיבֹתֵינוּ</b>, כולם היו <b>עַל־שֻׁלְחָנִי.</b>
(יח) <b>וַאֲשֶׁר הָיָה נַעֲשֶׂה</b> בעבורם אצלי <b>לְיוֹם אֶחָד: שׁוֹר אֶחָד, צֹאן שֵׁשׁ־בְּרֻרוֹת</b>, מובחרות <b>וְצִפֳּרִים</b>, עופות <b>נַעֲשׂוּ</b>, הוכנו <b>לִי, וּבֵין עֲשֶׂרֶת יָמִים</b>, בכל עשרה ימים הייתי משקה אותם <b>בְּכָל־יַיִן לְהַרְבֵּה,</b> לרוב, <b>וְעִם</b> כל <b>זֶה</b> את <b>לֶחֶם הַפֶּחָה</b>, מס מזונות לבית המגיע לפחה, <b>לֹא בִקַּשְׁתִּי כִּי־כָבְדָה הָעֲבֹדָה עַל־הָעָם הַזֶּה.</b>
(יט) <b>זָכְרָה־לִּי אֱלֹהַי לְטוֹבָה כֹּל אֲשֶׁר־עָשִׂיתִי עַל־הָעָם הַזֶּה.</b>
<h2>פרק ו</h2>
(א) <b>וַיְהִי כַאֲשֶׁר נִשְׁמַע לְסַנְבַלַּט וְטוֹבִיָּה וּלְגֶשֶׁם הָעַרְבִי וּלְיֶתֶר אֹיְבֵינוּ כִּי בָנִיתִי אֶת־הַחוֹמָה וְלֹא־נוֹתַר בָּהּ פָּרֶץ,</b> פרצה. החומה לא הייתה הרוסה כולה, אבל היה צריך לבנות את הפרצות. <b>גַּם</b> נשמע להם כי <b>עַד־הָעֵת הַהִיא</b>, לאחר שהחומות כבר הושלמו <b>דְּלָתוֹת לֹא־הֶעֱמַדְתִּי בַשְּׁעָרִים</b> עדיין. השלב הזה, שבו העיר עומדת לפני ביצור מלא, אבל עדיין אפשר לחדור לתוכה, מסוכן.
(ב) <b>וַיִּשְׁלַח סַנְבַלַּט וְגֶשֶׁם אֵלַי לֵאמֹר: לְכָה וְנִוָּעֲדָה יַחְדָּו</b>, הבא ניפגש <b>בַּכְּפִירִים</b>, כפרים קטנים ש<b>בְּבִקְעַת אוֹנוֹ.</b> נערוך ועידה בינך, מנהיג מדינת יהודה לביננו, מנהיגי מדינות אחרות. <b>וְ</b>לאמתו של דבר <b>הֵמָּה חֹשְׁבִים לַעֲשׂוֹת לִי רָעָה.</b> באופן כללי נחמיה היה חשדני, אולי מחמת היכרותו עם התככים הפוליטיים בחצר המלוכה הפרסי. בוודאי חשד באנשים הללו, שלא היו ידידיו.
(ג) <b>וָאֶשְׁלְחָה עֲלֵיהֶם מַלְאָכִים</b>, שליחים <b>לֵאמֹר: מְלָאכָה גְדוֹלָה אֲנִי עֹשֶׂה וְלֹא אוּכַל לָרֶדֶת.</b> אני עסוק כעת ואין לי זמן לפגישות. <b>לָמָּה תִשְׁבַּת</b>, תיפסק <b>הַמְּלָאכָה כַּאֲשֶׁר אַרְפֶּהָ</b>, אעזוב אותה <b>וְיָרַדְתִּי אֲלֵיכֶם</b>?!
(ד) <b>וַיִּשְׁלְחוּ אֵלַי כַּדָּבָר הַזֶּה אַרְבַּע פְּעָמִים, וָאָשִׁיב אוֹתָם כַּדָּבָר הַזֶּה.</b> הם שלחו עוד הזמנות, ובכל פעם אמרתי להם שאין לי זמן לזה. חוּ אֵלַי כַּדָּבָר הַזֶּה אַרְבַּע פְּעָמִים, וָאָשִׁיב אוֹתָם כַּדָּבָר הַזֶּה.
(ה) <b>וַיִּשְׁלַח אֵלַי סַנְבַלַּט כַּדָּבָר הַזֶּה פַּעַם חֲמִישִׁית אֶת־נַעֲרוֹ, וְאִגֶּרֶת</b> , שאינה חתומה כרגיל אלא <b>פְּתוּחָה בְּיָדוֹ,</b> כך שכל אחד יכול היה לקרוא בה, אולי כדי שתוכנה יתפרסם.
(ו) וכך <b>כָּתוּב בָּהּ: בַּגּוֹיִם נִשְׁמָע,</b> נודע בעמים <b>וְ</b>כך <b>גַשְׁמוּ</b>, גשם הערבי <b>אֹמֵר</b> ש<b>אַתָּה וְהַיְּהוּדִים חֹשְׁבִים לִמְרוֹד</b> במלכות, <b>עַל־כֵּן אַתָּה בוֹנֶה הַחוֹמָה, וְאַתָּה הֹוֶה,</b> מתכונן להיות <b>לָהֶם לְמֶלֶךְ. כַּדְּבָרִים הָאֵלֶּה,</b> וכיוצא באלו הדברים<b>.</b>
(ז) <b>וְגַם־נְבִיאִים הֶעֱמַדְתָּ, לִקְרֹא,</b> להכריז <b>עָלֶיךָ בִירוּשָׁלִַם לֵאמֹר:</b> יש <b>מֶלֶךְ בִּיהוּדָה. וְעַתָּה יִשָּׁמַע לַמֶּלֶךְ</b> ארתחששתא <b>כַּדְּבָרִים הָאֵלֶּה.</b> אנחנו עדיין לא מאמינים בזה, אבל השמועות רצות, והן עלולות להגיע אל המלך. <b>וְעַתָּה לְכָה וְנִוָּעֲצָה יַחְדָּו.</b> הבה נשוחח על העניין ונודיע שאין אמת בשמועות.
(ח) <b>וָאֶשְׁלְחָה אֵלָיו</b> – לסנבלט <b>לֵאמֹר: לֹא נִהְיָה כַּדְּבָרִים הָאֵלֶּה אֲשֶׁר אַתָּה אוֹמֵר.</b> אין שמועות ואין תכניות, <b>כִּי מִלִּבְּךָ אַתָּה בוֹדָאם.</b> אלה דברי שקר שהמצאת.
(ט) <b>כִּי כֻלָּם מְיָרְאִים</b>, מפחידים <b>אוֹתָנוּ לֵאמֹר: "יִרְפּוּ יְדֵיהֶם מִן־הַמְּלָאכָה וְלֹא תֵעָשֶׂה", וְעַתָּה</b> אם אכן רצונך בטובתי, <b>חַזֵּק אֶת־יָדָי.</b>
(י) <b>וַאֲנִי בָאתִי</b> אל <b>בֵּית שְׁמַעְיָה בֶן־דְּלָיָה בֶּן־מְהֵיטַבְאֵל,</b> שכנראה היה איש חשוב, אולי הוכר כנביא, <b>וְהוּא עָצוּר</b>, סגור בביתו מפני שהיה חולה או מסיבה אחרת, <b>וַיֹּאמֶר</b> אלי<b>: "נִוָּעֵד אֶל־בֵּית הָאֱלֹהִים,</b> בוא ניכנס שנינו <b>אֶל־תּוֹךְ הַהֵיכָל</b>, המקדש <b>וְנִסְגְּרָה דַּלְתוֹת הַהֵיכָל, כִּי בָּאִים לְהָרְגֶךָ, וְלַיְלָה בָּאִים לְהָרְגֶךָ.</b> סכנה אורבת לך בלילה. ניכנס לתוך המקדש, ומכיוון שההיכל סגור וריק מאדם, אתה תהיה מוגן<b>".</b>
(יא) <b>וָאֹמְרָה</b>, אמרתי<b>: "הַאִישׁ כָּמוֹנִי יִבְרָח</b>?! לא ולא. <b>וּמִי כָמוֹנִי אֲשֶׁר־יָבוֹא אֶל־הַהֵיכָל וָחָי</b>?! הלוא אינני כהן, ואסור לי להיכנס להיכל. <b>לֹא אָבוֹא</b>!<b>"</b>
(יב) <b>וָאַכִּירָה</b>, הכרתי <b>וְהִנֵּה לֹא־אֱלֹהִים שְׁלָחוֹ, כִּי הַנְּבוּאָה</b> כביכול אשר <b>דִּבֶּר עָלַי</b>, שיבואו להרוג אותי בלילה, לא היה דבר ה', <b>וְ</b>לאמתו של דבר <b>טוֹבִיָּה וְסַנְבַלַּט שְׂכָרוֹ,</b> שילמו לו כדי לומר דברים כאלה.
(יג) <b>לְמַעַן,</b> מפני ש<b>שָׂכוּר הוּא</b> לכך אמר זאת, <b>לְמַעַן־אִירָא וְאֶעֱשֶׂה־כֵּן וְחָטָאתִי, וְהָיָה לָהֶם לְשֵׁם רָע.</b> אילו עשיתי כן, הם היו מפרסמים את הדבר <b>לְמַעַן יְחָרְפוּנִי,</b> כדי שיביישו ויקללו אותי. העצה שנתן לו נביא השקר, לא נועדה להזיק לו במישרין, אבל הייתה עלולה לשמש נושא להשמצות.
(יד) <b>זָכְרָה, אֱלֹהַי, לְטוֹבִיָּה וּלְסַנְבַלַּט כְּמַעֲשָׂיו אֵלֶּה, וְגַם לְנוֹעַדְיָה הַנְּבִיאָה וּלְיֶתֶר הַנְּבִיאִים אֲשֶׁר הָיוּ מְיָרְאִים אוֹתִי.</b> היו עוד נביאים שאמרו לי דברי הפחדה.
(טו) <b>וַתִּשְׁלַם</b> בסופו של דבר <b>הַחוֹמָה בְּעֶשְׂרִים וַחֲמִשָּׁה לֶאֱלוּל, לַחֲמִשִּׁים וּשְׁנַיִם יוֹם,</b> ביום ה-52 מאז התחלנו בשיקומה.
(טז) <b>וַיְהִי כַּאֲשֶׁר שָׁמְעוּ כָּל־אוֹיְבֵינוּ, וַיִּרְאוּ כָּל־הַגּוֹיִם אֲשֶׁר סְבִיבֹתֵינוּ, וַיִּפְּלוּ מְאֹד בְּעֵינֵיהֶם.</b> הם חשו שפלים בעיני עצמם, <b>וַיֵּדְעוּ כִּי מֵאֵת אֱלֹהֵינוּ נֶעֶשְׂתָה הַמְּלָאכָה הַזֹּאת.</b> הם הבינו שהצלחתנו לסיים את כל המלאכה בזמן קצר יחסית נבעה מסיוע עליון.
(יז) <b>גַּם בַּיָּמִים הָהֵם מַרְבִּים חֹרֵי</b>, אצילי <b>יְהוּדָה</b> את <b>אִגְּרוֹתֵיהֶם</b> שנשלחות ו<b>הוֹלְכוֹת עַל</b>, אל <b>טוֹבִיָּה, וַאֲשֶׁר לְטוֹבִיָּה בָּאוֹת אֲלֵיהֶם.</b> חלק מהאנשים, שלא העזו לומר דברים בגלוי, התכתבו עם טוביה העמוני ואנשיו. המרחק בין היהודים והשומרונים לא היה אז גדול ביותר, והשומרונים טענו שהם יהודים, ושהם רוצים להיות שותפים. על כן היו קשרים בין שתי הקבוצות, ורבים חשבו שאין זו אלא מחלוקת פנימית בתוך עם אחד.
(יח) <b>כִּי</b> אנשים <b>רַבִּים בִּיהוּדָה</b> היו קרובים דיים לטוביה שהפכו <b>בַּעֲלֵי שְׁבוּעָה</b>, ברית <b>לוֹ,</b> נשבעו לו אמונים, <b>כִּי־חָתָן הוּא לִשְׁכַנְיָה בֶן־אָרַח, וִיהוֹחָנָן בְּנוֹ</b> של טוביה <b>לָקַח אֶת־בַּת־מְשֻׁלָּם בֶּן בֶּרֶכְיָה.</b> הם התחתנו עם בני המשפחות החשובות ביותר ביהודה.
(יט) <b>גַּם</b> את <b>טוֹבֹתָיו</b> של טוביה <b>הָיוּ אֹמְרִים לְפָנַי</b>, היו מספרים לי בשבחו, <b>ו</b>את <b>דְבָרַי הָיוּ מוֹצִיאִים לוֹ.</b> מצד שני, את כל דברי הרכילות שיכלו לספר עלי היו מספרים לו, וכתוצאה מכך – <b>אִגְּרוֹת שָׁלַח טוֹבִיָּה לְיָרְאֵנִי.</b> נחמיה אמנם בא מכוח המלכות, אך היה חדש במקום ולא השתייך לקבוצה המקומית. לא היה להם פקפוק לגבי יושרו, אבל מכיוון שלא היה משלהם, התעוררו כנגדו טרוניות וקטטות כמנהג העולם. גם לאחר שנבנתה החומה, לא השתררה שלווה בארץ. פעם אחר פעם היו ניסיונות לעורר מהומות בעיר ולסייע לאויבים מבחוץ.
<h2>פרק ז</h2>
(א) <b>וַיְהִי כַּאֲשֶׁר נִבְנְתָה הַחוֹמָה, וָאַעֲמִיד הַדְּלָתוֹת,</b> העיר נעשתה מבוצרת למדי, <b>וַיִּפָּקְדוּ</b>, נכנסו לתפקידיהם <b>הַשּׁוֹעֲרִים וְהַמְשֹׁרְרִים וְהַלְוִיִּם.</b>
(ב) <b>וָאֲצַוֶּה אֶת־חֲנָנִי אָחִי,</b> ייתכן אחיו ממש, <b>וְאֶת־חֲנַנְיָה שַׂר הַבִּירָה עַל</b> שמירת <b>יְרוּשָׁלִָם, כִּי־הוּא</b> – חנניה היה אדם אמין, <b>כְּאִישׁ אֱמֶת וְיָרֵא אֶת־הָאֱלֹהִים מֵרַבִּים,</b> היה מוחזק בעיני רבים.
(ג) <b>וָאֹמַר לָהֶם: לֹא יִפָּתְחוּ שַׁעֲרֵי יְרוּשָׁלִַם עַד־חֹם הַשֶּׁמֶשׁ.</b> השערים יישארו סגורים כל הלילה, וייפתחו כאשר יגיע חום השמש, בערך בשעה עשר בבוקר. <b>וְעַד</b>, ובעוד <b>הֵם</b> – השוערים <b>עֹמְדִים</b> בפתח <b>יָגִיפוּ</b>, יסגרו את <b>הַדְּלָתוֹת. וֶאֱחֹזוּ</b>, הַחזיקו בדבר, אל תזניחו; או: חַברו וחַזקו את הדלתות בבריח, <b>וְהַעֲמֵיד מִשְׁמְרוֹת יֹשְׁבֵי יְרוּשָׁלִַם אִישׁ בְּמִשְׁמָרוֹ וְאִישׁ נֶגֶד בֵּיתוֹ.</b>
(ד) הסיבה לכך – <b>וְהָעִיר רַחֲבַת יָדַיִם וּגְדֹלָה.</b> החומה שנבנתה הייתה חומת העיר הישנה, ששימשה את ירושלים בגדולתה, <b>וְ</b>אילו כעת <b>הָעָם מְעַט בְּתוֹכָהּ, וְאֵין בָּתִּים בְּנוּיִם.</b> רק חלק מהבתים נבנו על ידי העולים.
(ה) <b>וַיִּתֵּן אֱלֹהַי</b> מחשבה <b>אֶל־לִבִּי, וָאֶקְבְּצָה אֶת־הַחֹרִים וְאֶת־הַסְּגָנִים וְאֶת־הָעָם</b> כדי <b>לְהִתְיַחֵשׂ,</b> לברר את ייחוסם. <b>וָאֶמְצָא סֵפֶר הַיַּחַשׂ</b>, היוחסין של <b>הָעוֹלִים בָּרִאשׁוֹנָה, וָאֶמְצָא כָּתוּב בּוֹ:</b>
(ו) <b>אֵלֶּה בְּנֵי הַמְּדִינָה הָעֹלִים מִשְּׁבִי הַגּוֹלָה, אֲשֶׁר הֶגְלָה נְבוּכַדְנֶצַּר מֶלֶךְ בָּבֶל, וַיָּשׁוּבוּ לִירוּשָׁלִַם וְלִיהוּדָה אִישׁ לְעִירוֹ.</b>
(ז) <b>הַבָּאִים עִם־זְרֻבָּבֶל</b>, מנהיג העולים, היו <b>יֵשׁוּעַ, נְחֶמְיָה</b> – שמן הסתם איננו אותו נחמיה, <b>עֲזַרְיָה, רַעַמְיָה, נַחֲמָנִי, מָרְדֳּכַי בִּלְשָׁן, מִסְפֶּרֶת, בִּגְוַי, נְחוּם, בַּעֲנָה,</b> אלו <b>מִסְפַּר אַנְשֵׁי עַם יִשְׂרָאֵל</b> החשובים. לחלופין, מלים אלו הן הכותרת לרשימה הבאה:
(ח) <b>בְּנֵי פַרְעֹשׁ</b> – <b>אַלְפַּיִם מֵאָה וְשִׁבְעִים וּשְׁנָיִם;</b>
(ט) <b>בְּנֵי שְׁפַטְיָה</b> – <b>שְׁלֹשׁ מֵאוֹת שִׁבְעִים וּשְׁנָיִם;</b>
(י) <b>בְּנֵי אָרַח</b> – <b>שֵׁשׁ מֵאוֹת חֲמִשִּׁים וּשְׁנָיִם;</b>
(יא) <b>בְּנֵי־פַחַת מוֹאָב, לִבְנֵי יֵשׁוּעַ וְיוֹאָב</b> – <b>אַלְפַּיִם וּשְׁמֹנֶה מֵאוֹת שְׁמֹנָה עָשָׂר;</b>
(יב) <b>בְּנֵי עֵילָם</b> – <b>אֶלֶף מָאתַיִם חֲמִשִּׁים וְאַרְבָּעָה;</b>
(יג) <b>בְּנֵי זַתּוּא</b> – <b>שְׁמֹנֶה מֵאוֹת אַרְבָּעִים וַחֲמִשָּׁה;</b>
(יד) <b>בְּנֵי זַכָּי</b> – <b>שְׁבַע מֵאוֹת וְשִׁשִּׁים;</b>
(טו) <b>בְּנֵי בִנּוּי</b> – <b>שֵׁשׁ מֵאוֹת אַרְבָּעִים וּשְׁמֹנָה;</b>
(טז) <b>בְּנֵי בֵבָי</b> – <b>שֵׁשׁ מֵאוֹת עֶשְׂרִים וּשְׁמֹנָה;</b>
(יז) <b>בְּנֵי עַזְגָּד</b> – <b>אַלְפַּיִם שְׁלֹשׁ מֵאוֹת עֶשְׂרִים וּשְׁנָיִם;</b>
(יח) <b>בְּנֵי אֲדֹנִיקָם</b> – <b>שֵׁשׁ מֵאוֹת שִׁשִּׁים וְשִׁבְעָה;</b>
(יט) <b>בְּנֵי בִגְוָי</b> – <b>אַלְפַּיִם שִׁשִּׁים וְשִׁבְעָה;</b>
(כ) <b>בְּנֵי עָדִין</b> – <b>שֵׁשׁ מֵאוֹת חֲמִשִּׁים וַחֲמִשָּׁה;</b>
(כא) <b>בְּנֵי־אָטֵר, לְחִזְקִיָּה</b> – <b>תִּשְׁעִים וּשְׁמֹנָה;</b>
(כב) <b>בְּנֵי חָשֻׁם</b> – <b>שְׁלֹשׁ מֵאוֹת עֶשְׂרִים וּשְׁמֹנָה;</b>
(כג) <b>בְּנֵי בֵצָי</b> – <b>שְׁלֹשׁ מֵאוֹת עֶשְׂרִים וְאַרְבָּעָה;</b>
(כד) <b>בְּנֵי חָרִיף</b> – <b>מֵאָה שְׁנֵים עָשָׂר</b>.
(כה) <b>בְּנֵי</b>, תושבי העיר <b>גִבְעוֹן</b> – <b>תִּשְׁעִים וַחֲמִשָּׁה;</b>
(כו) <b>אַנְשֵׁי בֵית־לֶחֶם וּנְטֹפָה</b> – <b>מֵאָה שְׁמֹנִים וּשְׁמֹנָה;</b>
(כז) <b>אַנְשֵׁי עֲנָתוֹת</b> – <b>מֵאָה עֶשְׂרִים וּשְׁמוֹנָה;</b>
(כח) <b>אַנְשֵׁי בֵית־עַזְמָוֶת</b> – <b>אַרְבָּעִים וּשְׁנָיִם;</b>
(כט) <b>אַנְשֵׁי קִרְיַת יְעָרִים כְּפִירָה וּבְאֵרוֹת,</b> שלוש ערים בתחום נחלת בנימין – <b>שְׁבַע מֵאוֹת אַרְבָּעִים וּשְׁלֹשָׁה;</b>
(ל) <b>אַנְשֵׁי הָרָמָה וָגָבַע</b> – <b>שֵׁשׁ מֵאוֹת עֶשְׂרִים וְאֶחָד;</b>
(לא) <b>אַנְשֵׁי מִכְמָס</b> – <b>מֵאָה וְעֶשְׂרִים וּשְׁנָיִם;</b>
(לב) <b>אַנְשֵׁי בֵית־אֵל וְהָעָי</b> – <b>מֵאָה עֶשְׂרִים וּשְׁלֹשָׁה;</b>
(לג) <b>אַנְשֵׁי נְבוֹ אַחֵר</b> – <b>חֲמִשִּׁים וּשְׁנָיִם;</b>
(לד) <b>בְּנֵי עֵילָם אַחֵר</b>, שאינו עילם שנזכר קודם, אף על פי שהמספר זהה – <b>אֶלֶף מָאתַיִם חֲמִשִּׁים וְאַרְבָּעָה;</b>
(לה) <b>בְּנֵי חָרִם</b> – <b>שְׁלֹשׁ מֵאוֹת וְעֶשְׂרִים;</b>
(לו) <b>בְּנֵי יְרֵחוֹ</b> – <b>שְׁלֹשׁ מֵאוֹת אַרְבָּעִים וַחֲמִשָּׁה;</b>
(לז) <b>בְּנֵי־לֹד חָדִיד וְאֹנוֹ,</b> שלוש ערים שהיו סמוכות זו לזו – <b>שְׁבַע מֵאוֹת וְעֶשְׂרִים וְאֶחָד;</b>
(לח) <b>בְּנֵי סְנָאָה,</b> שהיו לפי המסורת מבני בנימין – <b>שְׁלֹשֶׁת אֲלָפִים תְּשַׁע מֵאוֹת וּשְׁלֹשִׁים.</b>
(לט) <b>הַכֹּהֲנִים: בְּנֵי יְדַעְיָה, לְבֵית יֵשׁוּעַ</b> – <b>תְּשַׁע מֵאוֹת שִׁבְעִים וּשְׁלֹשָׁה;</b>
(מ) <b>בְּנֵי אִמֵּר,</b> שהיו משמר כהנים נוסף – <b>אֶלֶף חֲמִשִּׁים וּשְׁנָיִם;</b>
(מא) <b>בְּנֵי פַשְׁחוּר</b> – <b>אֶלֶף מָאתַיִם אַרְבָּעִים וְשִׁבְעָה;</b>
(מב) <b>בְּנֵי חָרִם</b> – <b>אֶלֶף שִׁבְעָה עָשָׂר.</b>
(מג) <b>הַלְוִיִּם: בְּנֵי־יֵשׁוּעַ לְקַדְמִיאֵל</b>, וקדמיאל, <b>לִבְנֵי לְהוֹדְוָה</b> – <b>שִׁבְעִים וְאַרְבָּעָה;</b>
(מד) <b>הַמְשֹׁרְרִים, בְּנֵי אָסָף,</b> שהיה להם תפקיד לעצמם, ומסודרים במשמר בפני עצמו – <b>מֵאָה אַרְבָּעִים וּשְׁמֹנָה;</b>
(מה) כיוצא בהם, <b>הַשֹּׁעֲרִים</b> שהיו <b>בְּנֵי־שַׁלֻּם, בְּנֵי־אָטֵר, בְּנֵי־טַלְמֹן, בְּנֵי־עַקּוּב, בְּנֵי חֲטִיטָא, בְּנֵי שֹׁבָי</b> – <b>מֵאָה שְׁלֹשִׁים וּשְׁמֹנָה.</b>
(מו) <b>הַנְּתִינִים</b>, צאצאי הגבעונים, שנתנם יהושע לעבודות שירות לעדה ולמזבח, והם היו קשורים למקדש – <b>בְּנֵי־צִחָא, בְנֵי־חֲשֻׂפָא, בְּנֵי טַבָּעוֹת,</b>
(מז) <b>בְּנֵי־קֵירֹס, בְּנֵי־סִיעָא, בְּנֵי פָדוֹן,</b>
(מח) <b>בְּנֵי־לְבָנָה, בְנֵי־חֲגָבָא, בְּנֵי שַׂלְמָי,</b> שַׂלְמָי,
(מט) <b>בְּנֵי־חָנָן, בְּנֵי־גִדֵּל, בְּנֵי־גָחַר,</b>
(נ) <b>בְּנֵי־רְאָיָה, בְנֵי־רְצִין, בְּנֵי נְקוֹדָא,</b>
(נא) <b>בְּנֵי־גַזָּם, בְּנֵי־עֻזָּא, בְּנֵי פָסֵחַ,</b>
(נב) <b>בְּנֵי־בֵסַי, בְּנֵי־מְעוּנִים, בְּנֵי נְפִישְׁסִים,</b>
(נג) <b>בְּנֵי־בַקְבּוּק, בְּנֵי־חֲקוּפָא, בְּנֵי חַרְחוּר,</b>
(נד) <b>בְּנֵי־בַצְלִית, בְּנֵי־מְחִידָא, בְּנֵי חַרְשָׁא,</b>
(נה) <b>בְּנֵי־בַרְקוֹס, בְּנֵי־סִיסְרָא, בְּנֵי־תָמַח,</b>
(נו) <b>בְּנֵי נְצִיחַ, בְּנֵי חֲטִיפָא.</b>
(נז) <b>בְּנֵי עַבְדֵי שְׁלֹמֹה</b>, שנשארו כנראה במעמד של עבדים, אף על פי ששמרו את המצוות והיו קשורים לעם ישראל – <b>בְּנֵי־סוֹטַי, בְּנֵי־סֹפֶרֶת, בְּנֵי פְרִידָא,</b>
(נח) <b>בְּנֵי־יַעֲלָא, בְנֵי־דַרְקוֹן, בְּנֵי גִדֵּל,</b>
(נט) <b>בְּנֵי שְׁפַטְיָה, בְנֵי־חַטִּיל, בְּנֵי פֹּכֶרֶת הַצְּבָיִים</b>, זה שם פרטי שפירושו המילולי מלכודת של צבאים, <b>בְּנֵי אָמוֹן.</b>
(ס) <b>כָּל־הַנְּתִינִים וּבְנֵי עַבְדֵי שְׁלֹמֹה</b>, שלא היו יהודים גמורים אבל התקשרו וכרכו את חייהם בעַם ישראל באופן מעשי – <b>שְׁלֹשׁ מֵאוֹת תִּשְׁעִים וּשְׁנָיִם.</b>
(סא) <b>וְאֵלֶּה הָעוֹלִים</b> שבאו <b>מִתֵּל מֶלַח</b> ומ<b>תֵּל חַרְשָׁא,</b> מ<b>כְּרוּב, אַדּוֹן וְאִמֵּר, וְלֹא יָכְלוּ לְהַגִּיד בֵּית־אֲבֹתָם וְזַרְעָם אִם מִיִּשְׂרָאֵל הֵם,</b> מכיוון שייחוסם לא היה ברור, היה קשה לקבוע אם הם מישראל או לא –
(סב) <b>בְּנֵי־דְלָיָה, בְנֵי־טוֹבִיָּה, בְּנֵי נְקוֹדָא</b> – <b>שֵׁשׁ מֵאוֹת וְאַרְבָּעִים וּשְׁנָיִם;</b>
(סג) <b>וּמִן־הַכֹּהֲנִים</b> שייחוסם נתון בספק – <b>בְּנֵי חֳבַיָּה, בְּנֵי הַקּוֹץ, בְּנֵי בַרְזִלַּי</b>, שנקראו כך לא מפני שברזלי היה אביהם, אלא – <b>אֲשֶׁר לָקַח</b> אביהם <b>מִבְּנוֹת בַּרְזִלַּי הַגִּלְעָדִי אִשָּׁה וַיִּקָּרֵא עַל־שְׁמָם.</b>
(סד) <b>אֵלֶּה בִּקְשׁוּ כְתָבָם הַמִּתְיַחְשִׂים</b>, כתבי היוחסין שלהם <b>וְלֹא נִמְצָא.</b> הם טענו שהם כהנים, אבל לא היו בידיהם מסמכים להוכיח זאת, ולכן <b>וַיְגֹאֲלוּ</b>, הורחקו <b>מִן־הַכְּהֻנָּה.</b>
(סה) <b>וַיֹּאמֶר הַתִּרְשָׁתָא</b>, תואר כבוד פרסי או ארמי למושל היהודים, שגם נחמיה כונה בו. <b>לָהֶם, אֲשֶׁר לֹא־יֹאכְלוּ מִקֹּדֶשׁ הַקֳּדָשִׁים</b>, הקודשים שקדושתם חמורה, שאינם נאכלים למי שאיננו כהן. <b>עַד עֲמֹד הַכֹּהֵן לְאֻרִים וְתֻמִּים.</b> כיוון שאין דרך לברר אם הם כהנים כשרים, אל להם לאכול מבשר הקודשים, כל עוד אין הדבר מתברר באמצעות כוחם הנבואי של האורים ותומים.
(סו) <b>כָּל־הַקָּהָל כְּאֶחָד</b> – <b>אַרְבַּע רִבּוֹא אַלְפַּיִם שְׁלֹשׁ־מֵאוֹת וְשִׁשִּׁים.</b>
(סז) <b>מִלְּבַד עַבְדֵיהֶם וְאַמְהֹתֵיהֶם אֵלֶּה</b> שהיו <b>שִׁבְעַת אֲלָפִים שְׁלֹשׁ מֵאוֹת שְׁלֹשִׁים וְשִׁבְעָה, וְלָהֶם מְשֹׁרְרִים וּמְשֹׁרְרוֹת</b> – <b>מָאתַיִם וְאַרְבָּעִים וַחֲמִשָּׁה.</b> יש ספרים שנוסף ברשימה המשפט הבא: <b>סוּסֵיהֶם</b> – <b>שְׁבַע מֵאוֹת שְׁלֹשִׁים וְשִׁשָּׁה, פִּרְדֵיהֶם</b> – <b>מָאתַיִם אַרְבָּעִים וַחֲמִשָּׁה.</b>
(סח) <b>גְּמַלִּים</b> – <b>אַרְבַּע מֵאוֹת שְׁלֹשִׁים וַחֲמִשָּׁה, חֲמֹרִים</b> – <b>שֵׁשֶׁת אֲלָפִים שְׁבַע מֵאוֹת וְעֶשְׂרִים.</b>
(סט) <b>וּמִקְצָת רָאשֵׁי הָאָבוֹת נָתְנוּ</b> תרומה <b>לַמְּלָאכָה: הַתִּרְשָׁתָא</b>, המושל היהודי <b>נָתַן לָאוֹצָר</b> יחידות <b>זָהָב</b> שנקראו <b>דַּרְכְּמֹנִים</b> – <b>אֶלֶף; מִזְרָקוֹת</b>, מִזרקים, כלים גדולים לזריקת הדם על המזבח – <b>חֲמִשִּׁים; כָּתְנוֹת כֹּהֲנִים</b> – <b>שְׁלֹשִׁים וַחֲמֵשׁ מֵאוֹת.</b>
(ע) <b>וּמֵרָאשֵׁי הָאָבוֹת נָתְנוּ לְאוֹצַר הַמְּלָאכָה זָהָב דַּרְכְּמוֹנִים</b>, מטבעות זהב – <b>שְׁתֵּי רִבּוֹת,</b> ריבואות, עשרים אלף; <b>וְכֶסֶף מָנִים</b> – <b>אַלְפַּיִם וּמָאתָיִם.</b> התרשתא תרם הרבה כאדם פרטי, אבל הם היו רבים, ולכן נתנו סכום גדול הרבה יותר.
(עא) <b>וַאֲשֶׁר נָתְנוּ שְׁאֵרִית הָעָם</b>, שלא היו ראשי האבות, <b>זָהָב דַּרְכְּמֹנִים</b> – <b>שְׁתֵּי רִבּוֹא; וְכֶסֶף מָנִים</b> – <b>אַלְפָּיִם; וְכָתְנוֹת כֹּהֲנִים</b> – <b>שִׁשִּׁים וְשִׁבְעָה.</b>
(עב) <b>וַיֵּשְׁבוּ הַכֹּהֲנִים וְהַלְוִיִּם וְהַשּׁוֹעֲרִים וְהַמְשֹׁרְרִים וּמִן־הָעָם</b>, בני יהודה <b>וְהַנְּתִינִים וְכָל־יִשְׂרָאֵל</b> משאר השבטים <b>בְּעָרֵיהֶם.</b> הם לא התיישבו עד קצה נחלת יהודה. התפזרותם הגיעה עד אזור לוד. <b>וַיִּגַּע</b>, הגיע <b>הַחֹדֶשׁ הַשְּׁבִיעִי</b>, חודש תשרי, <b>וּבְנֵי יִשְׂרָאֵל</b> יושבים <b>בְּעָרֵיהֶם.</b>
<h2>פרק ח</h2>
(א) <b>וַיֵּאָסְפוּ כָל־הָעָם כְּאִישׁ אֶחָד אֶל־הָרְחוֹב</b>, הרחבה <b>אֲשֶׁר לִפְנֵי שַׁעַר־הַמָּיִם, וַיֹּאמְרוּ לְעֶזְרָא הַסֹּפֵר לְהָבִיא אֶת־סֵפֶר תּוֹרַת מֹשֶׁה אֲשֶׁר־צִוָּה ה' אֶת־יִשְׂרָאֵל.</b> נראה שבאותו זמן עזרא לא היה מעורב כמנהיג אלא היה בעיקר חכם ואיש רוח. בהיותו סופר המעתיק את ספר התורה, היה בידו הספר.
(ב) <b>וַיָּבִיא עֶזְרָא הַכֹּהֵן אֶת־הַתּוֹרָה לִפְנֵי הַקָּהָל</b> שכלל <b>מֵאִישׁ וְעַד־אִשָּׁה וְכֹל</b> מי ש<b>מֵבִין לִשְׁמֹעַ</b>, שמסוגל להבין, <b>בְּיוֹם אֶחָד לַחֹדֶשׁ הַשְּׁבִיעִי,</b> ראש השנה.
(ג) <b>וַיִּקְרָא־בוֹ</b> עזרא <b>לִפְנֵי הָרְחוֹב אֲשֶׁר לִפְנֵי שַׁעַר־הַמַּיִם מִן־הָאוֹר</b>, משהאיר היום, מעט לפני הזריחה <b>עַד־מַחֲצִית הַיּוֹם, נֶגֶד</b>, מול <b>הָאֲנָשִׁים וְהַנָּשִׁים וְהַמְּבִינִים, וְאָזְנֵי כָל־הָעָם אֶל־סֵפֶר הַתּוֹרָה.</b> כולם הקשיבו לדברים הנקראים.
(ד) וכך היה המעמד: <b>וַיַּעֲמֹד עֶזְרָא הַסֹּפֵר עַל־מִגְדַּל־עֵץ אֲשֶׁר־עָשׂוּ</b> במיוחד <b>לַדָּבָר</b>, כדי לאפשר לכל המתקהלים לשמוע. <b>וַיַּעֲמֹד אֶצְלוֹ מַתִּתְיָה וְשֶׁמַע וַעֲנָיָה וְאוּרִיָּה וְחִלְקִיָּה וּמַעֲשֵׂיָה</b> – <b>עַל־יְמִינוֹ, וּמִשְּׂמֹאלוֹ</b> – <b>פְּדָיָה וּמִישָׁאֵל וּמַלְכִּיָּה וְחָשֻׁם וְחַשְׁבַּדָּנָה זְכַרְיָה</b> ו<b>מְשֻׁלָּם.</b> משני צדיו עמדו תלמידיו וחבריו, שהיו ראשוני הסופרים, ומהם הורכב כנראה בית הדין שנקרא 'כנסת הגדולה'.
(ה) <b>וַיִּפְתַּח עֶזְרָא</b> את <b>הַסֵּפֶר לְעֵינֵי כָל־הָעָם,</b> וכולם ראו <b>כִּי־מֵעַל כָּל־הָעָם הָיָה,</b> על המגדל, <b>וּכְפִתְחוֹ</b> את הספר <b>עָמְדוּ כָל־הָעָם</b> ביראת כבוד.
(ו) <b>וַיְבָרֶךְ עֶזְרָא אֶת־ה' הָאֱלֹהִים הַגָּדוֹל</b> לפני שהתחיל לקרוא, <b>וַיַּעֲנוּ כָל־הָעָם: "אָמֵן, אָמֵן" בְּמֹעַל יְדֵיהֶם,</b> ביד מורמת כלפי מעלה. כך נהגו אז להצדיע. <b>וַיִּקְּדוּ וַיִּשְׁתַּחֲווּ לַה' אַפַּיִם</b>, על הפנים <b>אָרְצָה.</b>
(ז) חלק מהנוכחים היו דוברי ארמית בגלות, ומן הסתם לא כולם הבינו את הכתוב, לפיכך – <b>וְיֵשׁוּעַ וּבָנִי וְשֵׁרֵבְיָה, יָמִין, עַקּוּב, שַׁבְּתַי, הוֹדִיָּה, מַעֲשֵׂיָה, קְלִיטָא, עֲזַרְיָה, יוֹזָבָד, חָנָן, פְּלָאיָה וְהַלְוִיִּם מְבִינִים</b>, מסבירים ומדריכים <b>אֶת־הָעָם לַתּוֹרָה</b> הנקראת, <b>וְהָעָם</b> ניצבים <b>עַל־עָמְדָם.</b>
(ח) <b>וַיִּקְרְאוּ בַסֵּפֶר, בְּתוֹרַת הָאֱלֹהִים, מְפֹרָשׁ</b>, מתורגם, אולי גם פירשו והסבירו מלים ומונחים, <b>וְשׂוֹם שֶׂכֶל,</b> הם קראו בתנועות הנכונות ובפיסוק ובהטעמה המדויקים, <b>וַיָּבִינוּ בַּמִּקְרָא,</b> את כל מה שקראו.
(ט) <b>וַיֹּאמֶר נְחֶמְיָה, הוּא הַתִּרְשָׁתָא</b>, תואר כבוד פרסי, <b>וְעֶזְרָא הַכֹּהֵן הַסֹּפֵר וְהַלְוִיִּם הַמְּבִינִים אֶת־הָעָם</b>, המסבירים לעם, <b>לְכָל־הָעָם: הַיּוֹם</b>, שהוא ראש השנה, <b>קָדֹשׁ־הוּא לַה' אֱלֹהֵיכֶם. אַל־תִּתְאַבְּלוּ וְאַל־תִּבְכּוּ. כִּי בוֹכִים כָּל־הָעָם כְּשָׁמְעָם אֶת־דִּבְרֵי הַתּוֹרָה.</b> נראה שעזרא קרא בספר דברים, שבו מופיעים דברי תוכחה שהנוכחים לא שמעו עד אז, שכן אפילו לפני שגלו, לא כולם ידעו את הכתוב בתורה. כאשר שמעו את דברי התורה שהם לא קיימו עד כה, הצטערו על מה שפגמו.
(י) <b>וַיֹּאמֶר</b> נחמיה ועזרא <b>לָהֶם</b> – לעם כשהגיעה מחצית היום<b>: לְכוּ</b> לבתיכם, <b>אִכְלוּ מַשְׁמַנִּים</b>, מעדנים <b>וּשְׁתוּ מַמְתַקִּים</b>, משקאות מתוקים. עשו סעודת חג והתענגו <b>וְשִׁלְחוּ מָנוֹת</b> מזון <b>לְ</b>מי ש<b>אֵין נָכוֹן</b>, מוכן <b>לוֹ, כִּי־קָדוֹשׁ הַיּוֹם לַאֲדֹנֵינוּ.</b> משלוח המנות, שבפורים נעשה באופן כמעט טקסי, היה מנהג חג מקובל, שהרי אין להשאיר אנשים ללא מזון לחג. בחג העם צריך לשמוח וגם לשמח את לב הנזקקים. <b>וְאַל־תֵּעָצֵבוּ</b> על כך שאולי לא נהגתם כראוי, <b>כִּי־חֶדְוַת ה'</b>, השמחה בה' <b>הִיא מָעֻזְּכֶם,</b> החוזק וההגנה שלכם.
(יא) <b>וְהַלְוִיִּם מַחְשִׁים</b>, משתיקים <b>לְכָל־הָעָם, לֵאמֹר: הַסּוּ</b> מלבכות ולהתאבל <b>כִּי הַיּוֹם קָדֹשׁ וְאַל־תֵּעָצֵבוּ.</b> אף שהכינוס היה דומה לעצרות שמקיימים בימי צום, הוא לא נועד לתענית, אלא להשמעת דברי התורה שאחריה העם יחגוג את החג.
(יב) <b>וַיֵּלְכוּ כָל־הָעָם לֶאֱכֹל וְלִשְׁתּוֹת וּלְשַׁלַּח מָנוֹת וְלַעֲשׂוֹת שִׂמְחָה גְדוֹלָה, כִּי הֵבִינוּ בַּדְּבָרִים אֲשֶׁר הוֹדִיעוּ לָהֶם.</b>
(יג) <b>וּבַיּוֹם הַשֵּׁנִי</b>, למחרת <b>נֶאֶסְפוּ</b> רק <b>רָאשֵׁי הָאָבוֹת</b> ש<b>לְכָל־הָעָם</b> ו<b>הַכֹּהֲנִים וְהַלְוִיִּם</b>, ולא כל העם, <b>אֶל־עֶזְרָא הַסֹּפֵר וּלְהַשְׂכִּיל אֶל־דִּבְרֵי הַתּוֹרָה.</b>
(יד) <b>וַיִּמְצְאוּ כָּתוּב בַּתּוֹרָה אֲשֶׁר צִוָּה ה' בְּיַד־מֹשֶׁה אֲשֶׁר יֵשְׁבוּ בְנֵי־יִשְׂרָאֵל בַּסֻּכּוֹת בֶּחָג</b> הסוכות <b>בַּחֹדֶשׁ הַשְּׁבִיעִי.</b> רבים מהם כבר לא ידעו או לא זכרו זאת, וכעת למדו מן הקריאה בתורה על חג הסוכות שנחגג בחודש השביעי, תשרי.
(טו) <b>ו</b>גם ציוו <b>אֲשֶׁר יַשְׁמִיעוּ</b>, יודיעו <b>וְיַעֲבִירוּ קוֹל בְּכָל־עָרֵיהֶם וּבִירוּשָׁלִַם לֵאמֹר: צְאוּ הָהָר וְהָבִיאוּ עֲלֵי־זַיִת וַעֲלֵי־עֵץ שֶׁמֶן</b>, <b>וַעֲלֵי הֲדַס וַעֲלֵי תְמָרִים וַעֲלֵי עֵץ עָבֹת</b> על מנת <b>לַעֲשֹׂת סֻכֹּת כַּכָּתוּב</b> בתורה. לפחות שניים מן העצים הללו הם מארבעת המינים שניטלים בחג הסוכות – הלולב, שהוא עלי תמרים, וההדס. נראה שעשו בעלים הללו שימוש כפול: חלקם נועד ללולבים, והחלק הפחות יפה או פחות ראוי הונח כסכך על גג הסוכות.
(טז) <b>וַיֵּצְאוּ הָעָם וַיָּבִיאוּ וַיַּעֲשׂוּ לָהֶם סֻכּוֹת אִישׁ עַל־גַּגּוֹ וּבְחַצְרֹתֵיהֶם וּבְחַצְרוֹת בֵּית הָאֱלֹהִים וּבִרְחוֹב</b>, רחבת <b>שַׁעַר הַמַּיִם וּבִרְחוֹב שַׁעַר אֶפְרָיִם.</b> נראה כי הרחבה שלפני השערים הייתה משמשת לשווקים ולאספות.
(יז) <b>וַיַּעֲשׂוּ כָל־הַקָּהָל הַשָּׁבִים מִן־הַשְּׁבִי</b>, מהגולה <b>סֻכּוֹת וַיֵּשְׁבוּ בַסֻּכּוֹת, כִּי לֹא־עָשׂוּ מִימֵי יֵשׁוּעַ בִּן־נוּן כֵּן בְּנֵי יִשְׂרָאֵל עַד הַיּוֹם הַהוּא.</b> אפשר שבמשך השנים רק יחידים חגגו את החג, אבל עם ישראל בכללו שכח את העניין, וכעת שוב עשו זאת כל העם, <b>וַתְּהִי שִׂמְחָה גְּדוֹלָה מְאֹד.</b>
(יח) <b>וַיִּקְרָא</b>, עזרא או מישהו בשליחותו <b>בְּסֵפֶר תּוֹרַת הָאֱלֹהִים יוֹם בְּיוֹם, מִן־הַיּוֹם הָרִאשׁוֹן</b> של החג <b>עַד הַיּוֹם הָאַחֲרוֹן.</b> כאן רואים כי מנהג הקריאה בתורה במועדים קדום מאוד. <b>וַיַּעֲשׂוּ־חָג שִׁבְעַת יָמִים, וּבַיּוֹם הַשְּׁמִינִי</b> עשו <b>עֲצֶרֶת כַּמִּשְׁפָּט</b> הכתוב בתורה.
<h2>פרק ט</h2>
(א) <b>וּבְיוֹם עֶשְׂרִים וְאַרְבָּעָה לַחֹדֶשׁ הַזֶּה</b> – תשרי <b>נֶאֶסְפוּ בְנֵי־יִשְׂרָאֵל.</b> כ"ב בתשרי הוא יום שמיני עצרת, וכ"ג בתשרי נקרא בדורות מאוחרים יותר 'אסרו חג', שגם הוא יום חגיגי. ביום שלמחרת נאספו כולם <b>בְּצוֹם וּבְשַׂקִּים וַאֲדָמָה עֲלֵיהֶם</b> כדי לבטא אבלות וצער.
(ב) <b>וַיִּבָּדְלוּ זֶרַע יִשְׂרָאֵל מִכֹּל בְּנֵי נֵכָר.</b> הם ניצלו את ההזדמנות לטפל בכל נישואי התערובת שפשטו בעם במשך הזמן. <b>וַיַּעַמְדוּ וַיִּתְוַדּוּ עַל־חַטֹּאתֵיהֶם וַעֲוֹנוֹת אֲבֹתֵיהֶם.</b>
(ג) <b>וַיָּקוּמוּ עַל־עָמְדָם,</b> מקומם, <b>וַיִּקְרְאוּ בְּסֵפֶר תּוֹרַת ה' אֱלֹהֵיהֶם</b> במשך <b>רְבִעִית</b>, רבע מן <b>הַיּוֹם,</b> <b>וּרְבִעִית</b> היום היו <b>מִתְוַדִּים</b> על חטאותיהם <b>וּמִשְׁתַּחֲוִים</b> ומתפללים <b>לַה' אֱלֹהֵיהֶם.</b>
(ד) <b>וַיָּקָם עַל־מַעֲלֵה</b>, דוכן <b>הַלְוִיִּם יֵשׁוּעַ וּבָנִי, קַדְמִיאֵל, שְׁבַנְיָה, בֻּנִּי, שֵׁרֵבְיָה, בָּנִי, כְנָנִי, וַיִּזְעֲקוּ בְּקוֹל גָּדוֹל אֶל־ה' אֱלֹהֵיהֶם.</b> הם התפללו בקול רם על כל ישראל, תפילה שהיא למעשה הקדמה למה שיתרחש בהמשך.
(ה) <b>וַיֹּאמְרוּ</b> אל העם <b>הַלְוִיִּם יֵשׁוּעַ וְקַדְמִיאֵל, בָּנִי, חֲשַׁבְנְיָה, שֵׁרֵבְיָה, הוֹדִיָּה, שְׁבַנְיָה, פְתַחְיָה,</b> שחלקם עמדו על הדוכן<b>: קוּמוּ, בָּרְכוּ אֶת־ה' אֱלֹהֵיכֶם מִן־הָעוֹלָם עַד־הָעוֹלָם,</b> לנצח נצחים. ובפנייה לה' – <b>וִיבָרְכוּ</b> את <b>שֵׁם כְּבֹדֶךָ, וּמְרוֹמַם</b> אתה מ<b>עַל־כָּל־בְּרָכָה וּתְהִלָּה.</b>
(ו) <b>אַתָּה־הוּא ה' לְבַדֶּךָ, אַתָּ</b>ה <b>עָשִׂיתָ אֶת־הַשָּׁמַיִם,</b> את <b>שְׁמֵי הַשָּׁמַיִם וְכָל־צְבָאָם,</b> את <b>הָאָרֶץ וְכָל־אֲשֶׁר עָלֶיהָ,</b> את <b>הַיַּמִּים וְכָל־אֲשֶׁר בָּהֶם,</b> כל יצורי המים, <b>וְאַתָּה מְחַיֶּה אֶת־כֻּלָּם, וּצְבָא הַשָּׁמַיִם לְךָ מִשְׁתַּחֲוִים.</b>
(ז) <b>אַתָּה הוּא ה' הָאֱלֹהִים אֲשֶׁר בָּחַרְתָּ בְּאַבְרָם</b>. כך הוא נקרא כשבחרת בו, <b>וְהוֹצֵאתוֹ מֵאוּר כַּשְׂדִּים וְשַׂמְתָּ</b>, שינית את <b>שְׁמוֹ</b> לאחר זמן, כשכבר היה בארץ – <b>אַבְרָהָם.</b>
(ח) <b>וּמָצָאתָ אֶת־לְבָבוֹ נֶאֱמָן לְפָנֶיךָ, וְכָרוֹת,</b> כרתָּ <b>עִמּוֹ</b> את <b>הַבְּרִית</b> שכללה בין השאר את ההבטחה <b>לָתֵת אֶת־אֶרֶץ הַכְּנַעֲנִי, הַחִתִּי, הָאֱמֹרִי וְהַפְּרִזִּי וְהַיְבוּסִי וְהַגִּרְגָּשִׁי, לָתֵת</b> אותה <b>לְזַרְעוֹ, וַתָּקֶם</b>, הקמת לאחר כמה דורות <b>אֶת־דְּבָרֶיךָ כִּי צַדִּיק</b>, נוהג בצדק <b>אָתָּה.</b>
(ט) <b>וַתֵּרֶא</b>, ראית <b>אֶת־עֳנִי</b>, מצוקת <b>אֲבֹתֵינוּ בְּמִצְרָיִם, וְאֶת־זַעֲקָתָם שָׁמַעְתָּ עַל</b> שפת <b>יַם־סוּף.</b>
(י) <b>וַתִּתֵּן אֹתֹת וּמֹפְתִים בְּפַרְעֹה וּבְכָל־עֲבָדָיו וּבְכָל־עַם אַרְצוֹ, כִּי יָדַעְתָּ כִּי הֵזִידוּ,</b> הרשיעו <b>עֲלֵיהֶם.</b> המצרים לא העסיקו את ישראל כפועלים שכירים, הם העבידו אותם בפרך. יתרה מזו, הם לא התכוונו רק לנצל את כוחם ולהשתמש בהם אלא ביקשו להשמידם. <b>וַתַּעַשׂ־לְךָ שֵׁם</b> מפורסם וברור <b>כְּהַיּוֹם</b>, כמו היום <b>הַזֶּה,</b> או: השם שעשית לך מאז קיים עד היום הזה.
(יא) <b>וְהַיָּם בָּקַעְתָּ לִפְנֵיהֶם וַיַּעַבְרוּ בְתוֹךְ־הַיָּם בַּיַּבָּשָׁה, וְאֶת־רֹדְפֵיהֶם הִשְׁלַכְתָּ בִמְצוֹלֹת כְּמוֹ־אֶבֶן בְּמַיִם עַזִּים.</b>
(יב) <b>וּבְעַמּוּד עָנָן הִנְחִיתָם</b>, הדרכת אותם <b>יוֹמָם,</b> ביום, <b>וּבְעַמּוּד אֵשׁ</b> ב<b>לַיְלָה</b> כדי <b>לְהָאִיר לָהֶם אֶת־הַדֶּרֶךְ אֲשֶׁר יֵלְכוּ־בָהּ.</b> הלויים ממשיכים והולכים בסיפור חסדי ה' לפי סדר המאורעות:
(יג) <b>וְעַל הַר־סִינַי יָרַדְתָּ וְדַבֵּר</b>, ודיברת <b>עִמָּהֶם מִשָּׁמָיִם וַתִּתֵּן לָהֶם מִשְׁפָּטִים יְשָׁרִים וְתוֹרוֹת אֱמֶת, חֻקִּים וּמִצְוֹת טוֹבִים.</b>
(יד) <b>וְאֶת־שַׁבַּת קָדְשְׁךָ הוֹדַעְתָּ לָהֶם, וּמִצְווֹת וְחֻקִּים וְתוֹרָה צִוִּיתָ לָהֶם בְּיַד מֹשֶׁה עַבְדֶּךָ.</b> התורה כוללת דינים ומשפטים שונים, שהם חלק מסדר העולם בכללו, אבל חלקם מופיעים רק מפעם לפעם. יום השבת חל בכל שבוע, והוא ניתן בעיקרו לישראל עוד קודם מעמד הר סיני, השבת אינה רק חוק ומצווה, אלא היא מתנה קבועה ומיוחדת שנתן ה' לעמו, ועל כן היא מודגשת כאן.
(טו) <b>וְלֶחֶם מִשָּׁמַיִם</b> – המן <b>נָתַתָּ לָהֶם ל</b>נוכח <b>רְעָבָם,</b> רעבונם, <b>וּמַיִם מִסֶּלַע הוֹצֵאתָ לָהֶם לִצְמָאָם, וַתֹּאמֶר לָהֶם לָבוֹא לָרֶשֶׁת אֶת־הָאָרֶץ אֲשֶׁר־נָשָׂאתָ אֶת־יָדְךָ</b>, נשבעת <b>לָתֵת לָהֶם.</b>
(טז) <b>וְהֵם</b>, כלומר <b>וַאֲבֹתֵינוּ הֵזִידוּ</b>, הרשיעו <b>וַיַּקְשׁוּ אֶת־עָרְפָּם</b>, התעקשו <b>וְלֹא שָׁמְעוּ אֶל־מִצְוֹתֶיךָ.</b>
(יז) <b>וַיְמָאֲנוּ</b>, סירבו <b>לִשְׁמֹעַ</b> בקולך <b>וְלֹא־זָכְרוּ נִפְלְאֹתֶיךָ אֲשֶׁר עָשִׂיתָ עִמָּהֶם, וַיַּקְשׁוּ אֶת־עָרְפָּם וַיִּתְּנוּ־רֹאשׁ לָשׁוּב לְעַבְדֻתָם בְּמִרְיָם,</b> במרדם. הם לא רצו לעלות לארץ, ולא זו בלבד אלא שהעדיפו לחזור לשעבוד במצרים על פני הארץ המובטחת. <b>וְאַתָּה אֱלוֹהַּ סְלִיחוֹת, חַנּוּן וְרַחוּם, אֶרֶךְ־אַפַּיִם וְרַב־חֶסֶד וְלֹא עֲזַבְתָּם</b> למרות כל חטאיהם.
(יח) <b>אַף כִּי־עָשׂוּ לָהֶם עֵגֶל מַסֵּכָה, וַיֹּאמְרוּ: זֶה אֱלֹהֶיךָ אֲשֶׁר הֶעֶלְךָ מִמִּצְרָיִם, וַיַּעֲשׂוּ נֶאָצוֹת</b>, דברים מגונים, חרפות <b>גְּדֹלוֹת.</b>
(יט) <b>ו</b>בכל זאת <b>אַתָּה בְּרַחֲמֶיךָ הָרַבִּים</b>, אף שהענשת אותם <b>לֹא עֲזַבְתָּם בַּמִּדְבָּר, אֶת־עַמּוּד הֶעָנָן לֹא־סָר מֵעֲלֵיהֶם בְּיוֹמָם לְהַנְחֹתָם בְּהַדֶּרֶךְ וְאֶת־עַמּוּד הָאֵשׁ בְּלַיְלָה לְהָאִיר לָהֶם וְאֶת</b>, את <b>הַדֶּרֶךְ אֲשֶׁר יֵלְכוּ־בָהּ.</b> הענשת אותם אך לא נטשתם, כשם שנוהגים בילדים קטנים.
(כ) <b>וְרוּחֲךָ הַטּוֹבָה נָתַתָּ לְהַשְׂכִּילָם, ו</b>למרות כל עלילותיהם את <b>מַנְךָ</b>, המן שלך <b>לֹא־מָנַעְתָּ מִפִּיהֶם, וּמַיִם נָתַתָּה לָהֶם לִצְמָאָם.</b>
(כא) <b>וְאַרְבָּעִים שָׁנָה כִּלְכַּלְתָּם בַּמִּדְבָּר,</b> דבר <b>לֹא חָסֵרוּ, שַׂלְמֹתֵיהֶם</b>, שמלותיהם <b>לֹא בָלוּ, וְרַגְלֵיהֶם לֹא בָצֵקוּ,</b> התנפחו.
(כב) <b>וַתִּתֵּן לָהֶם מַמְלָכוֹת וַעֲמָמִים, וַתַּחְלְקֵם</b>, הפצת את העממים <b>לְפֵאָה,</b> לקצה. <b>וַיִּירְשׁוּ</b> ישראל <b>אֶת־אֶרֶץ סִיחוֹן וְאֶת־אֶרֶץ מֶלֶךְ חֶשְׁבּוֹן וְאֶת־אֶרֶץ עוֹג מֶלֶךְ־הַבָּשָׁן.</b>
(כג) <b>וּבְנֵיהֶם הִרְבִּיתָ כְּכֹכְבֵי הַשָּׁמָיִם, וַתְּבִיאֵם אֶל־הָאָרֶץ אֲשֶׁר־אָמַרְתָּ לַאֲבֹתֵיהֶם לָבוֹא לָרָשֶׁת.</b>
(כד) <b>וַיָּבֹאוּ הַבָּנִים וַיִּירְשׁוּ אֶת־הָאָרֶץ, וַתַּכְנַע,</b> הכנעת <b>לִפְנֵיהֶם אֶת־יֹשְׁבֵי הָאָרֶץ הַכְּנַעֲנִים, וַתִּתְּנֵם בְּיָדָם וְאֶת־מַלְכֵיהֶם וְאֶת־עַמְמֵי הָאָרֶץ לַעֲשׂוֹת בָּהֶם כִּרְצוֹנָם.</b>
(כה) <b>וַיִּלְכְּדוּ עָרִים בְּצוּרֹת וַאֲדָמָה שְׁמֵנָה, וַיִּירְשׁוּ בָּתִּים מְלֵאִים־כָּל־טוּב, בֹּרוֹת חֲצוּבִים, כְּרָמִים וְזֵיתִים וְעֵץ מַאֲכָל לָרֹב.</b> כיוון שהם כבשו ארץ מיושבת, הכול היה מוכן לפניהם מיד עם כניסתם. <b>וַיֹּאכְלוּ וַיִּשְׂבְּעוּ וַיַּשְׁמִינוּ וַיִּתְעַדְּנוּ</b>, התפנקו <b>בְּטוּבְךָ הַגָּדוֹל.</b>
(כו) ואז – <b>וַיַּמְרוּ,</b> סירבו, התקוממו <b>וַיִּמְרְדוּ בָּךְ, וַיַּשְׁלִכוּ אֶת־תּוֹרָתְךָ אַחֲרֵי גַוָּם,</b> לאחוריהם, <b>וְאֶת־נְבִיאֶיךָ הָרָגוּ,</b> את הנביאים <b>אֲשֶׁר־הֵעִידוּ בָם לַהֲשִׁיבָם אֵלֶיךָ. וַיַּעֲשׂוּ נֶאָצוֹת גְּדוֹלֹת.</b>
(כז) <b>וַתִּתְּנֵם בְּיַד צָרֵיהֶם</b>, אויביהם <b>וַיָּצֵרוּ לָהֶם, וּבְעֵת צָרָתָם יִצְעֲקוּ,</b> היו צועקים <b>אֵלֶיךָ. וְאַתָּה מִשָּׁמַיִם תִּשְׁמָע</b> את צעקתם <b>וּכְרַחֲמֶיךָ הָרַבִּים תִּתֵּן לָהֶם מוֹשִׁיעִים וְיוֹשִׁיעוּם מִיַּד צָרֵיהֶם.</b> כך אירע בימי השופטים ואחריהם.
(כח) <b>וּכְ</b>שנעשה <b>נוֹחַ לָהֶם</b> מצרתם <b>יָשׁוּבוּ לַעֲשׂוֹת רַע לְפָנֶיךָ. וַתַּעַזְבֵם</b> שוב <b>בְּיַד אֹיְבֵיהֶם וַיִּרְדּוּ</b>, משלוּ <b>בָהֶם, וַיָּשׁוּבוּ וַיִּזְעָקוּךָ,</b> זעקו אליך והזעיקו אותך, <b>וְאַתָּה מִשָּׁמַיִם תִּשְׁמַע</b> אותם <b>וְתַצִּילֵם כְּרַחֲמֶיךָ רַבּוֹת עִתִּים,</b> פעמים רבות.
(כט) <b>וַתָּעַד</b>, העדת <b>בָּהֶם</b> והזהרת אותם <b>לַהֲשִׁיבָם אֶל־תּוֹרָתֶךָ, וְהֵמָּה הֵזִידוּ וְלֹא־שָׁמְעוּ לְמִצְוֹתֶיךָ, וּבְמִשְׁפָּטֶיךָ חָטְאוּ־בָם,</b> אף על פי שאלה הם המצוות <b>אֲשֶׁר־יַעֲשֶׂה אָדָם וְחָיָה</b>, ויחיה <b>בָהֶם, וַיִּתְּנוּ כָתֵף סוֹרֶרֶת,</b> פרקו עול, כמי שמושך כתפו מלשאת עליה משא. <b>וְעָרְפָּם הִקְשׁוּ וְלֹא שָׁמֵעוּ.</b>
(ל) <b>וַתִּמְשֹׁךְ</b>, הארכת <b>עֲלֵיהֶם,</b> המתנת להם <b>שָׁנִים רַבּוֹת, וַתָּעַד בָּם בְּרוּחֲךָ בְּיַד־נְבִיאֶיךָ וְלֹא הֶאֱזִינוּ, וַתִּתְּנֵם בְּיַד עַמֵּי הָאֲרָצֹת.</b> בסוף מסרת אותם לידי הגויים.
(לא) <b>וּבְרַחֲמֶיךָ הָרַבִּים לֹא־עֲשִׂיתָם כָּלָה.</b> למרות כל העוונות הללו לא השמדת את ישראל <b>וְלֹא עֲזַבְתָּם, כִּי אֵל־חַנּוּן וְרַחוּם אָתָּה.</b>
(לב) <b>וְעַתָּה, אֱלֹהֵינוּ, הָאֵל הַגָּדוֹל הַגִּבּוֹר וְהַנּוֹרָא, שׁוֹמֵר הַבְּרִית וְהַחֶסֶד, אַל־יִמְעַט לְפָנֶיךָ אֵת</b>, אל תהיה מועטת בעיניך <b>כָּל־הַתְּלָאָה אֲשֶׁר־מְצָאַתְנוּ</b> – <b>לִמְלָכֵינוּ, לְשָׂרֵינוּ וּלְכֹהֲנֵינוּ וְלִנְבִיאֵינוּ וְלַאֲבֹתֵינוּ וּלְכָל־עַמֶּךָ, מִימֵי מַלְכֵי אַשּׁוּר עַד הַיּוֹם הַזֶּה.</b> גם קודם היו לישראל מלחמות, צרות ומועקות אחרות, אבל בזמן מלכי אשור התחילה הגלות, והיא נמשכה גם בדורות הבאים.
(לג) <b>וְאַתָּה צַדִּיק עַל כָּל־הַבָּא עָלֵינוּ.</b> כל מה שהבאת עלינו בצדק הבאת. איננו באים בטענות, <b>כִּי־אֱמֶת עָשִׂיתָ, וַאֲנַחְנוּ הִרְשָׁעְנוּ</b> כולנו –
(לד) <b>וְאֶת מְלָכֵינוּ, שָׂרֵינוּ, כֹּהֲנֵינוּ וַאֲבֹתֵינוּ,</b> כולם <b>לֹא עָשׂוּ תּוֹרָתֶךָ וְלֹא הִקְשִׁיבוּ אֶל־מִצְוֹתֶיךָ וּלְעֵדְוֹתֶיךָ אֲשֶׁר הַעִידֹתָ בָּהֶם.</b>
(לה) <b>וְהֵם בְּמַלְכוּתָם וּבְטוּבְךָ הָרָב אֲשֶׁר־נָתַתָּ לָהֶם, וּבְאֶרֶץ הָרְחָבָה וְהַשְּׁמֵנָה אֲשֶׁר־נָתַתָּ לִפְנֵיהֶם, לֹא עֲבָדוּךָ וְלֹא־שָׁבוּ מִמַּעַלְלֵיהֶם הָרָעִים.</b>
(לו) <b>הִנֵּה אֲנַחְנוּ הַיּוֹם עֲבָדִים.</b> אמנם איננו עבדים משועבדים ממש אבל גם איננו עם חופשי, אלא נתיניו של מלך פרס, <b>וְהָאָרֶץ אֲשֶׁר־נָתַתָּה לַאֲבֹתֵינוּ לֶאֱכֹל אֶת־פִּרְיָהּ וְאֶת־טוּבָהּ, הִנֵּה אֲנַחְנוּ עֲבָדִים</b> למלכים זרים <b>עָלֶיהָ.</b> אנחנו יושבים בה אבל אין היא לגמרי שלנו.
(לז) <b>וּתְבוּאָתָהּ</b> היא <b>מַרְבָּה לַמְּלָכִים אֲשֶׁר־נָתַתָּה עָלֵינוּ בְּחַטֹּאותֵינוּ, וְעַל גְּוִיֹּתֵנוּ</b>, גופינו הם <b>מֹשְׁלִים, וּבִבְהֶמְתֵּנוּ</b> הם עושים <b>כִּרְצוֹנָם, וּבְצָרָה גְדֹלָה אֲנָחְנוּ.</b>
<h2>פרק י</h2>
(א) <b>וּבְכָל־זֹאת</b>, אף על פי שאנחנו עבדים לזרים, <b>אֲנַחְנוּ כֹּרְתִים אֲמָנָה,</b> ברית עם ה', <b>וְכֹתְבִים</b> אותה, <b>וְעַל הֶחָתוּם</b> – <b>שָׂרֵינוּ לְוִיֵּנוּ</b> ו<b>כֹהֲנֵינוּ.</b> נוּ.
(ב) <b>וְעַל הַחֲתוּמִים</b> בפירוט – <b>נְחֶמְיָה</b>, שתואר הכבוד שלו בממשל הפרסי הוא <b>הַתִּרְשָׁתָא, בֶּן־חֲכַלְיָה</b>. בתור המנהיג הפוליטי של העם הוא החתום ראשון, <b>וְ</b>אחריו <b>צִדְקִיָּה,</b>
(ג) <b>שְׂרָיָה, עֲזַרְיָה, יִרְמְיָה,</b> שלפי הנראה היו כהנים. יש שטענו שעזריה הוא עזרא הסופר, שהרי עזרא, שנכח שם והיה ממכונני המעמד, לא נזכר בין חותמי האמנה. ייתכן אפוא שעזרא הוא שם מקוצר וארמי, ובלשון הקודש נקרא עזריה. לכן בחתימה פורמלית על האמנה של המדינה היהודית הוא חותם בשם זה.
(ד) <b>פַּשְׁחוּר, אֲמַרְיָה, מַלְכִּיָּה,</b>
(ה) <b>חַטּוּשׁ, שְׁבַנְיָה, מַלּוּךְ,</b>
(ו) <b>חָרִם, מְרֵמוֹת, עֹבַדְיָה,</b>
(ז) <b>דָּנִיֵּאל, גִּנְּתוֹן, בָּרוּךְ,</b>
(ח) <b>מְשֻׁלָּם, אֲבִיָּה, מִיָּמִן,</b>
(ט) <b>מַעַזְיָה, בִלְגַּי</b>, שהיה משמר כהנים ידוע גם לאחר דורות רבים, ו<b>שְׁמַעְיָה. אֵלֶּה הַכֹּהֲנִים.</b>
(י) <b>וְהַלְוִיִּם: וְיֵשׁוּעַ בֶּן־אֲזַנְיָה, בִּנּוּי,</b> ו<b>מִבְּנֵי חֵנָדָד</b> חתם <b>קַדְמִיאֵל.</b>
(יא) <b>וַאֲחֵיהֶם: שְׁבַנְיָה, הוֹדִיָּה, קְלִיטָא, פְּלָאיָה, חָנָן,</b>
(יב) <b>מִיכָא, רְחוֹב, חֲשַׁבְיָה,</b>
(יג) <b>זַכּוּר, שֵׁרֵבְיָה, שְׁבַנְיָה</b>. שמו של הלוי הזה זהה לשמו של אחד הכהנים החותמים.
(יד) <b>הוֹדִיָּה</b> שני, <b>בָנִי, בְּנִינוּ.</b> חלק מהשמות הללו מוכרים מרשימת הלויים המדברים באספה, ורבים אחרים נמנים ברשימות השונות שבספר עזרא ונחמיה.
(טו) <b>רָאשֵׁי הָעָם</b> החותמים<b>: פַּרְעֹשׁ פַּחַת מוֹאָב, עֵילָם, זַתּוּא, בָּנִי,</b>
(טז) <b>בֻּנִּי, עַזְגָּד, בֵּבָי,</b>
(יז) <b>אֲדֹנִיָּה, בִגְוַי, עָדִין,</b>
(יח) <b>אָטֵר, חִזְקִיָּה, עַזּוּר,</b>
(יט) <b>הוֹדִיָּה, חָשֻׁם, בֵּצָי,</b>
(כ) <b>חָרִיף, עֲנָתוֹת, נֵיבָי,</b>
(כא) <b>מַגְפִּיעָשׁ, מְשֻׁלָּם, חֵזִיר,</b>
(כב) <b>מְשֵׁיזַבְאֵל, צָדוֹק, יַדּוּעַ,</b>
(כג) <b>פְּלַטְיָה, חָנָן, עֲנָיָה,</b>
(כד) <b>הוֹשֵׁעַ, חֲנַנְיָה, חַשּׁוּב,</b>
(כה) <b>הַלּוֹחֵשׁ, פִּלְחָא, שׁוֹבֵק,</b>
(כו) <b>רְחוּם, חֲשַׁבְנָה, מַעֲשֵׂיָה,</b>
(כז) <b>וַאֲחִיָּה, חָנָן, עָנָן,</b>
(כח) <b>מַלּוּךְ, חָרִם, בַּעֲנָה.</b> יש להניח שמי שחתם היה ראש המשפחה או גדול בניה. למעשה אלה היו מנהיגי העם באותו דור. התרשתא חתם ראשון בהיותו המושל העליון, אחריו הכהנים החשובים, אחריהם הלויים החשובים ובסוף חתמו ראשי העם. נראה שהם חתמו יחד כחלק מגוף אחד. יש אומרים שזו הייתה רשימת הבסיס של חברי בית הדין הגדול שנקרא אחר כך 'כנסת הגדולה'.
(כט) <b>וּשְׁאָר הָעָם</b> – <b>הַכֹּהֲנִים, הַלְוִיִּם, הַשּׁוֹעֲרִים, הַמְשֹׁרְרִים, הַנְּתִינִים וְכָל־הַנִּבְדָּל מֵעַמֵּי הָאֲרָצוֹת</b> ובא <b>אֶל־תּוֹרַת הָאֱלֹהִים, נְשֵׁיהֶם, בְּנֵיהֶם וּבְנֹתֵיהֶם, כֹּל</b> מי ש<b>יוֹדֵעַ</b> ו<b>מֵבִין</b> בתורה,
(ל) כולם <b>מַחֲזִיקִים עַל</b>, מחזקים את ידי <b>אֲחֵיהֶם אַדִּירֵיהֶם,</b> המנהיגים הגדולים, <b>וּבָאִים בְּאָלָה</b>, בקללה <b>וּבִשְׁבוּעָה,</b> התחייבו. לא כולם חתמו, אבל הם הסכימו והצטרפו לתוכן המגילה שעליה חתמו המנהיגים, <b>לָלֶכֶת בְּתוֹרַת הָאֱלֹהִים אֲשֶׁר נִתְּנָה בְּיַד מֹשֶׁה עֶבֶד־הָאֱלֹהִים, וְלִשְׁמוֹר וְלַעֲשׂוֹת אֶת־כָּל־מִצְוֹת ה' אֲדֹנֵינוּ וּמִשְׁפָּטָיו וְחֻקָּיו.</b> את זה קיבלו על עצמם כחוק המדינה. מכאן מתחילים סעיפי החוקה, שחלקם כלליים יותר וחלקם פחות:
(לא) <b>וַאֲשֶׁר לֹא־נִתֵּן בְּנֹתֵינוּ לְעַמֵּי הָאָרֶץ וְאֶת־בְּנֹתֵיהֶם לֹא נִקַּח לְבָנֵינוּ.</b>
(לב) <b>וְעַמֵּי הָאָרֶץ,</b> הגויים <b>הַמְבִיאִים אֶת־הַמַּקָּחוֹת</b>, הסחורות הנלקחות בכסף, הנקנות, <b>וְכָל־שֶׁבֶר</b>, תבואה <b>בְּיוֹם הַשַּׁבָּת לִמְכּוֹר, לֹא־נִקַּח</b>, נקנה <b>מֵהֶם בַּשַּׁבָּת וּבְיוֹם קֹדֶשׁ,</b> בחגים ובמועדים. זוהי הפעם הראשונה שמופיע בפירוש איסור מסחר בשבת, אף על פי שברור שהיה קיים גם בימי הבית הראשון. האמנה קובעת לא רק שהשבת תישמר באופן כללי ושהמסחר בתוך העיר יושבת, אלא גם שיימנעו מלקנות מידי הגויים בשבת. <b>וְנִטֹּשׁ אֶת־הַשָּׁנָה הַשְּׁבִיעִית,</b> לא נעבד בה את האדמה, <b>ו</b>ניטוש, נבטל את <b>מַשָּׁא כָל־יָד,</b> החובות. שמיטת כספים היא חלק מדיני השנה השביעית.
(לג) <b>וְהֶעֱמַדְנוּ עָלֵינוּ מִצְוֹת.</b> אנחנו מקבלים על עצמנו התחייבויות נוספות: כל אחד מאתנו מתחייב <b>לָתֵת עָלֵינוּ שְׁלִישִׁית</b>, שליש <b>הַשֶּׁקֶל בַּשָּׁנָה ל</b>צורכי <b>עֲבֹדַת בֵּית אֱלֹהֵינוּ.</b> סכום התרומה הקבועה למקדש השתנה במשך הדורות.
(לד) השקלים הללו נצרכו <b>לְלֶחֶם הַמַּעֲרֶכֶת</b>, לחם הפנים, שעשייתו הייתה מורכבת, <b>וּמִנְחַת הַתָּמִיד וּלְעוֹלַת הַתָּמִיד,</b> העולה הקרבה בכל יום בבוקר ובערב ומנחת הנסכים מתלווה לה, ולקרבנות <b>הַשַּׁבָּתוֹת, הֶחֳדָשִׁים, לַמּוֹעֲדִים וְלַקֳּדָשִׁים וְלַחַטָּאוֹת</b>, קרבנות החטאת הבאים <b>לְכַפֵּר עַל־יִשְׂרָאֵל, וְ</b>ל<b>כֹל מְלֶאכֶת בֵּית־אֱלֹהֵינוּ.</b>
(לה) <b>וְהַגּוֹרָלוֹת הִפַּלְנוּ עַל־קֻרְבַּן הָעֵצִים</b>, קרבן זה כולל את <b>הַכֹּהֲנִים, הַלְוִיִּם וְהָעָם, לְהָבִיא</b> עצים <b>לְבֵית אֱלֹהֵינוּ, לְבֵית־אֲבֹתֵינוּ, לְעִתִּים מְזֻמָּנִים</b>, בזמנים קבועים <b>שָׁנָה בְשָׁנָה</b> כדי <b>לְבַעֵר</b>, להבעיר את האש <b>עַל־מִזְבַּח ה' אֱלֹהֵינוּ כַּכָּתוּב בַּתּוֹרָה.</b> כיוון שהאש בערה תמיד, נזקקו לכמות גדולה של עצים. על כן הטילו גורלות על בני העם שיספקו את העצים כל אחד בתורו. בַּתּוֹרָה.
(לו) <b>וּלְהָבִיא אֶת־בִּכּוּרֵי אַדְמָתֵנוּ וּבִכּוּרֵי כָּל־פְּרִי כָל־עֵץ שָׁנָה בְשָׁנָה לְבֵית ה'</b>, כאמור בתורה כמה פעמים.
(לז) <b>וְאֶת</b> פדיונות <b>בְּכֹרוֹת בָּנֵינוּ</b>, <b>וּ</b>בכורות <b>בְהֶמְתֵּנוּ כַּכָּתוּב בַּתּוֹרָה,</b> <b>וְאֶת־בְּכוֹרֵי בְקָרֵינוּ וְצֹאנֵינוּ לְהָבִיא לְבֵית אֱלֹהֵינוּ, לַכֹּהֲנִים הַמְשָׁרְתִים בְּבֵית אֱלֹהֵינוּ.</b>
(לח) <b>וְאֶת־רֵאשִׁית עֲרִיסֹתֵינוּ</b>, החלה המופרשת מן הבצק בזמן הלישה, <b>וּתְרוּמֹתֵינוּ</b> מן הדגן <b>וּ</b>מ<b>פְרִי כָל־עֵץ תִּירוֹשׁ</b>, יין <b>וְיִצְהָר</b>, שמן <b>נָבִיא לַכֹּהֲנִים אֶל־לִשְׁכוֹת בֵּית־אֱלֹהֵינוּ, וּמַעְשַׂר אַדְמָתֵנוּ</b>, המכונה 'מעשר ראשון' יינתן <b>לַלְוִיִּם, וְהֵם הַלְוִיִּם הַמְעַשְּׂרִים</b>, המקבלים את המעשרות <b>בְּכֹל עָרֵי עֲבֹדָתֵנוּ.</b>
(לט) <b>וְהָיָה הַכֹּהֵן בֶּן־אַהֲרֹן</b> נמצא <b>עִם־הַלְוִיִּם בַּעְשֵׂר הַלְוִיִּם,</b> כאשר הלויים יעשרו, <b>וְהַלְוִיִּם יַעֲלוּ אֶת־מַעֲשַׂר הַמַּעֲשֵׂר</b>, החלק העשירי ממעשר הלויים <b>לְבֵית אֱלֹהֵינוּ, אֶל־הַלְּשָׁכוֹת לְבֵית הָאוֹצָר.</b> והוא יינתן לכהנים ככתוב בתורה.
(מ) <b>כִּי אֶל־הַלְּשָׁכוֹת יָבִיאוּ בְנֵי־יִשְׂרָאֵל וּבְנֵי הַלֵּוִי אֶת־תְּרוּמַת הַדָּגָן, הַתִּירוֹשׁ וְהַיִּצְהָר,</b> הן התרומות הבאות מישראל ישירות לכהנים, הן 'תרומת המעשר' שהלויים מרימים מהמעשרות שהם מקבלים. <b>וְשָׁם</b> יהיו <b>כְּלֵי הַמִּקְדָּשׁ וְהַכֹּהֲנִים הַמְשָׁרְתִים וְהַשּׁוֹעֲרִים וְהַמְשֹׁרְרִים, ו</b>בכך <b>לֹא נַעֲזֹב</b>, נזניח <b>אֶת־בֵּית אֱלֹהֵינוּ.</b>
<h2>פרק יא</h2>
(א) <b>וַיֵּשְׁבוּ</b> אמנם <b>שָׂרֵי־הָעָם בִּירוּשָׁלִָם,</b> אבל עכשיו, משבנו את חומותיה של ירושלים, התברר שהחומות מקיפות שטח גדול יחסית, והעיר ריקה מאדם. <b>ו</b>על כן <b>שְׁאָר הָעָם הִפִּילוּ גוֹרָלוֹת לְהָבִיא אֶחָד מִן־הָעֲשָׂרָה לָשֶׁבֶת בִּירוּשָׁלִַם עִיר הַקֹּדֶשׁ, וְתֵשַׁע הַיָּדוֹת</b>, תשעת החלקים האחרים ישבו <b>בֶּעָרִים</b> השונות. החליטו שעשירית מהאנשים יעברו לגור בירושלים לפי הגרלה.
(ב) <b>וַיְבָרְכוּ הָעָם לְכֹל הָאֲנָשִׁים הַמִּתְנַדְּבִים לָשֶׁבֶת בִּירוּשָׁלִָם.</b> המגורים בירושלים דרשו מסירות, ולכן העם חיזק בברכתו את המתנדבים.
(ג) <b>וְאֵלֶּה</b> שיפורטו להלן <b>רָאשֵׁי הַמְּדִינָה אֲשֶׁר יָשְׁבוּ בִּירוּשָׁלִָם. וּבְעָרֵי</b>, בערי <b>יְהוּדָה</b> האחרות <b>יָשְׁבוּ</b> בני העם <b>אִישׁ בַּאֲחֻזָּתוֹ בְּעָרֵיהֶם</b> – <b>יִשְׂרָאֵל, הַכֹּהֲנִים וְהַלְוִיִּם וְהַנְּתִינִים וּבְנֵי עַבְדֵי שְׁלֹמֹה.</b>
(ד) <b>וּבִירוּשָׁלִַם יָשְׁבוּ</b> בעיקר <b>מִבְּנֵי יְהוּדָה וּמִבְּנֵי בִנְיָמִן. מִבְּנֵי יְהוּדָה: עֲתָיָה בֶן־עֻזִּיָּה בֶּן־זְכַרְיָה בֶן־אֲמַרְיָה בֶּן־שְׁפַטְיָה בֶן־מַהֲלַלְאֵל מִבְּנֵי פָרֶץ</b> בן יהודה.
(ה) <b>וּמַעֲשֵׂיָה בֶן־בָּרוּךְ בֶּן־כָּל־חֹזֶה</b>, שם פרטי או כינוי, <b>בֶּן־חֲזָיָה בֶן־עֲדָיָה בֶן־יוֹיָרִיב בֶּן־זְכַרְיָה בֶּן־הַשִּׁלֹנִי,</b> שֵׁלָה בן יהודה.
(ו) <b>כָּל־בְּנֵי־פֶרֶץ הַיֹּשְׁבִים בִּירוּשָׁלִָם</b> מנו <b>אַרְבַּע מֵאוֹת שִׁשִּׁים וּשְׁמֹנָה אַנְשֵׁי־חָיִל.</b>
(ז) <b>וְאֵלֶּה בְּנֵי בִנְיָמִן</b> שישבו בירושלים: המנהיג היה <b>סַלֻּא בֶּן־מְשֻׁלָּם בֶּן־יוֹעֵד בֶּן־פְּדָיָה בֶן־קוֹלָיָה בֶן־מַעֲשֵׂיָה בֶּן־אִיתִיאֵל בֶּן־יְשַׁעְיָה.</b>
(ח) <b>וְאַחֲרָיו</b> במעלה <b>גַּבַּי</b> ו<b>סַלָּי</b>. סך כל בני בנימין בירושלים – <b>תְּשַׁע מֵאוֹת עֶשְׂרִים וּשְׁמֹנָה.</b>
(ט) <b>וְיוֹאֵל בֶּן־זִכְרִי פָּקִיד</b>, ממונה <b>עֲלֵיהֶם</b> – על הראשים הללו, <b>וִיהוּדָה בֶן־הַסְּנוּאָה</b> המופקד <b>עַל־הָעִיר מִשְׁנֶה</b> לפקיד.
(י) <b>מִן־הַכֹּהֲנִים</b> היו בירושלים <b>יְדַעְיָה בֶן־יוֹיָרִיב ויָכִין,</b>
(יא) <b>שְׂרָיָה בֶן־חִלְקִיָּה בֶּן־מְשֻׁלָּם בֶּן־צָדוֹק בֶּן־מְרָיוֹת בֶּן־אֲחִיטוּב</b> שהיה <b>נְגִד,</b> הממונה על <b>בֵּית הָאֱלֹהִים,</b> הכהן הגדול.
(יב) <b>וַאֲחֵיהֶם,</b> כל <b>עֹשֵׂה הַמְּלָאכָה לַבַּיִת</b> פנימה – <b>שְׁמֹנֶה מֵאוֹת עֶשְׂרִים וּשְׁנָיִם. וַעֲדָיָה בֶּן־יְרֹחָם בֶּן־פְּלַלְיָה בֶּן־אַמְצִי בֶן־זְכַרְיָה בֶּן־פַּשְׁחוּר בֶּן־מַלְכִּיָּה.</b>
(יג) <b>וְאֶחָיו רָאשִׁים לְאָבוֹת,</b> ראשי משפחות – <b>מָאתַיִם אַרְבָּעִים וּשְׁנָיִם, וַעֲמַשְׁסַי בֶּן־עֲזַרְאֵל בֶּן־אַחְזַי בֶּן־מְשִׁלֵּמוֹת בֶּן־אִמֵּר.</b>
(יד) <b>וַאֲחֵיהֶם גִּבֹּרֵי חַיִל</b> מנו <b>מֵאָה עֶשְׂרִים וּשְׁמֹנָה, וּפָקִיד עֲלֵיהֶם</b> היה <b>זַבְדִּיאֵל בֶּן־הַגְּדוֹלִים,</b> כינוי או שמו של אדם פרטי.
(טו) <b>וּמִן־הַלְוִיִּם: שְׁמַעְיָה בֶן־חַשּׁוּב בֶּן־עַזְרִיקָם בֶּן־חֲשַׁבְיָה בֶּן־בּוּנִּי</b>
(טז) <b>וְשַׁבְּתַי וְיוֹזָבָד עַל־הַמְּלָאכָה הַחִיצֹנָה</b>, שמחוץ <b>לְבֵית הָאֱלֹהִים</b>, כגון שוטרים וממונים על האוצרות, <b>מֵרָאשֵׁי הַלְוִיִּם.</b>
(יז) <b>וּמַתַּנְיָה בֶן־מִיכָא בֶּן־זַבְדִּי בֶן־אָסָף</b> היה <b>רֹאשׁ הַתְּחִלָּה</b>, הממונה הפותח אשר <b>יְהוֹדֶה</b>, יודה <b>לַתְּפִלָּה.</b> מתניה עמד בראש הלויים שהשמיעו את מזמורי ההודיה לה'. <b>וּבַקְבֻּקְיָה</b> היה <b>מִשְׁנֶה</b> למתניה <b>מֵאֶחָיו</b>, <b>וְעַבְדָּא בֶּן־שַׁמּוּעַ בֶּן־גָּלָל בֶּן־יְדוּתוּן.</b>
(יח) <b>כָּל־הַלְוִיִּם</b> שהתגוררו <b>בְּעִיר הַקֹּדֶשׁ</b> – <b>מָאתַיִם שְׁמֹנִים וְאַרְבָּעָה.</b>
(יט) <b>וְהַשּׁוֹעֲרִים,</b> שגם הם לויים שנושאים בתפקיד מיוחד: <b>עַקּוּב, טַלְמוֹן וַאֲחֵיהֶם הַשֹּׁמְרִים בַּשְּׁעָרִים</b> – <b>מֵאָה שִׁבְעִים וּשְׁנָיִם.</b>
(כ) <b>ו</b>כאמור <b>שְׁאָר יִשְׂרָאֵל, הַכֹּהֲנִים</b> ו<b>הַלְוִיִּם</b> ישבו <b>בְּכָל־עָרֵי יְהוּדָה אִישׁ בְּנַחֲלָתוֹ.</b>
(כא) <b>וְהַנְּתִינִים</b> היו <b>יֹשְׁבִים בָּעֹפֶל,</b> תל או מבצר של העיר. <b>וְצִיחָא וְגִשְׁפָּא</b> הנתינים היו המנהיגים הממונים <b>עַל־הַנְּתִינִים.</b>
(כב) <b>וּפְקִיד הַלְוִיִּם בִּירוּשָׁלִַם</b> היה <b>עֻזִּי בֶן־בָּנִי בֶּן־חֲשַׁבְיָה בֶּן־מַתַּנְיָה בֶּן־מִיכָא, מִבְּנֵי אָסָף הַמְשֹׁרְרִים,</b> והוא עמד <b>לְנֶגֶד</b>, אל מול <b>מְלֶאכֶת בֵּית־הָאֱלֹהִים.</b> עוזי היה המפקח האחראי על העבודה והתפקידים,
(כג) <b>כִּי־מִצְוַת הַמֶּלֶךְ עֲלֵיהֶם</b>. חלק מעבודת המקדש נעשה גם במצוות מלך פרס, ובמובן זה עבודתם כרוכה גם במילוי פקודות מלכות. <b>וַאֲמָנָה</b>, התחייבות מוטלת <b>עַל־הַמְשֹׁרְרִים</b> לשיר <b>דְּבַר־יוֹם בְּיוֹמוֹ.</b>
(כד) <b>וּפְתַחְיָה בֶּן־מְשֵׁיזַבְאֵל מִבְּנֵי־זֶרַח בֶּן־יְהוּדָה</b> היה <b>לְיַד הַמֶּלֶךְ</b>, ממונה מטעם המלך <b>לְכָל־דָּבָר לָעָם,</b> צורכי העם.
(כה) <b>וְאֶל־הַחֲצֵרִים</b>, היישובים הפרוזים, שאינם מוקפים חומה <b>בִּשְׂדֹתָם</b>, בתחומם, <b>מִבְּנֵי יְהוּדָה יָשְׁבוּ בְּקִרְיַת הָאַרְבַּע</b>, חברון <b>וּבְנֹתֶיהָ</b>, היישובים הסמוכים לה <b>וּבְדִיבֹן וּבְנֹתֶיהָ וּבִיקַבְצְאֵל וַחֲצֵרֶיהָ</b>, מקומות קבועים למחצה,
(כו) <b>וּבְיֵשׁוּעַ וּבְמֹלָדָה וּבְבֵית־פָּלֶט</b>
(כז) <b>וּבַחֲצַר שׁוּעָל וּבִבְאֵר שֶׁבַע וּבְנֹתֶיהָ</b>. בראשונה היו הערים הללו בנחלת בני שמעון, אבל נראה שבאותו זמן שבט שמעון כבר לא היה שבט מוגדר לעצמו.
(כח) <b>וּבְצִקְלַג</b>, שהשתייכה בזמנה לבית דוד, <b>וּבִמְכֹנָה וּבִבְנֹתֶיהָ</b>
(כט) <b>וּבְעֵין רִמּוֹן וּבְצָרְעָה וּבְיַרְמוּת,</b>
(ל) <b>זָנֹחַ, עֲדֻלָּם וְחַצְרֵיהֶם, לָכִישׁ וּשְׂדֹתֶיהָ, עֲזֵקָה וּבְנֹתֶיהָ, וַיַּחֲנוּ מִבְּאֵר־שֶׁבַע עַד־גֵּיא הִנֹּם</b> שבירושלים.
(לא) <b>וּבְנֵי בִנְיָמִן</b> התיישבו <b>מִגָּבַע, מִכְמָשׂ וְעַיָּה וּבֵית־אֵל וּבְנֹתֶיהָ,</b>
(לב) <b>עֲנָתוֹת, נֹב, עֲנָנְיָה,</b>
(לג) <b>חָצוֹר, רָמָה, גִּתָּיִם,</b>
(לד) <b>חָדִיד, צְבֹעִים, נְבַלָּט,</b>
(לה) <b>לֹד וְאוֹנוֹ, גֵּי הַחֲרָשִׁים.</b> חלק מהערים ידועות כערי בנימין מאז ומקדם.
(לו) <b>וּמִן־הַלְוִיִּם</b> היו <b>מַחְלְקוֹת</b>, קבוצות שבאו לארץ <b>יְהוּדָה</b> ו<b>לְבִנְיָמִין.</b>
<h2>פרק יב</h2>
(א) <b>וְאֵלֶּה הַכֹּהֲנִים וְהַלְוִיִּם אֲשֶׁר עָלוּ עִם־זְרֻבָּבֶל בֶּן־שְׁאַלְתִּיאֵל וְיֵשׁוּעַ</b> הכהן הגדול: <b>שְׂרָיָה, יִרְמְיָה, עֶזְרָא,</b>
(ב) <b>אֲמַרְיָה, מַלּוּךְ, חַטּוּשׁ,</b>
(ג) <b>שְׁכַנְיָה, רְחֻם, מְרֵמוֹת,</b>
(ד) <b>עִדּוֹא, גִנְּתוֹי, אֲבִיָּה,</b>
(ה) <b>מִיָּמִין, מַעַדְיָה, בִּלְגָּה,</b>
(ו) <b>שְׁמַעְיָה וְיוֹיָרִיב, יְדַעְיָה,</b>
(ז) <b>סַלּוּ, עָמוֹק, חִלְקִיָּה, יְדַעְיָה. אֵלֶּה רָאשֵׁי הַכֹּהֲנִים וַאֲחֵיהֶם בִּימֵי יֵשׁוּעַ.</b>
(ח) <b>וְהַלְוִיִּם: יֵשׁוּעַ, בִּנּוּי, קַדְמִיאֵל, שֵׁרֵבְיָה, יְהוּדָה, מַתַּנְיָה עַל־הֻיְּדוֹת,</b> מזמורי ההודיות,<b>הוּא וְאֶחָיו,</b>
(ט) <b>וּבַקְבֻּקְיָה וְעֻנִּי אֲחֵיהֶם</b> מחולקים <b>לְנֶגְדָּם</b>, לעומתם <b>לְמִשְׁמָרוֹת.</b>
(י) רשימת יוחסין של הכהנים, ייתכן שהיו אלה כהנים גדולים: <b>וְיֵשׁוּעַ הוֹלִיד אֶת־יוֹיָקִים, וְיוֹיָקִים הוֹלִיד אֶת־אֶלְיָשִׁיב, וְאֶלְיָשִׁיב</b> – <b>אֶת־יוֹיָדָע,</b>
(יא) <b>וְיוֹיָדָע הוֹלִיד אֶת־יוֹנָתָן, וְיוֹנָתָן הוֹלִיד אֶת־יַדּוּעַ.</b>
(יב) <b>וּבִימֵי יוֹיָקִים</b> בנו של יהושע הכהן הגדול <b>הָיוּ כֹהֲנִים רָאשֵׁי הָאָבוֹת: ל</b>משפחת <b>שְׂרָיָה</b> שחי בדור העולים הראשון, היה ראש בית האב <b>מְרָיָה; לְיִרְמְיָה</b> היה ראש בית האב <b>חֲנַנְיָה;</b>
(יג) <b>לְעֶזְרָא</b> – <b>מְשֻׁלָּם; לַאֲמַרְיָה</b> – <b>יְהוֹחָנָן;</b> חָנָן;
(יד) <b>לִמְלִיכוּ</b> – <b>יוֹנָתָן; לִשְׁבַנְיָה</b> – <b>יוֹסֵף;</b>
(טו) <b>לְחָרִים</b> – <b>עַדְנָא; לִמְרָיוֹת</b> – <b>חֶלְקָי;</b>
(טז) <b>לְעִדּוֹא</b> – <b>זְכַרְיָה</b>. לא מן הנמנע שהוא הנביא זכריה בן ברכיה בן עדו, שפעל בימי דריוש; <b>לְגִנְּתוֹן</b> – <b>מְשֻׁלָּם;</b>
(יז) <b>לַאֲבִיָּה</b> – <b>זִכְרִי; לְמִנְיָמִין ולְמוֹעַדְיָה</b> – <b>פִּלְטָי;</b>
(יח) <b>לְבִלְגָּה</b> – <b>שַׁמּוּעַ; לִשְׁמַעְיָה</b> – <b>יְהוֹנָתָן;</b>
(יט) <b>וּלְיוֹיָרִיב</b> – <b>מַתְּנַי; לִידַעְיָה</b> – <b>עֻזִּי;</b>
(כ) <b>לְסַלַּי</b> – <b>קַלַּי; לְעָמוֹק</b> – <b>עֵבֶר;</b>
(כא) <b>לְחִלְקִיָּה</b> – <b>חֲשַׁבְיָה; לִידַעְיָה</b> – <b>נְתַנְאֵל.</b>
(כב) <b>הַלְוִיִּם בִּימֵי אֶלְיָשִׁיב</b> הכהן, בנו של יויקים<b>: יוֹיָדָע וְיוֹחָנָן וְיַדּוּעַ כְּתוּבִים</b> בתור <b>רָאשֵׁי אָבוֹת, וְ</b>כן <b>הַכֹּהֲנִים</b> נכתבו כמותם <b>עַל</b> ספר בזמן <b>מַלְכוּת דָּרְיָוֶשׁ הַפַּרְסִי.</b> כבר אין מדובר כאן בימי העלייה הראשונה אלא מאוחר יותר.
(כג) <b>בְּנֵי לֵוִי רָאשֵׁי הָאָבוֹת</b> הרי הם <b>כְּתוּבִים עַל־סֵפֶר דִּבְרֵי הַיָּמִים, וְעַד־יְמֵי יוֹחָנָן בֶּן־אֶלְיָשִׁיב.</b>
(כד) <b>וְרָאשֵׁי הַלְוִיִּם</b> היו <b>חֲשַׁבְיָה, שֵׁרֵבְיָה וְיֵשׁוּעַ בֶּן־קַדְמִיאֵל, וַאֲחֵיהֶם לְנֶגְדָּם לְהַלֵּל</b> ו<b>לְהוֹדוֹת בְּמִצְוַת דָּוִיד אִישׁ־הָאֱלֹהִים, מִשְׁמָר לְעֻמַּת מִשְׁמָר.</b> דוד בזמנו חילק את הלויים למשמרות של משוררים.
(כה) מלבד המשוררים היו לויים שוערים – <b>מַתַּנְיָה וּבַקְבֻּקְיָה, עֹבַדְיָה, מְשֻׁלָּם, טַלְמוֹן, עַקּוּב שֹׁמְרִים שׁוֹעֲרִים</b> ב<b>מִשְׁמָר בַּאֲסֻפֵּי</b>, בסִפי, מפתני <b>הַשְּׁעָרִים.</b>
(כו) <b>אֵלֶּה</b> היו <b>בִּימֵי יוֹיָקִים בֶּן־יֵשׁוּעַ בֶּן־יוֹצָדָק וּבִימֵי נְחֶמְיָה הַפֶּחָה וְעֶזְרָא הַכֹּהֵן הַסּוֹפֵר.</b>
(כז) <b>וּבַחֲנֻכַּת חוֹמַת יְרוּשָׁלִַם בִּקְשׁוּ</b>, זימנו <b>אֶת־הַלְוִיִּם מִכָּל־מְקוֹמֹתָם לַהֲבִיאָם לִירוּשָׁלִָם,</b> כדי <b>לַעֲשֹׂת חֲנֻכָּה וְשִׂמְחָה וּבְתוֹדוֹת</b>, בהודיות <b>וּבְשִׁיר</b> ב<b>מְצִלְתַּיִם,</b> ב<b>נְבָלִים וּבְכִנֹּרוֹת.</b>
(כח) <b>וַיֵּאָסְפוּ בְּנֵי הַמְשֹׁרְרִים</b> מכל המקומות, <b>וּמִן־הַכִּכָּר סְבִיבוֹת יְרוּשָׁלִַם וּמִן־חַצְרֵי נְטֹפָתִי,</b> מעין מחנות של בתי אב שישבו סמוכים לנטופה,
(כט) <b>וּמִבֵּית הַגִּלְגָּל וּמִשְּׂדוֹת גֶּבַע וְעַזְמָוֶת, כִּי</b> הלויים המשוררים לא גרו בתוך ירושלים עצמה, אלא <b>חֲצֵרִים בָּנוּ לָהֶם הַמְשֹׁרְרִים סְבִיבוֹת יְרוּשָׁלִָם.</b>
(ל) <b>וַיִּטַּהֲרוּ הַכֹּהֲנִים וְהַלְוִיִּם, וַיְטַהֲרוּ אֶת־הָעָם וְאֶת־הַשְּׁעָרִים וְאֶת־הַחוֹמָה,</b> הם סילקו מהעיר כל טומאה.
(לא) כעת מתאר נחמיה את פרטי הטקס של חנוכת החומה: <b>וָאַעֲלֶה אֶת־שָׂרֵי יְהוּדָה מֵעַל לַחוֹמָה, וָאַעֲמִידָה שְׁתֵּי תוֹדֹת גְּדוֹלֹת</b>, לחמי תודה, <b>וְתַהֲלֻכֹת</b> צועדות <b>לַיָּמִין מֵעַל לַחוֹמָה לְ</b>כיוון <b>שַׁעַר הָאַשְׁפֹּת.</b>
(לב) <b>וַיֵּלֶךְ אַחֲרֵיהֶם הוֹשַׁעְיָה וַחֲצִי שָׂרֵי יְהוּדָה</b>
(לג) <b>וַעֲזַרְיָה, עֶזְרָא וּמְשֻׁלָּם,</b>
(לד) <b>יְהוּדָה וּבִנְיָמִן וּשְׁמַעְיָה וְיִרְמְיָה.</b> מְיָה.
(לה) <b>וּמִבְּנֵי הַכֹּהֲנִים</b> התוקעים <b>בַּחֲצֹצְרוֹת: זְכַרְיָה בֶן־יוֹנָתָן בֶּן־שְׁמַעְיָה בֶן־מַתַּנְיָה בֶּן־מִיכָיָה בֶּן־זַכּוּר בֶּן־אָסָף,</b> בֶּן־זַכּוּר בֶּן־אָסָף,
(לו) <b>וְאֶחָיו שְׁמַעְיָה וַעֲזַרְאֵל, מִלֲלַי, גִּלֲלַי, מָעַי, נְתַנְאֵל וִיהוּדָה</b> ו<b>חֲנָנִי בִּכְלֵי־שִׁיר</b>, שירי <b>דָּוִיד אִישׁ הָאֱלֹהִים, וְעֶזְרָא הַסּוֹפֵר</b> צועד <b>לִפְנֵיהֶם,</b>
(לז) <b>וְ</b>הם ממשיכים לצעוד <b>עַל שַׁעַר הָעַיִן. ו</b>כ<b>נֶגְדָּם עָלוּ</b> אנשים אחרים <b>עַל־מַעֲלוֹת</b>, מדרגות <b>עִיר דָּוִיד בַּמַּעֲלֶה לַחוֹמָה מֵעַל לְבֵית דָּוִיד וְעַד שַׁעַר הַמַּיִם מִזְרָח.</b>
(לח) <b>וְהַתּוֹדָה הַשֵּׁנִית הַהוֹלֶכֶת לְמוֹאל,</b> אל מול התודה הראשונה, <b>וַאֲנִי</b>, נחמיה הולך <b>אַחֲרֶיהָ וַחֲצִי הָעָם מֵעַל לְהַחוֹמָה</b>, ליד החומה <b>מֵעַל לְמִגְדַּל הַתַּנּוּרִים וְעַד הַחוֹמָה הָרְחָבָה.</b>
(לט) <b>וּמֵעַל לְשַׁעַר־אֶפְרַיִם וְעַל־שַׁעַר</b> החומה <b>הַיְשָׁנָה וְעַל־שַׁעַר הַדָּגִים וּמִגְדַּל חֲנַנְאֵל וּמִגְדַּל הַמֵּאָה וְעַד שַׁעַר הַצֹּאן. וְעָמְדוּ</b>, עצרו התהלוכות עם התודות <b>בְּשַׁעַר הַמַּטָּרָה.</b>
(מ) <b>וַתַּעֲמֹדְנָה שְׁתֵּי הַתּוֹדֹת בְּבֵית הָאֱלֹהִים, וַאֲנִי וַחֲצִי הַסְּגָנִים</b>, הפקידים הגבוהים <b>עִמִּי.</b>
(מא) <b>וְהַכֹּהֲנִים: אֶלְיָקִים, מַעֲשֵׂיָה, מִנְיָמִין, מִיכָיָה, אֶלְיוֹעֵינַי, זְכַרְיָה, חֲנַנְיָה</b> תוקעים <b>בַּחֲצֹצְרוֹת.</b>
(מב) <b>וּמַעֲשֵׂיָה וּשְׁמַעְיָה וְאֶלְעָזָר וְעֻזִּי וִיהוֹחָנָן וּמַלְכִּיָּה וְעֵילָם וָעָזֶר</b> – <b>וַיַּשְׁמִיעוּ הַמְשֹׁרְרִים</b> הללו את השיר, <b>וְיִזְרַחְיָה</b> היה <b>הַפָּקִיד</b> הממונה עליהם.
(מג) <b>וַיִּזְבְּחוּ בַיּוֹם הַהוּא זְבָחִים גְּדוֹלִים וַיִּשְׂמָחוּ, כִּי הָאֱלֹהִים שִׂמְּחָם שִׂמְחָה גְדוֹלָה</b> בכך שירושלים נבנתה והוקפה סוף סוף חומה. <b>וְגַם הַנָּשִׁים וְהַיְלָדִים שָׂמֵחוּ, וַתִּשָּׁמַע שִׂמְחַת יְרוּשָׁלִַם מֵרָחוֹק.</b>
(מד) <b>וַיִּפָּקְדוּ</b>, התמנו לתפקיד <b>בַיּוֹם הַהוּא אֲנָשִׁים עַל־הַנְּשָׁכוֹת,</b> הלשכות <b>לָאוֹצָרוֹת, לַתְּרוּמוֹת, לָרֵאשִׁית</b>, לביכורים <b>וְלַמַּעַשְׂרוֹת, לִכְנוֹס</b>, לאסוף <b>בָּהֶם לִשְׂדֵי</b>, משדות <b>הֶעָרִים מְנָאוֹת</b>, מנות <b>הַתּוֹרָה לַכֹּהֲנִים וְלַלְוִיִּם, כִּי שִׂמְחַת יְהוּדָה</b> הייתה <b>עַל־הַכֹּהֲנִים וְעַל־הַלְוִיִּם הָעֹמְדִים.</b>
(מה) <b>וַיִּשְׁמְרוּ מִשְׁמֶרֶת</b> עבודת <b>אֱלֹהֵיהֶם וּמִשְׁמֶרֶת הַטָּהֳרָה,</b> שלא ייטמא הקודש, <b>וְהַמְשֹׁרְרִים וְהַשֹּׁעֲרִים</b> ממלאים את תפקידיהם <b>כְּמִצְוַת דָּוִיד</b> ו<b>שְׁלֹמֹה בְנוֹ.</b>
(מו) <b>כִּי</b> מנהגי השירה נקבעו כבר <b>בִימֵי דָוִיד וְאָסָף מִקֶּדֶם</b> שהיו <b>רָאשֵׁ</b>י <b>הַמְשֹׁרְרִים וְשִׁיר־תְּהִלָּה וְהוֹדוֹת לֵאלֹהִים,</b> ועכשיו החזירו את הדברים לנוסח הישן, כל דבר על מקומו.
(מז) <b>וְכָל־יִשְׂרָאֵל בִּימֵי זְרֻבָּבֶל וּבִימֵי נְחֶמְיָה נֹתְנִים מְנָיוֹת</b>, מנות <b>הַמְשֹׁרְרִים וְהַשֹּׁעֲרִים דְּבַר־יוֹם בְּיוֹמוֹ, וּמַקְדִּשִׁים</b> אותן <b>לַלְוִיִּם, וְהַלְוִיִּם מַקְדִּשִׁים לִבְנֵי אַהֲרֹן</b> את המעשר מן המעשר.
<h2>פרק יג</h2>
(א) <b>בַּיּוֹם הַהוּא</b>, באחד הימים <b>נִקְרָא בְּסֵפֶר</b> תורת <b>מֹשֶׁה</b> <b>בְּאָזְנֵי הָעָם, וְנִמְצָא כָּתוּב בּוֹ,</b> <b>אֲשֶׁר לֹא־יָבוֹא עַמֹּנִי וּמֹאָבִי בִּקְהַל הָאֱלֹהִים עַד־עוֹלָם,</b>
(ב) <b>כִּי לֹא קִדְּמוּ</b> העמונים והמואבים <b>אֶת־בְּנֵי יִשְׂרָאֵל בַּלֶּחֶם וּבַמָּיִם</b> בדרכם מהמדבר, <b>וַיִּשְׂכֹּר</b> מואב <b>עָלָיו</b> – על ישראל <b>אֶת־בִּלְעָם לְקַלְלוֹ, וַיַּהֲפֹךְ אֱלֹהֵינוּ</b> את <b>הַקְּלָלָה לִבְרָכָה.</b>
(ג) <b>וַיְהִי כְּשָׁמְעָם אֶת</b> הנקרא מ<b>הַתּוֹרָה, וַיַּבְדִּילוּ כָל־עֵרֶב</b>, תערובת נכרים שמוצאם מעמון ומואב <b>מִיִּשְׂרָאֵל.</b>
(ד) <b>וְלִפְנֵי מִזֶּה</b>, וקודם לכן <b>אֶלְיָשִׁיב הַכֹּהֵן</b> היה <b>נָתוּן</b> כממונה <b>בְּלִשְׁכַּת בֵּית־אֱלֹהֵינוּ,</b> והוא <b>קָרוֹב</b>, ידיד <b>לְטוֹבִיָּה</b> העמוני שהיה מצָּרי יהודה.
(ה) <b>וַיַּעַשׂ</b> אלישיב <b>לוֹ</b> – לטוביה <b>לִשְׁכָּה גְדוֹלָה</b> במתחם בית המקדש, <b>וְשָׁם הָיוּ לְפָנִים</b>, קודם לכן <b>נֹתְנִים אֶת־הַמִּנְחָה, הַלְּבוֹנָה</b> – גרגרים לבנבנים המופקים משרף עצי לבונה, המשמשים למנחות, ללחם הפנים ולקטורת, <b>וְהַכֵּלִים וּמַעְשַׂר הַדָּגָן, הַתִּרוֹשׁ וְהַיִּצְהָר</b> שהן <b>מִצְוַת</b>, חוק <b>הַלְוִיִּם</b> המגיע להם, <b>וְהַמְשֹׁרְרִים וְהַשּׁוֹעֲרִים וּתְרוּמַת הַכֹּהֲנִים.</b>
(ו) <b>וּב</b>זמן שאירע <b>כָל־זֶה לֹא הָיִיתִי בִּירוּשָׁלִָם, כִּי בִּשְׁנַת שְׁלֹשִׁים וּשְׁתַּיִם לְאַרְתַּחְשַׁסְתְּא מֶלֶךְ־בָּבֶל</b>, שהיה בעצם מלך פרס אבל מלך גם בבבל, <b>בָּאתִי אֶל־הַמֶּלֶךְ</b> למלא את תפקידי לאחר שהייה בת 12 שנים בירושלים. <b>וּלְקֵץ יָמִים</b>, לאחר זמן, אולי שנה, <b>נִשְׁאַלְתִּי</b>, שאלתי רשות <b>מִן־הַמֶּלֶךְ</b> לשוב לירושלים.
(ז) <b>וָאָבוֹא לִירוּשָׁלִָם, וָאָבִינָה</b>, הבחנתי <b>בָרָעָה אֲשֶׁר עָשָׂה אֶלְיָשִׁיב לְטוֹבִיָּה</b> האויב, <b>לַעֲשׂוֹת לוֹ נִשְׁכָּה</b>, לשכה <b>בְּחַצְרֵי בֵּית הָאֱלֹהִים.</b>
(ח) <b>וַיֵּרַע לִי מְאֹד, וָאַשְׁלִיכָה</b>, השלכתי <b>אֶת־כָּל־כְּלֵי בֵית־טוֹבִיָּה הַחוּץ מִן־הַלִּשְׁכָּה.</b> נחמיה לא ישב בחוסר מעש. כשנוכח שאדם זה נכנס שלא כדין ושלא כראוי, הוא זרק את כל כליו החוצה.
(ט) <b>וָאֹמְרָה</b>, הוריתי <b>וַיְטַהֲרוּ</b> את <b>הַלְּשָׁכוֹת, וָאָשִׁיבָה שָּׁם</b> את <b>כְּלֵי בֵּית הָאֱלֹהִים, אֶת־הַמִּנְחָה וְהַלְּבֹנָה.</b>
(י) ומעשה נוסף: <b>וָאֵדְעָה,</b> גיליתי <b>כִּי־מְנָיוֹת,</b> מנות <b>הַלְוִיִּם לֹא נִתָּנָה.</b> המעשרות שהובאו בעבר אל אותה לשכה בעבור הלויים, חדלו מלהגיע, <b>וַיִּבְרְחוּ אִישׁ־לְשָׂדֵהוּ הַלְוִיִּם וְהַמְשֹׁרְרִים עֹשֵׂי הַמְּלָאכָה.</b> משרתי המקדש עזבו את המקום מפני שאיש לא פרנס אותם, והם שבו לעבד את שדותיהם כדי שיהיה להם ממה להתקיים.
(יא) <b>וָאָרִיבָה אֶת</b>, עם <b>הַסְּגָנִים וָאֹמְרָה: "מַדּוּעַ נֶעֱזַב בֵּית־הָאֱלֹהִים</b>?<b>" וָאֶקְבְּצֵם,</b> אספתי שוב את הלויים, <b>וָאַעֲמִדֵם עַל־עָמְדָם,</b> מקומם הקודם,
(יב) <b>וְ</b>שוב <b>כָל־יְהוּדָה הֵבִיאוּ מַעְשַׂר הַדָּגָן וְהַתִּירוֹשׁ וְהַיִּצְהָר לָאוֹצָרוֹת.</b>
(יג) <b>וָאוֹצְרָה</b>, מיניתי אוצֵר <b>עַל</b> ה<b>אוֹצָרוֹת</b> את <b>שֶׁלֶמְיָה הַכֹּהֵן וְצָדוֹק הַסּוֹפֵר וּפְדָיָה מִן־הַלְוִיִּם, וְעַל־יָדָם</b> עזר <b>חָנָן בֶּן־זַכּוּר בֶּן־מַתַּנְיָה, כִּי</b> אנשים <b>נֶאֱמָנִים</b> הם <b>נֶחְשָׁבוּ, וַעֲלֵיהֶם</b> הוטל התפקיד <b>לַחֲלֹק לַאֲחֵיהֶם</b> את המעשר.
(יד) <b>זָכְרָה־לִּי, אֱלֹהַי, עַל־זֹאת, וְאַל־תֶּמַח</b>, תמחַק את <b>חֲסָדַי אֲשֶׁר עָשִׂיתִי בְּבֵית אֱלֹהַי וּבְמִשְׁמָרָיו</b> בהחזרת הסדרים והמשמרות הראויים על כנם.
(טו) <b>בַּיָּמִים הָהֵמָּה רָאִיתִי בִיהוּדָה</b> אנשים <b>דֹּרְכִים־גִּתּוֹת בַּשַּׁבָּת וּמְבִיאִים הָעֲרֵמוֹת</b> של היבול <b>וְעֹמְסִים עַל־הַחֲמֹרִים, וְאַף־יַיִן עֲנָבִים וּתְאֵנִים וְכָל־מַשָּׂא, וּמְבִיאִים יְרוּשָׁלִַם בְּיוֹם הַשַּׁבָּת, וָאָעִיד</b>, התריתי בהם <b>בְּיוֹם מִכְרָם</b>, שבו מכרו <b>צָיִד,</b> צידה, מזון.
(טז) <b>וְהַצֹּרִים</b>, הסוחרים שמוצאם בעיר צור היושבת על הים, <b>יָשְׁבוּ בָהּ</b> – בעיר וסביבתה, <b>מְבִיאִים דָּאג</b>, דגים <b>וְכָל־מֶכֶר וּמוֹכְרִים</b> אותם <b>בַּשַּׁבָּת לִבְנֵי יְהוּדָה וּבִירוּשָׁלִָם.</b>
(יז) <b>וָאָרִיבָה אֵת חֹרֵי</b>, נכבדי <b>יְהוּדָה וָאֹמְרָה לָהֶם: מָה־הַדָּבָר הָרָע הַזֶּה אֲשֶׁר אַתֶּם עֹשִׂים וּמְחַלְּלִים אֶת־יוֹם הַשַּׁבָּת</b>?!
(יח) <b>הֲלוֹא כֹה עָשׂוּ אֲבֹתֵיכֶם, וַיָּבֵא אֱלֹהֵינוּ עָלֵינוּ</b> בעקבות זאת <b>אֵת כָּל־הָרָעָה הַזֹּאת וְעַל הָעִיר הַזֹּאת, וְאַתֶּם מוֹסִיפִים חָרוֹן</b>, כעס <b>עַל־יִשְׂרָאֵל לְחַלֵּל אֶת־הַשַּׁבָּת</b>?!
(יט) <b>וַיְהִי כַּאֲשֶׁר צָלְלוּ</b>, לבשו צל <b>שַׁעֲרֵי יְרוּשָׁלִַם לִפְנֵי הַשַּׁבָּת,</b> כששקעה השמש של היום השישי, <b>וָאֹמְרָה</b>, נתתי פקודה <b>וַיִּסָּגְרוּ הַדְּלָתוֹת. וָאֹמְרָה אֲשֶׁר לֹא יִפְתָּחוּם עַד אַחַר הַשַּׁבָּת,</b> כדי שאיש לא ייכנס לעיר. <b>וּמִנְּעָרַי</b>, מאנשי הצבא שאתי <b>הֶעֱמַדְתִּי עַל־הַשְּׁעָרִים</b> לדאוג ש<b>לֹא־יָבוֹא מַשָּׂא בְּיוֹם הַשַּׁבָּת.</b>
(כ) <b>וַיָּלִינוּ הָרֹכְלִים וּמֹכְרֵי כָל־מִמְכָּר מִחוּץ לִירוּשָׁלִָם</b> בליל השבת כדי למכור לבני העיר שיצאו מהעיר השכם בבוקר. כך עשו <b>פַּעַם וּשְׁתָּיִם.</b>
(כא) <b>וָאָעִידָה</b>, התריתי <b>בָהֶם וָאֹמְרָה אֲלֵיהֶם: מַדּוּעַ אַתֶּם לֵנִים נֶגֶד,</b> מול <b>הַחוֹמָה</b>? <b>אִם־תִּשְׁנוּ,</b> אם תחזרו שנית על כך, <b>יָד אֶשְׁלַח בָּכֶם,</b> אפגע בכם. ואכן <b>מִן־הָעֵת הַהִיא לֹא בָאוּ בַּשַּׁבָּת.</b>
(כב) ועוד באשר לכבוד השבת –<b>וָאֹמְרָה</b>, ציוויתי <b>לַלְוִיִּם אֲשֶׁר יִהְיוּ מִטַּהֲרִים וּבָאִים</b> מבעוד יום ו<b>שֹׁמְרִים</b> את <b>הַשְּׁעָרִים</b> כדי <b>לְקַדֵּשׁ אֶת־יוֹם הַשַּׁבָּת.</b> הוריתי להם להיטהר לכבוד השבת כאשר הם באים לשמור בשערי המקדש. <b>גַּם־זֹאת</b> – שחיזקתי גם את קדושת השבת, <b>זָכְרָה־לִּי,</b> לזכותי, <b>אֱלֹהַי, וְחוּסָה</b>, רחם <b>עָלַי כְּרֹב חַסְדֶּךָ.</b>
(כג) <b>גַּם בַּיָּמִים הָהֵם רָאִיתִי אֶת־הַיְּהוּדִים</b> ש<b>הֹשִׁיבוּ נָשִׁים אַשְׁדֳּדִיּוֹת, עַמֳּנִיּוֹת</b> ו<b>מוֹאֲבִיּוֹת.</b> הם לקחו לעצמם נשים נכריות האסורות להם.
(כד) <b>וּבְנֵיהֶם,</b> בני התערובת שנולדו להם, <b>חֲצִי</b>, מקצתם <b>מְדַבֵּר אַשְׁדּוֹדִית,</b> כתושבי אשדוד, <b>וְאֵינָם מַכִּירִים לְדַבֵּר יְהוּדִית,</b> אף שהם בני יהודים, <b>וְ</b>כך בני האמהות מהעמים האחרים היו מדברים <b>כִלְשׁוֹן עַם וָעָם.</b>
(כה) <b>וָאָרִיב עִמָּם וָאֲקַלְלֵם, וָאַכֶּה מֵהֶם אֲנָשִׁים וָאֶמְרְטֵם</b> – את שערותיהם. נחמיה לא נהג כעזרא, שבכה אל מול מצב דומה, אלא בחר לפעול באופן נמרץ ותקיף מאוד. <b>וָאַשְׁבִּיעֵם בֵּאלֹהִים אִם־תִּתְּנוּ</b>, כלומר אל תתנו את <b>בְנֹתֵיכֶם</b> היהודיות <b>לִבְנֵיהֶם</b> של העמים הזרים, <b>וְאִם־תִּשְׂאוּ מִבְּנֹתֵיהֶם לִבְנֵיכֶם וְלָכֶם.</b>
(כו) <b>הֲלוֹא עַל־אֵלֶּה חָטָא־שְׁלֹמֹה מֶלֶךְ־יִשְׂרָאֵל</b> כשהתחתן עם נשים נכריות, <b>וּבַגּוֹיִם הָרַבִּים לֹא־הָיָה מֶלֶךְ</b> חכם ובעל השפעה <b>כָּמֹהוּ, וְאָהוּב לֵאלֹהָיו הָיָה, וַיִּתְּנֵהוּ אֱלֹהִים מֶלֶךְ עַל־כָּל־יִשְׂרָאֵל,</b> ובכל זאת <b>גַּם־אוֹתוֹ הֶחֱטִיאוּ הַנָּשִׁים הַנָּכְרִיּוֹת.</b>
(כז) <b>וְלָכֶם</b>, האם אתם רוצים לחזור שוב על התקלה הזו?! <b>הֲנִשְׁמַע</b> כדבר הזה <b>לַעֲשֹׂת אֵת כָּל־הָרָעָה הַגְּדוֹלָה הַזֹּאת, לִמְעֹל בֵּאלֹהֵינוּ לְהֹשִׁיב נָשִׁים נָכְרִיּוֹת</b>?!
(כח) <b>וּמִבְּנֵי יוֹיָדָע בֶּן־אֶלְיָשִׁיב הַכֹּהֵן הַגָּדוֹל</b> היה איש אחד <b>חָתָן לְסַנְבַלַּט הַחֹרֹנִי.</b> מנהיגי השומרונים התחתנו עם המשפחות הטובות ביהודה, <b>וָאַבְרִיחֵהוּ מֵעָלָי.</b> גירשתי אותו מעל פני. כפי הנראה, מן הנכדים הללו של הכהן הגדול יצאו כהני השומרונים.
(כט) <b>זָכְרָה לָהֶם, אֱלֹהָי, עַל־גָּאֳלֵי</b>, מזהמי <b>הַכְּהֻנָּה וּ</b>מחללי <b>בְרִית הַכְּהֻנָּה וְהַלְוִיִּם.</b>
(ל) <b>וְטִהַרְתִּים</b> – את היהודים <b>מִכָּל־נֵכָר, וָאַעֲמִידָה מִשְׁמָרוֹת לַכֹּהֲנִים וְלַלְוִיִּם אִישׁ בִּמְלַאכְתּוֹ.</b>
(לא) <b>וּלְקֻרְבַּן הָעֵצִים</b> דאגתי שיבוא <b>בְּעִתִּים מְזֻמָּנוֹת</b>, קבועות <b>וְ</b>כן <b>לַבִּכּוּרִים. זָכְרָה־לִּי, אֱלֹהַי, לְטוֹבָה.</b> נחמיה חתם את הספר בתיאור כל המעשים שעשה כדי לשקם את בית ה' ולחזק את שמירת המצוות. באופן חריג הוא מבקש במפורש שה' יזכור לו את זכויותיו. ואכן, כיוון שנחמיה היה אחד מאלה שעיצבו את תבנית החיים של ממלכת יהודה לדורות הבאים, הוא בהחלט ראוי להיזכר לטובה.
