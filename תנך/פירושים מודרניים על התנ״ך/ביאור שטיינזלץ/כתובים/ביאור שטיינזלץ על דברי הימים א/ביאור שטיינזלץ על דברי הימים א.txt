<h1>ביאור שטיינזלץ על דברי הימים א</h1>
<h2>פרק א</h2>
(א) <b>אָדָם, שֵׁת, אֱנוֹשׁ,</b>
(ב) <b>קֵינָן, מַהֲלַלְאֵל, יָרֶד,</b> הֲלַלְאֵל, יָרֶד,
(ג) <b>חֲנוֹךְ, מְתוּשֶׁלַח, לָמֶךְ.</b> זוהי שושלת מסוימת של צאצאי אדם הראשון, שלא נכללים בה קין ובניו, למשל, שלא שרדו לדורות הבאים.
(ד) <b>נֹחַ</b> ובניו<b>:</b> <b>שֵׁם, חָם וָיָפֶת.</b>
(ה) כאן מגיע פירוט מסוים של העמים והממלכות שיצאו מבניו של נח והתפשטו בעולם: <b>בְּנֵי יֶפֶת: גֹּמֶר וּמָגוֹג וּמָדַי וְיָוָן וְתֻבָל וּמֶשֶׁךְ וְתִירָס.</b>
(ו) <b>וּבְנֵי גֹּמֶר: אַשְׁכְּנַז וְדִיפַת</b>, שבספר בראשית נקרא ריפת, <b>וְתוֹגַרְמָה.</b>
(ז) <b>וּבְנֵי יָוָן: אֱלִישָׁה</b>, שאולי קשור לשמה הקדום של יוון, הלאס, <b>וְתַרְשִׁישָׁה, כִּתִּים וְרוֹדָנִים.</b> בבראשית: דֹדנים. זוהי רשימת היוחסין של בני יפת, שאולי הוא בנו הגדול של נח.
(ח) <b>בְּנֵי חָם: כּוּשׁ וּמִצְרַיִם, פּוּט וּכְנָעַן.</b>
(ט) <b>וּבְנֵי כוּשׁ: סְבָא וַחֲוִילָה וְסַבְתָּא וְרַעְמָא וְסַבְתְּכָא. וּבְנֵי רַעְמָא: שְׁבָא וּדְדָן.</b> ַעְמָא וְסַבְתְּכָא. וּבְנֵי רַעְמָא: שְׁבָא וּדְדָן.
(י) <b>וְכוּשׁ יָלַד</b>, הוליד בין השאר <b>אֶת־נִמְרוֹד. הוּא הֵחֵל לִהְיוֹת גִּבּוֹר בָּאָרֶץ.</b> נראה שנמרוד היה הדמות הראשונה של מלך גדול ששלט מעבר לקבוצה הקטנה של בני עמו, ולכן נזכר בלי פירוט קורותיו.
(יא) <b>וּמִצְרַיִם</b>, האיש שהפך לעם, <b>יָלַד אֶת־לוּדִים וְאֶת־עֲנָמִים וְאֶת־לְהָבִים וְאֶת־נַפְתֻּחִים</b>
(יב) <b>וְאֶת־פַּתְרֻסִים,</b> שמופיעים לפעמים בלשון המקראית כמקבילים לבני מצרים, <b>וְאֶת־כַּסְלֻחִים, אֲשֶׁר יָצְאוּ מִשָּׁם פְּלִשְׁתִּים.</b> הפלשתים אפוא הם גזע מעורב שיצא מן הפתרוסים והכסלוחים, או עם שהגיע ממקומם של עמים אלה. הפלשתים היו ללא ספק זרים בארץ, ופלשו אליה ממקום אחר. <b>וְאֶת־כַּפְתֹּרִים</b>, אנשי האי כפתור, כרתים של ימינו.
(יג) <b>וּכְנַעַן יָלַד אֶת־צִידוֹן בְּכֹרוֹ וְאֶת־חֵת</b>
(יד) <b>וְאֶת־הַיְבוּסִי וְאֶת־הָאֱמֹרִי וְאֵת הַגִּרְגָּשִׁי</b>
(טו) <b>וְאֶת־הַחִוִּי וְאֶת־הָעַרְקִי וְאֶת־הַסִּינִי</b>
(טז) <b>וְאֶת־הָאַרְוָדִי וְאֶת־הַצְּמָרִי וְאֶת־הַחֲמָתִי.</b> חלק מהעמים הללו נזכרים כעמים שחיו בארץ כנען, וחלקם התגוררו באזורים סמוכים לה.
(יז) <b>בְּנֵי שֵׁם:</b> <b>עֵילָם וְאַשּׁוּר וְאַרְפַּכְשַׁד,</b> שיש הרואים בו את אבי הכשדים, הבבלים, <b>וְלוּד וַאֲרָם וְעוּץ וְחוּל וְגֶתֶר וָמֶשֶׁךְ.</b> מסתבר שהיו שני אנשים שנקראו 'משך', האחד מבני יפת והשני מבני שם. בבראשית נקרא האחרון מַשׁ.
(יח) <b>וְאַרְפַּכְשַׁד יָלַד אֶת־שָׁלַח וְשֶׁלַח יָלַד אֶת־עֵבֶר.</b>
(יט) <b>וּלְעֵבֶר יֻלַּד שְׁנֵי בָנִים: שֵׁם הָאֶחָד פֶּלֶג, כִּי בְיָמָיו נִפְלְגָה הָאָרֶץ,</b> והעמים התחילו להתפצל לאומות ושפות שונות, <b>וְשֵׁם אָחִיו יָקְטָן.</b>
(כ) <b>וְיָקְטָן,</b> שהיה כנראה האח הקטן, היה אביהם של כמה וכמה עמים – הוא <b>יָלַד אֶת־אַלְמוֹדָד וְאֶת־שָׁלֶף וְאֶת־חֲצַרְמָוֶת</b> ששכן בתימן. <b>וְאֶת־יָרַח</b>
(כא) <b>וְאֶת־הֲדוֹרָם וְאֶת־אוּזָל וְאֶת־דִּקְלָה</b>
(כב) <b>וְאֶת־עֵיבָל וְאֶת־אֲבִימָאֵל וְאֶת־שְׁבָא</b>
(כג) <b>וְאֶת־אוֹפִיר וְאֶת־חֲוִילָה וְאֶת־יוֹבָב.</b> ייתכן שהאומות הללו שכנו באפריקה או באזור האוקיינוס ההודי. <b>כָּל־אֵלֶּה בְּנֵי יָקְטָן.</b>
(כד) כאן באה רשימת היוחסין הישירה של אברהם: <b>שֵׁם, אַרְפַּכְשַׁד, שָׁלַח,</b>
(כה) <b>עֵבֶר, פֶּלֶג, רְעוּ,</b>
(כו) <b>שְׂרוּג, נָחוֹר, תָּרַח,</b>
(כז) <b>אַבְרָם</b> בנו של תרח, <b>הוּא אַבְרָהָם.</b> כיוון שהקדוש ברוך הוא שינה את שמו לאברהם, והוא לא יופיע שוב בשם אברם, יש לציין זאת.
(כח) <b>בְּנֵי אַבְרָהָם: יִצְחָק וְיִשְׁמָעֵאל.</b> סדר הופעתם כאן מושפע מחשיבותם ולא מסדר הולדתם, ואולם הפירוט מתחיל בתולדות ישמעאל, ובקיצור רב, כפי שמופיע בתורה:
(כט) <b>אֵלֶּה תֹּלְדוֹתָם: בְּכוֹר יִשְׁמָעֵאל: נְבָיוֹת, וְ</b>אחריו <b>קֵדָר וְאַדְבְּאֵל וּמִבְשָׂם,</b>
(ל) <b>מִשְׁמָע וְדוּמָה, מַשָּׂא, חֲדַד וְתֵימָא,</b>
(לא) <b>יְטוּר, נָפִישׁ וָקֵדְמָה. אֵלֶּה הֵם בְּנֵי יִשְׁמָעֵאל.</b> חלק מהשמות הללו מקובל לזהות עם שבטים ערביים ועמים שחיו בקרבתם.
(לב) <b>וּבְנֵי קְטוּרָה פִּילֶגֶשׁ אַבְרָהָם:</b> קטורה <b>יָלְדָה</b> מאברהם <b>אֶת־זִמְרָן וְיָקְשָׁן וּמְדָן וּמִדְיָן</b>. מכאן שבני מדין, שלעם ישראל היו מגעים היסטוריים אתם כיחידים וכקבוצות, היו מעין בני דודים של ישראל. <b>וְיִשְׁבָּק וְשׁוּחַ. וּבְנֵי יָקְשָׁן: שְׁבָא וּדְדָן</b>, שהופיעו כבר ברשימות הללו. ייתכן שמדובר בקבוצות שחיו יחד באותו מקום או בעמים שונים בעלי אותו שם.
(לג) <b>וּבְנֵי מִדְיָן: עֵיפָה וָעֵפֶר וַחֲנוֹךְ וַאֲבִידָע וְאֶלְדָּעָה. כָּל־אֵלֶּה בְּנֵי קְטוּרָה.</b>
(לד) <b>וַיּוֹלֶד אַבְרָהָם אֶת־יִצְחָק. בְּנֵי יִצְחָק: עֵשָׂו וְיִשְׂרָאֵל,</b> הוא יעקב, שאמנם לא נקרא כך בלידתו, אבל לאחר זמן קיבל את השם ישראל.
(לה) <b>בְּנֵי עֵשָׂו: אֱלִיפָז, רְעוּאֵל וִיעוּשׁ וְיַעְלָם וְקֹרַח.</b>
(לו) <b>בְּנֵי אֱלִיפָז: תֵּימָן וְאוֹמָר, צְפִי וְגַעְתָּם, קְנַז וְתִמְנָע וַעֲמָלֵק.</b> שזרעו נזכר כמה פעמים כאויבם של ישראל.
(לז) <b>בְּנֵי רְעוּאֵל: נַחַת, זֶרַח, שַׁמָּה וּמִזָּה.</b>
(לח) זיקתה של רשימת היוחסין הבאה לבני עשו מוסברת בספר בראשית. שם נאמר שבני שעיר היו שבט שחי באותה ארץ שבה התיישב עשו, ולאחר זמן הם התערבו ונעשו לעם אחד. <b>וּבְנֵי שֵׂעִיר: לוֹטָן וְשׁוֹבָל וְצִבְעוֹן וַעֲנָה וְדִישֹׁן וְאֵצֶר וְדִישָׁן.</b>
(לט) <b>וּבְנֵי לוֹטָן: חוֹרִי</b>, שאולי קשור לשבט או עם בשם זה שחי בארץ ישראל, <b>וְהוֹמָם. וַאֲחוֹת לוֹטָן</b> נקראה <b>תִּמְנָע</b>, שהפכה פילגשו של בנו הגדול של עשו, אליפז.
(מ) <b>בְּנֵי שׁוֹבָל: עַלְיָן וּמָנַחַת וְעֵיבָל, שְׁפִי וְאוֹנָם. וּבְנֵי צִבְעוֹן: אַיָּה וַעֲנָה.</b>
(מא) <b>בְּנֵי עֲנָה: דִּישׁוֹן. וּבְנֵי דִישׁוֹן</b> בן שעיר<b>:</b> <b>חַמְרָן וְאֶשְׁבָּן וְיִתְרָן וּכְרָן.</b>
(מב) <b>בְּנֵי־אֵצֶר: בִּלְהָן וְזַעֲוָן יַעֲקָן. בְּנֵי דִישׁוֹן</b> הוא דישן, בנו האחרון של שעיר<b>:</b> <b>עוּץ וַאֲרָן.</b> ייתכן שהסיומת ' ָן' הייתה אופיינית למבנה הדקדוקי של לשונם.
(מג) רשימה נוספת באה להשלים את סיפורו של עשו: <b>וְאֵלֶּה הַמְּלָכִים אֲשֶׁר מָלְכוּ בְּאֶרֶץ אֱדוֹם לִפְנֵי מְלָךְ־מֶלֶךְ</b>, שמלכו מלכים <b>לִבְנֵי יִשְׂרָאֵל</b>. ייתכן שה'מלך' כאן מרמז להנהגתו של משה רבנו, שאמנם הוא לא נקרא במפורש מלך על ישראל, אבל היה המנהיג המרכזי הראשון של עם ישראל. המלך הראשון באדום היה <b>בֶּלַע בֶּן־בְּעוֹר, וְשֵׁם עִירוֹ: דִּנְהָבָה.</b>
(מד) <b>וַיָּמָת בָּלַע, וַיִּמְלֹךְ תַּחְתָּיו</b> אדם שלא בא ממשפחתו, ושמו <b>יוֹבָב בֶּן־זֶרַח מִבָּצְרָה.</b>
(מה) <b>וַיָּמָת יוֹבָב, וַיִּמְלֹךְ תַּחְתָּיו חוּשָׁם מֵאֶרֶץ הַתֵּימָנִי,</b> מחוז של אחד מאלופי עשו.
(מו) <b>וַיָּמָת חוּשָׁם, וַיִּמְלֹךְ תַּחְתָּיו הֲדַד בֶּן־בְּדַד, הַמַּכֶּה אֶת־מִדְיָן בִּשְׂדֵה מוֹאָב, וְשֵׁם עִירוֹ עֲוִית.</b> המדיינים היו שבטים נוודים. גם אם היה מקום שכונה 'ארץ מדין', לא ברור אם מדובר באזור אחד קבוע. המלך ששלט באדום נלחם עם מדין דווקא בתחום מואב, ושם הביס את המדיינים.
(מז) <b>וַיָּמָת הֲדָד, וַיִּמְלֹךְ תַּחְתָּיו שַׂמְלָה מִמַּשְׂרֵקָה.</b>
(מח) <b>וַיָּמָת שַׂמְלָה, וַיִּמְלֹךְ תַּחְתָּיו שָׁאוּל מֵרְחֹבוֹת הַנָּהָר.</b>
(מט) <b>וַיָּמָת שָׁאוּל, וַיִּמְלֹךְ תַּחְתָּיו בַּעַל חָנָן בֶּן־עַכְבֹּר.</b>
(נ) <b>וַיָּמָת בַּעַל חָנָן, וַיִּמְלֹךְ תַּחְתָּיו הֲדַד, וְשֵׁם עִירוֹ פָּעִי</b>. בתורה הוא נקרא הֲדַר, ועירו – פָּעוּ, <b>וְשֵׁם אִשְׁתּוֹ מְהֵיטַבְאֵל בַּת־מַטְרֵד בַּת מֵי זָהָב.</b> לא ברור אם אלה שמות פרטיים, מקצועות או כינויים הרומזים לעניינים אחרים.
(נא) <b>וַיָּמָת הֲדָד. וַיִּהְיוּ אַלּוּפֵי</b>, מושלים אזרחיים, מעין נסיכים קטנים שעמדו בראש שבטים ב<b>אֱדוֹם: אַלּוּף תִּמְנָע, אַלּוּף עַלְוָה, אַלּוּף יְתֵת,</b>
(נב) <b>אַלּוּף אָהֳלִיבָמָה, אַלּוּף אֵלָה, אַלּוּף פִּינֹן,</b>
(נג) <b>אַלּוּף קְנַז, אַלּוּף תֵּימָן, אַלּוּף מִבְצָר,</b>
(נד) <b>אַלּוּף מַגְדִּיאֵל, אַלּוּף עִירָם. אֵלֶּה</b> היו <b>אַלּוּפֵי אֱדוֹם.</b>
<h2>פרק ב</h2>
(א) <b>אֵלֶּה בְּנֵי יִשְׂרָאֵל,</b> הוא יעקב<b>: רְאוּבֵן, שִׁמְעוֹן, לֵוִי וִיהוּדָה, יִשָּׂשכָר וּזְבֻלוּן.</b> אלה בני לאה לפי סדר הולדתם.
(ב) <b>דָּן, יוֹסֵף וּבִנְיָמִן, נַפְתָּלִי, גָּד וְאָשֵׁר,</b> אף על פי שנפתלי, גד ואשר נולדו לפני שנולדו יוסף ובנימין, הם נזכרו אחריהם משום שיוסף ובנימין היו בני רחל, האשה האהובה.
(ג) <b>בְּנֵי יְהוּדָה: עֵר וְאוֹנָן וְשֵׁלָה. שְׁלוֹשָׁה</b> אלה <b>נוֹלַד לוֹ מִבַּת־שׁוּעַ הַכְּנַעֲנִית. וַיְהִי עֵר בְּכוֹר יְהוּדָה רַע בְּעֵינֵי ה', וַיְמִיתֵהוּ.</b> וכך אירע גם לאונן בנו השני.
(ד) <b>וְתָמָר כַּלָּתוֹ</b> של יהודה <b>יָלְדָה לּוֹ אֶת־פֶּרֶץ וְאֶת־זָרַח,</b> והסיפור מסופר בפירוט בספר בראשית. <b>כָּל־בְּנֵי יְהוּדָה חֲמִשָּׁה.</b> חמשת הבנים האלה לא חיו יחד, ובלשון חכמים: לא היו בעולם אחד. שני הראשונים שמתו כנראה לא השאירו אחריהם תולדות, ואף על פי כן שמותיהם ועובדת מותם חוזרים ומופיעים ברשימות היחס של יהודה.
(ה) <b>בְּנֵי פֶרֶץ: חֶצְרוֹן וְחָמוּל.</b>
(ו) <b>וּבְנֵי זֶרַח: זִמְרִי וְאֵיתָן וְהֵימָן וְכַלְכֹּל וָדָרַע, כֻּלָּם חֲמִשָּׁה.</b> איתן והימן הם שמות משוררים הנזכרים בספרנו ובספר תהלים, ואף שאין ודאות שמדובר באותם אנשים, בהחלט ייתכן שאיתן האזרחי והימן האזרחי שמופיעים בתהלים הם מבני זרח. שניהם בצד עם כלכֹּל ודרע, שנקרא גם דרדע, נזכרים כאנשים שהיו מפורסמים בחכמתם.
(ז) <b>וּבְנֵי כַּרְמִי</b>, שלא נזכר כאן מיהו, אבל שמו ידוע מספר יהושע כאחד מבני זרח, בנו היה <b>עָכָר.</b> בספר יהושע הוא נקרא עכן, וכנראה כונה בשם זה מפני שהיה <b>עוֹכֵר</b>, מזהם <b>יִשְׂרָאֵל,</b> על <b>אֲשֶׁר מָעַל בַּחֵרֶם</b> שעשו על יריחו, ובגלל חטאו נגרמה מפלה לישראל.
(ח) <b>וּבְנֵי</b>, בנו או אחד מבניו של <b>אֵיתָן</b> שמבני זרח היה <b>עֲזַרְיָה.</b>
(ט) לאחר שהוזכרו כמה מצאצאיו של זרח, שמבחינת החשיבות ההיסטורית הגדולה לא היו החלק הדומיננטי של שבט יהודה, חוזרת הרשימה לעסוק בבני פרץ. <b>וּבְנֵי חֶצְרוֹן אֲשֶׁר נוֹלַד</b>, נולדו <b>לוֹ אֶת־יְרַחְמְאֵל וְאֶת־רָם וְאֶת־כְּלוּבָי.</b>
(י) <b>וְרָם הוֹלִיד אֶת־עַמִּינָדָב, וְעַמִּינָדָב הוֹלִיד אֶת־נַחְשׁוֹן</b>, שהיה <b>נְשִׂיא בְּנֵי יְהוּדָה</b> הידוע בזמן יציאת מצרים.
(יא) <b>וְנַחְשׁוֹן הוֹלִיד אֶת־שַׂלְמָא, וְשַׂלְמָא הוֹלִיד אֶת־בֹּעַז,</b> שהיה כבר מבאי הארץ ומיושביה.
(יב) <b>וּבֹעַז הוֹלִיד אֶת־עוֹבֵד,</b> כמסופר במגילת רות, <b>וְעוֹבֵד הוֹלִיד אֶת־יִשָׁי.</b>
(יג) <b>וְאִישַׁי</b>, הוא כתיב אחר לישי, <b>הוֹלִיד אֶת־בְּכֹרוֹ</b> – <b>אֶת־אֱלִיאָב, וַאֲבִינָדָב</b> היה בנו <b>הַשֵּׁנִי, וְשִׁמְעָא</b> – <b>הַשְּׁלִשִׁי.</b> בניו של שמעא נזכרים בכמה מקומות בספר שמואל.
(יד) <b>נְתַנְאֵל</b> – <b>הָרְבִיעִי, רַדַּי</b> – <b>הַחֲמִישִׁי,</b>
(טו) <b>אֹצֶם</b> – <b>הַשִּׁשִּׁי, דָּוִיד</b> היה הבן <b>הַשְּׁבִעִי,</b> גם אם לא האחרון.
(טז) <b>וְאַחְיֹתֵיהֶם</b> של בני ישי היו <b>צְרוּיָה וַאֲבִיגָיִל, וּבְנֵי צְרוּיָה</b>, שנקראו על שם אמם משום כבודו של דויד, היו <b>אַבְשַׁי</b>, או אבישי <b>וְיוֹאָב וַעֲשָׂה־אֵל</b> – <b>שְׁלֹשָׁה.</b> בני צרויה היו בין גיבוריו של ספר שמואל, והם נספחו לדויד בהיותם בני אחותו.
(יז) <b>וַאֲבִיגַיִל יָלְדָה אֶת־עֲמָשָׂא, וַאֲבִי עֲמָשָׂא</b> היה איש שנקרא <b>יֶתֶר הַיִּשְׁמְעֵאלִי.</b>
(יח) <b>וְכָלֵב בֶּן־חֶצְרוֹן</b> בן פרץ בן יהודה <b>הוֹלִיד אֶת־עֲזוּבָה אִשָּׁה.</b> מהתואר אִשָּׁה, וגם מהאמור בפסוק הבא, משתמע שעזובה הייתה אשתו של כלב, ונראה שאין הכוונה שהוא הוליד אותה אלא שהוליד ממנה. <b>וְ</b>כן הוליד ילדים <b>אֶת</b>, מאשתו השנייה, <b>יְרִיעוֹת. וְאֵלֶּה בָנֶיהָ: יֵשֶׁר וְשׁוֹבָב וְאַרְדּוֹן.</b>
(יט) <b>וַתָּמָת עֲזוּבָה, וַיִּקַּח־לוֹ כָלֵב</b> אשה אחרת, <b>אֶת־אֶפְרָת.</b> גם עליה לא ידוע דבר, ומסורת חכמים זיהתה אותה עם מרים אחותו של משה. <b>וַתֵּלֶד לוֹ אֶת־חוּר.</b> חור הופיע בתורה כאיש מסתורי שהיה קרוב מאוד למשה רבנו וליווה אותו עד מעמד הר סיני. משה סמך עליו באופן מלא והעניק לו סמכות, אולי מכיוון שהיה בן אחותו.
(כ) <b>וְחוּר הוֹלִיד אֶת־אוּרִי, וְאוּרִי הוֹלִיד אֶת־בְּצַלְאֵל,</b> שהיה האדריכל הראשי של המשכן, ולכן יש מקום להזכירו גם במקום שאחרים אינם נזכרים.
(כא) <b>וְאַחַר</b> שכבר היו לו כמה בנים <b>בָּא חֶצְרוֹן</b> אביו של כלב <b>אֶל־בַּת־מָכִיר</b> בן מנשה, שהיה <b>אֲבִי גִלְעָד.</b> גלעד היה בנו של מכיר ומשפחתו כה חשובה ומיוחדת, שחבל ארץ שלם נקרא על שמה. מכיר אפוא היה הראש והאדון של ארץ גלעד, <b>וְהוּא לְקָחָהּ.</b> חצרון נשא אותה בהיותו אלמן, או שהייתה אשה נוספת על נשותיו הראשונות, <b>וְהוּא</b> אז <b>בֶּן־שִׁשִּׁים שָׁנָה, וַתֵּלֶד לוֹ אֶת־שְׂגוּב.</b>
(כב) <b>וּשְׂגוּב הוֹלִיד אֶת־יָאִיר, וַיְהִי־לוֹ עֶשְׂרִים וְשָׁלוֹשׁ עָרִים בְּאֶרֶץ הַגִּלְעָד.</b> בספר במדבר נזכר שיאיר כבש חלק מהגלעד, אך לא ברור מהיכן בא. מהרשימה המופיעה כאן מתברר שמבחינת ייחוסו הרשמי לבית אבותיו בא משבט יהודה, אבל מצד אמו הוא מבני מכיר. כאשר מכיר לקח את הגלעד, נלווה אליו יאיר וגם הוא כבש שטח מסוים בגלעד. על כן נקרא המקום על שמו 'חוות יאיר', אבל מסתבר שהאזור שכן על גבול ממלכה זרה –
(כג) <b>וַיִּקַּח גְּשׁוּר־וַאֲרָם,</b> הממלכות שבצפון-מזרח ארץ ישראל, <b>אֶת־חַוֹּת יָאִיר מֵאִתָּם.</b> חוות יאיר לא נשארו זמן רב בתחום שלטונם של ישראל, ונכבשו על ידי העמים מסביב, שלקחו גם <b>אֶת־קְנָת וְאֶת־בְּנוֹתֶיהָ</b>, הערים הסמוכות לה, שהיו <b>שִׁשִּׁים עִיר. כָּל־אֵלֶּה בְּנֵי מָכִיר אֲבִי־גִלְעָד.</b> אין זו רשימת יוחסין שלמה של בני מכיר אלא פרטים מקוטעים המובאים כאן רק מפני שמכיר היה חותנו של חצרון.
(כד) <b>וְאַחַר מוֹת־חֶצְרוֹן בְּכָלֵב</b>, בא כלב <b>אֶפְרָתָה,</b> אל אפרת, אשתו. לחלופין יתפרש הפסוק: חצרון מת ביישוב אפרתה הסמוך לבית-לחם, שהיה שייך לכלב. ואולי כלב הוא שקרא למקום על שם אשתו אפרת. <b>וְאֵשֶׁת חֶצְרוֹן אֲבִיָּה, וַתֵּלֶד לוֹ אֶת־אַשְׁחוּר אֲבִי תְקוֹעַ.</b>
(כה) רשימות היוחסין הבאות נלוות לרשימה הקודמת: <b>וַיִּהְיוּ בְנֵי־יְרַחְמְאֵל</b> שהיה <b>בְּכוֹר חֶצְרוֹן: הַבְּכוֹר</b> נקרא <b>רָם,</b> כפי שנקרא גם בנו של חצרון. כמו כמה שמות, גם שם זה חוזר ומופיע באותה משפחה. <b>וּבוּנָה וָאֹרֶן וָאֹצֶם, אֲחִיָּה.</b> כל אלה בניו של ירחמאל, מאשה אחת מן הסתם.
(כו) <b>וַתְּהִי אִשָּׁה אַחֶרֶת לִירַחְמְאֵל וּשְׁמָהּ עֲטָרָה, הִיא אֵם אוֹנָם.</b>
(כז) <b>וַיִּהְיוּ בְנֵי־רָם בְּכוֹר יְרַחְמְאֵל: מַעַץ וְיָמִין וָעֵקֶר.</b>
(כח) <b>וַיִּהְיוּ בְנֵי־אוֹנָם,</b> בנו האחר של ירחמאל: <b>שַׁמַּי וְיָדָע. וּבְנֵי שַׁמַּי: נָדָב וַאֲבִישׁוּר.</b>
(כט) <b>וְשֵׁם אֵשֶׁת אֲבִישׁוּר אֲבִיהָיִל, וַתֵּלֶד לוֹ אֶת־אַחְבָּן וְאֶת־מוֹלִיד.</b>
(ל) <b>וּבְנֵי נָדָב</b> בן שמַי היו <b>סֶלֶד וְאַפָּיִם, וַיָּמָת סֶלֶד</b> ב<b>לֹא בָנִים.</b> לא ידוע אם היו לו צאצאים כלשהם, ועל כל פנים לא היו בנים שישאירו רשימת יוחסין על שמו.
(לא) <b>וּבְנֵי אַפַּיִם</b>, בנו האחר של נדב<b>: יִשְׁעִי. וּבְנֵי יִשְׁעִי: שֵׁשָׁן. וּבְנֵי שֵׁשָׁן: אַחְלָי.</b>
(לב) <b>וּבְנֵי יָדָע אֲחִי שַׁמַּי</b> שנזכר קודם<b>: יֶתֶר וְיוֹנָתָן. וַיָּמָת יֶתֶר</b> ב<b>לֹא בָנִים.</b>
(לג) <b>וּבְנֵי יוֹנָתָן: פֶּלֶת וְזָזָא.</b> כל <b>אֵלֶּה הָיוּ בְּנֵי יְרַחְמְאֵל.</b>
(לד) <b>וְלֹא־הָיָה לְשֵׁשָׁן בָּנִים כִּי אִם־בָּנוֹת</b>. אחלי, שהוזכר קודם, מת בעודו צעיר בחיי אביו, או שנולד מאוחר יותר. <b>וּלְשֵׁשָׁן עֶבֶד מִצְרִי וּשְׁמוֹ יַרְחָע.</b>
(לה) <b>וַיִּתֵּן שֵׁשָׁן אֶת־בִּתּוֹ לְיַרְחָע עַבְדּוֹ לְאִשָּׁה, וַתֵּלֶד לוֹ אֶת־עַתָּי.</b> אין לדעת כיצד התרחש מעשה חריג זה. אולי ירחע השתלב יפה בבית אדוניו ומצא חן בעיניו, ואז התגייר ומעבידו השיא לו את בתו.
(לו) <b>וְעַתַּי הוֹלִיד אֶת־נָתָן, וְנָתָן הוֹלִיד אֶת־זָבָד,</b>
(לז) <b>וְזָבָד הוֹלִיד אֶת־אֶפְלָל, וְאֶפְלָל הוֹלִיד אֶת־עוֹבֵד,</b>
(לח) <b>וְעוֹבֵד הֹלִיד אֶת־יֵהוּא, וְיֵהוּא הֹלִיד אֶת־עֲזַרְיָה,</b>
(לט) <b>וַעֲזַרְיָה הֹלִיד אֶת־חָלֶץ, וְחֶלֶץ הֹלִיד אֶת־אֶלְעָשָׂה,</b>
(מ) <b>וְאֶלְעָשָׂה הֹלִיד אֶת־סִסְמָי, וְסִסְמַי הֹלִיד אֶת־שַׁלּוּם,</b>
(מא) <b>וְשַׁלּוּם הוֹלִיד אֶת־יְקַמְיָה, וִיקַמְיָה הֹלִיד אֶת־אֱלִישָׁמָע.</b> לא ברור מדוע נזכרת הרשימה הזו, ולא ידוע גם מי היה אלישמע, שהוא האחרון בשושלת ואולי גולת הכותרת שלה. היו שזיהו אותו עם סבו של ישמעאל בן נתניה שהרג את גדליה בן אחיקם, אם כי מגוף הכתובים אין לדעת אם מדובר באותו אדם.
(מב) <b>וּבְנֵי כָלֵב אֲחִי יְרַחְמְאֵל</b> בכור חצרון<b>: מֵישָׁע בְּכֹרוֹ, הוּא אֲבִי זִיף</b>, שהיה גם שם מקום בארץ יהודה. ייתכן שהמקום נתיישב על ידי זיף או מישע. <b>וּבְנֵי</b> זיף <b>מָרֵשָׁה אֲבִי חֶבְרוֹן.</b>
(מג) <b>וּבְנֵי חֶבְרוֹן: קֹרַח וְתַפֻּחַ וְרֶקֶם וָשָׁמַע.</b>
(מד) <b>וְשֶׁמַע הוֹלִיד אֶת־רַחַם אֲבִי יָרְקְעָם, וְרֶקֶם הוֹלִיד אֶת־שַׁמָּי.</b>
(מה) <b>וּבֶן־שַׁמַּי</b> נקרא <b>מָעוֹן, וּמָעוֹן</b> היה <b>אֲבִי</b> היישוב <b>בֵית־צוּר.</b>
(מו) <b>וְעֵיפָה פִּילֶגֶשׁ כָּלֵב יָלְדָה אֶת־חָרָן וְאֶת־מוֹצָא וְאֶת־גָּזֵז, וְחָרָן הֹלִיד אֶת גָּזֵז</b>, שהוא בן נוסף במשפחה באותו שם.
(מז) <b>וּבְנֵי יָהְדָּי</b>, שלא הוזכר קודם אבל בוודאי שייך לרשימה<b>:</b> <b>רֶגֶם וְיוֹתָם וְגֵישָׁן וָפֶלֶט וְעֵיפָה וָשָׁעַף.</b>
(מח) <b>פִּילֶגֶשׁ כָּלֵב</b> נקראה <b>מַעֲכָה,</b> וממנה הוא <b>יָלַד</b> את <b>שֶׁבֶר וְאֶת־תִּרְחֲנָה.</b>
(מט) <b>וַתֵּלֶד</b> את <b>שַׁעַף אֲבִי מַדְמַנָּה</b> ו<b>אֶת־שְׁוָא אֲבִי מַכְבֵּנָה וַאֲבִי גִבְעָא. וּבַת־כָּלֵב</b> נקראה <b>עַכְסָה.</b>
(נ) <b>אֵלֶּה הָיוּ בְּנֵי כָלֵב בֶּן־חוּר</b>, שהיה כאמור בנו של כלב בן חצרון, והיה <b>בְּכוֹר</b> לאמו <b>אֶפְרָתָה: שׁוֹבָל אֲבִי</b>, מושל, או: מייסד <b>קִרְיַת יְעָרִים.</b>
(נא) אחריו <b>שַׂלְמָא</b>, שאולי הוא אביו של בֹּעז, שהוזכר לעיל, שהיה <b>אֲבִי בֵית־לָחֶם</b> ו<b>חָרֵף אֲבִי בֵית־גָּדֵר.</b>
(נב) <b>וַיִּהְיוּ בָנִים לְשׁוֹבָל אֲבִי קִרְיַת יְעָרִים</b>, ושמותיהם: <b>הָרֹאֶה</b> וה <b>חֲצִי הַמְּנֻחוֹת.</b> חלק מהשמות שקראו לאנשים היו בעלי משמעות מובנת וחלקם נבעו ממעשים, מזיכרונות ואפילו מדברי חלומות, כך שקשה לשער את משמעותם. לחלופין: מבני שובל היה המושל על חצי המקום שנקרא מנוחות.
(נג) <b>וּמִשְׁפְּחוֹת קִרְיַת יְעָרִים</b> היו <b>הַיִּתְרִי וְהַפּוּתִי וְהַשֻּׁמָתִי וְהַמִּשְׁרָעִי. מ</b>משפחות <b>אֵלֶּה יָצְאוּ הַצָּרְעָתִי וְהָאֶשְׁתָּאֻלִי</b>, יושבי צרעה ואשתאול. שתי ערים אלה מופיעות בנחלת שבט דן, אבל מכיוון שהשבטים היו קרובים זה לזה וגם התערבו זה בזה, אפשר שהאנשים התייחסו דווקא לשבט יהודה.
(נד) <b>בְּנֵי שַׂלְמָא</b> היו יושבי <b>בֵּית לֶחֶם וּנְטוֹפָתִי</b>, יושבי נטופה, וכן ישבו ב<b>עַטְרוֹת בֵּית יוֹאָב. וַחֲצִי</b> השני של <b>הַמָּנַחְתִּי</b> היו <b>הַצָּרְעִי,</b> קשורים לצרעה.
(נה) בצד רשימת משפחות יהודה ויישוביהם, מצוינות משפחות נוספות ששכנו באותו חבל ארץ. <b>וּמִשְׁפְּחוֹת</b> של <b>סוֹפְרִים</b>, מעתיקי ספרי תורה, או גם חכמים ובקיאים <b>יֹשְׁבֵי</b> המקום שנקרא <b>יַעְבֵּץ.</b> ייתכן שהמקום נוסד על ידי אדם ששמו יעבץ, שייחוסו אינו ברור, ושמא נקרא על שמו. אותן משפחות נקראו <b>תִּרְעָתִים, שִׁמְעָתִים, שׂוּכָתִים, הֵמָּה הַקִּינִים,</b> אולי מבני הקיני, ממשפחות יתרו חותן משה, <b>הַבָּאִים מֵחַמַּת</b> – שֵׁם אדם שהיה <b>אֲבִי בֵית־רֵכָב.</b> בני רכב היו שבט שחי לעצמו וניהל אורח חיים לא רגיל.
<h2>פרק ג</h2>
(א) <b>וְאֵלֶּה הָיוּ בְּנֵי דָוִיד אֲשֶׁר נוֹלַד</b>, נולדו <b>לוֹ בְּחֶבְרוֹן: הַבְּכוֹר</b> היה <b>אַמְנֹן</b> שנולד <b>לַאֲחִינֹעַם הַיִּזְרְעֵאלִית;</b> ה<b>שֵׁנִי דָּנִיֵּאל לַאֲבִיגַיִל הַכַּרְמְלִית,</b> אלמנתו של נבל הכרמלי. במקום אחר נקרא הבן הזה כלאב;
(ב) <b>הַשְּׁלִשִׁי לְאַבְשָׁלוֹם</b>, הוא אבשלום, שהיה <b>בֶּן־מַעֲכָה בַּת־תַּלְמַי מֶלֶךְ גְּשׁוּר</b>. הקשר של אבשלום לגשור בא לביטוי בבריחתו לשם מפני אביו; הבן <b>הָרְבִיעִי</b> היה <b>אֲדֹנִיָּה בֶן־חַגִּית;</b>
(ג) <b>הַחֲמִישִׁי שְׁפַטְיָה</b> שנולד <b>לַאֲבִיטָל; הַשִּׁשִּׁי יִתְרְעָם לְעֶגְלָה אִשְׁתּוֹ.</b>
(ד) <b>שִׁשָּׁה</b> בנים <b>נוֹלַד</b>, נולדו <b>לוֹ</b> – לדויד <b>בְחֶבְרוֹן. וַיִּמְלָךְ־שָׁם שֶׁבַע שָׁנִים וְשִׁשָּׁה חֳדָשִׁים, וּשְׁלֹשִׁים וְשָׁלוֹשׁ שָׁנָה מָלַךְ בִּירוּשָׁלִָם.</b>
(ה) <b>וְאֵלֶּה</b> הבנים ש<b>נוּלְּדוּ־לוֹ בִּירוּשָׁלָיִם: שִׁמְעָא וְשׁוֹבָב וְנָתָן וּשְׁלֹמֹה,</b> הם <b>אַרְבָּעָה</b> שנולדו <b>לְבַת־שׁוּעַ בַּת־עַמִּיאֵל,</b> היא בת-שבע בת אליעם.
(ו) <b>וְיִבְחָר וֶאֱלִישָׁמָע וֶאֱלִיפָלֶט</b>
(ז) <b>וְנֹגַהּ וְנֶפֶג וְיָפִיעַ</b>
(ח) <b>וֶאֱלִישָׁמָע וְאֶלְיָדָע וֶאֱלִיפֶלֶט,</b> אלה <b>תִּשְׁעָה</b> בנים נוספים. קצת תמוה שהשמות אלישמע ואליפלט ניתנו פעמיים לילדים שונים. ייתכן ששניים מילדיו מתו וקרא לבאים אחריהם בשמותם.
(ט) <b>כֹּל בְּנֵי דָוִיד</b> הרשומים כאן הם <b>מִלְּבַד בְּנֵי־פִילַגְשִׁים</b> שלא נמנו, <b>וְתָמָר אֲחוֹתָם</b> של בני דויד. כפי הנראה, היא לא הייתה אחותם ממש שהרי לא התייחסה אל דויד כבתו, אלא הייתה אחות אבשלום מאמו.
(י) <b>וּבֶן־שְׁלֹמֹה</b> היה <b>רְחַבְעָם. אֲבִיָּה</b> היה <b>בְנוֹ</b> של רחבעם שמלך תחתיו, וכן שושלת הדורות הלאה – <b>אָסָא בְנוֹ, יְהוֹשָׁפָט בְּנוֹ,</b>
(יא) <b>יוֹרָם בְּנוֹ, אֲחַזְיָהוּ בְנוֹ, יוֹאָשׁ בְּנוֹ,</b>
(יב) <b>אֲמַצְיָהוּ בְנוֹ, עֲזַרְיָה</b>, שנקרא במקומות רבים עֻזיהו <b>בְנוֹ, יוֹתָם בְּנוֹ,</b>
(יג) <b>אָחָז בְּנוֹ, חִזְקִיָּהוּ בְנוֹ, מְנַשֶּׁה בְנוֹ,</b>
(יד) <b>אָמוֹן בְּנוֹ, יֹאשִׁיָּהוּ בְנוֹ.</b>
(טו) <b>וּבְנֵי יֹאשִׁיָּהוּ: הַבְּכוֹר</b> נקרא <b>יוֹחָנָן, הַשֵּׁנִי</b> – <b>יְהוֹיָקִים, הַשְּׁלִשִׁי</b> – <b>צִדְקִיָּהוּ</b> ו<b>הָרְבִיעִי</b> – <b>שַׁלּוּם.</b>
(טז) <b>וּבְנֵי יְהוֹיָקִים: יְכָנְיָה</b>, הוא יהויכין שנלקח בשבי לבבל ושהה שם שנים רבות עד סוף ימיו, היה <b>בְנוֹ, צִדְקִיָּה בְנוֹ.</b>
(יז) <b>וּבְנֵי יְכָנְיָה: אַסִּר שְׁאַלְתִּיאֵל בְּנוֹ.</b> אפשר לפרש שאסיר היה בנו של יכניה, ושאלתיאל – בנו של אסיר, אבל ייתכן שיכניה אסיר הוא שם אחד, ושאלתיאל היה בנו של יכניה.
(יח) <b>וּמַלְכִּירָם וּפְדָיָה וְשֶׁנְאַצַּר, יְקַמְיָה, הוֹשָׁמָע וּנְדַבְיָה.</b>
(יט) <b>וּבְנֵי פְדָיָה: זְרֻבָּבֶל וְשִׁמְעִי. וּבֶן־זְרֻבָּבֶל</b> היה <b>מְשֻׁלָּם וַ</b>אחיו <b>חֲנַנְיָה, וּשְׁלֹמִית</b> הייתה <b>אֲחוֹתָם,</b>
(כ) <b>וַחֲשֻׁבָה וָאֹהֶל וּבֶרֶכְיָה וַחֲסַדְיָה</b> ו<b>יוּשַׁב חֶסֶד</b> – <b>חָמֵשׁ.</b> החמישה נמנו לאחר שלומית. המספר הכולל נצרך כדי להבהיר שיושב חסד הוא שם אחד ואינו שני שמות.
(כא) <b>וּבֶן־חֲנַנְיָה</b> היה <b>פְּלַטְיָה ו</b>לאחריו <b>ישַׁעְיָה,</b> ולאחריו באים בשושלת הדורות: <b>בְּנֵי רְפָיָה, בְּנֵי אַרְנָן, בְּנֵי עֹבַדְיָה, בְּנֵי שְׁכַנְיָה.</b>
(כב) <b>וּבְנֵי שְׁכַנְיָה: שְׁמַעְיָה, וּבְנֵי שְׁמַעְיָה: חַטּוּשׁ וְיִגְאָל וּבָרִיחַ וּנְעַרְיָה וְשָׁפָט,</b> בסך הכול היו <b>שִׁשָּׁה</b> בנים ובני בנים לשכניה.
(כג) <b>וּבֶן־נְעַרְיָה: אֶלְיוֹעֵינַי וְחִזְקִיָּה וְעַזְרִיקָם,</b> אלה הם <b>שְׁלֹשָׁה</b> בנים.
(כד) <b>וּבְנֵי אֶלְיוֹעֵינַי: הוֹדַוְיָהוּ וְאֶלְיָשִׁיב וּפְלָיָה וְעַקּוּב וְיוֹחָנָן וּדְלָיָה וַעֲנָנִי</b> – <b>שִׁבְעָה</b> בסך הכול. לפי החשבון, רשימת היוחסין הזו מגיעה כמה וכמה דורות אחרי בניין הבית השני, כי אם זרֻבבל הוא זרֻבבל בן שאלתיאל הידוע, הוא היה מראשי ישראל בתחילת ימי הבית השני, וכאן מפורטים כמה דורות אחריו.
<h2>פרק ד</h2>
(א) <b>בְּנֵי</b>, צאצאי <b>יְהוּדָה: פֶּרֶץ</b> ובנו <b>חֶצְרוֹן,</b> <b>וְכַרְמִי</b> שהיה מצאצאי זרח בן יהודה, <b>וְחוּר וְשׁוֹבָל,</b> שהוזכרו לעיל.
(ב) <b>וּרְאָיָה בֶן־שׁוֹבָל הֹלִיד אֶת־יַחַת, וְיַחַת הֹלִיד אֶת־אֲחוּמַי וְאֶת־לָהַד. אֵלֶּה מִשְׁפְּחוֹת הַצָּרְעָתִי,</b> המשפחות שחיו בצרעה.
(ג) <b>וְאֵלֶּה אֲבִי</b> המקום <b>עֵיטָם: יִזְרְעֶאל וְיִשְׁמָא וְיִדְבָּשׁ, וְשֵׁם אֲחוֹתָם הַצְלֶלְפּוֹנִי.</b> לפי המדרש, היא הייתה אמו של שמשון הגיבור שאיננה נזכרת בשמה בספר שופטים.
(ד) <b>וּפְנוּאֵל אֲבִי</b>, המייסד והראש של <b>גְדֹר, וְעֵזֶר</b> שהיה <b>אֲבִי</b> היישוב <b>חוּשָׁה.</b> כל <b>אֵלֶּה</b> הם <b>בְנֵי־חוּר בְּכוֹר אֶפְרָתָה</b> שהיה <b>אֲבִי בֵּית לָחֶם.</b> אולי משום כך נקראת העיר גם בית-לחם וגם אפרתה.
(ה) <b>וּלְאַשְׁחוּר אֲבִי תְקוֹעַ הָיוּ שְׁתֵּי נָשִׁים: חֶלְאָה</b>, כנראה משורש המלה חלי שפירושה תכשיט, דומה לשם עדי, <b>וְנַעֲרָה.</b>
(ו) <b>וַתֵּלֶד לוֹ נַעֲרָה אֶת־אֲחֻזָּם וְאֶת־חֵפֶר וְאֶת־תֵּימְנִי וְאֶת־הָאֲחַשְׁתָּרִי. אֵלֶּה בְּנֵי נַעֲרָה.</b>
(ז) <b>וּבְנֵי חֶלְאָה: צֶרֶת וְצֹחַר וְאֶתְנָן.</b>
(ח) <b>וְקוֹץ</b>, שלא נזכר קודם לכן, <b>הוֹלִיד אֶת־עָנוּב וְאֶת־הַצֹּבֵבָה וּמִשְׁפְּחֹת אֲחַרְחֵל בֶּן־הָרֻם.</b>
(ט) <b>וַיְהִי</b> במשפחה זו איש בשם <b>יַעְבֵּץ</b> שהיה <b>נִכְבָּד מֵאֶחָיו, וְאִמּוֹ קָרְאָה שְׁמוֹ יַעְבֵּץ לֵאמֹר</b>, במעין לשון נופל על לשון<b>: כִּי יָלַדְתִּי בְּעֹצֶב</b>, בצער.
(י) <b>וַיִּקְרָא</b>, התפלל <b>יַעְבֵּץ לֵאלֹהֵי יִשְׂרָאֵל לֵאמֹר</b>, כך<b>: אִם</b>, לוואי, לחלופין: מלת פתיחה לנדר וכדומה, <b>בָּרֵךְ תְּבָרְכֵנִי וְהִרְבִּיתָ אֶת־גְּבוּלִי</b>, נחלָתי, או: הַצלחתי, <b>וְהָיְתָה יָדְךָ עִמִּי</b> לעזור לי, <b>וְעָשִׂיתָ</b> מה שדרוש להציל אותי <b>מֵרָעָה, לְבִלְתִּי עָצְבִּי</b>, כדי שלא אהיה עצוב. <b>וַיָּבֵא אֱלֹהִים אֶת־אֲשֶׁר שָׁאָל.</b> אף על פי שהוא ביקש בקשות מופלגות, ה' נענה לו, והוא אכן היה איש מוצלח וחשוב.
(יא) <b>וּכְלוּב אֲחִי־שׁוּחָה הוֹלִיד אֶת־מְחִיר, הוּא אֲבִי אֶשְׁתּוֹן.</b>
(יב) <b>וְאֶשְׁתּוֹן הוֹלִיד אֶת־בֵּית רָפָא וְאֶת־פָּסֵחַ וְאֶת־תְּחִנָּה</b> שהיה <b>אֲבִי עִיר־נָחָשׁ, אֵלֶּה אַנְשֵׁי</b> משפחת <b>רֵכָה.</b> שלא מסופר למה נקראה כך.
(יג) <b>וּבְנֵי קְנַז: עָתְנִיאֵל</b>, שנזכר במקומות אחרים כאיש גדול, גיבור חיל וראשון לשופטים, וכקרוב משפחתו של כָּלב, <b>וּשְׂרָיָה. וּבְנֵי עָתְנִיאֵל: חֲתַת.</b>
(יד) <b>וּמְעוֹנֹתַי הוֹלִיד אֶת־עָפְרָה. וּשְׂרָיָה הוֹלִיד אֶת־יוֹאָב אֲבִי גֵּיא חֲרָשִׁים,</b> שנקראו כך <b>כִּי חֲרָשִׁים הָיוּ.</b> הייתה זו עיר מפורסמת בבעלי המלאכה שחיו בה. מכיוון שיואב איננו שם נפוץ, היו שזיהו אותו עם יואב בן צרויה, הקרוי בדרך כלל על שם אמו. לפי זה, שם אביו היה שריה.
(טו) <b>וּבְנֵי כָּלֵב בֶּן־יְפֻנֶּה</b>, שהיה שייך לאותה משפחה, היו <b>עִירוּ, אֵלָה וָנָעַם. וּבְנֵי אֵלָה: וּקְנַז.</b>
(טז) <b>וּבְנֵי יְהַלֶּלְאֵל: זִיף וְזִיפָה, תִּירְיָא וַאֲשַׂרְאֵל</b>
(יז) <b>וּבֶן־עֶזְרָה, יֶתֶר וּמֶרֶד וְעֵפֶר וְיָלוֹן. וַתַּהַר</b> אשתו של כלב <b>אֶת־מִרְיָם וְאֶת־שַׁמַּי וְאֶת־יִשְׁבַּח אֲבִי אֶשְׁתְּמֹעַ.</b>
(יח) <b>וְאִשְׁתּוֹ הַיְּהֻדִיָּה</b> של כלב, ואולי: של מרד <b>יָלְדָה אֶת־יֶרֶד אֲבִי</b> העיר <b>גְדוֹר וְאֶת־חֶבֶר אֲבִי שׂוֹכוֹ וְאֶת־יְקוּתִיאֵל אֲבִי זָנוֹחַ. וְאֵלֶּה בְּנֵי בִּתְיָה בַת־פַּרְעֹה</b>, שאולי היא כונתה כאן קודם 'אשתו היהודיה', <b>אֲשֶׁר לָקַח מָרֶד.</b>
(יט) <b>וּבְנֵי אֵשֶׁת הוֹדִיָּה אֲחוֹת נַחַם: אֲבִי קְעִילָה הַגַּרְמִי וְאֶשְׁתְּמֹעַ הַמַּעֲכָתִי.</b> י אֵשֶׁת הוֹדִיָּה אֲחוֹת נַחַם: אֲבִי קְעִילָה הַגַּרְמִי וְאֶשְׁתְּמֹעַ הַמַּעֲכָתִי.
(כ) <b>וּבְנֵי שִׁימוֹן,</b> שאולי היה אדם ידוע שלא היה צורך לייחסו<b>:</b> <b>אַמְנוֹן וְרִנָּה, בֶּן־חָנָן וְתִילוֹן. וּבְנֵי יִשְׁעִי: זוֹחֵת וּבֶן־זוֹחֵת,</b> אולי זהו שמו.
(כא) מקצת האנשים שנזכרו עד כה היו מבני זרח בן יהודה, ורובם מבני פרץ. כעת מובאת רשימה קצרה מאוד של ענף אחר של השבט. <b>בְּנֵי שֵׁלָה בֶן־יְהוּדָה: עֵר אֲבִי לֵכָה</b>. שֵׁלה קרא לבנו על שם עֵר אחיו שמת, <b>וְלַעְדָּה אֲבִי מָרֵשָׁה וּמִשְׁפְּחוֹת בֵּית־עֲבֹדַת הַבֻּץ</b> משפחות שעסקו בעיבוד פשתן, <b>לְבֵית אַשְׁבֵּעַ.</b>
(כב) <b>וְיוֹקִים וְאַנְשֵׁי כֹזֵבָא</b> היו מהמשפחות הללו, <b>וְיוֹאָשׁ וְשָׂרָף אֲשֶׁר־בָּעֲלוּ לְמוֹאָב,</b> נשאו נשים ממואב. <b>וְיָשֻׁבִי לָחֶם. וְהַדְּבָרִים עַתִּיקִים</b>, קדומים או מועתקים מרשימות אחרות וספרים אחרים.
(כג) <b>הֵמָּה הַיּוֹצְרִים וְיֹשְׁבֵי נְטָעִים וּגְדֵרָה,</b> אולי שמות מקומות, או: אזורי נטיעות וגדרות, <b>עִם־הַמֶּלֶךְ בִּמְלַאכְתּוֹ יָשְׁבוּ שָׁם.</b> יושבי המקומות הללו עסקו בעבודתו של המלך, ואולי היו מפורסמים בשל כך. עד כאן רשימת היוחסין המקוטעת למדי של בני יהודה.
(כד) <b>בְּנֵי שִׁמְעוֹן: נְמוּאֵל וְיָמִין, יָרִיב, זֶרַח, שָׁאוּל,</b>
(כה) <b>שַׁלֻּם בְּנוֹ</b> של שאול, <b>מִבְשָׂם בְּנוֹ</b> של שלֻם, וכן שושלת הדורות הלאה – <b>מִשְׁמָע בְּנוֹ.</b>
(כו) <b>וּבְנֵי מִשְׁמָע: חַמּוּאֵל בְּנוֹ, זַכּוּר בְּנוֹ, שִׁמְעִי בְנוֹ.</b>
(כז) <b>וּלְשִׁמְעִי</b> היו <b>בָּנִים שִׁשָּׁה עָשָׂר וּבָנוֹת שֵׁשׁ, וּלְאֶחָיו אֵין בָּנִים רַבִּים, וְכֹל מִשְׁפַּחְתָּם</b> של בני שמעון <b>לֹא הִרְבּוּ עַד־בְּנֵי יְהוּדָה.</b> מספרם היה תמיד קטן בהרבה מזה של בני יהודה.
(כח) <b>וַיֵּשְׁבוּ</b> בני שמעון <b>בִּבְאֵר־שֶׁבַע וּמוֹלָדָה וַחֲצַר שׁוּעָל</b>
(כט) <b>וּבְבִלְהָה וּבְעֶצֶם וּבְתוֹלָד</b>
(ל) <b>וּבִבְתוּאֵל וּבְחָרְמָה וּבְצִקְלָג</b>
(לא) <b>וּבְבֵית מַרְכָּבוֹת וּבַחֲצַר סוּסִים,</b> שניהם שמות של מקומות, <b>וּבְבֵית בִּרְאִי וּבְשַׁעֲרָיִם. אֵלֶּה</b> היו <b>עָרֵיהֶם</b> של בני שמעון <b>עַד־מְלֹךְ דָּוִיד.</b> אלה הם המקומות פחות או יותר שנזכרים גם בספר יהושע כיישוביהם של בני שבט שמעון. שבט שמעון הפך להיות כמעט חלק משבט יהודה. בני יהודה פרסו עליהם את חסותם, ובני שמעון ישבו בנחלה שהייתה מובלעת בנחלת יהודה.
(לב) <b>וְחַצְרֵיהֶם,</b> הערים הפרזות שלהם<b>: עֵיטָם וָעַיִן, רִמּוֹן וְתֹכֶן וְעָשָׁן.</b> בסך הכול – <b>עָרִים חָמֵשׁ.</b>
(לג) <b>וְכָל־חַצְרֵיהֶם אֲשֶׁר סְבִיבוֹת הֶעָרִים הָאֵלֶּה עַד־בָּעַל, זֹאת מוֹשְׁבֹתָם וְהִתְיַחְשָׂם לָהֶם.</b> זה היה אזור מגוריהם ואל היישובים האלה הם התייחסו. היו כמה ערים ראשיות, וסביבן כמה וכמה כפרים ועיירות.
(לד) לאחר זמן שבט שמעון פרץ והתפשט –<b>וּמְשׁוֹבָב וְיַמְלֵךְ וְיוֹשָׁה בֶּן־אֲמַצְיָה</b>
(לה) <b>וְיוֹאֵל וְיֵהוּא בֶּן־יוֹשִׁבְיָה בֶּן־שְׂרָיָה בֶּן־עֲשִׂיאֵל</b>
(לו) <b>וְאֶלְיוֹעֵנַי וְיַעֲקֹבָה וִישׁוֹחָיָה וַעֲשָׂיָה וַעֲדִיאֵל וִישִׂימִאֵל וּבְנָיָה</b>
(לז) <b>וְזִיזָא בֶן־שִׁפְעִי בֶן־אַלּוֹן בֶּן־יְדָיָה בֶן־שִׁמְרִי בֶּן־שְׁמַעְיָה,</b>
(לח) כל האנשים ה<b>אֵלֶּה הַבָּאִים</b>, שהוזכרו <b>בְּשֵׁמוֹת</b>, לא היו אנשים פשוטים אלא <b>נְשִׂיאִים בְּמִשְׁפְּחוֹתָם.</b> כל אחד מהם היה מנהיג של קבוצת אנשים גדולה, <b>וּבֵית אֲבוֹתֵיהֶם פָּרְצוּ לָרוֹב.</b> משפחותיהם התרבו מאוד. מכיוון שנחלותיהם היו בנגב שאינו איזור טוב לעבודת האדמה, הם התפרנסו בעיקר מרעיית צאן.
(לט) <b>וַיֵּלְכוּ לִמְבוֹא גְדֹר עַד לְמִזְרַח הַגָּיְא לְבַקֵּשׁ מִרְעֶה לְצֹאנָם.</b>
(מ) <b>וַיִּמְצְאוּ</b> אזור <b>מִרְעֶה שָׁמֵן וָטוֹב, וְהָאָרֶץ רַחֲבַת יָדַיִם וְשֹׁקֶטֶת וּשְׁלֵוָה, כִּי מִן</b>, מבני <b>חָם הַיֹּשְׁבִים שָׁם לְפָנִים.</b> בני חם, שישבו באותו מקום לא היו אנשי מלחמה.
(מא) <b>וַיָּבֹאוּ</b> הנשיאים ה<b>אֵלֶּה הַכְּתוּבִים בְּשֵׁמוֹת בִּימֵי יְחִזְקִיָּהוּ מֶלֶךְ־יְהוּדָה, וַיַּכּוּ אֶת־אָהֳלֵיהֶם וְאֶת־הַמְּעוּנִים</b>, אנשי שבט מעון, שהציקו לישראל, <b>אֲשֶׁר נִמְצְאוּ־שָׁמָּה, וַיַּחֲרִימֻם</b>, השמידו אותם <b>עַד־הַיּוֹם הַזֶּה</b> – עד יום כתיבת הדברים, <b>וַיֵּשְׁבוּ תַּחְתֵּיהֶם,</b> במקומם<b>, כִּי־מִרְעֶה</b> נמצא <b>לְצֹאנָם שָׁם.</b> נראה שנדדו בחיפושיהם אחר מרעה, והגיעו לארץ מיושבת, כבשו אותה והתיישבו בה. לא ברור אם מדובר בחלק מנחלת יהודה שלא נכבש או שהגיעו דרומה מן הגבול של ארץ יהודה.
(מב) <b>ו</b>חלק אחר <b>מֵהֶם</b> – <b>מִן־בְּנֵי שִׁמְעוֹן</b> – <b>הָלְכוּ לְהַר שֵׂעִיר אֲנָשִׁים חֲמֵשׁ מֵאוֹת, וּפְלַטְיָה וּנְעַרְיָה וּרְפָיָה וְעֻזִּיאֵל בְּנֵי יִשְׁעִי בְּרֹאשָׁם.</b> הר שעיר היה אזור מגוריהם של האדומים, ובו נותרו שרידים מעמלק ששאול לא השמיד.
(מג) <b>וַיַּכּוּ</b> בני שמעון <b>אֶת־שְׁאֵרִית הַפְּלֵטָה לַעֲמָלֵק, וַיֵּשְׁבוּ שָׁם עַד הַיּוֹם הַזֶּה.</b>
<h2>פרק ה</h2>
(א) <b>וּבְנֵי רְאוּבֵן בְּכוֹר־יִשְׂרָאֵל, כִּי־הוּא</b> בעצם <b>הַבְּכוֹר</b> מבחינת סדר התולדות<b>, וּבְחַלְּלוֹ</b> את <b>יְצוּעֵי</b>, משכב <b>אָבִיו</b>, כמסופר בספר בראשית, <b>נִתְּנָה בְּכֹרָתוֹ לִבְנֵי יוֹסֵף בֶּן־יִשְׂרָאֵל.</b> הבכורה שזכה לה יוסף התבטאה בכך שבניו קיבלו נחלה כפולה. מלבד זאת, מסתבר שלחלקים מבני יוסף היה מעמד מיוחד בישראל. <b>וְ</b>אולם <b>לֹא לְהִתְיַחֵשׂ לַבְּכֹרָה.</b> יוסף עדיין נחשב מקטני הבנים, ואיננו מיוחס כבכור ישראל,
(ב) <b>כִּי יְהוּדָה גָּבַר</b>, נעשה הגדול והחשוב <b>בְּאֶחָיו.</b> האישיות של יהודה הייתה הבולטת בין אחיו <b>וּלְנָגִיד,</b> לעניין שושלת המלכות, המלך יצא <b>מִמֶּנּוּ, וְהַבְּכֹרָה</b> מבחינת הנחלות או המעמד החברתי הייתה <b>לְיוֹסֵף.</b>
(ג) אחרי ההקדמה ביחס למעמדו של ראובן בין השבטים באה רשימת היוחסין: <b>בְּנֵי רְאוּבֵן בְּכוֹר יִשְׂרָאֵל: חֲנוֹךְ וּפַלּוּא, חֶצְרוֹן וְכַרְמִי.</b>
(ד) והאישים החשובים מצאצאי ראובן בדורות שלאחר מכן היו <b>בְּנֵי יוֹאֵל,</b> שלא הוזכר ברשימה<b>: שְׁמַעְיָה בְנוֹ</b> של יואל, <b>גּוֹג בְּנוֹ</b> של שמעיה, וכן שושלת הדורות הלאה – <b>שִׁמְעִי בְנוֹ,</b>
(ה) <b>מִיכָה בְנוֹ, רְאָיָה בְנוֹ, בַּעַל בְּנוֹ,</b>
(ו) <b>בְּאֵרָה בְנוֹ,</b> והוא <b>אֲשֶׁר הֶגְלָה תִּלְּגַת פִּלְנְאֶסֶר</b>, הנקרא גם תגלת פלאסר <b>מֶלֶךְ אַשֻּׁר, הוּא</b> – בארה <b>נָשִׂיא לָראוּבֵנִי.</b> האשורים הגלו תחילה את שבטי עבר הירדן, ובאותה עת בארה הוא שעמד בראש שבט ראובן.
(ז) <b>וְאֶחָיו</b>, בני אותו השבט <b>לְמִשְׁפְּחֹתָיו בְּהִתְיַחֵשׂ,</b> כשהתייחסו <b>לְתֹלְדוֹתָם: הָרֹאשׁ</b>, המנהיג – <b>יְעִיאֵל ו</b>אחריו <b>זְכַרְיָהוּ</b>
(ח) <b>וּבֶלַע בֶּן־עָזָז בֶּן־שֶׁמַע בֶּן־יוֹאֵל, הוּא יוֹשֵׁב בַּעֲרֹעֵר,</b> מערֹער <b>וְעַד־נְבוֹ וּבַעַל מְעוֹן.</b>
(ט) <b>וְלַמִּזְרָח יָשַׁב</b> השבט, או: ראש השבט הנזכר <b>עַד־לְבוֹא מִדְבָּרָה.</b> וכיוון שבמדבר לא נחסמו, הם המשיכו להתפשט <b>לְמִן־הַנָּהָר פְּרָת,</b> עד למקום שבו מגיע הפרת קרוב ביותר לארץ ישראל. <b>כִּי מִקְנֵיהֶם רָבוּ בְּאֶרֶץ גִּלְעָד,</b> ומכיוון שלא עמד בפניהם מעצור מדיני כלשהו, הם התפשטו הלאה והלאה במדבר הסורי.
(י) <b>וּבִימֵי שָׁאוּל עָשׂוּ</b> בני ראובן <b>מִלְחָמָה עִם־הַהַגְרִאִים,</b> שבט של ערבים מצאצאי הגר. <b>וַיִּפְּלוּ</b> ההגראים <b>בְּיָדָם, וַיֵּשְׁבוּ בְּאָהֳלֵיהֶם עַל־כָּל־פְּנֵי מִזְרָח לַגִּלְעָד.</b>
(יא) <b>וּבְנֵי־גָד לְנֶגְדָּם</b>, לעומתם, או: סמוך לבני ראובן, <b>יָשְׁבוּ בְּאֶרֶץ הַבָּשָׁן</b> שבעבר הירדן <b>עַד־סַלְכָה,</b> מצפון לגבול ראובן.
(יב) <b>יוֹאֵל</b> היה <b>הָרֹאשׁ</b> בדור מסוים, <b>וְשָׁפָם</b> – <b>הַמִּשְׁנֶה, וְיַעְנַי וְשָׁפָט,</b> אלה ישבו <b>בַּבָּשָׁן.</b>
(יג) <b>וַאֲחֵיהֶם</b> הראשים <b>לְבֵית אֲבוֹתֵיהֶם: מִיכָאֵל וּמְשֻׁלָּם וְשֶׁבַע וְיוֹרַי וְיַעְכָּן וְזִיעַ וָעֵבֶר</b> – <b>שִׁבְעָה</b> בסך הכול.
(יד) <b>אֵלֶּה</b> השבעה היו <b>בְּנֵי</b>, צאצאים של <b>אֲבִיחַיִל בֶּן־חוּרִי בֶּן־יָרוֹחַ בֶּן־גִּלְעָד בֶּן־מִיכָאֵל בֶּן־יְשִׁישַׁי בֶּן־יַחְדּוֹ בֶּן־בּוּז</b>
(טו) <b>אֲחִי בֶּן־עַבְדִּיאֵל בֶּן־גּוּנִי</b> שהיה <b>רֹאשׁ לְבֵית אֲבוֹתָם.</b>
(טז) <b>וַיֵּשְׁבוּ בּ</b>חלק נרחב של ה<b>גִּלְעָד, בַּבָּשָׁן וּבִבְנֹתֶיהָ וּבְכָל־מִגְרְשֵׁי שָׁרוֹן</b>,  <b>עַל</b>, עד <b>תּוֹצְאוֹתָם,</b> גבולותיהם וכולל אותם.
(יז) <b>כֻּלָּם הִתְיַחְשׂוּ,</b> נקבע ייחוסם <b>בִּימֵי יוֹתָם מֶלֶךְ־יְהוּדָה וּבִימֵי יָרָבְעָם</b> השני <b>מֶלֶךְ־יִשְׂרָאֵל.</b> הייתה זו תקופה של שקט יחסי, כי ירבעם השני הרחיב את גבול ישראל כמעט עד לקצה הצפוני של סוריה, ובתקופת מלכותו השלֵווה התפנו לסדר את רשימות היוחסין.
(יח) <b>בְּנֵי־רְאוּבֵן וְגָדִי וַחֲצִי שֵׁבֶט־מְנַשֶּׁה מִן־בְּנֵי־חַיִל, אֲנָשִׁים נֹשְׂאֵי מָגֵן וְחֶרֶב וְדֹרְכֵי קֶשֶׁת וּלְמוּדֵי מִלְחָמָה,</b> מאומנים, התפקדו ונמנו <b>אַרְבָּעִים וְאַרְבָּעָה אֶלֶף וּשְׁבַע־מֵאוֹת וְשִׁשִּׁים יֹצְאֵי צָבָא.</b> יש לשער שהמִּפקד הזה נערך בזמן יותם וירבעם.
(יט) <b>וַיַּעֲשׂוּ מִלְחָמָה עִם־הַהַגְרִיאִים וִיטוּר וְנָפִישׁ וְנוֹדָב.</b>
(כ) <b>וַיֵּעָזְרוּ</b>, נעזרו בכוח ה' <b>עֲלֵיהֶם</b> – על אויביהם, <b>וַיִּנָּתְנוּ בְיָדָם הַהַגְרִיאִים וְכֹל</b> השבטים או העמים הקטנים <b>שֶׁעִמָּהֶם, כִּי לֵאלֹהִים זָעֲקוּ בַּמִּלְחָמָה, וְנַעְתּוֹר</b>, נעתר <b>לָהֶם</b>, <b>כִּי־בָטְחוּ בוֹ.</b>
(כא) <b>וַיִּשְׁבּוּ</b> את <b>מִקְנֵיהֶם</b> של הערבים הללו, <b>גְּמַלֵּיהֶם חֲמִשִּׁים אֶלֶף וְצֹאן מָאתַיִם וַחֲמִשִּׁים אֶלֶף וַחֲמוֹרִים אַלְפָּיִם וְנֶפֶשׁ אָדָם מֵאָה אָלֶף.</b>
(כב) <b>כִּי־חֲלָלִים רַבִּים נָפָלוּ.</b> הם השיגו ניצחון גדול אף שלא היו רבים כל כך, <b>כִּי מֵהָאֱלֹהִים הַמִּלְחָמָה. וַיֵּשְׁבוּ תַחְתֵּיהֶם</b>, במקומם של אותם שבטים <b>עַד־הַגֹּלָה,</b> עד שגלו לאשור.
(כג) <b>וּבְנֵי חֲצִי שֵׁבֶט מְנַשֶּׁה יָשְׁבוּ בָּאָרֶץ מ</b>ה<b>בָּשָׁן</b> שבצפון הארץ לכיוון מערב <b>עַד־בַּעַל חֶרְמוֹן וּשְׂנִיר וְהַר־חֶרְמוֹן.</b> אף על פי שבתורה נאמר ששניר הוא שם נרדף לחרמון, ייתכן שחלקים שונים של ההר הגדול הזה נקראו בשמות שונים. <b>הֵמָּה</b> – בני שבט מנשה <b>רָבוּ,</b> התרבו.
(כד) <b>וְאֵלֶּה רָאשֵׁי בֵית־אֲבוֹתָם: וְעֵפֶר</b>. זו כנראה ו' לתפארת הלשון בלבד. <b>וְיִשְׁעִי וֶאֱלִיאֵל וְעַזְרִיאֵל וְיִרְמְיָה וְהוֹדַוְיָה וְיַחְדִּיאֵל, אֲנָשִׁים גִּבּוֹרֵי חַיִל אַנְשֵׁי שֵׁמוֹת,</b> מפורסמים, ידועים בשמותיהם שהיו <b>רָאשִׁים לְבֵית אֲבוֹתָם.</b>
(כה) <b>וַיִּמְעֲלוּ,</b> פשעו שבטים אלו <b>בֵּאלֹהֵי אֲבֹתֵיהֶם, וַיִּזְנוּ אַחֲרֵי אֱלֹהֵי עַמֵּי־הָאָרֶץ אֲשֶׁר־הִשְׁמִיד אֱלֹהִים מִפְּנֵיהֶם.</b>
(כו) <b>וַיָּעַר</b>, עורר <b>אֱלֹהֵי יִשְׂרָאֵל אֶת־רוּחַ פּוּל מֶלֶךְ־אַשּׁוּר, וְאֶת־רוּחַ תִּלְּגַת פִּלְנֶסֶר מֶלֶךְ אַשּׁוּר, וַיַּגְלֵם לָראוּבֵנִי</b>, את הראובני <b>וְלַגָּדִי וְלַחֲצִי שֵׁבֶט מְנַשֶּׁה, וַיְבִיאֵם לַחְלַח וְחָבוֹר וְהָרָא וּנְהַר גּוֹזָן עַד הַיּוֹם הַזֶּה.</b> אלה מקומות בצפון-מערב ממלכת אשור, שבחלקה הצפוני של מדי, צפון סוריה ועיראק של היום.
(כז) <b>בְּנֵי לֵוִי: גֵּרְשׁוֹן, קְהָת וּמְרָרִי.</b>
(כח) <b>וּבְנֵי קְהָת: עַמְרָם, יִצְהָר וְחֶבְרוֹן וְעֻזִּיאֵל.</b>
(כט) <b>וּבְנֵי עַמְרָם: אַהֲרֹן וּמֹשֶׁה וּמִרְיָם. וּבְנֵי אַהֲרֹן: נָדָב וַאֲבִיהוּא, אֶלְעָזָר וְאִיתָמָר.</b> כידוע, נדב ואביהוא מתו בחיי אביהם ללא בנים ואולי ללא ילדים כלל, ואלעזר ואיתמר נשארו שתי משפחות הכהונה הגדולות.
(ל) <b>אֶלְעָזָר הוֹלִיד אֶת־פִּינְחָס. פִּינְחָס הֹלִיד אֶת־אֲבִישׁוּעַ,</b>
(לא) <b>וַאֲבִישׁוּעַ הוֹלִיד אֶת־בֻּקִּי, וּבֻקִּי הוֹלִיד אֶת־עֻזִּי,</b>
(לב) <b>וְעֻזִּי הוֹלִיד אֶת־זְרַחְיָה, וּזְרַחְיָה הוֹלִיד אֶת־מְרָיוֹת.</b>
(לג) <b>מְרָיוֹת הוֹלִיד אֶת־אֲמַרְיָה, וַאֲמַרְיָה הוֹלִיד אֶת־אֲחִיטוּב,</b>
(לד) <b>וַאֲחִיטוּב הוֹלִיד אֶת־צָדוֹק, וְצָדוֹק הוֹלִיד אֶת־אֲחִימָעַץ,</b>
(לה) <b>וַאֲחִימַעַץ הוֹלִיד אֶת־עֲזַרְיָה, וַעֲזַרְיָה הוֹלִיד אֶת־יוֹחָנָן,</b>
(לו) <b>וְיוֹחָנָן הוֹלִיד אֶת־עֲזַרְיָה</b> השני, <b>הוּא אֲשֶׁר כִּהֵן בַּבַּיִת אֲשֶׁר־בָּנָה שְׁלֹמֹה בִּירוּשָׁלִָם.</b> עזריה זה ובניו אחריו היו הכהנים הגדולים או המפורסמים בבית הראשון:
(לז) <b>וַיּוֹלֶד עֲזַרְיָה אֶת־אֲמַרְיָה, וַאֲמַרְיָה הוֹלִיד אֶת־אֲחִיטוּב,</b>
(לח) <b>וַאֲחִיטוּב הוֹלִיד אֶת־צָדוֹק, וְצָדוֹק הוֹלִיד אֶת־שַׁלּוּם,</b>
(לט) <b>וְשַׁלּוּם הוֹלִיד אֶת־חִלְקִיָּה, וְחִלְקִיָּה הוֹלִיד אֶת־עֲזַרְיָה,</b>
(מ) <b>וַעֲזַרְיָה הוֹלִיד אֶת־שְׂרָיָה, וּשְׂרָיָה הוֹלִיד אֶת־יְהוֹצָדָק.</b>
(מא) <b>וִיהוֹצָדָק</b> היה הכהן שק <b>הָלַךְ בְּהַגְלוֹת ה' אֶת־יְהוּדָה וִירוּשָׁלִָם בְּיַד נְבֻכַדְנֶאצַּר.</b> נראה שהכהנים הגדולים בבית המקדש הראשון היו בני שושלת אחת. עם זאת, ייתכן ששימשו בבית ראשון גם כהנים גדולים ממשפחות שלא נזכרו ברשימה זו. למשל מקום אחר מופיע יהוידע הכהן הגדול, שאינו נזכר כאן.
<h2>פרק ו</h2>
(א) הכתוב פותח שוב בתחילת השושלת, על מנת לעסוק במשפחות הלויים שאינם כהנים. <b>בְּנֵי לֵוִי: גֵּרְשֹׁם, קְהָת וּמְרָרִי.</b>
(ב) <b>וְאֵלֶּה שְׁמוֹת בְּנֵי־גֵרְשׁוֹם: לִבְנִי וְשִׁמְעִי.</b>
(ג) <b>וּבְנֵי קְהָת: עַמְרָם וְיִצְהָר וְחֶבְרוֹן וְעֻזִּיאֵל.</b>
(ד) <b>בְּנֵי מְרָרִי: מַחְלִי וּמֻשִׁי. וְאֵלֶּה מִשְׁפְּחוֹת הַלֵּוִי לַאֲבֹתֵיהֶם.</b> כך גם מיוחסת משפחת לוי בתורה.
(ה) <b>לְגֵרְשׁוֹם: לִבְנִי</b> היה <b>בְנוֹ</b> כאמור, <b>יַחַת בְּנוֹ</b> של לבני, וכן שושלת הדורות הלאה – <b>זִמָּה בְנוֹ,</b>
(ו) <b>יוֹאָח בְּנוֹ, עִדּוֹ בְנוֹ, זֶרַח בְּנוֹ, יְאָתְרַי בְּנוֹ.</b> אלה צאצאי גרשום.
(ז) <b>בְּנֵי</b>, צאצאי <b>קְהָת: עַמִּינָדָב</b>, שכנראה הוא יצהר האמור לעיל, הוא <b>בְּנוֹ</b> של קהת, ו<b>קֹרַח בְּנוֹ</b> של עמינדב, <b>אַסִּיר בְּנוֹ,</b>
(ח) <b>אֶלְקָנָה בְנוֹ וְאֶבְיָסָף בְּנוֹ וְאַסִּיר בְּנוֹ,</b>
(ט) <b>תַּחַת</b> היה <b>בְּנוֹ</b> של אסיר, <b>אוּרִיאֵל בְּנוֹ, עֻזִּיָּה בְנוֹ וְשָׁאוּל בְּנוֹ.</b>
(י) <b>וּבְנֵי אֶלְקָנָה</b>, הבנים הנוספים של אלקנה שהוזכר. ויש מפרשים שבנו של שאול נקרא אלקנה, והכתוב קיצר, ובניו היו <b>עֲמָשַׂי וַאֲחִימוֹת.</b>
(יא) ושוב אדם נוסף בשושלת בשם <b>אֶלְקָנָה. בְּנֵי</b>, צאצאי <b>אֶלְקָנָה: צוֹפַי בְּנוֹ וְנַחַת בְּנוֹ,</b>
(יב) <b>אֱלִיאָב בְּנוֹ, יְרֹחָם בְּנוֹ, אֶלְקָנָה בְנוֹ</b>. אלקנה זה הוא אביו של שמואל. שמואל עצמו איננו מוזכר משום מה, אבל רשימת היוחסין נמשכת:
(יג) <b>וּבְנֵי שְׁמוּאֵל הַבְּכֹר וַשְׁנִי וַאֲבִיָּה.</b> היו שפירשו: והשני אביה, אבל נראה ששמו היה וַשני, וכמו חלק גדול מן השמות האחרים, אין משמעותו ברורה. אלה היו צאצאי קהת.
(יד) <b>בְּנֵי מְרָרִי</b>, בנו השלישי של לוי: הבכור היה <b>מַחְלִי, לִבְנִי בְנוֹ, שִׁמְעִי בְנוֹ, עֻזָּה בְנוֹ,</b>
(טו) <b>שִׁמְעָא בְנוֹ, חַגִּיָּה בְנוֹ, עֲשָׂיָה בְנוֹ.</b>
(טז) <b>וְאֵלֶּה אֲשֶׁר הֶעֱמִיד דָּוִיד עַל־יְדֵי</b>, על, לשם <b>שִׁיר בֵּית ה'</b>, בידיהם הוא הפקיד את השירה בבית ה' <b>מִמְּנוֹחַ</b>, משעה שנח <b>הָאָרוֹן,</b> שאז כבר לא היה צורך בעבודת הלויים הקבועה לשאת את ארון הברית ולטפל בהולכת שאר כלי המשכן.
(יז) <b>וַיִּהְיוּ מְשָׁרְתִים לִפְנֵי מִשְׁכַּן אֹהֶל־מוֹעֵד בַּשִּׁיר.</b> חלק מעבודתם הייתה השירה במשכן, <b>עַד־בְּנוֹת,</b> שבָּנה <b>שְׁלֹמֹה אֶת־בֵּית ה' בִּירוּשָׁלִָם,</b> ואז – <b>וַיַּעַמְדוּ כְמִשְׁפָּטָם</b>, כמנהגם <b>עַל־עֲבוֹדָתָם.</b> הם המשיכו להיות משוררים במקדש.
(יח) <b>וְאֵלֶּה הָעֹמְדִים</b> על השירה <b>וּבְנֵיהֶם.</b> המשוררים לא היו בני משפחה מסוימת אחת של לויים, אלא הגיעו מכל ענפי השבט. <b>מִבְּנֵי הַקְּהָתִי: הֵימָן הַמְשׁוֹרֵר בֶּן־יוֹאֵל בֶּן־שְׁמוּאֵל,</b> שהוא כנראה שמואל הנביא. לפי זה הימן היה נכדו של שמואל.
(יט) שמואל היה <b>בֶּן־אֶלְקָנָה בֶּן־יְרֹחָם בֶּן־אֱלִיאֵל בֶּן־תּוֹחַ</b>
(כ) <b>בֶּן־צוּף בֶּן־אֶלְקָנָה בֶּן־מַחַת בֶּן־עֲמָשָׂי</b>
(כא) <b>בֶּן־אֶלְקָנָה בֶּן־יוֹאֵל בֶּן־עֲזַרְיָה בֶּן־צְפַנְיָה</b>
(כב) <b>בֶּן־תַּחַת בֶּן־אַסִּיר בֶּן־אֶבְיָסָף בֶּן־קֹרַח</b>
(כג) <b>בֶּן־יִצְהָר בֶּן־קְהָת בֶּן־לֵוִי בֶּן־יִשְׂרָאֵל.</b> זו הייתה רשימת היוחסין של הימן.
(כד) <b>וְאָחִיו</b> לשבט, אך לא מענף קהת, היה <b>אָסָף,</b> שמו נזכר בכמה מזמורים בספר תהלים, <b>הָעֹמֵד עַל־יְמִינוֹ.</b> הימן היה כנראה המשורר הראשי, ואסף שימש משורר משנה. <b>אָסָף בֶּן־בֶּרֶכְיָהוּ בֶּן־שִׁמְעָא</b>
(כה) <b>בֶּן־מִיכָאֵל בֶּן־בַּעֲשֵׂיָה בֶּן־מַלְכִּיָּה</b>
(כו) <b>בֶּן־אֶתְנִי בֶן־זֶרַח בֶּן־עֲדָיָה</b>
(כז) <b>בֶּן־אֵיתָן בֶּן־זִמָּה בֶּן־שִׁמְעִי</b>
(כח) <b>בֶּן־יַחַת בֶּן־גֵּרְשֹׁם בֶּן־לֵוִי.</b>
(כט) <b>וּבְנֵי מְרָרִי אֲחֵיהֶם עַל־הַשְּׂמֹאול.</b> אם אסף עמד על ימינו של הימן, מבני מררי עמדו על שמאלו<b>:</b> <b>אֵיתָן בֶּן־קִישִׁי בֶּן־עַבְדִּי בֶּן־מַלּוּךְ</b>
(ל) <b>בֶּן־חֲשַׁבְיָה בֶן־אֲמַצְיָה בֶּן־חִלְקִיָּה</b>
(לא) <b>בֶּן־אַמְצִי בֶן־בָּנִי בֶּן־שָׁמֶר</b>
(לב) <b>בֶּן־מַחְלִי בֶּן־מוּשִׁי בֶּן־מְרָרִי בֶּן־לֵוִי.</b> בתהלים אכן מופיע גם משורר בשם איתן, אך הוא מכונה איתן האזרחי וייתכן שאין זה אותו אדם.
(לג) <b>וַאֲחֵיהֶם הַלְוִיִּם</b> שאינם משוררים <b>נְתוּנִים לְכָל־עֲבוֹדַת מִשְׁכַּן בֵּית הָאֱלֹהִים.</b>
(לד) <b>וְאַהֲרֹן וּבָנָיו</b> נושאים בתפקיד מיוחד, כי הם <b>מַקְטִירִים עַל־מִזְבַּח הָעוֹלָה וְעַל־מִזְבַּח הַקְּטֹרֶת לְכֹל מְלֶאכֶת קֹדֶשׁ הַקֳּדָשִׁים,</b> הקודשים הנשרפים על המזבח שקדושתם חמורה, <b>וּלְכַפֵּר עַל־יִשְׂרָאֵל, כְּכֹל אֲשֶׁר־צִוָּה מֹשֶׁה עֶבֶד הָאֱלֹהִים.</b> חלק מן הלויים היו משוררים, ומקצתם מוזכרים כאן בצד ייחוסם; שאר הלויים שימשו בעבודות עזר שונות במקדש, ואילו עבודת הקודש עצמה הייתה שמורה לכהנים בלבד.
(לה) ושוב רשימת הכהנים עד לדורו של שלמה, זהה לזו שהובאה לעיל: <b>וְאֵלֶּה בְּנֵי אַהֲרֹן: אֶלְעָזָר בְּנוֹ</b> של אהרן, <b>פִּינְחָס בְּנוֹ, אֲבִישׁוּעַ בְּנוֹ,</b>
(לו) <b>בֻּקִּי בְנוֹ, עֻזִּי בְנוֹ, זְרַחְיָה בְנוֹ,</b>
(לז) <b>מְרָיוֹת בְּנוֹ, אֲמַרְיָה בְנוֹ, אֲחִיטוּב בְּנוֹ,</b>
(לח) <b>צָדוֹק בְּנוֹ, אֲחִימַעַץ בְּנוֹ.</b>
(לט) וכעת באה רשימת הערים שניתנו לכהנים וללויים מנחלות השבטים השונים, כפי המפורט ברשימה דומה בספר יהושע: <b>וְאֵלֶּה מוֹשְׁבוֹתָם</b>, מקומות היישוב של הכהנים והלויים <b>לְטִירוֹתָם</b>, מגוריהם, או: מאהליהם המוקפים בגדר <b>בִּגְבוּלָם:</b> ותחילה – <b>לִבְנֵי אַהֲרֹן</b> ש<b>לְמִשְׁפַּחַת הַקְּהָתִי, כִּי לָהֶם הָיָה הַגּוֹרָל</b> ראשונה. הם זכו ראשונים בגורל שקבע את מקומותיהם.
(מ) <b>וַיִּתְּנוּ לָהֶם אֶת־חֶבְרוֹן בְּאֶרֶץ יְהוּדָה וְאֶת־מִגְרָשֶׁיהָ,</b> השטחים הפנויים שמ<b>סְבִיבֹתֶיהָ.</b>
(מא) <b>וְ</b>אילו <b>אֶת־שְׂדֵה הָעִיר וְאֶת־חֲצֵרֶיהָ</b>, היישובים הקטנים שסביבה <b>נָתְנוּ לְכָלֵב בֶּן־יְפֻנֶּה.</b> במקומות אחרים כתוב שחברון הייתה של כלב. לכן מוסבר כאן שהעיר עצמה והמגרשים ניתנו לכהנים בני קהת, ואילו השדות והחצרים ניתנו לכלב.
(מב) <b>וְלִבְנֵי אַהֲרֹן נָתְנוּ אֶת־עָרֵי הַמִּקְלָט</b> הבאות<b>: אֶת־חֶבְרוֹן</b>, שהיא עיר מקלט ראשית, <b>וְאֶת־לִבְנָה וְאֶת־מִגְרָשֶׁיהָ וְאֶת־יַתִּר וְאֶת־אֶשְׁתְּמֹעַ וְאֶת־מִגְרָשֶׁיהָ.</b> רק העיר ומגרשיה שייכים להם, אבל לא החצרים והשדות, כי אין ללויים ולכהנים נחלה של ממש בארץ אלא רק מגורים ומקום לצורכי מחיה בסיסיים.
(מג) <b>וְאֶת־חִילֵן וְאֶת־מִגְרָשֶׁיהָ אֶת־דְּבִיר וְאֶת־מִגְרָשֶׁיהָ</b>
(מד) <b>וְאֶת־עָשָׁן וְאֶת־מִגְרָשֶׁיהָ וְאֶת־בֵּית שֶׁמֶשׁ וְאֶת־מִגְרָשֶׁיהָ.</b>
(מה) <b>וּמִמַּטֵּה בִנְיָמִן</b> נתנו <b>אֶת־גֶּבַע וְאֶת־מִגְרָשֶׁיהָ וְאֶת־עָלֶמֶת וְאֶת־מִגְרָשֶׁיהָ וְאֶת־עֲנָתוֹת וְאֶת־מִגְרָשֶׁיהָ.</b> <b>כָּל־עָרֵיהֶם</b> של הכהנים מנחלת בנימין היו <b>שְׁלֹשׁ־עֶשְׂרֵה עִיר בְּמִשְׁפְּחוֹתֵיהֶם.</b> הם ישבו בערים לפי המשפחות.
(מו) <b>וְלִבְנֵי קְהָת הַנּוֹתָרִים מִמִּשְׁפַּחַת הַמַּטֶּה,</b> לכל אלו שאינם כהנים נתנו <b>מִמַּחֲצִית</b>, מחלק <b>מַטֵּה חֲצִי מְנַשֶּׁה</b>, מהחצי היושב בעבר הירדן המערבי, <b>בּ</b>אמצעות ה<b>גּוֹרָל עָרִים עָשֶׂר.</b> וכן ניתנו להם מנחלות אפרים ודן, כמפורט להלן ובספר יהושע, וכאן המקרא קיצר.
(מז) <b>וְלִבְנֵי גֵרְשׁוֹם לְמִשְׁפְּחוֹתָם</b> נתנו ערים <b>מִמַּטֵּה יִשָּׂשכָר וּמִמַּטֵּה אָשֵׁר וּמִמַּטֵּה נַפְתָּלִי וּמִמַּטֵּה מְנַשֶּׁה</b>, החלק האחר ממנשה שישב <b>בַּבָּשָׁן עָרִים שְׁלֹשׁ עֶשְׂרֵה.</b>
(מח) <b>לִבְנֵי מְרָרִי לְמִשְׁפְּחוֹתָם</b> נתנו <b>מִמַּטֵּה רְאוּבֵן וּמִמַּטֵּה־גָד וּמִמַּטֵּה זְבֻלוּן בַּגּוֹרָל עָרִים שְׁתֵּים עֶשְׂרֵה.</b>
(מט) <b>וַיִּתְּנוּ בְנֵי־יִשְׂרָאֵל לַלְוִיִּם אֶת־הֶעָרִים וְאֶת־מִגְרְשֵׁיהֶם.</b>
(נ) <b>וַיִּתְּנוּ בַגּוֹרָל מִמַּטֵּה בְנֵי־יְהוּדָה וּמִמַּטֵּה בְנֵי־שִׁמְעוֹן וּמִמַּטֵּה בְּנֵי בִנְיָמִן אֵת הֶעָרִים הָאֵלֶּה</b> שהוזכרו, <b>אֲשֶׁר־יִקְרְאוּ</b>, קראו <b>אֶתְהֶם בְּשֵׁמוֹת.</b> לא פורשו כאן אילו מהערים הללו ניתנו מבני שמעון, שנחלתם נכללת ביהודה.
(נא) <b>וּמִ</b>שאר <b>מִּשְׁפְּחוֹת בְּנֵי קְהָת, וַיְהִי עָרֵי גְבוּלָם מִמַּטֵּה אֶפְרָיִם.</b>
(נב) <b>וַיִּתְּנוּ לָהֶם אֶת־עָרֵי הַמִּקְלָט: אֶת־שְׁכֶם,</b> שהייתה עיר מקלט ראשית, <b>וְאֶת־מִגְרָשֶׁיהָ בְּהַר אֶפְרָיִם וְאֶת־גֶּזֶר וְאֶת־מִגְרָשֶׁיהָ</b>
(נג) <b>וְאֶת־יָקְמְעָם וְאֶת־מִגְרָשֶׁיהָ וְאֶת־בֵּית חוֹרוֹן וְאֶת־מִגְרָשֶׁיהָ</b>
(נד) <b>וְאֶת־אַיָּלוֹן וְאֶת־מִגְרָשֶׁיהָ וְאֶת־גַּת־רִמּוֹן וְאֶת־מִגְרָשֶׁיהָ.</b>
(נה) <b>וּמִמַּחֲצִית מַטֵּה מְנַשֶּׁה</b> נתנו <b>אֶת־עָנֵר וְאֶת־מִגְרָשֶׁיהָ וְאֶת־בִּלְעָם וְאֶת־מִגְרָשֶׁיהָ לְמִשְׁפַּחַת</b>, לפי משפחות, <b>לִבְנֵי קְהָת הַנּוֹתָרִים.</b>
(נו) <b>לִבְנֵי גֵּרְשׁוֹם</b> נתנו <b>מִמִּשְׁפַּחַת חֲצִי מַטֵּה מְנַשֶּׁה אֶת־גּוֹלָן בַּבָּשָׁן</b>, שאף היא בין ערי המקלט הראשיות, ונמנית בין הערים שהקדיש משה רבנו, <b>וְאֶת־מִגְרָשֶׁיהָ וְאֶת־עַשְׁתָּרוֹת וְאֶת־מִגְרָשֶׁיהָ.</b>
(נז) <b>וּמִמַּטֵּה יִשָּׂשכָר</b> נתנו <b>אֶת־קֶדֶשׁ</b>, שנקראת בספר יהושע קשיון, להבדיל מקדש-נפתלי, עיר המקלט הראשית שתימנה להלן, <b>וְאֶת־מִגְרָשֶׁיהָ אֶת־דָּבְרַת וְאֶת־מִגְרָשֶׁיהָ</b>
(נח) <b>וְאֶת־רָאמוֹת וְאֶת־מִגְרָשֶׁיהָ וְאֶת־עָנֵם וְאֶת־מִגְרָשֶׁיהָ.</b>
(נט) <b>וּמִמַּטֵּה אָשֵׁר</b> – <b>אֶת־מָשָׁל וְאֶת־מִגְרָשֶׁיהָ וְאֶת־עַבְדּוֹן וְאֶת־מִגְרָשֶׁיהָ</b>
(ס) <b>וְאֶת־חוּקֹק וְאֶת־מִגְרָשֶׁיהָ וְאֶת־רְחֹב וְאֶת־מִגְרָשֶׁיהָ.</b>
(סא) <b>וּמִמַּטֵּה נַפְתָּלִי</b> – <b>אֶת־קֶדֶשׁ בַּגָּלִיל</b>, אחת משלוש ערי מקלט הראשיות שבעבר הירדן המערבי, <b>וְאֶת־מִגְרָשֶׁיהָ וְאֶת־חַמּוֹן וְאֶת־מִגְרָשֶׁיהָ וְאֶת־קִרְיָתַיִם וְאֶת־מִגְרָשֶׁיהָ.</b>
(סב) <b>לִבְנֵי מְרָרִי</b>, הלויים <b>הַנּוֹתָרִים,</b> נתנו <b>מִמַּטֵּה זְבֻלוּן אֶת־רִמּוֹנוֹ וְאֶת־מִגְרָשֶׁיהָ אֶת־תָּבוֹר וְאֶת־מִגְרָשֶׁיהָ.</b>
(סג) <b>וּמֵעֵבֶר לְיַרְדֵּן יְרֵחוֹ לְמִזְרַח הַיַּרְדֵּן,</b> קיבלו הלויים <b>מִמַּטֵּה רְאוּבֵן אֶת־בֶּצֶר בַּמִּדְבָּר</b>, שגם היא עיר מקלט ראשית שהוקדשה על ידי משה, <b>וְאֶת־מִגְרָשֶׁיהָ וְאֶת־יַהְצָה וְאֶת־מִגְרָשֶׁיהָ</b> מִגְרָשֶׁיהָ
(סד) <b>וְאֶת־קְדֵמוֹת וְאֶת־מִגְרָשֶׁיהָ וְאֶת־מֵיפַעַת וְאֶת־מִגְרָשֶׁיהָ.</b>
(סה) <b>וּמִמַּטֵּה־גָד</b> – <b>אֶת־רָאמוֹת בַּגִּלְעָד</b>, העיר השלישית שנבחרה מעבר לירדן, <b>וְאֶת־מִגְרָשֶׁיהָ וְאֶת־מַחֲנַיִם וְאֶת־מִגְרָשֶׁיהָ</b>
(סו) <b>וְאֶת־חֶשְׁבּוֹן וְאֶת־מִגְרָשֶׁיהָ וְאֶת־יַעְזֵיר וְאֶת־מִגְרָשֶׁיהָ.</b> רשימת הערים הזו איננה שלמה. בספר יהושע מופיע פירוט מסודר יותר של האופן שבו התחלקו בני לוי למשפחותיהם לפי הערים שקיבלו מכל שבט משבטי ישראל.
<h2>פרק ז</h2>
(א) <b>וְלִבְנֵי יִשָּׂשכָר: תּוֹלָע וּפוּאָה יָשׁוּב וְשִׁמְרוֹן</b> – <b>אַרְבָּעָה.</b>
(ב) <b>וּבְנֵי תוֹלָע: עֻזִּי וּרְפָיָה וִירִיאֵל וְיַחְמַי וְיִבְשָׂם וּשְׁמוּאֵל.</b> אלו היו <b>רָאשִׁים לְבֵית־אֲבוֹתָם. לְתוֹלָע</b> נמנו <b>גִּבּוֹרֵי חַיִל לְתֹלְדוֹתָם,</b> לפרטיהם, לכל הנולדים להם, ו<b>מִסְפָּרָם בִּימֵי דָוִיד,</b> שאז נערך מפקד ונודע מספרם של אנשי הצבא, היה <b>עֶשְׂרִים־וּשְׁנַיִם אֶלֶף וְשֵׁשׁ מֵאוֹת.</b>
(ג) <b>וּבְנֵי</b>, וצאצאי <b>עֻזִּי</b>, בנו של תולע, היו בנו <b>יִזְרַחְיָה, וּבְנֵי יִזְרַחְיָה: מִיכָאֵל וְעֹבַדְיָה וְיוֹאֵל, יִשִּׁיָּה</b> – בסך הכול <b>חֲמִשָּׁה. רָאשִׁים</b> היו <b>כֻּלָּם.</b>
(ד) <b>וַעֲלֵיהֶם</b>, עמהם נמנו <b>לְתֹלְדוֹתָם לְבֵית אֲבוֹתָם גְּדוּדֵי צְבָא מִלְחָמָה</b> המונים <b>שְׁלֹשִׁים וְשִׁשָּׁה אָלֶף</b> איש. במשפחה זו היו ילדים רבים יותר מאשר במשפחות המקבילות, <b>כִּי־הִרְבּוּ נָשִׁים וּבָנִים.</b>
(ה) <b>ו</b>יחד עם <b>אֲחֵיהֶם לְכֹל מִשְׁפְּחוֹת יִשָּׂשכָר</b> – <b>גִּבּוֹרֵי חֲיָלִים שְׁמוֹנִים וְשִׁבְעָה אֶלֶף, הִתְיַחְשָׂם לַכֹּל.</b> זה סך כל החיילים שהתייחסו לכל ראשי אבות השבט.
(ו) ל<b>בִנְיָמִן</b> רשימת יוחסין אחת מתוך רשימות שונות<b>:</b> <b>בֶּלַע וָבֶכֶר וִידִיעֲאֵל</b> – <b>שְׁלֹשָׁה.</b>
(ז) <b>וּבְנֵי בֶלַע: אֶצְבּוֹן וְעֻזִּי וְעֻזִּיאֵל וִירִימוֹת וְעִירִי</b> – <b>חֲמִשָּׁה רָאשֵׁי בֵּית אָבוֹת גִּבּוֹרֵי חֲיָלִים, וְהִתְיַחְשָׂם</b>, המתפקדים שהתייחסו עמהם היו <b>עֶשְׂרִים וּשְׁנַיִם אֶלֶף וּשְׁלֹשִׁים וְאַרְבָּעָה</b> חיילים.
(ח) <b>וּבְנֵי בֶכֶר: זְמִירָה וְיוֹעָשׁ וֶאֱלִיעֶזֶר וְאֶלְיוֹעֵנַי וְעָמְרִי וִירֵמוֹת וַאֲבִיָּה וַעֲנָתוֹת וְעָלָמֶת. כָּל־אֵלֶּה בְּנֵי בָכֶר.</b>
(ט) <b>וְהִתְיַחְשָׂם</b>, סך המתפקדים <b>לְתֹלְדוֹתָם</b> ל<b>רָאשֵׁי בֵּית אֲבוֹתָם</b> – <b>גִּבּוֹרֵי חָיִל עֶשְׂרִים אֶלֶף וּמָאתָיִם.</b>
(י) <b>וּבְנֵי יְדִיעֲאֵל: בִּלְהָן וּבְנֵי בִלְהָן, יְעוּשׁ וּבִנְיָמִן וְאֵהוּד וּכְנַעֲנָה וְזֵיתָן וְתַרְשִׁישׁ וַאֲחִישָׁחַר.</b>
(יא) <b>כָּל־אֵלֶּה בְּנֵי יְדִיעֲאֵל לְרָאשֵׁי הָאָבוֹת</b> – <b>גִּבּוֹרֵי חֲיָלִים שִׁבְעָה־עָשָׂר אֶלֶף וּמָאתַיִם, יֹצְאֵי צָבָא לַמִּלְחָמָה.</b>
(יב) <b>וְשֻׁפִּם וְחֻפִּם בְּנֵי עִיר,</b> אולי זה עירי הנזכר קודם. <b>חֻשִׁם</b> היו <b>בְּנֵי אַחֵר.</b> לא ברור אם בני המשפחות האלה היו שייכים למשפחות בנימין, ולכן נמנו בנפרד.
(יג) <b>בְּנֵי נַפְתָּלִי</b> מפורטים פה באופן קטוע מאוד<b>: יַחֲצִיאֵל וְגוּנִי וְיֵצֶר וְשַׁלּוּם,</b> והם <b>בְּנֵי בִלְהָה</b> אשת יעקב. ייתכן שב'בני בלהה' אלו נכלל גם חֻשִׁם שנזכר בפסוק הקודם, שאולי הוא מבני דן בן בלהה.
(יד) <b>בְּנֵי מְנַשֶּׁה: אַשְׂרִיאֵל</b>, הוא <b>אֲשֶׁר יָלָדָה פִּילַגְשׁוֹ הָאֲרַמִּיָּה,</b> ש<b>יָלְדָה</b> גם <b>אֶת־מָכִיר אֲבִי</b>, מנהיג <b>גִלְעָד.</b>
(טו) <b>וּמָכִיר לָקַח אִשָּׁה לְחֻפִּים וּלְשֻׁפִּים, וְשֵׁם אֲחֹתוֹ</b> של שֻׁפים, או: אחותם, היה <b>מַעֲכָה. וְשֵׁם</b> הצאצא <b>הַשֵּׁנִי</b> של מנשה או של אשריאל <b>צְלָפְחָד. וַתִּהְיֶנָה לִצְלָפְחָד בָּנוֹת</b> בלבד. בתורה מסופר שבנות צלפחד תבעו ממשה רבנו את זכותן לנחלה.
(טז) <b>וַתֵּלֶד מַעֲכָה אֵשֶׁת־מָכִיר בֵּן, וַתִּקְרָא שְׁמוֹ פֶּרֶשׁ, וְשֵׁם אָחִיו שָׁרֶשׁ, וּבָנָיו: אוּלָם וָרָקֶם.</b>
(יז) <b>וּבְנֵי אוּלָם: בְּדָן. אֵלֶּה בְּנֵי גִלְעָד בֶּן־מָכִיר בֶּן־מְנַשֶּׁה.</b>
(יח) <b>וַאֲחֹתוֹ</b> ששמה הפרטי היה <b>הַמֹּלֶכֶת יָלְדָה אֶת־אִישׁ הוֹד וְאֶת־אֲבִיעֶזֶר וְאֶת־מַחְלָה.</b>
(יט) <b>וַיִּהְיוּ בְּנֵי שְׁמִידָע אַחְיָן וָשֶׁכֶם וְלִקְחִי וַאֲנִיעָם,</b> שאף הם שייכים למשפחת מכיר הגדולה. אלה היו בני מנשה.
(כ) <b>וּבְנֵי</b>, צאצאי <b>אֶפְרַיִם: שׁוּתָלַח וּבֶרֶד בְּנוֹ</b> של שותלח <b>וְתַחַת</b> היה <b>בְּנוֹ</b> של ברד <b>וְ</b>כן שושלת הדורות הלאה – <b>אֶלְעָדָה בְנוֹ וְתַחַת בְּנוֹ</b>
(כא) <b>וְזָבָד בְּנוֹ וְשׁוּתֶלַח בְּנוֹ וְעֶזֶר וְאֶלְעָד. וַהֲרָגוּם אַנְשֵׁי־גַת הַנּוֹלָדִים בָּאָרֶץ, כִּי</b>, כאשר <b>יָרְדוּ לָקַחַת אֶת־מִקְנֵיהֶם.</b>
(כב) <b>וַיִּתְאַבֵּל אֶפְרַיִם אֲבִיהֶם יָמִים רַבִּים</b> על בניו שנהרגו<b>, וַיָּבֹאוּ אֶחָיו לְנַחֲמוֹ.</b>
(כג) <b>וַיָּבֹא אֶל־אִשְׁתּוֹ</b> לאחר האבל, <b>וַתַּהַר וַתֵּלֶד בֵּן, וַיִּקְרָא אֶת־שְׁמוֹ בְּרִיעָה, כִּי בְרָעָה הָיְתָה</b> הלידה <b>בְּבֵיתוֹ.</b> הילד הזה נולד אחרי שאירע אסון מות בניו בביתו, ולכן נקרא כך.
(כד) <b>וּבִתּוֹ</b> נקראה <b>שֶׁאֱרָה, וַתִּבֶן</b>, היא בנתה <b>אֶת־בֵּית־חוֹרוֹן הַתַּחְתּוֹן וְאֶת־הָעֶלְיוֹן וְאֵת אֻזֵּן שֶׁאֱרָה.</b>
(כה) <b>וְרֶפַח בְּנוֹ וְרֶשֶׁף וְתֶלַח בְּנוֹ וְתַחַן בְּנוֹ,</b>
(כו) <b>לַעְדָּן בְּנוֹ, עַמִּיהוּד בְּנוֹ, אֱלִישָׁמָע בְּנוֹ.</b> אלישמע בן עמיהוד היה נשיא שבט אפרים, ככתוב בתורה.
(כז) <b>נוֹן בְּנוֹ</b> של אלישמע ו<b>יְהוֹשֻׁעַ בְּנוֹ</b> של נון. מכאן שיהושע בן נון היה נכדו של נשיא שבט אפרים, ויש בכך גם כדי לשפוך אור על דמותו.
(כח) <b>וַאֲחֻזָּתָם וּמֹשְׁבוֹתָם</b> של בני אפרים<b>: בֵּית־אֵל וּבְנֹתֶיהָ וְלַמִּזְרָח</b> – <b>נַעֲרָן וְלַמַּעֲרָב</b> – <b>גֶּזֶר וּבְנוֹתֶיהָ וּשְׁכֶם וּבְנֹתֶיהָ עַד־עַיָּה וּבְנֹתֶיהָ.</b>
(כט) <b>וְעַל־יְדֵי</b>, סמוך לבני אפרים שכנו <b>בְנֵי־מְנַשֶּׁה</b> – אלו שעברו את הירדן יחד עם שאר ישראל ולא נשארו בעברו המזרחי כמו בני מכיר. הם ישבו ב<b>בֵּית־שְׁאָן וּבְנֹתֶיהָ, תַּעְנַךְ וּבְנֹתֶיהָ, מְגִדּוֹ וּבְנוֹתֶיהָ, דּוֹר וּבְנוֹתֶיהָ. בּ</b>מקומות <b>אֵלֶּה יָשְׁבוּ</b> אפרים ומנשה <b>בְּנֵי יוֹסֵף בֶּן־יִשְׂרָאֵל.</b> בני יוסף התנחלו בשֹׁמרון שבמרכז הארץ. הם הגיעו עד מגִדו בצפון, ובמערב עד דור שלחוף הים.
(ל) <b>בְּנֵי אָשֵׁר: יִמְנָה וְיִשְׁוָה וְיִשְׁוִי וּבְרִיעָה וְשֶׂרַח אֲחוֹתָם.</b> לא ברור מדוע היא נזכרת, האם היא נישאה לאיש ולמי. שרח מצוינת גם בתורה. וסיפורים רבים סופרו עליה, אבל במקרא לא מפורש מה עלה בגורלה.
(לא) <b>וּבְנֵי בְרִיעָה: חֶבֶר וּמַלְכִּיאֵל, הוּא אֲבִי</b>, ראש המקום שנקרא <b>בִרְזָיִת.</b>
(לב) <b>וְחֶבֶר הוֹלִיד אֶת־יַפְלֵט וְאֶת־שׁוֹמֵר וְאֶת־חוֹתָם וְאֵת שׁוּעָא אֲחוֹתָם,</b> שגם היא כנראה נזכרה בגלל חשיבותה.
(לג) <b>וּבְנֵי יַפְלֵט: פָּסַךְ וּבִמְהָל וְעַשְׁוָת. אֵלֶּה בְּנֵי יַפְלֵט.</b> חלק מהשמות לא נראים כמו שמות בשפה העברית.
(לד) <b>וּבְנֵי שָׁמֶר: אֲחִי וְרָהְגָּה וְחֻבָּה וַאֲרָם.</b>
(לה) <b>וּבֶן־הֵלֶם</b> שהיה <b>אָחִיו: צוֹפַח וְיִמְנָע וְשֵׁלֶשׁ וְעָמָל.</b>
(לו) <b>בְּנֵי צוֹפָח: סוּחַ וְחַרְנֶפֶר וְשׁוּעָל וּבֵרִי וְיִמְרָה,</b>
(לז) <b>בֶּצֶר וָהוֹד וְשַׁמָּא וְשִׁלְשָׁה וְיִתְרָן וּבְאֵרָא.</b>
(לח) <b>וּבְנֵי יֶתֶר: יְפֻנֶּה וּפִסְפָּה וַאֲרָא.</b>
(לט) <b>וּבְנֵי עֻלָּא,</b> שהוא שם שנעשה מפורסם בתקופה התלמודית<b>: אָרַח וְחַנִּיאֵל וְרִצְיָא.</b>
(מ) <b>כָּל־אֵלֶּה בְנֵי־אָשֵׁר רָאשֵׁי בֵית־הָאָבוֹת בְּרוּרִים,</b> נבחרים, <b>גִּבּוֹרֵי חֲיָלִים רָאשֵׁי הַנְּשִׂיאִים, וְהִתְיַחְשָׂם</b>, והם התפקדו <b>בַּצָּבָא בַּמִּלְחָמָה, מִסְפָּרָם</b> – <b>אֲנָשִׁים עֶשְׂרִים וְשִׁשָּׁה אָלֶף.</b>
<h2>פרק ח</h2>
(א) <b>וּבִנְיָמִן הוֹלִיד אֶת־בֶּלַע בְּכֹרוֹ, אַשְׁבֵּל הַשֵּׁנִי וְאַחְרַח הַשְּׁלִישִׁי,</b>
(ב) <b>נוֹחָה הָרְבִיעִי וְרָפָא הַחֲמִישִׁי.</b> חלק מהשמות מקבילים לאלה המופיעים בתורה, לעתים בשינויים קטנים; ואילו אחרים אינם מזוהים בבירור. כמו בכל הספר נראה שהיו אנשים בעלי שני שמות או כינויים.
(ג) <b>וַיִּהְיוּ בָנִים</b>, צאצאים <b>לְבָלַע: אַדָּר וְגֵרָא וַאֲבִיהוּד</b>
(ד) <b>וַאֲבִישׁוּעַ וְנַעֲמָן וַאֲחוֹחַ</b>
(ה) <b>וְגֵרָא וּשְׁפוּפָן וְחוּרָם.</b>
(ו) <b>וְאֵלֶּה</b> שהזכרנו היו <b>בְּנֵי אֵחוּד. אֵלֶּה הֵם רָאשֵׁי אָבוֹת</b>, ראשי משפחות <b>לְיוֹשְׁבֵי גֶבַע, וַיַּגְלוּם אֶל</b> מקום שנקרא <b>מָנָחַת</b>, לא ברור מתי ומדוע.
(ז) <b>וְנַעֲמָן וַאֲחִיָּה</b> – <b>וְגֵרָא הוּא הֶגְלָם</b>, גרא, שגירש אותם או גרם להם ללכת, נשאר במקומו <b>וְהוֹלִיד אֶת־עֻזָּא וְאֶת־אֲחִיחֻד.</b> אֶת־עֻזָּא וְאֶת־אֲחִיחֻד.
(ח) <b>וְשַׁחֲרַיִם הוֹלִיד בִּשְׂדֵה מוֹאָב מִן־שִׁלְחוֹ אֹתָם</b>. לאחר ששלח גרא את ראשי המשפחות מגבע, הלך שחריִם לארץ מואב, ושם הוליד ילדים מ<b>חוּשִׁים וְאֶת־בַּעֲרָא</b>, ומבערא שהיו <b>נָשָׁיו.</b>
(ט) <b>וַיּוֹלֶד מִן־חֹדֶשׁ אִשְׁתּוֹ</b>, כך היה שמה של אשתו הנוספת, <b>אֶת־יוֹבָב וְאֶת־צִבְיָא וְאֶת־מֵישָׁא וְאֶת־מַלְכָּם</b>
(י) <b>וְאֶת־יְעוּץ וְאֶת־שָׂכְיָה וְאֶת־מִרְמָה. אֵלֶּה בָנָיו,</b> כולם היו <b>רָאשֵׁי אָבוֹת.</b>
(יא) <b>וּמֵחֻשִׁים</b> אשתו <b>הוֹלִיד אֶת־אֲבִיטוּב וְאֶת־אֶלְפָּעַל.</b>
(יב) <b>וּבְנֵי אֶלְפַּעַל: עֵבֶר וּמִשְׁעָם וָשָׁמֶד, הוּא</b> – שֶׁמֶד <b>בָּנָה אֶת־אוֹנוֹ וְאֶת־לֹד וּבְנֹתֶיהָ,</b> כפרים או עיירות־אוֹנוֹ וְאֶת־לֹד וּבְנֹתֶיהָ, הסמוכים לה. המקומות הללו מצויים בתוך גבול בנימין בחלקו המערבי.
(יג) <b>וּבְרִעָה וָשֶׁמַע</b> שמבני אלפעל, <b>הֵמָּה רָאשֵׁי הָאָבוֹת לְיוֹשְׁבֵי אַיָּלוֹן, הֵמָּה הִבְרִיחוּ</b> בזמנו <b>אֶת־יוֹשְׁבֵי גַת.</b>
(יד) <b>וְאַחְיוֹ, שָׁשָׁק וִירֵמוֹת</b>
(טו) <b>וּזְבַדְיָה וַעֲרָד וָעָדֶר</b>
(טז) <b>וּמִיכָאֵל וְיִשְׁפָּה וְיוֹחָא,</b> כל אלה היו <b>בְּנֵי בְרִיעָה.</b>
(יז) <b>וּזְבַדְיָה וּמְשֻׁלָּם וְחִזְקִי וָחָבֶר</b>
(יח) <b>וְיִשְׁמְרַי וְיִזְלִיאָה וְיוֹבָב</b> היו <b>בְּנֵי אֶלְפָּעַל</b>, שהוזכר קודם יחד עם כמה מבניו.
(יט) <b>וְיָקִים וְזִכְרִי וְזַבְדִּי</b>
(כ) <b>וֶאֱלִיעֵנַי וְצִלְּתַי וֶאֱלִיאֵל</b>
(כא) <b>וַעֲדָיָה וּבְרָאיָה וְשִׁמְרָת</b> – <b>בְּנֵי שִׁמְעִי.</b>
(כב) <b>וְיִשְׁפָּן וָעֵבֶר וֶאֱלִיאֵל</b>
(כג) <b>וְעַבְדּוֹן וְזִכְרִי וְחָנָן</b>
(כד) <b>וַחֲנַנְיָה וְעֵילָם וְעַנְתֹתִיָּה</b>
(כה) <b>וְיִפְדְּיָה וּפְנוּאֵל</b> – <b>בְּנֵי שָׁשָׁק.</b>
(כו) <b>וְשַׁמְשְׁרַי וּשְׁחַרְיָה וַעֲתַלְיָה,</b> שנראה שהיה שם של גבר,
(כז) <b>וְיַעֲרֶשְׁיָה וְאֵלִיָּה וְזִכְרִי</b> –<b>בְּנֵי יְרֹחָם.</b>
(כח) <b>אֵלֶּה רָאשֵׁי אָבוֹת לְתֹלְדוֹתָם,</b> לפי סדר הנולדים להם. <b>רָאשִׁים אֵלֶּה יָשְׁבוּ בִירוּשָׁלִָם</b>, שחלקה שכן בגבול בנימין.
(כט) <b>וּבְגִבְעוֹן יָשְׁבוּ אֲבִי גִבְעוֹן, וְשֵׁם אִשְׁתּוֹ מַעֲכָה.</b>
(ל) <b>וּבְנוֹ הַבְּכוֹר</b> נקרא <b>עַבְדּוֹן, ו</b>שאר בניו נקראו <b>צוּר וְקִישׁ וּבַעַל וְנָדָב</b>
(לא) <b>וּגְדוֹר וְאַחְיוֹ וָזָכֶר,</b>
(לב) <b>וּמִקְלוֹת</b>, שגם הוא בנו של אבי גבעון, <b>הוֹלִיד אֶת־שִׁמְאָה, וְאַף־הֵמָּה</b> – בני משפחה זו <b>נֶגֶד</b>, כמו <b>אֲחֵיהֶם יָשְׁבוּ בִירוּשָׁלִַם עִם־אֲחֵיהֶם.</b>
(לג) <b>וְנֵר הוֹלִיד אֶת־קִישׁ, וְקִישׁ הוֹלִיד אֶת־שָׁאוּל.</b> מכאן עולה שאבנר בן נר היה בן משפחה קרוב לשאול. יש בכך כדי להסביר את היחסים המיוחדים שלו עם בית שאול. <b>וְשָׁאוּל הוֹלִיד אֶת־יְהוֹנָתָן,</b> שעליו מסופר רבות בספר שמואל, <b>וְאֶת־מַלְכִּי־שׁוּעַ וְאֶת־אֲבִינָדָב וְאֶת־אֶשְׁבָּעַל,</b> שנקרא שם גם איש בושת. זהו אותו שם עצמו, אלא שלא רצו לקרוא בשם בעל, ועל כן כינו אותו בושת.
(לד) <b>וּבֶן־יְהוֹנָתָן מְרִיב בָּעַל,</b> הוא שנקרא בדרך כלל מפיבֹּשת, <b>וּמְרִיב בַּעַל הוֹלִיד אֶת־מִיכָה.</b>
(לה) <b>וּבְנֵי מִיכָה: פִּיתוֹן וָמֶלֶךְ וְתַאְרֵעַ וְאָחָז.</b>
(לו) <b>וְאָחָז הוֹלִיד אֶת־יְהוֹעַדָּה, וִיהוֹעַדָּה הוֹלִיד אֶת־עָלֶמֶת וְאֶת־עַזְמָוֶת וְאֶת־זִמְרִי, וְזִמְרִי הוֹלִיד אֶת־מוֹצָא.</b>
(לז) <b>וּמוֹצָא הוֹלִיד אֶת־בִּנְעָא, רָפָה</b> היה <b>בְנוֹ</b> של בנעא, וכן המשך שושלת הדורות – <b>אֶלְעָשָׂה בְנוֹ, אָצֵל בְּנוֹ.</b>
(לח) <b>וּלְאָצֵל</b> נולדו <b>שִׁשָּׁה בָנִים, וְאֵלֶּה שְׁמוֹתָם: עַזְרִיקָם, בֹּכְרוּ וְיִשְׁמָעֵאל וּשְׁעַרְיָה וְעֹבַדְיָה וְחָנָן. כָּל־אֵלֶּה בְּנֵי אָצַל.</b>
(לט) <b>וּבְנֵי עֵשֶׁק אָחִיו</b> של אצל<b>:</b> <b>אוּלָם בְּכֹרוֹ, יְעוּשׁ הַשֵּׁנִי וֶאֱלִיפֶלֶט הַשְּׁלִשִׁי.</b>
(מ) <b>וַיִּהְיוּ בְנֵי־אוּלָם אֲנָשִׁים גִּבּוֹרֵי־חַיִל דֹּרְכֵי קֶשֶׁת וּמַרְבִּים בָּנִים וּבְנֵי בָנִים,</b> ובסך הכול מנתה המשפחה <b>מֵאָה וַחֲמִשִּׁים</b> איש. <b>כָּל־אֵלֶּה מִבְּנֵי בִנְיָמִן.</b>
<h2>פרק ט</h2>
(א) לאחר שיוחסו שושלות של כמה שבטים, הכתוב מציין שספרי הייחוס היו מקיפים יותר: <b>וְכָל־יִשְׂרָאֵל הִתְיַחְשׂוּ</b>. באופן כללי היו בעם רשימות מסודרות ומוסמכות של ייחוס. <b>וְהִנָּם</b>, הנה הם – אותם כתבי ייחוס משפחות, שלא עסקו באירועים ההיסטוריים של האומה ומלכיה – <b>כְּתוּבִים עַל־סֵפֶר מַלְכֵי יִשְׂרָאֵל</b>, כנספחים לספר זה. ושמא זה היה גם מקורו של ספר דברי הימים. <b>וִיהוּדָה</b> ובני היישובים שסביבה <b>הָגְלוּ לְבָבֶל בְּמַעֲלָם,</b> בגלל חטאיהם.
(ב) <b>וְהַיּוֹשְׁבִים הָרִאשֹׁנִים אֲשֶׁר</b> שבו מהגולה ונתיישבו <b>בַּאֲחֻזָּתָם</b>, בנחלתם ש<b>בְּעָרֵיהֶם</b>, היו מ<b>יִשְׂרָאֵל,</b> מ<b>הַכֹּהֲנִים, הַלְוִיִּם וְהַנְּתִינִים,</b> שהיו בני הגבעונים שחיו עם ישראל כמשרתים לצורכי המקדש, וחזרו גם הם מבבל.
(ג) <b>וּבִירוּשָׁלִַם יָשְׁבוּ מִן־בְּנֵי יְהוּדָה וּמִן־בְּנֵי בִנְיָמִן,</b> כי העיר שכנה בגבול בין שני שבטים אלה, <b>וּמִן־בְּנֵי אֶפְרַיִם וּמְנַשֶּׁה.</b>
(ד) <b>עוּתַי בֶּן־עַמִּיהוּד בֶּן־עָמְרִי בֶּן־אִמְרִי בֶן־בָּנִי</b> היו <b>מִן־בְּנֵי פֶרֶץ בֶּן־יְהוּדָה.</b>
(ה) <b>וּמִן־הַשִּׁילוֹנִי</b>, מבני שלה בן יהודה – <b>עֲשָׂיָה הַבְּכוֹר וּבָנָיו.</b>
(ו) <b>וּמִן־בְּנֵי זֶרַח</b> בן יהודה – <b>יְעוּאֵל, וַאֲחֵיהֶם</b>, שאר בני שבט יהודה מנו <b>שֵׁשׁ־מֵאוֹת וְתִשְׁעִים.</b>
(ז) <b>וּמִן־בְּנֵי בִּנְיָמִן</b> שעלו והגיעו לירושלים בתחילת ימי הבית השני<b>: סַלּוּא בֶּן־מְשֻׁלָּם בֶּן־הוֹדַוְיָה בֶּן־הַסְּנֻאָה</b>
(ח) <b>וְיִבְנְיָה בֶּן־יְרֹחָם וְאֵלָה בֶן־עֻזִּי בֶּן־מִכְרִי וּמְשֻׁלָּם בֶּן־שְׁפַטְיָה בֶּן־רְעוּאֵל בֶּן־יִבְנִיָּה.</b>
(ט) <b>וַאֲחֵיהֶם לְתוֹלְדֹתָם</b>, להסתעפויותיהם – <b>תְּשַׁע מֵאוֹת וַחֲמִשִּׁים וְשִׁשָּׁה. כָּל־אֵלֶּה</b> המנויים היו <b>אֲנָשִׁים</b> חשובים, <b>רָאשֵׁי אָבוֹת לְבֵית אֲבֹתֵיהֶם.</b>
(י) <b>וּמִן־הַכֹּהֲנִים</b> עלו רק חלק מהמשפחות<b>: יְדַעְיָה וִיהוֹיָרִיב וְיָכִין</b>
(יא) <b>וַעֲזַרְיָה בֶן־חִלְקִיָּה בֶּן־מְשֻׁלָּם בֶּן־צָדוֹק בֶּן־מְרָיוֹת בֶּן־אֲחִיטוּב</b> שהיה בזמנו <b>נְגִיד,</b> ממונה על <b>בֵּית הָאֱלֹהִים.</b>
(יב) <b>וַעֲדָיָה בֶּן־יְרֹחָם בֶּן־פַּשְׁחוּר בֶּן־מַלְכִּיָּה וּמַעְשַׂי בֶּן־עֲדִיאֵל בֶּן־יַחְזֵרָה בֶּן־מְשֻׁלָּם בֶּן־מְשִׁלֵּמִית בֶּן־אִמֵּר.</b>
(יג) <b>וַאֲחֵיהֶם, רָאשִׁים לְבֵית אֲבוֹתָם</b> – <b>אֶלֶף וּשְׁבַע מֵאוֹת וְשִׁשִּׁים גִּבּוֹרֵי חֵיל</b> העוסקים ב<b>מְלֶאכֶת עֲבוֹדַת בֵּית־הָאֱלֹהִים.</b>
(יד) <b>וּמִן־הַלְוִיִּם: שְׁמַעְיָה בֶן־חַשּׁוּב בֶּן־עַזְרִיקָם בֶּן־חֲשַׁבְיָה מִן־בְּנֵי מְרָרִי,</b>
(טו) <b>וּבַקְבַּקַּר, חֶרֶשׁ וְגָלָל וּמַתַּנְיָה בֶּן־מִיכָא בֶּן־זִכְרִי בֶּן־אָסָף,</b>
(טז) <b>וְעֹבַדְיָה בֶּן־שְׁמַעְיָה בֶּן־גָּלָל בֶּן־יְדוּתוּן, וּבֶרֶכְיָה בֶן־אָסָא בֶּן־אֶלְקָנָה, הַיּוֹשֵׁב בְּחַצְרֵי נְטוֹפָתִי.</b> ייתכן שכל אלה היו שייכים למשפחות המשוררים, וחלקם התייחסו לאסף וידותון המשוררים.
(יז) <b>וְהַשֹּׁעֲרִים: שַׁלּוּם וְעַקּוּב וְטַלְמֹן וַאֲחִימָן, וַאֲחִיהֶם</b>, שהוזכר ראשון, <b>שַׁלּוּם,</b> היה <b>הָרֹאשׁ,</b> הממונה הראשי.
(יח) <b>וְעַד־הֵנָּה</b>, עכשיו, שעת כתיבת הדברים, <b>בְּשַׁעַר הַמֶּלֶךְ מִזְרָחָה, הֵמָּה הַשֹּׁעֲרִים לְמַחֲנוֹת בְּנֵי לֵוִי.</b>
(יט) <b>וְשַׁלּוּם בֶּן־קוֹרֵא בֶּן־אֶבְיָסָף בֶּן־קֹרַח וְאֶחָיו לְבֵית־אָבִיו הַקָּרְחִים</b>, למשפחת קרח, מופקדים <b>עַל מְלֶאכֶת הָעֲבֹדָה</b> של <b>שֹׁמְרֵי הַסִּפִּים לָאֹהֶל,</b> השומרים העומדים בשער אוהל מועד בימי דויד, <b>וַאֲבֹתֵיהֶם</b> במדבר היו מופקדים <b>עַל־מַחֲנֵה ה'</b> בתור <b>שֹׁמְרֵי הַמָּבוֹא.</b> ההערה הבאה שייכת לדורות הראשונים:
(כ) <b>וּפִינְחָס בֶּן־אֶלְעָזָר נָגִיד</b>, ממונה <b>הָיָה עֲלֵיהֶם לְפָנִים,</b> בעבר הרחוק, ו<b>ה' עִמּוֹ.</b> ומשום כך הוא היה הראש לכהנים. לחלופין, אפשר לקרוא 'לְפָנִים ה' עִמוֹ', לפי זה אפשר שפינחס היה גם נביא, אבל הוא לא נשאר כזה כל ימיו.
(כא) וחזרה לדורות המאוחרים, <b>זְכַרְיָה בֶּן מְשֶׁלֶמְיָה</b> גם הוא <b>שֹׁעֵר פֶּתַח לְאֹהֶל מוֹעֵד.</b>
(כב) <b>כֻּלָּם הַבְּרוּרִים</b>, כל אלה שנבחרו <b>לְשֹׁעֲרִים בַּסִּפִּים</b>, היו <b>מָאתַיִם וּשְׁנֵים עָשָׂר, הֵמָּה בְחַצְרֵיהֶם הִתְיַחְשָׂם</b>, הם התייחסו לפי עריהם. <b>הֵמָּה</b>, אותם, את סדר השוערים של הלויים <b>יִסַּד דָּוִיד וּשְׁמוּאֵל הָרֹאֶה</b>, הנביא <b>בֶּאֱמוּנָתָם,</b> באמתם ובביטחונם של דויד ושמואל; או: להיות שוערים בנאמנות ויציבות. אף על פי שהמקדש לא הוקם עדיין בימי דויד, הוא הכין את כל מה שיכול היה להכין, לא רק באיסוף חומרי הגלם הנחוצים אלא גם בבניית המערכות האדמיניסטרטיביות. שמואל ישב עם דויד וכנראה העביר לו את חזון תבנית המקדש, ובכלל זה את משמרות הכהונה והלווייה.
(כג) <b>וְהֵם</b> – השוערים <b>וּבְנֵיהֶם</b> מופקדים <b>עַל־הַשְּׁעָרִים לְבֵית־ה', לְבֵית הָאֹהֶל לְמִשְׁמָרוֹת,</b> לקבוצות המופקדות על השמירה.
(כד) <b>לְאַרְבַּע רוּחוֹת יִהְיוּ הַשֹּׁעֲרִים</b> – ל<b>מִזְרָח, יָמָּה,</b> למערב, <b>צָפוֹנָה וָנֶגְבָּה.</b>
(כה) <b>ו</b>על <b>אֲחֵיהֶם</b> היושבים <b>בְּחַצְרֵיהֶם</b>, בערי הלויים מוטל <b>לָבוֹא לְשִׁבְעַת הַיָּמִים מֵעֵת אֶל־עֵת</b>, בזמנים קבועים כדי להיות <b>עִם־אֵלֶּה</b> ולסייע בידם. גם הלויים וגם הכהנים חולקו למשמרות שכל אחד מהם שירת במשך שבוע בכל פעם.־אֵלֶּה
(כו) <b>כִּי בֶאֱמוּנָה</b>, בנאמנות וביציבות <b>הֵמָּה אַרְבַּעַת גִּבּוֹרֵי הַשֹּׁעֲרִים</b> האמורים, <b>הֵם הַלְוִיִּם, וְהָיוּ</b> אנשי הצוות הקבוע שניהל את כל סדרי המקדש, ממונים <b>עַל־הַלְּשָׁכוֹת וְעַל־הָאֹצְרוֹת</b> של <b>בֵּית הָאֱלֹהִים.</b> מעבר לכהנים וללויים המזדמנים שהיו באים לעבוד במשמרות, הצריך ניהול המקדש אנשים קבועים ואמינים שיטפלו באדמיניסטרציה ובלוגיסטיקה.
(כז) <b>וּסְבִיבוֹת בֵּית־הָאֱלֹהִים יָלִינוּ,</b> כדי שיימצאו קרוב, <b>כִּי־עֲלֵיהֶם</b> מוטלת ה<b>מִשְׁמֶרֶת, וְהֵם</b> אחראים <b>עַל־הַמַּפְתֵּחַ וְלַבֹּקֶר לַבֹּקֶר.</b> בכל בוקר היה צריך לפתוח את דלתות המקדש, שחלקן היו ננעלות.
(כח) <b>וּמֵהֶם</b> היו ממונים <b>עַל־כְּלֵי הָעֲבֹדָה,</b> עבודת המקדש השוטפת, כגון כלים להולכת הדם וזריקתו, מזלגות ויעים לקרבנות ולדשן, <b>כִּי בְּמִסְפָּר יְבִיאוּם וּבְמִסְפָּר יוֹצִיאוּם.</b> מפאת חשיבותם של כלי השרת במקדש, כולם היו ספורים ומנויים, והוציאו אותם רק לפי הצורך.
(כט) <b>וּמֵהֶם מְמֻנִּים עַל־הַכֵּלִים</b> שאינם קשורים במישרין לעבודת הקודש, כגון כלי בישול, <b>וְעַל כָּל־כְּלֵי הַקֹּדֶשׁ</b>, כגון השולחן וכליו, <b>וְעַל־הַסֹּלֶת וְהַיַּיִן וְהַשֶּׁמֶן וְהַלְּבוֹנָה וְהַבְּשָׂמִים.</b>
(ל) <b>וּמִן־בְּנֵי הַכֹּהֲנִים</b> הייתה משפחה שבניה היו <b>רֹקְחֵי הַמִּרְקַחַת לַבְּשָׂמִים.</b>
(לא) <b>וּמַתִּתְיָה מִן־הַלְוִיִּם הוּא</b> היה <b>הַבְּכוֹר לְשַׁלֻּם הַקָּרְחִי</b>, אחראי <b>בֶּאֱמוּנָה עַל מַעֲשֵׂה הַחֲבִתִּים,</b> קרבנות מנחת המחבת, בפרט המנחה שמקריב הכהן הגדול בכל יום, שבמשנה כונתה 'מנחת חביתין'. הייתה זו מנחה שממונה מיוחד ואמין דאג להכנתה המורכבת יום יום, קודם שהאיר היום. חציה הוקרב בבוקר, וחציה בערב.
(לב) <b>וּמִן־בְּנֵי הַקְּהָתִי, מִן־אֲחֵיהֶם</b> של האמורים קודם, היו ממונים <b>עַל־לֶחֶם הַמַּעֲרָכֶת,</b> לחם הפנים, <b>לְהָכִין שַׁבַּת שַׁבָּת.</b> לפני כל שבת היו מכינים סדרת לחמים חדשה לסדר על השולחן שבהיכל.
(לג) <b>וְאֵלֶּה הַמְשֹׁרְרִים</b> שהיו <b>רָאשֵׁי אָבוֹת לַלְוִיִּם</b> וישבו <b>בַּלְּשָׁכֹת פְּטוּרִים</b> מעבודת הבית, <b>כִּי־יוֹמָם וָלַיְלָה עֲלֵיהֶם בַּמְּלָאכָה.</b> המשוררים לא עסקו בניהול סדרי הבית והכנת החומרים שהוטלו על אחיהם הלויים, משום שהיו עסוקים במלאכתם המיוחדת. טקסים רבים היו מלווים במנגינה, ונראה שלא כל מערך השירה והנגינה שהיה במקדש ידוע לנו. היו שירים קבועים ששרו אותם בפומבי, והיו שירים שהיו שייכים לימים מסוימים.
(לד) <b>אֵלֶּה רָאשֵׁי הָאָבוֹת לַלְוִיִּם לְתֹלְדוֹתָם. רָאשִׁים אֵלֶּה יָשְׁבוּ בִירוּשָׁלִָם.</b>
(לה) <b>וּבְגִבְעוֹן יָשְׁבוּ אֲבִי</b>, ראש העיר <b>גִבְעוֹן</b> שנקרא <b>יְעִיאֵל, וְשֵׁם אִשְׁתּוֹ מַעֲכָה.</b>
(לו) <b>וּבְנוֹ הַבְּכוֹר: עַבְדּוֹן, וְצוּר וְקִישׁ וּבַעַל וְנֵר וְנָדָב</b>
(לז) <b>וּגְדוֹר וְאַחְיוֹ וּזְכַרְיָה וּמִקְלוֹת.</b>
(לח) <b>וּמִקְלוֹת הוֹלִיד אֶת־שִׁמְאָם,</b> שנקרא לעיל שמאה, <b>וְאַף־הֵם נֶגֶד</b>, מול, סמוך ל<b>אֲחֵיהֶם יָשְׁבוּ בִירוּשָׁלִַם</b> כשהצטרפו לאחר זמן <b>עִם־אֲחֵיהֶם.</b>
(לט) הרשימה הקצרה שלפנינו מפרטת את יחוסה של משפחת שאול המלך ואת צאצאיו. <b>וְנֵר הוֹלִיד אֶת־קִישׁ וְקִישׁ הוֹלִיד אֶת־שָׁאוּל</b> המלך, <b>וְשָׁאוּל הוֹלִיד אֶת־יְהוֹנָתָן וְאֶת־מַלְכִּי־שׁוּעַ וְאֶת־אֲבִינָדָב וְאֶת־אֶשְׁבָּעַל.</b>
(מ) <b>וּבֶן־יְהוֹנָתָן</b> נקרא <b>מְרִיב בָּעַל,</b> או בכינויו הרגיל: מפיבֹּשת, <b>וּמְרִי־בַעַל הוֹלִיד אֶת־מִיכָה.</b>
(מא) <b>וּבְנֵי מִיכָה: פִּיתֹן וָמֶלֶךְ וְתַחְרֵעַ.</b>
(מב) <b>וְאָחָז הוֹלִיד אֶת־יַעְרָה</b>, שכונה קודם לכן יהועדה, <b>וְיַעְרָה הוֹלִיד אֶת־עָלֶמֶת וְאֶת־עַזְמָוֶת וְאֶת־זִמְרִי, וְזִמְרִי הוֹלִיד אֶת־מוֹצָא.</b>
(מג) <b>וּמוֹצָא הוֹלִיד אֶת־בִּנְעָא, וּרְפָיָה</b>, שנקרא לעיל רפה, היה <b>בְנוֹ, אֶלְעָשָׂה בְנוֹ, אָצֵל בְּנוֹ.</b>
(מד) <b>וּלְאָצֵל</b> היו <b>שִׁשָּׁה בָנִים, וְאֵלֶּה שְׁמוֹתָם: עַזְרִיקָם, בֹּכְרוּ וְיִשְׁמָעֵאל וּשְׁעַרְיָה וְעֹבַדְיָה וְחָנָן. אֵלֶּה בְּנֵי אָצַל.</b> אף זו רשימה מקוטעת של בני בנימין, שמקצתה נזכר כבר קודם לכן, אלא שהרשימות האחרונות באות להשלים את מה שהיה במקדש ובירושלים, ואת שושלת בית שאול.
<h2>פרק י</h2>
(א) <b>וּפְלִשְׁתִּים נִלְחֲמוּ בְיִשְׂרָאֵל</b> את אחת המלחמות הגדולות של ישראל, <b>וַיָּנָס אִישׁ־יִשְׂרָאֵל מִפְּנֵי פְלִשְׁתִּים, וַיִּפְּלוּ חֲלָלִים בְּהַר גִּלְבֹּעַ</b> וסביבתו, שם התרחש הקרב. נוסף על המערכה הכללית, הייתה מלחמה ממוקדת יותר –
(ב) <b>וַיַּדְבְּקוּ,</b> תקפו, נצמדו <b>פְלִשְׁתִּים אַחֲרֵי שָׁאוּל וְאַחֲרֵי בָנָיו.</b> הפלשתים ניסו לא רק להביס את מחנה ישראל אלא גם להרוג את מנהיגיו. <b>וַיַּכּוּ</b>, הרגו <b>פְלִשְׁתִּים אֶת־יוֹנָתָן וְאֶת־אֲבִינָדָב וְאֶת־מַלְכִּי־שׁוּעַ בְּנֵי שָׁאוּל.</b> לשאול נשאר רק בן אחד שמלך מאוחר יותר במקום אביו זמן קצר, ואילו שאר בניו נהרגו בקרב. נראה שבעקבות המפלה הפסיק מחנה ישראל להיות מערך קרבי מסודר, והוא התפלג לקבוצות קבוצות של לוחמים שנמלטו במרחב מפני הפלשתים התוקפים.
(ג) <b>וַתִּכְבַּד הַמִּלְחָמָה עַל־שָׁאוּל,</b> שלהגנתו נשארה בצדו קבוצת לוחמים קטנה. הפלשתים הלכו וסגרו עליו, אף על פי שלא ידעו בדיוק היכן הוא. <b>וַיִּמְצָאֻהוּ הַמּוֹרִים</b>, היורים <b>בַּקָּשֶׁת,</b> פלוגת קשָּׁתים פלשתית. <b>וַיָּחֶל</b>, הוא חלה, נפצע מהירי, או: נתחלחל <b>מִן־הַיּוֹרִים.</b> לא היה זה קרב פנים אל פנים, אבל הפלשתים ירו לכיוונו ופצעו אותו קשה.
(ד) <b>וַיֹּאמֶר שָׁאוּל אֶל־נֹשֵׂא כֵלָיו</b>, שנמצא תמיד בצדו<b>: שְׁלֹף חַרְבְּךָ וְדָקְרֵנִי</b>, דקוֹר אותי <b>בָהּ</b> כדי שאמות, <b>פֶּן־יָבֹאוּ הָעֲרֵלִים הָאֵלֶּה</b> וימצאו אותי חי, <b>וְהִתְעַלְּלוּ־בִי.</b> כך גם אם הם יפגעו בגופי, הם לא יענו אותי בחיי. <b>וְלֹא אָבָה</b>, רצה <b>נֹשֵׂא כֵלָיו, כִּי</b> בהיותו האדם הקרוב ביותר אל המפקד והנאמן לו ביותר, עד כדי מסירות נפשו למענו, היה קשור מאוד לשאול, ועל כן <b>יָרֵא מְאֹד</b> לעשות מעשה כזה. מכיוון שכך – <b>וַיִּקַּח שָׁאוּל אֶת־הַחֶרֶב וַיִּפֹּל עָלֶיהָ</b> על מנת להתאבד. נפילה על חרב איננה דרך קלה או פשוטה למי שמנסה להרוג את עצמו. מהתיאור המקביל עולה שהוא לא הצליח לגמרי. נראה שהוא פצע את עצמו פצעים אנושים, אבל עדיין נותר נשאר קצת בהכרה.
(ה) <b>וַיַּרְא נֹשֵׂא־כֵלָיו כִּי מֵת שָׁאוּל, וַיִּפֹּל גַּם־הוּא עַל־הַחֶרֶב וַיָּמֹת.</b> בגלל עומק הקשר ביניהם, כשראה במות שאול, חש שגם לו אין עוד חיים.
(ו) <b>וַיָּמָת שָׁאוּל וּשְׁלֹשֶׁת בָּנָיו, וְכָל־בֵּיתוֹ יַחְדָּו מֵתוּ.</b>
(ז) <b>וַיִּרְאוּ כָּל־אִישׁ יִשְׂרָאֵל אֲשֶׁר־בָּעֵמֶק</b> – עמק יזרעאל <b>כִּי נָסוּ,</b> ברחו הלוחמים לאחר התבוסה שנחלו, <b>וְכִי־מֵתוּ שָׁאוּל וּבָנָיו, וַיַּעַזְבוּ</b> את <b>עָרֵיהֶם וַיָּנֻסוּ.</b> לאחר המפלה נותרו אנשי ישראל שבאותו אזור חסרי הגנה מפני הפלשתים. לכן הם עזבו את מקומות היישוב שלהם ונמלטו לאזורים בטוחים יותר, <b>וַיָּבֹאוּ פְלִשְׁתִּים וַיֵּשְׁבוּ בָּהֶם.</b>
(ח) נראה שהקרב נגמר בלילה, כי לא היה טעם להילחם כשאין אור. <b>וַיְהִי מִמָּחֳרָת, וַיָּבֹאוּ פְלִשְׁתִּים לְפַשֵּׁט אֶת־הַחֲלָלִים,</b> להסיר מהם חפצים ובגדים בעלי ערך ולקחתם שלל, כנהוג בכל הדורות, <b>וַיִּמְצְאוּ אֶת־שָׁאוּל וְאֶת־בָּנָיו נֹפְלִים</b>, מוטלים <b>בְּהַר גִּלְבֹּעַ</b> בלי שציפו לכך. שאול עשוי היה לברוח מהמערכה בחסות החשכה, והם לא ידעו שהוא נשאר בשדה הקרב עד הסוף.
(ט) <b>וַיַּפְשִׁיטֻהוּ, וַיִּשְׂאוּ אֶת־רֹאשׁוֹ</b> שכרתו <b>וְאֶת־כֵּלָיו</b> – כלי המלחמה הפרטיים שלו, <b>וַיְשַׁלְּחוּ בְאֶרֶץ־פְּלִשְׁתִּים סָבִיב</b>, לכל עבר כדי <b>לְבַשֵּׂר אֶת־עֲצַבֵּיהֶם</b>, לאליליהם <b>וְאֶת־הָעָם</b>, ולעם. נראה שבטקס שערכו הביאו את החפצים המסמלים את ניצחונם תחילה אל בתי הפולחן ואחר כך הציגו אותם בפני כל העם.
(י) <b>וַיָּשִׂימוּ</b>, הניחו בסוף <b>אֶת־כֵּלָיו</b> של שאול בתוך <b>בֵּית אֱלֹהֵיהֶם, וְאֶת־גֻּלְגָּלְתּוֹ תָקְעוּ</b> בתוך <b>בֵּית</b> אלילם <b>דָּגוֹן.</b>
(יא) <b>וַיִּשְׁמְעוּ כֹּל</b> אנשי <b>יָבֵישׁ גִּלְעָד</b>, שהיו קשורים מאוד לשבט בנימין בכלל ולשאול בפרט מזה שנים רבות, <b>אֵת כָּל־אֲשֶׁר־עָשׂוּ פְלִשְׁתִּים לְשָׁאוּל.</b>
(יב) <b>וַיָּקוּמוּ כָּל־אִישׁ חַיִל, וַיִּשְׂאוּ אֶת־גּוּפַת שָׁאוּל וְאֵת גּוּפֹת בָּנָיו וַיְבִיאוּם יָבֵישָׁה.</b> הם גנבו את מה שנשאר מגוויות שאול ובניו שהוצגו בערי הפלשתים. שגם אם הגופות לא היו שמורות במיוחד, נדרשו אנשים נועזים שיחדרו לתוך העיר הפלשתית ויוציאו אותן. <b>וַיִּקְבְּרוּ אֶת־עַצְמוֹתֵיהֶם תַּחַת הָאֵלָה</b>, בנחלה מיוחדת <b>בְּיָבֵשׁ</b> גלעד, <b>וַיָּצוּמוּ שִׁבְעַת יָמִים.</b>
(יג) עד כאן תיאור המאורעות. עכשיו יובא הסבר למה שאירע, כדרכם של ספרי המקרא: <b>וַיָּמָת שָׁאוּל בְּמַעֲלוֹ אֲשֶׁר־מָעַל בַּה', עַל־דְּבַר ה'</b> במלחמת עמלק ובמקרים אחרים <b>אֲשֶׁר לֹא־שָׁמָר</b> בדיוק, <b>וְגַם</b> מעל בפנייתו בסוף חייו <b>לִשְׁאוֹל בָּאוֹב לִדְרוֹשׁ</b> אל המתים,
(יד) <b>וְלֹא־דָרַשׁ בַּה'</b>. אף ששאול ניסה באותה שעה לדרוש את ה' ולא נענה, היה עליו לדרוש יותר – <b>וַיְמִיתֵהוּ</b> ה' <b>וַיַּסֵּב אֶת־הַמְּלוּכָה לְדָוִיד בֶּן־יִשָׁי.</b> הסיפור הזה נועד לתאר את סופו של בית שאול ואת נפילת מלכותו. בספר זה אין מסופר לא על חייו ולא על שאר בני משפחתו, אלא על הריגתו במלחמה שבעקבותיה עברה המלוכה לדויד. כעת יתחיל הספר לעסוק בתולדותיו של המלך דויד ובמעשיו.
<h2>פרק יא</h2>
(א) כיוון ששאול נהרג, ובנו ששרד ושלט זמן קצר בעבר הירדן נהרג אף הוא, התברר שאין עתה מי שמיועד למלוכה. אשר על כן – <b>וַיִּקָּבְצוּ כָל־יִשְׂרָאֵל אֶל־דָּוִיד חֶבְרוֹנָה לֵאמֹר: הִנֵּה עַצְמְךָ וּבְשָׂרְךָ אֲנָחְנוּ.</b> אנחנו בני עם אחד; אינך זר לנו. אף על פי שבפועל מלך אז דויד על שבט יהודה וסביבתו בלבד, הגיעו אליו גם נציגי השבטים האחרים כדי לחדש את המלוכה על העם כולו, כפי ששאול מלך על כלל ישראל.
(ב) <b>גַּם־תְּמוֹל גַּם־שִׁלְשׁוֹם גַּם בִּהְיוֹת שָׁאוּל מֶלֶךְ, אַתָּה</b> היית <b>הַמּוֹצִיא וְהַמֵּבִיא אֶת־יִשְׂרָאֵל</b>. הרי גם בזמן שאול הנהגתָּ בענייני הצבא ובתחומים אחרים. במשך הזמן נדחית קצת מתפקידיך, אבל תמיד היית איש מרכזי בעבורנו. <b>וַיֹּאמֶר ה' אֱלֹהֶיךָ לְךָ: "אַתָּה תִרְעֶה אֶת־עַמִּי אֶת־יִשְׂרָאֵל וְאַתָּה תִּהְיֶה נָגִיד,</b> מושל <b>עַל עַמִּי יִשְׂרָאֵל".</b> זהו כמובן אזכור למשיחת דויד למלך על ידי שמואל.
(ג) <b>וַיָּבֹאוּ</b> בסופו של דבר <b>כָּל־זִקְנֵי יִשְׂרָאֵל אֶל־הַמֶּלֶךְ חֶבְרוֹנָה, וַיִּכְרֹת לָהֶם דָּוִיד בְּרִית בְּחֶבְרוֹן לִפְנֵי ה'.</b> הם הסכימו לקבל אותו למלך עליהם, והוא קיבל על עצמו את המלוכה. <b>וַיִּמְשְׁחוּ אֶת־דָּוִיד לְמֶלֶךְ עַל־יִשְׂרָאֵל, כִּדְבַר ה' בְּיַד־שְׁמוּאֵל.</b> אמנם הוא כבר נמשח על ידי שמואל, אבל המשיחה הזו הייתה עד כה מעשה פרטי שמשמעותו מצומצמת. עכשיו, שמשחו אותו בחברון, מדובר בהחלטה ציבורית כלל-לאומית למנותו למלך.
(ד) דויד לא יכול להיות מלך על כל ישראל מהעיר חברון. עיר זו ממוקמת באמצע נחלת יהודה, היא רחוקה משאר השבטים ומתייחסת באופן בולט לשבט יהודה. על כן אחת מפעולותיו הראשונות של דויד הייתה חיפוש אחר מרכז אחר למלכותו. תוך כדי כך הוא גם הוכיח את כוחו: <b>וַיֵּלֶךְ דָּוִיד וְכָל־יִשְׂרָאֵל</b> אל <b>יְרוּשָׁלִַם, הִיא</b> העיר שנקראה אז <b>יְבוּס, וְשָׁם</b> חיו בני העם <b>הַיְבוּסִי</b>, אחד משבטי הכנענים <b>יֹשְׁבֵי הָאָרֶץ.</b> .
(ה) <b>וַיֹּאמְרוּ יֹשְׁבֵי יְבוּס לְדָוִיד: לֹא תָבוֹא הֵנָּה.</b> יבוס הייתה למעשה מובלעת שלא נכבשה סופית בידי ישראל בבואם לארץ, ומסתבר ששררו יחסי שכנות סבירים בין היבוסים שהמשיכו לשבת בירושלים לבין ישראל. הם לא היו עם גדול ולא אנשי מלחמה מובהקים, אבל כאשר צבאו של דויד בא לכבוש את העיר יושבי יבוס גילו התנגדות. לפיכך – <b>וַיִּלְכֹּד דָּוִיד</b> בשלב הראשון <b>אֶת</b> המצודה שהייתה סמוכה לעיר מצפון, מדרום להר הבית, ונקראה אחר כך <b>מְצֻדַת צִיּוֹן, הִיא עִיר דָּוִיד.</b>
(ו) נראה שהייתה נקודה מסוימת שדרכה אפשר היה להיכנס אל העיר, או להביא למצב שיאפשר לצבא לפרוץ לתוכה. <b>וַיֹּאמֶר דָּוִיד: כָּל־מַכֵּה יְבוּסִי בָּרִאשׁוֹנָה</b>, מי שיבקע את התנגדות היבוסים <b>יִהְיֶה לְרֹאשׁ וּלְשָׂר,</b> ימונה לתפקיד בכיר. <b>וַיַּעַל בָּרִאשׁוֹנָה</b> לתוך העיר <b>יוֹאָב בֶּן־צְרוּיָה, וַיְהִי לְרֹאשׁ.</b>
(ז) <b>וַיֵּשֶׁב דָּוִיד בַּמְצָד,</b> במצודה, במקום המבוצר שהיה חלק מן העיר, <b>עַל־כֵּן קָרְאוּ־לוֹ</b> ולמה שנבנה סביבו אחר כך <b>עִיר דָּוִיד.</b>
(ח) <b>וַיִּבֶן הָעִיר מִסָּבִיב, מִן־הַמִּלּוֹא וְעַד־הַסָּבִיב.</b> בין המצד לבין החומה היו אזורים ריקים, שאותם מילאו דויד ובנו שלמה, ועל כן הם נקראו 'המִּלוא'. תחילה לא הייתה ירושלים שמורה ומבוצרת לחלוטין. עקב בניית המילוא נעשתה העיר כולה מוקפת חומה. <b>וְיוֹאָב יְחַיֶּה</b>, שיקם או פרנס <b>אֶת־שְׁאָר הָעִיר.</b> ארמונו הפרטי של דויד עמד תחילה בעיר דויד, לפני שנבנה לו ארמון של ממש. על חלקה האחר של העיר, שבו דויד לא ישב בפועל, היה מופקד יואב.
(ט) <b>וַיֵּלֶךְ דָּוִיד הָלוֹךְ וְגָדוֹל, וַה' צְבָאוֹת עִמּוֹ.</b> דויד נעשה מלך גדול, לחם מלחמות, כבש מדינות והצליח להרחיב את גבול ישראל.
(י) כאן באה רשימת גיבורי דויד בעלי תפקידים ודרגות מיוחדים. רשימה דומה לה נמצאת בספר שמואל. <b>וְאֵלֶּה רָאשֵׁי הַגִּבֹּרִים אֲשֶׁר לְדָוִיד, הַמִּתְחַזְּקִים עִמּוֹ</b>, שמתאמצים לעזור לו <b>בְמַלְכוּתוֹ עִם־כָּל־יִשְׂרָאֵל, לְהַמְלִיכוֹ כִּדְבַר ה' עַל־יִשְׂרָאֵל.</b> על אחדים מהם מובאים סיפורים של גבורה אישית; אחרים אולי נספחו לדויד כגיבורים פרטיים, ועם הזמן נעשו מפקדים בצבאו, לעתים מפקדים בכירים וחשובים.
(יא) <b>וְאֵלֶּה מִסְפַּר הַגִּבֹּרִים אֲשֶׁר לְדָוִיד:</b> ראשון ברשימה הוא <b>יָשָׁבְעָם בֶּן־חַכְמוֹנִי</b> שהיה <b>רֹאשׁ הַשָּׁלִישִׁים,</b> המפקדים. <b>הוּא־עוֹרֵר</b>, הניע, הניף <b>אֶת־חֲנִיתוֹ עַל־שְׁלֹשׁ־מֵאוֹת חָלָל</b>, הרג שלוש מאות איש <b>בְּפַעַם אֶחָת,</b> בקרב אחד בגבורתו המיוחדת.
(יב) <b>וְאַחֲרָיו אֶלְעָזָר בֶּן־דּוֹדוֹ</b>, שם איש. <b>הָאֲחוֹחִי</b>, שם אבי המשפחה או המקום. <b>הוּא בִּשְׁלוֹשָׁה</b>, אחד משלושת <b>הַגִּבֹּרִים</b>, שהיו מעין צוות מצטיין מכוח מעשיהם, כפי שיסופר להלן.
(יג) <b>הוּא־הָיָה עִם־דָּוִיד בַּ</b>מקום שנקרא <b>פַּס דַּמִּים</b>, או אפס דמים. לא ידוע למה נקרא כך. <b>וְהַפְּלִשְׁתִּים נֶאֶסְפוּ־שָׁם לַמִּלְחָמָה.</b> אלה היו מלחמות ראשונות שבהן שלחו הפלשתים צבא כדי למעט את כוחו של דויד, להגביל את מלכותו או לחבל בה. הפלשתים היו מעוניינים שמלכות ישראלית לא תאיים עליהם. את דויד הם הכירו הן מן התקופה שהיה במחנה שלהם, והן בתור אויב קשה. במלחמותיהם הם התאמצו ככל יכולתם לשמר את ההגמוניה שלהם ואת מעמדם. <b>וַתְּהִי חֶלְקַת הַשָּׂדֶה מְלֵאָה שְׂעוֹרִים, וְהָעָם נָסוּ מִפְּנֵי פְלִשְׁתִּים,</b> והיו בהם שהתחבאו באותה חלקת שדה.
(יד) <b>וַיִּתְיַצְּבוּ</b> בגבורה אלעזר וגיבור נוסף או אלעזר ואנשיו <b>בְתוֹךְ־הַחֶלְקָה וַיַּצִּילוּהָ, וַיַּכּוּ אֶת־פְּלִשְׁתִּים.</b> הם הצליחו לעצור יחידה פלשתית ואף לשמור על חלקת התבואה מנזק. <b>וַיּוֹשַׁע ה' תְּשׁוּעָה גְדוֹלָה.</b>
(טו) <b>וַיֵּרְדוּ שְׁלוֹשָׁה מִן־הַשְּׁלוֹשִׁים רֹאשׁ</b>, משלושים הראשים, <b>עַל־הַצֻּר,</b> הסלע ששימש מבצר ומחסה, <b>אֶל־דָּוִיד אֶל־מְעָרַת עֲדֻלָּם.</b> לא ברור אם הדבר אירע לפני שכבש את ירושלים או אחר כך. <b>וּמַחֲנֵה פְלִשְׁתִּים חֹנָה בְּעֵמֶק רְפָאִים</b> הרחב שליד ירושלים.
(טז) <b>וְדָוִיד אָז בַּמְּצוּדָה,</b> הוא הצור הסמוך למערת עדולם, <b>וּנְצִיב פְּלִשְׁתִּים</b> היה <b>אָז בְּבֵית לָחֶם.</b> אחרי מפלת ישראל בגלבֹּע ומותו של שאול הרחיבו הפלשתים את שלטונם לתוך גבול ארץ יהודה. משום כך ישב בבית-לחם נציב פלשתי שמשל על העיר וסביבותיה, ולידו חיל מצב ששמר עליו.
(יז) <b>וַיִּתְאָו</b>, התאווה <b>דָּוִיד וַיֹּאמַר: מִי יַשְׁקֵנִי מַיִם מִבּוֹר בֵּית־לֶחֶם</b>, שאינה רחוקה מעמק רפאים, הבור <b>אֲשֶׁר בַּשָּׁעַר.</b> דויד גדל בבית-לחם, והוא זוכר את מימיה הטובים. לא נראה שהשמיע בקשה מיוחדת, אלא השיח לפי תומו על אותם המים, אף על פי שהיה יכול לשתות מים שנאספו בגבים במדבר וכיוצא באלה.
(יח) כאשר שלושת אנשיו שמעו את המשאלה שהביע דויד, <b>וַיִּבְקְעוּ</b>, חצו תוך כדי לחימה <b>הַשְּׁלֹשָׁה</b> – שלושת הגיבורים, שהיו כנראה אוהביו ומעריציו של דויד, <b>בְּמַחֲנֵה פְלִשְׁתִּים,</b> שהיה מחנה אויב מבוצר, <b>וַיִּשְׁאֲבוּ־מַיִם מִבּוֹר בֵּית־לֶחֶם אֲשֶׁר בַּשַּׁעַר, וַיִּשְׂאוּ וַיָּבִאוּ אֶל־דָּוִיד. וְלֹא־אָבָה</b>, רצה <b>דָוִיד לִשְׁתּוֹתָם,</b> ובמקום זאת – <b>וַיְנַסֵּךְ אֹתָם לַה'.</b> הוא שפך את המים בתור נסך לשם ה'.
(יט) <b>וַיֹּאמֶר: חָלִילָה לִּי מֵאֱלֹהַי מֵעֲשׂוֹת זֹאת</b> – מלשתות את המים האלה. <b>הֲדַם הָאֲנָשִׁים הָאֵלֶּה אֶשְׁתֶּה בְנַפְשׁוֹתָם</b>?! <b>כִּי בְנַפְשׁוֹתָם הֱבִיאוּם.</b> האנשים הללו מסרו את נפשם, ודמם של האנשים נתון כביכול בתוך המים. לא נאה שאשתה מים שנקנו בדם. <b>וְלֹא אָבָה לִשְׁתּוֹתָם. אֵלֶּה עָשׂוּ שְׁלֹשֶׁת הַגִּבּוֹרִים.</b> בשל המעשה החריג הזה התפרסמו שלושת הגיבורים.
(כ) <b>וְאַבְשַׁי</b>, הקרוי בספר שמואל גם אבישי, <b>אֲחִי־יוֹאָב הוּא הָיָה רֹאשׁ</b>, מפקד על <b>הַשְּׁלוֹשָׁה, וְהוּא עוֹרֵר</b>, נופף <b>אֶת־חֲנִיתוֹ עַל־שְׁלֹשׁ מֵאוֹת חָלָל. וְלוֹ־שֵׁם</b> של כבוד <b>בַּשְּׁלוֹשָׁה.</b>
(כא) <b>מִן־הַשְּׁלוֹשָׁה בַשְּׁנַיִם</b> מהם היה <b>נִכְבָּד</b> בגבורתו האישית, <b>וַיְהִי לָהֶם לְשָׂר.</b> אבשי עלה בדרגות הפיקוד ונעשה עם הזמן אחד ממפקדיו הגדולים של דויד. <b>וְעַד</b>, עם <b>הַשְּׁלוֹשָׁה לֹא־בָא.</b> הוא היה להם לראש, ולא נכלל בשלושה.
(כב) גיבור נוסף הוא <b>בְּנָיָה בֶן־יְהוֹיָדָע</b> שהיה <b>בֶּן־אִישׁ־חַיִל רַב־פְּעָלִים מִן</b> המקום <b>קַבְצְאֵל, הוּא הִכָּה</b>, הרג <b>אֵת שְׁנֵי אֲרִיאֵל</b>, אנשי צבא מיוחדים, או: אנשים חשובים במחנה <b>מוֹאָב. וְ</b>סיפור נוסף על גבורתו האישית – <b>הוּא יָרַד וְהִכָּה אֶת־הָאֲרִי בְּתוֹךְ הַבּוֹר בְּיוֹם הַשָּׁלֶג.</b> בניהו ירד לבדו לתוך הבור ביום שלג והצליח לגבור על אריה שהיה נתון בתוכו במצוקה.
(כג) <b>וְהוּא הִכָּה אֶת־הָאִישׁ הַמִּצְרִי</b> שהיה <b>אִישׁ מִדָּה,</b> גדול ממדים. מידת גבהו כ<b>חָמֵשׁ בָּאַמָּה. וּבְיַד הַמִּצְרִי</b> הייתה <b>חֲנִית</b> גדולה <b>כִּמְנוֹר אֹרְגִים</b>, קורה גדולה בנול האריגה. <b>וַיֵּרֶד אֵלָיו</b> בניהו <b>בַּשָּׁבֶט,</b> במקל ולא בחנית, <b>וַיִּגְזֹל אֶת־הַחֲנִית מִיַּד הַמִּצְרִי וַיַּהַרְגֵהוּ בַּחֲנִיתוֹ.</b> אפשר שתנועת המצרי הייתה מסורבלת בגלל שריונו, וכך הצליח בניהו לחטוף את החנית מידו, כמו בסיפור של דויד וגלית.
(כד) <b>אֵלֶּה עָשָׂה בְּנָיָהוּ בֶּן־יְהוֹיָדָע, וְלוֹ־שֵׁם בִּשְׁלוֹשָׁה הַגִּבֹּרִים.</b> גם שלושה הגיבורים החשיבו אותו לגיבור גדול.
(כה) יותר <b>מִן־הַשְּׁלוֹשִׁים</b> – שלושים הגיבורים שיפורטו להלן, <b>הִנּוֹ</b> נחשב <b>נִכְבָּד הוּא. וְ</b>אילו <b>אֶל־הַשְּׁלֹשָׁה לֹא־בָא.</b> גבורתו לא נחשבה עדיין כמו זו של השלושה, שנעשו סמל הגבורה והתעוזה. <b>וַיְשִׂימֵהוּ דָוִיד עַל־מִשְׁמַעְתּוֹ.</b> דויד הטיל עליו אחריות פיקודית. בניהו היה מפקד הכרתי והפלתי, חיל המשמר של דויד.
(כו) <b>ו</b>שמות <b>גִבּוֹרֵי הַחֲיָלִים,</b> שביניהם שלושים הגיבורים שנזכרו<b>:</b> <b>עֲשָׂהאֵל אֲחִי יוֹאָב</b> הצעיר ממנו, שנהרג בידי אבנר, ו<b>אֶלְחָנָן בֶּן־דּוֹדוֹ,</b> שניהם <b>מִבֵּית לָחֶם.</b>
(כז) <b>שַׁמּוֹת הַהֲרוֹרִי, חֵלֶץ הַפְּלוֹנִי</b>. ייתכן שהפלוני הוא שם של מקום, או שקראו לו כך מפני שלא ידעו מהיכן הוא בא.
(כח) <b>עִירָא בֶן־עִקֵּשׁ הַתְּקוֹעִי,</b> מהעיר תקוע שביהודה, <b>אֲבִיעֶזֶר הָעַנְּתוֹתִי,</b> מענתות שבבנימין,
(כט) <b>סִבְּכַי הַחֻשָׁתִי, עִילַי הָאֲחוֹחִי,</b> שם משפחה בשבט בנימין,
(ל) <b>מַהְרַי הַנְּטֹפָתִי, חֵלֶד בֶּן־בַּעֲנָה הַנְּטוֹפָתִי,</b> שניהם מהעיר נטופה,
(לא) <b>אִיתַי בֶּן־רִיבַי מִגִּבְעַת בְּנֵי בִנְיָמִן, בְּנָיָה הַפִּרְעָתֹנִי,</b> מפרעתון שבאפרים,
(לב) <b>חוּרַי מִנַּחֲלֵי גָעַשׁ, אֲבִיאֵל הָעַרְבָתִי,</b>
(לג) <b>עַזְמָוֶת הַבַּחֲרוּמִי,</b> ממקום שנקרא בחורים במזרח לירושלים, <b>אֶלְיַחְבָּא הַשַּׁעַלְבֹנִי,</b> משעלבין,
(לד) <b>בְּנֵי הָשֵׁם הַגִּזוֹנִי, יוֹנָתָן בֶּן־שָׁגֵה הַהֲרָרִי,</b>
(לה) <b>אֲחִיאָם בֶּן־שָׂכָר הַהֲרָרִי, אֱלִיפַל בֶּן־אוּר,</b>
(לו) <b>חֵפֶר הַמְּכֵרָתִי, אֲחִיָּה הַפְּלֹנִי,</b>
(לז) <b>חֶצְרוֹ הַכַּרְמְלִי, נַעֲרַי בֶּן־אֶזְבָּי,</b>
(לח) <b>יוֹאֵל אֲחִי נָתָן,</b> אולי נתן הנביא, ועל כן הוא מתייחס אליו, <b>מִבְחָר בֶּן־הַגְרִי.</b> בין הגיבורים היו גם אנשים שהיו גרים או שבאו מעמים אחרים:
(לט) <b>צֶלֶק הָעַמּוֹנִי, נַחְרַי הַבֵּרֹתִי,</b> מבארות, והוא היה <b>נֹשֵׂא כְּלֵי</b>, עוזרו הצמוד של <b>יוֹאָב בֶּן־צְרוּיָה.</b>
(מ) <b>עִירָא הַיִּתְרִי, גָּרֵב הַיִּתְרִי,</b>
(מא) <b>אוּרִיָּה הַחִתִּי, זָבָד בֶּן־אַחְלָי,</b> שנזכר כאחד מצאצאי חצרון בשבט יהודה.
(מב) <b>עֲדִינָא בֶן־שִׁיזָא הָראוּבֵנִי,</b> שנעשה לאחר זמן <b>רֹאשׁ</b>, מנהיג <b>לָראוּבֵנִי, וְעָלָיו</b>, אליו נוספו <b>שְׁלֹשִׁים</b> אנשים.
(מג) <b>חָנָן בֶּן־מַעֲכָה וְיוֹשָׁפָט הַמִּתְנִי,</b>
(מד) <b>עֻזִּיָּא הָעַשְׁתְּרָתִי, שָׁמָע וִיעִיאֵל בְּנֵי חוֹתָם הָעֲרֹעֵרִי,</b>
(מה) <b>יְדִיעֲאֵל בֶּן־שִׁמְרִי וְיוֹחָא אָחִיו הַתִּיצִי,</b>
(מו) <b>אֱלִיאֵל הַמַּחֲוִים וִירִיבַי וְיוֹשַׁוְיָה בְּנֵי אֶלְנָעַם וְיִתְמָה הַמּוֹאָבִי,</b>
(מז) <b>אֱלִיאֵל וְעוֹבֵד וְיַעֲשִׂיאֵל הַמְּצֹבָיָה.</b>
<h2>פרק יב</h2>
(א) ברשימה הבאה, שחלקה ברור ומובן וחלקה שמות לא ידועים, מפורטים תומכי דויד שהגיעו אליו לפני שעלה לשלטון וגם אלה שבאו לאחר שהמליכו אותו: <b>וְאֵלֶּה הַבָּאִים אֶל־דָּוִיד לְצִיקְלָג.</b> צקלג הייתה עיר שהפלשתים כבשו מארץ ישראל, העניקו אותה לדויד, והיא נשארה נחלת מלכי בית דויד לדורות. ב<b>עוֹד</b> הוא היה <b>עָצוּר</b>, מעוכב שם <b>מִפְּנֵי שָׁאוּל בֶּן־קִישׁ.</b> כשדויד ישב בצקלג הוא לא היה אדם חופשי. הוא נחשב אז מעין מורד במלכות, ושאול רדף אחריו ועלול היה לפגוע בו. באותה עת באו אליו לשם אנשים שונים, <b>וְהֵמָּה</b> נחשבים <b>בַּגִּבּוֹרִים</b>, עם הגיבורים <b>עֹזְרֵי הַמִּלְחָמָה.</b>
(ב) ביניהם היו <b>נֹשְׁקֵי</b>, חמושים ב<b>קֶשֶׁת, מַיְמִינִים וּמַשְׂמִאלִים בָּאֲבָנִים וּבַחִצִּים בַּקָּשֶׁת.</b> לוחמים שיכלו להשתמש בשתי ידיהם על מנת לירות ולהילחם. זהו בוודאי יתרון גדול בשדה הקרב. ומהם היו אפילו <b>מֵאֲחֵי שָׁאוּל מִבִּנְיָמִן.</b> ייתכן שהתופעה של אנשים איטרי יד, המשתמשים בעיקר ביד שמאל, הייתה עניין תורשתי בשבט בנימין, כי היא מופיעה אצלם יותר מפעם אחת. חלק מהמשְׂמאליים לומדים להשתמש גם ביד ימין בגלל תנאי הסביבה או מסיבות אחרות, ובעקבות זאת הם נהנים מיתרון המיומנות בשתי ידיהם.
(ג) <b>הָרֹאשׁ</b> שלהם היה <b>אֲחִיעֶזֶר, וְיוֹאָשׁ בְּנֵי הַשְּׁמָעָה הַגִּבְעָתִי</b>, מגבעת בנימין <b>וִיזִיאֵל וָפֶלֶט בְּנֵי עַזְמָוֶת וּבְרָכָה וְיֵהוּא הָעַנְּתֹתִי</b>, בן ענתות
(ד) <b>וְיִשְׁמַעְיָה הַגִּבְעוֹנִי</b>, מגבעון שהיה <b>גִּבּוֹר בַּשְּׁלֹשִׁים,</b> אחד משלושים הגיבורים שנעשו יחידה לעצמה, <b>וְ</b>אף ממונה <b>עַל־הַשְּׁלֹשִׁים</b>
(ה) <b>וְיִרְמְיָה וְיַחֲזִיאֵל וְיוֹחָנָן וְיוֹזָבָד הַגְּדֵרָתִי,</b>
(ו) <b>אֶלְעוּזַי וִירִימוֹת וּבְעַלְיָה וּשְׁמַרְיָהוּ וּשְׁפַטְיָהוּ הַחֲרוּפִי,</b>
(ז) <b>אֶלְקָנָה וְיִשִּׁיָּהוּ וַעֲזַרְאֵל וְיוֹעֶזֶר וְיָשָׁבְעָם הַקָּרְחִים</b>, אולי מבני קֹרח,
(ח) <b>וְיוֹעֵאלָה וּזְבַדְיָה בְּנֵי יְרֹחָם מִן־הַגְּדוֹר.</b>
(ט) <b>וּמִן־הַגָּדִי</b>, משבט גד <b>נִבְדְּלוּ</b>, פרשו <b>אֶל־דָּוִיד לַמְצַד מִדְבָּרָה</b>, למצודה שבמדבר <b>גִּבֹּרֵי הַחַיִל</b> שהיו <b>אַנְשֵׁי צָבָא לַמִּלְחָמָה,</b> לוחמים פנים אל פנים <b>עֹרְכֵי צִנָּה</b>, המאומנים להשתמש במגן גדול <b>וָרֹמַח</b>, חנית ארוכה וכבדה, <b>וּפְנֵי אַרְיֵה פְּנֵיהֶם,</b> הם נראו מפחידים, <b>וְכִצְבָאיִם</b> היו קלי רגליים <b>עַל־הֶהָרִים לְמַהֵר.</b> האנשים משבט גד באו מעבר הירדן אף שלא היה להם כל עניין במלחמות אלה מצד עצמם. נראה שהלגיון שהתלקט סביב דויד בתחילה, הורכב מאנשים בודדים שהגיעו ממקומות שונים. חלקם באו מפני שנרדפו במקומם מפני שהיו חייבים כסף או שנמלטו מאיומים שונים, ומן הסתם היו גם הרפתקנים שהצטרפו אליהם.
(י) <b>עֵזֶר</b> היה <b>הָרֹאשׁ, עֹבַדְיָה הַשֵּׁנִי, אֱלִיאָב הַשְּׁלִשִׁי,</b>
(יא) <b>מִשְׁמַנָּה הָרְבִיעִי, יִרְמְיָה הַחֲמִשִׁי,</b>
(יב) <b>עַתַּי הַשִּׁשִּׁי, אֱלִיאֵל הַשְּׁבִעִי,</b>
(יג) <b>יוֹחָנָן הַשְּׁמִינִי, אֶלְזָבָד הַתְּשִׁיעִי,</b>
(יד) <b>יִרְמְיָהוּ הָעֲשִׂירִי, מַכְבַּנַּי עַשְׁתֵּי עָשָׂר,</b> האחד-עשר.
(טו) <b>אֵלֶּה מִבְּנֵי־גָד</b> שהיו במקומותיהם <b>רָאשֵׁי הַצָּבָא</b>, מפקדים <b>אֶחָד לְמֵאָה</b> – <b>הַקָּטָן,</b> הקטן ביניהם היה שר מאה, <b>וְהַגָּדוֹל</b> היה שר <b>לְאָלֶף.</b> על מנת לתאר את נחישותם ואת כוחם נוספת כאן הערה:
(טז) <b>אֵלֶּה הֵם אֲשֶׁר עָבְרוּ אֶת־הַיַּרְדֵּן בַּחֹדֶשׁ הָרִאשׁוֹן,</b> בניסן, אחרי עונת הגשמים, <b>וְהוּא מְמַלֵּא</b> את האפיק <b>עַל־כָּל־גְּדוֹתָיו,</b> שפות הנהר. חציית הנהר בזמנים כאלה קשה ועלולה להיות מסוכנת. אפשר היה לטבוע בירדן במצבי גאות, בפרט באזורים הללו של אמצע הירדן, שם זרימת הנהר חזקה בתקופה זו של השנה. <b>וַיַּבְרִיחוּ אֶת־כָּל</b> יושבי <b>הָעֲמָקִים</b> שהתנכלו להם, ואולי רצו למנוע את חבירתם לדויד, אלו ש<b>למִּזְרָח ולמַּעֲרָב</b> הירדן.
(יז) <b>וַיָּבֹאוּ</b> גם אנשים <b>מִן־בְּנֵי בִנְיָמִן וִיהוּדָה עַד־לַמְצָד לְדָוִיד.</b>
(יח) <b>וַיֵּצֵא דָוִיד לִפְנֵיהֶם, וַיַּעַן וַיֹּאמֶר לָהֶם: אִם־לְשָׁלוֹם בָּאתֶם אֵלַי לְעָזְרֵנִי</b> – <b>יִהְיֶה־לִּי עֲלֵיכֶם לֵבָב ל</b>היות <b>יָחַד,</b> לבי יהיה אתכם עם לבכם כְּלב אחד. <b>וְאִם־לְרַמּוֹתַנִי</b> ולמסור אותי <b>לְצָרַי</b>, לאויבי <b>בְּלֹא חָמָס</b>, על לא עוול <b>בְּכַפַּי</b> – <b>יֵרֶא אֱלֹהֵי אֲבוֹתֵינוּ וְיוֹכַח.</b> ה' ישפוט ויוכיח עם מי הצדק. דויד טען שוב ושוב, ובצדק, שלא בגד ולא עשה רעה, ושהוא נרדף לחינם.
(יט) <b>וְרוּחַ</b> התעוררות, השראה עליונה <b>לָבְשָׁה אֶת־עֲמָשַׂי</b>, שהוא כנראה עמשא, בן אחותו של דויד, שהיה <b>רֹאשׁ הַשָּׁלִישִׁים</b>, קבוצת הגיבורים. רוחו גרמה לו להצהיר דברים שנשמעים כדברי שירה, ושסגנונם שונה מהסגנון הרווח בדיבורו של חייל מקצועי רגיל<b>: לְךָ</b> אנחנו, <b>דָוִיד, וְעִמְּךָ, בֶן־יִשַׁי. שָׁלוֹם, שָׁלוֹם לְךָ וְשָׁלוֹם לְעֹזְרֶךָ, כִּי עֲזָרְךָ אֱלֹהֶיךָ.</b> מכיוון שדויד פנה אליהם במצב לא נוח, במעין בקשה שיתמכו בו, עמשי הצהיר בשם כולם שהצטרפותם אליו שלמה ומוחלטת. <b>וַיְקַבְּלֵם דָּוִיד וַיִּתְּנֵם</b> מפקדים <b>בְּרָאשֵׁי הַגְּדוּד.</b>
(כ) <b>וּמִ</b>שבט <b>מְּנַשֶּׁה נָפְלוּ עַל</b>, חברו אל <b>דָּוִיד בְּבֹאוֹ עִם־פְּלִשְׁתִּים עַל־שָׁאוּל לַמִּלְחָמָה,</b> בזמן שדויד עוד שירת את הפלשתים, כאשר הם באו להילחם בשאול. כמסופר בספר שמואל, דויד לא יכול היה ללחום בצבא ישראל כי שאול רדף אחריו, אך הוא גם לא רצה להילחם נגד בני עמו. <b>ו</b>בסופו של דבר דויד ואנשיו <b>לֹא עֲזָרֻם</b> – לפלשתים בקרב, <b>כִּי בְעֵצָה,</b> בהתייעצות ובמחשבה מכוונת <b>שִׁלְּחֻהוּ סַרְנֵי</b>, מנהיגי <b>פְלִשְׁתִּים</b> מהמערכה, כי הם לא האמינו לו וחששו שיבגוד בהם, <b>לֵאמֹר: בְּ</b>הסרת <b>רָאשֵׁינוּ יִפּוֹל</b> ויתרצה <b>אֶל־אֲדֹנָיו שָׁאוּל.</b>
(כא) ואז, <b>בְּלֶכְתּוֹ אֶל־צִיקְלַג</b>, כשחזר מן המערכה, <b>נָפְלוּ עָלָיו</b> אנשים <b>מִמְּנַשֶּׁה: עַדְנַח וְיוֹזָבָד וִידִיעֲאֵל וּמִיכָאֵל וְיוֹזָבָד וֶאֱלִיהוּא וְצִלְּתָי,</b> שהיו <b>רָאשֵׁי הָאֲלָפִים אֲשֶׁר לִמְנַשֶּׁה.</b>
(כב) <b>וְהֵמָּה עָזְרוּ עִם־דָּוִיד</b> בהתנפלו <b>עַל־הַגְּדוּד</b> של העמלקים ששרפו את צקלג ושבו את משפחות דויד ואנשיו שיצאו מן העיר, <b>כִּי־גִבּוֹרֵי חַיִל כֻּלָּם, וַיִּהְיוּ שָׂרִים בַּצָּבָא.</b>
(כג) <b>כִּי לְעֶת־יוֹם בְּיוֹם</b>, מדי יום, תמיד <b>יָבֹאוּ</b> אנשים נוספים <b>עַל־דָּוִיד לְעָזְרוֹ, עַד</b> שהפך <b>לְמַחֲנֶה גָדוֹל כְּמַחֲנֵה אֱלֹהִים,</b> מחנה גדול מאוד. עד כאן רשימת גיבורי דויד שעזרו לו לפני היותו מלך.
(כד) הרשימה הבאה מדברת על זמן מאוחר יותר. <b>וְאֵלֶּה מִסְפְּרֵי רָאשֵׁי הֶחָלוּץ לַצָּבָא</b> ש<b>בָּאוּ עַל</b>, אל <b>דָּוִיד חֶבְרוֹנָה</b> כדי <b>לְהָסֵב</b> את <b>מַלְכוּת שָׁאוּל אֵלָיו כְּפִי</b>, כדבר <b>ה':</b>
(כה) <b>בְּנֵי יְהוּדָה נֹשְׂאֵי צִנָּה וָרֹמַח</b> – <b>שֵׁשֶׁת אֲלָפִים וּשְׁמוֹנֶה מֵאוֹת חֲלוּצֵי צָבָא.</b> זו יחידת הלוחמים ששבט יהודה שלח.
(כו) <b>מִן־בְּנֵי שִׁמְעוֹן</b> הגיעו <b>גִּבּוֹרֵי חַיִל לַצָּבָא</b> – <b>שִׁבְעַת אֲלָפִים וּמֵאָה.</b>
(כז) <b>מִן־בְּנֵי הַלֵּוִי</b> – <b>אַרְבַּעַת אֲלָפִים וְשֵׁשׁ מֵאוֹת.</b>
(כח) <b>וִיהוֹיָדָע הַנָּגִיד לְאַהֲרֹן,</b> מנהיג הכהנים בא <b>וְעִמּוֹ שְׁלֹשֶׁת אֲלָפִים וּשְׁבַע מֵאוֹת</b> איש.
(כט) <b>וְצָדוֹק</b> הכהן היה <b>נַעַר גִּבּוֹר חָיִל, וּבֵית־אָבִיו</b> היו <b>שָׂרִים</b> – <b>עֶשְׂרִים וּשְׁנָיִם.</b>
(ל) <b>וּמִן־בְּנֵי בִנְיָמִן אֲחֵי שָׁאוּל</b> באו <b>שְׁלֹשֶׁת אֲלָפִים, וְעַד־הֵנָּה</b>, קודם לכן <b>מַרְבִּיתָם</b> היו <b>שֹׁמְרִים מִשְׁמֶרֶת</b>, מתיצבים בשֵׁרות <b>בֵּית שָׁאוּל</b> ומנאמניו, ואז עברו למחנה של דויד ובאו להמליך אותו.
(לא) <b>וּמִן־בְּנֵי אֶפְרַיִם</b> – <b>עֶשְׂרִים אֶלֶף וּשְׁמוֹנֶה מֵאוֹת גִּבּוֹרֵי חַיִל, אַנְשֵׁי שֵׁמוֹת</b>, מפורסמים <b>לְבֵית אֲבוֹתָם.</b>
(לב) <b>וּמֵחֲצִי מַטֵּה מְנַשֶּׁה</b> – <b>שְׁמוֹנָה עָשָׂר אָלֶף אֲשֶׁר נִקְּבוּ</b>, נתפרשו <b>בְּשֵׁמוֹת לָבוֹא לְהַמְלִיךְ אֶת־דָּוִיד.</b>
(לג) <b>וּמִבְּנֵי יִשָּׂשכָר</b>, באו <b>יוֹדְעֵי בִינָה לָעִתִּים.</b> יודעי הבינה ידעו לייעץ לפי הזמנים והנסיבות <b>לָדַעַת מַה־יַּעֲשֶׂה יִשְׂרָאֵל</b> בין בחיים האזרחיים ובין בהתנהלות הצבאית. <b>רָאשֵׁיהֶם</b> היו <b>מָאתַיִם</b> מנהיגים, <b>וְכָל־אֲחֵיהֶם</b> נוהגים <b>עַל־פִּיהֶם.</b> את קבוצת ההנהגה המייעצת הזו זיהו בדורות מאוחרים יותר עם ראשי הסנהדרין והבקיאים בקביעת החודשים ועיבור השנים.
(לד) <b>מִזְּבֻלוּן</b> באו <b>יוֹצְאֵי צָבָא, עֹרְכֵי מִלְחָמָה בְּכָל־כְּלֵי מִלְחָמָה</b> – <b>חֲמִשִּׁים אָלֶף, וְלַעֲדֹר</b>, לערוך מלחמה או גם לעבוד בתחומים אחרים <b>בְּלֹא־לֵב וָלֵב,</b> בלא לב חלוק, כלומר התמסרו למשימותיהם בלב שלם.
(לה) <b>וּמִנַּפְתָּלִי</b> הגיעו <b>שָׂרִים</b> – <b>אָלֶף, וְעִמָּהֶם</b> לוחמים <b>בְּצִנָּה וַחֲנִית</b> – <b>שְׁלֹשִׁים וְשִׁבְעָה אָלֶף.</b>
(לו) <b>וּמִן־הַדָּנִי</b> באו <b>עֹרְכֵי מִלְחָמָה</b> – <b>עֶשְׂרִים־וּשְׁמוֹנָה אֶלֶף וְשֵׁשׁ מֵאוֹת.</b>
(לז) <b>וּמֵאָשֵׁר</b> באו <b>יוֹצְאֵי צָבָא לַעֲרֹךְ מִלְחָמָה</b> – <b>אַרְבָּעִים אָלֶף.</b>
(לח) <b>וּמֵעֵבֶר לַיַּרְדֵּן, מִן־הָראוּבֵנִי וְהַגָּדִי וַחֲצִי שֵׁבֶט מְנַשֶּׁה</b> באו לוחמים חמושים <b>בְּכֹל כְּלֵי צְבָא מִלְחָמָה</b> – <b>מֵאָה וְעֶשְׂרִים אָלֶף.</b>
(לט) <b>כָּל־אֵלֶּה אַנְשֵׁי מִלְחָמָה עֹדְרֵי</b>, עורכי <b>מַעֲרָכָה</b>, קרב <b>בְּלֵבָב שָׁלֵם, בָּאוּ חֶבְרוֹנָה לְהַמְלִיךְ אֶת־דָּוִיד עַל־כָּל־יִשְׂרָאֵל, וְגַם כָּל־שׁ</b>א<b>רִית יִשְׂרָאֵל</b> היה להם <b>לֵב אֶחָד לְהַמְלִיךְ אֶת־דָּוִיד.</b> הנציגים הללו ביטאו את הרצון הלאומי הכללי שדויד ימלוך על כל ישראל.
(מ) <b>וַיִּהְיוּ־שָׁם</b> כל האורחים הללו, היחידות הצבאיות והאזרחיות ששלחו כל השבטים, <b>עִם־דָּוִיד יָמִים שְׁלוֹשָׁה</b> כשהם <b>אֹכְלִים וְשׁוֹתִים,</b> לחגוג לרגל מינוי המלך, <b>כִּי־הֵכִינוּ לָהֶם</b> מזון <b>אֲחֵיהֶם,</b> כנראה תושבי הסביבה.
(מא) <b>וְגַם</b> השבטים <b>הַקְּרוֹבִים־אֲלֵיהֶם</b>, הסמוכים לאנשי דויד <b>עַד־יִשָּׂשכָר וּזְבֻלוּן וְנַפְתָּלִי</b>, הרחוקים יותר, <b>מְבִיאִים לֶחֶם בַּחֲמוֹרִים וּבַגְּמַלִּים וּבַפְּרָדִים וּבַבָּקָר, מַאֲכָל קֶמַח, דְּבֵלִים</b>, תאנים מיובשות <b>וְצִמּוּקִים וְיַיִן וְשֶׁמֶן וּבָקָר וְצֹאן לָרֹב, כִּי שִׂמְחָה</b> הייתה <b>בְּיִשְׂרָאֵל.</b>
<h2>פרק יג</h2>
(א) <b>וַיִּוָּעֵץ דָּוִיד עִם־שָׂרֵי הָאֲלָפִים וְהַמֵּאוֹת לְכָל־נָגִיד,</b> כל בעלי המשרה.
(ב) <b>וַיֹּאמֶר דָּוִיד לְכֹל קְהַל יִשְׂרָאֵל: אִם־עֲלֵיכֶם טוֹב,</b> אם הדבר נראה בעיניכם, <b>וּמִן־ה' אֱלֹהֵינוּ</b> יצא הדבר, אם הוא לרצון ה', <b>נִפְרְצָה</b>, נפרוץ, נצא ו<b>נִשְׁלְחָה עַל</b>, אל <b>אַחֵינוּ הַנִּשְׁאָרִים בְּכֹל אַרְצוֹת</b>, נחלות <b>יִשְׂרָאֵל</b> שלא באו הנה, <b>וְעִמָּהֶם הַכֹּהֲנִים וְהַלְוִיִּם בְּעָרֵי מִגְרְשֵׁיהֶם, וְיִקָּבְצוּ אֵלֵינוּ.</b> נכנס את כולם לאספה גדולה.
(ג) <b>וְנָסֵבָּה</b>, נעביר <b>אֶת־אֲרוֹן אֱלֹהֵינוּ אֵלֵינוּ,</b> לירושלים, <b>כִּי־לֹא דְרַשְׁנֻהוּ</b>, ביקשנו אותו, לא פנינו לעסוק בעניינו <b>בִּימֵי שָׁאוּל</b> עד כה.
(ד) <b>וַיֹּאמְרוּ</b>, הביעו את רצונם <b>כָל־הַקָּהָל לַעֲשׂוֹת כֵּן, כִּי־יָשַׁר</b>, נראה <b>הַדָּבָר בְּעֵינֵי כָל־הָעָם.</b> אנשים חשבו שכדאי להעלות את הארון למקום מרכזי שבו יוכלו לחדש את עבודת ה'.
(ה) <b>וַיַּקְהֵל דָּוִיד אֶת־כָּל־יִשְׂרָאֵל מִן־שִׁיחוֹר</b>, הנהר המציין את גבולה המזרחי של <b>מִצְרַיִם, וְעַד־לְבוֹא חֲמָת</b> שבצפון כדי <b>לְהָבִיא אֶת־אֲרוֹן הָאֱלֹהִים מִקִּרְיַת יְעָרִים.</b>
(ו) <b>וַיַּעַל דָּוִיד וְכָל־יִשְׂרָאֵל בַּעֲלָתָה</b>, אל המקום שנקרא בעלה, כלומר <b>אֶל־קִרְיַת יְעָרִים אֲשֶׁר לִיהוּדָה,</b> על מנת <b>לְהַעֲלוֹת מִשָּׁם אֵת אֲרוֹן הָאֱלֹהִים, ה' יוֹשֵׁב הַכְּרוּבִים, אֲשֶׁר־נִקְרָא שֵׁם</b> ה' עליו. הארון, שהכרובים עדיין סוככו עליו בכנפיהם, מסמל את הנוכחות האלוקית בתוך ישראל, ולכן ה' נקרא 'יושב הכרובים'. זהו מוקד הקודש החשוב ביותר.
(ז) בתורה נאמר במפורש שהארון איננו נלקח בעגלה אלא נישא על הכתף על ידי הלויים, אבל גם הפלשתים החזירו אותו בעגלה מפני שפחדו לנגוע בו. <b>וַיַּרְכִּיבוּ אֶת־אֲרוֹן הָאֱלֹהִים עַל־עֲגָלָה חֲדָשָׁה מִבֵּית אֲבִינָדָב,</b> כי לא רצו לנגוע בו, <b>וְעֻזָּא וְאַחְיוֹ נֹהֲגִים בַּעֲגָלָה.</b>
(ח) <b>וְדָוִיד וְכָל־יִשְׂרָאֵל מְשַׂחֲקִים לִפְנֵי הָאֱלֹהִים בְּכָל־עֹז,</b> רוקדים בהתלהבות ובכל המרץ, <b>וּבְשִׁירִים וּבְכִנֹּרוֹת וּבִנְבָלִים וּבְתֻפִּים וּבִמְצִלְתַּיִם וּבַחֲצֹצְרוֹת.</b>
(ט) <b>וַיָּבֹאוּ עַד</b> מקום שנקרא <b>גֹּרֶן כִּידֹן, וַיִּשְׁלַח עֻזָּא אֶת־יָדוֹ לֶאֱחֹז אֶת־הָאָרוֹן</b> שלא ייפול, <b>כִּי שָׁמְטוּ</b>, הזיזו <b>הַבָּקָר</b> את העגלה בתנועתם הנה והנה. נראה שהעגלה הייתה פתוחה וללא דפנות, ובעקבות תנועת הבקר נראה היה שהארון עומד ליפול. באופן טבעי מיהר עוזא והושיט ידו אל הארון להחזיק בו.
(י) <b>וַיִּחַר־אַף</b>, כעס <b>ה' בְּעֻזָּא וַיַּכֵּהוּ עַל אֲשֶׁר־שָׁלַח יָדוֹ עַל־הָאָרוֹן, וַיָּמָת שָׁם לִפְנֵי הָאֱלֹהִים.</b>
(יא) <b>וַיִּחַר</b>, היה קשה <b>לְדָוִיד כִּי־פָרַץ ה' פֶּרֶץ</b>, המית בהתערבות נסית <b>בְּעֻזָּא,</b> כי כוונותיו של עוזא היו בוודאי רצויות, גם אם לא פעל כדין. <b>וַיִּקְרָא לַמָּקוֹם הַהוּא</b>, שנקרא עד אז כידֹן, <b>פֶּרֶץ עֻזָּא עַד הַיּוֹם הַזֶּה.</b>
(יב) <b>וַיִּירָא דָוִיד אֶת־הָאֱלֹהִים בַּיּוֹם הַהוּא, לֵאמֹר: הֵיךְ,</b> איך <b>אָבִיא אֵלַי אֵת אֲרוֹן הָאֱלֹהִים</b>? אם מי שמתוך כוונות טובות נגע בארון לשמרו מיד נהרג, מה עלול להתרחש עוד בקרבתו?
(יג) <b>וְלֹא־הֵסִיר דָּוִיד אֶת־הָאָרוֹן אֵלָיו</b> – <b>אֶל־עִיר דָּוִיד, וַיַּטֵּהוּ</b>, הפנה אותו <b>אֶל־בֵּית עֹבֵד־אֱדֹם הַגִּתִּי,</b> שהיה לוי והתגורר מחוץ לעיר.
(יד) <b>וַיֵּשֶׁב אֲרוֹן הָאֱלֹהִים עִם־בֵּית עֹבֵד אֱדֹם בְּבֵיתוֹ שְׁלֹשָׁה חֳדָשִׁים, וַיְבָרֶךְ ה' אֶת־בֵּית עֹבֵד־אֱדֹם וְאֶת־כָּל־אֲשֶׁר־לוֹ.</b> דויד חשש שהקִּרבה לארון עלולה להביא פורענות, אבל בבית עובד אדום לא כך קרה אלא להיפך. ברכה מיוחדת באה בביתו ולמשפחתו. מכאן אפשר היה ללמוד שכאשר נוהגים בארון האלוקים בכבוד, לא נגרם כל נזק, אלא להיפך – ברכה וישועה.
<h2>פרק יד</h2>
(א) <b>וַיִּשְׁלַח חוּרָם מֶלֶךְ־צֹר מַלְאָכִים</b>, שליחים <b>אֶל־דָּוִיד</b> כדי להביע את רצונו לכונן אתו קשרים ויחסים טובים. <b>ו</b>בנוסף לכך שלח <b>עֲצֵי אֲרָזִים וְחָרָשֵׁי קִיר</b>, בנאים <b>וְחָרָשֵׁי עֵצִים</b>, נגרים על מנת <b>לִבְנוֹת לוֹ בָּיִת.</b> מלך צור התנדב לסייע לדויד בבניית בית שיהיה עשוי מעצי ארז יקרים, לפי המתכונת המפוארת שמלך צור רגיל בה. המחווה כבדת המשקל הזו מעידה שחורם רואה בדויד מלך גדול שראוי לכבדו. אין זו העלאת מס, אלא מתנה יקרה שנועדה להביע כבוד כלפי דויד ורצון לשמור עמו על יחסי קרבה.
(ב) דויד לא פירש את המחווה הנדיבה הזו כמתנה אישית. <b>וַיֵּדַע דָּוִיד כִּי־הֱכִינוֹ</b>, העמיד אותו <b>ה' לְמֶלֶךְ עַל־יִשְׂרָאֵל, כִּי־נִשֵּׂאת לְמַעְלָה</b>, התרוממה, התחזקה <b>מַלְכוּתוֹ בַּעֲבוּר עַמּוֹ יִשְׂרָאֵל.</b> הוא ראה במעשה של מלך צור סימן לעליית קרנה של ממלכת ישראל בעיני העמים. מלכות דויד כבר אינה אפיזודה מקומית; תוקפה והשפעתה ניכרים בעמי האזור. מכיוון שממלכת ישראל גדולה הרבה יותר מצור, התחזקותה עוררה את צור לקשור יחסי ידידות עם מלכה.
(ג) ושוב רשימת יחס קטנה, שרשימה דומה לה הובאה לעיל: <b>וַיִּקַּח דָּוִיד עוֹד נָשִׁים בִּירוּשָׁלִָם,</b> נוסף על אלה שהיו לו בחברון, <b>וַיּוֹלֶד דָּוִיד עוֹד בָּנִים וּבָנוֹת.</b>
(ד) <b>וְאֵלֶּה שְׁמוֹת הַיְלוּדִים</b>, הילדים <b>אֲשֶׁר הָיוּ־לוֹ בִּירוּשָׁלִָם: שַׁמּוּעַ וְשׁוֹבָב, נָתָן וּשְׁלֹמֹה</b>
(ה) <b>וְיִבְחָר וֶאֱלִישׁוּעַ וְאֶלְפָּלֶט</b>
(ו) <b>וְנֹגַהּ וְנֶפֶג וְיָפִיעַ</b>
(ז) <b>וֶאֱלִישָׁמָע וּבְעֶלְיָדָע וֶאֱלִיפָלֶט.</b> אלפלט ואליפלט הם שמות קרובים. שמות אלה וכן אלישוע ואלישמע מזכירים את האל שהציל את דויד מצרה.
(ח) <b>וַיִּשְׁמְעוּ פְלִשְׁתִּים כִּי־נִמְשַׁח דָּוִיד לְמֶלֶךְ עַל־כָּל־יִשְׂרָאֵל, וַיַּעֲלוּ כָל־פְּלִשְׁתִּים לְבַקֵּשׁ אֶת</b> נפשו של <b>דָּוִיד.</b> הם רצו להילחם בו ולנסות לעקור אותו ממלכותו. <b>וַיִּשְׁמַע דָּוִיד, וַיֵּצֵא לִפְנֵיהֶם,</b> לקראתם.
(ט) <b>וּפְלִשְׁתִּים בָּאוּ</b> וחדרו עמוק אל תוך ארץ ישראל, <b>וַיִּפְשְׁטוּ בְּעֵמֶק רְפָאִים</b> הסמוך לירושלים.
(י) <b>וַיִּשְׁאַל דָּוִיד בֵּאלֹהִים לֵאמֹר: הַאֶעֱלֶה</b>, האם אצא למלחמה <b>עַל־פְּלִשְׁתִּים, וּנְתַתָּם בְּיָדִי</b>?<b>וַיֹּאמֶר לוֹ ה': עֲלֵה, וּנְתַתִּים בְּיָדֶךָ.</b>
(יא) <b>וַיַּעֲלוּ בְּ</b>מקום שייקרא <b>בַעַל־פְּרָצִים, וַיַּכֵּם שָׁם דָּוִיד. וַיֹּאמֶר דָּוִיד: פָּרַץ</b>, שבר והפיץ <b>הָאֱלֹהִים אֶת־אוֹיְבַי בְּיָדִי כְּפֶרֶץ מָיִם</b> המגיחים ממקום צר ומתפשטים לכל עבר והורסים את הנקרה בדרכם. כך הפלשתים אפילו לא התנגדו כראוי אלא נסו על נפשם והתפזרו. <b>עַל־כֵּן קָרְאוּ שֵׁם־הַמָּקוֹם הַהוּא בַּעַל פְּרָצִים.</b>
(יב) מכיוון שהם ברחו בחפזה ממקום המערכה – <b>וַיַּעַזְבוּ</b>, הם נטשו <b>שָׁם אֶת־אֱלֹהֵיהֶם,</b> העבודה הזרה שהביאו אִתם לקרב. <b>וַיֹּאמֶר</b>, ציווה <b>דָּוִיד, וַיִּשָּׂרְפוּ בָּאֵשׁ</b> כאמור בתורה.
(יג) <b>וַיֹּסִיפוּ עוֹד פְּלִשְׁתִּים</b> לתקוף, <b>וַיִּפְשְׁטוּ</b> שוב <b>בָּעֵמֶק.</b>
(יד) <b>וַיִּשְׁאַל עוֹד דָּוִיד בֵּאלֹהִים. וַיֹּאמֶר לוֹ הָאֱלֹהִים: לֹא תַעֲלֶה</b> ישירות <b>אַחֲרֵיהֶם</b> כמו בפעם הראשונה, אלא <b>הָסֵב מֵעֲלֵיהֶם,</b> לך מסביב <b>וּבָאתָ לָהֶם מִמּוּל הַבְּכָאִים</b>, שם עצים או שיחים, וכך לא ירגישו בך.
(טו) <b>וִיהִי כְּשָׁמְעֲךָ אֶת־קוֹל הַצְּעָדָה</b>, צעדת אנשים <b>בְּרָאשֵׁי הַבְּכָאִים</b>, שאינו קול טבעי, <b>אָז תֵּצֵא בַמִּלְחָמָה,</b> זה יהיה הסימן בעבורך <b>כִּי־יָצָא הָאֱלֹהִים לְפָנֶיךָ לְהַכּוֹת אֶת־מַחֲנֵה פְלִשְׁתִּים.</b>
(טז) <b>וַיַּעַשׂ דָּוִיד כַּאֲשֶׁר צִוָּהוּ הָאֱלֹהִים, וַיַּכּוּ אֶת־מַחֲנֵה פְלִשְׁתִּים מִגִּבְעוֹן וְעַד־גָּזְרָה.</b> כפי הנראה נסוג הצבא הפלשתי צפונה לכיוון גבעון ומורד בית-חורון לאחר שדויד חסם את אפשרות נסיגתו לדרום בנחל רפאים, ושם הוא הוכה.
(יז) אחרי הניצחון המזהיר על הפלשתים, <b>וַיֵּצֵא שֵׁם־דָּוִיד בְּכָל־הָאֲרָצוֹת, וַה' נָתַן אֶת־פַּחְדּוֹ עַל־כָּל־הַגּוֹיִם.</b> תבוסתם הכפולה של הפלשתים הגדילה את פרסומו ואת תוקפו של דויד בכל עמי הסביבה.
<h2>פרק טו</h2>
(א) <b>וַיַּעַשׂ־לוֹ בָתִּים בְּעִיר דָּוִיד,</b> וכחלק מהמפעל – <b>וַיָּכֶן מָקוֹם לַאֲרוֹן הָאֱלֹהִים וַיֶּט</b>, פרשׂ, הקים <b>לוֹ</b> – בשביל הארון <b>אֹהֶל.</b>
(ב) <b>אָז אָמַר</b> בלבו, או: ציווה <b>דָּוִיד לֹא לָשֵׂאת אֶת־אֲרוֹן הָאֱלֹהִים</b> בשום אמצעי אחר, כגון בעגלה, <b>כִּי אִם־הַלְוִיִּם</b> בגופם, <b>כִּי־בָם בָּחַר ה' לָשֵׂאת אֶת־אֲרוֹן ה' וּלְשָׁרְתוֹ עַד־עוֹלָם.</b> נשיאת הארון היא תפקידם של הלויים.
(ג) <b>וַיַּקְהֵל דָּוִיד</b> שוב <b>אֶת־כָּל־יִשְׂרָאֵל אֶל־יְרוּשָׁלִָם לְהַעֲלוֹת אֶת־אֲרוֹן ה' אֶל־מְקוֹמוֹ אֲשֶׁר־הֵכִין לוֹ</b> – האוהל שבירושלים.
(ד) <b>וַיֶּאֱסֹף דָּוִיד אֶת־בְּנֵי אַהֲרֹן וְאֶת־הַלְוִיִּם</b> כדי להכינם להעלאת הארון.
(ה) הנאספים <b>לִבְנֵי קְהָת: אוּרִיאֵל הַשָּׂר</b> הממונה עליהם <b>וְאֶחָיו</b>, בני בית האב שלו – <b>מֵאָה וְעֶשְׂרִים.</b>
(ו) <b>לִבְנֵי מְרָרִי: עֲשָׂיָה הַשָּׂר וְאֶחָיו</b> – <b>מָאתַיִם וְעֶשְׂרִים.</b>
(ז) <b>לִבְנֵי גֵּרְשֹׁם: יוֹאֵל הַשָּׂר וְאֶחָיו</b> – <b>מֵאָה וּשְׁלֹשִׁים.</b>
(ח) <b>לִבְנֵי אֱלִיצָפָן: שְׁמַעְיָה הַשָּׂר וְאֶחָיו</b> – <b>מָאתָיִם.</b>
(ט) <b>לִבְנֵי חֶבְרוֹן: אֱלִיאֵל הַשָּׂר וְאֶחָיו</b> – <b>שְׁמוֹנִים.</b>
(י) <b>לִבְנֵי עֻזִּיאֵל: עַמִּינָדָב הַשָּׂר וְאֶחָיו</b> – <b>מֵאָה וּשְׁנֵים עָשָׂר.</b>
(יא) <b>וַיִּקְרָא דָוִיד לְצָדוֹק וּלְאֶבְיָתָר הַכֹּהֲנִים</b> הראשיים, העומדים בראש המערכת הזו, <b>ול</b>ראשי משפחות ה<b>לְוִיִּם</b> האמורים<b>: לְאוּרִיאֵל, עֲשָׂיָה וְיוֹאֵל, שְׁמַעְיָה וֶאֱלִיאֵל וְעַמִּינָדָב.</b>
(יב) <b>וַיֹּאמֶר לָהֶם: אַתֶּם, רָאשֵׁי הָאָבוֹת לַלְוִיִּם, הִתְקַדְּשׁוּ</b>, הכינו את עצמכם, וגם: היטהרו <b>אַתֶּם וַאֲחֵיכֶם, וְהַעֲלִיתֶם אֵת אֲרוֹן ה' אֱלֹהֵי יִשְׂרָאֵל אֶל</b> המקום אשר <b>הֲכִינוֹתִי לוֹ.</b>
(יג) <b>כִּי לְמַבָּרִאשׁוֹנָה</b>, בפעם הראשונה <b>לֹא</b> העליתם <b>אַתֶּם,</b> ולכן <b>פָּרַץ ה' אֱלֹהֵינוּ בָּנוּ</b> והרג את עוזא, <b>כִּי־לֹא דְרַשְׁנֻהוּ</b>, ביררנו את התנהגותנו אתו <b>כַּמִּשְׁפָּט,</b> כדין. אילו נשאנו את הארון כראוי, לא היה קורה האסון.
(יד) <b>וַיִּתְקַדְּשׁוּ הַכֹּהֲנִים וְהַלְוִיִּם</b> כדי <b>לְהַעֲלוֹת אֶת־אֲרוֹן ה' אֱלֹהֵי יִשְׂרָאֵל.</b>
(טו) <b>וַיִּשְׂאוּ בְנֵי־הַלְוִיִּם אֵת אֲרוֹן הָאֱלֹהִים כַּאֲשֶׁר צִוָּה מֹשֶׁה כִּדְבַר ה'</b> שבתורה, <b>בִּכְתֵפָם בַּמֹּטוֹת עֲלֵיהֶם.</b>
(טז) <b>וַיֹּאמֶר דָּוִיד לְשָׂרֵי הַלְוִיִּם לְהַעֲמִיד אֶת־אֲחֵיהֶם הַמְשֹׁרְרִים בִּכְלֵי־שִׁיר</b> – <b>נְבָלִים וְכִנֹּרוֹת וּמְצִלְתָּיִם מַשְׁמִיעִים</b> קול רם כדי <b>לְהָרִים־בְּקוֹל</b> באמצעות כל הכלים הללו <b>לְשִׂמְחָה.</b>
(יז) <b>וַיַּעֲמִידוּ הַלְוִיִּם</b> לשורר <b>אֵת הֵימָן בֶּן־יוֹאֵל, וּמִן־אֶחָיו</b> את <b>אָסָף בֶּן־בֶּרֶכְיָהוּ, וּמִן־בְּנֵי מְרָרִי אֲחֵיהֶם</b> את <b>אֵיתָן בֶּן־קוּשָׁיָהוּ.</b> ייתכן שאלה משוררי תהלים איתן, אסף והימן.
(יח) אלו היו ראשי המשוררים, <b>וְעִמָּהֶם אֲחֵיהֶם הַמִּשְׁנִים</b>, בדרגה משנית<b>: זְכַרְיָהוּ, בֵּן וְיַעֲזִיאֵל וּשְׁמִירָמוֹת וִיחִיאֵל וְעֻנִּי, אֱלִיאָב וּבְנָיָהוּ וּמַעֲשֵׂיָהוּ וּמַתִּתְיָהוּ וֶאֱלִיפְלֵהוּ וּמִקְנֵיָהוּ וְעֹבֵד אֱדֹם וִיעִיאֵל</b> שהיו <b>הַשֹּׁעֲרִים.</b>
(יט) <b>וְהַמְשֹׁרְרִים הֵימָן, אָסָף וְאֵיתָן</b> מנגנים <b>בִּמְצִלְתַּיִם</b> העשויים <b>נְחֹשֶׁת לְהַשְׁמִיעַ</b> קול רם בצלצולם.
(כ) <b>וּזְכַרְיָה וַעֲזִיאֵל וּשְׁמִירָמוֹת וִיחִיאֵל וְעֻנִּי וֶאֱלִיאָב וּמַעֲשֵׂיָהוּ וּבְנָיָהוּ,</b> שבדרך כלל היו שוערים כאמור, בתהלוכה זו ניגנו <b>בִּנְבָלִים עַל־עֲלָמוֹת,</b> סוג נוסף של כלי זמר, או: נבלים שבדרך כלל נשים ועלמות היו מנגנות בהם.
(כא) <b>וּמַתִּתְיָהוּ וֶאֱלִיפְלֵהוּ וּמִקְנֵיָהוּ וְעֹבֵד אֱדֹם וִיעִיאֵל וַעֲזַזְיָהוּ</b> ניגנו <b>בְּכִנֹּרוֹת עַל־הַשְּׁמִינִית לְנַצֵּחַ,</b> לנגן.
(כב) <b>וּכְנַנְיָהוּ</b> היה <b>שַׂר־הַלְוִיִּם בְּמַשָּׂא,</b> בשירה. הוא לא היה שר בעצמו, אולי היה מבוגר מדי או שקולו לא היה ערב, אלא <b>יָסֹר</b>, מפקד או מורה <b>בַּמַּשָּׂא</b>, <b>כִּי מֵבִין הוּא.</b> הוא ניצח על המקהלה וארגן את השירה.
(כג) <b>וּבֶרֶכְיָה וְאֶלְקָנָה שֹׁעֲרִים,</b> לויים שעמדו סמוך <b>לָאָרוֹן.</b>
(כד) <b>וּשְׁבַנְיָהוּ וְיוֹשָׁפָט וּנְתַנְאֵל וַעֲמָשַׂי וּזְכַרְיָהוּ וּבְנָיָהוּ וֶאֱלִיעֶזֶר הַכֹּהֲנִים</b>, היו <b>מַחְצְרִים בַּחֲצֹצְרוֹת</b>, מקדימים והולכים <b>לִפְנֵי אֲרוֹן הָאֱלֹהִים, וְעֹבֵד אֱדֹם וִיחִיָּה שֹׁעֲרִים לָאָרוֹן,</b> צעדו סמוך לארון מצד הכהנים.
(כה) <b>וַיְהִי דָוִיד וְזִקְנֵי יִשְׂרָאֵל וְשָׂרֵי הָאֲלָפִים הַהֹלְכִים לְהַעֲלוֹת אֶת־אֲרוֹן בְּרִית־ה' מִן־בֵּית עֹבֵד־אֱדֹם בְּשִׂמְחָה.</b> בתהלוכה הגדולה שכללה את נכבדי העם ובראשם המלך, הובל הארון מביתו של עובד אדום, שהיה אף הוא לוי, והועלה לירושלים.
(כו) <b>וַיְהִי בֶּעְזֹר הָאֱלֹהִים אֶת־הַלְוִיִּם נֹשְׂאֵי אֲרוֹן בְּרִית־ה', וַיִּזְבְּחוּ שִׁבְעָה־פָרִים וְשִׁבְעָה אֵילִים</b> מתוך שמחה והודיה שהכול הולך למישרין.
(כז) <b>וְדָוִיד מְכֻרְבָּל</b>, מעוטף <b>בִּמְעִיל בּוּץ,</b> פשתן, שהוא בגד לבן שאינו מקושט, <b>וְ</b>כן <b>כָל־הַלְוִיִּם הַנֹּשְׂאִים אֶת־הָאָרוֹן וְהַמְשֹׁרְרִים וּכְנַנְיָה הַשַּׂר הַמַּשָּׂא הַמְשֹׁרְרִים, וְעַל־דָּוִיד</b> היה גם <b>אֵפוֹד בָּד.</b> מעין מעיל קצר דמוי סינר, שנחגר בחגור ואולי כתפיות מחזיקות אותו למעלה.
(כח) <b>וְכָל־יִשְׂרָאֵל מַעֲלִים אֶת־אֲרוֹן בְּרִית ה' בִּתְרוּעָה וּבְקוֹל שׁוֹפָר וּבַחֲצֹצְרוֹת וּבִמְצִלְתָּיִם, מַשְׁמִעִים</b> קולות <b>בִּנְבָלִים וְכִנֹּרוֹת.</b>
(כט) <b>וַיְהִי אֲרוֹן בְּרִית־ה' בָּא עַד־עִיר דָּוִיד, וּמִיכַל בַּת־שָׁאוּל נִשְׁקְפָה בְּעַד הַחַלּוֹן וַתֵּרֶא אֶת־הַמֶּלֶךְ דָּוִיד מְרַקֵּד וּמְשַׂחֵק</b> עם כל הקהל, וכדרך המרקדים, תנועותיו היו חופשיות, <b>וַתִּבֶז לוֹ בְּלִבָּהּ.</b> הוא נראה כאיש פשוט, ואילו היא, בתור בתו של מלך, לא סבלה את אופן ההתנהגות הזה, שאין בו הדרת כבוד.
<h2>פרק טז</h2>
(א) <b>וַיָּבִיאוּ אֶת־אֲרוֹן הָאֱלֹהִים וַיַּצִּיגוּ</b>, הציבו <b>אֹתוֹ בְּתוֹךְ הָאֹהֶל אֲשֶׁר נָטָה</b>, פרש <b>לוֹ דָּוִיד. וַיַּקְרִיבוּ</b> קרבנות <b>עֹלוֹת וּשְׁלָמִים לִפְנֵי הָאֱלֹהִים.</b>
(ב) <b>וַיְכַל,</b> סיים <b>דָּוִיד מֵהַעֲלוֹת הָעֹלָה וְהַשְּׁלָמִים, וַיְבָרֶךְ אֶת־הָעָם בְּשֵׁם ה'.</b>
(ג) <b>וַיְחַלֵּק לְכָל־אִישׁ יִשְׂרָאֵל מֵאִישׁ וְעַד־אִשָּׁה</b> מתנה לכבוד המאורע הגדול של הכנסת הארון למקומו, <b>לְאִישׁ</b>, לכל אחד מהנאספים נתן <b>כִּכַּר־לֶחֶם וְאֶשְׁפָּר,</b> חתיכת בשר, ויש שדרשו את המלה: 'אחד משישה בפר', שישית פר, <b>וַאֲשִׁישָׁה</b>, מאכל או משקה מענבים, או: קנקן יין.
(ד) <b>וַיִּתֵּן לִפְנֵי אֲרוֹן ה'</b> אנשים קבועים <b>מִן־הַלְוִיִּם</b> שיהיו <b>מְשָׁרְתִים, וּלְהַזְכִּיר</b>, לומר שיר המזכיר כביכול את ישראל לפני ה', או: המודיע את מעשי ה', <b>וּלְהוֹדוֹת וּלְהַלֵּל לַה' אֱלֹהֵי יִשְׂרָאֵל.</b> אף על פי שעדיין לא הוקם בית המקדש, כבר היה אוהל מקודש. על כן ראוי שיעמדו ליד הארון אנשים שישרתו שם בקביעות.
(ה) <b>אָסָף הָרֹאשׁ וּמִשְׁנֵהוּ זְכַרְיָה,</b> ואִתם <b>יְעִיאֵל וּשְׁמִירָמוֹת וִיחִיאֵל וּמַתִּתְיָה וֶאֱלִיאָב וּבְנָיָהוּ וְעֹבֵד אֱדֹם וִיעִיאֵל</b> מנגנים <b>בִּכְלֵי נְבָלִים וּבְכִנֹּרוֹת, וְאָסָף בַּמְצִלְתַּיִם מַשְׁמִיעַ.</b>
(ו) <b>וּבְנָיָהוּ וְיַחֲזִיאֵל הַכֹּהֲנִים</b> תוקעים <b>בַּחֲצֹצְרוֹת תָּמִיד לִפְנֵי אֲרוֹן בְּרִית־הָאֱלֹהִים.</b>
(ז) <b>בַּיּוֹם הַהוּא אָז נָתַן דָּוִיד בָּרֹאשׁ</b>, לראשונה את השיר <b>לְהֹדוֹת לַה' בְּיַד־אָסָף וְאֶחָיו.</b> לא ברור אם דויד הוא שחיבר את השירה הבאה, או שהוא רק קבע את תוכן השירה או את מסגרתה, ואחד המשוררים כתב אותה:
(ח) הפסוקים הבאים מופיעים בשינויים קלים כחלק ממזמור גדול יותר בספר תהלים. <b>הוֹדוּ לַה', קִרְאוּ בִשְׁמוֹ, הוֹדִיעוּ בָעַמִּים</b> את <b>עֲלִילֹתָיו,</b> מעשיו.
(ט) <b>שִׁירוּ לוֹ, זַמְּרוּ־לוֹ, שִׂיחוּ</b>, דברו <b>בְּכָל־נִפְלְאוֹתָיו.</b>
(י) <b>הִתְהַלְלוּ</b>, השתבחו <b>בְּשֵׁם קָדְשׁוֹ</b> שנקרא עליכם, ועל כך שאתם מאמינים בו ומתברכים על ידו. <b>יִשְׂמַח לֵב מְבַקְשֵׁי ה'</b> בשמעם את כל אלה.
(יא) <b>דִּרְשׁוּ</b>, פנו, חפשו את <b>ה' וְעֻזּוֹ,</b> כוחו, <b>בַּקְּשׁוּ</b> את <b>פָנָיו תָּמִיד.</b>
(יב) <b>זִכְרוּ</b> את <b>נִפְלְאֹתָיו אֲשֶׁר עָשָׂה,</b> את <b>מֹפְתָיו ו</b>גם את <b>מִשְׁפְּטֵי־פִיהוּ,</b> שציווה אותנו לעשות,
(יג) <b>זֶרַע יִשְׂרָאֵל עַבְדּוֹ, בְּנֵי יַעֲקֹב בְּחִירָיו.</b>
(יד) <b>הוּא ה' אֱלֹהֵינוּ</b> ש<b>בְּכָל־הָאָרֶץ</b>, העולם יוצאים לפועל <b>מִשְׁפָּטָיו,</b> גזרותיו.
(טו) <b>זִכְרוּ לְעוֹלָם</b> את <b>בְּרִיתוֹ</b> הנצחית, את ה<b>דָּבָר</b> ש<b>צִוָּה לְאֶלֶף דּוֹר,</b> לדור דורים.
(טז) זוהי הברית <b>אֲשֶׁר כָּרַת</b> בתחילה <b>אֶת</b>, עם <b>אַבְרָהָם, ו</b>היא <b>שְׁבוּעָתוֹ לְיִצְחָק,</b>
(יז) <b>וַיַּעֲמִידֶהָ</b> – את השבועה <b>לְיַעֲקֹב לְחֹק</b> קבוע, <b>לְיִשְׂרָאֵל</b> העמיד אותה בתור <b>בְּרִית עוֹלָם.</b>
(יח) <b>לֵאמֹר: "לְךָ אֶתֵּן</b> את <b>אֶרֶץ־כְּנָעַן, חֶבֶל</b>, חלק, אזור <b>נַחֲלַתְכֶם".</b> הבטחת הארץ הייתה חלק מהברית שכרת ה' עם אבות האומה.
(יט) גם <b>בִּהְיוֹתְכֶם מְתֵי מִסְפָּר,</b> אנשים ספורים, <b>כִּמְעַט וְגָרִים בָּהּ.</b> לא הייתם תושבי הארץ אלא רק גֵּרים בה, מועטים וחלשים.
(כ) <b>וַיִּתְהַלְּכוּ</b>, נדדו אבותיכם <b>מִגּוֹי אֶל־גּוֹי, וּמִמַּמְלָכָה אֶל־עַם אַחֵר,</b> בתוך גבולות הארץ, ולעתים מחוץ להם, כמו אברהם שהלך למצרים ולארץ פלשתים.
(כא) ואף על פי שהם היו גרים ותלושים, <b>לֹא־הִנִּיחַ לְאִישׁ לְעָשְׁקָם,</b> לקפחם, לגזלם, <b>וַיּוֹכַח</b>, ה' הזהיר וייסר <b>עֲלֵיהֶם</b>, למענם ובענייניהם את ה<b>מְלָכִים,</b> כמו שמסופר על אברהם ויצחק בעניין פרעה ואבימלך, ואמר להם<b>:</b>
(כב) <b>אַל־תִּגְּעוּ בִּמְשִׁיחָי,</b> אלה שמשחתי להיות נסיכי. גם אם כלפי חוץ, הם אינם נראים מלכים גדולים, אלו הם המלכים שלי. <b>וּבִנְבִיאַי</b>, אבות האומה, שהיו גם נביאים, <b>אַל־תָּרֵעוּ,</b> תפגעו.
(כג) גם פסוקים אלה מופיעים, בכמה שינויים, כמזמור לעצמו בספר תהלים: <b>שִׁירוּ לַה', כָּל־הָאָרֶץ, בַּשְּׂרוּ מִיּוֹם־אֶל־יוֹם</b>, בכל יום ויום את <b>יְשׁוּעָתוֹ</b> מחדש.
(כד) <b>סַפְּרוּ בַגּוֹיִם אֶת־כְּבוֹדוֹ, בְּכָל־הָעַמִּים</b> ספרו את <b>נִפְלְאֹתָיו.</b>
(כה) <b>כִּי גָדוֹל ה' וּמְהֻלָּל מְאֹד, וְנוֹרָא</b>, נשגב, מעורר יראה <b>הוּא עַל־כָּל־אֱלֹהִים.</b>
(כו) <b>כִּי כָּל־אֱלֹהֵי הָעַמִּים</b> אינם אלים אמתיים אלא <b>אֱלִילִים,</b> ביטוי להקטנה וזלזול, כצעצועים, <b>וַה'</b> הוא אשר <b>שָׁמַיִם עָשָׂה.</b>
(כז) <b>הוֹד וְהָדָר לְפָנָיו, עֹז וְחֶדְוָה בִּמְקֹמוֹ.</b>
(כח) <b>הָבוּ</b>, תנו <b>לַה', מִשְׁפְּחוֹת עַמִּים, הָבוּ לַה' כָּבוֹד וָעֹז,</b> פאר והדר.
(כט) <b>הָבוּ לַה'</b> את <b>כְּבוֹד שְׁמוֹ</b>, הכבוד שראוי לתת לשמו. <b>שְׂאוּ מִנְחָה וּבֹאוּ לְפָנָיו, הִשְׁתַּחֲווּ לַה' בְּהַדְרַת־קֹדֶשׁ.</b>
(ל) <b>חִילוּ,</b> רעדו <b>מִלְּפָנָיו, כָּל</b> תושבי <b>הָאָרֶץ,</b> העולם. <b>אַף־תִּכּוֹן</b>, תתייצב <b>תֵּבֵל בַּל־תִּמּוֹט.</b> העולם, שנראה לעתים רופף, יעמוד איתן כאשר כל יושביו יכבדו את ה' וייכנעו מלפניו. אז השמחה והשירה יקיפו את הבריאה כולה –
(לא) <b>יִשְׂמְחוּ הַשָּׁמַיִם, וְתָגֵל</b>, תשמח גם <b>הָאָרֶץ, וְיֹאמְרוּ בַגּוֹיִם: ה' מָלָךְ.</b>
(לב) <b>יִרְעַם</b>, יגעש, ירעיש <b>הַיָּם וּמְלוֹאוֹ,</b> כל מה שבו. קולות הגלים נתפסים כשירתו של הים. <b>יַעֲלֹץ</b>, ישמח <b>הַשָּׂדֶה וְכָל־אֲשֶׁר־בּוֹ.</b>
(לג) <b>אָז יְרַנְּנוּ עֲצֵי הַיָּעַר, מִלִּפְנֵי ה', כִּי</b>, כאשר <b>בָא לִשְׁפּוֹט אֶת־הָאָרֶץ.</b> גם הטבע שאינו בתחום שלטונו של האדם, יתמלא שמחה ורגש כאשר ה' יתגלה בעולם באמצעות משפטו.
(לד) ולסיום, מעין הפתיחה: <b>הוֹדוּ לַה' כִּי טוֹב, כִּי לְעוֹלָם חַסְדּוֹ.</b>
(לה) <b>וְאִמְרוּ: "הוֹשִׁיעֵנוּ, אֱלֹהֵי יִשְׁעֵנוּ, וְקַבְּצֵנוּ וְהַצִּילֵנוּ מִן־הַגּוֹיִם, לְהֹדוֹת לְשֵׁם קָדְשֶׁךָ</b> ו<b>לְהִשְׁתַּבֵּחַ בִּתְהִלָּתֶךָ".</b>
(לו) <b>בָּרוּךְ ה' אֱלֹהֵי יִשְׂרָאֵל מִן־הָעוֹלָם וְעַד־הָעֹלָם,</b> לנצח נצחים. זו שירתו של דויד לכבוד הבאת ארון ה' למקומו הקבוע. <b>וַיֹּאמְרוּ כָל־הָעָם: אָמֵן וְהַלֵּל לַה'.</b>
(לז) <b>וַיַּעֲזָב</b>, דויד השאיר <b>שָׁם לִפְנֵי אֲרוֹן בְּרִית־ה' לְאָסָף וּלְאֶחָיו</b>, את אסף ואחיו כדי <b>לְשָׁרֵת לִפְנֵי הָאָרוֹן תָּמִיד לִדְבַר־יוֹם בְּיוֹמוֹ,</b> כפי המעשה הנצרך בכל יום.
(לח) <b>וְעֹבֵד אֱדֹם וַאֲחֵיהֶם</b> המשוררים היו בסך הכול <b>שִׁשִּׁים וּשְׁמוֹנָה, וְעֹבֵד אֱדֹם בֶּן־יְדִיתוּן וְחֹסָה</b> ממונים <b>לְשֹׁעֲרִים.</b>
(לט) <b>וְאֵת צָדוֹק הַכֹּהֵן וְאֶחָיו הַכֹּהֲנִים</b> העמיד דויד לשרת <b>לִפְנֵי מִשְׁכַּן ה' בַּבָּמָה</b>, מקום מוגבה שעליו הוקם מזבח, <b>אֲשֶׁר בְּגִבְעוֹן.</b> שם היה מעין מקדש.
(מ) <b>לְהַעֲלוֹת</b> שם <b>עֹלוֹת לַה' עַל־מִזְבַּח הָעֹלָה תָּמִיד לַבֹּקֶר וְלָעָרֶב, וּלְ</b>פי <b>כָל הַכָּתוּב בְּתוֹרַת ה' אֲשֶׁר צִוָּה עַל־יִשְׂרָאֵל.</b> את הארון הביאו למקום מרכזי ומכובד יותר – ליד המלך וצבאו – עד שייבנה בית המקדש הקבוע. בינתיים הקריבו את קרבנות התמיד בבמה המרכזית שבגבעון. לאחר זמן יקריב שם גם שלמה המלך קרבנות.
(מא) <b>וְעִמָּהֶם</b> – עם הכהנים המעלים את העולות היו <b>הֵימָן וִידוּתוּן וּשְׁאָר הַבְּרוּרִים</b>, הנבחרים <b>אֲשֶׁר נִקְּבוּ</b>, נזכרו <b>בְּשֵׁמוֹת, לְהֹדוֹת לַה' כִּי לְעוֹלָם חַסְדּוֹ.</b> הם היו שרים עם קרבנות הציבור.
(מב) <b>וְ</b>שוב, בפירוט – <b>עִמָּהֶם הֵימָן וִידוּתוּן</b> מנגנים ב<b>חֲצֹצְרוֹת וּמְצִלְתַּיִם ל</b>היות <b>מַשְׁמִיעִים</b> קול רם, <b>וּ</b>שאר <b>כְלֵי שִׁיר הָאֱלֹהִים. וּבְנֵי יְדוּתוּן</b> לא שרו אלא היו אחראים <b>לַשָּׁעַר.</b>
(מג) כשהסתיימה החגיגה, <b>וַיֵּלְכוּ כָל־הָעָם אִישׁ לְבֵיתוֹ,</b> ולאחר שדויד נפרד לשלום מישראל – <b>וַיִּסֹּב</b>, פנה <b>דָּוִיד לְבָרֵךְ אֶת</b> בני <b>בֵּיתוֹ</b> ולשמוח עמם.
<h2>פרק יז</h2>
(א) <b>וַיְהִי כַּאֲשֶׁר יָשַׁב דָּוִיד בְּבֵיתוֹ, וַיֹּאמֶר דָּוִיד אֶל־נָתָן הַנָּבִיא: הִנֵּה אָנֹכִי יוֹשֵׁב בְּבֵית הָאֲרָזִים</b> המפואר שבנה לי חורם מלך צור, <b>ו</b>אילו <b>אֲרוֹן בְּרִית־ה'</b> מונח באוהל <b>תַּחַת יְרִיעוֹת.</b> אין זה נאה. רצוני להתחיל לבנות מקדש לה'.
(ב) <b>וַיֹּאמֶר נָתָן אֶל־דָּוִיד: כֹּל אֲשֶׁר בִּלְבָבְךָ עֲשֵׂה, כִּי הָאֱלֹהִים עִמָּךְ.</b> קום וממש את הרעיון הגדול שעלה בלבך.
(ג) ואולם – <b>וַיְהִי בַּלַּיְלָה הַהוּא, וַיְהִי דְּבַר־אֱלֹהִים אֶל־נָתָן לֵאמֹר׃</b>
(ד) <b>לֵךְ וְאָמַרְתָּ אֶל־דָּוִיד עַבְדִּי: כֹּה אָמַר ה': לֹא אַתָּה תִּבְנֶה־לִּי</b> את <b>הַבַּיִת לָשָׁבֶת.</b>
(ה) <b>כִּי לֹא יָשַׁבְתִּי בְּבַיִת</b>, במקדש של קבע <b>מִן־הַיּוֹם אֲשֶׁר הֶעֱלֵיתִי אֶת־יִשְׂרָאֵל</b> ממצרים <b>עַד הַיּוֹם הַזֶּה. וָאֶהְיֶה</b> שוכן <b>מֵאֹהֶל אֶל־אֹהֶל וּמִמִּשְׁכָּן</b> למשכן. בשִׁלֹה היה עדיין אוהל, שכן רק חלקו התחתון של המבנה היה בנוי מאבנים, ואילו גגו היה מכוסה ביריעות של המשכן המקורי. לאחר שחרב משכן שִׁלֹה, לא היה בניין קבע לארון או מקדש.
(ו) <b>בְּכֹל</b> הזמנים <b>אֲשֶׁר־הִתְהַלַּכְתִּי בְּכָל־יִשְׂרָאֵל, ה</b>אם <b>דָבָר דִּבַּרְתִּי אֶת־אַחַד שֹׁפְטֵי יִשְׂרָאֵל אֲשֶׁר צִוִּיתִי לִרְעוֹת</b>, להנהיג <b>אֶת־עַמִּי לֵאמֹר: "לָמָּה לֹא־בְנִיתֶם לִי בֵּית אֲרָזִים</b>?<b>"</b> במשך מאות שנים איש מן השופטים, שאחדים מהם היו מנהיגים גדולים וחשובים, לא הצטווה לבנות מקדש.
(ז) <b>וְעַתָּה כֹּה־תֹאמַר לְעַבְדִּי לְדָוִיד: כֹּה אָמַר ה' צְבָאוֹת: "</b>היית רועה צאן כפרי צעיר, ו<b>אֲנִי לְקַחְתִּיךָ מִן־הַנָּוֶה,</b> מקום מרעה, <b>מִן־אַחֲרֵי הַצֹּאן, לִהְיוֹת נָגִיד</b>, מלך <b>עַל עַמִּי יִשְׂרָאֵל.</b>
(ח) <b>וָאֶהְיֶה עִמְּךָ בְּכֹל אֲשֶׁר הָלַכְתָּ, וָאַכְרִית</b>, השמדתי <b>אֶת־כָּל־אוֹיְבֶיךָ מִפָּנֶיךָ, וְעָשִׂיתִי לְךָ שֵׁם כְּשֵׁם הַגְּדוֹלִים אֲשֶׁר בָּאָרֶץ,</b> בהיותך המנהיג הראשון מאז יהושע ששמך נודע גם מחוץ לארצך.
(ט) <b>וְשַׂמְתִּי מָקוֹם לְעַמִּי יִשְׂרָאֵל, וּנְטַעְתִּיהוּ,</b> קבעתי אותו, <b>וְשָׁכַן תַּחְתָּיו,</b> במקומו, <b>וְלֹא יִרְגַּז</b>, יפחד <b>עוֹד,</b> בתקופת שלטונך הגיע עם ישראל למנוחה יחסית, <b>וְלֹא־יוֹסִיפוּ בְנֵי־עַוְלָה לְבַלֹּתוֹ,</b> לכלות בו <b>כַּאֲשֶׁר</b>, כמו <b>בָּרִאשׁוֹנָה.</b>
(י) <b>וּלְמִיָּמִים</b>, ומאז הימים <b>אֲשֶׁר צִוִּיתִי</b>, מיניתי בהם <b>שֹׁפְטִים עַל־עַמִּי יִשְׂרָאֵל,</b> כאשר היה העם נתון להשתלטותם של אויבים שונים, ורוב מלחמותיו נועדו להגנה מפני פולשים ומתנכלים, השתנה המצב – <b>וְהִכְנַעְתִּי אֶת־כָּל־אוֹיְבֶיךָ, וָאַגִּד לָךְ</b>, הראיתי אותך לכול. לחלופין: אגיד לך דבר נוסף – <b>וּבַיִת</b>, בית מלוכה, שושלת מלכים <b>יִבְנֶה־לְּךָ ה',</b> והיא תימשך אחריך –
(יא) <b>וְהָיָה כִּי־מָלְאוּ יָמֶיךָ לָלֶכֶת עִם־אֲבֹתֶיךָ,</b> כשיגיע זמנך להיפטר מן העולם, <b>וַהֲקִימוֹתִי אֶת־זַרְעֲךָ אַחֲרֶיךָ אֲשֶׁר יִהְיֶה</b>, מי שעתיד להיות <b>מִבָּנֶיךָ.</b> ייוולד לך בן שימשיך אותך, <b>וַהֲכִינוֹתִי</b>, אבסס <b>אֶת־מַלְכוּתוֹ.</b> לשופטים לא היו בנים יורשים, מלבד אבימלך, שתפס את ההנהגה בזרוע; לשאול אמנם היה בן שהמשיך את מלכותו, אבל באופן רופף ולזמן קצר מאוד; ואילו לך בנך יירש את כסאך, ומלכותו תתבסס.
(יב) <b>הוּא</b> – הבן הממשיך אותך <b>יִבְנֶה־לִּי בָּיִת, וְכֹנַנְתִּי אֶת־כִּסְאוֹ עַד־עוֹלָם.</b>
(יג) <b>אֲנִי אֶהְיֶה־לּוֹ לְאָב, וְהוּא יִהְיֶה־לִּי לְבֵן, וְחַסְדִּי לֹא־אָסִיר מֵעִמּוֹ כַּאֲשֶׁר הֲסִירוֹתִי מֵ</b>המלך <b>אֲשֶׁר הָיָה לְפָנֶיךָ,</b> ומלוכתו נקטעה. המלכות שתעמוד ממך תהיה נצחית.
(יד) <b>וְהַעֲמַדְתִּיהוּ בְּבֵיתִי וּבְמַלְכוּתִי עַד־הָעוֹלָם, וְכִסְאוֹ יִהְיֶה נָכוֹן</b>, מבוסס <b>עַד־עוֹלָם".</b>
(טו) <b>כְּכֹל הַדְּבָרִים הָאֵלֶּה וּכְכֹל הֶחָזוֹן</b>, מראה הנבואה הלילי <b>הַזֶּה, כֵּן דִּבֶּר נָתָן אֶל־דָּוִיד.</b> בצד הבשורה השלילית שהשמיע נתן באוזני דויד, שהוא לא יבנה את בית המקדש, הוא בישר לו גם שמלכותו תימשך, ושבנו שימלוך תחתיו יבנה את בית ה'.
(טז) <b>וַיָּבֹא הַמֶּלֶךְ דָּוִיד, וַיֵּשֶׁב לִפְנֵי ה'.</b> בבית ה' אין מקומות ישיבה. נראה שאסור לשבת לפני ה'. חכמים דנו בשאלה הזו מבחינה הלכתית, והיו שהסיקו מכאן היתר מיוחד למלכי בית דויד. לפי דעה אחרת פורשה הישיבה כשהייה. <b>וַיֹּאמֶר</b> בתגובה לנבואה<b>: מִי־אֲנִי, ה' אֱלֹהִים, וּמִי בֵיתִי כִּי הֲבִיאֹתַנִי עַד־הֲלֹם</b> והמלכת אותי על ישראל?!
(יז) <b>וַתִּקְטַן זֹאת בְּעֵינֶיךָ, אֱלֹהִים,</b> לא הסתפקת בזאת, <b>וַתְּדַבֵּר</b> אף <b>עַל</b> כינון <b>בֵּית־עַבְדְּךָ לְמֵרָחוֹק,</b> לעתיד הרחוק, <b>וּרְאִיתַנִי כְּתוֹר</b>, כתואר <b>הָאָדָם הַמַּעֲלָה,</b> כאדם שמעלתו גבוהה, המתחיל שושלת מלוכה, <b>ה' אֱלֹהִים.</b>
(יח) <b>מַה־יּוֹסִיף עוֹד דָּוִיד</b> לדבר <b>אֵלֶיךָ לְכָבוֹד אֶת־עַבְדֶּךָ</b>?! איזה עוד כבוד יכול אני לבקש מידך, <b>ו</b>הרי <b>אַתָּה אֶת־עַבְדְּךָ</b>, אותי <b>יָדָעְתָּ.</b> אתה מכיר את חטאי, פגמי וטעויותי, ובכל זאת בחרת בי שכן אתה יודע שכוונותי היו למענך.
(יט) <b>ה', בַּעֲבוּר עַבְדְּךָ וּכְלִבְּךָ</b>, כפי רצונך <b>עָשִׂיתָ אֵת כָּל־הַגְּדוּלָּה הַזֹּאת, לְהֹדִיעַ אֶת־כָּל־הַגְּדֻלּוֹת.</b>
(כ) <b>ה', אֵין כָּמוֹךָ,</b> אתה הוא מלך העולם, <b>וְאֵין אֱלֹהִים זוּלָתֶךָ. בְּכֹל</b>, ככל <b>אֲשֶׁר־שָׁמַעְנוּ בְּאָזְנֵינוּ.</b>
(כא) <b>וּמִי כְּעַמְּךָ יִשְׂרָאֵל גּוֹי אֶחָד</b>, מיוחד <b>בָּאָרֶץ, אֲשֶׁר הָלַךְ הָאֱלֹהִים לִפְדּוֹת</b>, להושיע <b>לוֹ עָם, לָשׂוּם</b>, לשים, לעשות <b>לְךָ שֵׁם</b> באמצעות <b>גְּדֻלּוֹת וְנוֹרָאוֹת,</b> מעשים גדולים ומיָראים, <b>לְגָרֵשׁ מִפְּנֵי עַמְּךָ אֲשֶׁר־פָּדִיתָ מִמִּצְרַיִם גּוֹיִם.</b> אנחנו העם הנבחר הראשון והיחידי, שלא רק פדית משעבודו אלא גירשת מפניו גויים אחרים.
(כב) <b>וַתִּתֵּן אֶת־עַמְּךָ יִשְׂרָאֵל לְךָ לְעָם עַד־עוֹלָם, וְאַתָּה ה' הָיִיתָ לָהֶם לֵאלֹהִים.</b>
(כג) <b>וְעַתָּה, ה',</b> כל מה שאני יכול לבקש הוא שָּה, ה', <b>הַדָּבָר אֲשֶׁר דִּבַּרְתָּ עַל־עַבְדְּךָ וְעַל־בֵּיתוֹ יֵאָמֵן</b>, יתקיים <b>עַד־עוֹלָם, וַעֲשֵׂה כַּאֲשֶׁר דִּבַּרְתָּ.</b>
(כד) <b>וְיֵאָמֵן וְיִגְדַּל שִׁמְךָ עַד־עוֹלָם, לֵאמֹר: ה' צְבָאוֹת אֱלֹהֵי יִשְׂרָאֵל</b> הוא <b>אֱלֹהִים לְיִשְׂרָאֵל, וּבֵית־דָּוִיד עַבְדְּךָ</b> יהיה <b>נָכוֹן</b>, יציב ומחוזק <b>לְפָנֶיךָ.</b> הלוא אתה הבטחת את המשך בחירתנו המיוחדת, וגם את הבחירה הפרטית בבית דויד.
(כה) <b>כִּי אַתָּה, אֱלֹהַי, גָּלִיתָ</b>, גילית <b>אֶת־אֹזֶן עַבְדְּךָ</b> שברצונך <b>לִבְנוֹת לוֹ בָּיִת,</b> מלכות, <b>עַל־כֵּן מָצָא עַבְדְּךָ</b> טעם <b>לְהִתְפַּלֵּל לְפָנֶיךָ</b> את התפילה הזאת, להודות על מה שנתת לי ולבקש על מה שהובטח לי לעתיד.
(כו) <b>וְעַתָּה, ה', אַתָּה־הוּא הָאֱלֹהִים,</b> השולט בכול ושבידו לקיים, <b>וַתְּדַבֵּר עַל־עַבְדְּךָ</b> את <b>הַטּוֹבָה הַזֹּאת,</b>
(כז) <b>וְעַתָּה הוֹאַלְתָּ</b>, רצית <b>לְבָרֵךְ אֶת־בֵּית עַבְדְּךָ לִהְיוֹת לְעוֹלָם לְפָנֶיךָ, כִּי־אַתָּה ה' בֵּרַכְתָּ, וּ</b>מברכתך יהיה <b>מְבֹרָךְ לְעוֹלָם.</b> דויד ראה בנבואת נתן אישור מלמעלה. ה' אישר את כוונותיו, ואמר לו שבזכות יזמתו הוא יזכה לטובות וברכות, אלא שבפועל הדברים לא יתממשו על ידיו, כפי שרצה. המתנה שביקש לתת תתקבל רק לאחר זמן. הטעם לדחייה לא הוסבר לו. נאמר לו רק שבניין המקדש לא ייעשה כפעולה מלחמתית, אלא לאחר שהממלכה תתבסס וישכון בה השלום. בהמשך יסופר כי דויד נחוש לטרוח בכל מה שאפשר להכין מראש לקראת בניית המקדש.
<h2>פרק יח</h2>
(א) <b>וַיְהִי אַחֲרֵי־כֵן, וַיַּךְ</b>, הכה <b>דָּוִיד אֶת־פְּלִשְׁתִּים וַיַּכְנִיעֵם.</b> בפעמים הקודמות פלשו הפלשתים ליהודה כדי לתפוס את דויד או להצר צעדיו, וכעת הוא שיוזם מלחמה, מנצח ואף כובש – <b>וַיִּקַּח אֶת־גַּת</b>, עיר פלשתית חשובה, <b>וּבְנֹתֶיהָ</b>, הכפרים הנלווים לה <b>מִיַּד פְּלִשְׁתִּים.</b> מעתה לא יהוו הפלשתים מטרד או איום כבד על ישראל.
(ב) <b>וַיַּךְ אֶת־מוֹאָב, וַיִּהְיוּ מוֹאָב עֲבָדִים לְדָוִיד, נֹשְׂאֵי מִנְחָה,</b> משלמי מס, כביטוי לכפיפות ולשעבוד תחת שלטונו של דויד.
(ג) <b>וַיַּךְ דָּוִיד אֶת־הֲדַדְעֶזֶר מֶלֶךְ־צוֹבָה חֲמָתָה</b>, בחמת שבחלקה הצפוני-מערבי של סוריה של היום, <b>בְּלֶכְתּוֹ</b> – כשהדדעזר הלך <b>לְהַצִּיב יָדוֹ</b>, כוחו, גבולו <b>בִּנְהַר פְּרָת.</b> הדדעזר, שהיה מלך של מדינה ארמית גדולה, ניסה להתפשט לכיוון מזרח סוריה ולהגיע עד נהר פרת, אך דויד עצר אותו. שכן דויד לא רצה שיהיה כוח פוליטי גדול בסביבתו, והוא פעל בשדה הקרב כדי למנוע זאת. ואכן כשדויד סיים את פעולותיו המלחמתיות, היו כל הארצות מן הפרת עד נהר מצרים כפופות לשלטון העליון של מלך ישראל, גם אם לא היו תחת שלטונו הישיר.
(ד) <b>וַיִּלְכֹּד דָּוִיד מִמֶּנּוּ</b>, לקח בשבי <b>אֶלֶף רֶכֶב וְשִׁבְעַת אֲלָפִים פָּרָשִׁים וְעֶשְׂרִים אֶלֶף אִישׁ רַגְלִי, וַיְעַקֵּר</b>, השחית, נטרל <b>דָּוִיד אֶת־כָּל־הָרֶכֶב,</b> אם על ידי כריתת גידי רגליהם של הסוסים כדי שלא יוכלו לרוץ מהר, או על ידי השמדת הרכב עצמו – שהיה עשוי מעץ קשה או אף מברזל. <b>וַיּוֹתֵר</b>, השאיר <b>מִמֶּנּוּ</b> – מתוך מאות רבות של רכבים <b>מֵאָה רָכֶב.</b> דויד לא כבש את ארצו של הדדעזר, אבל הוא רצה למשול בה, ולשם כך הוא דיכא את כוחה ההתקפי – רכבי המלחמה.
(ה) <b>וַיָּבֹא</b> צבא <b>אֲרַם דַּרְמֶשֶׂק</b>, דמשק <b>לַעֲזוֹר לַהֲדַדְעֶזֶר מֶלֶךְ צוֹבָה,</b> כי שתי הממלכות הארמיות האלה היו קשורות זו עם זו. <b>וַיַּךְ דָּוִיד בַּאֲרָם</b> דמשק <b>עֶשְׂרִים־וּשְׁנַיִם אֶלֶף אִישׁ.</b>
(ו) <b>וַיָּשֶׂם דָּוִיד</b> נציג מטעמו, מעין נציב עליון, <b>בַּאֲרַם דַּרְמֶשֶׂק.</b> לחלופין, הוא שינה את כוחות השוק וקבע לו זכויות מסחר מיוחדות, כמו שעשו שליטים רבים במשך הדורות. <b>וַיְהִי אֲרָם לְדָוִיד עֲבָדִים נֹשְׂאֵי מִנְחָה.</b> ובאופן כללי – <b>וַיּוֹשַׁע ה' לְדָוִיד בְּכֹל אֲשֶׁר הָלָךְ</b>, הן במלחמותיו עם הפלשתים במערב, הן במערכות שניהל מול מלכי ארם בצפון הרחוק.
(ז) <b>וַיִּקַּח דָּוִיד</b> כשלל <b>אֵת שִׁלְטֵי</b>, מגיני <b>הַזָּהָב אֲשֶׁר הָיוּ עַל עַבְדֵי הֲדַדְעָזֶר,</b> שכן מלכם היה מלך גדול ובעל אמצעים, <b>וַיְבִיאֵם</b> אל <b>יְרוּשָׁלִָם.</b>
(ח) <b>וּמִטִּבְחַת וּמִכּוּן עָרֵי הֲדַדְעֶזֶר,</b> ערים עשירות שהתקיימה בהן פעילות מסחרית ענפה, <b>לָקַח דָּוִיד נְחֹשֶׁת רַבָּה מְאֹד. בָּהּ עָשָׂה שְׁלֹמֹה</b> לאחר זמן <b>אֶת־יָם הַנְּחֹשֶׁת</b>, מכל מים ענק <b>וְאֶת</b> שני <b>הָעַמּוּדִים</b> העצומים, למעלה מעשרה מטרים גובהו של כל אחד מהם, <b>וְאֵת כְּלֵי הַנְּחֹשֶׁת</b> לבית המקדש. יציקות כה גדולות הזקיקו כמות עצומה של נחושת, וחומר הגלם הדרוש הגיע בין השאר מהשלל שהביא דויד מארם.
(ט) <b>וַיִּשְׁמַע תֹּעוּ מֶלֶךְ חֲמָת כִּי הִכָּה דָּוִיד אֶת־כָּל־חֵיל הֲדַדְעֶזֶר מֶלֶךְ־צוֹבָה,</b> שהיה שכנו ממזרח
(י) <b>וַיִּשְׁלַח אֶת־הֲדוֹרָם־בְּנוֹ אֶל־הַמֶּלֶךְ דָּוִיד,</b> כנציג דיפלומטי, <b>לִשְׁאָל־לוֹ לְשָׁלוֹם וּלְבָרְכוֹ עַל אֲשֶׁר נִלְחַם בַּהֲדַדְעֶזֶר וַיַּכֵּהוּ, כִּי־אִישׁ מִלְחֲמוֹת תֹּעוּ הָיָה הֲדַדְעָזֶר.</b> מלך צובה ומלך חמת הסמוך לו היו מסוכסכים כל השנים, ולכן כאשר הדדעזר הובס במלחמה, אולי כאשר עלה להילחם על חמת, היה תֹּעו מרוצה מאוד ואף הודה לדויד שלא תקף אותו. הוא לא הסתפק באיחולי הברכה באמצעות בנו, אלא שלח גם מתנות יקרות ערך – <b>וְכֹל כְּלֵי זָהָב וָכֶסֶף וּנְחֹשֶׁת.</b> נראה שדויד לא ביקש לכבוש את כל אזור סוריה, ולכן לא נלחם עם מלך חמת. הוא השיג שליטה מסוימת בממלכת ארם, אבל לא כבש אותה ממש.
(יא) <b>גַּם־אֹתָם הִקְדִּישׁ הַמֶּלֶךְ דָּוִיד לַה' עִם־הַכֶּסֶף וְהַזָּהָב אֲשֶׁר נָשָׂא מִכָּל־הַגּוֹיִם, מֵאֱדוֹם וּמִמּוֹאָב וּמִבְּנֵי עַמּוֹן וּמִפְּלִשְׁתִּים וּמֵעֲמָלֵק.</b> את המתנות הללו דויד לא הכניס לאוצרו הפרטי אלא שמרן לאוצר המקדש שבו אגר כמויות גדולות של חומרי גלם יקרים שיזדקקו להם בהקמת המקדש.
(יב) <b>וְאַבְשַׁי</b>, אבישי <b>בֶּן־צְרוּיָה הִכָּה אֶת־אֱדוֹם בְּגֵיא הַמֶּלַח שְׁמוֹנָה עָשָׂר אָלֶף</b> באותה עת שבה התנהלה המערכה עם ארם. אבישי נשלח לאדום, שנחשבה לאיום קטן יותר, בשעה שלמלחמה הקשה יותר, מול הארמים, הלך דויד עם שר הצבא. גם אבישי נחל ניצחון והכה את האדומים מכה רבה.
(יג) <b>וַיָּשֶׂם בֶּאֱדוֹם נְצִיבִים</b> מטעם ישראל, <b>וַיִּהְיוּ כָל־אֱדוֹם עֲבָדִים לְדָוִיד.</b> באדום היה לדויד שלטון הדוק יותר מאשר בארצות האחרות. ייתכן שלא השאיר את מלכם על כיסאו. לאדום הייתה השפעה כלכלית משמעותית הן בגלל מכרות הנחושת שלה הן בגלל דרכי המסחר לכיוון ים סוף. <b>וַיּוֹשַׁע ה' אֶת־דָּוִיד בְּכֹל אֲשֶׁר הָלָךְ.</b>
(יד) אכן, מפעם לפעם שימש דויד כמפקד הצבא, באופן רשמי לפחות, ושלח אנשים למלחמה, אבל דויד מילא גם את תפקידו היומיומי של המלך – שלא התממש אצל כל המלכים: <b>וַיִּמְלֹךְ דָּוִיד עַל־כָּל־יִשְׂרָאֵל, וַיְהִי עֹשֶׂה מִשְׁפָּט וּצְדָקָה לְכָל־עַמּוֹ.</b> דויד שמר את מערכת המשפט בממלכתו וטיפל בצורכי כל הציבור ובתקנתם. יִשְׂרָאֵל, וַיְהִי עֹשֶׂה מִשְׁפָּט וּצְדָקָה לְכָל־עַמּוֹ.
(טו) <b>וְיוֹאָב בֶּן־צְרוּיָה</b> היה המפקד העליון <b>עַל־הַצָּבָא.</b> מסתבר שכאשר היו יוצאים לעתים תכופות למלחמה היה זה התפקיד הקרוב ביותר למלך. <b>וִיהוֹשָׁפָט בֶּן־אֲחִילוּד</b> היה <b>מַזְכִּיר,</b> האיש הכפוף ישירות למלך וממונה על הממשלה.
(טז) <b>וְצָדוֹק בֶּן־אֲחִיטוּב</b> שמצאצאי פינחס בן אלעזר הכהן <b>וַאֲבִימֶלֶךְ בֶּן־אֶבְיָתָר</b> שמבית עלי, מצאצאי איתמר, היו <b>כֹּהֲנִים.</b> באותו זמן דויד עדיין לא הכריע ביניהם, ושניהם שימשו ככהנים. <b>וְשַׁוְשָׁא</b> היה <b>סוֹפֵר</b> המלך. שוושא, שאיננו שם ישראלי, היה כנראה גר. מוצאו הזר מתאים לתפקידו כסופר, מעין שר החוץ של המדינה העוסק בקשרים דיפלומטיים.
(יז) <b>וּבְנָיָהוּ בֶּן־יְהוֹיָדָע</b> ממונה <b>עַל־הַכְּרֵתִי וְהַפְּלֵתִי,</b> מעין גדודי שכירים זרים. <b>וּבְנֵי־דָּוִיד</b> היו <b>הָרִאשֹׁנִים</b>, נושאי משרות רמות <b>לְיַד הַמֶּלֶךְ.</b> דויד נתן גם לבניו תפקידים בשלטון, אף שאת התפקידים החשובים ביותר מילאו אחרים, שהיו כנראה מוצלחים יותר.
<h2>פרק יט</h2>
(א) <b>וַיְהִי אַחֲרֵי־כֵן וַיָּמָת נָחָשׁ מֶלֶךְ בְּנֵי־עַמּוֹן, וַיִּמְלֹךְ בְּנוֹ תַּחְתָּיו.</b>
(ב) <b>וַיֹּאמֶר דָּוִיד: אֶעֱשֶׂה־חֶסֶד עִם־חָנוּן בֶּן־נָחָשׁ, כִּי־עָשָׂה אָבִיו עִמִּי חֶסֶד.</b> נראה שמלך בני עמון תמך בדויד כשברח מפני שאול, ואף החזיק את אחיו. <b>וַיִּשְׁלַח דָּוִיד מַלְאָכִים</b>, שליחים אל חנון המלך החדש <b>לְנַחֲמוֹ עַל־אָבִיו. וַיָּבֹאוּ עַבְדֵי דָוִיד</b> בתור משלחת נימוסין <b>אֶל־אֶרֶץ בְּנֵי־עַמּוֹן אֶל־חָנוּן לְנַחֲמוֹ.</b>
(ג) <b>וַיֹּאמְרוּ שָׂרֵי בְנֵי־עַמּוֹן לְחָנוּן: הַמְכַבֵּד דָּוִיד אֶת־אָבִיךָ בְּעֵינֶיךָ, כִּי־שָׁלַח לְךָ מְנַחֲמִים</b>? האם אתה באמת חושב שדויד שולח לך אנשים לנחם אותך מתוך כבוד לאביך? <b>הֲלֹא בַּעֲבוּר לַחְקֹר וְלַהֲפֹךְ</b>, לבחון מכל צד <b>וּלְרַגֵּל הָאָרֶץ בָּאוּ עֲבָדָיו אֵלֶיךָ.</b> אין הם אלא מרגלים המבקשים לחטט במקום ולאסוף מידע. משלחת התנחומים היא כיסוי דיפלומטי למטרתם האמיתית. חנון השתכנע, בלי לברר את הדברים לאשורם –
(ד) <b>וַיִּקַּח חָנוּן אֶת־עַבְדֵי דָוִיד וַיְגַלְּחֵם.</b> לפי המפורט במקום אחר, הוא גילח את זקנם רק מצד אחד של הפנים, שזה בוודאי ביזיון בולט. יתרה מזו – <b>וַיִּכְרֹת אֶת־מַדְוֵיהֶם</b>, מדיהם, בגדיהם הארוכים <b>בַּחֵצִי עַד־הַמִּפְשָׂעָה.</b> כך הם נותרו ערומים בצד אחד עד גובה המפשעה, <b>וַיְשַׁלְּחֵם</b> באופן מגוחך ועלוב ביותר. מעשה בוטה זה שעשו עמון בשליחים נועד בלי ספק לבזות את דויד.
(ה) <b>וַיֵּלְכוּ וַיַּגִּידוּ לְדָוִיד עַל־הָאֲנָשִׁים</b>, באיזה מצב הם חזרו, <b>וַיִּשְׁלַח</b> אנשים <b>לִקְרָאתָם, כִּי־הָיוּ הָאֲנָשִׁים נִכְלָמִים מְאֹד.</b> הם חשו בושה גדולה, משום שהיה עליהם ללכת כך מארץ בני עמון עד שהגיעו חזרה לארצם. <b>וַיֹּאמֶר הַמֶּלֶךְ:</b> אינני עומד על כך שתחזרו אלי כעת. <b>שְׁבוּ בִירֵחוֹ עַד אֲשֶׁר־יְצַמַּח זְקַנְכֶם, וְ</b>אז <b>שַׁבְתֶּם.</b>
(ו) <b>וַיִּרְאוּ בְּנֵי עַמּוֹן כִּי הִתְבָּאֲשׁוּ</b>, עשו עצמם מאוסים ושנואים <b>עִם</b>, על <b>דָּוִיד.</b> בפעולה כזו יש משום קריאת תיגר ואפילו מעין הכרזת מלחמה, והעמונים ידעו כי צפוי שדויד יגיב אליה. <b>וַיִּשְׁלַח חָנוּן וּבְנֵי עַמּוֹן אֶלֶף כִּכַּר־כֶּסֶף לִשְׂכֹּר לָהֶם</b> צבא עזר <b>מִן־אֲרַם נַהֲרַיִם וּמִן־אֲרַם מַעֲכָה וּמִצּוֹבָה</b>, שגם היא מדינה ארמית, שיבואו עם <b>רֶכֶב וּפָרָשִׁים.</b>
(ז) <b>וַיִּשְׂכְּרוּ לָהֶם שְׁנַיִם וּשְׁלֹשִׁים אֶלֶף רֶכֶב</b>, כוח גדול מאוד, <b>וְאֶת־מֶלֶךְ מַעֲכָה וְאֶת־עַמּוֹ, וַיָּבֹאוּ וַיַּחֲנוּ לִפְנֵי מֵידְבָא</b> שבארץ בני עמון, <b>וּבְנֵי עַמּוֹן נֶאֶסְפוּ מֵעָרֵיהֶם וַיָּבֹאוּ לַמִּלְחָמָה.</b> הם הכריזו על גיוס כללי וקבעו מקום למלחמה, כפי שהיה נהוג אז.
(ח) <b>וַיִּשְׁמַע דָּוִיד, וַיִּשְׁלַח אֶת־יוֹאָב וְאֵת כָּל־צָבָא הַגִּבּוֹרִים</b> למלחמה.
(ט) <b>וַיֵּצְאוּ בְּנֵי עַמּוֹן, וַיַּעַרְכוּ מִלְחָמָה פֶּתַח הָעִיר.</b> נראה שהם רצו להימנע ממערכה גלויה בשטח מרוחק, והסתמכו על ביצורי העיר רבת-בני-עמון. <b>וְהַמְּלָכִים אֲשֶׁר־בָּאוּ</b> כצבאות עזר שכירים היו <b>לְבַדָּם בַּשָּׂדֶה,</b> ותקפו את מחנה יואב מאחור.
(י) <b>וַיַּרְא יוֹאָב כִּי־הָיְתָה פְנֵי</b>, חזית <b>הַמִּלְחָמָה אֵלָיו פָּנִים וְאָחוֹר.</b> עליו להילחם בשתי חזיתות, עם העמונים שלפניו ועם הארמים שמאחוריו. <b>וַיִּבְחַר מִכָּל־בָּחוּר בְּיִשְׂרָאֵל, וַיַּעֲרֹךְ</b> אותם <b>לִקְרַאת אֲרָם.</b> הוא הניח ששכירי החרב הארמים מיומנים ואולי גם רבים יותר, ולכן בחר את הלוחמים הטובים ביותר, לקחם תחת פיקודו הישיר וניגש עמם למערכה נגד ארם.
(יא) <b>וְ</b>אילו <b>אֵת יֶתֶר הָעָם נָתַן בְּיַד אַבְשַׁי אָחִיו, וַיַּעַרְכוּ</b>, יצאו להילחם <b>לִקְרַאת בְּנֵי עַמּוֹן.</b>
(יב) <b>וַיֹּאמֶר: אִם־תֶּחֱזַק מִמֶּנִּי אֲרָם</b> בקרב – <b>וְהָיִיתָ לִּי לִתְשׁוּעָה. וְאִם־בְּנֵי עַמּוֹן יֶחֶזְקוּ מִמְּךָ</b> – <b>וְהוֹשַׁעְתִּיךָ.</b> מעבר ללחימה בשתי חזיתות, נשמש צבא עזר זה לזה; אם יהיה מצבו של אחד מאתנו דחוק, יוכל השני לגבות אותו ככוח מילואים. והוא מסיים כראוי למפקד במערכה:
(יג) <b>חֲזַק וְנִתְחַזְּקָה בְּעַד־עַמֵּנוּ וּבְעַד עָרֵי אֱלֹהֵינוּ,</b> אנחנו צריכים להתחזק ולהשתדל במלחמה כמיטב יכולתנו, <b>וַה'</b> את <b>הַטּוֹב בְּעֵינָיו יַעֲשֶׂה.</b>
(יד) <b>וַיִּגַּשׁ יוֹאָב וְהָעָם אֲשֶׁר־עִמּוֹ לִפְנֵי אֲרָם לַמִּלְחָמָה, וַיָּנוּסוּ מִפָּנָיו.</b> הוא היה מצביא גדול ועלה בידו להביס את הצבא הארמי הגדול, שכנראה היה מאורגן פחות.
(טו) <b>וּבְנֵי עַמּוֹן רָאוּ כִּי־נָס אֲרָם,</b> כוח העזר שעליו הם סמכו, <b>וַיָּנוּסוּ גַם־הֵם מִפְּנֵי אַבְשַׁי אָחִיו</b> של יואב <b>וַיָּבֹאוּ הָעִירָה.</b> הם ברחו חזרה אל תוך העיר המבוצרת. <b>וַיָּבֹא יוֹאָב יְרוּשָׁלִָם.</b> יואב חזר לירושלים כדי להודיע לדויד על תוצאות הקרב וגם כדי להתכונן לבאות.
(טז) <b>וַיַּרְא אֲרָם כִּי נִגְּפוּ לִפְנֵי יִשְׂרָאֵל.</b> הארמים הבינו שבסופו של דבר דויד יבוא חשבון עמם מכיוון שסייעו לאויביו. לכן הם התכוננו למערכה נוספת שבה יכו הם את דויד או לכל הפחות ימנעו ממנו לבוא עליהם למלחמה – <b>וַיִּשְׁלְחוּ מַלְאָכִים וַיּוֹצִיאוּ אֶת־אֲרָם אֲשֶׁר מֵעֵבֶר הַנָּהָר</b>. ממזרח לפרת הייתה ממלכה ארמית נוספת, אולי גדולה יותר, וגם אנשיה הוזעקו להילחם בישראל, <b>וְשׁוֹפַךְ</b>, ובצורה המקבילה: שובך, <b>שַׂר־צְבָא הֲדַדְעֶזֶר לִפְנֵיהֶם.</b> נראה שהדדעזר מלך גם על ממלכת ארם הזו.
(יז) <b>וַיֻּגַּד לְדָוִיד, וַיֶּאֱסֹף אֶת־כָּל־יִשְׂרָאֵל וַיַּעֲבֹר הַיַּרְדֵּן, וַיָּבֹא אֲלֵהֶם וַיַּעֲרֹךְ</b>, ארגן את צבאו לצאת <b>אֲלֵהֶם.</b> כדי להתמודד עם הצבא הארמי כולו, הן של הממלכות הקטנות שבצדו המערבי של הפרת והן שמעבר לנהר, גייס דויד לוחמים נוספים. <b>וַיַּעֲרֹךְ דָּוִיד לִקְרַאת אֲרָם מִלְחָמָה, וַיִּלָּחֲמוּ עִמּוֹ.</b>
(יח) <b>וַיָּנָס</b> שוב <b>אֲרָם מִלִּפְנֵי יִשְׂרָאֵל, וַיַּהֲרֹג דָּוִיד מֵאֲרָם שִׁבְעַת אֲלָפִים</b> אנשי <b>רֶכֶב וְאַרְבָּעִים אֶלֶף אִישׁ רַגְלִי, וְאֵת שׁוֹפַךְ שַׂר־הַצָּבָא הֵמִית.</b> לפי הנראה, אותו שר צבא היה דמות דומיננטית מאוד, ולכן הריגתו מציינת מפלה שאנשי הדדעזר לא יכלו להתאושש ממנה בקלות.
(יט) <b>וַיִּרְאוּ עַבְדֵי הֲדַדְעֶזֶר כִּי נִגְּפוּ לִפְנֵי יִשְׂרָאֵל, וַיַּשְׁלִימוּ עִם־דָּוִיד וַיַּעַבְדֻהוּ.</b> דויד בוודאי לא כבש את ארם שמעבר לנהר, אבל גם הארמים הקרובים לארץ ישראל לא היו לגמרי משועבדים לו אלא נתונים תחת שלטונו העליון. <b>וְלֹא־אָבָה</b>, רצה <b>אֲרָם לְהוֹשִׁיעַ אֶת־בְּנֵי־עַמּוֹן עוֹד.</b> הארמים החליטו שדי להם בניסיון הזה, והם הגיעו להסכם אי-לוחמה או אפילו הסכם כניעה מול דויד.
<h2>פרק כ</h2>
(א) <b>וַיְהִי לְעֵת תְּשׁוּבַת</b>, הקפת <b>הַשָּׁנָה,</b> כעבור שנה, <b>לְעֵת צֵאת הַמְּלָכִים</b> לקרב, בקיץ או באביב. זהו הזמן הנוח לתנועת הצבא ולמלחמה בכלל, והזמן הנוח למתקיף בפרט. כאשר אנשים בורחים ממקומות היישוב אל תוך הערים הבצורות, יכול הצבא התוקף למצוא תבואה בשדות ופֵרות בכרמים וכיוצא באלה. בעונת הקיץ גם נגרם נזק כפול לנצורים, כי מלבד המלחמה עצמה, השחתת השדות יוצרת רעב באותה שנה ובזו שלאחריה. ם  <b>וַיִּנְהַג יוֹאָב אֶת־חֵיל הַצָּבָא, וַיַּשְׁחֵת אֶת־אֶרֶץ בְּנֵי־עַמּוֹן,</b> שהייתה מדינה קטנה, ועכשיו הארמים כבר לא עזרו לה. צבא ישראל היה גדול וללא ספק מיומן מצבאם של בני עמון. <b>וַיָּבֹא וַיָּצַר אֶת־רַבָּה</b>, בירת עמון. <b>וְדָוִיד יֹשֵׁב בִּירוּשָׁלִָם.</b> למלחמה כזו דויד לא היה צריך לצאת בעצמו. <b>וַיַּךְ יוֹאָב אֶת־רַבָּה וַיֶּהֶרְסֶהָ.</b> במקום אחר מתואר שיואב נתן לדויד את הכבוד להיכנס לעיר ככובש הרשמי.
(ב) <b>וַיִּקַּח דָּוִיד אֶת־עֲטֶרֶת</b>, כתר <b>מַלְכָּם</b>, ייתכן שהכוונה לאליל הראשי של עמון שנקרא 'מֹלך' או 'מלכֹּם', <b>מֵעַל רֹאשׁוֹ, וַיִּמְצָאָהּ מִשְׁקַל כִּכַּר־זָהָב וּבָהּ אֶבֶן יְקָרָה, וַתְּהִי עַל־רֹאשׁ דָּוִיד. וּשְׁלַל הָעִיר הוֹצִיא</b> ממנה <b>הַרְבֵּה מְאֹד.</b>
(ג) <b>וְאֶת־הָעָם אֲשֶׁר־בָּהּ</b>, שהתנגד לו, <b>הוֹצִיא</b> דויד <b>וַיָּשַׂר</b>, חתך אותם <b>בַּמְּגֵרָה</b>, במסור <b>וּבַחֲרִיצֵי הַבַּרְזֶל וּבַמְּגֵרוֹת.</b> דויד העניש חלק מהאנשים קשות. אפשר שרבים מהם נהרגו מתוך עינויים. <b>וְכֵן יַעֲשֶׂה דָוִיד</b> לא רק לאנשי רבת-בני-עמון אלא <b>לְכֹל עָרֵי בְנֵי־עַמּוֹן.</b> הוא עבר בעמון והרג רבים מתושביה. <b>וַיָּשָׁב דָּוִיד וְכָל־הָעָם יְרוּשָׁלִָם.</b>
(ד) <b>וַיְהִי אַחֲרֵי־כֵן, וַתַּעֲמֹד מִלְחָמָה בְּגֶזֶר</b>, ששכנה בגבול המערבי של ישראל <b>עִם־פְּלִשְׁתִּים.</b> נראה שארץ פלשתים עצמה מעולם לא נכבשה על ידי דויד, ומפעם לפעם היו הפלשתים תוקפים את ישראל. לטוב או לרע, סרני הפלשתים היו מעין מלכים קטנים אוטונומיים למחצה בעריהם, ולפעמים יכול היה מי מהם להחליט לצאת למתקפה לשם עניין או לשם שעשוע. <b>אָז הִכָּה סִבְּכַי הַחֻשָׁתִי</b>, אחד מגיבורי דויד <b>אֶת־סִפַּי</b> שהיה <b>מִילִידֵי הָרְפָאִים, וַיִּכָּנֵעוּ.</b> היה זה אדם ענק שסייע במלחמה או שרק הוצג בין הלוחמים כדי להפחיד את האויב, ולכן הריגתו הייתה מעשה נועז. הרפאים היו אנשים גדולי ממדים שאולי השתייכו לגזע קדום כלשהו שהלך והידלדל, אך בודדים מהם נשארו עד לדורות מאוחרים, וייתכן שהפלשתים השתמשו בהם בקרב.
(ה) <b>וַתְּהִי־עוֹד מִלְחָמָה אֶת</b>, עם <b>פְּלִשְׁתִּים, וַיַּךְ אֶלְחָנָן בֶּן־יָעִיר אֶת־לַחְמִי אֲחִי גָּלְיָת הַגִּתִּי</b> שנהרג על ידי דויד. אלחנן הרג את לחמי אחיו של גלית למרות ממדיו העצומים – <b>וְעֵץ חֲנִיתוֹ כִּמְנוֹר אֹרְגִים,</b> קורה ארוכה וכבדה שחוטי השתי מתוחים עליה. כדי לשאת חנית כזו היה עליו להיות איש גדול קומה וחזק מאוד.
(ו) <b>וַתְּהִי־עוֹד מִלְחָמָה בְּגַת, וַיְהִי</b> שם <b>אִישׁ מִדָּה,</b> גדול ממדים. אנשים רגילים אינם נמדדים בדרך כלל, אבל ענקים, כיוון שגובהם יוצא מן הכלל, אנשים נוטים לערוך את חשבון גודלם. <b>וְאֶצְבְּעֹתָיו</b> בידיו וברגליו <b>שֵׁשׁ־וָשֵׁשׁ</b>, ובסך הכול <b>עֶשְׂרִים וְאַרְבַּע.</b> סטייה גנטית כזו מצויה עד היום במשפחות שונות. אין שום סיבה להניח ששש אצבעותיו העניקו לו יתרון כלשהו על פני שאר אנשים, אבל עובדה זו הוסיפה לדמותו המפחידה. <b>וְגַם־הוּא נוֹלַד לְהָרָפָא,</b> לאחד משרידי עם הרפאים הקדום. נראה שכמה בנים שנולדו לאותו רפא, שאינו נזכר בשמו, יצאו עם הפלשתים למלחמה. מפעם לפעם נחשפים בארצות שונות צאצאים לגזעים קדומים שהיו גדולים יותר מהמקובל היום, אם כי לא עד כדי כך גדולים. נראה ששרידים כאלה נותרו בארץ וסייעו לפלשתים.
(ז) <b>וַיְחָרֵף</b>, ביזה <b>אֶת־יִשְׂרָאֵל</b> הן בגבורתו והן בדיבוריו כנגד ישראל, <b>וַיַּכֵּהוּ יְהוֹנָתָן בֶּן־שִׁמְעָא אֲחִי דָוִיד.</b>
(ח) <b>אֵל</b>, אלה <b>נוּלְּדוּ לְהָרָפָא בְּגַת.</b> הם היו כמה אחים גדולים מאוד, <b>וַיִּפְּלוּ בְיַד־דָּוִיד וּבְיַד־עֲבָדָיו.</b> דויד הרג את גלית, שהיה הרפא הראשון שנפל ביד ישראל, ורפאים אחרים נהרגו על ידי עבדי דויד. הקרבות האחרונים של דויד ואנשיו התנהלו סביב גבולות הממלכה, מפני ששוב ושוב הוא התמודד עם אויבים בשולי ממלכתו. את ארץ פלשתים לא כבשו ישראל מעולם בשלמות. הפלשתים החזיקו ברצועת החוף עד תקופת שלטון יוון. אף על פי כן בפטירתו היה דויד המלך החשוב ביותר בכל עבר הנהר – הארצות שממערב לפרת. אף שלא כל המדינות הללו היו תחת שלטונו הגמור, כולן קיבלו את מרותו. את המצב המדיני הזה השאיר דויד למלכים שבאו אחריו.
<h2>פרק כא</h2>
(א) <b>וַיַּעֲמֹד שָׂטָן</b>, יֵצר <b>עַל־יִשְׂרָאֵל, וַיָּסֶת אֶת־דָּוִיד לִמְנוֹת אֶת־יִשְׂרָאֵל.</b> מחשבותיו והרהוריו הביאו את דויד להחליט לספור את אנשי ישראל.
(ב) <b>וַיֹּאמֶר דָּוִיד אֶל־יוֹאָב וְאֶל־שָׂרֵי הָעָם: לְכוּ סִפְרוּ אֶת־יִשְׂרָאֵל מִבְּאֵר שֶׁבַע וְעַד־דָּן וְהָבִיאוּ אֵלָי</b> את התוצאות <b>וְאֵדְעָה אֶת־מִסְפָּרָם.</b> לא נראה שהיה במעשה שיקול צבאי או אזרחי ממשי, אף שהשטן בוודאי הסית את דויד לחשוב כמה הדבר חשוב ונצרך. ייתכן שהניעה את דויד לעריכת המפקד ההתעוררות לנהוג כמו בשאר המדינות המתוקנות.
(ג) <b>וַיֹּאמֶר יוֹאָב: יוֹסֵף ה' עַל־עַמּוֹ כָּהֵם מֵאָה פְעָמִים. הֲלֹא אֲדֹנִי הַמֶּלֶךְ</b>, אתה יודע ש<b>כֻּלָּם לַאדֹנִי לַעֲבָדִים.</b> אין תסיסות או מרידות שעליך להיערך מולן – <b>לָמָּה</b>, לשם מה <b>יְבַקֵּשׁ זֹאת אֲדֹנִי</b>? הואיל ואינך זקוק לכך, <b>לָמָּה יִהְיֶה</b> המעשה הזה <b>לְאַשְׁמָה</b>, עבֵרה <b>לְיִשְׂרָאֵל</b>? יואב, שכרגיל נשמע לדויד אפילו בהוראות שיש מקום לפקפק בהן, מרגיש כאן שראוי להימנע מהצעת המלך, ושהמניין עלול להביא אשמה על ישראל.
(ד) <b>ו</b>אולם <b>דְבַר־הַמֶּלֶךְ חָזַק עַל־יוֹאָב.</b> הפקודה הייתה נחרצת. במקרים אחרים דויד קיבל את עצתו של יואב גם אם הדבר לא נעם לו, ואילו כאן הרעיון שנכנס לראשו של דויד לא הרפה ממנו, אף שלא היה ברור איזו תועלת תצמח ממנו ולמרות הסתייגותו של יואב. <b>וַיֵּצֵא יוֹאָב וַיִּתְהַלֵּךְ בְּכָל־יִשְׂרָאֵל</b> לערוך מפקד אוכלוסין, <b>וַיָּבֹא</b> חזרה ל<b>יְרוּשָׁלִָם.</b>
(ה) <b>וַיִּתֵּן יוֹאָב אֶת־מִסְפַּר מִפְקַד־הָעָם אֶל־דָּוִיד. וַיְהִי כָל־יִשְׂרָאֵל אֶלֶף אֲלָפִים וּמֵאָה אֶלֶף אִישׁ שֹׁלֵף חֶרֶב.</b> המניין לא כלל את הנשים והילדים. אמנם מלחמותיו הגדולות של דויד לא הצריכו אף פעם מספרים כאלה של לוחמים, אך כפי הנראה הסיבה הרשמית למניין הייתה צבאית, ועל כן נמנו רק אנשי הצבא. <b>וִיהוּדָה</b>, שנחשב ליחידה בפני עצמה ונפקד בפני עצמו, מנה <b>אַרְבַּע מֵאוֹת וְשִׁבְעִים אֶלֶף אִישׁ שֹׁלֵף חָרֶב.</b> מסתבר שמספרים שלמים כאלה מבוססים על הערכה, ובכל זאת יואב התנגד לרעיון.
(ו) <b>וְלֵוִי</b>, שהיה מפוזר בין השבטים ולא היה קשור לנחלה ולמלחמה, <b>וּבִנְיָמִן</b>, שהיה שבט קטן כי איבד אנשים רבים במלחמה ועדיין לא התאושש מכך לחלוטין, <b>לֹא פָקַד</b> יואב <b>בְּתוֹכָם</b> – עם כל ישראל, <b>כִּי־נִתְעַב</b>, שנוא, בלתי מקובל <b>דְּבַר־הַמֶּלֶךְ אֶת</b>, על <b>יוֹאָב.</b> לכן הוא ניסה ככל יכולתו להתחמק מן הצו ולא לבצעו בשלמות.
(ז) <b>וַיֵּרַע בְּעֵינֵי הָאֱלֹהִים עַל־הַדָּבָר הַזֶּה, וַיַּךְ אֶת־יִשְׂרָאֵל.</b> התחילה מן הסתם מחלה או מגפה בישראל.
(ח) <b>וַיֹּאמֶר דָּוִיד אֶל־הָאֱלֹהִים: חָטָאתִי מְאֹד אֲשֶׁר עָשִׂיתִי אֶת־הַדָּבָר הַזֶּה, וְעַתָּה הַעֲבֶר</b>, סלח <b>נָא אֶת־עֲווֹן עַבְדְּךָ כִּי נִסְכַּלְתִּי מְאֹד.</b> עשיתי שטות.
(ט) <b>וַיְדַבֵּר ה' אֶל־גָּד, חֹזֵה דָוִיד</b>. מלבד נתן הנביא עמד גד הנביא לשירותו של דויד מפעם לפעם. <b>לֵאמֹר.</b>
(י) <b>לֵךְ וְדִבַּרְתָּ אֶל־דָּוִיד לֵאמֹר: כֹּה אָמַר ה': שָׁלוֹשׁ</b> אפשרויות <b>אֲנִי נֹטֶה עָלֶיךָ,</b> פורש לפניך, או: מפנה אליך. <b>בְּחַר־לְךָ אַחַת מֵהֵנָּה,</b> מהן, <b>וְאֶעֱשֶׂה־לָּךְ.</b> אחת מהן תהיה עונשך.
(יא) <b>וַיָּבֹא גָד אֶל־דָּוִיד, וַיֹּאמֶר לוֹ: כֹּה־אָמַר ה':</b> עליך להחליט מה ת<b>קַבֶּל־לָךְ:</b>
(יב) <b>אִם־שָׁלוֹשׁ שָׁנִים רָעָב,</b> זו אפשרות אחת. <b>וְאִם־שְׁלֹשָׁה חֳדָשִׁים</b> תהיה <b>נִסְפֶּה</b>, נהרג <b>מִפְּנֵי־צָרֶיךָ, וְחֶרֶב אוֹיְבֶיךָ</b> תהיה <b>לְמַשֶּׂגֶת,</b> תשיג אתכם. גם אם לא תהיה מפלה גמורה, אנשים רבים ייספו בקרב. <b>וְאִם</b>, או, האפשרות השלישית – <b>שְׁלֹשֶׁת יָמִים</b> תבוא <b>חֶרֶב ה'</b> שמשמעותה – <b>וְדֶבֶר</b>, מחלה מדבקת קשה <b>בָּאָרֶץ, וּמַלְאַךְ ה' מַשְׁחִית בְּכָל־גְּבוּל יִשְׂרָאֵל. וְעַתָּה רְאֵה</b>, התבונן, או: בחר <b>מָה־אָשִׁיב אֶת־שֹׁלְחִי דָּבָר.</b> אני שליח ה', ועלי להשיב לו את בחירתך.
(יג) <b>וַיֹּאמֶר דָּוִיד אֶל־גָּד: צַר־לִי מְאֹד</b> שגרמתי בחטאי לאסון הזה, אבל אני חייב בכל זאת להחליט בין האפשרויות הללו – <b>אֶפְּלָה־נָּא בְיַד־ה',</b> אני מעדיף לקבל את הדֶבר, שנתון רק ביד ה', <b>כִּי־רַבִּים רַחֲמָיו מְאֹד,</b> ואפשר יהיה לבקש רחמים שתתבטל המגפה, <b>ו</b>אילו <b>בְיַד־אָדָם אַל־אֶפֹּל.</b> אינני רוצה ליפול במלחמה, וגם לא ברעב, שהוא צרה המתמשכת והולכת, ואנשים הסובלים ממנו מסורים לחסדיהם של בשר ודם.
(יד) <b>וַיִּתֵּן ה' דֶּבֶר בְּיִשְׂרָאֵל, וַיִּפֹּל מִיִּשְׂרָאֵל שִׁבְעִים אֶלֶף אִישׁ.</b>
(טו) <b>וַיִּשְׁלַח הָאֱלֹהִים</b> בשלב מסוים <b>מַלְאָךְ לִירוּשָׁלִַם לְהַשְׁחִיתָהּ. וּכְהַשְׁחִית</b>, לקראת השחתת ירושלים <b>רָאָה ה'</b> בצרתם <b>וַיִּנָּחֶם</b>, התחרט כביכול <b>עַל־הָרָעָה,</b> כמו שאמר דויד שרחמי ה' מרובים, <b>וַיֹּאמֶר לַמַּלְאָךְ הַמַּשְׁחִית: רַב</b>, די <b>עַתָּה, הֶרֶף</b>, עזוב <b>יָדֶךָ</b> מלהכות עוד את ישראל. <b>וּמַלְאַךְ ה' עֹמֵד עִם</b>, ליד <b>גֹּרֶן אָרְנָן הַיְבוּסִי.</b> הכתוב מתאר את השתלשלות האירועים:
(טז) <b>וַיִּשָּׂא דָוִיד אֶת־עֵינָיו וַיַּרְא אֶת־מַלְאַךְ ה' עֹמֵד בֵּין הָאָרֶץ וּבֵין הַשָּׁמַיִם, וְחַרְבּוֹ שְׁלוּפָה בְּיָדוֹ נְטוּיָה עַל־יְרוּשָׁלִָם,</b> לסימן שהוא עומד להשחית את העיר. <b>וַיִּפֹּל דָּוִיד</b> על פניו מחמת האימה או הכבוד, <b>וְ</b>אילו <b>הַזְּקֵנִים</b> לא ראו את המחזה, כי היו <b>מְכֻסִּים בַּשַּׂקִּים עַל־פְּנֵיהֶם.</b>
(יז) <b>וַיֹּאמֶר דָּוִיד אֶל־הָאֱלֹהִים: הֲלֹא אֲנִי</b> הוא ש<b>אָמַרְתִּי לִמְנוֹת בָּעָם, וַאֲנִי־הוּא אֲשֶׁר־חָטָאתִי וְהָרֵעַ הֲרֵעוֹתִי, וְאֵלֶּה הַצֹּאן</b> – ישראל <b>מֶה עָשׂוּ</b>?! לא ראוי שייפגעו. <b>ה' אֱלֹהַי, תְּהִי נָא יָדְךָ בִּי וּבְבֵית אָבִי</b>, עדיף שהעונש ייפול עלי ועל משפחתי, <b>ו</b>אילו <b>בְעַמְּךָ לֹא</b> תהי ידך <b>לְמַגֵּפָה.</b>
(יח) <b>וּמַלְאַךְ ה' אָמַר אֶל־גָּד</b> בחזון נבואי <b>לֵאמֹר לְדָוִיד כִּי יַעֲלֶה דָוִיד לְהָקִים מִזְבֵּחַ לַה' בְּגֹרֶן אָרְנָן הַיְבֻסִי.</b> כדי להתפלל דויד לא היה זקוק למתווכים, אבל אין כוחו מספיק לקבל את דבר ה' במישרין, וגד היה שוב השליח.
(יט) <b>וַיַּעַל דָּוִיד בִּדְבַר־גָּד אֲשֶׁר דִּבֶּר בְּשֵׁם ה'.</b>
(כ) <b>וַיָּשָׁב</b>, פנה <b>אָרְנָן וַיַּרְא אֶת־הַמַּלְאָךְ, וְאַרְבַּעַת בָּנָיו עִמּוֹ מִתְחַבְּאִים</b> בתוך הגורן, כי חשבו שעדיף להתחבא בשעת המגפה, <b>וְאָרְנָן</b> יצא ממחבואו והיה <b>דָּשׁ חִטִּים.</b>
(כא) <b>וַיָּבֹא דָוִיד עַד־אָרְנָן. וַיַּבֵּט אָרְנָן וַיַּרְא אֶת־דָּוִיד, וַיֵּצֵא מִן־הַגֹּרֶן וַיִּשְׁתַּחוּ לְדָוִיד אַפַּיִם אָרְצָה.</b>
(כב) <b>וַיֹּאמֶר דָּוִיד אֶל־אָרְנָן: תְּנָה־לִּי מְקוֹם הַגֹּרֶן וְאֶבְנֶה־בּוֹ מִזְבֵּחַ לַה'. בְּכֶסֶף מָלֵא תְּנֵהוּ לִי, ו</b>בכך <b>תֵעָצַר הַמַּגֵּפָה מֵעַל הָעָם.</b>
(כג) <b>וַיֹּאמֶר אָרְנָן אֶל־דָּוִיד: קַח־לָךְ</b> במתנה, <b>וְיַעַשׂ</b>, ויעשה <b>אֲדֹנִי הַמֶּלֶךְ הַטּוֹב בְּעֵינָיו.</b> יתרה מזו, <b>רְאֵה נָתַתִּי</b> גם את <b>הַבָּקָר</b> שיש פה <b>לָעֹלוֹת, וְ</b>את <b>הַמּוֹרִגִּים</b>, לוחות הדישה הנמשכים אחר הבהמות, <b>לָעֵצִים</b> הנדרשים לשריפת הקרבן, <b>וְהַחִטִּים</b> שבגורן ישמשו <b>לַמִּנְחָה.</b> את <b>הַכֹּל נָתָתִּי.</b> אני מוכן לתת הכול, אינך צריך לקנות דבר.
(כד) <b>וַיֹּאמֶר הַמֶּלֶךְ דָּוִיד לְאָרְנָן: לֹא, כִּי־קָנֹה אֶקְנֶה בְּכֶסֶף מָלֵא.</b> אני מתעקש לקנות, <b>כִּי לֹא־אֶשָּׂא</b>, אקח את <b>אֲשֶׁר־לְךָ לַה' וְהַעֲלוֹת</b>, ולא אעלה <b>עוֹלָה חִנָּם.</b> אינני יכול להביא קרבן לה' ממה שאינו שייך לי. מכיוון שאני רוצה לבנות מזבח, אשלם תמורת המקום.
(כה) <b>וַיִּתֵּן דָּוִיד לְאָרְנָן בַּ</b>עבור ה<b>מָּקוֹם שִׁקְלֵי זָהָב מִשְׁקַל שֵׁשׁ מֵאוֹת.</b> נראה שדויד לא קנה רק את הגורן, אלא חלקה גדולה יותר. לפי המשך הסיפור, חלק גדול מן ההר או כולו היה שייך לארנן. את כל שטח המוריה, שכפי הנראה עמד אז מחוץ לעיר, קנה דויד כדי להקים עליו מקדש.
(כו) <b>וַיִּבֶן שָׁם דָּוִיד מִזְבֵּחַ לַה', וַיַּעַל עֹלוֹת וּשְׁלָמִים, וַיִּקְרָא אֶל־ה'. וַיַּעֲנֵהוּ</b> ה' <b>ב</b>ירידת <b>אֵשׁ מִן־הַשָּׁמַיִם עַל מִזְבַּח הָעֹלָה.</b> ירידת האש שימשה לדויד סימן לפיוס –
(כז) <b>וַיֹּאמֶר ה' לַמַּלְאָךְ, וַיָּשֶׁב חַרְבּוֹ אֶל־נְדָנָהּ.</b> עד כה המלאך נכון להמשיך או להפסיק, ועכשיו הורה לו ה' לעצור.
(כח) <b>בָּעֵת הַהִיא, בִּרְאוֹת דָּוִיד כִּי־עָנָהוּ ה' בְּגֹרֶן אָרְנָן הַיְבוּסִי, וַיִּזְבַּח שָׁם.</b>
(כט) וכהערת רקע – <b>וּמִשְׁכַּן ה' אֲשֶׁר־עָשָׂה מֹשֶׁה בַמִּדְבָּר וּמִזְבַּח הָעוֹלָה</b> היו <b>בָּעֵת הַהִיא בַּבָּמָה בְּגִבְעוֹן</b> ולא בירושלים.
(ל) <b>וְלֹא־יָכֹל דָּוִיד לָלֶכֶת לְפָנָיו</b> – לפני המזבח שבגבעון <b>לִדְרֹשׁ אֱלֹהִים, כִּי נִבְעַת מִפְּנֵי חֶרֶב מַלְאַךְ ה'.</b> בזמן שהמלאך ניצב וחרבו בידו, דויד פחד לצאת מהעיר. לכן הוא לא הלך להקריב קרבן במקום הראוי לכך, ובמקום לצאת לגבעון בנה דויד מזבח חדש במצוות הנביא, ועליו הקריב את קרבנות הכפרה. חֶרֶב מַלְאַךְ ה'. אמנם הוא הביא את הארון לירושלים כי רצה שיהיה סמוך אליו, אבל לא היה ברור לו אם אכן זהו מקומו הראוי. על כן הוא הונח בינתיים באוהל ולא במקום קבע, וגם את כלי המקדש לא העביר דויד לירושלים.
<h2>פרק כב</h2>
(א) <b>וַיֹּאמֶר דָּוִיד</b> לאחר שראה את המלאך במחזה ואת האש היורדת משמים<b>: זֶה הוּא</b> המקום שבו ייבנה <b>בֵּית ה' הָאֱלֹהִים, וְזֶה־מִּזְבֵּחַ לְעֹלָה לְיִשְׂרָאֵל.</b>
(ב) <b>וַיֹּאמֶר דָּוִיד לִכְנוֹס אֶת־הַגֵּרִים</b>, הזרים <b>אֲשֶׁר בְּאֶרֶץ יִשְׂרָאֵל</b> כדי לתת להם עבודה בהכנת הבית – <b>וַיַּעֲמֵד חֹצְבִים לַחְצוֹב אַבְנֵי גָזִית</b>, אבנים גזוזות, מסותתות, שישמשו <b>לִבְנוֹת</b> את <b>בֵּית הָאֱלֹהִים.</b>
(ג) <b>וּבַרְזֶל לָרֹב ל</b>עשותו <b>מִּסְמְרִים לְדַלְתוֹת הַשְּׁעָרִים וְלַמְחַבְּרוֹת</b>, כלים או קורות המחברים את חלקי הבניין, <b>הֵכִין דָּוִיד.</b> אף על פי שלא היה ברזל בכלי המקדש, הברזל שימש להכנת חלקים מסוימים במבנה שדרשו חוזק וגובה. <b>וּנְחֹשֶׁת לָרֹב, אֵין מִשְׁקָל.</b> לא שקלו את כמות הנחושת מאחר שהייתה מרובה מאוד.
(ד) <b>וַעֲצֵי אֲרָזִים לְאֵין מִסְפָּר, כִּי־הֵבִיאוּ הַצִּידֹנִים וְהַצֹּרִים עֲצֵי אֲרָזִים לָרֹב לְדָוִיד.</b>
(ה) <b>וַיֹּאמֶר דָּוִיד: שְׁלֹמֹה בְנִי נַעַר וָרָךְ,</b> צעיר בשנים, <b>וְהַבַּיִת</b> שיש <b>לִבְנוֹת לַה'</b> צריך <b>לְהַגְדִּיל</b> אותו <b>לְמַעְלָה, לְשֵׁם וּלְתִפְאֶרֶת לְכָל־הָאֲרָצוֹת.</b> לא במהרה יקבל שלמה את השלטון בשלמות ויוכל להקים בניין כה גדול ומפואר מאוד. לפיכך <b>אָכִינָה נָּא</b> עכשיו <b>לוֹ.</b> ואכן – <b>וַיָּכֶן דָּוִיד</b> דברים למקדש <b>לָרֹב לִפְנֵי מוֹתוֹ.</b>
(ו) <b>וַיִּקְרָא לִשְׁלֹמֹה בְנוֹ, וַיְצַוֵּהוּ לִבְנוֹת בַּיִת לַה' אֱלֹהֵי יִשְׂרָאֵל.</b> זהו הציווי הראשון שנותן דויד לבנו אחרי שהומלך על ישראל והפך ליורש העצר הרשמי.
(ז) <b>וַיֹּאמֶר דָּוִיד לִשְׁלֹמֹה: בְּנִי, אֲנִי הָיָה עִם־לְבָבִי,</b> רציתי <b>לִבְנוֹת בַּיִת לְשֵׁם ה' אֱלֹהָי.</b>
(ח) <b>וַיְהִי עָלַי דְּבַר־ה' לֵאמֹר: "דָּם לָרֹב שָׁפַכְתָּ, וּמִלְחָמוֹת גְּדֹלוֹת עָשִׂיתָ. לֹא־תִבְנֶה בַיִת לִשְׁמִי, כִּי דָּמִים רַבִּים שָׁפַכְתָּ אַרְצָה לְפָנָי.</b> אמנם אינך מואשם ברציחה, אבל הרגת אנשים רבים. נימוק זה לכך שדויד היה מנוע מלבנות את בית ה' אינו מופיע במקומות אחרים.
(ט) <b>הִנֵּה־בֵן נוֹלָד לָךְ, הוּא יִהְיֶה אִישׁ מְנוּחָה</b> ולא איש צבא כמוך, <b>וַהֲנִיחוֹתִי לוֹ מִכָּל־אוֹיְבָיו מִסָּבִיב, כִּי שְׁלֹמֹה יִהְיֶה שְׁמוֹ, וְשָׁלוֹם וָשֶׁקֶט אֶתֵּן עַל־יִשְׂרָאֵל בְּיָמָיו.</b> כָּל־אוֹיְבָיו מִסָּבִיב, כִּי שְׁלֹמֹה יִהְיֶה שְׁמוֹ, וְשָׁלוֹם וָשֶׁקֶט אֶתֵּן עַל־יִשְׂרָאֵל בְּיָמָיו.
(י) <b>הוּא־יִבְנֶה בַיִת לִשְׁמִי, וְהוּא</b> במעמדו המיוחד <b>יִהְיֶה־לִּי לְבֵן, וַאֲנִי־לוֹ</b> – <b>לְאָב. וַהֲכִינוֹתִי</b>, אבסס את <b>כִּסֵּא מַלְכוּתוֹ עַל־יִשְׂרָאֵל עַד־עוֹלָם".</b>
(יא) עד כאן סיפר דויד מה שאמר לו ה' בנבואה, וכעת הוא ממשיך את ברכתו שלו: <b>עַתָּה, בְנִי, יְהִי ה' עִמָּךְ, וְהִצְלַחְתָּ וּבָנִיתָ בֵּית ה' אֱלֹהֶיךָ, כַּאֲשֶׁר</b>, כפי ש<b>דִּבֶּר עָלֶיךָ.</b> לאחר שדאגתי לענייני הביטחון, קיבלת מדינה שכל אויביה הפוטנציאליים כנועים לפניך, ורסן השלטון בידך.
(יב) <b>אַךְ יִתֶּן־לְךָ ה' שֵׂכֶל וּבִינָה</b> להנהיג את המדינה, <b>וִיצַוְּךָ</b>, יפקיד אותך <b>עַל־יִשְׂרָאֵל</b> למלוך עליהם כראוי <b>וְלִשְׁמוֹר אֶת־תּוֹרַת ה' אֱלֹהֶיךָ.</b>
(יג) <b>אָז תַּצְלִיחַ, אִם־תִּשְׁמוֹר לַעֲשׂוֹת אֶת־הַחֻקִּים וְאֶת־הַמִּשְׁפָּטִים אֲשֶׁר צִוָּה ה' אֶת־מֹשֶׁה עַל־יִשְׂרָאֵל. חֲזַק וֶאֱמָץ, אַל־תִּירָא וְאַל־תֵּחָת,</b> תיבהל. כדי שתצליח בידך מלכותך, עליך להנהיג את העם בתבונה וביושר ולשמור את התורה. הַמִּשְׁפָּטִים אֲשֶׁר צִוָּה ה' אֶת־מֹשֶׁה עַל־יִשְׂרָאֵל. חֲזַק וֶאֱמָץ, אַל־תִּירָא וְאַל־תֵּחָת,
(יד) <b>וְהִנֵּה בְעָנְיִי</b>, ביטוי של צניעות, <b>הֲכִינוֹתִי לְבֵית־ה' זָהָב</b> שמשקלו <b>כִּכָּרִים מֵאָה־אֶלֶף,</b> כמות גדולה מאוד, <b>וְכֶסֶף אֶלֶף אֲלָפִים כִּכָּרִים.</b> אין הרבה כלי כסף במקדש, אבל הכסף משמש גם לתשלומים בעבור מה שיש לקנות לצורך העבודה. <b>וְלַנְּחֹשֶׁת וְלַבַּרְזֶל אֵין מִשְׁקָל,</b> לא שקלו את הכמויות שלהם <b>כִּי לָרֹב</b>, הרבה מאוד <b>הָיָה. וְ</b>גם <b>עֵצִים וַאֲבָנִים הֲכִינוֹתִי, וַעֲלֵיהֶם תּוֹסִיף</b> גם אתה, כי מן הסתם הם לא יספיקו לכל הבניין.
(טו) <b>וְעִמְּךָ לָרֹב עֹשֵׂי מְלָאכָה, חֹצְבִים וְחָרָשֵׁי אֶבֶן וָעֵץ וְכָל־חָכָם</b>, אומנים <b>בְּכָל־מְלָאכָה</b> –
(טז) <b>לַזָּהָב, לַכֶּסֶף וְלַנְּחֹשֶׁת וְלַבַּרְזֶל</b> שכבר נאספו, <b>אֵין מִסְפָּר. קוּם וַעֲשֵׂה, וִיהִי ה' עִמָּךְ.</b>
(יז) <b>וַיְצַו דָּוִיד לְכָל־שָׂרֵי יִשְׂרָאֵל לַעְזֹר לִשְׁלֹמֹה בְנוֹ</b> במפעל הגדול הזה, וכך אמר להם<b>:</b>
(יח) <b>הֲלֹא ה' אֱלֹהֵיכֶם עִמָּכֶם וְהֵנִיחַ לָכֶם</b> מכל האויבים <b>מִסָּבִיב, כִּי נָתַן בְּיָדִי אֵת יֹשְׁבֵי הָאָרֶץ, וְנִכְבְּשָׁה הָאָרֶץ לִפְנֵי ה' וְלִפְנֵי עַמּוֹ.</b>
(יט) <b>עַתָּה תְּנוּ לְבַבְכֶם וְנַפְשְׁכֶם לִדְרוֹשׁ</b>, לבקש ולפעול <b>ל</b>מען <b>ה' אֱלֹהֵיכֶם, וְקוּמוּ וּבְנוּ אֶת־מִקְדַּשׁ ה' הָאֱלֹהִים, לְהָבִיא אֶת־אֲרוֹן בְּרִית־ה' וּכְלֵי קֹדֶשׁ הָאֱלֹהִים לַבַּיִת הַנִּבְנֶה לְשֵׁם־ה'.</b> זוהי אחת הצוואות הכלליות של דויד. אין היא עוסקת בנושאים אישיים. דויד עשה ככל יכולתו כדי להכין את צורכי הבנייה, ולדאוג לכל הצדדים הארגוניים שאפשר היה לטפל בהם מראש. במקומות אחרים נאמר שיחד עם שמואל הנביא הוא הכין גם תכנית לסדרי עבודת המקדש. לאחר שאסף את חומרי הגלם הוא ציווה על שלמה לקבל על עצמו את התפקיד, ועודד גם את מנהיגי ישראל להשתתף ולסייע בבניית מקדש ה'.
<h2>פרק כג</h2>
(א) <b>וְדָוִיד זָקֵן וְשָׂבַע יָמִים, וַיַּמְלֵךְ אֶת־שְׁלֹמֹה בְנוֹ עַל־יִשְׂרָאֵל</b> כמסופר בפירוט בספר מלכים.
(ב) <b>וַיֶּאֱסֹף אֶת־כָּל־שָׂרֵי יִשְׂרָאֵל וְהַכֹּהֲנִים וְהַלְוִיִּם</b> למפקד נוסף, שאינו כולל את כל ישראל. הספירה הזו נחוצה ולכן אין מגַנים אותה כלל.
(ג) <b>וַיִּסָּפְרוּ הַלְוִיִּם מִבֶּן שְׁלֹשִׁים שָׁנָה וָמָעְלָה,</b> הגיל שבו הם מתחילים בעבודה, <b>וַיְהִי מִסְפָּרָם לְגֻלְגְּלֹתָם</b>, ספירה לפי ראש, <b>לִגְבָרִים</b> – <b>שְׁלֹשִׁים וּשְׁמוֹנָה אָלֶף.</b>
(ד) <b>מ</b>תוך <b>אֵלֶּה לְנַצֵּחַ</b>, לנהל, לפקח <b>עַל־מְלֶאכֶת בֵּית־ה'</b>, לעסוק בצדדים הארגוניים של מלאכת המקדש – <b>עֶשְׂרִים וְאַרְבָּעָה אָלֶף. וְ</b>עוד <b>שֹׁטְרִים וְשֹׁפְטִים</b> – <b>שֵׁשֶׁת אֲלָפִים,</b>
(ה) <b>וְאַרְבַּעַת אֲלָפִים שֹׁעֲרִים, וְאַרְבַּעַת אֲלָפִים מְהַלְלִים לַה' בַּכֵּלִים אֲשֶׁר עָשִׂיתִי</b> – זהו ציטוט מדברי דויד – <b>לְהַלֵּל.</b> מכאן שגם חלק מכלי הנגינה הוא כבר הכין מראש.
(ו) <b>וַיֶּחָלְקֵם דָּוִיד</b> ל<b>מַחְלְקוֹת</b>, קבוצות מחולקות לפי בתי אב<b>: לִבְנֵי לֵוִי</b> בן יעקב היו שלוש מחלקות ראשיות – <b>לְגֵרְשׁוֹן, קְהָת וּמְרָרִי.</b>
(ז) <b>לַגֵּרְשֻׁנִּי</b> – <b>לַעְדָּן וְשִׁמְעִי.</b>
(ח) <b>בְּנֵי לַעְדָּן: הָרֹאשׁ</b> היה <b>יְחִיאֵל, וְזֵתָם וְיוֹאֵל,</b> סך הכול <b>שְׁלֹשָׁה</b> מנהיגים.
(ט) <b>בְּנֵי שִׁמְעִי: שְׁלֹמִית,</b> כאן הוא שם של גבר, <b>וַחֲזִיאֵל וְהָרָן</b> – <b>שְׁלֹשָׁה. אֵלֶּה רָאשֵׁי הָאָבוֹת לְלַעְדָּן.</b> מסתבר שחלק מבני שמעי נחשבו ראשי אבות לבני לעדן אחיו. לחלופין, מדובר בשמעי אחר שהיה מצאצי לעדן ולא שמעי בן גרשון.
(י) <b>וּבְנֵי שִׁמְעִי</b> בן גרשון: <b>יַחַת, זִינָא וִיעוּשׁ וּבְרִיעָה, אֵלֶּה בְנֵי־שִׁמְעִי</b> – <b>אַרְבָּעָה.</b>
(יא) <b>וַיְהִי־יַחַת הָרֹאשׁ, וְזִיזָה הַשֵּׁנִי, וִיעוּשׁ וּבְרִיעָה לֹא־הִרְבּוּ בָנִים</b>, ולכן – <b>וַיִּהְיוּ לְבֵית אָב לִפְקֻדָּה אֶחָת.</b> הם נחשבו לבית אב אחד מבחינת עבודתם.
(יב) <b>בְּנֵי קְהָת: עַמְרָם, יִצְהָר, חֶבְרוֹן וְעֻזִּיאֵל</b> – <b>אַרְבָּעָה.</b>
(יג) <b>בְּנֵי עַמְרָם: אַהֲרֹן וּמֹשֶׁה. וַיִּבָּדֵל אַהֲרֹן לְהַקְדִּישׁוֹ קֹדֶשׁ קָדָשִׁים הוּא־וּבָנָיו עַד־עוֹלָם,</b> בתור כהנים <b>לְהַקְטִיר לִפְנֵי ה', לְשָׁרְתוֹ</b> בעבודות שעל המזבח ובתוך היכל המקדש, <b>וּלְבָרֵךְ בִּשְׁמוֹ עַד־עוֹלָם.</b> תפקידים אלו של בני אהרן הבדיל אותם משאר בני קהת.
(יד) <b>וּמֹשֶׁה</b> אף שהיה <b>אִישׁ הָאֱלֹהִים, בָּנָיו יִקָּרְאוּ עַל־שֵׁבֶט הַלֵּוִי,</b> נחשבים לויים פשוטים.
(טו) <b>בְּנֵי מֹשֶׁה: גֵּרְשׁוֹם וֶאֱלִיעֶזֶר.</b>
(טז) <b>בְּנֵי גֵרְשׁוֹם: שְׁבוּאֵל הָרֹאשׁ.</b>
(יז) <b>וַיִּהְיוּ בְנֵי־אֱלִיעֶזֶר רְחַבְיָה הָרֹאשׁ, וְלֹא־הָיָה לֶאֱלִיעֶזֶר בָּנִים אֲחֵרִים ו</b>אולם <b>בְנֵי רְחַבְיָה רָבוּ לְמָעְלָה</b> מן הרגיל. בענף זה של בני משה היו ילדים רבים.
(יח) <b>בְּנֵי יִצְהָר: שְׁלֹמִית הָרֹאשׁ.</b>
(יט) <b>בְּנֵי חֶבְרוֹן: יְרִיָּהוּ הָרֹאשׁ, אֲמַרְיָה הַשֵּׁנִי, יַחֲזִיאֵל הַשְּׁלִישִׁי וִיקַמְעָם הָרְבִיעִי.</b>
(כ) <b>בְּנֵי עֻזִּיאֵל: מִיכָה הָרֹאשׁ וְיִשִּׁיָּה הַשֵּׁנִי.</b>
(כא) <b>בְּנֵי מְרָרִי: מַחְלִי וּמוּשִׁי. בְּנֵי מַחְלִי: אֶלְעָזָר וְקִישׁ.</b>
(כב) <b>וַיָּמָת אֶלְעָזָר, וְלֹא־הָיוּ לוֹ בָּנִים כִּי אִם־בָּנוֹת, וַיִּשָּׂאוּם בְּנֵי־קִישׁ אֲחֵיהֶם.</b> בני ובנות האחים התחתנו אלה עם אלה, וכך המשפחה נשארה מאוחדת.
(כג) <b>בְּנֵי מוּשִׁי: מַחְלִי וְעֵדֶר וִירֵמוֹת</b> – <b>שְׁלוֹשָׁה.</b>
(כד) <b>אֵלֶּה בְנֵי־לֵוִי לְבֵית אֲבוֹתֵיהֶם, רָאשֵׁי הָאָבוֹת לִפְקוּדֵיהֶם</b>, למניינם <b>בְּמִסְפַּר שֵׁמוֹת לְגֻלְגְּלֹתָם,</b> כל מי ש<b>עֹשֵׂה</b> את <b>הַמְּלָאכָה לַעֲבֹדַת בֵּית ה' מִבֶּן עֶשְׂרִים שָׁנָה וָמָעְלָה.</b> נראה שהיה מניין של בני עשרים ומעלה, שהתחילו כמתמחים או עוזרים בעבודות שונות, ומגיל שלושים הם נכנסו לעבודה ממש. גם בתורה נזכרים הלויים פעם כבני עשרים וחמש ופעם כבני שלושים, וגם שם הסבירו חכמים שזמן הביניים שימש להכנה. הם נכללו בתוך המחלקות השונות, אבל לא נחשבו לעובדים גמורים אלא רק למסייעים.
(כה) <b>כִּי אָמַר דָּוִיד: הֵנִיחַ ה' אֱלֹהֵי־יִשְׂרָאֵל לְעַמּוֹ</b>, העם כבר אינו נודד ומיטלטל, <b>וַיִּשְׁכֹּן בִּירוּשָׁלִַם עַד־לְעוֹלָם.</b>
(כו) <b>וְגַם לַלְוִיִּם</b> כבר <b>אֵין</b> מוטל <b>לָשֵׂאת אֶת־הַמִּשְׁכָּן וְאֶת־כָּל־כֵּלָיו לַעֲבֹדָתוֹ</b> כפי שהיה במדבר, שכן בירושלים יקום מקדש ה' לעולם.
(כז) <b>כִּי בְדִבְרֵי דָוִיד הָאַחֲרוֹנִים</b> הוא תיקן<b>: הֵמָּה</b>, הם <b>מִסְפַּר בְּנֵי־לֵוִי</b>, אותם פקודים יהיו <b>מִבֶּן עֶשְׂרִים שָׁנָה וּלְמָעְלָה</b> ולא מבני שלושים כפי שהיה במדבר כשעבודת הלויים הייתה בנשיאת משא,
(כח) <b>כִּי מַעֲמָדָם לְיַד־בְּנֵי אַהֲרֹן לַעֲבֹדַת בֵּית ה' עַל־הַחֲצֵרוֹת וְעַל־הַלְּשָׁכוֹת וְעַל־טָהֳרַת לְכָל־קֹדֶשׁ וּמַעֲשֵׂה עֲבֹדַת בֵּית הָאֱלֹהִים.</b> הלויים הם האחראים על שמירת הסדר והניקיון בחצרות ובלשכות ועל טהרת הקודש מטומאה. עליהם להשגיח שלא ייכנסו דברים בלתי טהורים או לסלק אותם אם יימצאו, והם מופקדים על סדרי העבודה במקדש.
(כט) <b>וּלְ</b>הכנת <b>לֶחֶם הַמַּעֲרֶכֶת</b>, לחם הפנים <b>וּלְסֹלֶת לְמִנְחָה וְלִרְקִיקֵי הַמַּצּוֹת וְלַמַּחֲבַת וְלַמֻּרְבָּכֶת</b>, מיני מנחות, <b>וּלְכָל־מְשׂוּרָה</b>, כלי למדידת נוזלים <b>וּמִדָּה</b>, כלי מדידה אחרים. הלויים ולא הכהנים הם שהכינו את המאכלים ואת הכלים וטרחו בשמירה.
(ל) <b>ו</b>עבודה נוספת שהייתה לחלק מהלויים – <b>לַעֲמֹד בַּבֹּקֶר בַּבֹּקֶר לְהֹדוֹת וּלְהַלֵּל לַה', וְכֵן לָעָרֶב.</b>
(לא) <b>וּ</b>מלבד השיר הקבוע בכל יום – <b>לְכֹל</b> זמן <b>הַעֲלוֹת עֹלוֹת לַה', לַשַּׁבָּתוֹת, לֶחֳדָשִׁים וְלַמֹּעֲדִים, בְּמִסְפָּר כְּמִשְׁפָּט עֲלֵיהֶם תָּמִיד לִפְנֵי ה'.</b>
(לב) <b>וְשָׁמְרוּ אֶת־מִשְׁמֶרֶת אֹהֶל־מוֹעֵד וְאֵת מִשְׁמֶרֶת הַקֹּדֶשׁ</b>, הכלים והקרבנות <b>וּמִשְׁמֶרֶת בְּנֵי אַהֲרֹן אֲחֵיהֶם</b>, הלויים אחראים גם על צורכי הכהנים <b>לַעֲבֹדַת בֵּית ה'.</b> הלויים עוסקים בכל העבודות שאינן דורשות מעשה כהונה, ודואגים לאחזקת המקדש ולשמירת כל אשר בו.
<h2>פרק כד</h2>
(א) <b>וְלִבְנֵי אַהֲרֹן</b> היו <b>מַחְלְקוֹתָם</b> כדלהלן: שוב פותחים בראשית השושלת הידועה. <b>בְּנֵי אַהֲרֹן: נָדָב וַאֲבִיהוּא, אֶלְעָזָר וְאִיתָמָר.</b>
(ב) <b>וַיָּמָת נָדָב וַאֲבִיהוּ לִפְנֵי</b>, בחיי <b>אֲבִיהֶם, וּבָנִים לֹא־הָיוּ לָהֶם.</b> ייתכן שהלשון מרמזת שהיו להם בנות, שאולי התחתנו עם בני האחים. אך גם אם לא, אין זה המקרה היחיד שרשימה במקרא מזכירה בנים שמתו בלא ילדים. <b>וַיְכַהֲנוּ</b>, נשארו לשמש ככהנים <b>אֶלְעָזָר וְאִיתָמָר.</b>
(ג) <b>וַיֶּחָלְקֵם דָּוִיד וְצָדוֹק</b> שהיה <b>מִן־בְּנֵי אֶלְעָזָר וַאֲחִימֶלֶךְ</b> שהיה <b>מִן־בְּנֵי אִיתָמָר, לִפְקֻדָּתָם בַּעֲבֹדָתָם.</b> דויד ושני הכהנים החשובים חילקו את כל הכהנים כדי לקבוע את סדרי עבודתם. נראה כי מינויו של צדוק לכהן ראשי היה חדש יחסית, ואילו בית איתמר, שגם עלי הכהן נמנה עליו, החזיק אז בכהונה הגדולה.
(ד) <b>וַיִּמָּצְאוּ</b> במפקד הכהנים <b>בְנֵי־אֶלְעָזָר רַבִּים לְרָאשֵׁי הַגְּבָרִים</b> יותר <b>מִן־בְּנֵי אִיתָמָר. וַיַּחְלְקוּם לִבְנֵי אֶלְעָזָר רָאשִׁים לְבֵית־אָבוֹת שִׁשָּׁה עָשָׂר, וְלִבְנֵי אִיתָמָר לְבֵית אֲבוֹתָם שְׁמוֹנָה.</b> דויד חילק את העבודה במתכונת קבועה של עשרים וארבע מחלקות, שיש ביניהן קשר לאורכה של השנה. כמה פרטים של העבודה נעשים משבת לשבת; ואם מוציאים מן החשבון את הרגלים, שבהם כל הכהנים עובדים יחד במרבית העבודות, הרי שעשרים וארבעה משמרות בני שבועיים מכסים פחות או יותר את מספר השבועות שיש בשנה שלמה, אם כל משמר מגיע אל המקדש פעמיים בשנה.
(ה) <b>וַיַּחְלְקוּם</b> – את סדר המשמרות <b>בְּגוֹרָלוֹת אֵלֶּה עִם־אֵלֶּה, כִּי־הָיוּ שָׂרֵי־קֹדֶשׁ וְשָׂרֵי הָאֱלֹהִים מִבְּנֵי אֶלְעָזָר וּבִבְנֵי אִיתָמָר.</b> כיוון שהיו אנשים גדולים וחשובים בשתי המשפחות, נעשתה החלוקה בגורלות ולא לפי העדפה כלשהי. עם זאת, מסתבר שלאחר זמן לקחו בני אלעזר כמעט את כל הבכורה במקדש.
(ו) <b>וַיִּכְתְּבֵם שְׁמַעְיָה בֶן־נְתַנְאֵל הַסּוֹפֵר</b> שמוצאו <b>מִן</b> השבט <b>הַלֵּוִי לִפְנֵי הַמֶּלֶךְ וְהַשָּׂרִים וְצָדוֹק הַכֹּהֵן וַאֲחִימֶלֶךְ בֶּן־אֶבְיָתָר וְרָאשֵׁי הָאָבוֹת לַכֹּהֲנִים וְלַלְוִיִּם, בֵּית־אָב אֶחָד אָחֻז</b>, לקוח <b>לְאֶלְעָזָר, ו</b>כנגדו <b>אָחֻז אָחֻז</b>, חלק מהלקוח, כלומר חצי מבתי אבות שהופרשו לאלעזר הופרשו <b>לְאִיתָמָר.</b>
(ז) כאן מובאת הרשימה של עשרים וארבעה משמרות הכהונה: <b>וַיֵּצֵא הַגּוֹרָל הָרִאשׁוֹן לִיהוֹיָרִיב,</b> שהיה המשמר הראשון בחלוקת סדרי העבודות במשך שנים רבות, ו<b>לִידַעְיָה</b> – הגורל <b>הַשֵּׁנִי,</b>
(ח) <b>לְחָרִם</b> – <b>הַשְּׁלִישִׁי, לִשְׂעֹרִים</b> – <b>הָרְבִעִי,</b>
(ט) <b>לְמַלְכִּיָּה</b> – <b>הַחֲמִישִׁי, לְמִיָּמִן</b> – <b>הַשִּׁשִּׁי,</b>
(י) <b>לְהַקּוֹץ</b> – <b>הַשְּׁבִעִי, לַאֲבִיָּה</b> – <b>הַשְּׁמִינִי,</b>
(יא) <b>לְיֵשׁוּעַ</b> – <b>הַתְּשִׁעִי, לִשְׁכַנְיָהוּ</b> – <b>הָעֲשִׂרִי,</b>
(יב) <b>לְאֶלְיָשִׁיב</b> – <b>עַשְׁתֵּי עָשָׂר,</b> האחד-עשר, <b>לְיָקִים</b> – <b>שְׁנֵים עָשָׂר,</b>
(יג) <b>לְחֻפָּה</b> – <b>שְׁלֹשָׁה עָשָׂר, לְיֶשֶׁבְאָב</b> – <b>אַרְבָּעָה עָשָׂר,</b>
(יד) <b>לְבִלְגָּה</b> – <b>חֲמִשָּׁה עָשָׂר, לְאִמֵּר</b> – <b>שִׁשָּׁה עָשָׂר,</b>
(טו) <b>לְחֵזִיר</b> – <b>שִׁבְעָה עָשָׂר, לְהַפִּצֵּץ</b> – <b>שְׁמוֹנָה עָשָׂר,</b>
(טז) <b>לִפְתַחְיָה</b> – <b>תִּשְׁעָה עָשָׂר, לִיחֶזְקֵאל</b> – <b>הָעֶשְׂרִים,</b>
(יז) <b>לְיָכִין</b> – <b>אֶחָד וְעֶשְׂרִים, לְגָמוּל</b> – <b>שְׁנַיִם וְעֶשְׂרִים,</b>
(יח) <b>לִדְלָיָהוּ</b> – <b>שְׁלֹשָׁה וְעֶשְׂרִים, לְמַעַזְיָהוּ</b> – <b>אַרְבָּעָה וְעֶשְׂרִים.</b>
(יט) <b>אֵלֶּה</b> סדרי <b>פְקֻדָּתָם</b>, תפקיד הכהנים <b>לַעֲבֹדָתָם לָבוֹא לְבֵית־ה' כְּמִשְׁפָּטָם, בְּיַד</b>, בגלל <b>אַהֲרֹן אֲבִיהֶם.</b> הכהנים בני אהרן ממשיכים את אביהם ובאים במקומו, <b>כַּאֲשֶׁר</b>, כפי ש<b>צִוָּהוּ ה' אֱלֹהֵי יִשְׂרָאֵל.</b>
(כ) <b>וְלִבְנֵי לֵוִי הַנּוֹתָרִים</b>, מלבד אלו שנמנו לעיל: <b>לִבְנֵי עַמְרָם: שׁוּבָאֵל. לִבְנֵי שׁוּבָאֵל: יֶחְדְּיָהוּ.</b>
(כא) <b>לִרְחַבְיָהוּ: לִבְנֵי רְחַבְיָהוּ</b> היה <b>הָרֹאשׁ</b> אדם בשם <b>יִשִּׁיָּה.</b>
(כב) <b>ל</b>משפחת ה<b>יִּצְהָרִי: שְׁלֹמוֹת. לִבְנֵי שְׁלֹמוֹת: יָחַת.</b>
(כג) <b>וּבְנָי יְרִיָּהוּ: אֲמַרְיָהוּ הַשֵּׁנִי, יַחֲזִיאֵל הַשְּׁלִישִׁי, יְקַמְעָם הָרְבִיעִי.</b>
(כד) <b>בְּנֵי עֻזִּיאֵל: מִיכָה. לִבְנֵי מִיכָה: שָׁמִיר.</b>
(כה) <b>אֲחִי מִיכָה</b> היה <b>יִשִּׁיָּה. לִבְנֵי יִשִּׁיָּה: זְכַרְיָהוּ.</b>
(כו) <b>בְּנֵי מְרָרִי: מַחְלִי וּמוּשִׁי. בְּנֵי יַעֲזִיָּהוּ</b>, שהיה גם הוא מצאצאי מררי<b>: בְּנוֹ.</b>
(כז) <b>בְּנֵי מְרָרִי</b> ש<b>לְיַעֲזִיָּהוּ: בְנוֹ וְשֹׁהַם וְזַכּוּר וְעִבְרִי.</b>
(כח) <b>לְמַחְלִי</b> – <b>אֶלְעָזָר, וְלֹא־הָיָה לוֹ בָּנִים.</b> כאמור, אפשר שהיו לו רק בנות, ובני אחיו לקחו אותן לנשים.
(כט) <b>לְקִישׁ: בְּנֵי־קִישׁ</b>, ועמד בראשם <b>יְרַחְמְאֵל.</b>
(ל) <b>וּבְנֵי מוּשִׁי: מַחְלִי וְעֵדֶר וִירִימוֹת. אֵלֶּה בְּנֵי הַלְוִיִּם לְבֵית אֲבֹתֵיהֶם.</b>
(לא) <b>וַיַּפִּילוּ גַם־הֵם גּוֹרָלוֹת</b> לעשרים וארבעה משמרות <b>לְעֻמַּת</b>, כנגד <b>אֲחֵיהֶם בְּנֵי־אַהֲרֹן</b>, הגורלות הופלו <b>לִפְנֵי דָוִיד הַמֶּלֶךְ וְצָדוֹק וַאֲחִימֶלֶךְ וְרָאשֵׁי הָאָבוֹת לַכֹּהֲנִים וְלַלְוִיִּם.</b> נראה שלכל משמר כהנים היה צמוד משמר לויים, והם היו באים לעבודת המקדש יחד ממקומות מגוריהם. <b>אָבוֹת</b> שהיה <b>הָרֹאשׁ</b> הופל בגורל <b>לְעֻמַּת</b>, כמו <b>אָחִיו הַקָּטָן.</b> לא הייתה העדפה למשמר החשוב על פני הקטן.
<h2>פרק כה</h2>
(א) <b>וַיַּבְדֵּל דָּוִיד וְשָׂרֵי הַצָּבָא לַעֲבֹדָה</b>, צבא העובדים בקודש, <b>לִבְנֵי</b>, את בני <b>אָסָף וְהֵימָן וִידוּתוּן</b> שהם היו <b>הַנִּבְּאִים בְּכִנֹּרוֹת, בִּנְבָלִים וּבִמְצִלְתָּיִם.</b> שלושה אלו, הנזכרים בספר תהלים, לא רק נשאו בתפקיד השירה אלא היו אנשי מעלה שחיברו חלק מהמזמורים שהושרו במקדש ונשארו לדורות. <b>וַיְהִי מִסְפָּרָם</b> כדלהלן, וכולם <b>אַנְשֵׁי מְלָאכָה</b> המוכשרים <b>לַעֲבֹדָתָם.</b>
(ב) המשמרות <b>לִבְנֵי אָסָף: זַכּוּר וְיוֹסֵף וּנְתַנְיָה וַאֲשַׂרְאֵלָה בְּנֵי אָסָף</b>, השָּׁרים <b>עַל יַד</b>, בחסות, או: באמצעות הדרכתו של <b>אָסָף</b> אביהם <b>הַנִּבָּא</b> את שיריו <b>עַל־יְדֵי</b>, לצד, או: בהדרכת <b>הַמֶּלֶךְ.</b>
(ג) <b>לִידוּתוּן</b> – <b>בְּנֵי יְדוּתוּן: גְּדַלְיָהוּ וּצְרִי וִישַׁעְיָהוּ, חֲשַׁבְיָהוּ וּמַתִּתְיָהוּ</b> – <b>שִׁשָּׁה</b> כאשר נמנה עמם שמעי, שיוזכר להלן, שאולי הפך משורר מן המניין מאוחר יותר. ואף הם <b>עַל יְדֵי אֲבִיהֶם יְדוּתוּן</b> המנגן <b>בַּכִּנּוֹר הַנִּבָּא עַל הוֹדוֹת</b>, מזמורי הודיה <b>וְהַלֵּל לַה'.</b>
(ד) <b>לְהֵימָן</b> היו בנים רבים – <b>בְּנֵי הֵימָן: בֻּקִּיָּהוּ, מַתַּנְיָהוּ, עֻזִּיאֵל, שְׁבוּאֵל, וִירִימוֹת, חֲנַנְיָה, חֲנָנִי, אֱלִיאָתָה, גִדַּלְתִּי וְרֹמַמְתִּי עֶזֶר</b>, 'רֹממתי עֶזר' הוא שם אחד, <b>יָשְׁבְּקָשָׁה, מַלּוֹתִי, הוֹתִיר, מַחֲזִיאֹת.</b>
(ה) <b>כָּל־אֵלֶּה בָנִים לְהֵימָן חֹזֵה</b>, נביא <b>הַמֶּלֶךְ בְּדִבְרֵי הָאֱלֹהִים לְהָרִים קָרֶן.</b> שירתם מגדילה את תפארת המלך ואת תפארת בית ה'. <b>וַיִּתֵּן הָאֱלֹהִים לְהֵימָן</b> משפחה גדולה, ובה <b>בָּנִים אַרְבָּעָה עָשָׂר וּבָנוֹת שָׁלוֹשׁ.</b>
(ו) <b>כָּל־אֵלֶּה</b> – ראשי המשמרות, <b>עַל־יְדֵי אֲבִיהֶם</b> ניגנו <b>בַּשִּׁיר</b> בתוך <b>בֵּית ה' בִּמְצִלְתַּיִם, נְבָלִים וְכִנֹּרוֹת לַעֲבֹדַת בֵּית הָאֱלֹהִים עַל יְדֵי הַמֶּלֶךְ,</b> אבותיהם היו, כאמור: <b>אָסָף וִידוּתוּן וְהֵימָן.</b>
(ז) <b>וַיְהִי מִסְפָּרָם</b> של ראשי המשמרות <b>עִם־אֲחֵיהֶם</b>, קרוביהם <b>מְלֻמְּדֵי־שִׁיר לַה', כָּל־הַמֵּבִין</b>, המומחים לשיר – <b>מָאתַיִם שְׁמוֹנִים וּשְׁמֹנָה.</b>
(ח) <b>וַיַּפִּילוּ גּוֹרָלוֹת מִשְׁמֶרֶת לְעֻמַּת</b> משמרת, <b>כַּקָּטֹן כַּגָּדוֹל, מֵבִין</b>, מומחים מנוסים <b>עִם־תַּלְמִיד</b>, כולם שווים בגורל. וכאן מובאת שוב רשימה מפורטת של סדר הגורלות.
(ט) <b>וַיֵּצֵא הַגּוֹרָל הָרִאשׁוֹן לְאָסָף, לְיוֹסֵף</b> בנו; <b>גְּדַלְיָהוּ הַשֵּׁנִי, הוּא־וְאֶחָיו וּבָנָיו, שְׁנֵים עָשָׂר;</b>
(י) <b>הַשְּׁלִשִׁי</b> – <b>זַכּוּר, בָּנָיו וְאֶחָיו שְׁנֵים עָשָׂר.</b> נראה שיצרו מעין יחידות עבודה שהורכבו מקבוצה של שנים-עשר בנים ואחים שכולם יודעי נגן.
(יא) הגורל <b>הָרְבִיעִי</b> יצא <b>לַיִּצְרִי, בָּנָיו וְאֶחָיו שְׁנֵים עָשָׂר;</b>
(יב) <b>הַחֲמִישִׁי</b> – <b>נְתַנְיָהוּ, בָּנָיו וְאֶחָיו שְׁנֵים עָשָׂר;</b>
(יג) <b>הַשִּׁשִּׁי</b> – <b>בֻּקִּיָּהוּ, בָּנָיו וְאֶחָיו שְׁנֵים עָשָׂר;</b>
(יד) <b>הַשְּׁבִעִי</b> – <b>יְשַׂרְאֵלָה, בָּנָיו וְאֶחָיו שְׁנֵים עָשָׂר;</b>
(טו) <b>הַשְּׁמִינִי</b> – <b>יְשַׁעְיָהוּ, בָּנָיו וְאֶחָיו שְׁנֵים עָשָׂר;</b>
(טז) <b>הַתְּשִׁיעִי</b> – <b>מַתַּנְיָהוּ, בָּנָיו וְאֶחָיו שְׁנֵים עָשָׂר;</b>
(יז) <b>הָעֲשִׂירִי</b> – <b>שִׁמְעִי, בָּנָיו וְאֶחָיו שְׁנֵים עָשָׂר;</b>
(יח) ה<b>עַשְׁתֵּי־עָשָׂר</b>, אחד-עשר – <b>עֲזַרְאֵל, בָּנָיו וְאֶחָיו שְׁנֵים עָשָׂר;</b>
(יט) הגורל <b>הַשְּׁנֵים עָשָׂר</b> יצא <b>לַחֲשַׁבְיָה, בָּנָיו וְאֶחָיו שְׁנֵים עָשָׂר;</b>
(כ) <b>לִשְׁלֹשָׁה עָשָׂר</b> – <b>שׁוּבָאֵל, בָּנָיו וְאֶחָיו שְׁנֵים עָשָׂר;</b>
(כא) <b>לְאַרְבָּעָה עָשָׂר</b> – <b>מַתִּתְיָהוּ, בָּנָיו וְאֶחָיו שְׁנֵים עָשָׂר;</b> ָּנָיו וְאֶחָיו שְׁנֵים עָשָׂר;
(כב) <b>לַחֲמִשָּׁה עָשָׂר</b> – <b>לִירֵמוֹת, בָּנָיו וְאֶחָיו שְׁנֵים עָשָׂר;</b>
(כג) <b>לְשִׁשָּׁה עָשָׂר</b> – <b>לַחֲנַנְיָהוּ, בָּנָיו וְאֶחָיו שְׁנֵים עָשָׂר;</b>
(כד) <b>לְשִׁבְעָה עָשָׂר</b> – <b>לְיָשְׁבְּקָשָׁה, בָּנָיו וְאֶחָיו שְׁנֵים עָשָׂר;</b>
(כה) <b>לִשְׁמוֹנָה עָשָׂר</b> – <b>לַחֲנָנִי, בָּנָיו וְאֶחָיו שְׁנֵים עָשָׂר;</b>
(כו) <b>לְתִשְׁעָה עָשָׂר</b> – <b>לְמַלּוֹתִי, בָּנָיו וְאֶחָיו שְׁנֵים עָשָׂר;</b>
(כז) <b>לְעֶשְׂרִים</b> – <b>לֶאֱלִיָּתָה,</b> שהוא שם בעל משמעות שהופיע בשינוי קל קודם – אליאתה, <b>בָּנָיו וְאֶחָיו שְׁנֵים עָשָׂר;</b>
(כח) <b>לְאֶחָד וְעֶשְׂרִים</b> – <b>לְהוֹתִיר, בָּנָיו וְאֶחָיו שְׁנֵים עָשָׂר;</b>
(כט) <b>לִשְׁנַיִם וְעֶשְׂרִים</b> – <b>לְגִדַּלְתִּי, בָּנָיו וְאֶחָיו שְׁנֵים עָשָׂר;</b>
(ל) <b>לִשְׁלֹשָׁה וְעֶשְׂרִים</b> – <b>לְמַחֲזִיאוֹת, בָּנָיו וְאֶחָיו שְׁנֵים עָשָׂר;</b>
(לא) <b>לְאַרְבָּעָה וְעֶשְׂרִים</b> – <b>לְרוֹמַמְתִּי עָזֶר, בָּנָיו וְאֶחָיו שְׁנֵים עָשָׂר.</b>
<h2>פרק כו</h2>
(א) <b>לְמַחְלְקוֹת לְשֹׁעֲרִים</b>, השוערים<b>: לַקָּרְחִים,</b> לבני קֹרח<b>: מְשֶׁלֶמְיָהוּ בֶן־קֹרֵא מִן־בְּנֵי אָסָף.</b>
(ב) <b>וְלִמְשֶׁלֶמְיָהוּ</b> היו <b>בָּנִים: זְכַרְיָהוּ הַבְּכוֹר, יְדִיעֲאֵל הַשֵּׁנִי, זְבַדְיָהוּ הַשְּׁלִישִׁי, יַתְנִיאֵל הָרְבִיעִי,</b>
(ג) <b>עֵילָם הַחֲמִישִׁי, יְהוֹחָנָן הַשִּׁשִּׁי, אֶלְיְהוֹעֵינַי הַשְּׁבִיעִי.</b>
(ד) <b>ו</b>גם <b>לְעֹבֵד אֱדֹם</b> היו <b>בָּנִים: שְׁמַעְיָה הַבְּכוֹר, יְהוֹזָבָד הַשֵּׁנִי, יוֹאָח הַשְּׁלִשִׁי וְשָׂכָר הָרְבִיעִי וּנְתַנְאֵל הַחֲמִישִׁי,</b>
(ה) <b>עַמִּיאֵל הַשִּׁשִּׁי, יִשָּׂשכָר הַשְּׁבִיעִי, פְּעֻלְּתַי הַשְּׁמִינִי, כִּי בֵרְכוֹ אֱלֹהִים</b>, את עֹבד אדום כיוון ששמר את הארון בביתו.
(ו) <b>וְלִשְׁמַעְיָה בְנוֹ</b> הבכור של עובד אדום <b>נוֹלַד</b>, נולדו <b>בָּנִים הַמִּמְשָׁלִים</b>, המושלים, בעלי תפקידי הנהגה שונים <b>לְבֵית אֲבִיהֶם, כִּי־גִבּוֹרֵי חַיִל הֵמָּה.</b>
(ז) <b>בְּנֵי שְׁמַעְיָה: עָתְנִי וּרְפָאֵל וְעוֹבֵד, אֶלְזָבָד, אֶחָיו</b> – שם פרטי, וכן <b>בְּנֵי־חָיִל, אֱלִיהוּ וּסְמַכְיָהוּ.</b>
(ח) <b>כָּל־אֵלֶּה מִבְּנֵי עֹבֵד אֱדֹם, הֵמָּה וּבְנֵיהֶם וַאֲחֵיהֶם אִישׁ־חַיִל בַּכֹּחַ לַעֲבֹדָה,</b> סך הכול <b>שִׁשִּׁים וּשְׁנַיִם</b> איש <b>לְעֹבֵד אֱדֹם.</b>
(ט) <b>וְלִמְשֶׁלֶמְיָהוּ</b> שנזכר לעיל, היו <b>בָּנִים וְאַחִים בְּנֵי־חָיִל, שְׁמוֹנָה עָשָׂר.</b>
(י) <b>וּלְחֹסָה</b>, שהיה גם הוא שוער <b>מִן־בְּנֵי־מְרָרִי</b> היו <b>בָּנִים: שִׁמְרִי</b> היה <b>הָרֹאשׁ,</b> אף <b>כִּי לֹא־הָיָה בְכוֹר, וַיְשִׂימֵהוּ אָבִיהוּ לְרֹאשׁ.</b> אולי נולד אחרי ילד שמת, ומכיוון שהיה הגדול בין האחים אביו עשה אותו ראש.
(יא) <b>חִלְקִיָּהוּ הַשֵּׁנִי, טְבַלְיָהוּ הַשְּׁלִשִׁי, זְכַרְיָהוּ הָרְבִעִי.</b> סך <b>כָּל־בָּנִים וְאַחִים לְחֹסָה</b> – <b>שְׁלֹשָׁה עָשָׂר.</b>
(יב) <b>לְאֵלֶּה</b> נחלקו <b>מַחְלְקוֹת הַשֹּׁעֲרִים, לְ</b>פי <b>רָאשֵׁי הַגְּבָרִים, מִשְׁמָרוֹת לְעֻמַּת</b>, במקביל למשמרות <b>אֲחֵיהֶם,</b> הלויים המשוררים והכהנים, <b>לְשָׁרֵת בְּבֵית ה'.</b>
(יג) <b>וַיַּפִּילוּ</b> משמרות השוערים <b>גוֹרָלוֹת</b> בשווה, <b>כַּקָּטֹן כַּגָּדוֹל, לְבֵית אֲבוֹתָם לְשַׁעַר וָשָׁעַר,</b> מי מהם יהיה ממונה על כל אחד מהשערים.
(יד) הגורלות חולקו תחילה לפי ארבע רוחות השמים. כל ראש ענף זכה בצד אחד מסביב למקדש, ובכל צד היו כמה עמדות שמירה. <b>וַיִּפֹּל הַגּוֹרָל מִזְרָחָה לְשֶׁלֶמְיָהוּ. ו</b>גם על <b>זְכַרְיָהוּ בְנוֹ</b> בכורו, שהיה <b>יוֹעֵץ בְּשֶׂכֶל הִפִּילוּ גּוֹרָלוֹת, וַיֵּצֵא גוֹרָלוֹ</b> של זכריהו <b>צָפוֹנָה.</b>
(טו) <b>לְעֹבֵד אֱדֹם</b> נפל הגורל <b>נֶגְבָּה,</b> לדרום, <b>וּלְבָנָיו</b> ניתנה האחריות על <b>בֵּית הָאֲסֻפִּים,</b> כנראה חלק של המקדש, אולי מחסן או מקום התאספות.
(טז) <b>לְשֻׁפִּים וּלְחֹסָה</b> – <b>לַמַּעֲרָב, עִם שַׁעַר שַׁלֶּכֶת בַּמְסִלָּה</b>, בדרך <b>הָעוֹלָה, מִשְׁמָר לְעֻמַּת מִשְׁמָר</b>, שני משמרות שעמדו זה בצד זה, אולי משני צדי השער או המסילה.
(יז) חלוקת המשמרות לכל רוח: <b>לַמִּזְרָח</b>, משמרות <b>הַלְוִיִּם</b> היו <b>שִׁשָּׁה, לַצָּפוֹנָה</b> שומרים <b>לַיּוֹם</b>, כל יום כל היום היו <b>אַרְבָּעָה</b> משמרות, <b>לַנֶּגְבָּה לַיּוֹם אַרְבָּעָה, וְלָאֲסֻפִּים שְׁנַיִם שְׁנָיִם,</b> שני משמרות בכל אחד משני האסופים.
(יח) <b>לַפַּרְבָּר</b>, ביתן או משטח אחר שיוצא החוצה מהקודש, <b>לַמַּעֲרָב. אַרְבָּעָה</b> לויים שמרו את הדרך <b>לַמְסִלָּה,</b> ו<b>שְׁנַיִם לַפַּרְבָּר</b> עצמו.
(יט) <b>אֵלֶּה מַחְלְקוֹת הַשֹּׁעֲרִים לִבְנֵי הַקָּרְחִי וְלִבְנֵי מְרָרִי.</b>
(כ) <b>וְהַלְוִיִּם</b> שהיו להם תפקידים אחרים<b>: אֲחִיָּה</b> היה ממונה <b>עַל־אוֹצְרוֹת בֵּית הָאֱלֹהִים וּלְאֹצְרוֹת הַקֳּדָשִׁים,</b> ההקדשות, הקרבנות.
(כא) <b>בְּנֵי לַעְדָּן</b> היו <b>בְּנֵי הַגֵּרְשֻׁנִּי</b>, צאצאים לגרשון בן לוי. <b>לְלַעְדָּן רָאשֵׁי הָאָבוֹת</b> – <b>לְלַעְדָּן הַגֵּרְשֻׁנִּי</b>. ייתכן שההדגשה באה להוציא מלעדן אחר – היו מבני <b>יְחִיאֵלִי,</b> שהיה הראש לבני לעדן.
(כב) <b>בְּנֵי יְחִיאֵלִי: זֵתָם וְיוֹאֵל אָחִיו</b> ממונים <b>עַל־אֹצְרוֹת בֵּית ה'.</b> כמה וכמה אנשים היו ממונים על האוצרות בגלל הצדדים השונים של התפקיד.
(כג) ומכאן לממונים נוספים ממשפחות בני קהת: <b>לָעַמְרָמִי, לַיִּצְהָרִי, לַחֶבְרוֹנִי, לָעָזִּיאֵלִי.</b>
(כד) <b>וּשְׁבֻאֵל בֶּן־גֵּרְשׁוֹם בֶּן־מֹשֶׁה</b>. שבואל היה נכדו של משה רבנו בנו של עמרם, <b>נָגִיד</b>, ממונה ראשי <b>עַל־הָאֹצָרוֹת.</b>
(כה) <b>וְאֶחָיו</b>, קרוביו שהיו צאצאים <b>לֶאֱלִיעֶזֶר</b> בן משה: <b>רְחַבְיָהוּ</b> היה <b>בְנוֹ וִישַׁעְיָהוּ בְנוֹ וְיֹרָם בְּנוֹ וְזִכְרִי בְנוֹ וּשְׁלֹמִית בְּנוֹ.</b>
(כו) <b>הוּא שְׁלֹמוֹת וְאֶחָיו</b> היו הממונים <b>עַל כָּל־אֹצְרוֹת הַקֳּדָשִׁים אֲשֶׁר הִקְדִּישׁ דָּוִיד הַמֶּלֶךְ וְרָאשֵׁי הָאָבוֹת לְשָׂרֵי־הָאֲלָפִים וְהַמֵּאוֹת וְשָׂרֵי הַצָּבָא.</b> הרכוש שהקדישו מנהיגים וקצינים שונים לצורך המקדש, ועדיין לא היה בבית ה'.
(כז) <b>מִן־הַמִּלְחָמוֹת וּמִן־הַשָּׁלָל הִקְדִּישׁוּ לְחַזֵּק לְבֵית ה'.</b>
(כח) <b>וְכֹל הַהִקְדִּישׁ</b>, אשר הקדיש <b>שְׁמוּאֵל הָרֹאֶה</b>, הנביא, שהיה בעצמו מעורב במלחמות והקדיש משללן מתנות לה', <b>וְשָׁאוּל בֶּן־קִישׁ</b>, שאף הוא הקדיש לצורך המקדש, <b>וְאַבְנֵר בֶּן־נֵר וְיוֹאָב בֶּן־צְרוּיָה</b> שרי הצבא הגדולים, <b>כֹּל הַמַּקְדִּישׁ</b> נתן את המתנות <b>עַל יַד־שְׁלֹמִית וְאֶחָיו,</b> שהיו ממונים על ההקדשות הללו.
(כט) <b>לַיִּצְהָרִי</b>, מבני יצהר בן קהת<b>: כְּנַנְיָהוּ וּבָנָיו</b> היו אחראים <b>לַמְּלָאכָה הַחִיצוֹנָה</b>, לעבודות ההקדש שנעשות מחוץ למקדש המוטלות <b>עַל־יִשְׂרָאֵל</b>, והם התמנו <b>לְשֹׁטְרִים וּלְשֹׁפְטִים.</b>
(ל) <b>לַחֶבְרוֹנִי: חֲשַׁבְיָהוּ וְאֶחָיו</b> שהם <b>בְּנֵי־חַיִל אֶלֶף וּשְׁבַע־מֵאוֹת</b> היו ממונים <b>עַל פְּקֻדַּת</b>, העבודה המסורה ל<b>יִשְׂרָאֵל</b> ש<b>מֵעֵבֶר לַיַּרְדֵּן מַעֲרָבָה, לְכֹל מְלֶאכֶת ה' וְלַעֲבֹדַת הַמֶּלֶךְ.</b> אוצר המקדש, אוצר המלך והאוצר הלאומי לא היו נפרדים זה מזה באופן מוחלט, כך שהיו אנשים שעסקו בכל אלה יחד.
(לא) ועוד <b>לַחֶבְרוֹנִי: יְרִיָּה</b> היה <b>הָרֹאשׁ לַחֶבְרוֹנִי לְתֹלְדֹתָיו לְאָבוֹת,</b> למשפחות. <b>בִּשְׁנַת הָאַרְבָּעִים לְמַלְכוּת דָּוִיד נִדְרָשׁוּ,</b> נתבקשו, <b>וַיִּמָּצֵא בָהֶם גִּבּוֹרֵי חַיִל בְּיַעְזֵיר</b> שב<b>גִּלְעָד.</b>
(לב) <b>וְאֶחָיו בְּנֵי־חַיִל אַלְפַּיִם וּשְׁבַע מֵאוֹת רָאשֵׁי הָאָבוֹת, וַיַּפְקִידֵם דָּוִיד הַמֶּלֶךְ עַל־הָראוּבֵנִי וְהַגָּדִי וַחֲצִי שֵׁבֶט הַמְנַשִּׁי לְכָל־דְּבַר הָאֱלֹהִים וּדְבַר הַמֶּלֶךְ.</b> לויים אלה נעשו פקידי המלך והתמנו על השליטה בעבר הירדן המזרחי.
<h2>פרק כז</h2>
(א) <b>וּבְנֵי יִשְׂרָאֵל</b> בהתאם <b>לְמִסְפָּרָם</b> חולקו גם הם למשמרות כמו הכהנים והלויים, על <b>רָאשֵׁי הָאָבוֹת וְשָׂרֵי הָאֲלָפִים וְהַמֵּאוֹת וְשֹׁטְרֵיהֶם הַמְשָׁרְתִים אֶת־הַמֶּלֶךְ לְכֹל דְּבַר</b>, בכל הנוגע לניהול <b>הַמַּחְלְקוֹת,</b> למחלקה <b>הַבָּאָה וְהַיֹּצֵאת חֹדֶשׁ בְּחֹדֶשׁ לְכֹל חָדְשֵׁי הַשָּׁנָה. הַמַּחֲלֹקֶת</b>, המחלקה <b>הָאַחַת</b> מנתה <b>עֶשְׂרִים וְאַרְבָּעָה אָלֶף</b> גברים.
(ב) <b>עַל הַמַּחֲלֹקֶת הָרִאשׁוֹנָה לַחֹדֶשׁ הָרִאשׁוֹן</b> היה ממונה <b>יָשָׁבְעָם בֶּן־זַבְדִּיאֵל, וְעַל מַחֲלֻקְתּוֹ עֶשְׂרִים וְאַרְבָּעָה אָלֶף.</b>
(ג) הוא היה <b>מִן־בְּנֵי־פֶרֶץ</b> בן יהודה ושימש <b>הָרֹאשׁ לְכָל־שָׂרֵי הַצְּבָאוֹת לַחֹדֶשׁ הָרִאשׁוֹן.</b>
(ד) <b>וְעַל מַחֲלֹקֶת הַחֹדֶשׁ הַשֵּׁנִי</b> התמנה <b>דּוֹדַי הָאֲחוֹחִי, וּמַחֲלֻקְתּוֹ וּמִקְלוֹת</b>, ומחלקתו של דודי הונהגה בסיוע מִקלות <b>הַנָּגִיד, וְעַל מַחֲלֻקְתּוֹ עֶשְׂרִים וְאַרְבָּעָה אָלֶף.</b>
(ה) <b>שַׂר הַצָּבָא הַשְּׁלִישִׁי לַחֹדֶשׁ הַשְּׁלִישִׁי</b> היה <b>בְּנָיָהוּ בֶן־יְהוֹיָדָע הַכֹּהֵן רֹאשׁ, וְעַל מַחֲלֻקְתּוֹ עֶשְׂרִים וְאַרְבָּעָה אָלֶף.</b> בניהו בן יהוידע פעל בעיקר כאיש צבא, ולא נאמר שהוא שימש בכהונה, אף על פי שהיה כהן ראשי.
(ו) <b>הוּא בְנָיָהוּ גִּבּוֹר הַשְּׁלֹשִׁים</b> מגיבורי דויד, <b>ו</b>ממונה <b>עַל־הַשְּׁלֹשִׁים. ו</b>הנהגת <b>מַחֲלֻקְתּוֹ</b> הייתה יחד עם <b>עַמִּיזָבָד בְּנוֹ.</b>
(ז) המשמר <b>הָרְבִיעִי לַחֹדֶשׁ הָרְבִיעִי</b> עמד תחת פיקודו של <b>עֲשָׂהאֵל אֲחִי יוֹאָב וּזְבַדְיָה בְנוֹ אַחֲרָיו, וְעַל מַחֲלֻקְתּוֹ עֶשְׂרִים וְאַרְבָּעָה אָלֶף.</b>
(ח) המשמר <b>הַחֲמִישִׁי לַחֹדֶשׁ הַחֲמִישִׁי</b> היה תחת <b>הַשַּׂר</b> ששמו <b>שַׁמְהוּת הַיִּזְרָח, וְעַל מַחֲלֻקְתּוֹ עֶשְׂרִים וְאַרְבָּעָה אָלֶף.</b>
(ט) על <b>הַשִּׁשִּׁי לַחֹדֶשׁ הַשִּׁשִּׁי</b> היה ממונה <b>עִירָא בֶן־עִקֵּשׁ הַתְּקוֹעִי, וְעַל מַחֲלֻקְתּוֹ עֶשְׂרִים וְאַרְבָּעָה אָלֶף.</b>
(י) על <b>הַשְּׁבִיעִי לַחֹדֶשׁ הַשְּׁבִיעִי</b> – <b>חֵלֶץ הַפְּלוֹנִי מִן־בְּנֵי אֶפְרָיִם, וְעַל מַחֲלֻקְתּוֹ עֶשְׂרִים וְאַרְבָּעָה אָלֶף.</b>
(יא) על <b>הַשְּׁמִינִי לַחֹדֶשׁ הַשְּׁמִינִי</b> – <b>סִבְּכַי הַחֻשָׁתִי ל</b>משפחת ה<b>זַּרְחִי, וְעַל מַחֲלֻקְתּוֹ עֶשְׂרִים וְאַרְבָּעָה אָלֶף.</b>
(יב) על <b>הַתְּשִׁיעִי לַחֹדֶשׁ הַתְּשִׁיעִי</b> – <b>אֲבִיעֶזֶר הָעַנְּתוֹתִי לַבֵּן יְמִינִי</b>, משבט בנימין, <b>וְעַל מַחֲלֻקְתּוֹ עֶשְׂרִים וְאַרְבָּעָה אָלֶף.</b>
(יג) על <b>הָעֲשִׂירִי לַחֹדֶשׁ הָעֲשִׂירִי</b> – <b>מַהְרַי הַנְּטוֹפָתִי לַזַּרְחִי, וְעַל מַחֲלֻקְתּוֹ עֶשְׂרִים וְאַרְבָּעָה אָלֶף.</b>
(יד) על <b>עַשְׁתֵּי־עָשָׂר</b>, האחד-עשר <b>לְעַשְׁתֵּי עָשָׂר הַחֹדֶשׁ</b> – <b>בְּנָיָה הַפִּרְעָתֹנִי מִן־בְּנֵי אֶפְרָיִם, וְעַל מַחֲלֻקְתּוֹ עֶשְׂרִים וְאַרְבָּעָה אָלֶף.</b>
(טו) על המשמר <b>הַשְּׁנֵים עָשָׂר לִשְׁנֵים עָשָׂר הַחֹדֶשׁ</b> – <b>חֶלְדַּי הַנְּטוֹפָתִי לְעָתְנִיאֵל, וְעַל מַחֲלֻקְתּוֹ עֶשְׂרִים וְאַרְבָּעָה אָלֶף.</b> לכל חודש נקבע משמר של עשרים וארבעה אלף איש. שמות הממונים – שהיו קצינים מגיבורי דויד – מעידים כי מדובר ביחידות של מעין צבא מילואים.
(טז) <b>וְעַל שִׁבְטֵי יִשְׂרָאֵל</b> היה מינוי נוסף, מלבד שרי המחלקות שהיו אחראים ליחידות מעין-צבאיות. <b>לָראוּבֵנִי</b> היה <b>נָגִיד</b>, נשיא בשם <b>אֱלִיעֶזֶר בֶּן־זִכְרִי, לַשִּׁמְעוֹנִי</b> – <b>שְׁפַטְיָהוּ בֶּן־מַעֲכָה,</b>
(יז) <b>לְלֵוִי</b> – <b>חֲשַׁבְיָה בֶן־קְמוּאֵל, ל</b>כהנים בני <b>אַהֲרֹן</b> – <b>צָדוֹק,</b>
(יח) <b>לִיהוּדָה</b> – <b>אֱלִיהוּ מֵאֲחֵי דָוִיד,</b> אולי אחיו הבכור, אליאב, <b>לְיִשָּׂשכָר</b> – <b>עָמְרִי בֶּן־מִיכָאֵל,</b>
(יט) <b>לִזְבוּלֻן</b> – <b>יִשְׁמַעְיָהוּ בֶּן־עֹבַדְיָהוּ, לְנַפְתָּלִי</b> – <b>יְרִימוֹת בֶּן־עַזְרִיאֵל,</b>
(כ) <b>לִבְנֵי אֶפְרַיִם</b> – <b>הוֹשֵׁעַ בֶּן־עֲזַזְיָהוּ, לַחֲצִי שֵׁבֶט מְנַשֶּׁה</b> – <b>יוֹאֵל בֶּן־פְּדָיָהוּ,</b>
(כא) <b>לַחֲצִי</b> שבט <b>הַמְנַשֶּׁה גִלְעָדָה</b>, שהתגוררו בגלעד שבעבר הירדן – <b>יִדּוֹ בֶּן־זְכַרְיָהוּ, לְבִנְיָמִן</b> – <b>יַעֲשִׂיאֵל בֶּן־אַבְנֵר,</b> כנראה בנו של אבנר בן נר.
(כב) <b>לְדָן</b> – <b>עֲזַרְאֵל בֶּן־יְרֹחָם. אֵלֶּה שָׂרֵי שִׁבְטֵי יִשְׂרָאֵל.</b>
(כג) <b>וְלֹא־נָשָׂא</b>, ספר <b>דָוִיד</b> את <b>מִסְפָּרָם</b> של ישראל הצעירים <b>לְמִבֶּן עֶשְׂרִים שָׁנָה וּלְמָטָּה, כִּי אָמַר ה' לְהַרְבּוֹת אֶת־יִשְׂרָאֵל כְּכוֹכְבֵי הַשָּׁמָיִם,</b> ודויד לא רצה לערוך מפקד שלם ומפורט של כל ישראל.
(כד) <b>יוֹאָב בֶּן־צְרוּיָה הֵחֵל לִמְנוֹת וְלֹא כִלָּה,</b> סיים. יואב לא רצה לקיים את פקודת דויד במלואה. הוא ערך ספירה משוערת ודילג על כמה קבוצות. אף על פי כן – <b>וַיְהִי בָזֹאת קֶצֶף עַל־יִשְׂרָאֵל. וְלֹא עָלָה</b> על הכתב <b>הַמִּסְפָּר בְּמִסְפַּר,</b> בסיפור <b>דִּבְרֵי הַיָּמִים לַמֶּלֶךְ דָּוִיד.</b>
(כה) <b>וְעַל אֹצְרוֹת הַמֶּלֶךְ</b> היה ממונה <b>עַזְמָוֶת בֶּן־עֲדִיאֵל, וְעַל הָאֹצָרוֹת</b> ש<b>בַּשָּׂדֶה, בֶּעָרִים וּבַכְּפָרִים וּבַמִּגְדָּלוֹת</b> – <b>יְהוֹנָתָן בֶּן־עֻזִּיָּהוּ,</b>
(כו) <b>וְעַל עֹשֵׂי מְלֶאכֶת הַשָּׂדֶה לַעֲבֹדַת הָאֲדָמָה</b> – <b>עֶזְרִי בֶּן־כְּלוּב,</b>
(כז) <b>וְעַל־הַכְּרָמִים</b> התמנה <b>שִׁמְעִי הָרָמָתִי, וְעַל</b> הענבים <b>שֶׁבַּכְּרָמִים</b> המיועדים <b>לְאֹצְרוֹת הַיַּיִן</b> – <b>זַבְדִּי הַשִּׁפְמִי,</b>
(כח) <b>וְעַל־הַזֵּיתִים וְהַשִּׁקְמִים אֲשֶׁר בַּשְּׁפֵלָה</b> – <b>בַּעַל חָנָן הַגְּדֵרִי, וְעַל־אֹצְרוֹת הַשֶּׁמֶן</b> – <b>יוֹעָשׁ,</b>
(כט) <b>וְעַל־הַבָּקָר הָרֹעִים בַּשָּׁרוֹן</b> – <b>שִׁרְטַי הַשָּׁרוֹנִי, וְעַל־הַבָּקָר בָּעֲמָקִים</b> – <b>שָׁפָט בֶּן־עַדְלָי,</b>
(ל) <b>וְעַל־הַגְּמַלִּים</b> – <b>אוֹבִיל הַיִּשְׁמְעֵלִי,</b> שאולי מפני שגר בין הישמעאלים או היה מבני ישמעאל היה מומחה לגמלים, <b>וְעַל־הָאֲתֹנוֹת</b> – <b>יֶחְדְּיָהוּ הַמֵּרֹנֹתִי,</b>
(לא) <b>וְעַל־הַצֹּאן</b> – <b>יָזִיז הַהַגְרִי,</b> שכיוון שהגיע מן הערבים היה מומחה לטיפול בצאן. <b>כָּל־אֵלֶּה שָׂרֵי הָרְכוּשׁ אֲשֶׁר לַמֶּלֶךְ דָּוִיד.</b>
(לב) <b>וִיהוֹנָתָן דּוֹד־דָּוִיד</b> היה <b>יוֹעֵץ</b> ו<b>אִישׁ־מֵבִין</b>, משכיל ומלומד <b>וְסוֹפֵר</b> היודע לכתוב גם בשפות זרות. <b>הוּא וִיחִיאֵל בֶּן־חַכְמוֹנִי</b> היו <b>עִם־בְּנֵי הַמֶּלֶךְ</b> ללמדם חכמה ותכסיסי מלכות.
(לג) <b>וַאֲחִיתֹפֶל</b> היה <b>יוֹעֵץ לַמֶּלֶךְ</b> בשאלות העומדות על הפרק, <b>וְחוּשַׁי הָאַרְכִּי</b> הוא <b>רֵעַ הַמֶּלֶךְ,</b> שאינו תפקיד רשמי כמו היועץ, אלא מעין ממונה אישי מטעם המלך על הממשלה, שקרבתו אל המלך אינטימית יותר.
(לד) <b>וְאַחֲרֵי אֲחִיתֹפֶל</b> מבחינת הדרגה בשלטון או סדר קבלת ההחלטות היו <b>יְהוֹיָדָע בֶּן־בְּנָיָהוּ וְאֶבְיָתָר</b> הכהן, <b>וְשַׂר־צָבָא לַמֶּלֶךְ</b> – <b>יוֹאָב,</b> שמבחינות רבות, תפקידו הוא המרכזי והחשוב ביותר במלכות דויד.
<h2>פרק כח</h2>
(א) <b>וַיַּקְהֵל דָּוִיד אֶת־כָּל־שָׂרֵי יִשְׂרָאֵל</b>, כמפורט לעיל: <b>שָׂרֵי הַשְּׁבָטִים וְשָׂרֵי הַמַּחְלְקוֹת הַמְשָׁרְתִים אֶת־הַמֶּלֶךְ וְשָׂרֵי הָאֲלָפִים וְשָׂרֵי הַמֵּאוֹת וְשָׂרֵי כָל־רְכוּשׁ־וּמִקְנֶה</b> ש<b>לַמֶּלֶךְ וּלְבָנָיו</b> שהתאספו <b>עִם־הַסָּרִיסִים</b>, הפקידים <b>וְהַגִּבּוֹרִים וּלְכָל־גִּבּוֹר חָיִל אֶל־יְרוּשָׁלִָם.</b>
(ב) <b>וַיָּקָם דָּוִיד הַמֶּלֶךְ עַל־רַגְלָיו, וַיֹּאמֶר: שְׁמָעוּנִי, אַחַי וְעַמִּי</b>! <b>אֲנִי עִם־לְבָבִי</b>, רצוני, תשוקתי <b>לִבְנוֹת בֵּית מְנוּחָה לַאֲרוֹן בְּרִית־ה' וְלַהֲדֹם רַגְלֵי אֱלֹהֵינוּ, וַהֲכִינוֹתִי</b> את כל הדרוש כדי <b>לִבְנוֹת.</b>
(ג) <b>וְ</b>אולם <b>הָאֱלֹהִים אָמַר לִי: "לֹא־תִבְנֶה בַיִת לִשְׁמִי, כִּי אִישׁ מִלְחָמוֹת אַתָּה, וְדָמִים שָׁפָכְתָּ".</b>
(ד) <b>וַיִּבְחַר ה' אֱלֹהֵי יִשְׂרָאֵל בִּי מִכֹּל בֵּית־אָבִי לִהְיוֹת לְמֶלֶךְ עַל־יִשְׂרָאֵל לְעוֹלָם, כִּי בִיהוּדָה בָּחַר</b> ה' משכבר <b>לְנָגִיד.</b> ייתכן שכבר בימי חייו של יעקב היה יהודה ראש ומנהיג לאחיו אף על פי שלא היה הבכור ולא קיבל מינוי רשמי כלשהו. <b>וּבְבֵית יְהוּדָה</b> נבחר <b>בֵּית אָבִי, וּבִבְנֵי אָבִי</b> – <b>בִּי רָצָה</b> ה' <b>לְהַמְלִיךְ</b> אותי <b>עַל־כָּל־יִשְׂרָאֵל.</b>
(ה) <b>וּמִכָּל־בָּנַי, כִּי רַבִּים</b> הם ה<b>בָּנִים</b> ש<b>נָתַן לִי ה', וַיִּבְחַר בִּשְׁלֹמֹה בְנִי לָשֶׁבֶת עַל־כִּסֵּא מַלְכוּת ה' עַל־יִשְׂרָאֵל.</b> הבחירה בשלמה מבוססת גם על הבטחתו של דויד לבת-שבע, אבל גם על דברים שמסר לו הנביא עוד בזמן לידתו של שלמה.
(ו) <b>וַיֹּאמֶר לִי: "שְׁלֹמֹה בִנְךָ הוּא־יִבְנֶה בֵיתִי וַחֲצֵרוֹתָי, כִּי־בָחַרְתִּי בוֹ לִי לְבֵן וַאֲנִי אֶהְיֶה־לּוֹ לְאָב.</b>
(ז) <b>וַהֲכִינוֹתִי אֶת־מַלְכוּתוֹ עַד־לְעוֹלָם, אִם־יֶחֱזַק לַעֲשׂוֹת מִצְוֹתַי וּמִשְׁפָּטַי כַּיּוֹם הַזֶּה".</b> התנאי הזה, שייאמר אחר כך גם לשלמה, עשוי להיות אמירה כללית המופנית לעם ישראל, אבל ייתכן שיש לו גם משמעות מעשית כלפיהם – מחובתו של העם לשים לב להתנהגותו של המלך ולבחון אם הוא נוהג כדת וכדין.
(ח) <b>וְעַתָּה</b> אני מצווה <b>לְעֵינֵי כָל־יִשְׂרָאֵל,</b> בפניכם, <b>קְהַל־ה', וּבְאָזְנֵי אֱלֹהֵינוּ: שִׁמְרוּ וְדִרְשׁוּ</b> את <b>כָּל־מִצְוֹת ה' אֱלֹהֵיכֶם, לְמַעַן תִּירְשׁוּ אֶת־הָאָרֶץ הַטּוֹבָה</b> גם הלאה, <b>וְהִנְחַלְתֶּם</b> אותה <b>לִבְנֵיכֶם אַחֲרֵיכֶם עַד־עוֹלָם.</b>
(ט) הדברים הבאים הם דברי רוממות הנאמרים בסגנון פיוטי. את חלקם אמר דויד מול לפני הקהל, ואת חלקם – באופן פרטי. <b>וְאַתָּה, שְׁלֹמֹה־בְנִי, דַּע אֶת־אֱלֹהֵי אָבִיךָ וְעָבְדֵהוּ בְּלֵב שָׁלֵם וּבְנֶפֶשׁ חֲפֵצָה, כִּי</b> ידיעתו של ה' אינה מקפת רק את מעשיו של האדם, אלא גם <b>כָל־לְבָבוֹת דּוֹרֵשׁ ה', וְכָל־יֵצֶר מַחֲשָׁבוֹת מֵבִין. אִם־תִּדְרְשֶׁנּוּ,</b> תחפש אותו ותלך אחריו – הוא <b>יִמָּצֵא לָךְ, וְאִם־תַּעַזְבֶנּוּ</b> – <b>יַזְנִיחֲךָ לָעַד.</b>
(י) <b>רְאֵה עַתָּה כִּי־ה' בָּחַר בְּךָ לִבְנוֹת־בַּיִת לַמִּקְדָּשׁ. חֲזַק</b>, התחזק <b>וַעֲשֵׂה</b>!
(יא) לאחר שהודיע דויד לכל ישראל את התכניות הגדולות והסביר שהוא לא יבצע אותן אלא שלמה, הוא מעביר לבנו את התפקיד גם באופן פרטי. <b>וַיִּתֵּן דָּוִיד לִשְׁלֹמֹה בְנוֹ אֶת־תַּבְנִית הָאוּלָם וְאֶת־בָּתָּיו וְגַנְזַכָּיו</b>, אוצרותיו <b>וַעֲלִיֹּתָיו וַחֲדָרָיו הַפְּנִימִים וּבֵית הַכַּפֹּרֶת</b>, קודש הקודשים
(יב) <b>וְתַבְנִית כֹּל אֲשֶׁר הָיָה בָרוּחַ</b>, בהשראה הנבואית ש<b>עִמּוֹ לְחַצְרוֹת בֵּית־ה' וּלְכָל־הַלְּשָׁכוֹת סָבִיב, לְאֹצְרוֹת בֵּית הָאֱלֹהִים וּלְאֹצְרוֹת הַקֳּדָשִׁים.</b> כפי שנאמר במקום אחר, דויד גיבש את התכניות הללו עוד בעצתו של שמואל הנביא.
(יג) <b>וּלְמַחְלְקוֹת</b>, משמרות <b>הַכֹּהֲנִים וְהַלְוִיִּם וּלְכָל־מְלֶאכֶת עֲבוֹדַת בֵּית־ה' וּלְכָל־כְּלֵי עֲבוֹדַת בֵּית־ה'.</b> הוא מוסר לשלמה גם את צורת הכלים.
(יד) <b>לַזָּהָב בַּמִּשְׁקָל</b> הנדרש <b>ל</b>יצירת כלי ה<b>זָּהָב</b>, כך <b>לְכָל־כְּלֵי עֲבוֹדָה וַעֲבוֹדָה.</b> וכיוצא בזה, <b>לְכֹל כְּלֵי הַכֶּסֶף בְּמִשְׁקָל, לְכָל־כְּלֵי עֲבוֹדָה וַעֲבוֹדָה.</b> שלמה קיבל רשימות מפורטות איזה חומר נמצא, ומה צריך לעשות בו בכל כלי וכלי.
(טו) <b>וּמִשְׁקָל לִמְנֹרוֹת הַזָּהָב וְנֵרֹתֵיהֶם</b>, כלי קיבול השמן, גם הם של <b>זָהָב, בְּמִשְׁקַל</b> מסוים לכל <b>מְנוֹרָה וּמְנוֹרָה וְנֵרֹתֶיהָ.</b> שלא כבמשכן, שבו עמדה רק מנורה אחת, ורק בה התקיימה מצוות ההדלקה, בבית המקדש עמדו כמה וכמה מנורות זהב. <b>וְלִמְנֹרוֹת הַכֶּסֶף בְּמִשְׁקָל לִמְנוֹרָה וְנֵרֹתֶיהָ, כַּעֲבוֹדַת מְנוֹרָה וּמְנוֹרָה.</b> בפועל, לא נזכר שהיו בתוך המקדש מנורות כסף, וגם במשכן לא היו כלי כסף מקושטים.
(טז) <b>וְאֶת־הַזָּהָב</b> ב<b>מִשְׁקָל</b> שנועד <b>לְשֻׁלְחֲנוֹת הַמַּעֲרֶכֶת</b> של לחם הפנים <b>לְ</b>כל <b>ְשֻׁלְחָן וְשֻׁלְחָן, וְכֶסֶף לְשֻׁלְחֲנוֹת הַכָּסֶף,</b> שנועדו לסייע בעבודות שונות.
(יז) <b>וְהַמִּזְלָגוֹת</b>, מעין קלשונות לאחיזת בשר הקרבנות, <b>וְהַמִּזְרָקוֹת</b>, כלי קיבול לדם הנזרק על המזבח, <b>וְהַקְּשָׂוֹת</b>, מעין צינורות דקים המורכבים קומות קומות מעל לשולחן כדי להניח עליהם את הלחם. או: כלי קיבול לניסוך וכדומה, <b>זָהָב טָהוֹר, וְלִכְפוֹרֵי הַזָּהָב</b>, מין מזרקים או טסים לכיסוי, <b>בְּמִשְׁקָל לִכְפוֹר וּכְפוֹר. וְלִכְפוֹרֵי הַכֶּסֶף בְּמִשְׁקָל לִכְפוֹר וּכְפוֹר.</b>
(יח) <b>וּלְמִזְבַּח הַקְּטֹרֶת</b> היה <b>זָהָב מְזֻקָּק בַּמִּשְׁקָל, וּלְתַבְנִית הַמֶּרְכָּבָה</b>, שהם <b>הַכְּרוּבִים זָהָב ל</b>היות <b>פֹרְשִׂים וְסֹכְכִים עַל־אֲרוֹן בְּרִית־ה'.</b>
(יט) דויד מסכם: <b>הַכֹּל</b> ניתן <b>בִּכְתָב מִיַּד ה'</b> אשר <b>עָלַי הִשְׂכִּיל,</b> החכים אותי, <b>כֹּל מַלְאֲכוֹת הַתַּבְנִית.</b> שלמה לא קיבל רק הדרכה בעלמא אלא תכנית שלמה ומפורטת הכוללת הן את האדריכלות והן את פרטי הבניין. אמנם המקדש לא נבנה כמו המשכן, שנעשה בהוראה ישירה מפי ה' על כל פרט ופרט, אבל דויד הדגיש שגם התכנית שמסר לבנו באה בהשראה עליונה. כאשר שלמה יבצע את הדברים, הוא יפעל לפי התבנית שקיבל מאביו, גם אם האחראים בפועל על המימוש יהיו האדריכלים ובעלי המלאכה מצור.
(כ) מדובר במפעל גדול ומורכב. ייתכן שאדם צעיר העומד בפני משימה נכבדת זו בתחילת שנות מלכותו יחשוש או יעכב את העבודה. <b>וַיֹּאמֶר</b> אפוא <b>דָּוִיד לִשְׁלֹמֹה בְנוֹ: חֲזַק וֶאֱמַץ וַעֲשֵׂה, אַל־תִּירָא וְאַל־תֵּחָת. כִּי ה' אֱלֹהִים אֱלֹהַי עִמָּךְ, לֹא יַרְפְּךָ וְלֹא יַעַזְבֶךָּ עַד־לִכְלוֹת</b>, שתכלה <b>כָּל־מְלֶאכֶת עֲבוֹדַת בֵּית־ה'.</b> אתה מובטח שתהיה לך עזרה משמים.
(כא) <b>וְהִנֵּה מַחְלְקוֹת הַכֹּהֲנִים וְהַלְוִיִּם</b> מוכנות <b>לְכָל־עֲבוֹדַת בֵּית הָאֱלֹהִים, וְעִמְּךָ בְכָל־מְלָאכָה</b> יהיו <b>לְכָל־נָדִיב בַּחָכְמָה</b>, כל מי שמתנדב בחכמתו <b>לְכָל־עֲבוֹדָה, וְהַשָּׂרִים וְכָל־הָעָם</b> נשמעים <b>לְכָל־דְּבָרֶיךָ.</b> הכול מוכן בעבורך, התכנית, האמצעים וההתארגנות האנושית.
<h2>פרק כט</h2>
(א) <b>וַיֹּאמֶר דָּוִיד הַמֶּלֶךְ לְכָל־הַקָּהָל: שְׁלֹמֹה בְנִי</b> אינו אלא איש <b>אֶחָד,</b> ש<b>בָּחַר־בּוֹ אֱלֹהִים</b> כשהיה <b>נַעַר וָרָךְ.</b> כשעלה שלמה למלוכה, הוא היה בשנות העשרה לחייו, וייתכן שגם נראה צעיר ועדין. <b>וְהַמְּלָאכָה גְדוֹלָה, כִּי לֹא לְ</b>מען <b>אָדָם</b> נבנית <b>הַבִּירָה,</b> הארמון, המבצר, ולא בתפקידים הרגילים ששימשו ארמונות לראווה ולהפגנת פארו של המלך או לצורכי התבצרות. הארמון הזה לא נבנה למעני ולא למען שום מלך אנושי אחר, <b>כִּי</b>, אלא <b>לַה' אֱלֹהִים.</b> כיצד יוכל אדם לעשות מקום לישיבת ה' אלוקים? עליו להתמסר למעשה הגדול הזה ולא להירתע מפני חשש כישלון, כי לא נדרש ממנו דבר שמעבר ליכולתו האנושית.
(ב) <b>וּכְכָל־כֹּחִי הֲכִינוֹתִי לְבֵית־אֱלֹהַי</b> את <b>הַזָּהָב ל</b>פי צורך ה<b>זָּהָב</b> <b>וְהַכֶּסֶף לַכֶּסֶף וְהַנְּחֹשֶׁת לַנְּחֹשֶׁת, הַבַּרְזֶל לַבַּרְזֶל וְהָעֵצִים לָעֵצִים, אַבְנֵי־שֹׁהַם</b>, שאולי הן אונקיס, שגונן בדרך כלל צהבהב-חום או אדמדם, <b>וּמִלּוּאִים,</b> אבנים שנועדו לשיבוץ, <b>אַבְנֵי־פוּךְ</b>, סוג של אבנים טובות, <b>וְרִקְמָה,</b> מעשה תשבץ של אבנים צבעוניות ומעוצבות, <b>וְכֹל אֶבֶן יְקָרָה וְאַבְנֵי־שַׁיִשׁ לָרֹב.</b>
(ג) <b>וְעוֹד בִּרְצוֹתִי</b>, מכיוון שאני רוצה <b>בְּבֵית אֱלֹהַי, יֶשׁ־לִי סְגֻלָּה</b>, אוצר מיוחד של <b>זָהָב וָכָסֶף</b> ש<b>נָתַתִּי לְבֵית־אֱלֹהַי, לְמַעְלָה מִכָּל</b>, מעבר לכל החומרים ש<b>הֲכִינוֹתִי</b> למטרות מוגדרות <b>לְבֵית הַקֹּדֶשׁ</b> כחלק מתבנית המקדש.
(ד) ותרומתי הייחודית הזאת היא <b>שְׁלֹשֶׁת אֲלָפִים כִּכְּרֵי זָהָב מִזְּהַב אוֹפִיר,</b> שזו כמות גדולה מאוד, <b>וְשִׁבְעַת אֲלָפִים כִּכַּר־כֶּסֶף מְזֻקָּק</b> ששניהם ישמשו <b>לָטוּחַ</b>, לצפות את <b>קִירוֹת הַבָּתִּים,</b> הקודש וקודש-הקודשים. במקום טיח העשוי מחרסית וחול, ירוצף המקדש זהב.
(ה) את הנדרש <b>לַזָּהָב</b> – <b>לַזָּהָב, וְלַכֶּסֶף</b> – <b>לַכֶּסֶף, וּלְכָל־מְלָאכָה</b> הנעשית <b>בְּיַד חָרָשִׁים,</b> בעלי מלאכה. נתתי ככל יכולתי את כל הדרוש, ואף השארתי כסף להוצאות מזדמנות ולקישוטים. ודויד ממשיך וקורא לישראל לתרום לאוצרות המקדש: <b>וּמִי</b> מכם <b>מִתְנַדֵּב לְמַלֹּאות יָדוֹ</b> בנדבה <b>הַיּוֹם לַה'</b>?
(ו) <b>וַיִּתְנַדְּבוּ שָׂרֵי הָאָבוֹת וְשָׂרֵי שִׁבְטֵי יִשְׂרָאֵל וְשָׂרֵי הָאֲלָפִים וְהַמֵּאוֹת וּלְשָׂרֵי מְלֶאכֶת הַמֶּלֶךְ,</b> גם פקידי המלך התנדבו.
(ז) <b>וַיִּתְּנוּ לַעֲבוֹדַת בֵּית־הָאֱלֹהִים זָהָב כִּכָּרִים חֲמֵשֶׁת־אֲלָפִים,</b> נוסף על שלושת אלפים כיכר שנתן המלך, <b>וַאֲדַרְכֹּנִים,</b> מטבעות זהב. הם תרמו זהב המקביל ל<b>רִבּוֹ</b>, ריבוא אדרכונים. <b>וְכֶסֶף</b> – <b>כִּכָּרִים עֲשֶׂרֶת אֲלָפִים, וּנְחֹשֶׁת</b> – <b>רִבּוֹ וּשְׁמוֹנַת אֲלָפִים כִּכָּרִים</b>, שמונה-עשר אלף כיכרי נחושת, <b>וּבַרְזֶל מֵאָה־אֶלֶף כִּכָּרִים.</b> חלק מהתרומה הגדולה הזאת שימש לצורכי העבודה ולכלים, וחלק נועד לאוצר.
(ח) <b>וְהַנִּמְצָא אִתּוֹ אֲבָנִים,</b> כל מי שהיו לו אבנים מיוחדות, <b>נָתְנוּ לְאוֹצַר בֵּית־ה' עַל יַד</b>, לרשותו של <b>יְחִיאֵל הַגֵּרְשֻׁנִּי,</b> שהיה הפקיד הממונה על הנדבות הללו למקדש.
(ט) לא תמיד כשעם מתגייס לקריאתו של מלך, הוא עושה זאת בשמחה, ואולם כאן – <b>וַיִּשְׂמְחוּ הָעָם עַל־הִתְנַדְּבָם, כִּי בְּלֵב שָׁלֵם הִתְנַדְּבוּ לַה'. וְגַם דָּוִיד הַמֶּלֶךְ שָׂמַח שִׂמְחָה גְדוֹלָה</b> כשראה שאנשים הוסיפו ונתנו משלהם.
(י) <b>וַיְבָרֶךְ דָּוִיד אֶת־ה' לְעֵינֵי כָּל־הַקָּהָל. וַיֹּאמֶר דָּוִיד: בָּרוּךְ אַתָּה, ה' אֱלֹהֵי יִשְׂרָאֵל אָבִינוּ, מֵעוֹלָם וְעַד־עוֹלָם</b>, לנצח נצחים.
(יא) <b>לְךָ, ה', הַגְּדֻלָּה וְהַגְּבוּרָה וְהַתִּפְאֶרֶת וְהַנֵּצַח וְהַהוֹד, כִּי־כֹל</b> הנמצא <b>בַּשָּׁמַיִם וּבָאָרֶץ</b> – שלך. <b>לְךָ ה' הַמַּמְלָכָה, וְ</b>אתה הוא <b>הַמִּתְנַשֵּׂא לְכֹל לְרֹאשׁ,</b> על כל הראשים, המושלים.
(יב) <b>וְהָעֹשֶׁר וְהַכָּבוֹד מִלְּפָנֶיךָ,</b> מאתך הם, <b>וְאַתָּה מוֹשֵׁל בַּכֹּל, וּבְיָדְךָ כֹּחַ וּגְבוּרָה, וּבְיָדְךָ לְגַדֵּל וּלְחַזֵּק לַכֹּל.</b>
(יג) <b>וְעַתָּה, אֱלֹהֵינוּ, מוֹדִים אֲנַחְנוּ לָךְ וּמְהַלְלִים לְשֵׁם תִּפְאַרְתֶּךָ,</b> את שמך המפואר.
(יד) <b>וְכִי מִי אֲנִי, וּמִי עַמִּי, כִּי־נַעְצֹר</b>, נאסוף, נחזיק <b>כֹּחַ לְהִתְנַדֵּב כָּזֹאת</b>? מניין היו לנו הכוחות והאמצעיים לתת נדבות כה גדולות? על רקע כפיפותם של ישראל לצריהם עד ימי דויד והמלחמות הרבות שהמשיכו גם בימי שלטונו, מרשימה במיוחד התגייסותם של שרי העם לתרום סכומים נאים אלו. <b>כִּי־מִמְּךָ</b> בא <b>הַכֹּל, וּמִיָּדְךָ</b>, שהיא מקור מה שברשותנו, <b>נָתַנּוּ לָךְ.</b> כאשר אנחנו נותנים לך דבר-מה, כביכול, הרי זה בעצם מתוך ידך שלך שהעניקה לנו.
(טו) <b>כִּי־גֵרִים אֲנַחְנוּ</b> – בני האדם, <b>לְפָנֶיךָ, וְתוֹשָׁבִים כְּכָל־אֲבֹתֵינוּ.</b> אין ליצורי אנוש קביעוּת בעולם. אנו מתגוררים פה לפי רצונך, אך למעשה <b>כַּצֵּל יָמֵינוּ עַל־הָאָרֶץ.</b> הדימוי לצל משמעו כפול: הצל משתנה ללא הרף, ואין לו צורה קבועה ויציבה; ונוסף לזה, אין בו שום ממש. כך אנחנו בני חלוף ואין ממשות לקיומנו, <b>וְאֵין</b> לנו <b>מִקְוֶה,</b> תקווה להימלט מהמוות.
(טז) <b>ה' אֱלֹהֵינוּ, כֹּל הֶהָמוֹן</b>, הריבוי <b>הַזֶּה אֲשֶׁר הֲכִינוֹנוּ לִבְנוֹת־לְךָ בַיִת לְשֵׁם קָדְשֶׁךָ</b> – <b>מִיָּדְךָ הוּא, וּלְךָ</b> שייך <b>הַכֹּל.</b> איננו יכולים לומר שמשהו שייך לנו. אנו נותנים את מה שאתה הענקת לנו.
(יז) <b>וְיָדַעְתִּי, אֱלֹהַי, כִּי אַתָּה בֹּחֵן לֵבָב, וּמֵישָׁרִים תִּרְצֶה. אֲנִי בְּיֹשֶׁר לְבָבִי הִתְנַדַּבְתִּי כָל־אֵלֶּה, וְעַתָּה עַמְּךָ הַנִּמְצְאוּ</b>, שנמצאים <b>פֹה, רָאִיתִי</b> שאף הם באו <b>בְשִׂמְחָה לְהִתְנַדֶּב־לָךְ.</b> אני יודע מה היה בלבבי, וכעת אני נוכח לדעת שגם שרי העם שנדבו את הסכומים הללו, עשו זאת בשמחה. איננו יכולים לטעון לבעלות על רכושנו, אבל ביכולתנו לפחות לתת לה' את לבבנו ואת רצונותינו. ומכאן הבקשה:
(יח) <b>ה' אֱלֹהֵי אַבְרָהָם יִצְחָק וְיִשְׂרָאֵל אֲבֹתֵינוּ, שָׁמְרָה־זֹּאת לְעוֹלָם</b> – <b>לְיֵצֶר</b>, את הכוח המניע <b>מַחְשְׁבוֹת לְבַב עַמֶּךָ.</b> זכור לעולם את האופן היפה שבו התנדב העם בלב שלם, <b>וְהָכֵן</b>, חזֵק, כוון את <b>לְבָבָם</b> לפנות <b>אֵלֶיךָ.</b>
(יט) <b>וְלִשְׁלֹמֹה בְנִי תֵּן לֵבָב שָׁלֵם לִשְׁמוֹר מִצְוֹתֶיךָ, עֵדְוֹתֶיךָ וְחֻקֶּיךָ וְלַעֲשׂוֹת הַכֹּל וְלִבְנוֹת הַבִּירָה</b>, הארמון <b>אֲשֶׁר־ הֲכִינוֹתִי.</b>
(כ) <b>וַיֹּאמֶר דָּוִיד לְכָל־הַקָּהָל: בָּרְכוּ־נָא אֶת־ה' אֱלֹהֵיכֶם. וַיְבָרְכוּ כָל־הַקָּהָל לַה' אֱלֹהֵי אֲבֹתֵיהֶם, וַיִּקְּדוּ וַיִּשְׁתַּחֲווּ לַה' וְלַמֶּלֶךְ.</b>
(כא) <b>וַיִּזְבְּחוּ לַה' זְבָחִים וַיַּעֲלוּ עֹלוֹת לַה' לְמָחֳרַת הַיּוֹם הַהוּא, פָּרִים</b> – <b>אֶלֶף, אֵלִים</b> – <b>אֶלֶף, כְּבָשִׂים</b> – <b>אֶלֶף וְנִסְכֵּיהֶם,</b> הסולת והיין הנוצקים על המזבח עם הקרבן. כל אלו היו מתנות המלך או הציבור, <b>וּזְבָחִים</b> פרטיים נזבחו <b>לָרֹב לְכָל־יִשְׂרָאֵל.</b>
(כב) <b>וַיֹּאכְלוּ וַיִּשְׁתּוּ לִפְנֵי ה' בַּיּוֹם הַהוּא בְּשִׂמְחָה גְדוֹלָה, וַיַּמְלִיכוּ שֵׁנִית לִשְׁלֹמֹה בֶן־דָּוִיד, וַיִּמְשְׁחוּ</b> אותו <b>לַה' לְנָגִיד</b>, למושל. אמנם שלמה כבר הומלך בהתאם לרצונו ולפי פקודתו של דויד, אבל המלכתו הייתה שקטה. אף על פי שכמה מגדולי הממלכה תמכו בו, היה זה טקס פרטי. כאן, לעומת זאת, מתקיים טקס המלכה ומשיחה בנוכחות כל ישראל. <b>וּלְצָדוֹק לְכֹהֵן.</b> את צדוק מינו לכהן הגדול, וגם זו הייתה כנראה בחירתו של דויד, שהעדיף שצדוק יהיה הכהן הראשי ולא אחימלך שבא מבית עלי.
(כג) <b>וַיֵּשֶׁב שְׁלֹמֹה עַל־כִּסֵּא ה' לְמֶלֶךְ תַּחַת־דָּוִיד אָבִיו וַיַּצְלַח. וַיִּשְׁמְעוּ אֵלָיו</b>, קיבלו את מרותו <b>כָּל־יִשְׂרָאֵל.</b>
(כד) <b>וְכָל־הַשָּׂרִים וְהַגִּבֹּרִים</b>, ששימשו כמפקדי הצבא וכיוצא בהם, <b>וְגַם כָּל־בְּנֵי הַמֶּלֶךְ דָּוִיד נָתְנוּ יָד</b>, כרתו ברית <b>תַּחַת שְׁלֹמֹה הַמֶּלֶךְ.</b> למעשה, כמעט כולם התאחדו בתמיכתם בשלמה. גם מי שיכלו לטעון כנגדו שתקו וקיבלו את מרותו.
(כה) <b>וַיְגַדֵּל ה' אֶת־שְׁלֹמֹה לְמַעְלָה לְעֵינֵי כָּל־יִשְׂרָאֵל, וַיִּתֵּן עָלָיו הוֹד מַלְכוּת אֲשֶׁר לֹא־הָיָה עַל־כָּל־מֶלֶךְ לְפָנָיו עַל־יִשְׂרָאֵל.</b> לא רק גדולתו כמושל המדינה הייתה יוצאת דופן, אלא גם פאר המלכות שהיה לשלמה לא היה לאיש ממלכי יהודה וישראל.
(כו) <b>וְדָוִיד בֶּן־יִשָׁי מָלַךְ עַל־כָּל־יִשְׂרָאֵל.</b>
(כז) <b>וְהַיָּמִים אֲשֶׁר מָלַךְ עַל־יִשְׂרָאֵל</b> היו <b>אַרְבָּעִים שָׁנָה.</b> ובפירוט: <b>בְּחֶבְרוֹן מָלַךְ שֶׁבַע שָׁנִים</b> ומשהו <b>וּבִירוּשָׁלִַם מָלַךְ שְׁלֹשִׁים וְשָׁלוֹשׁ</b> שנים. לפי החשבון, נראה שדויד עלה לשלטון כשהיה איש צעיר יחסית, בערך בן שלושים, ובמשך ארבעים שנה הלכה מלכותו וגדלה, על כל עליותיה וירידותיה.
(כח) <b>וַיָּמָת בְּשֵׂיבָה טוֹבָה, שְׂבַע יָמִים, עֹשֶׁר וְכָבוֹד.</b> כל אלה היו לו בשפע, <b>וַיִּמְלֹךְ שְׁלֹמֹה בְנוֹ תַּחְתָּיו.</b>
(כט) <b>וְדִבְרֵי דָּוִיד הַמֶּלֶךְ הָרִאשֹׁנִים וְהָאַחֲרֹנִים</b>, כל מאורעות חייו <b>הִנָּם כְּתוּבִים עַל־דִּבְרֵי שְׁמוּאֵל הָרֹאֶה,</b> הנביא. ייתכן שהכוונה לספר שאבד, וייתכן שנרמז כאן ספר שמואל, שבו מתוארים קורותיו של דויד המלך. <b>וְעַל־דִּבְרֵי נָתָן הַנָּבִיא וְעַל־דִּבְרֵי גָּד הַחֹזֶה.</b> גם כאן אפשר שמדובר בספרים שכתבו נתן וגד ואינם מצויים עוד, או להמשכו של ספר שמואל. הספר בוודאי לא נכתב כולו על ידי שמואל, כי בערך באמצעו מסופר על מות שמואל. יש להניח שנתן הנביא וגד החוזה שהמשיכו את פעולתו של שמואל סיימו גם את ספרו.
(ל) נביאי ישראל כתבו את ההיסטוריה של המלך דויד, <b>עִם כָּל־מַלְכוּתוֹ וּגְבוּרָתוֹ וְהָעִתִּים אֲשֶׁר עָבְרוּ עָלָיו וְעַל־יִשְׂרָאֵל וְעַל כָּל־מַמְלְכוֹת הָאֲרָצוֹת.</b> ובספר זה, דברי הימים, מובאים הסיפורים על סמך המקורות הקדומים הללו.
