<h1>ביאור שטיינזלץ על קהלת</h1>
<h2>פרק א</h2>
(א) <b>דִּבְרֵי קֹהֶלֶת</b>, כינויו של שלמה, שאנשים נקהלו לשמוע את דברי חכמתו, <b>בֶּן־דָּוִד</b> שהיה <b>מֶלֶךְ בִּירוּשָׁלִָם.</b>
(ב) <b>הֲבֵל הֲבָלִים</b>, הבל מוחלט הוא העולם, <b>אָמַר קֹהֶלֶת, הֲבֵל הֲבָלִים, הַכֹּל הָבֶל.</b> קהלת מסכם את המציאות כולה כדבר שאין בו ממש ומשמעות.ַכֹּל הָבֶל.
(ג) <b>מַה־יִּתְרוֹן</b>, איזה רווח יש <b>לָאָדָם בְּכָל־עֲמָלוֹ שֶׁיַּעֲמֹל תַּחַת הַשָּׁמֶשׁ</b>, בעולם הזה?! דברים רבים נעים ומתרחשים כאן, אך לדבר מהם אין ערך. יתר על כן, גם כאשר נמצא דבר בעל ערך, הוא כלֶה ואינו משאיר חותם. לפעמים האדם שפעל אותו נוכח בסופו במו עיניו, ולפעמים יראו זאת רק הדורות הבאים.
(ד) <b>דּוֹר הֹלֵךְ וְדוֹר בָּא, וְהָאָרֶץ לְעוֹלָם עֹמָדֶת.</b> למרות הפעלתנות והשינויים הרבים – הארץ עומדת במקומה. העולם כולו נתון וכבול במחזוריות שאינה מובילה לשינוי כלשהו.
(ה) <b>וְזָרַח הַשֶּׁמֶשׁ, וּבָא</b>, שקע <b>הַשָּׁמֶשׁ, וְאֶל־מְקוֹמוֹ</b>, שממנו זרח ביום הקודם, <b>שׁוֹאֵף</b>, רוצה, רץ ללא הרף להיות <b>זוֹרֵחַ הוּא שָׁם.</b> מנגנון מעגלי קבוע זה מעורר את התהייה מה השתנה מיום ליום.
(ו) ברם מהלך השמש מורכב יותר – <b>הוֹלֵךְ אֶל־דָּרוֹם וְסוֹבֵב אֶל־צָפוֹן.</b> בחלק אחד של השנה השמש דרומה מן המרכז, ובעונה אחרת היא נוטה מעט צפונה, ואף על פי כן היא חוזרת בסופו של דבר לאותו מקום – <b>סוֹבֵב סֹבֵב הוֹלֵךְ הָרוּחַ</b>, משתנה הכיוון, הצד <b>וְעַל־סְבִיבֹתָיו שָׁב הָרוּחַ.</b> הכול שב למקומו.
(ז) <b>כָּל־הַנְּחָלִים הֹלְכִים</b>, זורמים <b>אֶל־הַיָּם</b> עוד ועוד, <b>וְ</b>למרות זאת <b>הַיָּם אֵינֶנּוּ מָלֵא. אֶל־מְקוֹם שֶׁהַנְּחָלִים הֹלְכִים</b> – <b>שָׁם הֵם שָׁבִים לָלָכֶת</b> במחזור המים הקבוע.
(ח) <b>כָּל־הַדְּבָרִים יְגֵעִים,</b> לאים ובלים; או: פועלים ושבים לפעול ומייגעים את עוסקיהם. <b>לֹא־יוּכַל אִישׁ לְדַבֵּר</b> את כל מה שהיה רוצה לדבר, <b>לֹא־תִשְׂבַּע עַיִן לִרְאוֹת</b> את כל מה שהייתה רוצה לראות, <b>וְלֹא־תִמָּלֵא אֹזֶן מִשְּׁמֹעַ</b> כדי סיפוקה.
(ט) לסיכום, <b>מַה־שֶּׁהָיָה הוּא שֶׁיִּהְיֶה, וּמַה־שֶּׁנַּעֲשָׂה הוּא שֶׁיֵּעָשֶׂה, וְאֵין כָּל־חָדָשׁ תַּחַת הַשָּׁמֶשׁ.</b> הדברים מתרחשים שוב ושוב במחזוריות משעממת.
(י) <b>יֵשׁ דָּבָר שֶׁיֹּאמַר</b> מישהו עליו<b>: "רְאֵה־זֶה, חָדָשׁ הוּא".</b> אך גם זה <b>כְּבָר הָיָה לְעֹלָמִים אֲשֶׁר הָיָה מִלְּפָנֵנוּ.</b> גם כשנדמה שיש חידוש, בהתבוננות שנייה נוכחים לדעת כי זוהי אותה מהות ישנה ומוכֶּרת, ואולי רק חזותה החיצונית השתנתה.
(יא) עתה חוזר למה שפתח בו. המציאות הטבעית קבועה ומחזורית, ולאדם בעמלו תחת השמש אין תועלת ושארית, שהרי דור הולך ודור בא ו<b>אֵין זִכְרוֹן לָרִאשֹׁנִים,</b> כי הם נעלמו כבר. לעתים נדמה שהאחרונים ייזכרו מפני שמעשיהם יתועדו. כנגד זאת אומר קהלת: <b>וְגַם לָאַחֲרֹנִים שֶׁיִּהְיוּ לֹא־יִהְיֶה לָהֶם זִכָּרוֹן עִם</b>, בתודעתם של אלה <b>שֶׁיִּהְיוּ לָאַחֲרֹנָה,</b> אחריהם. כל מעשה האדם נעלם ונשכח ודבר לא יזכה לחיי נצח, לא בפועל ולא בזיכרון.
(יב) <b>אֲנִי קֹהֶלֶת הָיִיתִי מֶלֶךְ עַל־יִשְׂרָאֵל בִּירוּשָׁלִָם,</b> והיו בידי כל האפשרויות.
(יג) <b>וְנָתַתִּי אֶת־לִבִּי לִדְרוֹשׁ</b>, לחפש <b>וְלָתוּר</b>, לחקור <b>בַּחָכְמָה עַל כָּל־אֲשֶׁר נַעֲשָׂה תַּחַת הַשָּׁמָיִם,</b> והגעתי למסקנה שהנעשה תחת השמים <b>הוּא עִנְיַן רָע</b> ש<b>נָתַן אֱלֹהִים לִבְנֵי הָאָדָם לַעֲנוֹת</b>, לעסוק <b>בּוֹ.</b> שכן התעסקות זו – אין עמה לא תועלת, לא שמחה ולא יצירה.
(יד) <b>רָאִיתִי</b>, בדקתי <b>אֶת־כָּל־הַמַּעֲשִׂים שֶׁנַּעֲשׂוּ תַּחַת הַשָּׁמֶשׁ, וְהִנֵּה הַכֹּל הֶבֶל וּרְעוּת רוּחַ,</b> דברים בטלים, שמי שעושה אותם דומה למנסה לרעות את הרוח. רועה צאן עשוי להפיק חלב, צמר או בשר ממעשיו; מי שמתיימר לרעות רוח לא יפיק ממנה דבר. יתר על כן, האתגר לרעות – לתפוס או להוביל – את הרוח החמקמקה מופרך מיסודו.
(טו) כל מעשה שנעשה תחת השמש הוא <b>מְעֻוָּת</b> אשר <b>לֹא־יוּכַל לִתְקֹן,</b> להיתקן, <b>וְחֶסְרוֹן</b> אשר <b>לֹא־יוּכַל לְהִמָּנוֹת,</b> להתמלא.
(טז) <b>דִּבַּרְתִּי אֲנִי עִם־לִבִּי</b>, אני מהרהר <b>לֵאמֹר: אֲנִי הִנֵּה הִגְדַּלְתִּי וְהוֹסַפְתִּי חָכְמָה עַל כָּל־אֲשֶׁר־הָיָה לְפָנַי עַל־יְרוּשָׁלִָם, וְלִבִּי רָאָה הַרְבֵּה חָכְמָה וָדָעַת.</b>
(יז) <b>וָאֶתְּנָה לִבִּי לָדַעַת</b> גם <b>חָכְמָה וְדַעַת</b> וגם <b>הֹלֵלוֹת</b>, השתוללות <b>וְשִׂכְלוּת,</b> סכלות, טיפשות. <b>יָדַעְתִּי שֶׁגַּם־זֶה,</b> החידוש והעיון בנושאים אלה <b>הוּא רַעְיוֹן רוּחַ,</b> רעיון הבל. אין ממש ואין תועלת לא בחכמה ולא בסכלות.
(יח) החכמה אינה מנחמת ואף אינה מועילה, <b>כִּי בְּרֹב חָכְמָה</b> – <b>רָב־כָּעַס.</b> ככל שאדם מחכים והבחנותיו מתעדנות, דברים רבים יותר מכעיסים אותו. <b>ו</b>מי ש<b>יוֹסִיף דַּעַת</b> – <b>יוֹסִיף</b> לעצמו <b>מַכְאוֹב</b> – כאב העולם, כאב האכזבה ממנו וכאב הוספת הדעת.
<h2>פרק ב</h2>
(א) <b>אָמַרְתִּי אֲנִי בְּלִבִּי:</b> "במקום לעיין בבעיות מופשטות <b>לְכָה־נָּא אֲנַסְּכָה</b> אמזוג יין, או: אנסה אותך, גופי, <b>בְשִׂמְחָה וּרְאֵה בְטוֹב,</b> אחיה חיים טובים". <b>וְהִנֵּה גַם־הוּא</b> – עניין השעשועים והנאות החושים <b>הָבֶל.</b> אין בו כדי להועיל לפתרון שאלות החיים, ואין בו מרגוע לנפש.
(ב) <b>לִשְׂחוֹק אָמַרְתִּי: "מְהוֹלָל".</b> הצחוק הוא הוללות ושיגעון, <b>וּלְשִׂמְחָה</b>, ועל השמחה אמרתי: <b>"מַה־זֹּה עֹשָׂה</b>?!<b>"</b> מה מקומה?! הניסיון לחיות חיים טובים הולך ומתקהה מאליו. אנשים יכולים לערוך חגיגה אחת ועוד אחת, לשתות יין ולנסות לשמוח, אך עם הזמן מתעוררות בהם השאלות בדבר טעמיהם של הצחוק והשמחה. הבדיחות חדלות מלהצחיק, והשמחה מסתלקת מן הלב.
(ג) מכיוון שהבילויים איבדו את טעמם וחדלו למשוך את לבי, <b>תַּרְתִּי בְלִבִּי</b> אחר דרך אחרת: <b>לִמְשׁוֹךְ בַּיַּיִן אֶת־בְּשָׂרִי,</b> עינגתי את גופי, <b>וְלִבִּי נֹהֵג</b> גם <b>בַּחָכְמָה וְ</b>גם ממשיך <b>לֶאֱחֹז בְּסִכְלוּת</b>, בתענוגות בני האדם, <b>עַד אֲשֶׁר־אֶרְאֶה אֵי־זֶה</b> דבר <b>טוֹב לִבְנֵי הָאָדָם אֲשֶׁר יַעֲשׂוּ תַּחַת הַשָּׁמַיִם</b> ב<b>מִסְפַּר יְמֵי חַיֵּיהֶם</b> המוגבל<b>.</b> אנסה לחיות חיים הנחשבים מוצלחים ומועילים בלא לשקוע בתהומות הדעת וברדידות השחוק.
(ד) אשר על כן, <b>הִגְדַּלְתִּי מַעֲשָׂי</b> – בתנופת עשייה <b>בָּנִיתִי לִי בָּתִּים, נָטַעְתִּי לִי כְּרָמִים,</b>
(ה) <b>עָשִׂיתִי לִי גַּנּוֹת וּפַרְדֵּסִים וְנָטַעְתִּי בָהֶם עֵץ כָּל־פֶּרִי.</b>
(ו) <b>עָשִׂיתִי לִי בְּרֵכוֹת מָיִם לְהַשְׁקוֹת מֵהֶם יַעַר צוֹמֵחַ עֵצִים.</b> בניתי לעצמי אחוזה מפוארת.
(ז) <b>קָנִיתִי עֲבָדִים וּשְׁפָחוֹת, וּבְנֵי־בַיִת הָיָה לִי</b>. <b>גַּם מִקְנֶה בָקָר וָצֹאן הַרְבֵּה הָיָה לִי</b> יותר <b>מִכֹּל</b> מי <b>שֶׁהָיוּ לְפָנַי בִּירוּשָׁלִָם.</b>
(ח) <b>כָּנַסְתִּי</b>, אספתי <b>לִי גַּם־כֶּסֶף וְזָהָב וּסְגֻלַּת מְלָכִים וְהַמְּדִינוֹת,</b> חפצים יפים, מיוחדים ונדירים, שמשתעשעים בהם מלכים ועתירי ממון, <b>עָשִׂיתִי לִי שָׁרִים וְשָׁרוֹת</b>, זמרים וזמרות שישירו לפני <b>וְתַעֲנֻגוֹת בְּנֵי הָאָדָם, שִׁדָּה</b>, ארונות נייחים <b>וְשִׁדּוֹת,</b> כרכרות, שבהם כנראה אוסף חפצי החן שכינסתי. לא שקטתי על שמרַי. חייתי חיי עושר שאין עמם בטלה.
(ט) <b>וְגָדַלְתִּי וְהוֹסַפְתִּי מִכֹּל</b> מי <b>שֶׁהָיָה לְפָנַי בִּירוּשָׁלִָם,</b> לא רק משום שאני בן מלך, <b>אַף חָכְמָתִי עָמְדָה לִּי</b> להשקיע משאבַּי בתבונה.
(י) <b>וְכֹל אֲשֶׁר שָׁאֲלוּ</b>, ביקשו <b>עֵינַי לֹא אָצַלְתִּי</b>, מנעתי <b>מֵהֶם. לֹא־מָנַעְתִּי אֶת־לִבִּי מִכָּל־שִׂמְחָה, כִּי</b>, אלא <b>לִבִּי שָׂמֵחַ מִכָּל־עֲמָלִי, וְזֶה־הָיָה חֶלְקִי מִכָּל־עֲמָלִי.</b>
(יא) אחרי שהשקעתי רבות בבנייה וביצירה – <b>וּפָנִיתִי אֲנִי</b> להרהר <b>בְּכָל־מַעֲשַׂי שֶׁעָשׂוּ יָדַי וּבֶעָמָל שֶׁעָמַלְתִּי לַעֲשׂוֹת, וְהִנֵּה</b> במבט מעמיק גיליתי ש<b>הַכֹּל הֶבֶל וּרְעוּת רוּחַ.</b> אין בכל הבתים, השדות, השירים, חפצי הנוי והתענוגות כל טעם ומשמעות. <b>וְאֵין יִתְרוֹן</b> לכל אלה <b>תַּחַת הַשָּׁמֶשׁ.</b>
(יב) <b>ו</b>על כן <b>פָנִיתִי אֲנִי</b> לכיוון אחר – <b>לִרְאוֹת</b>, להבחין בין <b>חָכְמָה ו</b>בין <b>הוֹלֵלוֹת וְסִכְלוּת,</b> לאחר הניסיונות הכושלים לחקור אחר מכלול המעשים הנעשים תחת השמש ואחר האפשרות לשנות את המתרחש, שבתי לבחון את החכמה האנושית כשלעצמה, בעיון פילוסופי, ומצד אחר לעמוד על טיבה של הסכלות בלא לנסות לשנות את העולם, <b>כִּי מֶה</b>, מיהו <b>הָאָדָם שֶׁיָּבוֹא אַחֲרֵי</b> מעשיו הרבים של <b>הַמֶּלֶךְ</b> ויבקש לשנות <b>אֵת</b> הדבר <b>אֲשֶׁר־כְּבָר עָשׂוּהוּ</b>?!
(יג) <b>וְרָאִיתִי</b>, תחילה הסקתי <b>אָנִי שֶׁיֵּשׁ יִתְרוֹן לַחָכְמָה מִן־הַסִּכְלוּת כִּיתְרוֹן הָאוֹר מִן־הַחֹשֶׁךְ.</b>
(יד) הרי <b>הֶחָכָם עֵינָיו בְּרֹאשׁוֹ</b>, והוא מיטיב לראות, <b>וְ</b>אילו <b>הַכְּסִיל בַּחֹשֶׁךְ הוֹלֵךְ.</b> הטיפשות אינה מאפשרת להבחין בפרטי המציאות ולהבין את העולם. על כן עדיף החכם, הרואה באור תבונתו את המצב לאשורו ופותר את הבעיות שלפניו, מן הכסיל המועד למעידה בחושך. ובמחשבה שנייה – <b>וְיָדַעְתִּי גַם־אָנִי שֶׁמִּקְרֶה אֶחָד יִקְרֶה אֶת־כֻּלָּם.</b> הן החכמים והן הכסילים ימותו. מה נותר אפוא מן החכמה?!
(טו) <b>וְאָמַרְתִּי אֲנִי בְּלִבִּי: "כְּמִקְרֵה הַכְּסִיל גַּם־אֲנִי יִקְרֵנִי.</b> אף אני אמות. <b>וְלָמָּה חָכַמְתִּי אֲנִי אָז יֹתֵר</b>?!<b>"</b> מה התועלת בחכמתי היתרה?! <b>וְדִבַּרְתִּי בְלִבִּי שֶׁגַּם־זֶה</b> – חיפוש החכמה הוא <b>הָבֶל,</b>
(טז) <b>כִּי אֵין זִכְרוֹן לֶחָכָם עִם־הַכְּסִיל לְעוֹלָם.</b> הזיכרון בדבר חכמתו של אדם מסוים או בדבר כסילותו של חברו לא יישאר לעולם. <b>בְּשֶׁכְּבָר</b>, לאחר <b>הַיָּמִים הַבָּאִים הַכֹּל נִשְׁכָּח.</b> הדורות הבאים יהיו אדישים לערכו של החכם שכבר הסתלק מן העולם, <b>וְאֵיךְ</b> ש<b>יָמוּת הֶחָכָם עִם־הַכְּסִיל</b> בלא שיהיה הבדל ביניהם.
(יז) <b>וְשָׂנֵאתִי אֶת־הַחַיִּים, כִּי רַע עָלַי הַמַּעֲשֶׂה שֶׁנַּעֲשָׂה תַּחַת הַשָּׁמֶשׁ, כִּי־ הַכֹּל הֶבֶל וּרְעוּת רוּחַ.</b> גם אם אפשר ליהנות, לפעול וליצור לפי שעה, דבר אינו נשאר לעולם, ואין כל משמעות מעבר לכאן ולעכשיו.
(יח) <b>וְשָׂנֵאתִי אֲנִי אֶת־כָּל־עֲמָלִי שֶׁאֲנִי עָמֵל תַּחַת הַשָּׁמֶשׁ, שֶׁ</b>כן לאחר מותי <b>אַנִּיחֶנּוּ לָאָדָם שֶׁיִּהְיֶה אַחֲרָי.</b>
(יט) <b>וּמִי יוֹדֵעַ הֶחָכָם יִהְיֶה</b> יורשי <b>אוֹ סָכָל</b>, ולי אין שליטה על כך. <b>וְ</b>הוא <b>יִשְׁלַט בְּכָל־עֲמָלִי שֶׁעָמַלְתִּי וְשֶׁחָכַמְתִּי תַּחַת הַשָּׁמֶשׁ.</b> לפיכך <b>גַּם־זֶה</b> – כל מפעלי ויצירתי הוא <b>הָבֶל.</b>
(כ) אשר על כן – <b>וְסַבּוֹתִי</b>, פניתי <b>אֲנִי</b> לדרך אחרת – <b>לְיַאֵשׁ אֶת־לִבִּי עַל כָּל־הֶעָמָל שֶׁעָמַלְתִּי תַּחַת הַשָּׁמֶשׁ.</b> החלטתי שלא אתייגע עוד בכך,
(כא) <b>כִּי־יֵשׁ אָדָם שֶׁעֲמָלוֹ בְּחָכְמָה וּבְדַעַת וּבְכִשְׁרוֹן,</b> וכך יגיע להישגים, <b>וּלְאָדָם שֶׁלֹּא עָמַל־בּוֹ יִתְּנֶנּוּ חֶלְקוֹ.</b> ולבסוף יירש את פרי עמלו אדם אחר, שאולי אין בו חכמה, לא דעת ולא כשרון. <b>גַּם־זֶה הֶבֶל וְרָעָה רַבָּה,</b> רעה שהיא גרועה מרעות רוח.
(כב) <b>כִּי מֶה־הֹוֶה</b>, יהיה <b>לָאָדָם בְּכָל־עֲמָלוֹ וּבְרַעְיוֹן לִבּוֹ</b>, בהרהוריו <b>שְׁהוּא עָמֵל תַּחַת הַשָּׁמֶשׁ</b>?! מה יפיק מכל אלה בסוף?!
(כג) <b>כִּי כָל־יָמָיו</b> של אדם הם <b>מַכְאֹבִים, וָכַעַס עִנְיָנוֹ, גַּם־בַּלַּיְלָה לֹא־שָׁכַב לִבּוֹ.</b> גם כשהגוף שוכב אין הלב נח ונרגע. להיפך, דווקא אז עולות השאלות שלא באו על פתרונן ביום. <b>גַּם־זֶה</b> – אותן דאגות הלילה וטרדות היום – <b>הֶבֶל הוּא.</b>
(כד) מכאן מתבקש להימנע מעמל וצבירת קניינים שמימושם מפוקפק, וליהנות מן ההווה, ולפיכך <b>אֵין־טוֹב בָּאָדָם</b>, לאדם אלא <b>שֶׁיֹּאכַל וְשָׁתָה וְהֶרְאָה אֶת־נַפְשׁוֹ</b> גמול <b>טוֹב</b> ורווחים <b>בַּעֲמָלוֹ. גַּם זֹה רָאִיתִי אָנִי</b> – <b>כִּי</b> מתנה <b>מִיַּד הָאֱלֹהִים הִיא</b> ואינה תלויה באדם,
(כה) <b>כִּי</b> אחרי הכול <b>מִי יֹאכַל</b> את האוכל שלי <b>וּמִי יָחוּשׁ</b>, ימהר ליהנות; או: ישתמש בחושיו מעמלי <b>חוּץ מִמֶּנִּי</b>?! הלוא חוויותי נשארות רק אצלי, ואין לי בהן טעם יתרון ותועלת אמת.
(כו) <b>כִּי</b>, אלא <b>לְאָדָם שֶׁטּוֹב לְפָנָיו</b>, שה' חפץ ביקרו <b>נָתַן</b> האלוקים <b>חָכְמָה וְדַעַת וְשִׂמְחָה</b> לראות נחת בעמלו ולאכול מפרותיו, <b>וְ</b>אילו <b>לַחוֹטֶא נָתַן עִנְיָן</b>, נושא, עיסוק <b>לֶאֱסֹף וְלִכְנוֹס</b> רכוש וכיוצא בו, וסופו <b>לָתֵת</b> אותו <b>לְ</b>מי ש<b>טוֹב לִפְנֵי הָאֱלֹהִים.</b> הרכוש לא יישאר אצלו אלא יינתן למי שהאלוקים ירצה לתת לו. בין מן הצדיק בין מן הרשע יכולים לעמוד יורשים שדרכיהם שונות מדרכי אבותיהם, על כן <b>גַּם</b> עניין <b>זֶה</b> – ההתעסקות בשאלה על אודות צבירת הרכוש או בזבוזו היא <b>הֶבֶל וּרְעוּת רוּחַ.</b>
<h2>פרק ג</h2>
(א) הגדרה כללית: <b>לַכֹּל זְמָן.</b> לכל דבר הזמן הראוי לו. <b>וְ</b>יש <b>עֵת</b> המתאימה <b>לְכָל־חֵפֶץ</b>, מעשה, רצון או משאלה <b>תַּחַת הַשָּׁמָיִם.</b>
(ב) והפירוט: יש <b>עֵת לָלֶדֶת וְעֵת לָמוּת. עֵת לָטַעַת וְעֵת לַעֲקוֹר נָטוּעַ.</b>
(ג) <b>עֵת לַהֲרוֹג,</b> להשחית חיים <b>וְעֵת לִרְפּוֹא,</b> לתקנם. <b>עֵת לִפְרוֹץ</b>, להרוס <b>וְעֵת לִבְנוֹת.</b>
(ד) <b>עֵת לִבְכּוֹת וְעֵת לִשְׂחוֹק. עֵת סְפוֹד</b>, אֵבל <b>וְעֵת רְקוֹד.</b>
(ה) <b>עֵת לְהַשְׁלִיךְ אֲבָנִים וְעֵת כְּנוֹס אֲבָנִים. עֵת לַחֲבוֹק וְעֵת לִרְחֹק מֵחַבֵּק.</b> יש נסיבות שבהן ראוי שלא לחבק. ת לִרְחֹק מֵחַבֵּק.
(ו) <b>עֵת לְבַקֵּשׁ</b>, לחפש או לרצות דבר <b>וְעֵת לְאַבֵּד</b>, להפסידו. <b>עֵת לִשְׁמוֹר וְעֵת לְהַשְׁלִיךְ.</b>
(ז) <b>עֵת לִקְרוֹעַ וְעֵת לִתְפּוֹר. עֵת לַחֲשׁוֹת</b>, לשתוק <b>וְעֵת לְדַבֵּר.</b>
(ח) <b>עֵת לֶאֱהֹב וְעֵת לִשְׂנֹא. עֵת מִלְחָמָה וְעֵת שָׁלוֹם.</b>
(ט) מול תמונת העולם הזו, המארגנת את כל ענייני העולם במסגרת סדורה, חוזרת וניצבת שאלת התועלת והתכלית: <b>מַה־יִּתְרוֹן הָעוֹשֶׂה בַּאֲשֶׁר הוּא עָמֵל</b>?!
(י) <b>רָאִיתִי אֶת־הָעִנְיָן</b>, העיסוק <b>אֲשֶׁר נָתַן אֱלֹהִים לִבְנֵי הָאָדָם לַעֲנוֹת</b>, לעסוק ולהתעניין <b>בּוֹ.</b>
(יא) <b>אֶת־הַכֹּל עָשָׂה יָפֶה בְעִתּוֹ. גַּם אֶת־הָעֹלָם נָתַן בְּלִבָּם</b> לחשוב עליו ולעסוק בענייניו, <b>מִבְּלִי אֲשֶׁר לֹא־יִמְצָא הָאָדָם</b>, בלי שיבין האדם <b>אֶת</b> משמעותו של כל <b>הַמַּעֲשֶׂה אֲשֶׁר־עָשָׂה הָאֱלֹהִים מֵרֹאשׁ וְעַד־סוֹף.</b>
(יב) מכיוון שאין אדם יודע את מעשה האלוקים ואת תכניותיו ועתותיו, <b>יָדַעְתִּי כִּי אֵין טוֹב בָּם</b>, בבריות <b>כִּי אִם־לִשְׂמוֹחַ</b> כל אחד ואחד בחלקו <b>וְלַעֲשׂוֹת טוֹב בְּחַיָּיו.</b>
(יג) <b>וְגַם כָּל־הָאָדָם</b>, וכל אדם <b>שֶׁיֹּאכַל וְשָׁתָה וְרָאָה טוֹב בְּכָל־עֲמָלוֹ</b>, המנהל חיים סבירים ונורמליים – <b>מַתַּת</b>, מתנת <b>אֱלֹהִים הִיא.</b>
(יד) ועם כל פעולותינו, <b>יָדַעְתִּי כִּי כָּל־אֲשֶׁר יַעֲשֶׂה הָאֱלֹהִים</b> – <b>הוּא יִהְיֶה לְעוֹלָם, עָלָיו אֵין לְהוֹסִיף וּמִמֶּנּוּ אֵין לִגְרוֹעַ.</b> כיוון שאלוקים הוא שמנהל את העולם, לא יוכלו בני אדם לשנות בו הרבה. <b>וְהָאֱלֹהִים עָשָׂה</b>, גרם לחוסר האונים שחווים בני האדם מול דרכו בניהול המציאות, כדי <b>שֶׁיִּרְאוּ מִלְּפָנָיו.</b> היראה נובעת מתחושת חוסר השליטה של האדם נוכח עצמתו של העולם והטלטלות הפוקדות את חיי האדם.
(טו) <b>מַה־שֶּׁהָיָה</b> – <b>כְּבָר הוּא</b> נמצא כעת, <b>וַאֲשֶׁר</b> עתיד <b>לִהְיוֹת</b> – <b>כְּבָר הָיָה.</b> דבר אינו משתנה. <b>ו</b>בתוך מציאות זו שבה אין הדברים נתונים לשליטתנו, <b>הָאֱלֹהִים</b> הוא זה אשר <b>יְבַקֵּשׁ</b>, אמור לחפש <b>אֶת</b> ה<b>נִרְדָּף</b> לעזור לו.
(טז) <b>וְעוֹד רָאִיתִי תַּחַת הַשָּׁמֶשׁ</b>, בעולם שאנו חיים בו – ב<b>מְקוֹם הַמִּשְׁפָּט</b> – <b>שָׁמָּה הָרֶשַׁע, וּ</b>ב<b>מְקוֹם הַצֶּדֶק</b> – <b>שָׁמָּה הָרָשַׁע.</b> בניגוד לציפיות, יש שמערכת המשפט עצמה הופכת לרשע ממוסד וציבורי; או-אז אין מקום מבטחים שאפשר להימלט אליו מן הרֶשע.
(יז) <b>אָמַרְתִּי אֲנִי בְּלִבִּי: "אֶת־הַצַּדִּיק וְאֶת־הָרָשָׁע יִשְׁפֹּט הָאֱלֹהִים, כִּי־עֵת לְכָל־חֵפֶץ, וְ</b>על כן יגיע יום פקודתם שבו יתנו את הדין <b>עַל כָּל־הַמַּעֲשֶׂה</b> שעשו <b>שָׁם,</b> אף על פי שהדבר איננו גלוי עתה לעין<b>"</b>.
(יח) <b>אָמַרְתִּי אֲנִי בְּלִבִּי עַל־דִּבְרַת</b>, דברי <b>בְּנֵי הָאָדָם לְבָרָם</b>, שביררם ובחרם <b>הָאֱלֹהִים,</b> הבדיל אותם משאר היצורים ונישא את מעמדם על פני עולם החי. <b>וְלִרְאוֹת</b>, וראיתי <b>ש</b>לאמתו של דבר <b>הֶם</b>, בני האדם <b>בְּהֵמָה הֵמָּה לָהֶם.</b> אין הבדל כה מעמיק בינם לבין עולם החי.
(יט) <b>כִּי מִקְרֶה בְנֵי־הָאָדָם וּמִקְרֶה הַבְּהֵמָה</b> – <b>וּמִקְרֶה</b>, מקרה <b>אֶחָד לָהֶם.</b> סופם של בני האדם כסופן של הבהמות. <b>כְּמוֹת זֶה כֵּן מוֹת זֶה.</b> כשם שהבהמה מתה כך האדם מת, <b>וְרוּחַ אֶחָד לַכֹּל</b> – לכל הברואים. <b>וּמוֹתַר</b>, יתרון <b>הָאָדָם מִן־הַבְּהֵמָה אָיִן,</b> האדם אינו עדיף מן הבהמה, <b>כִּי הַכֹּל הָבֶל.</b> התרבות האנושית המרשימה ביותר – בניית הפירמידות, יצירות המוסיקה הגאוניות ופיתוח המתמטיקה הגבוהה – אין בה כדי להפקיע את האדם מגזר דין המוות המרחף על ראשו בהיותו חלק ממלכת החי.
(כ) בהסתכלות על החומר בלבד – <b>הַכֹּל הוֹלֵךְ אֶל־מָקוֹם אֶחָד: הַכֹּל הָיָה מִן־הֶעָפָר וְהַכֹּל שָׁב אֶל־הֶעָפָר</b> בשעת המוות. כל הדברים הפיזיים מתחילים בחומר הגולמי וחוזרים אליו בסופו של דבר.
(כא) ובאשר לרוח, לעומת זאת – <b>מִי יוֹדֵעַ</b> את <b>רוּחַ בְּנֵי הָאָדָם, הָעֹלָה הִיא לְמָעְלָה, וְרוּחַ הַבְּהֵמָה הַיֹּרֶדֶת הִיא לְמַטָּה לָאָרֶץ.</b> רוב בני האדם אינם נותנים את דעתם להבדל בין רוח האדם לבין רוח הבהמה.
(כב) <b>וְרָאִיתִי כִּי אֵין טוֹב</b>, לפחות כפתרון זמני, כעין תרופת הרגעה, <b>מֵאֲשֶׁר יִשְׂמַח הָאָדָם בְּמַעֲשָׂיו, כִּי־הוּא חֶלְקוֹ, כִּי מִי יְבִיאֶנּוּ לִרְאוֹת בְּמֶה שֶׁיִּהְיֶה אַחֲרָיו</b>?! כיוון שרוב בני האדם רוב הזמן אינם רואים את מה שיהיה אחרי חייהם, עדיף שיחיו חיי מעשה פשוטים ושישמחו בחלקם בהווה.
<h2>פרק ד</h2>
(א) <b>וְשַׁבְתִּי אֲנִי</b> להתבונן פעם אחר פעם במתרחש בעולם, <b>וָאֶרְאֶה אֶת־כָּל־הָעֲשׁוּקִים</b>, קרבנות העוולות <b>אֲשֶׁר נַעֲשִׂים תַּחַת הַשָּׁמֶשׁ,</b> בעולם. <b>וְהִנֵּה</b> נראית <b>דִּמְעַת הָעֲשׁוּקִים</b>, <b>וְאֵין לָהֶם מְנַחֵם, וּמִיַּד עֹשְׁקֵיהֶם</b> ב<b>כֹחַ וְאֵין</b>, אין <b>לָהֶם מְנַחֵם.</b> העולם מלא רשעות וכאב.
(ב) <b>וְשַׁבֵּחַ</b>, משבח, מעדיף <b>אֲנִי אֶת־הַמֵּתִים, שֶׁ</b>הרי <b>כְּבָר מֵתוּ, מִן־הַחַיִּים אֲשֶׁר הֵמָּה חַיִּים עֲדֶנָה,</b> עדיין, כי המתים פטורים כבר מן הצרות הללו, ואילו החיים מוקפים בחיי עוולה.
(ג) <b>וְטוֹב מִשְּׁנֵיהֶם</b> – מן החיים ומן המתים – <b>אֵת אֲשֶׁר־עֲדֶן לֹא הָיָה,</b> מי שעוד לא נולד, <b>אֲשֶׁר לֹא־רָאָה אֶת־הַמַּעֲשֶׂה הָרָע אֲשֶׁר נַעֲשָׂה תַּחַת הַשָּׁמֶשׁ.</b> על המתים נשאר רושם הרוע; החיים חווים אותו; ואלה שטרם נולדו – בהם הרוע כלל לא נגע.
(ד) <b>וְרָאִיתִי אֲנִי אֶת־כָּל־עָמָל</b> העבודה <b>וְאֵת כָּל־כִּשְׁרוֹן הַמַּעֲשֶׂה, כִּי</b> תופעה זו <b>הִיא</b> הבסיס או התוצאה של <b>קִנְאַת־אִישׁ מֵרֵעֵהוּ.</b> פעמים רבות הצלחת עבודתו של אדם וכשרונותיו מעוררים את הזולת לקנא בו, אבל <b>גַּם־זֶה</b> – הקנאה בקנייני הזולת ובכוחותיו היא <b>הֶבֶל וּרְעוּת רוּחַ.</b>
(ה) מצד אחד <b>הַכְּסִיל חֹבֵק אֶת־יָדָיו</b> בחיקו, משום שהוא איננו עובד, <b>וְ</b>לכן אין לו פרנסה ומזון והוא <b>אֹכֵל אֶת־בְּשָׂרוֹ</b>, בשרו נאכל והוא מת מרעב, או: 'אוכל את עצמו' מתסכול ומחידלון מעש.
(ו) ומנגד <b>טוֹב מְלֹא כַף</b> אחת <b>נָחַת</b>, שלווה, יותר <b>מִמְּלֹא חָפְנַיִם</b>, ידיים מלאות <b>עָמָל וּרְעוּת רוּחַ,</b> עבודה קשה שאינה אלא הבל.
(ז) <b>וְשַׁבְתִּי אֲנִי</b> להתבונן בעולם <b>וָאֶרְאֶה</b> שההתמסרות לעמל ולחריצות היא <b>הֶבֶל תַּחַת הַשָּׁמֶשׁ.</b>
(ח) כי למשל <b>יֵשׁ אֶחָד, וְאֵין</b> עמו <b>שֵׁנִי</b>, הוא אדם בודד או שאינו משתף אחרים במפעלו, <b>גַּם בֵּן וָאָח אֵין־לוֹ, וְאֵין קֵץ לְכָל־עֲמָלוֹ, גַּם־עֵינוֹ לֹא־תִשְׂבַּע עֹשֶׁר.</b> הוא רוצה עוד ועוד. אדם זה יכול לשאול את עצמו: <b>וּלְ</b>מען <b>מִי אֲנִי עָמֵל</b>, הרי אינני צריך לפרנס איש מלבדי, <b>ו</b>לשם מה אני <b>מְחַסֵּר אֶת־נַפְשִׁי מִטּוֹבָה</b> בעבודתי הקשה?! <b>גַּם־זֶה הֶבֶל וְעִנְיַן רָע הוּא.</b>
(ט) לעומת זאת, אפשר למצוא טעם בעמל המשותף: <b>טוֹבִים הַשְּׁנַיִם מִן־הָאֶחָד, אֲשֶׁר יֵשׁ־לָהֶם שָׂכָר טוֹב בַּעֲמָלָם.</b> שניים שעובדים יחד זוכים לרווח גדול יותר.
(י) יתרונה של השותפות לסוגיה אינו רק כלכלי – <b>כִּי אִם־יִפֹּלוּ</b> – <b>הָאֶחָד יָקִים אֶת־חֲבֵרוֹ. וְאִילוֹ הָאֶחָד שֶׁיִּפֹּל</b> כשהוא לבדו – <b>וְאֵין שֵׁנִי לַהֲקִימוֹ.</b>
(יא) <b>גַּם</b>, יתרון נוסף – <b>אִם־יִשְׁכְּבוּ שְׁנַיִם</b> יחד – <b>וְחַם לָהֶם,</b> לפחות הם יחממו זה את זה, <b>וּלְאֶחָד אֵיךְ יֵחָם</b>?! מי יחמם אותו?!
(יב) <b>וְאִם</b> מישהו <b>יִתְקְפוֹ</b> את <b>הָאֶחָד</b> מהשניים, הוא לא יעמוד לבדו מול התוקף אלא <b>הַשְּׁנַיִם יַעַמְדוּ נֶגְדּוֹ. וְהַחוּט הַמְשֻׁלָּשׁ,</b> השזור<b>, לֹא בִמְהֵרָה יִנָּתֵק,</b> חוטים השזורים יחד הם חזקים יותר. ומכאן יתרונו של קשר בין שלושה על פני קשר בין שניים.
(יג) אפשר לחשוב כי התכלית שתצדיק את העמל מצויה בהורשת פֵּרותיו בעתיד. אולם גם העתיד אינו ניתן לשליטה, וגם הפרי הנצבר מן העמל אינו מבטיח כלום: <b>טוֹב יֶלֶד</b>, צעיר <b>מִסְכֵּן</b>, חסר כול <b>וְחָכָם,</b> יותר <b>מִמֶּלֶךְ</b> שיש לו הכול, אך הוא <b>זָקֵן וּכְסִיל אֲשֶׁר לֹא־יָדַע לְהִזָּהֵר עוֹד.</b> בחכמה כרוכים זהירות ופוטנציאל הצלחה, ואילו מי שהוא סכל, גם אם הוא מלך, עלול לנהוג בפזיזות, להיכשל וליפול.
(יד) <b>כִּי</b> המלך הכסיל דומה למי ש<b>מִבֵּית הָסוּרִים</b>, האסורים <b>יָצָא לִמְלֹךְ,</b> שהרי אין בידו הכלים הדרושים להנהיג ממלכה, <b>כִּי גַּם בְּמַלְכוּתוֹ נוֹלַד</b>, התגלה כ<b>רָשׁ,</b> שהרי הוא עני בדעת ובכישורי הנהגה.
(טו) <b>רָאִיתִי אֶת־כָּל־הַחַיִּים</b>, האנשים <b>הַמְהַלְּכִים תַּחַת הַשָּׁמֶשׁ עִם הַיֶּלֶד,</b> הדור <b>הַשֵּׁנִי</b>, תקוותם המניעה אותם נעוצה ונתלית בדור הבא <b>אֲשֶׁר יַעֲמֹד תַּחְתָּיו,</b> במקום הדור הראשון. כל דור משקיע את עמלו בדור שלאחריו, ומקווה שהוא יהיה מוצלח יותר מקודמיו.
(טז) אכן, <b>אֵין־קֵץ לְכָל־הָעָם, לְכֹל</b> דור <b>אֲשֶׁר־הָיָה לִפְנֵיהֶם,</b> שחי בעבר, ו<b>גַּם</b> הדורות <b>הָאַחֲרוֹנִים</b>, המאוחרים <b>לֹא יִשְׂמְחוּ־בוֹ,</b> בילד השני שהדור הנוכחי נושא עיניו אליו, <b>כִּי־גַם־זֶה</b> – הייחול כלפי הילד השני, התקווה הנתלית בשרשרת הדורות <b>הֶבֶל וְרַעְיוֹן רוּחַ.</b>
(יז) <b>שְׁמוֹר רַגְלְךָ</b>, היזהר <b>כַּאֲשֶׁר תֵּלֵךְ אֶל־בֵּית הָאֱלֹהִים.</b> שים לב לתכלית הליכתך לשם <b>ו</b>היֵה <b>קָרוֹב לִשְׁמֹעַ</b> תורה ומצווה <b>מִתֵּת הַכְּסִילִים זָבַח,</b> מהשוטים המביאים קרבנות, <b>כִּי</b> הם בסכלותם <b>אֵינָם יוֹדְעִים</b> אפילו <b>לַעֲשׂוֹת רָע.</b>
<h2>פרק ה</h2>
(א) <b>אַל־תְּבַהֵל עַל־פִּיךָ.</b> אל תהיה בהול בדברי פיך. <b>וְ</b>גם <b>לִבְּךָ,</b> מחשבתך <b>אַל־יְמַהֵר לְהוֹצִיא דָבָר לִפְנֵי הָאֱלֹהִים, כִּי הָאֱלֹהִים בַּשָּׁמַיִם וְאַתָּה עַל־הָאָרֶץ,</b> וידיעתך מוגבלת. <b>עַל־כֵּן יִהְיוּ דְבָרֶיךָ</b>, דיבוריך אליו ועליו, והדיבורים בכלל <b>מְעַטִּים,</b>
(ב) <b>כִּי בָּא הַחֲלוֹם בְּרֹב עִנְיָן,</b> בגיבוב נושאים. <b>ו</b>בדומה לכך, <b>קוֹל כְּסִיל</b> ניכר בכך שהוא בא <b>בְּרֹב דְּבָרִים.</b> סימן ההיכר לדברי כסיל הוא פטפוטים מרובים, כדברים הבטלים שבחלום.
(ג) <b>כַּאֲשֶׁר תִּדֹּר נֶדֶר לֵאלֹהִים</b> – <b>אַל־תְּאַחֵר לְשַׁלְּמוֹ.</b> הבֵא אותו בזמנו, <b>כִּי אֵין חֵפֶץ בַּכְּסִילִים,</b> הנודרים בפזיזות ובקלות ואינם עומדים בדיבורם. <b>אֵת אֲשֶׁר־תִּדֹּר</b> – <b>שַׁלֵּם.</b>
(ד) אכן <b>טוֹב</b> יותר <b>אֲשֶׁר לֹא־תִדֹּר</b> כלל, <b>מִשֶּׁתִּדּוֹר וְלֹא תְשַׁלֵּם.</b>
(ה) <b>אַל־תִּתֵּן אֶת־פִּיךָ ל</b>ה<b>חֲטִיא אֶת־בְּשָׂרֶךָ,</b> את עצמך. דיבורים שאינם מכוונים ואינם ראויים עלולים להביא להידרדרותך או לסכן אותך. <b>וְאַל־תֹּאמַר לִפְנֵי הַמַּלְאָךְ</b>, השליח האחראי על גביית הנדרים <b>כִּי שְׁגָגָה הִיא. לָמָּה יִקְצֹף הָאֱלֹהִים עַל־קוֹלֶךָ וְחִבֵּל</b>, וישחית <b>אֶת־מַעֲשֵׂה יָדֶיךָ</b>?!
(ו) <b>כִּי בְרֹב חֲלֹמוֹת וַהֲבָלִים וּדְבָרִים,</b> דיבורים <b>הַרְבֵּה</b> באות הצרות הללו, <b>כִּי אֶת־הָאֱלֹהִים יְרָא.</b> התנהגות שאינה מכבדת את ההתחייבויות והדיבור יכולה להזיק לדובר עצמו, ויש בה גם העזת פנים כלפי אלוקים.
(ז) <b>אִם־עֹשֶׁק רָשׁ</b>, ניצוּל העני <b>וְגֵזֶל</b>, פגיעה כוחנית ב<b>מִשְׁפָּט וָצֶדֶק תִּרְאֶה בַמְּדִינָה</b> – <b>אַל־תִּתְמַהּ עַל־הַחֵפֶץ,</b> הדבר, <b>כִּי גָבֹהַּ מֵעַל גָּבֹהַּ שֹׁמֵר,</b> משגיח, <b>וּגְבֹהִים עֲלֵיהֶם</b> – על המעשים שאתה רואה. העולם בנוי קומות על קומות ודרגות על דרגות. אינך מבין את טעמם של המאורעות, והם אינם מיושבים על לבך משום שנקודת התצפית שלך נמוכה ומוגבלת. על כן אינך יכול לראות את התמונה הגדולה.
(ח) <b>וְיִתְרוֹן אֶרֶץ בַּכֹּל הוּא.</b> האדמה עדיפה מכל רכוש אחר, שהרי אפילו <b>מֶלֶךְ לְשָׂדֶה נֶעֱבָד,</b> משועבד. השדה הוא מקור החיים והכול תלויים בעיבודו.
(ט) <b>אֹהֵב כֶּסֶף לֹא־יִשְׂבַּע כֶּסֶף.</b> אהבת הכסף אינה מגיעה אף פעם לסיפוקה. <b>וּמִי־אֹהֵב בֶּהָמוֹן</b>, האוהב ריבוי קניינים – <b>לֹא</b> יקבל מכך <b>תְבוּאָה</b> ומזון. <b>גַּם־זֶה</b> – ריבוי הקניין <b>הָבֶל.</b>
(י) <b>בִּרְבוֹת הַטּוֹבָה,</b> כאשר מובא שפע של אוכל אל הבית – <b>רַבּוּ אוֹכְלֶיהָ.</b> אנשים רבים יותר אוכלים אותו. <b>וּמַה־כִּשְׁרוֹן</b>, תועלת יש <b>לִבְעָלֶיהָ</b>, מה מרוויח בעל הטובה מן השפע הזה?! הוא עצמו אינו מפיק מכך דבר <b>כִּי אִם־רְאוּת עֵינָיו,</b> הוא לא נהנה אלא בראייתו את הונו; או: המראה של אחרים האוכלים את הונו.
(יא) <b>מְתוּקָה שְׁנַת הָעֹבֵד, אִם־מְעַט וְאִם־הַרְבֵּה יֹאכֵל</b> לפניה. שנתו של העובד ערֵבה, גם אם אכל מעט. <b>וְ</b>אילו <b>הַשָּׂבָע לֶעָשִׁיר אֵינֶנּוּ מַנִּיחַ לוֹ לִישׁוֹן,</b> מפני שלא יגע מספיק בעבודתו. ועוד הוא טרוד בדאגה לנכסים ואינו נהנה מן השפע והשובע.
(יב) <b>יֵשׁ רָעָה חוֹלָה,</b> מחלה רעה, <b>רָאִיתִי תַּחַת הַשָּׁמֶשׁ</b> – <b>עֹשֶׁר שָׁמוּר לִבְעָלָיו,</b> עושר שאדם שומר וחוסך ואינו נהנה ממנו כלל, משום שהוא מצפה לרווחים גדולים ממנו – עושר זה הוא <b>לְרָעָתוֹ.</b>
(יג) הואיל <b>וְאָבַד</b>, כאשר אובד <b>הָעֹשֶׁר הַהוּא בְּעִנְיַן רָע,</b> בעסק ביש, <b>וְהוֹלִיד</b>, וכשאותו אדם מוליד <b>בֵּן</b> – <b>וְאֵין בְּיָדוֹ</b> של הבן <b>מְאוּמָה.</b>
(יד) <b>כַּאֲשֶׁר יָצָא מִבֶּטֶן אִמּוֹ</b> חסר כול, כך <b>עָרוֹם יָשׁוּב לָלֶכֶת, כְּשֶׁבָּא,</b> כפי שהאדם בא אל העולם, <b>וּמְאוּמָה לֹא־יִשָּׂא בַ</b>עבור <b>עֲמָלוֹ שֶׁיֹּלֵךְ בְּיָדוֹ.</b>
(טו) <b>וְגַם־זֹה רָעָה חוֹלָה</b> – <b>כָּל־עֻמַּת</b>, כלעומת <b>שֶׁבָּא</b> האדם לעולם – <b>כֵּן יֵלֵךְ, וּמַה־יִּתְרוֹן לוֹ שֶׁיַּעֲמֹל לָרוּחַ</b>, לשווא?!
(טז) לא הייתה תועלת בעושרו; ולא זו בלבד – <b>גַּם</b> סבל מכך שבהיותו טרוד, <b>כָּל־יָמָיו בַּחֹשֶׁךְ</b>, ביגון <b>יֹאכֵל,</b> או: בשעת בין-הערביים, שאינה יום – שבו עליו לעבוד, ואינה לילה – הנצרך לשנתו, <b>וְכָעַס הַרְבֵּה</b> בימי חייו, <b>וְחָלְיוֹ</b>, וחלה <b>וָקָצֶף,</b> וזעם.
(יז) במקום לחלום על עושר, לחסוך לעתיד עלום ולהסתכן באיבוד הממון – <b>הִנֵּה אֲשֶׁר־רָאִיתִי אָנִי</b> דבר <b>טוֹב, אֲשֶׁר־יָפֶה</b> לאדם <b>לֶאֱכוֹל וְלִשְׁתּוֹת וְלִרְאוֹת טוֹבָה</b>, ליהנות <b>בְּכָל־עֲמָלוֹ שֶׁיַּעֲמֹל תַּחַת־הַשֶּׁמֶשׁ</b> ב<b>מִסְפַּר יְמֵי־חַיָּו אֲשֶׁר־נָתַן־לוֹ הָאֱלֹהִים</b> במקום לתכנן תכניות שאולי לא יתממשו, <b>כִּי־הוּא חֶלְקוֹ.</b>
(יח) <b>גַּם כָּל־הָאָדָם אֲשֶׁר נָתַן־לוֹ הָאֱלֹהִים עֹשֶׁר וּנְכָסִים, וְהִשְׁלִיטוֹ לֶאֱכֹל מִמֶּנּוּ</b> בחייו <b>וְלָשֵׂאת אֶת־חֶלְקוֹ</b>, ליהנות מחלקו, <b>וְלִשְׂמֹחַ בַּעֲמָלוֹ</b> – <b>זֹה</b>, האפשרות שאדם ייהנה מהונו בפועל – <b>מַתַּת</b>, מתנת <b>אֱלֹהִים הִיא,</b>
(יט) <b>כִּי לֹא הַרְבֵּה יִזְכֹּר אֶת</b>, עם <b>יְמֵי חַיָּיו,</b> שהרי הם אינם מרובים. <b>כִּי</b>, אלא <b>הָאֱלֹהִים</b> הוא ה<b>מַעֲנֶה</b> לצרכיו של אדם והוא שיחונן אותו <b>בְּשִׂמְחַת לִבּוֹ.</b> על כן מוטב לו לאדם ליהנות משלוותו ולא לשגות בתכניות עתידיות שאין בהן ממש.
<h2>פרק ו</h2>
(א) <b>יֵשׁ רָעָה אֲשֶׁר רָאִיתִי תַּחַת הַשָּׁמֶשׁ,</b> בעולם הזה, <b>וְרַבָּה הִיא עַל־הָאָדָם.</b> זוהי מציאות רווחת –
(ב) <b>אִישׁ אֲשֶׁר יִתֶּן־לוֹ הָאֱלֹהִים עֹשֶׁר וּנְכָסִים וְכָבוֹד, וְאֵינֶנּוּ חָסֵר לְנַפְשׁוֹ מִכֹּל אֲשֶׁר־יִתְאַוֶּה.</b> אדם שכל האפשרויות היו פתוחות בפניו לחיות חיים טובים, <b>וְ</b>אולם <b>לֹא־יַשְׁלִיטֶנּוּ הָאֱלֹהִים לֶאֱכֹל מִמֶּנּוּ,</b> והוא מת טרם עלה בידו להגשים את שאיפותיו וחלומותיו, <b>כִּי אִישׁ נָכְרִי יֹאכְלֶנּוּ.</b> אדם אחר נהנה מהישגיו. <b>זֶה הֶבֶל וָחֳלִי רָע הוּא.</b>
(ג) או דוגמא אחרת: <b>אִם־יוֹלִיד אִישׁ מֵאָה</b> ילדים מנשים רבות, <b>וְשָׁנִים רַבּוֹת יִחְיֶה, וְרַב שֶׁיִּהְיוּ יְמֵי־שָׁנָיו,</b> ושנותיו יהיו רבות מהרגיל. עם כל הטובה שיש לו – <b>וְנַפְשׁוֹ לֹא־תִשְׂבַּע מִן־הַטּוֹבָה.</b> הוא אינו מוצא סיפוק והנאה, ולכן אינו חדל לרדוף אחרי הישגים נוספים. <b>וְגַם־קְבוּרָה</b> לבסוף <b>לֹא־הָיְתָה לּוֹ.</b> ייתכן שאדם כזה, למרות עמלו והישגיו לא יזכה בקבורה מכובדת, כפי שאירע לאנשים שנסעו למרחקים כדי להתעשר, ועקבותיהם נעלמו. <b>אָמַרְתִּי: טוֹב</b> יותר <b>מִמֶּנּוּ הַנָּפֶל.</b> טוב היה לו אילולא נולד,
(ד) <b>כִּי</b> כמו הנפל, <b>בַהֶבֶל</b> הוא <b>בָּא, וּבַחֹשֶׁךְ יֵלֵךְ, וּבַחֹשֶׁךְ שְׁמוֹ יְכֻסֶּה,</b> ולא יישאר ממנו דבר.
(ה) האדם הזה בא לעולם בידיים ריקות, עבד קשה, האריך ימים והעמיד צאצאים רבים, ולבסוף הוא מת במקום זר ומרוחק ויוצא מן העולם בידיים ריקות בלא שנהנה מפרי עמלו. הנפל, לעומתו, <b>גַּם־שֶׁמֶשׁ לֹא־רָאָה וְלֹא יָדָע</b> שום עמל ורע, ולפיכך יש יותר <b>נַחַת לָזֶה</b> – לנפל <b>מִזֶּה</b> – מהאדם הזה.
(ו) <b>וְ</b>גם <b>אִלּוּ חָיָה</b> אותו אדם <b>אֶלֶף שָׁנִים פַּעֲמַיִם</b> – <b>וְטוֹבָה לֹא רָאָה,</b> שכן הוא היה להוט לרכוש נכסים ולהרחיב אפשרויות, ולא הגיע ליהנות מהם. <b>הֲלֹא אֶל־מָקוֹם אֶחָד הַכֹּל הוֹלֵךְ</b> – אל המוות, ודבר לא יישאר מכל הישגיו.
(ז) אמנם <b>כָּל־־־עֲמַל הָאָדָם לְפִיהוּ,</b> לשם אכילתו וסיפוקו, אך בפועל – <b>וְגַם־הַנֶּפֶשׁ לֹא תִמָּלֵא,</b> תסופק. על פי רוב אין אדם יוצא מן העולם וחצי תאוותו בידו.
(ח) <b>כִּי מַה־יּוֹתֵר לֶחָכָם</b>, יתרונו של החכם <b>מִן־הַכְּסִיל</b>?! הרי שניהם אינם חסינים מפני תנועת הרדיפה שבחיים ואף לא מפני המוות. <b>מַה</b> לו <b>לֶּעָנִי</b> החכם וה<b>יוֹדֵעַ</b> שהנפש לא תימלא, <b>לַהֲלֹךְ נֶגֶד הַחַיִּים,</b> במקום לפעול בתוך החיים ובעדם?!
(ט) ממה שנאמר עד כה עולה ש<b>טוֹב מַרְאֵה עֵינַיִם</b>, החיים הממשיים עצמם <b>מֵהֲלָךְ־נָפֶשׁ,</b> המרוצָה וההשתוקקות לקראת מה שטרם הושג. אלא ש<b>גַּם־זֶה</b> – מראה העיניים של המציאות הוא <b>הֶבֶל וּרְעוּת רוּחַ.</b>
(י) שכן <b>מַה־שֶּׁהָיָה</b> – <b>כְּבָר נִקְרָא שְׁמוֹ.</b> הדברים שהיו כבר נמצאים בעולם, ואין לחולל בהם תמורה. <b>וְנוֹדָע אֲשֶׁר־הוּא</b> רק <b>אָדָם, וְלֹא־יוּכַל לָדִין</b>, לריב <b>עִם</b> מה <b>שֶׁתַּקִּיף מִמֶּנּוּ.</b> האדם איננו יכול לשנות את המציאות, שהיא חזקה ממנו.
(יא) <b>כִּי</b>, מאחר ש<b>יֵשׁ־דְּבָרִים הַרְבֵּה</b> בעולם, קטנים וגדולים, והם <b>מַרְבִּים הָבֶל.</b> ככל שעולמו של אדם עשיר יותר, דברי הבל מעסיקים אותו יותר. מי שחי מול שפע עצום של דברים, ייתקל בהבלים רבים לאין שיעור – <b>מַה־יֹּתֵר</b>, יישאר מכל אלה <b>לָאָדָם</b>?!
(יב) <b>כִּי מִי־יוֹדֵעַ מַה־טּוֹב לָאָדָם בַּחַיִּים,</b> ב<b>מִסְפַּר יְמֵי־חַיֵּי הֶבְלוֹ, וְיַעֲשֵׂם</b> – והרי הוא עושה את ימיו חסרי ממשות <b>כַּצֵּל. אֲשֶׁר</b>, שהרי <b>מִי־יַגִּיד לָאָדָם מַה־יִּהְיֶה אַחֲרָיו תַּחַת הַשָּׁמֶשׁ</b>?! אין איש יודע זאת, ועל כן לא יֵדע אדם מהו הטוב שיתקיים גם לאחר מותו כדי שיעשהו בחייו. אף על פי שקהלת תוהה אם יש מי שיודע מה טוב לאדם בחיים – תהייה שהוא כורך גם במבוכה נוכח מגבלות האדם לדעת את העתיד ואת פשר הקיום בכלל – הוא מנסה לענות לשאלה זו, שהוצבה תחילה כשאלה רטורית חסרת מענה. כאן יופיעו אמירות על טוב יחסי בחיי אנוש מזוויות אחדות:
<h2>פרק ז</h2>
(א) <b>טוֹב</b>, עדיף <b>שֵׁם מִשֶּׁמֶן טוֹב.</b> את השמן מריחים רק הקרובים, ואילו שמו הטוב של אדם יוצא למרחוק ונשמר בתודעתם של השומעים עליו. <b>וְיוֹם הַמָּוֶת</b> של האדם טוב <b>מִיּוֹם הִוָּלְדוֹ,</b> משום שביום המוות אפשר לראות במה זכה אדם לשמו הטוב, ואילו ביום הלידה אי-אפשר לדעת מה יעלה בסופו.
(ב) ובהמשך ליתרון המוות – <b>טוֹב לָלֶכֶת אֶל־בֵּית־אֵבֶל מִלֶּכֶת אֶל־בֵּית מִשְׁתֶּה, בַּאֲשֶׁר</b> המוות <b>הוּא סוֹף כָּל־הָאָדָם, וְ</b>לכן אולי <b>הַחַי</b> ההולך אל בית אבל <b>יִתֵּן אֶל־לִבּוֹ</b>: הרי אם הכול נגמר במוות, מן הראוי לעשות משהו בשנות החיים. בשגרת החיים נוטים להדחיק שאלות אלה, אבל נוכח אפשרות המוות אדם יכול להתנער ולהחליט לשנות את דרכיו. קהלת מעדיף מצבים שאינם נעימים, משום שהם עשויים להניע את האדם להתקדם.
(ג) על כן הוא קובע גם ש<b>טוֹב</b> ומקדם יותר <b>כַּעַס</b> של הזולת <b>מִשְּׂחוֹק, כִּי בְרֹעַ פָּנִים יִיטַב לֵב.</b> לבו של אדם עשוי להשתפר, להתעדן ולהתקדם בעקבות הביקורת של הזולת.
(ד) <b>לֵב חֲכָמִים בְּבֵית אֵבֶל.</b> החכמים נותנים דעתם על המוות, ועל כן הם הוגים בעתיד האדם ובתכליתו, כאמור, <b>וְ</b>אילו <b>לֵב כְּסִילִים בְּבֵית שִׂמְחָה,</b> שם נהנים לעת עתה.
(ה) <b>טוֹב</b> יותר ב <b>לִשְׁמוֹעַ גַּעֲרַת חָכָם</b>, אף על פי שאינה נעימה, אך היא עשויה להנחות את השומע, <b>מֵאִישׁ</b> ה<b>שֹׁמֵעַ שִׁיר כְּסִילִים.</b> שיר ההבאי והשטות של הכסילים עשוי להיות ערב לאוזן, אך אין הוא מורה לשומעו דבר, ואין בו כדי להציב בפניו אתגר.
(ו) <b>כִּי כְקוֹל הַסִּירִים</b>, סוג של קוצים הנשרפים <b>תַּחַת הַסִּיר, כֵּן שְׂחֹק הַכְּסִיל.</b> אין בשחוק הכסיל יותר מאשר בקולות הפצפוץ של קוצים נשרפים, קולות חלשים, רגעיים וחסרי כל משמעות. <b>וְגַם־זֶה</b> – שחוק הכסיל; או להיפך: העדפת גערת החכם <b>הָבֶל,</b> שכן אחרי כל העצות ודברי החכמה, בסופו של דבר גם המחכים עלול בנקל לאבד את מעלתו,
(ז) <b>כִּי הָעֹשֶׁק יְהוֹלֵל חָכָם.</b> העושק מוציא אפילו את החכם משיקול הדעת שלו, <b>ו</b>העושק <b>יאַבֵּד</b> וישחית גם <b>אֶת־לֵב מַתָּנָה,</b> את הלב ההגון שניתן לאדם.
(ח) קהלת חוזר לומר דברי מוסר ועצה בכיוון שבו החל – העדפתו של מה שאינו מספק מיד אך יש בו כדי לתרום בטווח הארוך: <b>טוֹב</b> להביט אל <b>אַחֲרִית דָּבָר מֵ</b>אשר אל <b>רֵאשִׁיתוֹ.</b> ההתחלה עשויה להיות מרשימה, אך מה שנשאר בסיכומו הסופי הוא החשוב. <b>טוֹב אֶרֶךְ־רוּחַ</b>, סבלן <b>מִגְּבַהּ רוּחַ,</b> אדם גאה.
(ט) גם המימרה הבאה משבחת את הסבלנות, ואף בה נזכרת רוחו של אדם: <b>אַל־תְּבַהֵל בְּרוּחֲךָ</b>, תניח לעצמך בקלות <b>לִכְעוֹס, כִּי כַעַס בְּחֵיק כְּסִילִים יָנוּחַ.</b> התפרצויות זעם עשויות להביא לסיפוק רגשי ולפורקן מידי, אבל ביטוי מהיר לכעס שאין בו שיקול דעת, הוא מידתם של שוטים.
(י) ומול העיסוק ביחס אל האחרית, מימרה המתייחסת אל העבר: <b>אַל־תֹּאמַר: מֶה הָיָה</b> בעבר, ואל תאמר <b>שֶׁהַיָּמִים הָרִאשֹׁנִים הָיוּ טוֹבִים מֵאֵלֶּה, כִּי לֹא מֵחָכְמָה שָׁאַלְתָּ עַל־זֶה.</b> אל תתרפק על העבר, בין שזה עברך האישי ובין שזה העבר הקולקטיבי – ימי האבות, שכן ימי קדם לא היו טובים מן ההווה. יש שהבינו דבר זה במשמעות הנפוצה: אכן העולם מידרדר במשך הדורות, ועל כן לא חכם לבטא משאלה בלתי ראלית זאת. על כל פנים אין טעם באמירה שאינה מביאה לתוצאות, אלא יש לקבל את המציאות כמות שהיא.
(יא) קהלת מקבץ כאן דברי חכמה מקובלים, ובסוף הוא הורס את התפיסות המקובלות על החכמה המשוקעת בהם: <b>טוֹבָה חָכְמָה עִם־נַחֲלָה,</b> נכסים חומריים. צירופם של נכסי רוח עם משאבים גשמיים מיטיב עם האדם. <b>וְיֹתֵר</b> – <b>לְרֹאֵי הַשָּׁמֶשׁ,</b> ויתרונו של החכם בעל הנכסים גדל אם נכסיו גלויים וידועים לאנשים המקיפים אותו.
(יב) <b>כִּי</b> החכם שהוא בעל נחלה חוסה <b>בְּצֵל הַחָכְמָה</b> ו<b>בְצֵל הַכָּסֶף.</b> הוא מוגן יותר, וממילא השפעתו על הבריות מרובה. <b>וְיִתְרוֹן</b> ה<b>דַּעַת</b> על הכסף הוא בכך ש<b>הַחָכְמָה תְּחַיֶּה בְעָלֶיהָ.</b> החכמה והדעת עשויות להביא לבעליהן חיים.
(יג) <b>רְאֵה אֶת־מַעֲשֵׂה הָאֱלֹהִים,</b> התבונן בעולם וקבל אותו כאשר עשאו האלוקים, <b>כִּי מִי יוּכַל לְתַקֵּן אֵת אֲשֶׁר עִוְּתוֹ</b>?! גם אם לדעתך העולם נברא מעוות, לא תוכל לתקנו.
(יד) ומכיוון שכך <b>בְּיוֹם טוֹבָה הֱיֵה בְטוֹב, וּבְיוֹם רָעָה רְאֵה</b> מה תוכל לעשות כדי שלא יהיה גרוע יותר. או: סבול וקבל. <b>גַּם אֶת־זֶה</b>, הטוב <b>לְעֻמַּת־זֶה</b>, הרע <b>עָשָׂה הָאֱלֹהִים, עַל־דִּבְרַת,</b> כך <b>שֶׁלֹּא יִמְצָא הָאָדָם אַחֲרָיו מְאוּמָה,</b> לא יגיע לכלל תובנה ומסקנה; או: כדי שהאדם לא יוכל לטעון כנגד הטיה וחוסר איזון.
(טו) <b>אֶת־הַכֹּל רָאִיתִי בִּימֵי הֶבְלִי,</b> בחיי החולפים. ראיתי מצד אחד ש<b>יֵשׁ צַדִּיק</b> ש<b>אֹבֵד בְּצִדְקוֹ,</b> אף שראוי היה שיהיה לו המשך; <b>וְיֵשׁ</b> מצד שני <b>רָשָׁע</b> ה<b>מַאֲרִיךְ</b> לחיות <b>בְּרָעָתוֹ,</b> אף שראוי היה שיאבד מן העולם.
(טז) בשל מורכבות ההוויה ועיוותיה, היה זהיר. כיווני ההמלצות שלהלן מנוגדים זה לזה. הוראות אלה באות כדי לאזן זו את זו. <b>אַל־תְּהִי צַדִּיק הַרְבֵּה,</b> אל תפריז במידות טובות כגון רחמנות מוגזמת, בסיגופים או בחששות והרחקות יתר מעבר למקובל, <b>וְאַל־תִּתְחַכַּם</b>, תהיה חכם <b>יוֹתֵר</b> מדי, <b>לָמָּה תִּשּׁוֹמֵם</b>, תשתגע או תיבעת מתוך הפרזתך?! ריבוי צדקות וחכמה יכול להפוך לך לרועץ.
(יז) מאידך גיסא, <b>אַל־תִּרְשַׁע הַרְבֵּה,</b> מדי, גם אם רשעת מעט. <b>וְאַל־תְּהִי סָכָל</b>, טיפש – <b>לָמָּה תָמוּת בְּלֹא עִתֶּךָ</b>, לפני זמנך?! הרי הרשעים והסכלים מוּעדים יותר להיהרג בקיצור ימים.
(יח) <b>טוֹב אֲשֶׁר תֶּאֱחֹז בָּזֶה וְגַם־מִזֶּה אַל־תַּנַּח אֶת־יָדֶךָ.</b> ראוי אפוא שתנהג במידה ממוצעת, ולא תִּטה אל הקצוות, <b>כִּי־יְרֵא אֱלֹהִים</b>, הוא האדם המתון, <b>יֵצֵא</b>, יינצל <b>אֶת־כֻּלָּם,</b> מן הבעיות הצפויות למי שפונה אל הקצוות בכל כיוון.
(יט) <b>הַחָכְמָה תָּעֹז לֶחָכָם</b>, תחזק את החכם יותר <b>מֵעֲשָׂרָה,</b> מהרבה <b>שַׁלִּיטִים אֲשֶׁר הָיוּ בָּעִיר,</b> מבעלי כוח רב.
(כ) באשר להוראה שלא להיות צדיק הרבה – <b>כִּי אָדָם אֵין צַדִּיק בָּאָרֶץ אֲשֶׁר יַעֲשֶׂה־טּוֹב וְלֹא יֶחֱטָא.</b> במציאות הפגומה אין צדיקים מושלמים. גם אם האדם יתאמץ, הוא לא יוכל להגיע אל האידיאל.
(כא) <b>גַּם לְכָל־הַדְּבָרִים אֲשֶׁר יְדַבֵּרוּ</b> הבריות – <b>אַל־תִּתֵּן לִבֶּךָ.</b> אל תשים לבך יותר מדי לדיבורים עליך, <b>אֲשֶׁר</b>, כדי ש<b>לֹא־תִשְׁמַע אֶת־עַבְדְּךָ מְקַלְלֶךָ.</b> אם תקשיב לכל דבר, אתה עלול לשמוע דברים שאינם מעלים ואינם מורידים, אך גם אינם נעימים לשמיעה – כקללת עבדך. לכן עדיף שלא תכרה אוזן לכל דיבור.
(כב) ובעצם, גם אם תשמע דיבורים אלו, רצוי שהם לא יעוררו בך כעס, <b>כִּי גַּם־פְּעָמִים רַבּוֹת יָדַע לִבֶּךָ אֲשֶׁר גַּם־אַתָּ</b>ה <b>קִלַּלְתָּ אֲחֵרִים.</b> כשם שמפיך יוצאים דיבורים שאינם ראויים, עושים זאת גם אחרים.
(כג) ובעניין התחכמות יתר – <b>כָּל־זֹה נִסִּיתִי בַחָכְמָה. אָמַרְתִּי: "אֶחְכָּמָה",</b> ניסיתי לצעוד בנתיב החכמה, <b>וְ</b>נוכחתי לדעת ש<b>הִיא</b>, החכמה <b>רְחוֹקָה מִמֶּנִּי.</b> גם מי שמתאמץ להשיגה, לא יגיע אל שלמותה.
(כד) ניסיתי להקיף הכול בתודעתי, אך הגעתי למסקנה ש<b>רָחוֹק מַה־שֶּׁהָיָה</b> בעבר, ועל כן אי-אפשר לדעת אותו ולהבינו, <b>וְ</b>גם מה שאינו נחלת העבר – <b>עָמֹק עָמֹק, מִי יִמְצָאֶנּוּ</b>?! ועל כן הוא נבצר מבינתנו. מניסיוני, החכמה והידיעה מוגבלות.
(כה) אף על פי ששוחר הדעת המבקש להחכים לא ימצא את מבוקשו במלואו, קהלת מצביע על דברים שמצא בחכמתו: תחילה הוא מזהיר את מבקש החכמה המבקש לחיות חיים שקולים, מפני סכנתה של אשה מפתה – <b>סַבּוֹתִי</b>, הסתובבתי <b>אֲנִי וְ</b>הפניתי את <b>לִבִּי לָדַעַת וְלָתוּר</b>, לחקור <b>וּ</b>ל<b>בַקֵּשׁ חָכְמָה וְחֶשְׁבּוֹן</b>, מחשבה מתוחכמת, תחבולה. <b>וְלָדַעַת</b>, ולהיווכח שה<b>רֶשַׁע</b> הוא <b>כֶּסֶל,</b> טיפשות<b>, וְהַסִּכְלוּת</b> היא <b>הוֹלֵלוֹת,</b> שיגעון.
(כו) <b>וּמוֹצֶא אֲנִי מַר</b>, קשה <b>מִמָּוֶת אֶת־הָאִשָּׁה אֲשֶׁר הִיא מְצוֹדִים,</b> מוקשים, <b>וַחֲרָמִים</b>, רשתות לכידה, מכמורות – <b>לִבָּהּ.</b> האשה המפתה גרועה בעיני מן המוות. <b>אֲסוּרִים</b>, כבלים הן <b>יָדֶיהָ.</b> על כן ראוי שמי שהוא <b>טוֹב לִפְנֵי הָאֱלֹהִים</b>, האדם הטוב והישר <b>יִמָּלֵט מִמֶּנָּה, וְ</b>אילו <b>חוֹטֵא יִלָּכֶד בָּהּ,</b> ברשתה. קהלת אינו מטיף לנזירות, אלא קורא לגבר להתבונן בפיכחון ובזהירות בתשוקתו ובעצמת השפעותיה של האשה עליו, פן יילכד באשת מצודים.
(כז) <b>רְאֵה זֶה</b> מה ש<b>מָצָאתִי, אָמְרָה</b> חכמת <b>קֹהֶלֶת:</b> בדקתי בפרטי המציאות <b>אַחַת לְאַחַת לִמְצֹא חֶשְׁבּוֹן,</b> לערוך מעין סטטיסטיקה:
(כח) ישנם דברים <b>אֲשֶׁר עוֹד־בִּקְשָׁה נַפְשִׁי</b>, חיפשתי <b>וְלֹא מָצָאתִי</b> בחשבונותי – <b>אָדָם אֶחָד</b> מושלם <b>מ</b>תוך <b>אֶלֶף מָצָאתִי, וְאִשָּׁה</b> מושלמת <b>בְכָל־אֵלֶּה לֹא מָצָאתִי.</b> קביעה זו אולי רומזת לאלף הנשים שהיו לשלמה.
(כט) תובנות רבות חיפשתי ולא מצאתי, ומה שמצאתי אינו חשוב בעיני, <b>לְבַד</b>, אך <b>רְאֵה,</b> את <b>זֶה מָצָאתִי,</b> ולדבר חכמה זה ראוי לשים לב – <b>אֲשֶׁר עָשָׂה הָאֱלֹהִים אֶת־הָאָדָם יָשָׁר, וְהֵמָּה</b> – האנשים <b>בִקְשׁוּ</b> לעשות <b>חִשְּׁבֹנוֹת רַבִּים,</b> לעוות וליצור תחבולות. גיליתי שהאנושות היא המחבלת בעולם. לולא המקח והממכר של בני האדם, הימוריהם, מזימותיהם ותכניותיהם, יכול היה העולם להיות מתוקן הרבה יותר.
<h2>פרק ח</h2>
(א) <b>מִי כְּהֶחָכָם, וּמִי יוֹדֵעַ פֵּשֶׁר דָּבָר</b>?! אין מי שיבין את פשר הדברים כמו החכם. <b>חָכְמַת אָדָם תָּאִיר פָּנָיו, ו</b>בעקבות חכמתו <b>עֹז פָּנָיו</b>, עזות הפנים והיוהרה שהיו בחכם <b>יְשֻׁנֶּא,</b> ישתנה לטובה. החכמה מקרינה על פני החכם, והיא תשפיע על מידותיו.
(ב) <b>אֲנִי</b> את <b>פִּי־מֶלֶךְ שְׁמֹר,</b> שומר, שומע בקולו, <b>ו</b>אני שומר גם <b>עַל דִּבְרַת</b>, דבר <b>שְׁבוּעַת אֱלֹהִים,</b> השבועה שנשבעתי לאלוקים.
(ג) <b>אַל־תִּבָּהֵל,</b> תברח. <b>מִפָּנָיו תֵּלֵךְ</b> לאן שישלח אותך. <b>אַל־תַּעֲמֹד בְּדָבָר רָע, כִּי כָּל־אֲשֶׁר יַחְפֹּץ יַעֲשֶׂה.</b> אם תמרה את פי המלך, תמצא אותך רעה.
(ד) <b>בַּאֲשֶׁר דְּבַר־מֶלֶךְ</b>, פקודתו של המלך היא האמצעי ל<b>שִׁלְטוֹן. וּמִי יֹאמַר־לוֹ מַה־תַּעֲשֶׂה</b>?! איש לא יערער על מעשיו של המלך, וכל שכן – על מעשיו של אלוקים.
(ה) <b>שׁוֹמֵר מִצְוָה</b>, שהיא צו המלך, <b>לֹא יֵדַע דָּבָר רָע, וְעֵת וּמִשְׁפָּט יֵדַע לֵב חָכָם.</b> החכם זוכר את יום הפקודה הצפוי, ומציית לחוק בהווה מתוך מחשבה על המשפט העתיד לבוא, או: החכם יודע את הזמן והמתכונת הראויים לכל דבר,
(ו) <b>כִּי לְכָל־חֵפֶץ</b>, דבר <b>יֵשׁ עֵת וּמִשְׁפָּט, כִּי־רָעַת הָאָדָם רַבָּה עָלָיו.</b> נדרשת חכמה לאדם לזהות את הטוב והנכון בכל מעשה.
(ז) האדם חוטא משום שהוא מדחיק את תוצאות מעשיו – <b>כִּי־אֵינֶנּוּ יֹדֵעַ מַה־שֶּׁיִּהְיֶה</b> בעתיד, <b>כִּי כַּאֲשֶׁר</b>, כפי ש<b>יִהְיֶה</b>, יהיו תוצאות מעשיו<b>, מִי יַגִּיד לוֹ</b> עכשיו?!
(ח) <b>אֵין אָדָם שַׁלִּיט בָּרוּחַ,</b> ברוח החיים שלו עצמו <b>לִכְלוֹא אֶת־הָרוּחַ,</b> למנוע את יציאתה מהגוף בבוא העת <b>וְאֵין שִׁלְטוֹן</b> לאדם <b>בְּיוֹם</b>, על עיתוי <b>הַמָּוֶת, וְאֵין מִשְׁלַחַת בַּמִּלְחָמָה.</b> אין אדם יכול לשלוח אחרים להעביר אליהם את גורל המוות המיועד לו, <b>וְלֹא־יְמַלֵּט</b>, יציל <b>רֶשַׁע</b>, הרעש והחרדה, כלומר רוב השתדלות, או: קיבוץ ממון <b>אֶת־בְּעָלָיו</b> מהמוות.
(ט) <b>אֶת־כָּל־זֶה רָאִיתִי, וְנָתוֹן</b>, ונתתי <b>אֶת־לִבִּי לְכָל־מַעֲשֶׂה אֲשֶׁר נַעֲשָׂה תַּחַת הַשָּׁמֶשׁ, עֵת אֲשֶׁר</b>, כאשר <b>שָׁלַט הָאָדָם בְּאָדָם לְרַע לוֹ.</b> שליטת אדם באדם באשר היא, מזיקה הן לשולט והן לנשלט. קיימת בעיה עקרונית בעצם השלטון.
(י) <b>וּבְכֵן</b>, ובאופן זה <b>רָאִיתִי רְשָׁעִים</b> שכעת הם <b>קְבֻרִים וָבָאוּ,</b> ששקעו ונעלמו, <b>וּמִמְּקוֹם קָדוֹשׁ יְהַלֵּכוּ,</b> והרשיעו בו כרצונם, <b>וְיִשְׁתַּכְּחוּ בָעִיר אֲשֶׁר כֵּן־עָשׂוּ.</b> ולבסוף אבד זכרם ושכחו אותם אפילו בעיר שבה עשו את המעשים הללו. <b>גַּם־זֶה</b> – שכחת הרשעים <b>הָבֶל.</b>
(יא) <b>אֲשֶׁר</b>, שכן <b>אֵין־נַעֲשָׂה פִתְגָם</b>, משפט, פקודת גמול על <b>מַעֲשֵׂה הָרָעָה מְהֵרָה. עַל־כֵּן</b>, מכיוון שהגמול איננו מידי <b>מָלֵא</b>, מעז <b>לֵב בְּנֵי־הָאָדָם בָּהֶם לַעֲשׂוֹת רָע</b>, מתוך הדחקת הפורענות העתידה להתרגש עליהם רק בעתיד הרחוק.
(יב) <b>אֲשֶׁר חֹטֶא עֹשֶׂה רָע מְאַת</b>, מאה פעמים, <b>ו</b>אלוקים <b>מַאֲרִיךְ לוֹ</b> אפו ואינו גומל לו מיד כרעתו. <b>כִּי</b>, אבל <b>גַּם־יוֹדֵעַ אָנִי אֲשֶׁר</b> לאחר זמן <b>יִהְיֶה־טּוֹב לְיִרְאֵי הָאֱלֹהִים אֲשֶׁר יִירְאוּ מִלְּפָנָיו,</b>
(יג) <b>וְטוֹב לֹא־יִהְיֶה לָרָשָׁע, וְלֹא־יַאֲרִיךְ יָמִים</b>, אלא חייו יכלו <b>כַּצֵּל</b> העובר על <b>אֲשֶׁר אֵינֶנּוּ יָרֵא מִלִּפְנֵי אֱלֹהִים.</b>
(יד) אחרי שטען שבסופו של דבר יגיע הגמול הצודק, שוב הופך קהלת את הקערה על פיה: <b>יֶשׁ־הֶבֶל אֲשֶׁר נַעֲשָׂה עַל־הָאָרֶץ,</b> בעולם שלנו – <b>אֲשֶׁר יֵשׁ צַדִּיקִים אֲשֶׁר מַגִּיעַ אֲלֵהֶם</b>, להם <b>כְּמַעֲשֵׂה הָרְשָׁעִים, וְיֵשׁ רְשָׁעִים שֶׁמַּגִּיעַ אֲלֵהֶם כְּמַעֲשֵׂה הַצַּדִּיקִים,</b> ואף על פי כן אנשים מצפים לראות את הצדק והיושר. <b>אָמַרְתִּי שֶׁגַּם־זֶה הָבֶל</b>, כי בגלוי אין העולם מתנהל כפי שהוא היה אמור להתנהל.
(טו) <b>וְ</b>כיוון שכך <b>שִׁבַּחְתִּי אֲנִי אֶת־הַשִּׂמְחָה</b> הפשוטה, <b>אֲשֶׁר אֵין־טוֹב לָאָדָם תַּחַת הַשֶּׁמֶשׁ כִּי אִם־לֶאֱכֹל וְלִשְׁתּוֹת וְלִשְׂמוֹחַ, וְהוּא</b> – המנהג הזה <b>יִלְוֶנּוּ</b>, ילַווה אותו <b>בַעֲמָלוֹ</b> ב<b>יְמֵי חַיָּיו אֲשֶׁר־נָתַן־לוֹ הָאֱלֹהִים תַּחַת הַשָּׁמֶשׁ.</b>
(טז) למסקנה זו הגעתי <b>כַּאֲשֶׁר נָתַתִּי אֶת־לִבִּי לָדַעַת חָכְמָה וְלִרְאוֹת</b>, להבין <b>אֶת־הָעִנְיָן אֲשֶׁר נַעֲשָׂה עַל־הָאָרֶץ,</b> וגיליתי <b>כִּי</b> מי שעוסק בכך <b>גַם בַּיּוֹם וּבַלַּיְלָה שֵׁנָה בְּעֵינָיו אֵינֶנּוּ רֹאֶה,</b> איננו מוצא מנוח.
(יז) <b>וְרָאִיתִי אֶת־כָּל־מַעֲשֵׂה הָאֱלֹהִים, כִּי לֹא יוּכַל הָאָדָם לִמְצוֹא</b> ולהבין <b>אֶת־הַמַּעֲשֶׂה אֲשֶׁר נַעֲשָׂה תַחַת־הַשֶּׁמֶשׁ, בְּשֶׁל אֲשֶׁר</b>, שכן <b>יַעֲמֹל הָאָדָם לְבַקֵּשׁ</b> פשר <b>וְלֹא יִמְצָא, וְגַם אִם־יֹאמַר</b>, ירצה <b>הֶחָכָם לָדַעַת</b> – <b>לֹא יוּכַל לִמְצֹא</b> את משמעות המציאות. על כן אני משבח את השמחה הטבעית. טוב לאדם ששמחה זו מלווה אותו בעמלו, מנעימה לו את חייו ומניחה את נפשו.
<h2>פרק ט</h2>
(א) <b>כִּי אֶת־כָּל־זֶה</b>, לכל המציאות הנוכחית <b>נָתַתִּי אֶל־לִבִּי, ו</b>אני מעוניין <b>לָבוּר</b>, לברר <b>אֶת־כָּל־זֶה</b> – מה נכון, טוב וחשוב, ומה שקרי, רע וטפל. וגיליתי <b>אֲשֶׁר הַצַּדִּיקִים וְהַחֲכָמִים וַעֲבָדֵיהֶם</b>, ההולכים אחריהם; או: המעשים שעשו הם <b>בְּיַד הָאֱלֹהִים. גַּם־אַהֲבָה</b> ו<b>גַם־שִׂנְאָה אֵין יוֹדֵעַ הָאָדָם.</b> אפילו רגשותיהם של אנשים אינם גלויים להם לאשורם, ועל כן אין הם מצליחים למצוא את דרכם בשבילי העולם. <b>הַכֹּל</b>, כל המקרים <b>לִפְנֵיהֶם,</b> הכול עשוי לקרות להם, ואין הדברים בשליטתם<b>.</b>
(ב) <b>הַכֹּל</b> יכול לקרות לאדם הפרטי <b>כַּאֲשֶׁר</b>, כמו שקורה <b>לַכֹּל.</b> <b>מִקְרֶה אֶחָד</b> קורה <b>לַצַּדִּיק וְלָרָשָׁע, לַטּוֹב וְלַטָּהוֹר וְלַטָּמֵא וְלַזֹּבֵחַ</b> קרבנות <b>וְלַאֲשֶׁר אֵינֶנּוּ זֹבֵחַ, כַּטּוֹב כַּחֹטֶא,</b> לאיש <b>הַנִּשְׁבָּע</b>, העלול לפעמים להישבע לשקר, <b>כַּאֲשֶׁר,</b> כמו למי ש<b>שְׁבוּעָה יָרֵא,</b> שחושש להישבע.
(ג) <b>זֶה רָע בְּכֹל אֲשֶׁר־נַעֲשָׂה תַּחַת הַשֶּׁמֶשׁ, כִּי־מִקְרֶה אֶחָד לַכֹּל,</b> בין לרעים בין לטובים. לעיני אדם לא נגלה כל קשר בין מעשיהם של בני האדם לבין המוצאות אותם – עליותיהם וירידותיהם, ועל כן הוא חש שהחיים נטולי משמעות. <b>וְגַם</b> – קשור לעובדה הקודמת, מאחר שאין רואים את הקשר בין הטוב והרע לבין המקרים – <b>לֵב בְּנֵי־הָאָדָם מָלֵא־רָע וְהוֹלֵלוֹת</b>, שכרות ושיגעון <b>בִּלְבָבָם בְּחַיֵּיהֶם. וְאַחֲרָיו</b>, אחריתו של הלב לא תבוא אלא <b>אֶל־הַמֵּתִים,</b> המוות.
(ד) <b>כִּי</b> רק ל<b>מִי אֲשֶׁר יְחֻבַּר אֶל כָּל־הַחַיִּים,</b> אל כל אחד מסוגי החיים – <b>יֵשׁ בִּטָּחוֹן.</b> ולהמחשה – <b>כִּי־לְכֶלֶב חַי הוּא טוֹב מִן־הָאַרְיֵה הַמֵּת.</b> חיים שפלים עדיפים ממוות.
(ה) <b>כִּי</b> רק <b>הַחַיִּים יוֹדְעִים</b> בוודאות <b>שֶׁיָּמֻתוּ, וְ</b>אילו <b>הַמֵּתִים אֵינָם יוֹדְעִים מְאוּמָה, וְ</b>לא זו בלבד אלא – <b>אֵין־עוֹד לָהֶם שָׂכָר כִּי נִשְׁכַּח זִכְרָם.</b>
(ו) <b>גַּם אַהֲבָתָם גַּם־שִׂנְאָתָם</b> ו<b>גַּם־קִנְאָתָם כְּבָר אָבָדָה,</b> הכול נמחק ונמוג לאחר מותם. <b>וְחֵלֶק אֵין־לָהֶם עוֹד לְעוֹלָם בְּכֹל אֲשֶׁר־נַעֲשָׂה תַּחַת הַשָּׁמֶשׁ.</b> לא נותר זכר מתולדות חייהם, מעלליהם והרפתקאותיהם בעולם הזה. הרי שהביטחון שבעצם הידיעה, גם אם הוא מועט וגם אם הוא מעכיר את שלוות הנפש, מקנה לחיים, בעלי התודעה, עליונות על המתים שאינם יודעים דבר.
(ז) ומסקנה מן הדברים האמורים: <b>לֵךְ אֱכֹל בְּשִׂמְחָה לַחְמֶךָ, וּשְׁתֵה בְלֶב־טוֹב יֵינֶךָ,</b> כדאי שתמצא סיפוק בחייך הפשוטים ותימנע מלהיטלטל בין רגשות הקנאה, השנאה והתאווה, <b>כִּי</b> בצורת חיים זו תדע כי <b>כְבָר רָצָה הָאֱלֹהִים אֶת־מַעֲשֶׂיךָ,</b> האחיזה בחדוות החיים כשלעצמה.
(ח) <b>בְּכָל־עֵת יִהְיוּ בְגָדֶיךָ לְבָנִים.</b> לבש בגדים נאים, פשוטים ונקיים, <b>וְשֶׁמֶן עַל־רֹאשְׁךָ אַל־יֶחְסָר.</b> משח את שערך בשמן כדי לטפחו.
(ט) <b>רְאֵה חַיִּים</b>, חיה באושר <b>עִם־אִשָּׁה אֲשֶׁר־אָהַבְתָּ כָּל־יְמֵי חַיֵּי הֶבְלֶךָ אֲשֶׁר נָתַן־לְךָ תַּחַת הַשֶּׁמֶשׁ כֹּל יְמֵי הֶבְלֶךָ.</b> גם אם אינך חכם, וחייך נטולי משמעות – ראוי שתהיה מאושר בחיי הבל אלו, <b>כִּי זה הוּא חֶלְקְךָ בַּחַיִּים וּבַעֲמָלְךָ אֲשֶׁר־אַתָּה עָמֵל תַּחַת הַשָּׁמֶשׁ.</b> זהו גורלך, שמח בו. גם אם לחיים אין משמעות בעבורך, לפחות שמח בחייך הסבירים ונטולי היומרות.
(י) <b>כֹּל אֲשֶׁר תִּמְצָא יָדְךָ לַעֲשׂוֹת בְּכֹחֲךָ</b>, כל מה שבאפשרותך לעשות – <b>עֲשֵׂה</b> כאן ועכשיו, <b>כִּי אֵין מַעֲשֶׂה וְחֶשְׁבּוֹן וְדַעַת וְחָכְמָה בִּשְׁאוֹל אֲשֶׁר אַתָּה הֹלֵךְ שָׁמָּה,</b> אליה. לאחר המוות לא תוכל לעשות מעשים. אז גם לא יהיה מקום לשיקולים כלשהם. על כן ראוי להעדיף חיי הווה נוחים, נישואים מאושרים ומעשה ועמל המתאימים לאפשרויות.
(יא) אך מנגד<b>, שַׁבְתִּי וְרָאֹה</b>, וראיתי <b>תַחַת־הַשֶּׁמֶשׁ</b> שאין כל ערובה לביטחון ומרגוע גם בחיים הפשוטים, <b>כִּי לֹא לַקַּלִּים הַמֵּרוֹץ,</b> הריצה. לא תמיד יצליחו קלי הרגליים להימלט או לתפוס את מי או את מה שיבקשו לתפוס; <b>וְלֹא</b> מובטח <b>לַגִּבּוֹרִים הַ</b>ניצחון ב<b>מִּלְחָמָה; וְגַם לֹא</b> מובטח <b>לַחֲכָמִים לֶחֶם,</b> פרנסה; <b>וְגַם לֹא לַנְּבֹנִים עֹשֶׁר; וְגַם לֹא לַיֹּדְעִים חֵן.</b> אף שבעלי הידע עשויים להועיל לכול, לא תמיד הם מוצאים חן בעיני הבריות; <b>כִּי־עֵת וָפֶגַע יִקְרֶה אֶת־כֻּלָּם.</b> חייו של כל אחד מבעלי הכישורים הללו עלולים להישחת.
(יב) <b>כִּי גַּם לֹא־יֵדַע הָאָדָם אֶת־עִתּוֹ,</b> את העתיד לבוא עליו. איש אינו יודע מתי יבוא כישלונו ומהיכן יצוץ. <b>כַּדָּגִים שֶׁנֶּאֱחָזִים בִּמְצוֹדָה רָעָה,</b> רשת או מכמורת שכאשר הדג נתפס בה הוא סובל, <b>וְכַצִּפֳּרִים הָאֲחֻזוֹת בַּפָּח,</b> מלכודת, <b>כָּהֵם</b>, כמותם <b>יוּקָשִׁים</b>, נלכדים <b>בְּנֵי הָאָדָם לְעֵת רָעָה, כְּשֶׁתִּפּוֹל עֲלֵיהֶם פִּתְאֹם.</b> גם בני האדם נלכדים לפתע ואינם יכולים להיחלץ. גם מי שמתמקד בחיי ההווה והוא מדחיק את המחשבה המטרידה על המוות ומסתמך על מעלותיו המוּלדות או על יתרונות שקנה לעצמו בחייו, אינו מוגן מפני מלכודות החיים ופגעיהם.
(יג) <b>גַּם</b> תופעה <b>זֹה</b>, זו <b>רָאִיתִי</b> בעניין ה<b>חָכְמָה תַּחַת הַשָּׁמֶשׁ, וּגְדוֹלָה הִיא אֵלָי,</b> בעיני<b>:</b>
(יד) ישנה <b>עִיר קְטַנָּה, וַאֲנָשִׁים בָּהּ מְעָט, וּבָא־אֵלֶיהָ מֶלֶךְ גָּדוֹל וְסָבַב</b>, הקיף <b>אֹתָהּ</b> במצור, <b>וּבָנָה עָלֶיהָ מְצוֹדִים</b>, חומות עזר להתקפה, <b>גְּדֹלִים.</b> .
(טו) במצב זה נראה שאין לעיר סיכוי. <b>ו</b>אולם <b>מָצָא</b>, נמצא <b>בָהּ</b> – בתוך העיר <b>אִישׁ מִסְכֵּן</b>, עני, פשוט או: עלוב שהוא <b>חָכָם, וּמִלַּט</b>, הציל <b>הוּא אֶת־הָעִיר בְּחָכְמָתוֹ. ו</b>לאחר זמן <b>אָדָם לֹא זָכַר אֶת־הָאִישׁ הַמִּסְכֵּן הַהוּא.</b> מנהיגי העיר משכו את ההערכה והכבוד לעצמם, ואת המסכן החכם הכול שכחו.
(טז) <b>וְאָמַרְתִּי,</b> והסקתי <b>אָנִי</b> שאמנם <b>טוֹבָה חָכְמָה מִגְּבוּרָה, וְ</b>זאת אף על פי ש<b>חָכְמַת הַמִּסְכֵּן בְּזוּיָה וּדְבָרָיו אֵינָם נִשְׁמָעִים,</b> מקובלים ונזכרים, ואת תהילתו נוחלים אחרים.
(יז) עם זאת, בנסיבות אחרות יזכה החכם בהכרה, ודבריו יישמעו. הדבר יקרה הודות לאופן הדיבור שלו: <b>דִּבְרֵי חֲכָמִים</b> הנאמרים <b>בְּנַחַת</b> ובקול שקט – <b>נִשְׁמָעִים</b> יותר <b>מִזַּעֲקַת מוֹשֵׁל בַּכְּסִילִים.</b> בעל שררה השולט בטיפשים מרים את קולו, אך איש מהם אינו נשמע לו.
(יח) על כן בסופו של דבר, <b>טוֹבָה חָכְמָה</b> יותר <b>מִכְּלֵי קְרָב, וְ</b>אולם<b>,</b> אין היא מבטיחה את גורלו של החכם, שכן <b>חוֹטֶא אֶחָד</b> הכופר בטובת החכם, <b>יְאַבֵּד</b>, יצליח להשכיח ולמחוק <b>טוֹבָה הַרְבֵּה.</b> פירוש חלופי: אף על פי שטובה חכמה מכלי קרב, אין היא מבטיחה את הצלחת הצבא, משום שגם אם הצבא פעל בעצת החכם, די בבוגד אחד כדי להכשיל הכול.
<h2>פרק י</h2>
(א) כיוצא בזה – <b>זְבוּבֵי מָוֶת</b>, זבובים מתים או: זבובי קלקול, אפילו אחד מהם <b>יַבְאִישׁ,</b> יסריח, <b>יַבִּיעַ</b>, יעלה אבעבועות ב<b>שֶׁמֶן רוֹקֵחַ,</b> שמן ריחני ויקר. אף שהם יצורים זעירים, די בהם כדי לפגום בריחו של שמן מבושם. כך <b>יָקָר</b>, בעלת משקל יותר <b>מֵחָכְמָה</b> ו<b>מִכָּבוֹד סִכְלוּת</b>, טיפשות <b>מְעָט.</b> די במעט סכלות להזיק לסביבה מעודנת ואנינה, ובהמשך לאמור לעיל: די בחוטא אחד שיבאיש את מפעליו של החכם.
(ב) <b>לֵב חָכָם</b> פונה <b>לִימִינוֹ,</b> לצד הנכון והטוב לו, <b>וְ</b>אילו <b>לֵב כְּסִיל</b> – <b>לִשְׂמֹאלוֹ,</b> לצד הלא נכון.
(ג) <b>וְגַם־בַּדֶּרֶךְ כְּשֶׁסָּכָל הֹלֵךְ, לִבּוֹ חָסֵר</b> דעת, <b>וְאָמַר לַכֹּל</b> ש<b>סָכָל הוּא.</b> הילוכו, הנהגתו ודיבוריו הסתמיים של הטיפש מעידים על טיפשותו. מהותו ניכרת לעין כול.
(ד) עצה לאיש החכם: <b>אִם־רוּחַ הַמּוֹשֵׁל תַּעֲלֶה עָלֶיךָ,</b> אם המושל יכעס עליך, את <b>מְקוֹמְךָ אַל־תַּנַּח,</b> תעזוב. הישאר במקומך הטוב ואל תסתלק ממנו מחמת הנזיפה או הבושה, <b>כִּי מַרְפֵּא יַנִּיחַ חֲטָאִים גְּדוֹלִים.</b> אפילו חטאים גדולים ייסלחו במשך הזמן, כשכעס המושל ירפה, יחלש או יפוג, אבל אם תיטוש את מקומך מתוך מבוכה תאבד הכול.
(ה) <b>יֵשׁ רָעָה רָאִיתִי תַּחַת הַשָּׁמֶשׁ</b> – <b>כִּשְׁגָגָה שֶׁיֹּצָא</b>, שיוצאת <b>מִלִּפְנֵי הַשַּׁלִּיט.</b> אחת הרעות בעולם היא טעותו של בעל שררה. טעותו של בעל הסמכות עלולה להביא לרעה גדולה מטעותו של אדם פשוט. ממנה נובעים עיוות וחוסר צדק –
(ו) לעתים <b>נִתַּן הַסֶּכֶל</b>, הטיפשות <b>בַּמְּרוֹמִים רַבִּים.</b> קורה שחדלי האישים הם העולים לגדולה, <b>ו</b>אילו <b>עֲשִׁירִים</b> ברוחם <b>בַּשֵּׁפֶל יֵשֵׁבוּ.</b>
(ז) <b>רָאִיתִי עֲבָדִים</b> המתנהגים כאדונים ורוכבים <b>עַל־סוּסִים, וְשָׂרִים הֹלְכִים כַּעֲבָדִים עַל־הָאָרֶץ.</b>
(ח) יש שאנשים נכשלים דווקא מתוך מעשיהם שלהם, ובניגוד לכוונותיהם: <b>חֹפֵר גּוּמָּץ</b>, גומה, בור – <b>בּוֹ יִפּוֹל, וּפֹרֵץ גָּדֵר</b> – <b>יִשְּׁכֶנּוּ נָחָשׁ</b> שהתחבא בין אבני הגדר וסדקיה.
(ט) לא ברור אם העבודה תביא עמה גמול הגון, שהרי מי ש<b>מַסִּיעַ אֲבָנִים</b> לתכלית חיובית, לא תמיד יעלה בידו להשיגה. מכל מקום צפוי וידוע שהוא <b>יֵעָצֵב בָּהֶם,</b> באבנים. הסבל והצער בעמלו בעת הולכתן ודאיים. כך גם ה<b>בּוֹקֵעַ</b>, חוטב <b>עֵצִים יִסָּכֶן</b>, יסתכן <b>בָּם,</b> שכן הוא עלול להידקר ולהיפצע משבביהם; או: גופו יתחמם מדי בעת העבודה הקשה.
(י) <b>אִם־קֵהָה הַבַּרְזֶל</b> של הגרזן או של כלי חיתוך אחר, <b>וְהוּא,</b> בוקע העצים <b>לֹא</b> את <b>פָנִים</b>, פי הסכין, צדו החד <b>קִלְקַל,</b> השחיז – אז <b>וַחֲיָלִים יְגַבֵּר,</b> יהיה צורך להשקיע כוח רב מיותר בעבודה בכלי כזה, וללא הועיל. מבחינה זו – <b>וְיִתְרוֹן הַכְשֵׁיר חָכְמָה.</b> יתרון החכמה על העמל הפיזי הוא בכך שהיא מכשירה ומתקנת את המציאות בלא מאמץ והפעלת כוח.
(יא) <b>אִם־יִשֹּׁךְ הַנָּחָשׁ</b> – <b>בְּלוֹא</b>, בלי ששום <b>לָחַשׁ</b> מגן. לעתים שום לחש אינו עוזר, והנחש מכיש, ופגיעתו רעה – <b>וְאֵין יִתְרוֹן לְבַעַל הַלָּשׁוֹן.</b> כך רעה היא פגיעתו של המדבר רעות, ואי-אפשר לעצור את הנזקים המשתלשלים ממנה.
(יב) לעומת בעל הלשון <b>דִּבְרֵי פִי־חָכָם</b> הם דברי <b>חֵן. ו</b>אילו הדברים היוצאים מ<b>שִׂפְתוֹת כְּסִיל תְּבַלְּעֶנּוּ,</b> יביאו לאבדן הכסיל או לאבדן חנו בעיני הזולת.
(יג) <b>תְּחִלַּת דִּבְרֵי־פִיהוּ סִכְלוּת, וְאַחֲרִית פִּיהוּ הוֹלֵלוּת רָעָה.</b> דבריו המתחילים בטיפשות מסתיימים בשיגעון.
(יד) <b>ו</b>לעומת החכם, המשתדל לשתוק, שהרי סייג לחכמה שתיקה, <b>הַסָּכָל יַרְבֶּה דְבָרִים.</b> בדיבוריו הרבים הוא מתיימר לנבא את העתידות, אף על פי ש<b>לֹא־יֵדַע הָאָדָם מַה־שֶּׁיִּהְיֶה, ו</b>את <b>אֲשֶׁר יִהְיֶה מֵאַחֲרָיו</b>, לאחר מכן, בעתיד <b>מִי יַגִּיד לוֹ</b>?!
(טו) <b>עֲמַל הַכְּסִילִים תְּיַגְּעֶנּוּ, אֲשֶׁר</b>, כי <b>לֹא־יָדַע לָלֶכֶת אֶל־עִיר.</b> מכיוון שהכסיל אינו יודע ללכת אל יעדיו, הוא מתעייף ומאבד כוחותיו לריק.
(טז) חכמתו וסכלותו של אדם מתבטאות, בין השאר, באופן התנהלותו: <b>אִי</b>, אוי <b>לָךְ, אֶרֶץ שֶׁמַּלְכֵּךְ נָעַר,</b> צעיר ובלתי מנוסה, ההורס אותך בהבליו, <b>וְשָׂרַיִךְ בַּבֹּקֶר יֹאכֵלוּ,</b> במקום לעבוד ולעשות לטובת המדינה.
(יז) <b>אַשְׁרֵיךְ, אֶרֶץ שֶׁמַּלְכֵּךְ בֶּן־חוֹרִים,</b> בנם של חשובים, איש מעלה, <b>וְשָׂרַיִךְ בָּעֵת יֹאכֵלוּ.</b> הם אינם אוכלים מיד בקומם מן השינה אלא בזמן הראוי, המתאים למשימותיהם. אז הם אוכלים <b>בִּגְבוּרָה,</b> די צורכם להזינם בכוח <b>וְלֹא בַשְּׁתִי,</b> ואינם שותים לשכרה.
(יח) <b>בַּעֲצַלְתַּיִם</b>, מתוך עצלות <b>יִמַּךְ</b>, נעשה נמוך <b>הַמְּקָרֶה,</b> התקרה. אם אין מתחזקים אותה כראוי, היא נוטה מטה ועלולה ליפול לבסוף. <b>וּבְשִׁפְלוּת יָדַיִם</b>, באי-מעש <b>יִדְלֹף הַבָּיִת.</b> בעקבות הזנחת הבית ייווצרו חורים בתקרתו, ומים ידלפו לתוכו.
(יט) בצד ערכן של החכמה והחריצות מזכיר קהלת את כוחו של הכסף: <b>לִשְׂחוֹק</b>, לשם שעשוע <b>עֹשִׂים לֶחֶם,</b> סעודה, <b>וְיַיִן יְשַׂמַּח</b> את האנשים ה<b>חַיִּים, וְהַכֶּסֶף יַעֲנֶה אֶת־הַכֹּל,</b> מספק מענה לכל דבר.
(כ) <b>גַּם בְּמַדָּעֲךָ</b>, אפילו במחשבתך <b>מֶלֶךְ אַל־תְּקַלֵּל. ו</b>אפילו בהיותך לבד <b>בְחַדְרֵי מִשְׁכָּבְךָ אַל־תְּקַלֵּל עָשִׁיר, כִּי עוֹף הַשָּׁמַיִם יוֹלִיךְ אֶת־הַקּוֹל, וּבַעַל כְּנָפַיִם</b>, עוף <b>יַגֵּיד דָּבָר.</b> סופם של דברים להתגלות, אם לא באמצעות אדם – על ידי עופות וקשרים אווריריים נעלמים. עליך להיזהר אפוא אפילו ממחשבות, ובוודאי ממלים העלולות להמיט עליך צרות.
<h2>פרק יא</h2>
(א) <b>שַׁלַּח לַחְמְךָ עַל־פְּנֵי הַמָּיִם,</b> גמוֹל חסדים ועשה טוב, גם אם אינך יכול לראות את שכר מעשיך מיד, <b>כִּי־בְרֹב הַיָּמִים</b>, בבוא העת <b>תִּמְצָאֶנּוּ,</b> תקבל את גמולך הטוב.
(ב) <b>תֶּן־חֵלֶק לְשִׁבְעָה וְגַם לִשְׁמוֹנָה.</b> חלק את משאביך למנות ולחלקים רבים, <b>כִּי לֹא תֵדַע מַה־יִּהְיֶה רָעָה</b>, איזו רעה תבוא <b>עַל־הָאָרֶץ.</b> ואיזה חלק ממשאביך או מאדמתך ייפגע. ראוי אפוא שלא תסתכן.
(ג) <b>אִם־יִמָּלְאוּ הֶעָבִים</b>, העננים <b>גֶּשֶׁם,</b> לבטח <b>עַל־הָאָרֶץ יָרִיקוּ</b> אותו, אך אין לדעת אם במקום זה יומטר הגשם או במקום אחר. <b>וְ</b>אולם, כשמדובר בעצים – <b>אִם־יִפּוֹל עֵץ בַּדָּרוֹם וְאִם בַּצָּפוֹן</b> – <b>מְקוֹם שֶׁיִּפּוֹל הָעֵץ שָׁם יְהוּא,</b> יהיה. תופעות אחדות – אנו יודעים בוודאות מה ישתלשל מהן וכיצד, ואילו תופעות אחרות נשגבות מהשגתנו.
(ד) בתנאי עמימות אלה החתירה לוודאות ולשליטה תביא לשיתוק – <b>שֹׁמֵר רוּחַ,</b> מי שמחכה עד שתכלה הרוח לגמרי, משום שקשה לזרוע כשנושבת רוח חזקה, <b>לֹא יִזְרָע</b> לעולם. <b>וְ</b>כיוצא בזה <b>רֹאֶה בֶעָבִים,</b> המתבונן בעננים כדי לכוון מעשיו ולקצור רק כאשר הוא בטוח שהגשם לא יטריד אותו בשעה שהוא קוצר, <b>לֹא יִקְצוֹר</b> אף פעם. אדם צריך לפעול גם בתנאים שאינם אידיאליים ולא להתמהמה.
(ה) <b>כַּאֲשֶׁר</b>, כשם ש<b>אֵינְךָ יוֹדֵעַ מַה־דֶּרֶךְ הָרוּחַ,</b> הידיעות על משבי הרוח, ההשראה או הרצון, וכן <b>כַּעֲצָמִים,</b> כעובָּר שנמצא <b>בְּבֶטֶן</b> האשה <b>הַמְּלֵאָה,</b> ההרה. שהרי חלקי גופו של העובר סמויים מן העין, <b>כָּכָה לֹא תֵדַע אֶת</b> כל <b>מַעֲשֵׂה הָאֱלֹהִים אֲשֶׁר יַעֲשֶׂה אֶת־הַכֹּל.</b>
(ו) אשר על כן, <b>בַּבֹּקֶר זְרַע אֶת־זַרְעֶךָ, וְלָעֶרֶב אַל־תַּנַּח יָדֶךָ,</b> אל תתעצל וזרע שוב, אף שזרעת כבר, <b>כִּי אֵינְךָ יוֹדֵעַ אֵי זֶה יִכְשַׁר</b>, יצליח – <b>הֲזֶה אוֹ־זֶה, וְאִם־שְׁנֵיהֶם כְּאֶחָד טוֹבִים.</b>
(ז) אחרי שהמליץ לפעול חרף תנאי אי-הוודאות הללו, מדגיש קהלת כי כדאי גם ליהנות מזיוו של העולם: <b>וּמָתוֹק</b> הוא <b>הָאוֹר, וְטוֹב לַעֵינַיִם לִרְאוֹת אֶת־הַשָּׁמֶשׁ.</b>
(ח) <b>כִּי אִם־שָׁנִים הַרְבֵּה יִחְיֶה הָאָדָם, בְּכֻלָּם</b>, בכל השנים היה ראוי ש<b>יִשְׂמָח, וְ</b>עם זאת חשוב ש<b>יִזְכֹּר אֶת־יְמֵי הַחֹשֶׁךְ,</b> הזִּקנה, המוות והימים הרעים בכלל, <b>כִּי־הַרְבֵּה יִהְיוּ</b>, ויזכור ש<b>כָּל־שֶׁבָּא</b>, הדברים שבאים הם <b>הָבֶל.</b>
(ט) כיוצא בזה, <b>שְׂמַח, בָּחוּר, בְּיַלְדוּתֶךָ, וִיטִיבְךָ לִבְּךָ בִּימֵי בְחוּרוֹתֶיךָ, וְהַלֵּךְ בְּדַרְכֵי לִבְּךָ וּבְמַרְאֵה עֵינֶיךָ. ו</b>אולם בצד הנאתך ממרחב האפשרויות העצום הפתוח בפניך בגילך הצעיר <b>דָע כִּי עַל־כָּל־אֵלֶּה יְבִיאֲךָ הָאֱלֹהִים בַּמִּשְׁפָּט.</b> אכן, העצה שתעשה כרצונך מוגבלת, שהרי לא תוכל להתחמק מן המשפט הצפוי לך בעתיד על בחירותיך.
(י) <b>וְ</b>על כן, על אף ההמלצה שתלך בדרכי לבך, <b>הָסֵר כַּעַס מִלִּבֶּךָ, וְהַעֲבֵר</b> בכך <b>רָעָה מִבְּשָׂרֶךָ, כִּי־הַיַּלְדוּת וְהַשַּׁחֲרוּת</b>, הנעורים <b>הָבֶל.</b> הנאות אלה יאבדו כל משמעות כשתתבונן בהן מפרספקטיבה מבוגרת ותעמוד על תוצאותיהן.
<h2>פרק יב</h2>
(א) <b>וּזְכֹר אֶת־בּוֹרְאֶיךָ</b> גם <b>בִּימֵי בְּחוּרֹתֶיךָ,</b> כשאתה צעיר. <b>עַד אֲשֶׁר לֹא־יָבֹאוּ יְמֵי הָרָעָה, וְהִגִּיעוּ שָׁנִים אֲשֶׁר תֹּאמַר: אֵין־לִי בָהֶם חֵפֶץ.</b> ימי הרעה אינם ימים של פורענויות הבאות מן החוץ, אלא זמן שבו לא תוכל לעשות ככל רצונך – ימי הזִּקנה.
(ב) תיאור ימי הזקנה הבא מפורט ומליצי. יש בדימויים המופיעים בו כדי לעורר אימה מתקופה זו בחיי האדם: <b>עַד אֲשֶׁר לֹא־תֶחְשַׁךְ הַשֶּׁמֶשׁ וְהָאוֹר.</b> היחלשות ראייתו של האדם המזדקן וסבלו מביאים אותו לחוש כאילו השמש אינה מאירה עוד כמו בצעירותו, <b>וְהַיָּרֵחַ וְהַכּוֹכָבִים</b> אינם מבהיקים כבעבר, <b>וְ</b>כביכול <b>שָׁבוּ הֶעָבִים</b> להחשיך גם <b>אַחַר</b> שכבר פסק <b>הַגָּשֶׁם.</b>
(ג) <b>בַּיּוֹם שֶׁיָּזֻעוּ שֹׁמְרֵי הַבַּיִת,</b> שירעדו הידיים ופעולתם תשתבש, <b>וְהִתְעַוְּתוּ אַנְשֵׁי הֶחָיִל,</b> הרגליים, <b>וּבָטְלוּ הַטֹּחֲנוֹת</b>, השִּׁניים <b>כִּי מִעֵטוּ,</b> רובן נשרו, <b>וְחָשְׁכוּ הָרֹאוֹת בָּאֲרֻבּוֹת,</b> המסתכלות בחלונות, הן העיניים שראייתן כהתה.
(ד) <b>וְסֻגְּרוּ דְלָתַיִם בַּשּׁוּק,</b> הזקן מרגיש כאילו שערי השוק – כפשוטם – סגורים בפניו, <b>בִּשְׁפַל קוֹל הַטַּחֲנָה,</b> כיוון שהוא כבר אינו פעיל בעולם, או אינו אוכל הרבה, אין הוא מוצא טעם לרוץ לשוק. <b>וְיָקוֹם</b>, יתעורר הזקן אפילו <b>לְקוֹל הַצִּפּוֹר.</b> שנתו אינה עמוקה, והוא מתקשה לחזור ולהירדם. אף שאפילו קול ציפור מעורר אותו – <b>וְיִשַּׁחוּ</b>, יהיו נמוכות ושקטות <b>כָּל־בְּנוֹת הַשִּׁיר.</b> אין הוא מסוגל לשמוע היטב מנגינות, אם משום ששמיעתו כבדה או משום שהוא אינו מוצא בכך עוד טעם ועניין. ואפשר שנכללת בכך חולשת השירה של הזקן עצמו, שאינו מסוגל עוד לשיר במלוא קולו.
(ה) <b>גַּם מִ</b>מקום <b>גָּבֹהַּ יִירָאוּ</b>, חוששים הזקנים ומחפשים דרכים לעקוף כל גבעה או תלולית. <b>וְחַתְחַתִּים</b>, מכשולים <b>בַּדֶּרֶךְ.</b> כשהיו צעירים לא ראו בהם כלל מכשולים ועברו מעליהם, אבל כשכל פסיעה כרוכה במאמץ מתברר לזקנים שהדרך אינה חלקה. <b>וְיָנֵאץ הַשָּׁקֵד.</b> עצמות מסוימות מתחילות לבלוט, מצד אחד, ומצד שני – <b>וְיִסְתַּבֵּל הֶחָגָב.</b> חלקים אחרים בגופו משמינים, ודומים עליו כמשא. <b>וְ</b>גם <b>תָפֵר הָאֲבִיּוֹנָה,</b> החשק המיני פוחת ונעלם, <b>כִּי־הֹלֵךְ הָאָדָם אֶל־בֵּית עוֹלָמוֹ,</b> מותו. <b>וְסָבְבוּ בַשּׁוּק הַסּוֹפְדִים.</b> הסופדים הם המודיעים על פטירתו, ואחר כך עורכים לו הספד פומבי.
(ו) <b>עַד אֲשֶׁר לֹא־יֵרָתֵק</b>, יינתק <b>חֶבֶל הַכֶּסֶף,</b> הרצון וכוח החיות האנושית, <b>וְתָרֻץ</b>, תרוצַץ <b>גֻּלַּת הַזָּהָב,</b> הגולגולת, <b>וְתִשָּׁבֶר כַּד עַל־הַמַּבּוּעַ,</b> המעיין<b>,</b> הרומז לבטן, <b>וְנָרֹץ</b>, יתמוטט <b>הַגַּלְגַּל</b> שבו שואבים מים, וייפול <b>אֶל־הַבּוֹר,</b> דימוי לגוף הנופל אל קברו.
(ז) <b>וְיָשֹׁב הֶעָפָר עַל</b>, אל <b>הָאָרֶץ כְּשֶׁהָיָה, וְהָרוּחַ תָּשׁוּב אֶל־הָאֱלֹהִים אֲשֶׁר נְתָנָהּ.</b>
(ח) מכיוון שחייו של כל אדם זורמים אל סופם, ומעטים מאוד הדברים שעשה שנשארים אחריו – <b>הֲבֵל הֲבָלִים, אָמַר הַקּוֹהֶלֶת, הַכֹּל הָבֶל.</b>
(ט) <b>וְיֹתֵר</b> מ<b>שֶׁהָיָה קֹהֶלֶת</b> איש <b>חָכָם</b> לעצמו, <b>עוֹד</b> הוא <b>לִמַּד־דַּעַת אֶת־הָעָם, וְאִזֵּן</b>, והשמיע; או: שקל בשכלו <b>וְחִקֵּר</b>, חָקר ו<b>תִּקֵּן מְשָׁלִים הַרְבֵּה</b> בעל-פה ובספרים אחרים, כגון משלי, שבו משלים רבים והוראת דעת.
(י) <b>בִּקֵּשׁ קֹהֶלֶת לִמְצֹא דִּבְרֵי־חֵפֶץ</b>, דברים בעלי ערך <b>וְ</b>כן חיפש <b>כָתוּב יֹשֶׁר דִּבְרֵי אֱמֶת,</b> דברי אמת שכבר נכתבו.
(יא) <b>דִּבְרֵי חֲכָמִים</b> חזקים <b>כַּדָּרְבֹנוֹת</b> מסמרים בראשי מקלות להכאת בעלי החיים ולדקירתם כדי להאיץ בהם, נוֹת <b>וּכְמַשְׂמְרוֹת</b>, מסמרים <b>נְטוּעִים,</b> תקועים ומחזיקים במקומם, דברי <b>בַּעֲלֵי אֲסֻפּוֹת</b>, החכמים, שנראה שחכמתם לוקטה ממקורות שונים, <b>נִתְּנוּ</b> לאמתו של דבר <b>מֵרֹעֶה אֶחָד,</b> אלוקים.
(יב) בסוף הספר שכתב קהלת, הוא מייעץ לקוראו: <b>וְיֹתֵר מֵהֵמָּה</b> – מעבר לספרים שכבר נכתבו, ובהם יושר דברי אמת, <b>בְּנִי, הִזָּהֵר</b> מל<b>עֲשׂוֹת סְפָרִים הַרְבֵּה אֵין קֵץ.</b> אל תכתוב ספרים רבים מדי, <b>ו</b>בהם יש <b>לַהַג,</b> הגייה; או: גיבוב דברים <b>הַרְבֵּה</b> ו<b>יגִעַת בָּשָׂר,</b> ואין בהם תועלת רבה.
(יג) <b>סוֹף דָּבָר, הַכֹּל נִשְׁמָע,</b> כל דברי נשמעו, ואחרי שהתברר שהילדות והנעורים הם הבל, הזִּקנה איומה, ושאר הדברים הם רעות רוח, נשאר רק ערך אחד – <b>אֶת־הָאֱלֹהִים יְרָא, וְאֶת־מִצְוֹתָיו שְׁמוֹר, כִּי־זֶה כָּל־הָאָדָם.</b>
(יד) <b>כִּי אֶת־כָּל־מַעֲשֶׂה</b> האדם <b>הָאֱלֹהִים יָבִא בְמִשְׁפָּט עַל כָּל־נֶעְלָם.</b> לא תוכל להסתתר או להתחמק. גם מעשה שהדחקת ושכחת <b>אִם־טוֹב וְאִם־רָע</b> יבוא במשפט. נוהגים לחזור על הפסוק שלפני אחרון משום שהפסוק האחרון הסתיים בנעימה שלילית. כך נהוג גם בסופי הספרים ישעיה, תרי-עשר ואיכה. <b>סוף דבר הכל נשמע את האלהים ירא ואת מצותיו שמור כי זה כל האדם.</b>
