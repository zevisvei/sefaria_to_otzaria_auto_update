<h1>ביאור שטיינזלץ על דברי הימים ב</h1>
<h2>פרק א</h2>
(א) <b>וַיִּתְחַזֵּק שְׁלֹמֹה בֶן־דָּוִיד עַל־מַלְכוּתוֹ</b>, שלמה התבסס במלכותו, <b>וַה' אֱלֹהָיו עִמּוֹ, וַיְגַדְּלֵהוּ</b> ה' <b>לְמָעְלָה.</b> שלמה ישב היטב על כיסאו, ומלכותו הלכה וגדלה.
(ב) <b>וַיֹּאמֶר שְׁלֹמֹה לְכָל־יִשְׂרָאֵל</b> – <b>לְשָׂרֵי הָאֲלָפִים וְהַמֵּאוֹת וְלַשֹּׁפְטִים וּלְכֹל נָשִׂיא לְכָל־יִשְׂרָאֵל רָאשֵׁי הָאָבוֹת.</b> הוא כינס את כל הנושאים בתפקידים צבאיים או ממלכתיים ואת כל הנשיאים המקומיים –
(ג) <b>וַיֵּלְכוּ שְׁלֹמֹה וְכָל־הַקָּהָל עִמּוֹ לַבָּמָה אֲשֶׁר בְּגִבְעוֹן, כִּי־שָׁם הָיָה אֹהֶל מוֹעֵד</b> של <b>הָאֱלֹהִים אֲשֶׁר עָשָׂה מֹשֶׁה עֶבֶד־ה' בַּמִּדְבָּר</b>. מה שנשאר מן המשכן שהוקם במדבר ועמד בשילה, הועבר אחר כך לגבעון.
(ד) <b>אֲבָל</b> רק <b>אֲרוֹן הָאֱלֹהִים</b> לא היה במשכן בגבעון, כי אותו <b>הֶעֱלָה דָוִיד מִקִּרְיַת יְעָרִים בַּ</b>מקום ש<b>הֵכִין לוֹ דָּוִיד,</b> <b>כִּי נָטָה</b>, מתח <b>לוֹ אֹהֶל בִּירוּשָׁלִָם,</b>
(ה) <b>וּמִזְבַּח הַנְּחֹשֶׁת</b> הגדול שהיה במשכן <b>אֲשֶׁר עָשָׂה בְּצַלְאֵל בֶּן־אוּרִי בֶן־חוּר,</b> גם הוא הובא לארץ ואותו <b>שָׂם</b> שלמה <b>לִפְנֵי מִשְׁכַּן ה', וַיִּדְרְשֵׁהוּ</b>, פנו אליו <b>שְׁלֹמֹה וְהַקָּהָל.</b> עתה נאספו כל המנהיגים והראשים אל מזבח ה' להקריב עליו קרבנות.
(ו) <b>וַיַּעַל שְׁלֹמֹה</b>, כלומר במצוותו העלו <b>שָׁם עַל־מִזְבַּח הַנְּחֹשֶׁת לִפְנֵי ה' אֲשֶׁר לְאֹהֶל מוֹעֵד</b>, <b>וַיַּעַל</b>, הכהנים העלו <b>עָלָיו עֹלוֹת אָלֶף.</b>
(ז) <b>בַּלַּיְלָה הַהוּא</b> – שלאחר ההקרבה <b>נִרְאָה אֱלֹהִים</b> בחזון נבואי <b>לִשְׁלֹמֹה. וַיֹּאמֶר לוֹ: שְׁאַל מָה אֶתֶּן־לָךְ.</b> בַּקש מה שתרצה.
(ח) <b>וַיֹּאמֶר שְׁלֹמֹה לֵאלֹהִים: אַתָּה עָשִׂיתָ עִם־דָּוִיד אָבִי חֶסֶד גָּדוֹל</b> בכך שעשית אותו מלך מנצח ומושל, <b>וְהִמְלַכְתַּנִי תַּחְתָּיו.</b>
(ט) <b>עַתָּה, ה' אֱלֹהִים, יֵאָמֵן</b>, יתאמת <b>דְּבָרְךָ עִם דָּוִיד אָבִי, כִּי אַתָּה הִמְלַכְתַּנִי עַל־עַם רַב כַּעֲפַר הָאָרֶץ,</b> כל עם ישראל.
(י) <b>עַתָּה חָכְמָה וּמַדָּע תֶּן־לִי, וְאֵצְאָה לִפְנֵי הָעָם־הַזֶּה וְאָבוֹאָה,</b> כדי שאנהיג את העם, <b>כִּי־מִי יִשְׁפֹּט אֶת־עַמְּךָ הַזֶּה הַגָּדוֹל</b>? מי יוכל לדון עם שלם ולהנהיגו בכל צרכיו הגשמיים והרוחניים?
(יא) <b>וַיֹּאמֶר אֱלֹהִים לִשְׁלֹמֹה: יַעַן אֲשֶׁר הָיְתָה זֹאת עִם־לְבָבֶךָ וְלֹא־שָׁאַלְתָּ</b>, ביקשת <b>עֹשֶׁר, נְכָסִים וְכָבוֹד וְ</b>לא <b>אֵת נֶפֶשׁ שֹׂנְאֶיךָ,</b> שייפלו אויביך לפניך, <b>וְגַם־יָמִים רַבִּים</b>, חיים ארוכים <b>לֹא שָׁאָלְתָּ, וַתִּשְׁאַל־לְךָ</b> במקום כל אלה <b>חָכְמָה וּמַדָּע אֲשֶׁר תִּשְׁפּוֹט אֶת־עַמִּי אֲשֶׁר הִמְלַכְתִּיךָ עָלָיו.</b>
(יב) לכן – <b>הַחָכְמָה וְהַמַּדָּע נָתוּן לָךְ</b> כמו שביקשת, <b>וְעֹשֶׁר וּנְכָסִים וְכָבוֹד אֶתֶּן־לָךְ</b> אף על פי שאותם לא ביקשת, <b>אֲשֶׁר לֹא־הָיָה כֵן לַמְּלָכִים אֲשֶׁר לְפָנֶיךָ וְאַחֲרֶיךָ לֹא יִהְיֶה־כֵּן.</b> מכיוון שלא למענך ביקשת את בקשתך, אלא למען צורכי ישראל, תקבל לא רק את בקשתך אלא גם מתנות נוספות.
(יג) <b>וַיָּבֹא שְׁלֹמֹה</b> למחרת החיזיון <b>לַבָּמָה אֲשֶׁר־בְּגִבְעוֹן</b> כדי להודות על הבשורה שניתנה לו בלילה, ומשם המשיך אל <b>יְרוּשָׁלִַם מִלִּפְנֵי אֹהֶל מוֹעֵד,</b> <b>וַיִּמְלֹךְ עַל־יִשְׂרָאֵל.</b>
(יד) תיאורים אחדים של גדולת מלכותו של שלמה: <b>וַיֶּאֱסֹף שְׁלֹמֹה רֶכֶב וּפָרָשִׁים. וַיְהִי־לוֹ אֶלֶף וְאַרְבַּע־מֵאוֹת רֶכֶב וּשְׁנֵים־עָשָׂר אֶלֶף פָּרָשִׁים, וַיַּנִּיחֵם</b> – את הפרשים <b>בְּעָרֵי הָרֶכֶב,</b> ערים, דוגמת מגִדו, שבהן היו אורוות גדולות מאוד, ובהן הוחזקו כלי הרכב, <b>וְ</b>חלק מהרכב והפרשים נשאר <b>עִם־הַמֶּלֶךְ בִּירוּשָׁלִָם</b> אולי בתור חיל מצב.
(טו) <b>וַיִּתֵּן הַמֶּלֶךְ</b> באמצעות מעשיו <b>אֶת הַכֶּסֶף וְאֶת־הַזָּהָב בִּירוּשָׁלִַם כָּאֲבָנִים.</b> אנשים ראו את הכסף כאבנים, בהיותם כה מרובים ושכיחים. בחברה חקלאית ביסודה, כפי שהיה עם ישראל אז, אין שימוש מרובה בכסף, אבל בימי שלמה חלה תמורה גם במבנה הכלכלי של המדינה, ושפע כסף וזהב זרם לתוכה, <b>וְאֶת־הָאֲרָזִים נָתַן</b> שלמה <b>כַּ</b>עצי <b>שִׁקְמִים אֲשֶׁר</b> צומחים <b>בַּשְּׁפֵלָה לָרֹב.</b> הגיעו לירושלים ארזים רבים עד שמראה העץ המיובא מן הלבנון כבר לא הפליא את אנשי העיר.
(טז) <b>וּמוֹצָא</b>, מקור <b>הַסּוּסִים אֲשֶׁר לִשְׁלֹמֹה</b> היה <b>מִמִּצְרָיִם,</b> שהייתה מרכז גדול לגידול סוסים. <b>וּ</b>במצרים <b>מִקְוֵא,</b> מקווה, מקום איסוף הסוסים היה ביד <b>סֹחֲרֵי הַמֶּלֶךְ</b> שלמה. את הזכות למכירת הסוסים קיבל שלמה, ו<b>מִקְוֵא יִקְחוּ בִּמְחִיר.</b> סוחרי המלך היו מוכרים את הסוסים לאחרים.
(יז) <b>וַיַּעֲלוּ וַיּוֹצִיאוּ מִמִּצְרַיִם מֶרְכָּבָה בְּשֵׁשׁ מֵאוֹת כֶּסֶף וְסוּס</b> – <b>בַּחֲמִשִּׁים וּמֵאָה</b> כסף, <b>וְכֵן</b> היו סוחרי המלך מוכרים <b>לְכָל־מַלְכֵי הַחִתִּים וּמַלְכֵי אֲרָם</b> אשר <b>בְּיָדָם</b>, ברשותם של סוחרי שלמה <b>יוֹצִיאוּ.</b> המלכים הללו היו צריכים לקנות אותם מסוחרי שלמה. שלמה פתח עסק גדול של תיווך בסוסים, שכן הסוסים היו סוסי מלחמה, והרכב – מרכבות קרב.
(יח) <b>וַיֹּאמֶר</b>, החליט <b>שְׁלֹמֹה</b> אחרי שהתיישב במלכותו לקיים את צוואת אביו ו<b>לִבְנוֹת בַּיִת לְשֵׁם ה'</b>, בית המקדש <b>ו</b>לבנות גם <b>בַיִת לְמַלְכוּתוֹ,</b> ארמון מלוכה.
<h2>פרק ב</h2>
(א) <b>וַיִּסְפֹּר</b>, מנה וארגן <b>שְׁלֹמֹה שִׁבְעִים אֶלֶף אִישׁ סַבָּל</b>, שתפקידם לשאת את האבנים לבית המקדש, <b>וּשְׁמוֹנִים אֶלֶף אִישׁ</b> נוספים שיעבדו כ<b>חֹצֵב בָּהָר, וּמְנַצְּחִים</b>, מנהלי העבודה <b>עֲלֵיהֶם</b> היו <b>שְׁלֹשֶׁת אֲלָפִים וְשֵׁשׁ מֵאוֹת.</b> בין הממונים הללו היו כנראה אנשים בעלי מעמד בישראל.
(ב) <b>וַיִּשְׁלַח שְׁלֹמֹה אֶל־חוּרָם מֶלֶךְ־צֹר לֵאמֹר: כַּאֲשֶׁר עָשִׂיתָ עִם־דָּוִיד אָבִי, וַתִּשְׁלַח־לוֹ אֲרָזִים לִבְנוֹת־לוֹ בַיִת לָשֶׁבֶת בּוֹ,</b> כזכור לך, אֶל־חוּרָם מֶלֶךְ־צֹר לֵאמֹר: כַּאֲשֶׁר עָשִׂיתָ עִם־דָּוִיד אָבִי, וַתִּשְׁלַח־לוֹ אֲרָזִים לִבְנוֹת־לוֹ בַיִת לָשֶׁבֶת בּוֹ,
(ג) <b>הִנֵּה אֲנִי בוֹנֶה־בַּיִת לְשֵׁם ה' אֱלֹהָי</b> על מנת <b>לְהַקְדִּישׁ לוֹ</b>, לרוממו – <b>לְהַקְטִיר לְפָנָיו קְטֹרֶת־סַמִּים וּמַעֲרֶכֶת</b> של לחם <b>תָּמִיד וְעֹלוֹת לַבֹּקֶר וְלָעֶרֶב לַשַּׁבָּתוֹת וְלֶחֳדָשִׁים וּלְמוֹעֲדֵי ה' אֱלֹהֵינוּ,</b> כי <b>לְעוֹלָם</b> העבודה ה<b>זֹאת</b> קבועה ומוטלת <b>עַל־יִשְׂרָאֵל.</b>
(ד) <b>וְהַבַּיִת אֲשֶׁר־אֲנִי בוֹנֶה גָּדוֹל, כִּי־גָדוֹל אֱלֹהֵינוּ מִכָּל־הָאֱלֹהִים.</b>
(ה) <b>וּמִי</b> בעצם <b>יַעֲצָר־כֹּחַ</b>, יוכל <b>לִבְנוֹת־לוֹ בַיִת</b>?! <b>כִּי הַשָּׁמַיִם וּשְׁמֵי הַשָּׁמַיִם לֹא יְכַלְכְּלֻהוּ</b>, יכילו אותו, <b>וּמִי אֲנִי אֲשֶׁר אֶבְנֶה־לּוֹ בַיִת</b>?<b>!</b> על כן, בוודאי אינני בונה מקום שה' ישכון בתוכו, <b>כִּי אִם</b> אבקש <b>לְהַקְטִיר</b> בו <b>לְפָנָיו.</b> אין הבית מגביל את מקומו של ה', אלא הוא מקום הפולחן לפניו.
(ו) <b>וְעַתָּה שְׁלַח־לִי אִישׁ־חָכָם</b> היודע <b>לַעֲשׂוֹת בַּזָּהָב וּבַכֶּסֶף וּבַנְּחֹשֶׁת וּבַבַּרְזֶל וּבָאַרְגְּוָן</b>, בארגמן, שהוא צמר צבוע בצבע אדום-סגול, <b>וְכַרְמִיל</b>, תולעת שני, ְמִיל<b>וּתְכֵלֶת</b>, צמר צבוע בכחול, <b>וְיֹדֵעַ לְפַתֵּחַ פִּתּוּחִים,</b> לגלף חריטות, והוא יעבוד <b>עִם־הַחֲכָמִים אֲשֶׁר עִמִּי בִּיהוּדָה וּבִירוּשָׁלִַם אֲשֶׁר הֵכִין דָּוִיד אָבִי.</b> דויד הכין וטיפח מומחים שיוכלו לבצע את עבודת המקדש, אבל אני זקוק למנהל כללי.
(ז) <b>וּשְׁלַח־לִי</b> גם <b>עֲצֵי אֲרָזִים, בְּרוֹשִׁים וְאַלְגּוּמִּים מֵהַלְּבָנוֹן. כִּי אֲנִי יָדַעְתִּי אֲשֶׁר עֲבָדֶיךָ יוֹדְעִים לִכְרוֹת עֲצֵי לְבָנוֹן</b> כראוי, <b>וְהִנֵּה</b> אשלח את <b>עֲבָדַי עִם־עֲבָדֶיךָ</b> המומחים.
(ח) <b>ו</b>צַוה <b>לְהָכִין לִי עֵצִים לָרֹב, כִּי הַבַּיִת אֲשֶׁר־אֲנִי בוֹנֶה גָּדוֹל וְהַפְלֵא,</b> עד מאוד. לכן אני זקוק לחומרים רבים.
(ט) <b>וְהִנֵּה לַחֹטְבִים, לְכֹרְתֵי הָעֵצִים, נָתַתִּי חִטִּים מַכּוֹת</b>, מוכות, כתושות, <b>ל</b>כל <b>עֲבָדֶיךָ</b> אתן <b>כֹּרִים</b>. הכור היא מידת נפח שמכילה למעלה מ-210 ליטר – <b>עֶשְׂרִים אֶלֶף, וּשְׂעֹרִים</b> – <b>כֹּרִים עֶשְׂרִים אָלֶף, וְיַיִן</b> – <b>בַּתִּים</b>. הבת היא מידת נפח של נוזלים המכילה עשירית הכור – <b>עֶשְׂרִים אֶלֶף. וְשֶׁמֶן</b> – <b>בַּתִּים עֶשְׂרִים אָלֶף.</b> שלמה נוקט ביטויי כבוד וניסוחים דיפלומטיים. הוא מבהיר לחורם שאין הוא מבקש מתנה או מס, אלא בכוונתו לשלם בתבואה ומשקים בעד העבודה.
(י) חורם היה מרוצה מהטון הידידותי שהשמיע שלמה, ומפנייתו של לקוח כה גדול אליו. <b>וַיֹּאמֶר חוּרָם מֶלֶךְ־צֹר</b> תשובה <b>בִּכְתָב, וַיִּשְׁלַח אֶל־שְׁלֹמֹה: בְּאַהֲבַת ה' אֶת־עַמּוֹ</b>, כיוון שה' אוהב את ישראל, הוא <b>נְתָנְךָ עֲלֵיהֶם מֶלֶךְ.</b>
(יא) <b>וַיֹּאמֶר חוּרָם: בָּרוּךְ ה' אֱלֹהֵי יִשְׂרָאֵל, אֲשֶׁר עָשָׂה אֶת־הַשָּׁמַיִם וְאֶת־הָאָרֶץ, אֲשֶׁר נָתַן לְדָוִיד הַמֶּלֶךְ בֵּן חָכָם יוֹדֵעַ שֵׂכֶל וּבִינָה אֲשֶׁר יִבְנֶה־בַּיִת לַה' וּבַיִת לְמַלְכוּתוֹ.</b> הַשָּׁמַיִם וְאֶת־הָאָרֶץ, אֲשֶׁר נָתַן לְדָוִיד הַמֶּלֶךְ בֵּן חָכָם יוֹדֵעַ שֵׂכֶל וּבִינָה אֲשֶׁר יִבְנֶה־בַּיִת לַה' וּבַיִת לְמַלְכוּתוֹ.
(יב) <b>וְעַתָּה שָׁלַחְתִּי אִישׁ־חָכָם יוֹדֵעַ בִּינָה</b> – <b>לְחוּרָם</b>, את חורם, אומן הנושא שם זהה לשם המלך, <b>אָבִי,</b> חורם הנכבד.
(יג) הוא <b>בֶּן־אִשָּׁה מִן־בְּנוֹת דָּן,</b> ולכן הוא בעצם משלכם, <b>וְאָבִיו אִישׁ־צֹרִי</b> ש<b>יוֹדֵעַ לַעֲשׂוֹת בַּזָּהָב־ וּבַכֶּסֶף, בַּנְּחֹשֶׁת, בַּבַּרְזֶל, בָּאֲבָנִים וּבָעֵצִים, בָּאַרְגָּמָן, בַּתְּכֵלֶת וּבַבּוּץ וּבַכַּרְמִיל, וּלְפַתֵּחַ כָּל־פִּתּוּחַ וְלַחְשֹׁב כָּל־מַחֲשָׁבֶת,</b> לתכנן כל מלאכת אומנות <b>אֲשֶׁר יִנָּתֶן־לוֹ עִם־חֲכָמֶיךָ וְחַכְמֵי אֲדֹנִי דָּוִיד אָבִיךָ.</b> הוא ללא ספק מוכשר לנהל את העבודה.
(יד) <b>וְעַתָּה הַחִטִּים וְהַשְּׂעֹרִים, הַשֶּׁמֶן וְהַיַּיִן אֲשֶׁר־אָמַר אֲדֹנִי, יִשְׁלַח לַעֲבָדָיו,</b> לפועלים שיעמדו לרשותך. אנחנו מקבלים את העסקה, ואתה מצדך יכול להתחיל לשלוח את התשלומים.
(טו) <b>וַאֲנַחְנוּ נִכְרֹת עֵצִים מִן־הַלְּבָנוֹן כְּכָל־צָרְכֶּךָ, וּ</b>במקום להעבירם בדרך היבשה בהובלה מסורבלת ומסובכת, <b>נְבִיאֵם לְךָ</b> כ<b>רַפְסֹדוֹת</b>, דוברות <b>עַל־יָם יָפוֹ,</b> עיר הנמל הקרובה ביותר לירושלים. <b>וְאַתָּה</b> רק <b>תַּעֲלֶה אֹתָם</b> מיפו ל<b>יְרוּשָׁלִָם.</b>
(טז) <b>וַיִּסְפֹּר שְׁלֹמֹה</b> את <b>כָּל־הָאֲנָשִׁים הַגֵּירִים אֲשֶׁר בְּאֶרֶץ יִשְׂרָאֵל, אַחֲרֵי הַסְּפָר</b>, הספירה <b>אֲשֶׁר סְפָרָם דָּוִיד אָבִיו,</b> כי אולי מאז השתנה המניין, <b>וַיִּמָּצְאוּ מֵאָה וַחֲמִשִּׁים אֶלֶף וּשְׁלֹשֶׁת אֲלָפִים וְשֵׁשׁ מֵאוֹת.</b>
(יז) <b>וַיַּעַשׂ מֵהֶם שִׁבְעִים אֶלֶף סַבָּל וּשְׁמֹנִים אֶלֶף חֹצֵב בָּהָר, וּשְׁלֹשֶׁת אֲלָפִים וְשֵׁשׁ מֵאוֹת מְנַצְּחִים</b>, מנהלי עבודה הממונים <b>לְהַעֲבִיד אֶת־הָעָם.</b>
<h2>פרק ג</h2>
(א) <b>וַיָּחֶל שְׁלֹמֹה לִבְנוֹת אֶת־בֵּית־ה' בִּירוּשָׁלִַם בְּהַר הַמּוֹרִיָּה,</b> במקום <b>אֲשֶׁר נִרְאָה לְדָוִיד אָבִיהוּ</b>, אביו, הבית <b>אֲשֶׁר הֵכִין</b> שלמה <b>בִּמְקוֹם</b> המזבח שבנה <b>דָּוִיד, בְּגֹרֶן אָרְנָן הַיְבוּסִי.</b>
(ב) <b>וַיָּחֶל לִבְנוֹת בַּחֹדֶשׁ הַשֵּׁנִי בַּשֵּׁנִי</b> בחודש, ולא בראש חודש, <b>בִּשְׁנַת אַרְבַּע לְמַלְכוּתוֹ.</b> נראה שבארבע השנים הראשונות הוא עסק בהשלמת ההכנות לעבודת הבניין.
(ג) <b>וְאֵלֶּה</b> המידות אשר <b>הוּסַד</b>, ייסד <b>שְׁלֹמֹה לִבְנוֹת</b> בהן <b>אֶת־בֵּית הָאֱלֹהִים: הָאֹרֶךְ אַמּוֹת בַּמִּדָּה הָרִאשׁוֹנָה</b>, הבסיסית, עיקרו של הבניין – <b>אַמּוֹת שִׁשִּׁים, וְרֹחַב</b> – <b>אַמּוֹת עֶשְׂרִים.</b>
(ד) <b>וְהָאוּלָם אֲשֶׁר עַל־פְּנֵי הָאֹרֶךְ</b>, ששטח אורכו נתון <b>עַל־פְּנֵי</b>, לפני <b>רֹחַב־הַבַּיִת</b> – <b>אַמּוֹת עֶשְׂרִים.</b> אורכו של האולם, העשוי כמבוא לבית, היה עשרים אמה, כמידת רוחב הבית. <b>וְהַגֹּבַהּ</b> של האולם – <b>מֵאָה וְעֶשְׂרִים</b> אמות. <b>וַיְצַפֵּהוּ</b> – את הבית <b>מִפְּנִימָה</b>, מבפנים <b>זָהָב טָהוֹר.</b>
(ה) <b>וְאֵת הַבַּיִת הַגָּדוֹל</b> – את המקדש כולו <b>חִפָּה עֵץ בְּרוֹשִׁים, וַיְחַפֵּהוּ זָהָב טוֹב, וַיַּעַל עָלָיו</b> קישוטים בצורת <b>תִּמֹרִים</b>, עצי תמר <b>וְשַׁרְשְׁרֹת.</b>
(ו) <b>וַיְצַף אֶת־הַבַּיִת אֶבֶן יְקָרָה</b>, אבנים טובות ויפות <b>לְתִפְאָרֶת. וְהַזָּהָב זְהַב פַּרְוָיִם,</b> ייתכן זהב אדום כדם פָּרים.
(ז) <b>וַיְחַף</b>, ציפה <b>אֶת־הַבַּיִת</b> – <b>הַקֹּרוֹת, הַסִּפִּים וְקִירוֹתָיו וְדַלְתוֹתָיו זָהָב, וּפִתַּח</b>, גילף קישוטים בצורות <b>כְּרוּבִים עַל־הַקִּירוֹת.</b>
(ח) <b>וַיַּעַשׂ אֶת־בֵּית־קֹדֶשׁ הַקֳּדָשִׁים</b>, החדר הפנימי של הבית – <b>אָרְכּוֹ עַל־פְּנֵי רֹחַב־הַבַּיִת אַמּוֹת עֶשְׂרִים, וְרָחְבּוֹ אַמּוֹת עֶשְׂרִים,</b> בצורת ריבוע, <b>וַיְחַפֵּהוּ זָהָב טוֹב</b> בכמות גדולה מאוד שעלתה <b>לְכִכָּרִים שֵׁשׁ מֵאוֹת.</b>
(ט) <b>וּמִשְׁקָל לְמִסְמְרוֹת</b> עלה <b>לִשְׁקָלִים חֲמִשִּׁים זָהָב, וְ</b>גם את <b>הָעֲלִיּוֹת חִפָּה זָהָב.</b>
(י) <b>וַיַּעַשׂ בְּבֵית־קֹדֶשׁ הַקֳּדָשִׁים כְּרוּבִים שְׁנַיִם מַעֲשֵׁה צַעֲצֻעִים,</b> קישוטים מגולפים. אלה אינם הכרובים שעל מכסה ארון הברית אלא כרובים אחרים העשויים כדוגמתם. <b>וַיְצַפּוּ אֹתָם זָהָב.</b>
(יא) <b>וְכַנְפֵי הַכְּרוּבִים</b> – <b>אָרְכָּם אַמּוֹת עֶשְׂרִים</b> באופן הבא: <b>כְּנַף הָאֶחָד</b> – <b>לְאַמּוֹת חָמֵשׁ</b>, באורך חמש אמות <b>מַגַּעַת לְקִיר הַבַּיִת, וְהַכָּנָף הָאַחֶרֶת</b> ארוכה גם היא <b>אַמּוֹת חָמֵשׁ</b> ו<b>מַגִּיעַ לִכְנַף הַכְּרוּב הָאַחֵר.</b>
(יב) <b>וּכְנַף הַכְּרוּב הָאֶחָד</b>, השני – <b>אַמּוֹת חָמֵשׁ מַגִּיעַ לְקִיר הַבָּיִת</b> שמנגד, <b>וְהַכָּנָף הָאַחֶרֶת</b> – <b>אַמּוֹת חָמֵשׁ דְּבֵקָה לִכְנַף הַכְּרוּב הָאַחֵר.</b> נמצא ששתי כנפיו של כל כרוב רחבות עשר אמות, וכנפי שניהם יחד עשרים אמה, מקיר אל קיר.
(יג) <b>כַּנְפֵי הַכְּרוּבִים הָאֵלֶּה פֹּרְשִׂים אַמּוֹת עֶשְׂרִים,</b> כאמור, <b>וְהֵם עֹמְדִים עַל־רַגְלֵיהֶם וּפְנֵיהֶם לַבָּיִת.</b> הם אינם עומדים זה מול זה כמו הכרובים שעל הארון, אלא שניהם פונים אל חלל הבית. מכאן עולה שיש להם כנפיים ורגליים, אבל גופם לא מתואר כלל, ונראה שהוא כלול בכנפיים באופן כלשהו.
(יד) <b>וַיַּעַשׂ אֶת־הַפָּרֹכֶת</b> שבפתח בית קודש הקודשים <b>תְּכֵלֶת וְאַרְגָּמָן וְכַרְמִיל</b>, תולעת שני <b>וּבוּץ,</b> פשתן, <b>וַיַּעַל עָלָיו</b> – על הפרוכת צורת <b>כְּרוּבִים.</b>
(טו) <b>וַיַּעַשׂ לִפְנֵי הַבַּיִת עַמּוּדִים שְׁנַיִם, אַמּוֹת שְׁלֹשִׁים וְחָמֵשׁ אֹרֶךְ,</b> גובה, <b>וְהַצֶּפֶת</b>, הכותרת המקושטת <b>אֲשֶׁר־עַל־רֹאשׁוֹ</b> של כל עמוד <b>אַמּוֹת חָמֵשׁ.</b>
(טז) <b>וַיַּעַשׂ שַׁרְשְׁרוֹת בַּ</b>כניסה אל ה<b>דְּבִיר,</b> קודש הקודשים, <b>וַיִּתֵּן</b> שרשרות <b>עַל־רֹאשׁ הָעַמֻּדִים. וַיַּעַשׂ</b> צורות <b>רִמּוֹנִים מֵאָה, וַיִּתֵּן</b> אותם <b>בַּשַּׁרְשְׁרוֹת.</b>
(יז) <b>וַיָּקֶם אֶת־הָעַמּוּדִים עַל־פְּנֵי הַהֵיכָל,</b> לפני הפתח, <b>אֶחָד מִיָּמִין וְאֶחָד מֵהַשְּׂמֹאול, וַיִּקְרָא שֵׁם־הַיְמָנִי יָכִין וְשֵׁם הַשְּׂמָאלִי בֹּעַז.</b>
<h2>פרק ד</h2>
(א) <b>וַיַּעַשׂ מִזְבַּח נְחֹשֶׁת</b> למקדש, <b>עֶשְׂרִים אַמָּה</b>, כעשרה מטר <b>אָרְכּוֹ וְעֶשְׂרִים אַמָּה רָחְבּוֹ וְעֶשֶׂר אַמּוֹת קוֹמָתוֹ,</b> גובהו. מזבח זה גדול מאוד, שכן הוא אמור להכיל את כל הקרבנות שיוקרבו במקדש. שטחו גדול פי ארבע מהמזבח שהיה במשכן, שגם הוא היה גדול יחסית.
(ב) <b>וַיַּעַשׂ אֶת־הַיָּם,</b> מעין כיור ענק, <b>מוּצָק,</b> יצוק. קוטרו <b>עֶשֶׂר בָּאַמָּה מִשְּׂפָתוֹ אֶל־שְׂפָתוֹ,</b> והוא <b>עָגוֹל סָבִיב, וְחָמֵשׁ בָּאַמָּה קוֹמָתוֹ, וְקָו</b>, חוט מדידה באורך <b>שְׁלֹשִׁים בָּאַמָּה יָסֹב אֹתוֹ סָבִיב.</b>
(ג) <b>וּדְמוּת בְּקָרִים</b>, צורות בקר מ<b>תַּחַת לוֹ</b> משמשות לו בסיס. <b>סָבִיב סָבִיב סוֹבְבִים אֹתוֹ</b> הבקרים הללו, <b>עֶשֶׂר בָּאַמָּה מַקִּיפִים אֶת־הַיָּם סָבִיב.</b> חכמים פירשו שבתחתיתו היה הים ריבוע שכל צלע מצלעותיו הייתה בת עשר אמות. <b>שְׁנַיִם טוּרִים הַבָּקָר.</b> דמויות הבקר חולקו לשתי שורות, אולי שורה בחזית הים ושורה בצדו האחורי, והיו <b>יְצוּקִים בְּמֻצַקְתּוֹ.</b> הם נוצקו באותה יציקה עם הים,
(ד) כך שהים היה <b>עוֹמֵד עַל־שְׁנֵים עָשָׂר בָּקָר, שְׁלֹשָׁה</b> מהם <b>פֹנִים צָפוֹנָה, וּשְׁלוֹשָׁה פֹנִים יָמָּה,</b> למערב, <b>וּשְׁלֹשָׁה פֹּנִים נֶגְבָּה,</b> לדרום, <b>וּשְׁלֹשָׁה פֹּנִים מִזְרָחָה, וְהַיָּם</b> מונח <b>עֲלֵיהֶם מִלְמָעְלָה, וְכָל־אֲחֹרֵיהֶם</b>, חלקם האחורי פונה <b>בָּיְתָה,</b> כלפי פנים ואינו נראה.
(ה) <b>וְעָבְיוֹ</b> של הים <b>טֶפַח, ו</b>אולם <b>שְׂפָתוֹ</b> מרודדת ודקה <b>כְּמַעֲשֵׂה שְׂפַת־כּוֹס פֶּרַח שׁוֹשַׁנָּה,</b> ייתכן ששפתו העליונה של הים הייתה מופשלת כצורת עלי הכותרת של הפרח שושן צחור, והיה בה עיבוד עדין שהפך לדק בקצה, כשפת כוס. הים היה חזק ו<b>מַחֲזִיק</b> בתוכו מים רבים – במידת <b>בַּתִּים שְׁלֹשֶׁת אֲלָפִים</b>, בערך 70 מ"ק, שאותם הוא <b>יָכִיל.</b>
(ו) <b>וַיַּעַשׂ כִּיּוֹרִים עֲשָׂרָה</b> מנחושת, <b>וַיִּתֵּן חֲמִשָּׁה מִיָּמִין</b>, בצדו הימני של המקדש <b>וַחֲמִשָּׁה מִשְּׂמֹאול לְרָחְצָה בָהֶם, אֶת־מַעֲשֵׂה הָעוֹלָה</b>, את בשר קרבנות העולָה העולֶה על המזבח <b>יָדִיחוּ בָם. וְהַיָּם</b> נועד <b>לְרָחְצָה לַכֹּהֲנִים בּוֹ,</b> כעין מקווה, או שיצאו ממנו צינורות ששימשו לרחיצה.
(ז) <b>וַיַּעַשׂ אֶת־מְנֹרוֹת הַזָּהָב עֶשֶׂר כְּמִשְׁפָּטָם,</b> כמעשה המנורה האמור בתורה, <b>וַיִּתֵּן</b> אותן <b>בַּהֵיכָל, חָמֵשׁ מִיָּמִין וְחָמֵשׁ מִשְּׂמֹאול.</b> נראה שהייתה מנורה ראשית, שהיא המנורה שהובאה מהמשכן שעשה משה, ואולי רק בה היו מדליקים, ועוד עשר מנורות כתבניתה עמדו סביבה.
(ח) כיוצא בזה, <b>וַיַּעַשׂ שֻׁלְחָנוֹת עֲשָׂרָה וַיַּנַּח</b> אותם <b>בַּהֵיכָל, חֲמִשָּׁה מִיָּמִין וַחֲמִשָּׁה מִשְּׂמֹאול, וַיַּעַשׂ מִזְרְקֵי</b>, כלים לקבלת דם הקרבנות ולזריקתו על המזבח, מ<b>זָהָב</b> – <b>מֵאָה.</b>
(ט) <b>וַיַּעַשׂ</b> את <b>חֲצַר הַכֹּהֲנִים וְהָעֲזָרָה הַגְּדוֹלָה,</b> חצר גדולה ובלתי מקורה לכלל העם הפוקד את המקדש, והיא עיקר שטחו של המקדש. <b>וּדְלָתוֹת</b> נבנו <b>לַעֲזָרָה, וְ</b>את <b>דַלְתוֹתֵיהֶם</b> של חצר הכהנים והעזרה <b>צִפָּה נְחֹשֶׁת.</b>
(י) <b>וְאֶת־הַיָּם נָתַן מִכֶּתֶף</b>, בפאה <b>הַיְמָנִית</b> – <b>קֵדְמָה מִמּוּל נֶגְבָּה.</b> הים הונח בצדו המזרחי של המקדש נוטה לדרום, כך שלא היה מכוון מול פתח האולם אלא בצד.
(יא) <b>וַיַּעַשׂ חוּרָם</b> המהנדס האומן <b>אֶת־הַסִּירוֹת וְאֶת־הַיָּעִים וְאֶת־הַמִּזְרָקוֹת. וַיְכַל</b>, סיים <b>חוּרָם לַעֲשׂוֹת אֶת־הַמְּלָאכָה</b> שהתמחה בה – יציקות המתכת ובניית הכלים <b>אֲשֶׁר עָשָׂה לַמֶּלֶךְ שְׁלֹמֹה בְּבֵית הָאֱלֹהִים.</b> וזה פירוט מלאכת חורם:
(יב) <b>עַמּוּדִים</b>, עמודי הנחושת העצומים שהיו מעשה יציקה מיוחד – <b>שְׁנַיִם, וְהַגֻּלּוֹת</b>, הכדורים <b>וְהַכֹּתָרוֹת</b> ש<b>עַל־רֹאשׁ הָעַמּוּדִים</b> – <b>שְׁתָּיִם, וְהַשְּׂבָכוֹת</b>, הרשתות – <b>שְׁתַּיִם</b> שנועדו <b>לְכַסּוֹת אֶת־שְׁתֵּי גֻּלּוֹת הַכֹּתָרוֹת אֲשֶׁר עַל־רֹאשׁ הָעַמּוּדִים,</b>
(יג) <b>וְאֶת</b> צורות <b>הָרִמּוֹנִים</b> – <b>אַרְבַּע מֵאוֹת לִשְׁתֵּי הַשְּׂבָכוֹת, שְׁנַיִם טוּרִים</b> של <b>רִמּוֹנִים לַשְּׂבָכָה הָאֶחָת, לְכַסּוֹת אֶת־שְׁתֵּי גֻּלּוֹת הַכֹּתָרוֹת אֲשֶׁר עַל־פְּנֵי הָעַמּוּדִים.</b>
(יד) <b>וְאֶת־הַמְּכֹנוֹת</b>, הכַּנים שעליהם הניחו את הכיורים, <b>עָשָׂה, וְאֶת־הַכִּיֹּרוֹת עָשָׂה עַל־הַמְּכֹנוֹת.</b>
(טו) <b>אֶת־הַיָּם</b> – <b>אֶחָד, וְאֶת־הַבָּקָר</b> – <b>שְׁנֵים־עָשָׂר תַּחְתָּיו.</b>
(טז) <b>וְאֶת־הַסִּירוֹת</b>, הסירים, הדוודים <b>וְאֶת־הַיָּעִים וְאֶת־הַמִּזְלָגוֹת</b>, מעין קלשונות לאחיזת הבשר <b>וְאֶת־כָּל־כְּלֵיהֶם</b> הנלווים <b>עָשָׂה חוּרָם אָבִיו,</b> האב, כלומר המדריך, או: הנכבד <b>לַמֶּלֶךְ שְׁלֹמֹה לְבֵית ה'</b> וכולם עשויים ה' <b>נְחֹשֶׁת מָרוּק.</b>
(יז) <b>בְּכִכַּר הַיַּרְדֵּן יְצָקָם הַמֶּלֶךְ בַּעֲבִי הָאֲדָמָה, בֵּין סֻכּוֹת וּבֵין צְרֵדָתָה.</b>
(יח) <b>וַיַּעַשׂ שְׁלֹמֹה כָּל־הַכֵּלִים הָאֵלֶּה לָרֹב מְאֹד, כִּי לֹא נֶחְקַר</b>, חוּשב <b>מִשְׁקַל הַנְּחֹשֶׁת</b> משום שהייתה כה רבה.
(יט) <b>וַיַּעַשׂ שְׁלֹמֹה אֵת כָּל־הַכֵּלִים אֲשֶׁר</b> משמשים בתוך <b>בֵּית הָאֱלֹהִים, וְאֵת מִזְבַּח הַזָּהָב וְאֶת־הַשֻּׁלְחָנוֹת וַעֲלֵיהֶם</b> עורכים את <b>לֶחֶם הַפָּנִים.</b>
(כ) <b>וְאֶת־הַמְּנֹרוֹת וְנֵרֹתֵיהֶם לְבַעֲרָם</b>, לבער עליהם <b>כַּמִּשְׁפָּט</b> הציבו <b>לִפְנֵי הַדְּבִיר,</b> כולן עשויות <b>זָהָב סָגוּר,</b> סוג זהב יקר ביותר.
(כא) <b>וְ</b>אף <b>הַפֶּרַח וְהַנֵּרוֹת וְהַמֶּלְקָחַיִם</b> – <b>זָהָב, הוּא</b> – הזהב היה <b>מִכְלוֹת</b>, כל כולו <b>זָהָב,</b> ללא סיגים.
(כב) <b>וְהַמְזַמְּרוֹת</b>, כלֵי נגינה <b>וְהַמִּזְרָקוֹת וְהַכַּפּוֹת וְהַמַּחְתּוֹת</b> היו <b>זָהָב סָגוּר. ו</b>אף ב<b>פֶתַח הַבַּיִת, דַּלְתוֹתָיו הַפְּנִימִיּוֹת</b> הנפתחות <b>לְקֹדֶשׁ הַקֳּדָשִׁים וְדַלְתֵי הַבַּיִת</b> הנפתחות <b>לַהֵיכָל</b> היה <b>זָהָב.</b>
<h2>פרק ה</h2>
(א) <b>וַתִּשְׁלַם כָּל־הַמְּלָאכָה אֲשֶׁר־עָשָׂה שְׁלֹמֹה לְבֵית ה', וַיָּבֵא שְׁלֹמֹה אֶת־קָדְשֵׁי דָּוִיד אָבִיו, וְאֶת־הַכֶּסֶף וְאֶת־הַזָּהָב וְאֶת־כָּל־הַכֵּלִים נָתַן בְּאֹצְרוֹת בֵּית הָאֱלֹהִים.</b>
(ב) <b>אָז</b> – כאשר נשלמה המלאכה <b>יַקְהֵיל</b>, כינס <b>שְׁלֹמֹה אֶת־זִקְנֵי יִשְׂרָאֵל וְאֶת־כָּל־רָאשֵׁי הַמַּטּוֹת,</b> השבטים, <b>נְשִׂיאֵי הָאָבוֹת</b>, המשפחות הגדולות <b>לִבְנֵי יִשְׂרָאֵל אֶל־יְרוּשָׁלִָם</b> כדי <b>לְהַעֲלוֹת אֶת־אֲרוֹן בְּרִית־ה'</b> אל בית המקדש שבהר המוריה <b>מֵעִיר דָּוִיד, הִיא צִיּוֹן.</b>
(ג) <b>וַיִּקָּהֲלוּ אֶל־הַמֶּלֶךְ כָּל־אִישׁ יִשְׂרָאֵל בֶּחָג</b> – חג הסוכות, <b>הוּא הַחֹדֶשׁ הַשְּׁבִעִי</b>, החודש הנקרא בפינו בשם הבבלי 'תשרי'.
(ד) <b>וַיָּבֹאוּ כֹּל זִקְנֵי יִשְׂרָאֵל, וַיִּשְׂאוּ הַלְוִיִּם אֶת־הָאָרוֹן.</b>
(ה) <b>וַיַּעֲלוּ אֶת־הָאָרוֹן וְ</b>גם <b>אֶת</b> חלקי המבנה של <b>אֹהֶל מוֹעֵד</b> לאוצרות שבבית המקדש, <b>וְאֶת־כָּל־כְּלֵי הַקֹּדֶשׁ אֲשֶׁר בָּאֹהֶל הֶעֱלוּ אֹתָם הַכֹּהֲנִים הַלְוִיִּם.</b> אֹתָם הַכֹּהֲנִים הַלְוִיִּם.
(ו) <b>וְהַמֶּלֶךְ שְׁלֹמֹה וְכָל־עֲדַת יִשְׂרָאֵל הַנּוֹעָדִים עָלָיו</b>, שנאספו אליו, הולכים <b>לִפְנֵי הָאָרוֹן, מְזַבְּחִים צֹאן וּבָקָר אֲשֶׁר לֹא־יִסָּפְרוּ וְלֹא יִמָּנוּ מֵרֹב.</b> בתהלוכה הקריבו קרבנות רבים מאוד לשם ה' לכבוד העלאת הארון וכמתנות למשתתפים בשמחה.
(ז) <b>וַיָּבִיאוּ הַכֹּהֲנִים אֶת־אֲרוֹן בְּרִית־ה' אֶל־מְקוֹמוֹ, אֶל־דְּבִיר</b>, החלק הפנימי של <b>הַבַּיִת</b>, כלומר <b>אֶל־קֹדֶשׁ הַקֳּדָשִׁים, אֶל־תַּחַת כַּנְפֵי הַכְּרוּבִים</b> הגדולים שמילאו את הדביר.
(ח) <b>וַיִּהְיוּ הַכְּרוּבִים פֹּרְשִׂים כְּנָפַיִם עַל־מְקוֹם הָאָרוֹן, וַיְכַסּוּ</b>, סוככו בכנפיהם <b>הַכְּרוּבִים עַל־הָאָרוֹן וְעַל־בַּדָּיו</b>, מוטות הנשיאה שלו <b>מִלְמָעְלָה.</b>
(ט) <b>וַיַּאֲרִיכוּ הַבַּדִּים</b>. משכו את הבדים, כנראה לא הכניסו את הארון אלא עד קרוב לאמצע הדביר, ולכן – <b>וַיֵּרָאוּ רָאשֵׁי הַבַּדִּים מִן־הָאָרוֹן עַל־פְּנֵי הַדְּבִיר,</b> הבדים בלטו בפרוכת שהייתה פרוסה בפתח הדביר, כך שהיה ניכר שהם שם, <b>וְ</b>אולם הם <b>לֹא יֵרָאוּ הַחוּצָה</b> מפני שהפרוכת כיסתה אותם. <b>וַיְהִי־שָׁם</b> הארון ובדיו <b>עַד הַיּוֹם הַזֶּה.</b>
(י) <b>אֵין בָּאָרוֹן</b> דבר, אלא <b>רַק שְׁנֵי הַלֻּחוֹת</b> – לוחות הברית <b>אֲשֶׁר־נָתַן מֹשֶׁה בְּחֹרֵב, אֲשֶׁר כָּרַת ה' עִם־בְּנֵי יִשְׂרָאֵל בְּצֵאתָם מִמִּצְרָיִם.</b>
(יא) <b>וַיְהִי בְּצֵאת הַכֹּהֲנִים מִן־הַקֹּדֶשׁ</b>, לאחר שהניחו את הארון. וכאן באה הערה: לא מפורט מיהם הכהנים ומאיזה משמר באו, <b>כִּי כָּל־הַכֹּהֲנִים הַנִּמְצְאִים הִתְקַדָּשׁוּ,</b> הכינו את עצמם ובאו כאחד. <b>אֵין לִשְׁמוֹר לְמַחְלְקוֹת.</b> באותה שעה לא הקפידו על חלוקת הכהנים למשמרות אלא כולם באו יחד.
(יב) <b>וְהַלְוִיִּם הַמְשֹׁרְרִים לְכֻלָּם</b>, כולם – <b>לְאָסָף, לְהֵימָן, לִידֻתוּן וְלִבְנֵיהֶם וְלַאֲחֵיהֶם,</b> היו <b>מְלֻבָּשִׁים בּוּץ,</b> בגדי פשתן, מצוידים <b>בִּמְצִלְתַּיִם וּבִנְבָלִים וְכִנֹּרוֹת</b> ו<b>עֹמְדִים</b> מ<b>מִזְרָח לַמִּזְבֵּחַ</b>, <b>וְעִמָּהֶם כֹּהֲנִים לְמֵאָה וְעֶשְׂרִים,</b> מאה ועשרים כהנים <b>מַחְצְרִים</b>, מריעים <b>בַּחֲצֹצְרוֹת.</b> החצוצרות הללו לא היו כלי נגינה מובהקים אלא הפיקו בעיקר קולות תרועה, שאולי השתלבו במנגינה.
(יג) <b>וַיְהִי כְאֶחָד</b>, כתזמורת מתואמת <b>לַמְחַצְּרִים וְלַמְשֹׁרְרִים לְהַשְׁמִיעַ קוֹל־אֶחָד, לְהַלֵּל וּלְהֹדוֹת לַה', וּכְהָרִים קוֹל</b>, כשהתחילו לנגן <b>בַּחֲצֹצְרוֹת וּבִמְצִלְתַּיִם וּבִכְלֵי הַשִּׁיר</b> הנוספים <b>ו</b>יחד עם הנגינה בכלים שרו בפה <b>בְהַלֵּל לַה' כִּי טוֹב כִּי לְעוֹלָם חַסְדּוֹ</b> – <b>וְ</b>הנה <b>הַבַּיִת מָלֵא עָנָן, בֵּית ה'.</b>
(יד) <b>וְלֹא־יָכְלוּ הַכֹּהֲנִים לַעֲמוֹד לְשָׁרֵת מִפְּנֵי הֶעָנָן, כִּי־מָלֵא כְבוֹד־ה' אֶת־בֵּית הָאֱלֹהִים.</b> הענן סימן את כבוד ה' השוכן ומתגלה במקדש.
<h2>פרק ו</h2>
(א) <b>אָז אָמַר שְׁלֹמֹה: ה' אָמַר</b>, רצה <b>לִשְׁכּוֹן בַּעֲרָפֶל.</b> ניכר שכבוד ה' שוכן אתנו.
(ב) <b>וַאֲנִי בָּנִיתִי בֵית־זְבֻל</b>, היכל, מעון <b>לָךְ, וּמָכוֹן</b>, מקום קבוע ומבוסס <b>לְשִׁבְתְּךָ</b>, כדי שתשב בו ל<b>עוֹלָמִים.</b>
(ג) לאחר הפתיחה הפונה אל ה' כשפני שלמה אל הקודש – <b>וַיַּסֵּב הַמֶּלֶךְ אֶת־פָּנָיו</b> אל העם <b>וַיְבָרֶךְ אֵת כָּל־קְהַל יִשְׂרָאֵל, וְכָל־קְהַל יִשְׂרָאֵל עוֹמֵד</b> ושומע את דבריו.
(ד) <b>וַיֹּאמֶר: בָּרוּךְ ה' אֱלֹהֵי יִשְׂרָאֵל, אֲשֶׁר דִּבֶּר בְּפִיו אֵת</b>, עם <b>דָּוִיד אָבִי, וּבְיָדָיו</b>, בשלטונו <b>מִלֵּא</b> את הבטחתו <b>לֵאמֹר׃</b>
(ה) <b>"מִן־הַיּוֹם אֲשֶׁר הוֹצֵאתִי אֶת־עַמִּי מֵאֶרֶץ מִצְרַיִם לֹא־בָחַרְתִּי בְעִיר מִכֹּל שִׁבְטֵי יִשְׂרָאֵל לִבְנוֹת</b> בה <b>בַּיִת</b>, בית אבן שלם וקבוע <b>לִהְיוֹת שְׁמִי שָׁם</b> אלא שכנתי במשכנים שקוּרו ביריעות המשכן שליווה את ישראל במדבר, <b>וְלֹא־בָחַרְתִּי בְאִישׁ לִהְיוֹת נָגִיד</b>, מלך <b>עַל־עַמִּי יִשְׂרָאֵל.</b> שאול אמנם מָלַך על ישראל אבל שלמה איננו מזכיר אותו משום שלא הובטח לו שמלכותו תימשך לזרעו, ואכן היא הייתה זמנית.
(ו) <b>וָאֶבְחַר בּ</b>עיר <b>ירוּשָׁלִַם לִהְיוֹת שְׁמִי שָׁם, וָאֶבְחַר בְּדָוִיד לִהְיוֹת</b> מלך <b>עַל־עַמִּי יִשְׂרָאֵל".</b>
(ז) <b>וַיְהִי עִם־לְבַב</b>, עלה בלב <b>דָּוִיד אָבִי לִבְנוֹת בַּיִת לְשֵׁם ה' אֱלֹהֵי יִשְׂרָאֵל.</b>
(ח) <b>וַיֹּאמֶר ה' אֶל־דָּוִיד אָבִי</b> באמצעות הנביא<b>: "יַעַן אֲשֶׁר</b>, מכיוון ש<b>הָיָה עִם־לְבָבְךָ לִבְנוֹת בַּיִת לִשְׁמִי</b> – <b>הֱטִיבוֹתָ כִּי הָיָה עִם־לְבָבֶךָ,</b> מחשבותיך וכוונותיך כשלעצמן טובות הן;
(ט) <b>רַק אַתָּה לֹא תִבְנֶה הַבָּיִת, כִּי</b> אם <b>בִנְךָ הַיּוֹצֵא מֵחֲלָצֶיךָ, הוּא־יִבְנֶה</b> את <b>הַבַּיִת לִשְׁמִי".</b> שלמה לא הזכיר את טעם הדבר – שדויד היה איש מלחמה. מכל מקום העובדה היא ששלמה, שהיה איש מנוחה ושלום, השלים את את מה שאביו רצה לעשות.
(י) <b>וַיָּקֶם ה' אֶת־דְּבָרוֹ אֲשֶׁר דִּבֵּר, וָאָקוּם תַּחַת דָּוִיד אָבִי וָאֵשֵׁב עַל־כִּסֵּא</b> המלוכה של <b>יִשְׂרָאֵל כַּאֲשֶׁר דִּבֶּר ה', וָאֶבְנֶה הַבַּיִת לְשֵׁם ה' אֱלֹהֵי יִשְׂרָאֵל.</b>
(יא) <b>וָאָשִׂים שָׁם אֶת־הָאָרוֹן אֲשֶׁר שָׁם</b> הלוחות שבהם <b>בְּרִית ה' אֲשֶׁר כָּרַת עִם־בְּנֵי יִשְׂרָאֵל.</b> בלוחות כתובים עשרת הדיברות, שאפשר לראות בהם את תמצית התורה, כעין שטר 'כתובה' שנתן ה' לעמו בסיני, שבה מפורטת הברית שכרת ה' עם בני ישראל.
(יב) <b>וַיַּעֲמֹד</b> שלמה <b>לִפְנֵי מִזְבַּח ה' נֶגֶד כָּל־קְהַל יִשְׂרָאֵל, וַיִּפְרֹשׂ כַּפָּיו</b> כלפי מעלה.
(יג) <b>כִּי־עָשָׂה שְׁלֹמֹה כִּיּוֹר נְחֹשֶׁת</b> לרחיצת ידיהם ורגליהם של הכהנים, <b>וַיִּתְּנֵהוּ בְּתוֹךְ הָעֲזָרָה, חָמֵשׁ אַמּוֹת אָרְכּוֹ וְחָמֵשׁ אַמּוֹת רָחְבּוֹ וְאַמּוֹת שָׁלוֹשׁ קוֹמָתוֹ.</b> ומכיוון שהכיור היה מוגבה – <b>וַיַּעֲמֹד עָלָיו וַיִּבְרַךְ</b>, כרע <b>עַל־בִּרְכָּיו נֶגֶד כָּל־קְהַל יִשְׂרָאֵל, וַיִּפְרֹשׂ כַּפָּיו הַשָּׁמָיְמָה.</b> תפילה זו הגיעה, מן הסתם, גם לאוזני הנוכחים. זוהי אחת התפילות הארוכות, המורכבות והמקיפות במקרא, המכילה בצד הבקשות שבה גם חזון רחב לגבי מהותו של המקדש.
(יד) <b>וַיֹּאמַר: ה' אֱלֹהֵי יִשְׂרָאֵל, אֵין־כָּמוֹךָ אֱלֹהִים בַּשָּׁמַיִם וּבָאָרֶץ, שֹׁמֵר הַבְּרִית וְהַחֶסֶד לַעֲבָדֶיךָ הַהֹלְכִים לְפָנֶיךָ בְּכָל־לִבָּם,</b> ָ הַהֹלְכִים לְפָנֶיךָ בְּכָל־לִבָּם,
(טו) כ<b>אֲשֶׁר שָׁמַרְתָּ לְעַבְדְּךָ דָּוִיד אָבִי אֵת אֲשֶׁר־דִּבַּרְתָּ לוֹ, וַתְּדַבֵּר בְּפִיךָ וּבְיָדְךָ מִלֵּאתָ</b>, קיימת את הדברים <b>כַּיּוֹם הַזֶּה,</b> כפי שאנחנו רואים עכשיו.
(טז) <b>וְעַתָּה, ה' אֱלֹהֵי יִשְׂרָאֵל, שְׁמֹר לְעַבְדְּךָ דָוִיד אָבִי אֵת אֲשֶׁר דִּבַּרְתָּ לּוֹ לֵאמֹר: לֹא־יִכָּרֵת לְךָ אִישׁ מִלְּפָנַי יוֹשֵׁב עַל־כִּסֵּא יִשְׂרָאֵל, רַק אִם־יִשְׁמְרוּ בָנֶיךָ אֶת־דַּרְכָּם לָלֶכֶת בְּתוֹרָתִי כַּאֲשֶׁר הָלַכְתָּ</b> אתה <b>לְפָנָי.</b> ההבטחה שניתנה לדויד הותנתה בנאמנותם של בניו ללכת בדרכי ה'.
(יז) <b>וְעַתָּה, ה' אֱלֹהֵי יִשְׂרָאֵל, יֵאָמֵן</b>, יתאמת <b>דְּבָרְךָ אֲשֶׁר דִּבַּרְתָּ לְעַבְדְּךָ לְדָוִיד.</b>
(יח) שלמה מסביר לנוכחים את עניינו הפנימי של בית המקדש: <b>כִּי הַאֻמְנָם</b>, האם באמת <b>יֵשֵׁב אֱלֹהִים אֶת</b>, עם <b>הָאָדָם</b> בבית <b>עַל־הָאָרֶץ</b>?<b>! הִנֵּה</b> אפילו <b>שָׁמַיִם וּשְׁמֵי הַשָּׁמַיִם לֹא יְכַלְכְּלוּךָ,</b> לא יכילו אותך, <b>אַף כִּי</b> בוודאי <b>הַבַּיִת הַזֶּה אֲשֶׁר בָּנִיתִי.</b> אני יודע שאין מקום שיכול להכילך, אבל במקום התקשרות זה, שער השמים, תתגלה לבני אדם ותענה להם.
(יט) <b>וּפָנִיתָ אֶל־תְּפִלַּת עַבְדְּךָ וְאֶל־תְּחִנָּתוֹ,</b> תפילתי ותחינתי, <b>ה' אֱלֹהָי, לִשְׁמֹעַ אֶל־הָרִנָּה</b>, את השיר והשבח <b>וְאֶל־הַתְּפִלָּה אֲשֶׁר עַבְדְּךָ מִתְפַּלֵּל לְפָנֶיךָ.</b> ותמציתה של התפילה היא שהמקדש אכן יהיה בית תפילה ושער השמים –
(כ) <b>לִהְיוֹת עֵינֶיךָ פְתֻחוֹת אֶל־הַבַּיִת הַזֶּה יוֹמָם וָלַיְלָה, אֶל־הַמָּקוֹם אֲשֶׁר אָמַרְתָּ לָשׂוּם שִׁמְךָ שָׁם, לִשְׁמוֹעַ אֶל־הַתְּפִלָּה אֲשֶׁר יִתְפַּלֵּל עַבְדְּךָ אֶל־הַמָּקוֹם הַזֶּה.</b>
(כא) <b>וְשָׁמַעְתָּ אֶל־תַּחֲנוּנֵי עַבְדְּךָ וְעַמְּךָ יִשְׂרָאֵל אֲשֶׁר יִתְפַּלְלוּ אֶל־הַמָּקוֹם</b>, במקום <b>הַזֶּה, וְאַתָּה תִּשְׁמַע מִמְּקוֹם שִׁבְתְּךָ, מִן־הַשָּׁמַיִם, וְשָׁמַעְתָּ</b> את בקשתם <b>וְסָלָחְתָּ</b> לעוונם.
(כב) <b>אִם־יֶחֱטָא אִישׁ לְרֵעֵהוּ, וְנָשָׁא־בוֹ</b> רעהו <b>אָלָה</b>, קללה <b>לְהַאֲלֹתוֹ, וּבָא אָלָה</b>, ויגיע לקלל את מי שעשה לו עוול, או שיתפלל על כך <b>לִפְנֵי מִזְבַּחֲךָ בַּבַּיִת הַזֶּה</b> –
(כג) <b>וְאַתָּה תִּשְׁמַע</b> לו <b>מִן־הַשָּׁמַיִם וְעָשִׂיתָ וְשָׁפַטְתָּ אֶת־עֲבָדֶיךָ, לְהָשִׁב לְרָשָׁע</b> כגמולו, <b>לָתֵת דַּרְכּוֹ</b> הרעה <b>בְּרֹאשׁוֹ, וּלְהַצְדִּיק צַדִּיק לָתֶת לוֹ כְּצִדְקָתוֹ.</b> אתה תדון את דין האמת. בית המקדש יהיה הכתובת לכל מי שנפגע ומבקש שאלוקים יעשה משפט בעולמו.
(כד) כיוצא בזה – <b>וְאִם־יִנָּגֵף</b>, יובס <b>עַמְּךָ יִשְׂרָאֵל לִפְנֵי אוֹיֵב, כִּי</b>, כיוון ש<b>יֶחֶטְאוּ־לָךְ, וְשָׁבוּ וְהוֹדוּ אֶת־שְׁמֶךָ</b>, יתוודו לפניך, יודו שהרעה הגיעה להם מפני עוונם, <b>וְהִתְפַּלְלוּ וְהִתְחַנְּנוּ לְפָנֶיךָ בַּבַּיִת הַזֶּה.</b>
(כה) <b>וְאַתָּה תִּשְׁמַע</b> את תחינתם <b>מִן־הַשָּׁמַיִם, וְסָלַחְתָּ לְחַטַּאת עַמְּךָ יִשְׂרָאֵל.</b> וגם אם יילקחו בשבי – <b>וַהֲשֵׁיבוֹתָם אֶל־הָאֲדָמָה אֲשֶׁר־נָתַתָּה לָהֶם וְלַאֲבֹתֵיהֶם.</b>
(כו) <b>בְּהֵעָצֵר הַשָּׁמַיִם וְלֹא־יִהְיֶה מָטָר,</b> גשם, ואף זאת <b>כִּי יֶחֶטְאוּ־לָךְ, וְהִתְפַּלְלוּ אֶל־הַמָּקוֹם הַזֶּה וְהוֹדוּ אֶת־שְׁמֶךָ</b> ו<b>מֵחַטָּאתָם יְשׁוּבוּן כִּי</b>, כדי ש<b>תַעֲנֵם.</b>
(כז) <b>וְאַתָּה תִּשְׁמַע</b> מן <b>הַשָּׁמַיִם, וְסָלַחְתָּ לְחַטַּאת עֲבָדֶיךָ וְעַמְּךָ יִשְׂרָאֵל, כִּי תוֹרֵם</b>, תנחה אותם <b>אֶל־הַדֶּרֶךְ הַטּוֹבָה אֲשֶׁר יֵלְכוּ־בָהּ, וְנָתַתָּה מָטָר עַל־אַרְצְךָ אֲשֶׁר־נָתַתָּה לְעַמְּךָ לְנַחֲלָה.</b>
(כח) <b>רָעָב כִּי־יִהְיֶה בָאָרֶץ, דֶּבֶר כִּי־יִהְיֶה, שִׁדָּפוֹן</b>, אבדן משקל של תבואה או גוף חי, <b>וְיֵרָקוֹן</b> הבא בעקבות השידפון, <b>אַרְבֶּה וְחָסִיל</b>, מין ארבה <b>כִּי יִהְיֶה,</b> או <b>כִּי יָצַר־לוֹ</b>, ילחצו עליו <b>אֹיְבָיו בְּאֶרֶץ שְׁעָרָיו,</b> בעריו. ובכלל – <b>כָּל־נֶגַע וְכָל־מַחֲלָה</b> העלולים להתרחש –
(כט) <b>כָּל־תְּפִלָּה, כָל־תְּחִנָּה אֲשֶׁר יִהְיֶה לְכָל־הָאָדָם וּלְכֹל עַמְּךָ יִשְׂרָאֵל, אֲשֶׁר יֵדְעוּ אִישׁ נִגְעוֹ וּמַכְאֹבוֹ,</b> אני אינני יודע הכול, אבל כל אדם יודע מה כואב לו – <b>וּפָרַשׂ כַּפָּיו</b> בתחינה <b>אֶל־הַבַּיִת הַזֶּה.</b> כאן הוא יתפלל על צרותיו.
(ל) <b>וְאַתָּה תִּשְׁמַע מִן־הַשָּׁמַיִם,</b> מ<b>מְכוֹן שִׁבְתֶּךָ, וְסָלַחְתָּ, וְנָתַתָּה לָאִישׁ כְּכָל־דְּרָכָיו אֲשֶׁר תֵּדַע אֶת־לְבָבוֹ, כִּי־אַתָּה לְבַדְּךָ יָדַעְתָּ</b>, רק אתה יודע <b>אֶת־לְבַב בְּנֵי הָאָדָם,</b> ולכן רק אתה משלם לכל אדם את גמולו הראוי לו.
(לא) <b>לְמַעַן יִירָאוּךָ לָלֶכֶת בִּדְרָכֶיךָ כָּל־הַיָּמִים אֲשֶׁר־הֵם חַיִּים עַל־פְּנֵי הָאֲדָמָה אֲשֶׁר נָתַתָּה לַאֲבֹתֵינוּ.</b> כשידעו שבבית המקדש כל התפילות נשמעות, יחושו שאי-אפשר לשקר שם, ויגיעו לידי יראה והליכה בדרך ה'. המקדש הוא מקום התפילה של ישראל, ושלמה מבקש מה' שייענה לתפילות הבאות מן הפתח הזה.
(לב) <b>וְגַם אֶל־הַנָּכְרִי, אֲשֶׁר לֹא־מֵעַמְּךָ יִשְׂרָאֵל הוּא, וּבָא מֵאֶרֶץ רְחוֹקָה לְמַעַן שִׁמְךָ הַגָּדוֹל וְיָדְךָ הַחֲזָקָה וּזְרוֹעֲךָ הַנְּטוּיָה</b>, הנודעת גם בגויים, <b>וּבָאוּ</b> הנכרים <b>וְהִתְפַּלְלוּ אֶל־הַבַּיִת הַזֶּה.</b>
(לג) <b>וְאַתָּה תִּשְׁמַע מִן־הַשָּׁמַיִם מִמְּכוֹן שִׁבְתֶּךָ, וְעָשִׂיתָ כְּכֹל אֲשֶׁר־יִקְרָא אֵלֶיךָ הַנָּכְרִי, לְמַעַן יֵדְעוּ כָל־עַמֵּי הָאָרֶץ אֶת־שְׁמֶךָ וּלְיִרְאָה אֹתְךָ כְּעַמְּךָ יִשְׂרָאֵל, וְלָדַעַת כִּי־שִׁמְךָ נִקְרָא עַל־הַבַּיִת הַזֶּה אֲשֶׁר בָּנִיתִי.</b> המקדש אינו מיועד לישראל בלבד. הוא בית תפילה לכל העמים.
(לד) <b>כִּי־יֵצֵא עַמְּךָ לַמִּלְחָמָה עַל־אֹיְבָיו בַּדֶּרֶךְ אֲשֶׁר תִּשְׁלָחֵם,</b> ובגופם יהיו רחוקים מן המקדש, <b>וְהִתְפַּלְלוּ אֵלֶיךָ דֶּרֶךְ הָעִיר הַזֹּאת אֲשֶׁר בָּחַרְתָּ בָּהּ וְ</b>דרך <b>הַבַּיִת אֲשֶׁר־בָּנִיתִי לִשְׁמֶךָ.</b>
(לה) <b>וְשָׁמַעְתָּ מִן־הַשָּׁמַיִם אֶת־תְּפִלָּתָם וְאֶת־תְּחִנָּתָם, וְעָשִׂיתָ מִשְׁפָּטָם.</b>
(לו) וגם <b>כִּי יֶחֶטְאוּ־לָךְ,</b> וזה דבר טבעי <b>כִּי אֵין אָדָם אֲשֶׁר לֹא־יֶחֱטָא.</b> דרכם של אנשים לחטוא, והם טועים ואף עושים מעשים בזדון, ובעקבות חטאם <b>וְאָנַפְתָּ בָם</b>, תכעס עליהם <b>וּנְתַתָּם לִפְנֵי אוֹיֵב, וְשָׁבוּם</b>, יִשבּוּ אותם <b>שׁוֹבֵיהֶם אֶל־אֶרֶץ רְחוֹקָה אוֹ קְרוֹבָה,</b>
(לז) <b>וְהֵשִׁיבוּ אֶל־לְבָבָם,</b> יתנו את דעתם, ישיבו ללבם השואל <b>בָּאָרֶץ אֲשֶׁר נִשְׁבּוּ־שָׁם, וְשָׁבוּ וְהִתְחַנְּנוּ אֵלֶיךָ בְּאֶרֶץ שִׁבְיָם לֵאמֹר: "חָטָאנוּ, הֶעֱוִינוּ וְרָשָׁעְנוּ".</b>
(לח) <b>וְשָׁבוּ אֵלֶיךָ בְּכָל־לִבָּם וּבְכָל־נַפְשָׁם בְּאֶרֶץ שִׁבְיָם אֲשֶׁר־שָׁבוּ אֹתָם, וְהִתְפַּלְלוּ דֶּרֶךְ אַרְצָם אֲשֶׁר נָתַתָּה לַאֲבוֹתָם, וְהָעִיר אֲשֶׁר בָּחַרְתָּ, וְלַבַּיִת אֲשֶׁר־בָּנִיתִי לִשְׁמֶךָ.</b> אפילו כאשר הם יהיו בגלות בארץ זרה, רחוקים מן המקדש, הם ישובו ויתפללו לה' דרך הארץ, דרך העיר ודרך בית ה'.
(לט) <b>וְשָׁמַעְתָּ מִן־הַשָּׁמַיִם, מִמְּכוֹן שִׁבְתְּךָ, אֶת־תְּפִלָּתָם וְאֶת־תְּחִנֹּתֵיהֶם וְעָשִׂיתָ מִשְׁפָּטָם, וְסָלַחְתָּ לְעַמְּךָ אֲשֶׁר חָטְאוּ־לָךְ.</b>
(מ) <b>עַתָּה, אֱלֹהַי, יִהְיוּ־נָא עֵינֶיךָ פְּתֻחוֹת וְאָזְנֶיךָ קַשֻּׁבוֹת לִתְפִלַּת הַמָּקוֹם הַזֶּה.</b> זה עיקרה של התפילה. שלמה מבקש שהמקדש יהיה שער השמים, שדרכו כל התפילות יבואו ויעלו מקרוב ומרחוק, תחינותיהם של ישראל ותחינות שאינן של ישראל.
(מא) <b>וְעַתָּה קוּמָה, ה' אֱלֹהִים, לְנוּחֶךָ,</b> שכון במקום משכנך הקבוע, <b>אַתָּה וַאֲרוֹן עֻזֶּךָ</b>, המסמל את השכינה המתגלה, ואז <b>כֹּהֲנֶיךָ, ה' אֱלֹהִים, יִלְבְּשׁוּ תְשׁוּעָה,</b> ישועתך תקיף אותם, <b>וַחֲסִידֶיךָ יִשְׂמְחוּ בַטּוֹב.</b>
(מב) <b>ה' אֱלֹהִים, אַל־תָּשֵׁב</b>, תעביר את <b>פְּנֵי מְשִׁיחֶךָ,</b> מי שנמשח על ידך למלך. <b>זָכְרָה</b>, זכור <b>לְחַסְדֵי דָּוִיד עַבְדֶּךָ.</b>
<h2>פרק ז</h2>
(א) <b>וּכְכַלּוֹת</b>, וכשסיים <b>שְׁלֹמֹה לְהִתְפַּלֵּל</b> – <b>וְהָאֵשׁ יָרְדָה מֵהַשָּׁמַיִם וַתֹּאכַל הָעֹלָה וְהַזְּבָחִים, וּכְבוֹד ה' מָלֵא אֶת־הַבָּיִת.</b> ֹּאכַל הָעֹלָה וְהַזְּבָחִים, וּכְבוֹד ה' מָלֵא אֶת־הַבָּיִת.
(ב) <b>וְלֹא יָכְלוּ הַכֹּהֲנִים לָבוֹא אֶל־בֵּית ה', כִּי־מָלֵא כְבוֹד־ה' אֶת־בֵּית ה'.</b>
(ג) <b>וְכֹל בְּנֵי יִשְׂרָאֵל רֹאִים בְּרֶדֶת הָאֵשׁ וּ</b>ב<b>כְבוֹד ה'</b> המתגלה <b>עַל־הַבָּיִת,</b> בין אם בהופעת הענן או באופן אחר של התגלות הכבוד במקום, <b>וַיִּכְרְעוּ אַפַּיִם אַרְצָה עַל־הָרִצְפָה וַיִּשְׁתַּחֲווּ, וְהוֹדוֹת</b>, והודו <b>לַה' כִּי טוֹב כִּי לְעוֹלָם חַסְדּוֹ.</b>
(ד) <b>וְהַמֶּלֶךְ וְכָל־הָעָם זֹבְחִים זֶבַח לִפְנֵי ה'.</b>
(ה) <b>וַיִּזְבַּח הַמֶּלֶךְ שְׁלֹמֹה אֶת־זֶבַח הַבָּקָר עֶשְׂרִים וּשְׁנַיִם אֶלֶף, וְצֹאן מֵאָה וְעֶשְׂרִים אָלֶף, וַיַּחְנְכוּ אֶת־בֵּית הָאֱלֹהִים הַמֶּלֶךְ וְכָל־הָעָם.</b> רוב הקרבנות היו קרבנות שלמים, שבשרם נאכל על ידי כל אדם מישראל שאיננו טמא.
(ו) <b>וְהַכֹּהֲנִים עַל־מִשְׁמְרוֹתָם עֹמְדִים, וְהַלְוִיִּם בִּכְלֵי־שִׁיר ה' אֲשֶׁר עָשָׂה דָּוִיד הַמֶּלֶךְ, לְהֹדוֹת לַה' כִּי־לְעוֹלָם חַסְדּוֹ בְּ</b>שירי <b>הַלֵּל דָּוִיד</b>, שכנראה היו כתובים ומוחזקים <b>בְּיָדָם,</b> והם שרו מתוך הכתב. לחלופין: בסיוע הכלים שבידם שרו את הלל דויד, <b>וְהַכֹּהֲנִים מַחְצְרִים</b>, מריעים בחצוצרות <b>נֶגְדָּם,</b> ממולם, <b>וְכָל־יִשְׂרָאֵל עֹמְדִים.</b>
(ז) <b>וַיְקַדֵּשׁ שְׁלֹמֹה</b> גם <b>אֶת־תּוֹךְ הֶחָצֵר אֲשֶׁר לִפְנֵי בֵית־ה', כִּי־עָשָׂה שָׁם</b> את <b>הָעֹלוֹת וְאֵת חֶלְבֵי הַשְּׁלָמִים.</b> הוא קידש את רצפת החצר כדי שתתקדש כמזבח, <b>כִּי־מִזְבַּח הַנְּחֹשֶׁת אֲשֶׁר עָשָׂה שְׁלֹמֹה לֹא יָכוֹל לְהָכִיל אֶת־הָעֹלָה</b> הנשרפת כולה על המזבח, <b>וְאֶת־הַמִּנְחָה וְאֶת־הַחֲלָבִים,</b> שהם חלקי השלמים הנשרפים על המזבח. אף על פי שהמזבח היה גדול מאוד, הוא לא הכיל מספר כזה של קרבנות, ולכן שרפו אותם בחצר הבית.
(ח) <b>וַיַּעַשׂ שְׁלֹמֹה אֶת־הֶחָג</b> – חג הסוכות <b>בָּעֵת הַהִיא שִׁבְעַת יָמִים, וְכָל־יִשְׂרָאֵל עִמּוֹ קָהָל גָּדוֹל מְאֹד,</b> כי ישראל ישבו אז בכל גבולות הארץ הרחבים, <b>מִלְּבוֹא חֲמָת</b> שבצפון סוריה <b>עַד־נַחַל מִצְרָיִם</b> הקצה הדרומי של תחום שלטונו.
(ט) <b>וַיַּעֲשׂוּ בַּיּוֹם הַשְּׁמִינִי עֲצָרֶת, כִּי חֲנֻכַּת הַמִּזְבֵּחַ עָשׂוּ שִׁבְעַת יָמִים</b> לפני סוכות, <b>וְהֶחָג</b> אחריה <b>שִׁבְעַת יָמִים.</b> באותה שנה ביטלו את יום הכיפורים וגם בו הקריבו קרבנות ואכלו. מעשים חריגים כאלה יכולים להיעשות על פי נביא.
(י) <b>וּבְיוֹם עֶשְׂרִים וּשְׁלֹשָׁה לַחֹדֶשׁ הַשְּׁבִיעִי,</b> לאחר שבעת ימי חג הסוכות ושמיני עצרת, <b>שִׁלַּח אֶת־הָעָם לְאָהֳלֵיהֶם שְׂמֵחִים וְטוֹבֵי לֵב עַל־הַטּוֹבָה אֲשֶׁר עָשָׂה ה' לְדָוִיד וְלִשְׁלֹמֹה וּלְיִשְׂרָאֵל עַמּוֹ.</b>
(יא) <b>וַיְכַל שְׁלֹמֹה אֶת־בֵּית ה' וְאֶת־בֵּית הַמֶּלֶךְ, וְאֵת כָּל־הַבָּא עַל־לֵב שְׁלֹמֹה</b>, כל מה שעלה בדעתו <b>לַעֲשׂוֹת בְּבֵית־ה' וּבְבֵיתוֹ</b> הוא <b>הִצְלִיחַ.</b>
(יב) <b>וַיֵּרָא ה' אֶל־שְׁלֹמֹה</b> שוב <b>בַּלָּיְלָה, וַיֹּאמֶר לוֹ: שָׁמַעְתִּי אֶת־תְּפִלָּתֶךָ וּבָחַרְתִּי בַּמָּקוֹם הַזֶּה</b> – במקדש שבנית, <b>לִי לְבֵית זָבַח,</b> למקום שבו יזבחו קרבנות לשמי.
(יג) שמעתי גם את המשך תפילתך – <b>הֵן</b>, אם <b>אֶעְצֹר הַשָּׁמַיִם, וְלֹא־יִהְיֶה מָטָר, וְהֵן אֲצַוֶּה עַל־חָגָב לֶאֱכוֹל הָאָרֶץ, וְאִם־אֲשַׁלַּח דֶּבֶר בְּעַמִּי,</b>
(יד) אם יקרו דברים כאלו, <b>וְיִכָּנְעוּ עַמִּי אֲשֶׁר נִקְרָא־שְׁמִי עֲלֵיהֶם וְיִתְפַּלְלוּ וִיבַקְשׁוּ פָנַי וְיָשֻׁבוּ מִדַּרְכֵיהֶם הָרָעִים</b> – <b>וַאֲנִי אֶשְׁמַע</b> את תפילתם <b>מִן־הַשָּׁמַיִם, וְאֶסְלַח לְחַטָּאתָם וְאֶרְפָּא אֶת־אַרְצָם.</b>
(טו) <b>עַתָּה עֵינַי יִהְיוּ פְתֻחוֹת וְאָזְנַי קַשֻּׁבוֹת לִתְפִלַּת הַמָּקוֹם הַזֶּה.</b>
(טז) <b>וְעַתָּה בָּחַרְתִּי וְהִקְדַּשְׁתִּי אֶת־הַבַּיִת הַזֶּה לִהְיוֹת־שְׁמִי שָׁם עַד־עוֹלָם, וְהָיוּ עֵינַי וְלִבִּי שָׁם כָּל־הַיָּמִים.</b> המקום הזה יהיה חשוב מאוד בעיני, כפי שביקשת בתפילתך.
(יז) <b>וְאַתָּה אִם־תֵּלֵךְ לְפָנַי כַּאֲשֶׁר הָלַךְ דָּוִיד אָבִיךָ, וְ</b>תקפיד <b>לַעֲשׂוֹת כְּכֹל אֲשֶׁר צִוִּיתִיךָ וְ</b>את <b>חֻקַּי וּמִשְׁפָּטַי תִּשְׁמוֹר</b> –
(יח) <b>וַהֲקִימוֹתִי</b>, אייצב <b>אֵת כִּסֵּא מַלְכוּתֶךָ, כַּאֲשֶׁר כָּרַתִּי</b> ברית <b>לְדָוִיד אָבִיךָ לֵאמֹר: לֹא־יִכָּרֵת לְךָ אִישׁ מוֹשֵׁל בְּיִשְׂרָאֵל,</b> מלוכתך תימשך לדורות.
(יט) <b>וְאִם־תְּשׁוּבוּן</b>, תתחרטו, תסורו <b>אַתֶּם וַעֲזַבְתֶּם חֻקּוֹתַי וּמִצְוֹתַי אֲשֶׁר נָתַתִּי לִפְנֵיכֶם, וַהֲלַכְתֶּם וַעֲבַדְתֶּם אֱלֹהִים אֲחֵרִים וְהִשְׁתַּחֲוִיתֶם לָהֶם</b> –
(כ) <b>וּנְתַשְׁתִּים</b>, אעקור אותם <b>מֵעַל אַדְמָתִי אֲשֶׁר נָתַתִּי לָהֶם, וְאֶת־הַבַּיִת הַזֶּה אֲשֶׁר־הִקְדַּשְׁתִּי לִשְׁמִי אַשְׁלִיךְ מֵעַל פָּנָי,</b> והוא ייחרב, <b>וְאֶתְּנֶנּוּ לְמָשָׁל</b>, לדוגמא <b>וְלִשְׁנִינָה</b>, לעג <b>בְּ</b>פי <b>כָל־הָעַמִּים.</b>
(כא) <b>וְהַבַּיִת הַזֶּה אֲשֶׁר־הָיָה עֶלְיוֹן, לְכָל</b>, כל <b>עֹבֵר עָלָיו יִשֹּׁם</b>, ישתומם <b>וְאָמַר: "בַּמֶּה</b>, על מה <b>עָשָׂה ה' כָּכָה לָאָרֶץ הַזֹּאת וְלַבַּיִת הַזֶּה</b>?<b>"</b>
(כב) <b>וְאָמְרוּ</b> אלה שידברו בנושא<b>: "עַל אֲשֶׁר עָזְבוּ אֶת־ה' אֱלֹהֵי אֲבֹתֵיהֶם אֲשֶׁר הוֹצִיאָם מֵאֶרֶץ מִצְרַיִם, וַיַּחֲזִיקוּ בֵּאלֹהִים אֲחֵרִים וַיִּשְׁתַּחֲווּ לָהֶם וַיַּעַבְדוּם. עַל־כֵּן הֵבִיא עֲלֵיהֶם</b> ה' <b>אֵת כָּל־הָרָעָה הַזֹּאת".</b> ה' הסכים שהבית יהיה בית הבחירה וישמש לתפילה ולתחינה, אך הוא גם הזהיר שהדבר תלוי במעשיהם של ישראל ומלכיהם. המשך מלכותו של שלמה לדורות, מעמדו של המקדש, ואפילו עצם ישיבת ישראל בארצם, עלולים להיפגע אם ישראל יחטאו.
<h2>פרק ח</h2>
(א) <b>וַיְהִי מִקֵּץ עֶשְׂרִים שָׁנָה אֲשֶׁר בָּנָה</b> בהן <b>שְׁלֹמֹה אֶת־בֵּית ה' וְאֶת־בֵּיתוֹ.</b>
(ב) <b>וְהֶעָרִים אֲשֶׁר נָתַן חוּרָם לִשְׁלֹמֹה, בָּנָה שְׁלֹמֹה אֹתָם, וַיּוֹשֶׁב שָׁם אֶת־בְּנֵי יִשְׂרָאֵל.</b> לכאורה אלה הן ערים שנתן שלמה לחורם מלך צור ולא להיפך, אבל לפי האמור במלכים, חורם לא היה מרוצה מן המקומות הללו, שתוצרתן הייתה מועטת. העברת השטחים הללו לרשות חורם נועדה לתשלום חלק מחובותיו של שלמה, ומסתבר ששלמה לקחם בחזרה מידי מלך צור, בנה אותם ויישבם, ובתוצרתם החקלאית הוא הצליח לשלם לחורם את המגיע לו.
(ג) <b>וַיֵּלֶךְ שְׁלֹמֹה</b> אל <b>חֲמָת צוֹבָה וַיֶּחֱזַק</b>, התגבר <b>עָלֶיהָ.</b> לא נראה שנערכה שם מלחמה של ממש. שלמה רק ייצב את שלטונו במקום.
(ד) <b>וַיִּבֶן אֶת־תַּדְמֹר בַּמִּדְבָּר, וְאֵת כָּל־עָרֵי הַמִּסְכְּנוֹת</b>, מקומות שנועדו לאחסון ואולי גם למסחר, <b>אֲשֶׁר בָּנָה בַּחֲמָת</b> שבצפון הארץ.
(ה) <b>וַיִּבֶן</b> גם <b>אֶת־בֵּית חוֹרוֹן הָעֶלְיוֹן וְאֶת־בֵּית חוֹרוֹן הַתַּחְתּוֹן,</b> שהיו כנראה יישובים כפריים, והוא הפך אותם ל<b>עָרֵי מָצוֹר</b>, ערים בצורות ב<b>חוֹמוֹת, דְּלָתַיִם וּבְרִיחַ.</b> לביצורם של היישובים הללו הייתה משמעות הן מבחינת השליטה על הדרך והן כסמל שלטוני, שכן בכך ביטא שלמה את המאמץ לאיחוד הממלכה וכפיפותה להנהגתו.
(ו) <b>וְאֶת־בַּעֲלָת, וְאֵת כָּל־עָרֵי הַמִּסְכְּנוֹת אֲשֶׁר־הָיוּ לִשְׁלֹמֹה, וְאֵת כָּל־עָרֵי הָרֶכֶב</b>, הערים ששימשו לריכוזם וחנייתם של כלי הרכב, <b>וְאֵת עָרֵי הַפָּרָשִׁים</b>, שאולי הן ערי אורוות לסוסים, <b>וְאֵת כָּל־חֵשֶׁק שְׁלֹמֹה אֲשֶׁר חָשַׁק לִבְנוֹת בִּירוּשָׁלִַם וּבַלְּבָנוֹן וּבְכֹל אֶרֶץ מֶמְשַׁלְתּוֹ.</b> שלמה בנה מבנים, חומות וערים בכל מרחבי ממלכתו. בהמשך יתברר כי מימון מפעלי הבנייה המסיביים הללו הביא להכבדת עול המסים. שְׁלֹמֹה אֲשֶׁר חָשַׁק לִבְנוֹת בִּירוּשָׁלִַם וּבַלְּבָנוֹן וּבְכֹל אֶרֶץ מֶמְשַׁלְתּוֹ.
(ז) מהביצורים והבנייה הנרחבת עובר התיאור אל דבר המס: <b>כָּל־הָעָם הַנּוֹתָר מִן־הַחִתִּי וְהָאֱמֹרִי וְהַפְּרִזִּי וְהַחִוִּי וְהַיְבוּסִי אֲשֶׁר לֹא מִיִּשְׂרָאֵל הֵמָּה,</b>
(ח) כלומר, <b>מִן־בְּנֵיהֶם</b> של כל עמי כנען <b>אֲשֶׁר נוֹתְרוּ אַחֲרֵיהֶם בָּאָרֶץ, אֲשֶׁר לֹא־כִלּוּם</b>, השמידו אותם <b>בְּנֵי יִשְׂרָאֵל</b> – <b>וַיַּעֲלֵם שְׁלֹמֹה לְמַס</b> עובד <b>עַד הַיּוֹם הַזֶּה.</b> את כל אלה שמבחינה חוקית לא היו אמורים לשבת בארץ, לקח שלמה כפועלים למלאכות הנצרכות למלך ולמפעלי הבנייה שלו.
(ט) <b>וּ</b>לעומת זאת, <b>מִן־בְּנֵי יִשְׂרָאֵל, אֲשֶׁר לֹא־נָתַן שְׁלֹמֹה לַעֲבָדִים לִמְלַאכְתּוֹ, כִּי־הֵמָּה</b> היו לו <b>אַנְשֵׁי מִלְחָמָה וְשָׂרֵי שָׁלִישָׁיו</b>, מפקדי הצבא <b>וְשָׂרֵי רִכְבּוֹ וּפָרָשָׁיו.</b> תפקידים אלה לא רצה לתת בידי זרים, ולכן הנכרים שגרו בארץ היו בעיקר פועלי בניין וסבלים פשוטים.
(י) <b>וְאֵלֶּה</b> – מבני ישראל היו לא רק שרי צבא אלא גם <b>שָׂרֵי הַנִּצָּבִים</b>, הממונים על ניהול העבודה של רבבות הפועלים ועל תפקידים אזרחיים כלליים <b>אֲשֶׁר־לַמֶּלֶךְ שְׁלֹמֹה, חֲמִשִּׁים וּמָאתָיִם</b> אנשים <b>הָרֹדִים</b>, מושלים <b>בָּעָם.</b>
(יא) <b>וְאֶת־בַּת־פַּרְעֹה הֶעֱלָה</b>, העביר <b>שְׁלֹמֹה מֵעִיר דָּוִיד לַבַּיִת אֲשֶׁר בָּנָה־לָהּ.</b> בהיותה בתו של מלך גדול, נישואי שלמה עמה היו בוודאי הישג דיפלומטי גדול, ומעמדה בקרב נשותיו ופילגשיו הרבות של שלמה היה גבוה. כעת, מאחר שהארון הגיע לעיר דויד הוא העביר אותה משם לבית במקום אחר, <b>כִּי אָמַר: לֹא־תֵשֵׁב אִשָּׁה לִי בְּבֵית דָּוִיד מֶלֶךְ־יִשְׂרָאֵל, כִּי־קֹדֶשׁ הֵמָּה אֲשֶׁר־בָּאָה</b>, בא <b>אֲלֵיהֶם אֲרוֹן ה'.</b>
(יב) <b>אָז הֶעֱלָה שְׁלֹמֹה עֹלוֹת לַה' עַל מִזְבַּח ה' אֲשֶׁר בָּנָה לִפְנֵי הָאוּלָם.</b>
(יג) <b>וּבִדְבַר</b>, כדבר הנעשה <b>יוֹם בְּיוֹם</b>, יום יום <b>לְהַעֲלוֹת</b> קרבנות התמיד <b>כְּמִצְוַת מֹשֶׁה,</b> והקרבנות <b>לַשַּׁבָּתוֹת וְלֶחֳדָשִׁים וְלַמּוֹעֲדוֹת שָׁלוֹשׁ פְּעָמִים בַּשָּׁנָה</b> – <b>בְּחַג הַמַּצּוֹת וּבְחַג הַשָּׁבֻעוֹת וּבְחַג הַסֻּכּוֹת.</b>
(יד) <b>וַיַּעֲמֵד כְּמִשְׁפַּט דָּוִיד־ אָבִיו אֶת־מַחְלְקוֹת הַכֹּהֲנִים עַל־עֲבֹדָתָם, וְ</b>את <b>הַלְוִיִּם עַל־מִשְׁמְרוֹתָם לְהַלֵּל וּלְשָׁרֵת נֶגֶד</b>, מול <b>הַכֹּהֲנִים לִדְבַר־יוֹם בְּיוֹמוֹ, וְהַשֹּׁעֲרִים</b> נחלקו <b>בְּמַחְלְקוֹתָם לְשַׁעַר וָשָׁעַר, כִּי כֵן מִצְוַת דָּוִיד אִישׁ־הָאֱלֹהִים.</b>
(טו) <b>וְלֹא סָרוּ</b> מ<b>מִצְוַת הַמֶּלֶךְ עַל־הַכֹּהֲנִים וְהַלְוִיִּם לְכָל־דָּבָר</b> ודבר <b>ול</b>ענייני ה<b>אֹצָרוֹת</b>.
(טז) <b>וַתִּכֹּן</b>, נעשתה כדרוש, התחזקה <b>כָּל־מְלֶאכֶת שְׁלֹמֹה עַד־הַיּוֹם מוּסַד</b>, עוד ביום שהונחו יסודותיו של <b>בֵּית־ה' וְעַד־כְּלֹתוֹ</b>, עד שנתסיימה העבודה ו<b>שָׁלֵם בֵּית ה'.</b>
(יז) עוד מפעל המעיד על היקף מלכות שלמה ועוצמתה: <b>אָז הָלַךְ שְׁלֹמֹה לְעֶצְיוֹן־גֶּבֶר וְאֶל־אֵילוֹת</b> ש<b>עַל־שְׂפַת הַיָּם</b> – ים סוף <b>בְּאֶרֶץ אֱדוֹם.</b>
(יח) <b>וַיִּשְׁלַח־לוֹ חוּרָם בְּיַד־עֲבָדָיו אֳנִיּוֹת וַעֲבָדִים יוֹדְעֵי יָם,</b> ספנים מנוסים. ייתכן שלשלמה עצמו לא היו עדיין מומחי ספנות, ולכן לקח ספנים מערי הספנים החשובות צור וצידון. <b>וַיָּבֹאוּ עִם־עַבְדֵי שְׁלֹמֹה</b>, שהיו אנשי הצבא והממונים על המסע <b>אוֹפִירָה,</b> לאופיר, <b>וַיִּקְחוּ מִשָּׁם אַרְבַּע־מֵאוֹת וַחֲמִשִּׁים כִּכַּר זָהָב, וַיָּבִיאוּ אֶל־הַמֶּלֶךְ שְׁלֹמֹה.</b> זה היה מקור נוסף לרכוש הגדול שהגיע לידי המלך שלמה.
<h2>פרק ט</h2>
(א) <b>וּמַלְכַּת־שְׁבָא.</b> שבא הייתה מדינה בדרום ערב, בסביבות תימן או באפריקה המזרחית, אולי באתיופיה. אולי מלכו בשבא מלכוֹת, או ששלטו בה מלכים, אלא שבאותו זמן נשארה הבת המושלת. <b>שָׁמְעָה אֶת־שֵׁמַע שְׁלֹמֹה</b>, כמלך גדול וחכם מכול. אולי אף נתקלה באניותיו שעשו את דרכן דרומה. <b>וַתָּבוֹא</b> מרחוק לא מטעמים פוליטיים אלא <b>לְנַסּוֹת אֶת־שְׁלֹמֹה בְחִידוֹת</b>, לשאול אותו שאלות חכמה <b>בִּירוּשָׁלִַם בְּחַיִל כָּבֵד מְאֹד, וּגְמַלִּים נֹשְׂאִים בְּשָׂמִים וְזָהָב לָרֹב וְאֶבֶן יְקָרָה.</b> מכיוון שהיא לא הגיעה דרך הים, מסתבר שבאה מכיוון מערב. <b>וַתָּבוֹא אֶל־שְׁלֹמֹה, וַתְּדַבֵּר עִמּוֹ אֵת כָּל־אֲשֶׁר הָיָה עִם־לְבָבָהּ.</b>
(ב) <b>וַיַּגֶּד־לָהּ שְׁלֹמֹה אֶת־כָּל־דְּבָרֶיהָ,</b> ענה לה על כל שאלותיה, <b>וְלֹא־נֶעְלַם דָּבָר מִשְּׁלֹמֹה אֲשֶׁר לֹא הִגִּיד לָהּ.</b>
(ג) <b>וַתֵּרֶא מַלְכַּת־שְׁבָא אֵת חָכְמַת שְׁלֹמֹה וְ</b>את <b>הַבַּיִת אֲשֶׁר בָּנָה,</b>
(ד) <b>ו</b>את <b>מַאֲכַל שֻׁלְחָנוֹ וּמוֹשַׁב עֲבָדָיו</b>, שריו, <b>וּמַעֲמַד</b>, סדר עבודת <b>מְשָׁרְתָיו וּמַלְבּוּשֵׁיהֶם וּמַשְׁקָיו</b>, מוזגי משקאותיו <b>וּמַלְבּוּשֵׁיהֶם, וַעֲלִיָּתוֹ</b>, גרם המדרגות המפואר ֹ<b>אֲשֶׁר יַעֲלֶה</b> המלך אל <b>בֵּית ה'.</b> היא ראתה את התבנית וההתנהלות של ירושלים תחת שלטונו, וכל זה היה חדש לה. <b>וְלֹא־הָיָה עוֹד בָּהּ רוּחַ.</b> היא נפעמה ממראה עיניה.
(ה) <b>וַתֹּאמֶר אֶל־הַמֶּלֶךְ: אֱמֶת הַדָּבָר אֲשֶׁר שָׁמַעְתִּי בְּאַרְצִי עַל־דְּבָרֶיךָ וְעַל־חָכְמָתֶךָ.</b>
(ו) <b>וְלֹא־הֶאֱמַנְתִּי לְדִבְרֵיהֶם, עַד אֲשֶׁר־בָּאתִי</b> הנה <b>וַתִּרְאֶינָה עֵינַי</b> את המציאות, <b>וְהִנֵּה</b> התברר כי <b>לֹא הֻגַּד־לִי חֲצִי מַרְבִּית חָכְמָתֶךָ.</b> הסיפורים שנשמעו באוזני גוזמאות, אינם ממצים אפילו מחצית ממה שמצאתי. <b>יָסַפְתָּ</b>, הוספת <b>עַל־הַשְּׁמוּעָה אֲשֶׁר שָׁמָעְתִּי.</b>
(ז) חכמתך כה מפוארת, ש<b>אַשְׁרֵי</b>, מאושרים <b>אֲנָשֶׁיךָ וְאַשְׁרֵי עֲבָדֶיךָ אֵלֶּה הָעֹמְדִים לְפָנֶיךָ תָּמִיד וְשֹׁמְעִים אֶת־חָכְמָתֶךָ</b> תמיד. היא משבחת את המלך שלמה בפניו על גדולתו.
(ח) <b>יְהִי ה' אֱלֹהֶיךָ בָּרוּךְ</b> על <b>אֲשֶׁר</b> הוא <b>חָפֵץ בְּךָ לְתִתְּךָ עַל־כִּסְאוֹ לְמֶלֶךְ לַה' אֱלֹהֶיךָ. בּ</b>גלל <b>אַהֲבַת אֱלֹהֶיךָ אֶת־יִשְׂרָאֵל</b> ורצונו <b>לְהַעֲמִידוֹ</b> – את עם ישראל <b>לְעוֹלָם, וַיִּתֶּנְךָ עֲלֵיהֶם לְמֶלֶךְ לַעֲשׂוֹת מִשְׁפָּט וּצְדָקָה.</b>
(ט) <b>וַתִּתֵּן לַמֶּלֶךְ מֵאָה וְעֶשְׂרִים כִּכַּר זָהָב</b>, מתנה גדולה מאוד <b>וּבְשָׂמִים לָרֹב מְאֹד וְאֶבֶן יְקָרָה. וְלֹא הָיָה כַּבֹּשֶׂם הַהוּא אֲשֶׁר נָתְנָה מַלְכַּת־שְׁבָא לַמֶּלֶךְ שְׁלֹמֹה.</b> גם חלק מהבשמים היקרים שהיו משתמשים בהם במקדש לא גדלו בארץ ולא סמוך לה, אלא יובאו מקצות העולם – מהודו ואולי הלאה ממנה. הבשמים והתבלינים היו מענפי הסחר הגדולים במשך אלפי שנים. הפעם הובא הבושם המובחר ביותר בדרך הישירה ביותר, ולכן נחשב יוצא דופן בכמותו ובטיבו.
(י) אגב האוצרות שהביאה מלכת שבא לשלמה, מסופר על אוצרות נוספים שהגיעו מהדרום דרך הים: <b>וְגַם עַבְדֵי חוּרָם וְעַבְדֵי שְׁלֹמֹה אֲשֶׁר־הֵבִיאוּ זָהָב מֵאוֹפִיר, הֵבִיאוּ עֲצֵי אַלְגּוּמִּים וְאֶבֶן יְקָרָה.</b>
(יא) <b>וַיַּעַשׂ הַמֶּלֶךְ אֶת־עֲצֵי</b>, מעצי <b>הָאַלְגּוּמִּים מְסִלּוֹת</b>, מדרגות או מסעדים לידיים במעלה <b>לְבֵית־ה' וּלְבֵית הַמֶּלֶךְ וְכִנֹּרוֹת וּנְבָלִים לַשָּׁרִים. וְלֹא־נִרְאוּ כָהֵם</b>, כמותם <b>לְפָנִים</b>, קודם לכן <b>בְּאֶרֶץ יְהוּדָה,</b> שכן הם הגיעו מן הדרום הרחוק.
(יב) <b>וְהַמֶּלֶךְ שְׁלֹמֹה נָתַן לְמַלְכַּת־שְׁבָא אֶת־כָּל־חֶפְצָהּ אֲשֶׁר שָׁאָלָה,</b> ביקשה, <b>מִלְּבַד</b> מה שניתן לה כנגד <b>אֲשֶׁר־הֵבִיאָה</b> מלכת שבא <b>אֶל־הַמֶּלֶךְ.</b> באופן רשמי היו ביניהם חילופי מתנות, ואולי היה בפגישתם גם צד מסחרי. <b>וַתַּהֲפֹךְ</b>, פנתה לאחר מכן <b>וַתֵּלֶךְ לְאַרְצָהּ הִיא וַעֲבָדֶיהָ.</b> סיפור מלכת שבא נזכר כאן משום שהיא באה מרחוק על מנת לשמוע דברי חכמה, שזו מטרה בלתי רגילה למסע כה ארוך. היא כיבדה את שלמה שלא כדרך העמים, אלא מיזמתה ובשל ההערכה שרחשה כלפיו.
(יג) <b>וַיְהִי מִשְׁקַל הַזָּהָב אֲשֶׁר־בָּא לִשְׁלֹמֹה בְּשָׁנָה אֶחָת</b>, בכל שנה, או: באחת השנים – אולי באותה שנה שמלכת שבא באה והביאה אִתה כמות גדולה נוספת של זהב, <b>שֵׁשׁ מֵאוֹת וְשִׁשִּׁים וָשֵׁשׁ כִּכְּרֵי זָהָב.</b>
(יד) כל זאת <b>לְבַד מֵאַנְשֵׁי הַתָּרִים</b>, ההולכים למקומות שונים לבדוק ולסחור <b>וְהַסֹּחֲרִים</b> ש<b>מְבִיאִים</b> סחורות לארץ יהודה, <b>וְכָל־מַלְכֵי</b> ארץ <b>עֲרַב וּפַחוֹת הָאָרֶץ</b>, מושלי האזור היו <b>מְבִיאִים זָהָב וָכֶסֶף לִשְׁלֹמֹה.</b>
(טו) <b>וַיַּעַשׂ הַמֶּלֶךְ שְׁלֹמֹה מָאתַיִם צִנָּה</b>, סוג של מגִנים גדולים המקיפים את הלוחם משלושה צדדים, מצופים ב<b>זָהָב שָׁחוּט,</b> אולי זהב נקי כה רך, שאפשר היה למשכו כחוט. <b>שֵׁשׁ מֵאוֹת</b> מטבעות או יחידות <b>זָהָב שָׁחוּט יַעֲלֶה עַל־הַצִּנָּה הָאֶחָת.</b>
(טז) <b>וּשְׁלֹשׁ־מֵאוֹת מָגִנִּים</b>, הנישאים ביד, עשויים <b>זָהָב שָׁחוּט, שְׁלֹשׁ מֵאוֹת זָהָב יַעֲלֶה עַל־הַמָּגֵן הָאֶחָת.</b> נראה שהצינות והמגִנים היו מצופים בכמות גדולה של זהב, שכן היה עליהם להיות גם יעילים. <b>וַיִּתְּנֵם הַמֶּלֶךְ בְּבֵית יַעַר הַלְּבָנוֹן,</b> ארמון המלך.
(יז) <b>וַיַּעַשׂ הַמֶּלֶךְ כִּסֵּא־שֵׁן</b>, עשוי משן פיל – שנהב, <b>גָּדוֹל, וַיְצַפֵּהוּ זָהָב טָהוֹר.</b>
(יח) <b>וְשֵׁשׁ מַעֲלוֹת</b>, מדרגות <b>לַכִּסֵּא,</b> והוא ניצב בגובה מעליהן, <b>וְכֶבֶשׁ בַּזָּהָב</b> שעולים בו <b>לַכִּסֵּא</b>, המעלות והכבש היו <b>מָאֳחָזִים</b>, מוצמדים לכיסא, <b>וְיָדוֹת</b>, משענות <b>מִזֶּה וּמִזֶּה עַל־מְקוֹם הַשָּׁבֶת</b>, הישיבה. <b>וּשְׁנַיִם אֲרָיוֹת עֹמְדִים אֵצֶל</b>, ליד <b>הַיָּדוֹת</b> לקישוט.
(יט) <b>וּשְׁנֵים עָשָׂר אֲרָיוֹת</b> היו <b>עֹמְדִים שָׁם עַל־שֵׁשׁ הַמַּעֲלוֹת מִזֶּה וּמִזֶּה,</b> משני הצדדים. <b>לֹא־נַעֲשָׂה כֵן</b> – כיסא מפואר כזה <b>לְכָל־מַמְלָכָה</b> בעולם.
(כ) <b>וְכֹל כְּלֵי מַשְׁקֵה הַמֶּלֶךְ שְׁלֹמֹה</b> היו עשויים <b>זָהָב, וְכֹל כְּלֵי בֵּית־יַעַר הַלְּבָנוֹן</b> היו מ<b>זָהָב סָגוּר,</b> מזוקק. מרוב זהב <b>אֵין כֶּסֶף נֶחְשָׁב בִּימֵי שְׁלֹמֹה לִמְאוּמָה,</b>
(כא) <b>כִּי־אֳנִיּוֹת</b> השייכות <b>לַמֶּלֶךְ הֹלְכוֹת</b> ל<b>תַּרְשִׁישׁ</b>, נראה שאין מדובר כאן בעיר באזור ספרד, שכן האניות הללו נוסעות דרומה, אולי לכיוון הודו <b>עִם עַבְדֵי חוּרָם.</b> בגלל הפלגתן למרחקים <b>אַחַת לְשָׁלוֹשׁ שָׁנִים תָּבוֹאנָה אֳנִיּוֹת תַּרְשִׁישׁ</b>. ספינות מפרש היו שטות סמוך לחוף ככל האפשר. כשהאניות חזרו, הן היו <b>נֹשְׂאוֹת זָהָב וָכֶסֶף, שֶׁנְהַבִּים</b>, שִׁני פיל <b>וְקוֹפִים וְתוּכִּיִּים,</b> המזוהים עם הטווסים.
(כב) <b>וַיִּגְדַּל הַמֶּלֶךְ שְׁלֹמֹה מִכֹּל מַלְכֵי הָאָרֶץ לְעֹשֶׁר וְחָכְמָה.</b>
(כג) <b>וְכֹל מַלְכֵי הָאָרֶץ מְבַקְשִׁים אֶת־פְּנֵי שְׁלֹמֹה, לִשְׁמוֹעַ אֶת־חָכְמָתוֹ אֲשֶׁר־נָתַן הָאֱלֹהִים בְּלִבּוֹ.</b> מְבַקְשִׁים אֶת־פְּנֵי שְׁלֹמֹה, לִשְׁמוֹעַ אֶת־חָכְמָתוֹ אֲשֶׁר־נָתַן הָאֱלֹהִים בְּלִבּוֹ.
(כד) <b>וְהֵם</b> באים לבקר אותו ו<b>מְבִיאִים אִישׁ מִנְחָתוֹ: כְּלֵי כֶסֶף וּכְלֵי זָהָב וּשְׂלָמוֹת,</b> שמלות, בגדים, <b>נֶשֶׁק וּבְשָׂמִים, סוּסִים וּפְרָדִים דְּבַר־שָׁנָה בְּשָׁנָה.</b> וכך התקבצו אצל שלמה אוצרות מגוונים וגדולים.
(כה) <b>וַיְהִי לִשְׁלֹמֹה אַרְבַּעַת אֲלָפִים אֻרְיוֹת</b>, אורוות <b>סוּסִים וּמַרְכָּבוֹת וּשְׁנֵים־עָשָׂר אֶלֶף פָּרָשִׁים, ו</b>כדי למנוע ביזה או מטעמי ארגון <b>יַּנִּיחֵם</b> – את חלק מהפרשים והמרכבות <b>בְּעָרֵי הָרֶכֶב, ו</b>קצתם <b>עִם־הַמֶּלֶךְ בִּירוּשָׁלִָם.</b>
(כו) <b>וַיְהִי</b> שלמה <b>מוֹשֵׁל בְּכָל־הַמְּלָכִים מִן־הַנָּהָר</b> – נהר פרת, <b>וְעַד־אֶרֶץ פְּלִשְׁתִּים וְעַד גְּבוּל מִצְרָיִם.</b> ממלכת שלמה כללה כמעט את כל סוריה ואת כל האזור שבדרום הארץ עד מצרים.
(כז) <b>וַיִּתֵּן הַמֶּלֶךְ אֶת־הַכֶּסֶף בִּירוּשָׁלִַם כָּאֲבָנִים.</b> ריבוי הכסף הפנוי גרם שהכסף ייחשב כאילו אין בו ייחוד. <b>וְאֵת הָאֲרָזִים</b> שיובאו בהמוניהם מהר הלבנון, <b>נָתַן כַּשִּׁקְמִים אֲשֶׁר־בַּשְּׁפֵלָה לָרֹב.</b> הם הפסיקו להיות נדירים ונחשבו כמו השקמים הצומחים לרוב בשפלה באופן טבעי.
(כח) <b>וּמוֹצִיאִים סוּסִים מִמִּצְרַיִם לִשְׁלֹמֹה וּמִכָּל־הָאֲרָצוֹת.</b> שלמה עסק בתיווך סוסים שגודלו במצרים. עבדיו סחרו בהם עם עמים שהיו זקוקים לסוסים מאומנים למרכבותיהם.
(כט) <b>וּשְׁאָר דִּבְרֵי שְׁלֹמֹה הָרִאשֹׁנִים וְהָאַחֲרוֹנִים</b>, מעשיו שבראשית מלכותו ובסופה <b>הֲלֹא־הֵם כְּתוּבִים עַל־דִּבְרֵי נָתָן הַנָּבִיא וְעַל־נְבוּאַת אֲחִיָּה הַשִּׁילוֹנִי וּבַחֲזוֹת יֶעְדּוֹ הַחֹזֶה עַל־יָרָבְעָם בֶּן־נְבָט.</b>
(ל) <b>וַיִּמְלֹךְ שְׁלֹמֹה בִירוּשָׁלִַם עַל־כָּל־יִשְׂרָאֵל אַרְבָּעִים שָׁנָה</b> שבמהלכן הפכה ממלכת יהודה הקטנה שהתבססה על צבא עממי וחקלאות, למדינה בעלת קשרי חוץ מסועפים, כוח צבאי מיומן ומסחר ימי ענף. תמורה נרחבת זו יצרה תשתיות בתחומים שונים גם לדורות הבאים.
(לא) <b>וַיִּשְׁכַּב שְׁלֹמֹה עִם־אֲבֹתָיו, וַיִּקְבְּרֻהוּ בְּעִיר דָּוִיד אָבִיו,</b> כראוי. <b>וַיִּמְלֹךְ רְחַבְעָם בְּנוֹ תַּחְתָּיו.</b>
<h2>פרק י</h2>
(א) <b>וַיֵּלֶךְ רְחַבְעָם</b> בנו של שלמה ויורש מלכותו <b>שְׁכֶמָה,</b> לשכם <b>כִּי</b> ל<b>שְׁכֶם בָּאוּ כָל־יִשְׂרָאֵל לְהַמְלִיךְ אֹתוֹ</b> ולערוך למלך החדש טקס הכתרה.
(ב) <b>וַיְהִי כִּשְׁמֹעַ יָרָבְעָם בֶּן־נְבָט, וְהוּא</b> היה אז <b>בְמִצְרַיִם, אֲשֶׁר</b>, משום ש<b>בָּרַח מִפְּנֵי שְׁלֹמֹה הַמֶּלֶךְ.</b> בספר מלכים מסופר שירבעם היה גיבור חיל שהמרה את פי המלך שלמה, וכנראה גם אמר עליו דברים קשים. המלך ניסה לתפסו ואולי לאסרו, אבל הוא ברח למצרים. השלטון המצרי העניק לירבעם מקלט מדיני אולי משום שרצה לשמור על איזון כוחות כלשהו. <b>וַיָּשָׁב יָרָבְעָם מִמִּצְרָיִם</b> משנודע לו שמת שלמה.
(ג) <b>וַיִּשְׁלְחוּ</b> בית ישראל <b>וַיִּקְרְאוּ־לוֹ</b> שיהיה נציגם הבלתי-רשמי. <b>וַיָּבֹא יָרָבְעָם וְכָל־יִשְׂרָאֵל וַיְדַבְּרוּ אֶל־רְחַבְעָם</b> בטענה מוגדרת על המערכים הפולטיים <b>לֵאמֹר:</b>
(ד) <b>אָבִיךָ הִקְשָׁה אֶת־עֻלֵּנוּ</b> במסים הכבדים שגבה עקב הוצאות העתק שהיו כרוכות במפעלי הבנייה העצומים במרחבי ממלכתו. אף על פי שהמלך קיבל זהב רב מן החוץ, לא היה בכך די, והיה עליו להכביד את עול המסים. <b>וְעַתָּה הָקֵל מֵעֲבוֹדַת אָבִיךָ הַקָּשָׁה וּמֵעֻלּוֹ הַכָּבֵד אֲשֶׁר־נָתַן עָלֵינוּ וְנַעַבְדֶךָּ.</b> אנחנו מוכנים לקבל את מלכותך, אבל קשה לנו לעשות זאת בתנאים הנוכחיים.
(ה) <b>וַיֹּאמֶר אֲלֵהֶם:</b> עלי לחשוב על הנושא. המתינו <b>עוֹד שְׁלֹשֶׁת יָמִים וְשׁוּבוּ אֵלָי. וַיֵּלֶךְ הָעָם.</b>
(ו) <b>וַיִּוָּעַץ הַמֶּלֶךְ רְחַבְעָם אֶת־הַזְּקֵנִים,</b> בשרים המבוגרים והמנוסים <b>אֲשֶׁר־הָיוּ עֹמְדִים לִפְנֵי שְׁלֹמֹה אָבִיו בִּהְיֹתוֹ חַי, לֵאמֹר: אֵיךְ אַתֶּם נוֹעָצִים</b>, מציעים <b>לְהָשִׁיב לָעָם־הַזֶּה דָּבָר</b>?
(ז) <b>וַיְדַבְּרוּ אֵלָיו לֵאמֹר: אִם־תִּהְיֶה לְטוֹב לְהָעָם הַזֶּה וּרְצִיתָם</b>, תְּרַצה אותם <b>וְדִבַּרְתָּ אֲלֵהֶם דְּבָרִים טוֹבִים</b>, נעימים ומפייסים – <b>וְהָיוּ לְךָ עֲבָדִים</b>, הם ישמרו לך אמונים <b>כָּל־הַיָּמִים,</b> לאורך זמן. הוצאותיו של רחבם היו קטנות משל שלמה, לכן הוותיקים ייעצו לו להיענות לבקשה זו. ייתכן שהם היו מודעים למרירות שרחשה בקרב העם, והבינו שכיוון שטרם התייצב שלטונו של המלך.
(ח) <b>וַיַּעֲזֹב אֶת־עֲצַת הַזְּקֵנִים אֲשֶׁר יְעָצֻהוּ,</b> שכן חשב שאינה לפי כבודו, <b>וַיִּוָּעַץ אֶת־הַיְלָדִים</b>, הצעירים יותר, שהיו חסרי ניסיון מדיני או אחר, <b>אֲשֶׁר גָּדְלוּ אִתּוֹ, הָעֹמְדִים לְפָנָיו</b> כעת.
(ט) <b>וַיֹּאמֶר אֲלֵהֶם: מָה אַתֶּם נוֹעָצִים וְנָשִׁיב דָּבָר אֶת־הָעָם הַזֶּה, אֲשֶׁר דִּבְּרוּ אֵלַי לֵאמֹר: "הָקֵל מִן־הָעֹל אֲשֶׁר־נָתַן אָבִיךָ עָלֵינוּ"</b>?ב דָּבָר אֶת־הָעָם הַזֶּה, אֲשֶׁר דִּבְּרוּ אֵלַי לֵאמֹר: "הָקֵל מִן־הָעֹל אֲשֶׁר־נָתַן אָבִיךָ עָלֵינוּ"
(י) <b>וַיְדַבְּרוּ אִתּוֹ הַיְלָדִים אֲשֶׁר גָּדְלוּ אִתּוֹ לֵאמֹר: כֹּה תֹאמַר לָעָם אֲשֶׁר־דִּבְּרוּ אֵלֶיךָ לֵאמֹר: "אָבִיךָ הִכְבִּיד אֶת־עֻלֵּנוּ, וְאַתָּה הָקֵל מֵעָלֵינוּ". כֹּה תֹּאמַר אֲלֵהֶם: "קָטָנִּי</b>, אצבעי הקטנה <b>עָבָה</b> יותר <b>מִמָּתְנֵי אָבִי.</b> אם אבי היה גדול – אהיה אני עצום וחזק הרבה יותר.
(יא) <b>וְעַתָּה, אָבִי הֶעְמִיס עֲלֵיכֶם עֹל כָּבֵד</b> – <b>וַאֲנִי אֹסִיף עַל־עֻלְּכֶם. אָבִי יִסַּר אֶתְכֶם בַּשּׁוֹטִים, וַאֲנִי</b> – <b>בָּעַקְרַבִּים,</b> שוטים שיש בהם קשרים, קרסים או קוצים<b>".</b> יועציו הצעירים מכירים רק את שלטונו המוחלט של שלמה, ומניחים שהשלטון לא יסור מידי ידידם בשום מצב. על כן הורו לו שלא יענה ברכּוּת ובריצוי כדי שלהעמיד את ירבעם והעם בפני מלוא סמכותו.
(יב) <b>וַיָּבֹא יָרָבְעָם וְכָל־הָעָם אֶל־רְחַבְעָם בַּיּוֹם הַשְּׁלִשִׁי, כַּאֲשֶׁר דִּבֶּר הַמֶּלֶךְ לֵאמֹר: שׁוּבוּ אֵלַי בַּיּוֹם הַשְּׁלִשִׁי.</b>
(יג) <b>וַיַּעֲנֵם הַמֶּלֶךְ</b> בלשון <b>קָשָׁה. וַיַּעֲזֹב הַמֶּלֶךְ רְחַבְעָם אֵת עֲצַת הַזְּקֵנִים,</b> שהמליצו לו להתפשר ולהתרצות.
(יד) <b>וַיְדַבֵּר אֲלֵהֶם כַּעֲצַת הַיְלָדִים לֵאמֹר: אַכְבִּיד אֶת־עֻלְּכֶם וַאֲנִי אֹסִיף עָלָיו. אָבִי יִסַּר אֶתְכֶם בַּשּׁוֹטִים, וַאֲנִי</b> – <b>בָּעַקְרַבִּים.</b>
(טו) <b>וְלֹא־שָׁמַע הַמֶּלֶךְ אֶל־הָעָם,</b> אף שהיה עליו להבחין בהתמרמרות כנגד מדיניות השלטון. יתרה מזו, הרי הוא לא נתבע לעשות צעדים מידיים; וכיוון שמפעליו הגדולים של שלמה לא יימשכו באותו אופן, אפשר יהיה להפחית את המסים. ובכל זאת רחבעם לא היה ער ורגיש למצב, <b>כִּי־הָיְתָה נְסִבָּה</b>, סיבה לכך <b>מֵעִם הָאֱלֹהִים, לְמַעַן הָקִים ה' אֶת־דְּבָרוֹ אֲשֶׁר דִּבֶּר בְּיַד אֲחִיָּהוּ הַשִּׁלוֹנִי אֶל־יָרָבְעָם בֶּן־נְבָט.</b> הנבואה עצמה לא נזכרת כאן, אבל בספר מלכים מסופר באריכות שהנביא אחיה השילוני ניבא לירבעם שהוא ימלוך על ישראל בשל הפולחנים הזרים שחדרו לממלכה בתקופת שלמה.
(טז) <b>וְכָל־יִשְׂרָאֵל</b>, כאשר נוכחו <b>כִּי לֹא־שָׁמַע הַמֶּלֶךְ לָהֶם, וַיָּשִׁיבוּ הָעָם אֶת־הַמֶּלֶךְ לֵאמֹר: מַה</b>, אין <b>לָּנוּ חֵלֶק</b>, קשר מהותי <b>בְּ</b>מלכות <b>דָוִיד, וְלֹא־נַחֲלָה בְּבֶן־יִשַׁי. אִישׁ לְאֹהָלֶיךָ יִשְׂרָאֵל!</b> בקריאה זו השתמש שבע בן בכרי שמרד בדויד המלך עצמו. <b>עַתָּה רְאֵה</b>, השגח, מלוך על <b>בֵיתְךָ, דָּוִיד</b>, עסוק בשבט שלך ובמשפחתך. אנחנו איננו מעוניינים במלכותך. <b>וַיֵּלֶךְ כָּל־יִשְׂרָאֵל לְאֹהָלָיו.</b> שבטי ישראל הכריזו על פרישתם מן האחדות ומכפיפותם למרכז השלטון שביהודה.
(יז) <b>ו</b>אילו <b>בְנֵי יִשְׂרָאֵל הַיֹּשְׁבִים בְּעָרֵי יְהוּדָה</b> והסמוכים להן – <b>וַיִּמְלֹךְ</b>, המשיך למלוך <b>עֲלֵיהֶם רְחַבְעָם.</b>
(יח) <b>וַיִּשְׁלַח הַמֶּלֶךְ רְחַבְעָם אֶת־הֲדֹרָם אֲשֶׁר</b> היה הממונה <b>עַל־הַמַּס,</b> והיה כנראה גובה המסים עוד בזמנו של דויד. נראה שהדורם היה כבר מבוגר ובעל מעמד, גם אם לא אהוד, ועתה היה גם נטול סמכות. רחבעם העמיד פנים כאילו דבר לא קרה. <b>וַיִּרְגְּמוּ־בוֹ</b> – באדורם <b>בְנֵי־יִשְׂרָאֵל אֶבֶן</b>, אבנים <b>וַיָּמֹת. וְהַמֶּלֶךְ רְחַבְעָם</b>, שנכח במקום וראה את ההתפרעות ההמונית, <b>הִתְאַמֵּץ לַעֲלוֹת בַּמֶּרְכָּבָה לָנוּס</b> אל <b>יְרוּשָׁלִָם.</b>
(יט) <b>וַיִּפְשְׁעוּ</b>, מרדו <b>יִשְׂרָאֵל בְּבֵית דָּוִיד עַד הַיּוֹם הַזֶּה.</b>
<h2>פרק יא</h2>
(א) כבר עשרות שנים חיו בני ישראל במשטר מלוכני, ועל כן הבינו שאי-אפשר לחזור לאנרכיה שבתקופת השופטים. הם התכוונו אפוא להקים מלוכה חלופית בראשות ירבעם בן נבט. <b>וַיָּבֹא רְחַבְעָם</b> אל <b>יְרוּשָׁלִַם, וַיַּקְהֵל</b> לשם מלחמה <b>אֶת־בֵּית יְהוּדָה וּבִנְיָמִן, מֵאָה וּשְׁמוֹנִים אֶלֶף בָּחוּר עֹשֵׂה מִלְחָמָה, לְהִלָּחֵם עִם־יִשְׂרָאֵל</b> כדי <b>לְהָשִׁיב אֶת־הַמַּמְלָכָה לִרְחַבְעָם.</b> הוא תכנן לדכא את המרד בכוח צבאי. אמנם שאר שבטי ישראל היו רבִּים יותר, ואולי עוצמתם הכלכלית הייתה גדולה יותר, שהרי נחלת שבט יהודה לא הייתה פורייה כשאר הנחלות, אבל לרשותו של רחבעם כבר עמד צבא מאורגן ומוכן.
(ב) <b>וַיְהִי דְּבַר־ה' אֶל־שְׁמַעְיָהוּ אִישׁ־הָאֱלֹהִים</b>, נביא שאינו מוכר ממקומות אחרים, שבא כנראה מארץ יהודה, <b>לֵאמֹר׃</b>
(ג) <b>אֱמֹר אֶל־רְחַבְעָם בֶּן־שְׁלֹמֹה מֶלֶךְ יְהוּדָה וְאֶל כָּל־יִשְׂרָאֵל</b> ש<b>בִּיהוּדָה וּבִנְיָמִן לֵאמֹר׃</b>
(ד) <b>כֹּה אָמַר ה': לֹא־תַעֲלוּ וְלֹא־תִלָּחֲמוּ עִם־אֲחֵיכֶם. שׁוּבוּ</b>, אנשי הצבא, <b>אִישׁ לְבֵיתוֹ, כִּי מֵאִתִּי נִהְיָה הַדָּבָר הַזֶּה.</b> אל תנהגו במקרה זה כמו במרד רגיל, כי הדבר בא מאת ה'. <b>וַיִּשְׁמְעוּ אֶת־דִּבְרֵי ה', וַיָּשֻׁבוּ מִלֶּכֶת אֶל־יָרָבְעָם</b> למלחמה.
(ה) <b>וַיֵּשֶׁב רְחַבְעָם בִּירוּשָׁלִָם, וַיִּבֶן עָרִים</b> בצורות <b>לְמָצוֹר בִּיהוּדָה,</b> כי מכאן ואילך תהיה ארץ יהודה נתונה במצב של אי-שלום מתמיד, ולעתים אפילו במלחמה ממשית, עם ממלכת ישראל המתהווה.
(ו) <b>וַיִּבֶן אֶת־בֵּית־לֶחֶם וְאֶת־עֵיטָם וְאֶת־תְּקוֹעַ</b>
(ז) <b>וְאֶת־בֵּית־צוּר וְאֶת־שׂוֹכוֹ וְאֶת־עֲדֻלָּם</b>
(ח) <b>וְאֶת־גַּת וְאֶת־מָרֵשָׁה וְאֶת־זִיף</b>
(ט) <b>וְאֶת־אֲדוֹרַיִם וְאֶת־לָכִישׁ וְאֶת־עֲזֵקָה</b>
(י) <b>וְאֶת־צָרְעָה</b>, שבעבר הייתה שייכת לנחלת בני דן, אבל הם עזבו את מקומם ונדדו צפונה. <b>וְאֶת־אַיָּלוֹן וְאֶת־חֶבְרוֹן אֲשֶׁר בִּיהוּדָה וּבְבִנְיָמִן,</b> כל אחת במקומה, בתור <b>עָרֵי מְצֻרוֹת,</b> בצורות.
(יא) <b>וַיְחַזֵּק אֶת־הַמְּצוּרוֹת, וַיִּתֵּן בָּהֶם נְגִידִים</b>, מפקדים <b>וְאֹצְרוֹת מַאֲכָל וְשֶׁמֶן וָיָיִן</b> לשעת מצור.
(יב) <b>וּבְכָל־עִיר וָעִיר</b> הוא שם <b>צִנּוֹת</b>, מגִנים גדולים <b>וּרְמָחִים וַיְחַזְּקֵם לְהַרְבֵּה מְאֹד, וַיְהִי־לוֹ</b>, אתו שבטי <b>יְהוּדָה וּבִנְיָמִן,</b> והוא ביצר את גבולותיהם.
(יג) <b>וְהַכֹּהֲנִים וְהַלְוִיִּם אֲשֶׁר בְּכָל־יִשְׂרָאֵל הִתְיַצְּבוּ עָלָיו</b>, הגיעו אליו <b>מִכָּל־גְּבוּלָם,</b>
(יד) <b>כִּי־עָזְבוּ הַלְוִיִּם אֶת־מִגְרְשֵׁיהֶם וַאֲחֻזָּתָם, וַיֵּלְכוּ לִיהוּדָה וְלִירוּשָׁלִָם, כִּי־הִזְנִיחָם</b>, העזיבם, הרחיקם <b>יָרָבְעָם וּבָנָיו מִכַּהֵן לַה',</b> ולמעשה לא הייתה להם פרנסה.
(טו) <b>וַיַּעֲמֶד־לוֹ כֹּהֲנִים לַבָּמוֹת וְלַשְּׂעִירִים</b>, פולחן שדים <b>וְלָעֲגָלִים אֲשֶׁר עָשָׂה.</b> ממקומות אחרים עולה שירבעם לא עשה עבודה זרה ממש, והעגלים שיצר היו דמויות שניסו לבטא את ה' גואל ישראל. מכל מקום, הוא ביטל את תפקידם של הכהנים והלויים ואת מעמדם, ובמקומם מינה כל אדם שרוצה, מוכן ומסוגל לתפקיד ללא קשר לייחוסו.
(טז) <b>וְאַחֲרֵיהֶם</b> – אחרי הלויים, אנשים נוספים <b>מִכֹּל שִׁבְטֵי יִשְׂרָאֵל, הַנֹּתְנִים אֶת־לְבָבָם לְבַקֵּשׁ אֶת־ה' אֱלֹהֵי יִשְׂרָאֵל, בָּאוּ</b> אל <b>יְרוּשָׁלִַם לִזְבּוֹחַ לַה' אֱלֹהֵי אֲבוֹתֵיהֶם.</b> בעקבות אמונתם ודתם של האנשים הללו שבאו משאר השבטים, הם המשיכו לראות עצמם קשורים למקדש בירושלים ולעבודת ה' הנהוגה שם.
(יז) <b>וַיְחַזְּקוּ אֶת־מַלְכוּת יְהוּדָה, וַיְאַמְּצוּ אֶת־רְחַבְעָם בֶּן־שְׁלֹמֹה לְשָׁנִים שָׁלוֹשׁ, כִּי הָלְכוּ בְּדֶרֶךְ דָּוִיד וּשְׁלֹמֹה לְשָׁנִים שָׁלוֹשׁ.</b>
(יח) <b>וַיִּקַּח־לוֹ רְחַבְעָם אִשָּׁה, אֶת־מָחֲלַת בַּת־יְרִימוֹת בֶּן־דָּוִיד.</b> לא ידוע על בן לדויד בשם זה, ואולי הוא נולד מאוחר יותר או שנזכר בשם אחר. ואת <b>אֲבִיהַיִל בַּת־אֱלִיאָב בֶּן־יִשָׁי.</b> רחבעם התחתן עם נשים מבית המלוכה. לחלופין אפשר שמדובר באותה אשה, שהתייחסה לבית ישי מאביה ומאמה.
(יט) <b>וַתֵּלֶד לוֹ</b> אחת מהן <b>בָּנִים, אֶת־יְעוּשׁ וְאֶת־שְׁמַרְיָה וְאֶת־זָהַם.</b>
(כ) <b>וְאַחֲרֶיהָ לָקַח</b> אשה נוספת, <b>אֶת־מַעֲכָה בַּת־אַבְשָׁלוֹם,</b> אף היא ממשפחתו, <b>וַתֵּלֶד לוֹ אֶת־אֲבִיָּה וְאֶת־עַתַּי וְאֶת־זִיזָא וְאֶת־שְׁלֹמִית.</b>
(כא) <b>וַיֶּאֱהַב רְחַבְעָם אֶת־מַעֲכָה בַת־אַבְשָׁלוֹם מִכָּל־נָשָׁיו וּפִילַגְשָׁיו, כִּי נָשִׁים שְׁמוֹנֶה־עֶשְׂרֵה נָשָׂא, וּפִילַגְשִׁים</b> היו לו <b>שִׁשִּׁים, וַיּוֹלֶד עֶשְׂרִים וּשְׁמוֹנָה בָּנִים וְשִׁשִּׁים בָּנוֹת.</b>
(כב) כיוון שמעכה הייתה אשתו האהובה מכולן, <b>וַיַּעֲמֵד לָרֹאשׁ</b>, מינה לבכיר <b>רְחַבְעָם אֶת־אֲבִיָּה בֶן־מַעֲכָה לְנָגִיד</b>, להיות מושל <b>בְּאֶחָיו, כִּי</b> רצה <b>לְהַמְלִיכוֹ.</b> אולי אביה לא היה הגדול בשנים, אבל רחבעם החליט שהוא ימלא את מקומו ויירש את כיסאו.
(כג) מאחר שכבר בגיל צעיר קיבל אביה כוח רב מאביו, <b>וַיָּבֶן,</b> הוא הבין את מעמדו, <b>וַיִּפְרֹץ</b>, התחזק והתפשט <b>מִכָּל־בָּנָיו</b>, באמצעות בניו הרבים <b>לְכָל־אַרְצוֹת יְהוּדָה וּבִנְיָמִן, לְכֹל עָרֵי הַמְּצֻרוֹת, וַיִּתֵּן לָהֶם הַמָּזוֹן לָרֹב.</b> גם הוא בנה או חיזק את הערים הבצורות במרץ, ומכיוון שלא היה מאופק ובשאפתנותו רצה עוצמה ומעמד – <b>וַיִּשְׁאַל</b>, ביקש לעצמו <b>הֲמוֹן נָשִׁים.</b>
<h2>פרק יב</h2>
(א) <b>וַיְהִי כְּהָכִין</b>, כשהתבססה <b>מַלְכוּת רְחַבְעָם וּכְחֶזְקָתוֹ</b>, כשהוא התחזק לאחר שלוש השנים שבהן נהגה ממלכתו כראוי, <b>עָזַב אֶת־תּוֹרַת ה', וְכָל־יִשְׂרָאֵל עִמּוֹ.</b> ייתכן שהשינוי היה קשור גם להתנהגותם של אביה ושאר בניו. התעניינותו של רחבעם בתורת ה' פסקה, ובעקבותיו זנחו ישראל את שמירת התורה והעיסוק בה.
(ב) <b>וַיְהִי בַּשָּׁנָה הַחֲמִישִׁית לַמֶּלֶךְ רְחַבְעָם עָלָה שִׁישַׁק מֶלֶךְ־מִצְרַיִם</b>, שהיה בן לשושלת הכושית ששלטה במצרים, <b>עַל־יְרוּשָׁלִָם, כִּי מָעֲלוּ בַּה'.</b> לא הייתה זו טענתו של שישק, כמובן, אלא אלו הם דברי כותב הספר.
(ג) שישק תקף את ירושלים <b>בְּאֶלֶף וּמָאתַיִם רֶכֶב וּבְשִׁשִּׁים אֶלֶף פָּרָשִׁים, וְאֵין מִסְפָּר לָעָם אֲשֶׁר־בָּאוּ עִמּוֹ מִמִּצְרַיִם</b> – <b>לוּבִים סֻכִּיִּים</b>, כנראה בני מחוז סמוך למצרים <b>וְכוּשִׁים.</b> ממלכת כוש הייתה ממלכה סודנית שהשתלטה על מצרים.
(ד) <b>וַיִּלְכֹּד</b> שישק <b>אֶת־עָרֵי הַמְּצֻרוֹת אֲשֶׁר לִיהוּדָה, וַיָּבֹא עַד־יְרוּשָׁלִָם.</b> לא נראה שהתכוון לכבוש את הארץ, וייתכן שגם לא היה בידו הכוח לעשות זאת. כדאי היה לו להגיע במסע הביזה והשוד שלו לירושלים בגלל האוצרות שכנס בה שלמה.
(ה) <b>וּשְׁמַעְיָה הַנָּבִיא</b> שהוזכר לעיל כמי שעצר את רחבעם ממלחמה, <b>בָּא אֶל־רְחַבְעָם וְשָׂרֵי יְהוּדָה אֲשֶׁר־נֶאֶסְפוּ עַל־יְרוּשָׁלִַם מִפְּנֵי שִׁישָׁק.</b> כשכל הערים האחרות נפלו, אנשים ברחו לירושלים, שהייתה העיר הבצורה הגדולה. <b>וַיֹּאמֶר לָהֶם: כֹּה־אָמַר ה': אַתֶּם עֲזַבְתֶּם אֹתִי, וְאַף־אֲנִי עָזַבְתִּי אֶתְכֶם בְּיַד־שִׁישָׁק.</b>
(ו) <b>וַיִּכָּנְעוּ שָׂרֵי־יִשְׂרָאֵל וְהַמֶּלֶךְ, וַיֹּאמְרוּ: צַדִּיק</b>, עושה צדק <b>ה'.</b> כך אכן עשינו, וכך ראוי לנו.
(ז) <b>וּבִרְאוֹת ה' כִּי נִכְנָעוּ, הָיָה דְבַר־ה' אֶל־שְׁמַעְיָה לֵאמֹר:</b> הם <b>נִכְנְעוּ,</b> ולכן <b>לֹא אַשְׁחִיתֵם, וְנָתַתִּי לָהֶם כִּמְעַט</b>, מעט <b>לִפְלֵיטָה,</b> להצלה. המלוכה תשרוד, <b>וְלֹא־תִתַּךְ חֲמָתִי</b>, יישפך כעסי <b>בִּירוּשָׁלִַם בְּיַד־שִׁישָׁק.</b> העיר אמנם תיבזז אבל היא לא תהפוך לשממה.
(ח) <b>כִּי</b> בני יהודה יחדלו מלהיות אימפריה עצמאית ו<b>יִהְיוּ־לוֹ</b> – לשישק <b>לַעֲבָדִים, וְיֵדְעוּ</b> אז מה ההבדל בין <b>עֲבוֹדָתִי וַעֲבֹדַת מַמְלְכוֹת הָאֲרָצוֹת.</b> מכיוון שסרו מעבודתי, הם נכנסו לפוליטיקה העולמית, ושם יחושו בטעמו של שעבוד.
(ט) <b>וַיַּעַל שִׁישַׁק מֶלֶךְ־מִצְרַיִם עַל־יְרוּשָׁלִַם, וַיִּקַּח אֶת־אֹצְרוֹת בֵּית־ה' וְאֶת־אֹצְרוֹת בֵּית הַמֶּלֶךְ. אֶת־הַכֹּל לָקָח, וַיִּקַּח אֶת־מָגִנֵּי הַזָּהָב אֲשֶׁר עָשָׂה שְׁלֹמֹה.</b> המגִנים הללו, שתוארו לעיל, נועדו בעיקר לנוי. לא היה להם רק ערך כספי, אלא גם ערך אמנותי.
(י) <b>וַיַּעַשׂ הַמֶּלֶךְ רְחַבְעָם תַּחְתֵּיהֶם מָגִנֵּי נְחֹשֶׁת,</b> שהמראה שלהם מרחוק עשוי להיות דומה למגִני זהב, <b>וְהִפְקִיד</b> אותם <b>עַל־יַד</b>, ביד <b>שָׂרֵי הָרָצִים הַשֹּׁמְרִים פֶּתַח בֵּית הַמֶּלֶךְ,</b> קבוצה מסוימת משומרי הראש של המלך.
(יא) <b>וַיְהִי מִדֵּי־בוֹא הַמֶּלֶךְ</b> אל <b>בֵּית ה', בָּאוּ הָרָצִים</b>, אנשי המשמר ללוותו <b>וּנְשָׂאוּם,</b> נשאו את המגִנים הנוצצים והמרשימים. <b>ו</b>אחר כך <b>הֱשִׁבוּם אֶל־תָּא הָרָצִים,</b> למקומם, כי אף שלא היו עשויים מזהב, היה צורך לשמור חפצי נוי אלו.
(יב) <b>וּבְהִכָּנְעוֹ</b>, כשנכנע המלך רחבעם, <b>שָׁב מִמֶּנּוּ אַף־ה', וְלֹא</b> יצא כעס ה' <b>לְהַשְׁחִית</b> את הממלכה <b>לְכָלָה,</b> השחתה גמורה וכיליון<b>.</b> אמנם המלך והעם לא נהגו כראוי, אבל הם נכנעו בפני ה'. <b>וְגַם בִּיהוּדָה הָיָה דְּבָרִים טוֹבִים.</b> עבודתם של דויד ושלמה לא יצאה לריק, והממלכה לא הידרדרה בבת-אחת. טוֹבִים.
(יג) <b>וַיִּתְחַזֵּק הַמֶּלֶךְ רְחַבְעָם בִּירוּשָׁלִַם וַיִּמְלֹךְ, כִּי בֶן־אַרְבָּעִים וְאַחַת שָׁנָה</b> היה <b>רְחַבְעָם בְּמָלְכוֹ, וּשֲׁבַע עֶשְׂרֵה שָׁנָה מָלַךְ בִּירוּשָׁלִַם,</b> היא <b>הָעִיר אֲשֶׁר־בָּחַר ה' לָשׂוּם אֶת־שְׁמוֹ שָׁם מִכֹּל שִׁבְטֵי יִשְׂרָאֵל.</b> מסתבר שרחבעם היה בנו הבכור של שלמה, כי הוא עלה על כיסא המלוכה כשהיה בן ארבעים ואחת, ואביו היה כבן שישים במותו, כך שרחבעם נולד כשמלאו לשלמה שמונה עשרה או אף פחות. <b>וְשֵׁם אִמּוֹ נַעֲמָה הָעַמֹּנִית.</b>
(יד) <b>וַיַּעַשׂ הָרָע, כִּי לֹא הֵכִין</b> את <b>לִבּוֹ לִדְרוֹשׁ אֶת־ה'.</b> אין מיוחסים לרחבעם מעשים רעים מסוימים, אבל הוא לא הלך בדרכי ה'. אף שחי בזמן מכריע, הוא היה איש קטן וחלש שנכנע בקלות ללחצים. לעתים קרובות בנו של מלך גדול איננו גדול כמותו.
(טו) <b>וְדִבְרֵי</b>, קורותיו ופעולותיו של <b>רְחַבְעָם הָרִאשֹׁנִים וְהָאַחֲרוֹנִים,</b> על התהפוכות בדרכיו, <b>הֲלֹא־הֵם כְּתוּבִים בְּדִבְרֵי שְׁמַעְיָה הַנָּבִיא וְעִדּוֹ הַחֹזֶה לְהִתְיַחֵשׂ,</b> בכתביהם וברשימותיהם שעסקו בין השאר בענייני יוחסין. ספרים אלו, שלא נכנסו לאסופת ספרי הקודש, לא שרדו. <b>וּמִלְחֲמוֹת רְחַבְעָם וְיָרָבְעָם כָּל־הַיָּמִים</b> אף הן מתוארות באותם ספרים. הסכסוך בין רחבעם וירבעם נמשך, אף שלא ערכו מלחמות גדולות, כי לאף אחד מן הצדדים לא היה די כוח להכריע את יריבו, אבל פעם אחר פעם התעוררו ביניהם סכסוכים, שכנראה התייחסו לגבול שבין הממלכות.
(טז) <b>וַיִּשְׁכַּב רְחַבְעָם עִם־אֲבֹתָיו, וַיִּקָּבֵר בְּעִיר דָּוִיד. וַיִּמְלֹךְ אֲבִיָּה בְנוֹ תַּחְתָּיו.</b>
<h2>פרק יג</h2>
(א) <b>בִּשְׁנַת שְׁמוֹנֶה עֶשְׂרֵה לַמֶּלֶךְ יָרָבְעָם</b> בישראל <b>וַיִּמְלֹךְ אֲבִיָּה עַל־יְהוּדָה.</b>
(ב) <b>שָׁלוֹשׁ שָׁנִים מָלַךְ בִּירוּשָׁלִַם, וְשֵׁם אִמּוֹ מִיכָיָהוּ בַת־אוּרִיאֵל.</b> לעיל ובספר מלכים נאמר שאמו הייתה מעכה בת אבשלום. כנראה מִיכָיָהוּ היה כינויה של מעכה, אוריאל היה אביה הישיר, ואילו אבשלום היה כפי הנראה זקנהּ. <b>מִן</b> העיר <b>גִּבְעָה. וּמִלְחָמָה הָיְתָה בֵּין אֲבִיָּה וּבֵין יָרָבְעָם.</b>
(ג) <b>וַיֶּאְסֹר אֲבִיָּה אֶת־הַמִּלְחָמָה</b>, יצא לקרב <b>בְּחַיִל גִּבּוֹרֵי מִלְחָמָה</b> שמָּנה <b>אַרְבַּע־מֵאוֹת אֶלֶף אִישׁ בָּחוּר, וְיָרָבְעָם עָרַךְ עִמּוֹ</b>, הציב לעומתו מערכת <b>מִלְחָמָה בִּשְׁמוֹנֶה מֵאוֹת אֶלֶף אִישׁ בָּחוּר גִּבּוֹר חָיִל.</b>
(ד) <b>וַיָּקָם אֲבִיָּה</b> להתקדם בתנועה ראשונה של התקפה <b>מֵעַל לְהַר צְמָרַיִם אֲשֶׁר בְּהַר אֶפְרָיִם. וַיֹּאמֶר: שְׁמָעֻנִי, יָרָבְעָם וְכָל־יִשְׂרָאֵל.</b>
(ה) <b>הֲלֹא לָכֶם לָדַעַת כִּי ה' אֱלֹהֵי יִשְׂרָאֵל נָתַן מַמְלָכָה לְדָוִיד עַל־יִשְׂרָאֵל לְעוֹלָם, לוֹ וּלְבָנָיו,</b> ממלכה שניתנה לו ב<b>בְרִית מֶלַח,</b> ברית נצחית.
(ו) <b>וַיָּקָם יָרָבְעָם בֶּן־נְבָט, עֶבֶד שְׁלֹמֹה בֶן־דָּוִיד, וַיִּמְרֹד עַל־אֲדֹנָיו.</b> , וַיִּמְרֹד עַל־אֲדֹנָיו.
(ז) <b>וַיִּקָּבְצוּ עָלָיו אֲנָשִׁים רֵקִים בְּנֵי בְלִיַּעַל וַיִּתְאַמְּצוּ</b>, התקוממו <b>עַל־רְחַבְעָם</b> – אבי – <b>בֶּן־שְׁלֹמֹה, וּרְחַבְעָם הָיָה</b> אז <b>נַעַר וְרַךְ־לֵבָב וְלֹא הִתְחַזַּק לִפְנֵיהֶם.</b>
(ח) <b>וְעַתָּה אַתֶּם אֹמְרִים לְהִתְחַזֵּק לִפְנֵי מַמְלֶכֶת ה' בְּיַד בְּנֵי דָוִיד, וְאַתֶּם</b> אמנם <b>הָמוֹן רָב,</b> וצבאכם גדול, <b>וְ</b>אולם בשם מה אתם נלחמים – הרי <b>עִמָּכֶם עֶגְלֵי זָהָב אֲשֶׁר עָשָׂה לָכֶם יָרָבְעָם לֵאלֹהִים.</b>
(ט) <b>הֲלֹא הִדַּחְתֶּם אֶת־כֹּהֲנֵי ה', אֶת־בְּנֵי אַהֲרֹן וְהַלְוִיִּם, וַתַּעֲשׂוּ לָכֶם כֹּהֲנִים כְּעַמֵּי הָאֲרָצוֹת</b> שמסביבכם, <b>כָּל־הַבָּא לְמַלֵּא יָדוֹ</b>, לקבל מינוי <b>בְּפַר בֶּן־בָּקָר וְאֵילִם שִׁבְעָה</b> – <b>וְהָיָה כֹהֵן לְלֹא אֱלֹהִים,</b> לאלילים. כהניכם הם אנשים הרוצים בתפקיד, ואינם כהנים אמתיים.
(י) <b>ו</b>לעומת זאת, <b>אֲנַחְנוּ</b> – <b>ה'</b> הוא <b>אֱלֹהֵינוּ, וְלֹא עֲזַבְנֻהוּ, וְ</b>ה<b>כֹהֲנִים</b> ה<b>מְשָׁרְתִים לַה'</b> הם אצלנו <b>בְּנֵי אַהֲרֹן וְהַלְוִיִּם</b> עסוקים <b>בּמְלאכֶת</b> העבודה,
(יא) <b>וּמַקְטִרִים לַה' עֹלוֹת בַּבֹּקֶר־בַּבֹּקֶר וּבָעֶרֶב־בָּעֶרֶב,</b> בכל בוקר וערב, <b>וּקְטֹרֶת־סַמִּים וּמַעֲרֶכֶת לֶחֶם עַל־הַשֻּׁלְחָן הַטָּהוֹר וּמְנוֹרַת הַזָּהָב וְנֵרֹתֶיהָ לְבָעֵר</b>, מדליקים <b>בָּעֶרֶב בָּעֶרֶב,</b> ערב ערב, <b>כִּי־שֹׁמְרִים אֲנַחְנוּ אֶת־מִשְׁמֶרֶת ה' אֱלֹהֵינוּ, וְאַתֶּם עֲזַבְתֶּם אֹתוֹ.</b> אתם עזבתם את ה' והפכתם לנהוג כגויים, ואילו אנחנו שומרים את עבודתו.
(יב) <b>וְהִנֵּה עִמָּנוּ בָרֹאשׁ</b> של המחנה <b>הָאֱלֹהִים</b> <b>וְכֹהֲנָיו וַחֲצֹצְרוֹת הַתְּרוּעָה לְהָרִיעַ עֲלֵיכֶם,</b> כנגדכם, <b>בְּנֵי יִשְׂרָאֵל. אַל־תִּלָּחֲמוּ עִם־ה' אֱלֹהֵי־אֲבֹתֵיכֶם, כִּי־לֹא תַצְלִיחוּ.</b>
(יג) <b>וְיָרָבְעָם</b>, שכנראה לא עמד להקשיב לדרשה הזאת, <b>הֵסֵב</b> בינתיים <b>אֶת־הַמַּאֲרָב לָבוֹא מֵאַחֲרֵיהֶם.</b> הוא שלח חלק מהצבא שלו לתנועת איגוף, <b>וַיִּהְיוּ</b> הוא ואנשיו <b>לִפְנֵי יְהוּדָה, וְהַמַּאֲרָב</b> – <b>מֵאַחֲרֵיהֶם.</b>
(יד) <b>וַיִּפְנוּ יְהוּדָה, וְהִנֵּה לָהֶם</b>, כנגדם <b>הַמִּלְחָמָה פָּנִים וְאָחוֹר. וַיִּצְעֲקוּ לַה', וְהַכֹּהֲנִים מַחְצְרִים</b>, מריעים <b>בַּחֲצֹצְרוֹת.</b>
(טו) <b>וַיָּרִעוּ אִישׁ יְהוּדָה. וַיְהִי בְּהָרִיעַ אִישׁ יְהוּדָה, וְהָאֱלֹהִים נָגַף אֶת־יָרָבְעָם וְכָל־יִשְׂרָאֵל לִפְנֵי אֲבִיָּה וִיהוּדָה.</b>
(טז) <b>וַיָּנוּסוּ בְנֵי־יִשְׂרָאֵל מִפְּנֵי יְהוּדָה, וַיִּתְּנֵם אֱלֹהִים בְּיָדָם.</b>
(יז) <b>וַיַּכּוּ בָהֶם אֲבִיָּה וְעַמּוֹ מַכָּה רַבָּה, וַיִּפְּלוּ חֲלָלִים מִיִּשְׂרָאֵל חֲמֵשׁ־מֵאוֹת אֶלֶף אִישׁ בָּחוּר.</b> רוב הצבא הוכה בקרב.
(יח) <b>וַיִּכָּנְעוּ בְנֵי־יִשְׂרָאֵל בָּעֵת הַהִיא, וַיֶּאֶמְצוּ</b>, גברו <b>בְּנֵי יְהוּדָה, כִּי נִשְׁעֲנוּ עַל־ה' אֱלֹהֵי אֲבוֹתֵיהֶם.</b>
(יט) <b>וַיִּרְדֹּף אֲבִיָּה אַחֲרֵי יָרָבְעָם.</b> הוא המשיך במסע ההתקפה שלו, <b>וַיִּלְכֹּד מִמֶּנּוּ עָרִים, אֶת־בֵּית־אֵל וְאֶת־בְּנוֹתֶיהָ</b>, היישובים הקטנים הסמוכים לה, <b>וְאֶת</b> העיר <b>יְשָׁנָה וְאֶת־בְּנוֹתֶיהָ וְאֶת־עֶפְרַיִן וּבְנֹתֶיהָ.</b>
(כ) <b>וְלֹא־עָצַר כֹּחַ</b>, החזיק מעמד <b>יָרָבְעָם עוֹד בִּימֵי אֲבִיָּהוּ, וַיִּגְּפֵהוּ ה' וַיָּמֹת.</b> ירבעם לא הצליח לעמוד בפני אביה עד שמת בימיו.
(כא) <b>וַיִּתְחַזֵּק אֲבִיָּהוּ וַיִּשָּׂא־לוֹ נָשִׁים אַרְבַּע עֶשְׂרֵה, וַיּוֹלֶד עֶשְׂרִים וּשְׁנַיִם בָּנִים וְשֵׁשׁ עֶשְׂרֵה בָּנוֹת.</b>
(כב) <b>וְיֶתֶר דִּבְרֵי אֲבִיָּה וּדְרָכָיו וּדְבָרָיו כְּתוּבִים בְּ</b>ספר <b>מִדְרַשׁ הַנָּבִיא עִדּוֹ.</b>
(כג) <b>וַיִּשְׁכַּב אֲבִיָּה עִם־אֲבֹתָיו, וַיִּקְבְּרוּ אֹתוֹ בְּעִיר דָּוִיד.</b> במקום אחר נאמר שהלך בדרכי אביו, ולבבו לא היה שלם עם ה', אם כי נראה שהוא שמר את עבודת ה' במקדש ואף נלחם את מלחמת ה'. <b>וַיִּמְלֹךְ אָסָא בְנוֹ תַּחְתָּיו. בְּיָמָיו שָׁקְטָה הָאָרֶץ</b> ממלחמה <b>עֶשֶׂר שָׁנִים.</b> אחרי שאנשי ישראל הוכו, הם לא ערכו התקפות נוספות, אך גם לאסא לא היה מספיק כוח לתקוף אותם.
<h2>פרק יד</h2>
(א) <b>וַיַּעַשׂ אָסָא הַטּוֹב וְהַיָּשָׁר בְּעֵינֵי ה' אֱלֹהָיו.</b>
(ב) <b>וַיָּסַר אֶת־מִזְבְּחוֹת הַנֵּכָר וְהַבָּמוֹת, וַיְשַׁבֵּר אֶת־הַמַּצֵּבוֹת וַיְגַדַּע אֶת־הָאֲשֵׁרִים.</b>
(ג) <b>וַיֹּאמֶר</b> אסא <b>לִיהוּדָה לִדְרוֹשׁ אֶת־ה' אֱלֹהֵי אֲבוֹתֵיהֶם</b>, לחפש את קרבתו, ללמוד ולהתבונן בדבריו, <b>וְלַעֲשׂוֹת הַתּוֹרָה וְהַמִּצְוָה.</b>
(ד) <b>וַיָּסַר מִכָּל־עָרֵי יְהוּדָה אֶת־הַבָּמוֹת וְאֶת־הַחַמָּנִים,</b> פסלים לפולחן השמש, או חפצים מעץ שהוצבו על מזבחות העבודה הזרה שעליהם היו צורות של שמשות. <b>וַתִּשְׁקֹט הַמַּמְלָכָה לְפָנָיו.</b>
(ה) <b>וַיִּבֶן עָרֵי מְצוּרָה</b>, ערי מבצר <b>בִּיהוּדָה, כִּי־שָׁקְטָה הָאָרֶץ, וְאֵין־עִמּוֹ מִלְחָמָה בַּשָּׁנִים הָאֵלֶּה, כִּי־הֵנִיחַ ה' לוֹ,</b> וכך התפנה למפעלים כאלה. ם הָאֵלֶּה, כִּי־הֵנִיחַ ה' לוֹ,
(ו) <b>וַיֹּאמֶר לִיהוּדָה: נִבְנֶה אֶת־הֶעָרִים הָאֵלֶּה וְנָסֵב</b>, נסבב אותן ב<b>חוֹמָה וּמִגְדָּלִים, דְּלָתַיִם וּבְרִיחִים, עוֹדֶנּוּ</b>, כל עוד <b>הָאָרֶץ לְפָנֵינוּ</b> והיא שוקטת, <b>כִּי דָרַשְׁנוּ אֶת־ה' אֱלֹהֵינוּ, דָּרַשְׁנוּ וַיָּנַח לָנוּ</b> מהאויבים ש<b>מִסָּבִיב. וַיִּבְנוּ</b> ערים נוספות בגבול ובמקומות אחרים, כדי לחזק ולפתח את הארץ <b>וַיַּצְלִיחוּ.</b>
(ז) <b>וַיְהִי לְאָסָא חַיִל נֹשֵׂא צִנָּה</b>, מגן מקיף <b>וָרֹמַח מִיהוּדָה</b> – <b>שְׁלֹשׁ מֵאוֹת אֶלֶף</b> חיילים, <b>וּמִבִּנְיָמִן</b> היו לו <b>נֹשְׂאֵי מָגֵן וְדֹרְכֵי קֶשֶׁת</b> – <b>מָאתַיִם וּשְׁמוֹנִים אָלֶף. כָּל־אֵלֶּה גִּבּוֹרֵי חָיִל.</b> נראה ששבט בנימין גדל והתפתח, ומאז ומעולם הם היו קשתים מיומנים במיוחד.
(ח) <b>וַיֵּצֵא אֲלֵיהֶם</b> למלחמה <b>זֶרַח הַכּוּשִׁי</b>, שהיה מלך מן השושלת הכושית ששלטה במצרים, <b>בְּחַיִל</b> שמָּנה <b>אֶלֶף אֲלָפִים</b> לוחמים <b>וּמַרְכָּבוֹת</b> – <b>שְׁלֹשׁ מֵאוֹת, וַיָּבֹא עַד־מָרֵשָׁה</b> שבארץ יהודה.
(ט) <b>וַיֵּצֵא אָסָא לְפָנָיו. וַיַּעַרְכוּ מִלְחָמָה בְּגֵיא צְפַתָה לְ</b>יד <b>מָרֵשָׁה.</b>
(י) <b>וַיִּקְרָא אָסָא אֶל־ה' אֱלֹהָיו וַיֹּאמַר: ה', אֵין־עִמְּךָ</b> הבדל <b>לַעְזֹר בֵּין רַב</b>, גדול וחזק <b>לְאֵין</b>, לחסַר <b>כֹּחַ.</b> אמנם אנחנו מעטים והכושים רבים, אבל אתה יכול לעזור למעטים כמו לרבים. <b>עָזְרֵנוּ, ה' אֱלֹהֵינוּ, כִּי־עָלֶיךָ נִשְׁעַנּוּ, וּבְשִׁמְךָ בָאנוּ עַל־הֶהָמוֹן הַזֶּה. ה' אֱלֹהֵינוּ אַתָּה, אַל־יַעְצֹר</b>, ישלוט, יתחזק <b>עִמְּךָ</b>, לעומתך <b>אֱנוֹשׁ,</b> אדם.
(יא) ואכן, <b>וַיִּגֹּף</b>, ויכה <b>ה' אֶת־הַכּוּשִׁים לִפְנֵי אָסָא וְלִפְנֵי יְהוּדָה, וַיָּנֻסוּ הַכֻּשִׁים.</b> ים.
(יב) <b>וַיִּרְדְּפֵם אָסָא וְהָעָם אֲשֶׁר־עִמּוֹ עַד־לִגְרָר. וַיִּפֹּל מִכּוּשִׁים לְאֵין־לָהֶם מִחְיָה</b>, ללא הצלה וחיוּת, <b>כִּי־נִשְׁבְּרוּ לִפְנֵי־ה' וְלִפְנֵי מַחֲנֵהוּ,</b> מחנה ישראל. <b>וַיִּשְׂאוּ</b> אסא ויהודה <b>שָׁלָל הַרְבֵּה מְאֹד.</b>
(יג) <b>וַיַּכּוּ אֵת כָּל־הֶעָרִים</b> הפלשתיות ש<b>סְבִיבוֹת גְּרָר, כִּי־הָיָה פַחַד־ה' עֲלֵיהֶם, וַיָּבֹזּוּ אֶת־כָּל־הֶעָרִים, כִּי־בִזָּה</b>, שלל <b>רַבָּה הָיְתָה בָהֶם.</b>
(יד) <b>וְגַם־אָהֳלֵי מִקְנֶה הִכּוּ, וַיִּשְׁבּוּ צֹאן לָרֹב וּגְמַלִּים, וַיָּשֻׁבוּ יְרוּשָׁלִָם.</b>
<h2>פרק טו</h2>
(א) <b>וַעֲזַרְיָהוּ בֶּן־עוֹדֵד הָיְתָה עָלָיו רוּחַ אֱלֹהִים,</b> שרתה עליו נבואה.
(ב) <b>וַיֵּצֵא לִפְנֵי אָסָא, וַיֹּאמֶר לוֹ: שְׁמָעוּנִי, אָסָא וְכָל־יְהוּדָה וּבִנְיָמִן. ה' עִמָּכֶם בִּהְיוֹתְכֶם עִמּוֹ, וְאִם־תִּדְרְשֻׁהוּ</b> – <b>יִמָּצֵא לָכֶם, וְאִם־תַּעַזְבֻהוּ</b> – <b>יַעֲזֹב אֶתְכֶם.</b>
(ג) <b>וְיָמִים רַבִּים</b> היו <b>לְיִשְׂרָאֵל לְלֹא אֱלֹהֵי אֱמֶת</b>, כי עבדו עבודת אלילים, <b>וּלְלֹא כֹּהֵן מוֹרֶה וּלְלֹא תוֹרָה.</b>
(ד) <b>וַיָּשָׁב</b> ישראל <b>בַּצַּר־לוֹ עַל</b>, אל <b>ה' אֱלֹהֵי יִשְׂרָאֵל, וַיְבַקְשֻׁהוּ</b>, חיפשו אותו, <b>וַיִּמָּצֵא</b>, ה' נענה <b>לָהֶם.</b>
(ה) <b>וּבָעִתִּים הָהֵם</b> – בזמנים שלא נהגו כראוי, <b>אֵין שָׁלוֹם לַיּוֹצֵא</b> מחוץ למקומו <b>וְלַבָּא, כִּי מְהוּמוֹת רַבּוֹת עַל כָּל־יֹשְׁבֵי הָאֲרָצוֹת</b>, בכל מקומות היישוב של ישראל.
(ו) <b>וְכֻתְּתוּ</b>, הוכו, נשברו <b>גוֹי</b>, שבט או משפחה <b>בּ</b>ידי <b>גוֹי, וְעִיר בְּעִיר,</b> היו מריבות בין קבוצות בעם, <b>כִּי־אֱלֹהִים הֲמָמָם</b>, הטיל בהם מהומה ובהלה <b>בְּכָל־צָרָה.</b>
(ז) <b>וְ</b>אולם <b>אַתֶּם, חִזְקוּ וְאַל־יִרְפּוּ יְדֵיכֶם,</b> תתייאשו, תיחלשו, <b>כִּי יֵשׁ שָׂכָר לִפְעֻלַּתְכֶם,</b> כיוון שאתם הולכים בדרך הטוב והישר, יגיע לכם גם שכר.
(ח) <b>וְכִשְׁמֹעַ אָסָא</b> את <b>הַדְּבָרִים הָאֵלֶּה</b> – <b>וְהַנְּבוּאָה</b>, הם דברי הנבואה של בן <b>עֹדֵד הַנָּבִיא, הִתְחַזַּק וַיַּעֲבֵר הַשִּׁקּוּצִים</b>, האלילים <b>מִכָּל־אֶרֶץ יְהוּדָה וּבִנְיָמִן וּמִן־הֶעָרִים אֲשֶׁר לָכַד מֵהַר אֶפְרָיִם, וַיְחַדֵּשׁ אֶת־מִזְבַּח ה' אֲשֶׁר לִפְנֵי אוּלָם ה'.</b>
(ט) <b>וַיִּקְבֹּץ אֶת־כָּל־יְהוּדָה וּבִנְיָמִן וְהַגָּרִים עִמָּהֶם מֵאֶפְרַיִם וּמְנַשֶּׁה וּמִשִּׁמְעוֹן, כִּי־נָפְלוּ עָלָיו</b>, הצטרפו אליו אנשים <b>מִיִּשְׂרָאֵל לָרֹב בִּרְאֹתָם כִּי־ה' אֱלֹהָיו עִמּוֹ.</b> עד כה התגוררו בממלכת יהודה אנשי יהודה, בנימין והלויים בלבד. עכשיו נוספו אנשים משבטים אחרים, כמנהג העולם לחבור לחזק ולמצליח.
(י) <b>וַיִּקָּבְצוּ</b> אל <b>יְרוּשָׁלִַם בַּחֹדֶשׁ הַשְּׁלִשִׁי לִשְׁנַת חֲמֵשׁ־עֶשְׂרֵה לְמַלְכוּת אָסָא.</b>
(יא) <b>וַיִּזְבְּחוּ לַה' בַּיּוֹם הַהוּא מִן־הַשָּׁלָל</b> ש<b>הֵבִיאוּ, בָּקָר שְׁבַע מֵאוֹת וְצֹאן שִׁבְעַת אֲלָפִים.</b> בִיאוּ, בָּקָר שְׁבַע מֵאוֹת וְצֹאן שִׁבְעַת אֲלָפִים.
(יב) <b>וַיָּבֹאוּ בַבְּרִית לִדְרוֹשׁ אֶת־ה' אֱלֹהֵי אֲבוֹתֵיהֶם בְּכָל־לְבָבָם וּבְכָל־נַפְשָׁם.</b>
(יג) <b>וְ</b>חלק מתנאי הברית המחודשת שקיבלו על עצמם – <b>כֹל אֲשֶׁר לֹא־יִדְרֹשׁ לַה' אֱלֹהֵי־יִשְׂרָאֵל</b> – <b>יוּמָת, לְמִן־קָטֹן וְעַד־גָּדוֹל, לְמֵאִישׁ וְעַד־אִשָּׁה.</b>
(יד) <b>וַיִּשָּׁבְעוּ לַה' בְּקוֹל גָּדוֹל וּבִתְרוּעָה וּבַחֲצֹצְרוֹת וּבְשׁוֹפָרוֹת.</b>
(טו) <b>וַיִּשְׂמְחוּ כָל־יְהוּדָה עַל־הַשְּׁבוּעָה, כִּי בְכָל־לְבָבָם נִשְׁבָּעוּ, וּבְכָל־רְצוֹנָם בִּקְשֻׁהוּ, וַיִּמָּצֵא</b>, נענה <b>לָהֶם, וַיָּנַח ה' לָהֶם מִסָּבִיב.</b>
(טז) <b>וְגַם</b> את <b>מַעֲכָה אֵם אָסָא הַמֶּלֶךְ הֱסִירָהּ</b> המלך <b>מִ</b>מעמדה הרשמי – <b>גְּבִירָה,</b> המלכה הראשונה, על <b>אֲשֶׁר־עָשְׂתָה לַאֲשֵׁרָה מִפְלָצֶת,</b> פסל מעורר פלצות, מזעזע, <b>וַיִּכְרֹת אָסָא אֶת־מִפְלַצְתָּהּ, וַיָּדֶק</b>, טחן אותה <b>וַיִּשְׂרֹף בְּנַחַל קִדְרוֹן.</b>
(יז) <b>וְ</b>אולם על אף מעשיו אלו <b>הַבָּמוֹת לֹא־סָרוּ מִיִּשְׂרָאֵל</b>, ואנשים המשיכו להקריב בהן, <b>רַק</b>, אבל <b>לְבַב־אָסָא הָיָה שָׁלֵם כָּל־יָמָיו.</b>
(יח) <b>וַיָּבֵא אֶת־קָדְשֵׁי</b>, הקדשי <b>אָבִיו וְקָדָשָׁיו</b> אל <b>בֵּית הָאֱלֹהִים, כֶּסֶף וְזָהָב וְכֵלִים.</b>
(יט) <b>וּמִלְחָמָה</b> שוב <b>לֹא הָיָתָה</b>, לא מבפנים ולא מבחוץ, <b>עַד שְׁנַת־שְׁלֹשִׁים וְחָמֵשׁ לְמַלְכוּת אָסָא,</b> במשך עשרים שנה בערך<b>.</b> קודם לכן היו שנים שלוות בעקבות ניצחונו של אביה על ירבעם. לאחר מכן, במלכות אסא, התקיפו המצרים, וכאשר גם הם הובסו, התחזק אסא, והשקט נשמר במלכותו שנים רבות.
<h2>פרק טז</h2>
(א) <b>בִּשְׁנַת שְׁלֹשִׁים וָשֵׁשׁ לְמַלְכוּת אָסָא עָלָה בַּעְשָׁא מֶלֶךְ־יִשְׂרָאֵל.</b> בעשא היה איש מלחמה שמרד בנדב בן ירבעם, הקים שושלת מלוכה בישראל והשמיד את כל בית ירבעם. כאשר התבססה מלכותו, קם בעשא <b>עַל־יְהוּדָה,</b> ועדיין לא פתח במתקפה – <b>וַיִּבֶן</b>, ביצר <b>אֶת־הָרָמָה,</b> עיר בגבול הדרומי של ממלכת ישראל, <b>לְבִלְתִּי תֵּת יוֹצֵא וָבָא לְאָסָא מֶלֶךְ יְהוּדָה.</b> הוא תכנן לשלוט בדרכים הראשיות המובילות מיהודה לישראל, ולחסום אותן ככל האפשר בפני מלך יהודה.
(ב) אמנם זו לא הייתה התקפה ישירה, אבל אסא הרגיש מאוים. <b>וַיֹּצֵא אָסָא כֶּסֶף וְזָהָב מֵאֹצְרוֹת בֵּית ה' וּבֵית הַמֶּלֶךְ,</b> כספי החירום של הממלכה, <b>וַיִּשְׁלַח אֶל־בֶּן־הֲדַד מֶלֶךְ אֲרָם הַיּוֹשֵׁב בְּדַרְמֶשֶׂק</b>, דמשק <b>לֵאמֹר׃</b>
(ג) <b>בְּרִית</b>, יחסי שלום <b>בֵּינִי וּבֵינֶךָ וּבֵין אָבִי וּבֵין אָבִיךָ.</b> במשך שנים היחסים ביננו טובים. אין לנו גבול משותף, ואויבנו המשותף – מלך ישראל – שוכן ביננו. לפיכך, <b>הִנֵּה שָׁלַחְתִּי לְךָ כֶּסֶף וְזָהָב,</b> ועכשיו <b>לֵךְ הָפֵר בְּרִיתְךָ אֶת</b>, עם <b>בַּעְשָׁא מֶלֶךְ יִשְׂרָאֵל</b> ותתקוף אותו, <b>וְ</b>הוא <b>יַעֲלֶה</b>, יסור <b>מֵעָלָי,</b> כמקובל באשר לבריתות כאלה בעולם העתיק. היו אלה הסכמים בין מדינות שהתפוגגו תמורת שוחד כסף או סיפוק אינטרסים אחרים.
(ד) <b>וַיִּשְׁמַע</b>, נענה <b>בֶּן־הֲדַד אֶל־הַמֶּלֶךְ אָסָא,</b> שכן ההצעה מצאה חן בעיניו, <b>וַיִּשְׁלַח אֶת־שָׂרֵי הַחֲיָלִים</b>, כמה גדודים מהצבא <b>אֲשֶׁר־לוֹ אֶל־עָרֵי יִשְׂרָאֵל. וַיַּכּוּ אֶת־עִיּוֹן וְאֶת־דָּן וְאֵת אָבֵל מָיִם וְאֵת כָּל־מִסְכְּנוֹת</b>, מחסני <b>עָרֵי נַפְתָּלִי</b> שבגבול הצפוני של ממלכת ישראל.
(ה) <b>וַיְהִי כִּשְׁמֹעַ בַּעְשָׁא</b> שהוא מותקף <b>וַיֶּחְדַּל מִבְּנוֹת אֶת־הָרָמָה, וַיַּשְׁבֵּת</b>, הפסיק <b>אֶת־מְלַאכְתּוֹ</b> כדי להתמקד במאמץ לייצב את גבולותיו בצפון. לסכסוך עם יהודה היה אמנם היבט היסטורי, אבל המתקפה של הארמים הייתה חמורה הרבה יותר.
(ו) <b>וְאָסָא הַמֶּלֶךְ לָקַח</b>, אסף <b>אֶת־כָּל־יְהוּדָה, וַיִּשְׂאוּ אֶת־אַבְנֵי הָרָמָה וְאֶת־עֵצֶיהָ</b>, הם פירקו את המבנים המבוצרים <b>אֲשֶׁר בָּנָה בַּעְשָׁא, וַיִּבֶן בָּהֶם אֶת־גֶּבַע וְאֶת־הַמִּצְפָּה</b> שבממלכת יהודה.
(ז) <b>וּבָעֵת הַהִיא בָּא חֲנָנִי הָרֹאֶה</b>, נביא שאינו מוכר ממקום אחר, <b>אֶל־אָסָא מֶלֶךְ יְהוּדָה, וַיֹּאמֶר אֵלָיו: בּ</b>גלל <b>הִשָּׁעֶנְךָ עַל־מֶלֶךְ אֲרָם</b> בסכסוך שבינך ובין מלך ישראל, וכיוון שמסרת לידיו את אוצרות בית ה' ובית המלך <b>וְלֹא נִשְׁעַנְתָּ עַל־ה' אֱלֹהֶיךָ, עַל־כֵּן נִמְלַט חֵיל מֶלֶךְ־אֲרָם מִיָּדֶךָ.</b> מעכשיו תהיה עמדתך מול הארמים נחותה.
(ח) <b>הֲלֹא הַכּוּשִׁים וְהַלּוּבִים</b> שתקפו אותך בעבר, <b>הָיוּ לְחַיִל לָרֹב</b>, חיל רב – <b>לְרֶכֶב וּלְפָרָשִׁים לְהַרְבֵּה מְאֹד, וּ</b>בכל זאת <b>בְהִשָּׁעֶנְךָ עַל־ה' נְתָנָם ה' בְּיָדֶךָ.</b> הרי תקיפת הצבא המצרי הייתה קשה יותר לאין ערוך, ואתה הצלחת לנצח אותם ולגרשם מפני שבטחת בה',
(ט) <b>כִּי ה'</b> – <b>עֵינָיו מְשֹׁטְטוֹת בְּכָל־הָאָרֶץ</b>, הוא משגיח על הכול <b>לְהִתְחַזֵּק</b>, ומוסיף חוזק <b>עִם</b> אלו אשר <b>לְבָבָם שָׁלֵם אֵלָיו</b> ובוטחים בו. אתה <b>נִסְכַּלְתָּ עַל־זֹאת,</b> נהגת בטיפשות. ניכר שאינך קשור לה', <b>כִּי</b>, אכן <b>מֵעַתָּה יֵשׁ</b>, יהיו <b>עִמְּךָ מִלְחָמוֹת.</b>
(י) עד עכשיו היו הנביאים מעודדים את אסא, והוא קיבל את דבריהם. זוהי הפעם הראשונה שנביא מטיח בו דברי מוסר. <b>וַיִּכְעַס אָסָא אֶל</b>, על <b>הָרֹאֶה,</b> הנביא, <b>וַיִּתְּנֵהוּ</b> בתוך <b>בֵּית הַמַּהְפֶּכֶת,</b> כנראה מין בית סוהר, אולי צינוק או כלוב קלון, <b>כִּי</b> היה <b>בְזַעַף עִמּוֹ עַל־זֹאת.</b> לאחר שלושים וחמש שנים שנות מלכותו המוצלחת, שינה אסא את התנהגותו כלפי נתיניו – <b>וַיְרַצֵּץ</b>, לחץ, דיכא <b>אָסָא</b> אנשים <b>מִן־הָעָם בָּעֵת הַהִיא.</b>
(יא) <b>וְהִנֵּה דִּבְרֵי אָסָא הָרִאשׁוֹנִים וְהָאַחֲרוֹנִים</b> והתמורה שחלה מראשית מלכותו עד אחריתה <b>הִנָּם כְּתוּבִים עַל־סֵפֶר הַמְּלָכִים לִיהוּדָה וְיִשְׂרָאֵל.</b>
(יב) <b>וַיֶּחֱלֶא</b>, חלה <b>אָסָא בִּשְׁנַת שְׁלוֹשִׁים וָתֵשַׁע לְמַלְכוּתוֹ בְּרַגְלָיו, עַד־לְמַעְלָה</b> עלה <b>חָלְיוֹ,</b> מחלת רגליו הקשה הלכה והתגברה. <b>וְגַם</b>, אפילו <b>בְּחָלְיוֹ לֹא־דָרַשׁ אֶת־ה'</b> ולא פנה אליו בתפילה, <b>כִּי</b>, אלא בטח רק <b>בָּרֹפְאִים.</b>
(יג) <b>וַיִּשְׁכַּב אָסָא עִם־אֲבֹתָיו, וַיָּמָת בִּשְׁנַת אַרְבָּעִים וְאַחַת לְמָלְכוֹ.</b> אסא מלך אפוא שנים רבות.
(יד) <b>וַיִּקְבְּרֻהוּ בְקִבְרֹתָיו אֲשֶׁר כָּרָה־לוֹ בְּעִיר דָּוִיד, וַיַּשְׁכִּיבֻהוּ בַּמִּשְׁכָּב אֲשֶׁר מִלֵּא בְּשָׂמִים וּזְנִים</b>, מיני <b>מְרֻקָּחִים בְּמִרְקַחַת מַעֲשֶׂה,</b> מעשה רוקח, מלאכת ערבוב הבשמים,, <b>וַיִּשְׂרְפוּ־לוֹ שְׂרֵפָה גְּדוֹלָה עַד־לִמְאֹד.</b> אחד ממנהגי קבורת המלכים כלל טקס שרפה שערכו למלך שמת בשלום על משכבו. הטקס, שבו היו שורפים גם חלק מרכושו כדי שאיש לא ישתמש בו, נועד להפגין כבוד למת וצער במותו.
<h2>פרק יז</h2>
(א) <b>וַיִּמְלֹךְ יְהוֹשָׁפָט בְּנוֹ</b> של אסא <b>תַּחְתָּיו, וַיִּתְחַזֵּק</b> במלכותו <b>עַל־יִשְׂרָאֵל.</b>
(ב) <b>וַיִּתֶּן־חַיִל בְּכָל־עָרֵי יְהוּדָה הַבְּצֻרוֹת, וַיִּתֵּן נְצִיבִים</b>, מפקדי יחידות משמר <b>בְּאֶרֶץ יְהוּדָה וּבְעָרֵי אֶפְרַיִם אֲשֶׁר לָכַד אָסָא אָבִיו.</b> אלה היו מקומות שאביו כבש על הגבול.
(ג) <b>וַיְהִי ה' עִם־יְהוֹשָׁפָט, כִּי הָלַךְ בְּדַרְכֵי דָּוִיד אָבִיו הָרִאשֹׁנִים וְלֹא דָרַשׁ</b>, פנה <b>לַבְּעָלִים,</b>
(ד) <b>כִּי</b> אם <b>לֵאלֹהֵי אָבִיו דָּרָשׁ וּבְמִצְוֹתָיו הָלָךְ, וְלֹא כְּמַעֲשֵׂה</b> ממלכת <b>יִשְׂרָאֵל.</b>
(ה) <b>וַיָּכֶן</b>, ביסס <b>ה' אֶת־הַמַּמְלָכָה בְּיָדוֹ. וַיִּתְּנוּ כָל־יְהוּדָה מִנְחָה</b>, מתנות לאות כניעה ונאמנות <b>לִיהוֹשָׁפָט, וַיְהִי־לוֹ עֹשֶׁר וְכָבוֹד לָרֹב.</b>
(ו) <b>וַיִּגְבַּהּ לִבּוֹ</b>, התנשא, התפאר, כלומר הלך ביתר עוז ואומץ <b>בְּדַרְכֵי ה'.</b> <b>וְעוֹד</b> הוסיף על מעשי אביו ו<b>הֵסִיר אֶת־הַבָּמוֹת וְאֶת־הָאֲשֵׁרִים מִיהוּדָה.</b> העבודה בבמה פרטית ועבודת האלילים שוב צצו ועלו, ומפעם לפעם היה צורך לבער מִיהוּדָה. את שרידיהן.
(ז) <b>וּבִשְׁנַת שָׁלוֹשׁ לְמָלְכוֹ שָׁלַח לְשָׂרָיו</b>, את שריו – <b>לְבֶן־חַיִל</b> – שם פרטי <b>וּלְעֹבַדְיָה וְלִזְכַרְיָה וְלִנְתַנְאֵל וּלְמִיכָיָהוּ</b> כדי <b>לְלַמֵּד</b>, להנהיג לימוד תורה פומבי מטעם המלכות <b>בְּעָרֵי יְהוּדָה.</b>
(ח) <b>וְעִמָּהֶם</b> באו גם <b>הַלְוִיִּם</b>, שהיו כנראה המורים הקבועים, <b>שְׁמַעְיָהוּ וּנְתַנְיָהוּ וּזְבַדְיָהוּ וַעֲשָׂהאֵל וּשְׁמִירָמוֹת וִיהוֹנָתָן וַאֲדֹנִיָּהוּ וְטוֹבִיָּהוּ וְטוֹב אֲדוֹנִיָּה הַלְוִיִּם, וְעִמָּהֶם אֱלִישָׁמָע וִיהוֹרָם הַכֹּהֲנִים.</b> תָן וַאֲדֹנִיָּהוּ וְטוֹבִיָּהוּ וְטוֹב אֲדוֹנִיָּה הַלְוִיִּם, וְעִמָּהֶם אֱלִישָׁמָע וִיהוֹרָם הַכֹּהֲנִים.
(ט) <b>וַיְלַמְּדוּ בִּיהוּדָה, וְעִמָּהֶם סֵפֶר תּוֹרַת ה', וַיָּסֹבּוּ</b>, הסתובבו <b>בְּכָל־עָרֵי יְהוּדָה וַיְלַמְּדוּ בָּעָם.</b>
(י) <b>וַיְהִי פַּחַד ה' עַל כָּל־מַמְלְכוֹת הָאֲרָצוֹת אֲשֶׁר סְבִיבוֹת יְהוּדָה, וְלֹא נִלְחֲמוּ עִם־יְהוֹשָׁפָט.</b>
(יא) <b>וּמִן־פְּלִשְׁתִּים מְבִיאִים לִיהוֹשָׁפָט מִנְחָה וְכֶסֶף מַשָּׂא,</b> מטען של מתנות. <b>גַּם הָעַרְבִיאִים מְבִיאִים לוֹ צֹאן אֵילִים שִׁבְעַת אֲלָפִים וּשְׁבַע מֵאוֹת וּתְיָשִׁים שִׁבְעַת אֲלָפִים וּשְׁבַע מֵאוֹת.</b> אמנם העמים הסובבים לא היו משועבדים לו לחלוטין, אבל הם התייחסו אליו בתור גדול המלכים, וכל אחד מהם הביא לו מתנות לפי דרכו. בגלל הביטחון המדיני היה באפשרותו לערוך תיקונים ולפתח את המדינה באופן רוחני וחומרי –
(יב) <b>וַיְהִי יְהוֹשָׁפָט הֹלֵךְ וְגָדֵל עַד־לְמָעְלָה: וַיִּבֶן בִּיהוּדָה בִּירָנִיּוֹת</b>, מצודות, ערי מבצר קטנות <b>וְעָרֵי מִסְכְּנוֹת,</b> מחסנים ואוצרות.
(יג) <b>וּמְלָאכָה</b>, עבודה ותוצרת <b>רַבָּה הָיָה לוֹ בְּעָרֵי יְהוּדָה, וְאַנְשֵׁי מִלְחָמָה גִּבּוֹרֵי חַיִל</b> היו לו גם <b>בִּירוּשָׁלִָם.</b>
(יד) <b>וְאֵלֶּה פְקֻדָּתָם</b>, כלל הפקידים <b>לְבֵית אֲבוֹתֵיהֶם: לִיהוּדָה</b> היו <b>שָׂרֵי אֲלָפִים: עַדְנָה הַשָּׂר,</b> הממונה על צבא יהודה, <b>וְעִמּוֹ גִּבּוֹרֵי חַיִל שְׁלֹשׁ מֵאוֹת אָלֶף.</b>
(טו) <b>וְעַל־יָדוֹ</b>, לצדו היה <b>יְהוֹחָנָן הַשָּׂר, וְעִמּוֹ מָאתַיִם וּשְׁמוֹנִים אָלֶף.</b>
(טז) <b>וְעַל־יָדוֹ עֲמַסְיָה בֶן־זִכְרִי הַמִּתְנַדֵּב לַה',</b> בגופו או ברכושו, <b>וְעִמּוֹ מָאתַיִם אֶלֶף גִּבּוֹר חָיִל.</b> נראה שהיחידות העצומות הללו היו בעיקרן יחידות מילואים. מסתבר שישראל נהגו לפקוד לצבא את כל מי שמוכשר לאחוז בנשק, אף על פי שבפועל שירתו רק כמה גדודים.
(יז) <b>וּמִן־בִּנְיָמִן</b> היה <b>גִּבּוֹר חַיִל</b> שנקרא <b>אֶלְיָדָע, וְעִמּוֹ נֹשְׁקֵי־קֶשֶׁת וּמָגֵן מָאתַיִם אָלֶף.</b>
(יח) <b>וְעַל־יָדוֹ יְהוֹזָבָד, וְעִמּוֹ מֵאָה־וּשְׁמוֹנִים אֶלֶף חֲלוּצֵי צָבָא.</b>
(יט) <b>אֵלֶּה הַמְשָׁרְתִים אֶת־הַמֶּלֶךְ מִלְּבַד</b> האנשים <b>אֲשֶׁר־נָתַן הַמֶּלֶךְ בְּעָרֵי הַמִּבְצָר בְּכָל־יְהוּדָה.</b> ממלכת יהודה ישבה בשלווה, ויהושפט המשיך את מעשיו של אסא אביו ופעל ברוח ובחומר לחזק ולרומם את יושבי הארץ.
<h2>פרק יח</h2>
(א) <b>וַיְהִי לִיהוֹשָׁפָט עֹשֶׁר וְכָבוֹד לָרֹב, וַיִּתְחַתֵּן לְאַחְאָב,</b> נעשה קרוב משפחה על ידי נישואין עמו – יהורם בן יהושפט נשא את עתליה בת אחאב.
(ב) <b>וַיֵּרֶד</b> יהושפט <b>לְקֵץ</b>, לאחר <b>שָׁנִים אֶל־אַחְאָב לְשֹׁמְרוֹן, וַיִּזְבַּח־לוֹ אַחְאָב צֹאן וּבָקָר לָרֹב, וְלָעָם אֲשֶׁר עִמּוֹ.</b> אחאב ערך לו קבלת פנים מלכותית שכללה שחיטת כבשים ובני בקר, ובאותו מעמד <b>וַיְסִיתֵהוּ לַעֲלוֹת אֶל־רָמֹת גִּלְעָד.</b>
(ג) <b>וַיֹּאמֶר אַחְאָב מֶלֶךְ־יִשְׂרָאֵל אֶל־יְהוֹשָׁפָט מֶלֶךְ יְהוּדָה: הֲתֵלֵךְ עִמִּי</b> למלחמה ב<b>רָמֹת גִּלְעָד</b>?<b>וַיֹּאמֶר לוֹ</b> יהושפט: <b>כָּמוֹנִי כָמוֹךָ,</b> אפעל כמו שאתה תפעל, <b>וּכְעַמְּךָ</b> כך <b>עַמִּי, וְעִמְּךָ</b> אני <b>בַּמִּלְחָמָה.</b> אני וצבאי נשתף פעולה אתך בלב שלם.
(ד) <b>וַיֹּאמֶר יְהוֹשָׁפָט אֶל־מֶלֶךְ יִשְׂרָאֵל:</b> אולם כיוון שמדובר בהסתכנות במלחמה יזומה, <b>דְּרָשׁ־נָא כַיּוֹם אֶת־דְּבַר ה'.</b> רצוני לשמוע את דבר ה' מפי נביא.
(ה) <b>וַיִּקְבֹּץ מֶלֶךְ־יִשְׂרָאֵל אֶת־הַנְּבִאִים,</b> נביאי ה', <b>אַרְבַּע מֵאוֹת אִישׁ.</b> דבר ה' כשלעצמו לא הפריע לאחאב, ובאותה העת נביאי ה' כבר לא נרדפו. <b>וַיֹּאמֶר אֲלֵהֶם: הֲנֵלֵךְ אֶל־רָמֹת גִּלְעָד לַמִּלְחָמָה אִם־אֶחְדָּל</b>, אמנע? <b>וַיֹּאמְרוּ</b> כולם כאחד<b>: עֲלֵה</b> למלחמה, <b>וְיִתֵּן הָאֱלֹהִים</b> את אויביך <b>בְּיַד הַמֶּלֶךְ.</b>
(ו) <b>וַיֹּאמֶר יְהוֹשָׁפָט</b>, שלא נחה דעתו מן הנביאים הללו, ואולי חשד שאינם נביאי אמת אלא שכירים בלבד<b>: הַאֵין פֹּה נָבִיא לַה' עוֹד</b>, נביא נוסף <b>וְנִדְרְשָׁה מֵאֹתוֹ</b>, מאתו?
(ז) <b>וַיֹּאמֶר מֶלֶךְ־יִשְׂרָאֵל אֶל־יְהוֹשָׁפָט:</b> יש <b>עוֹד אִישׁ־אֶחָד</b> שאפשר <b>לִדְרוֹשׁ אֶת־ה' מֵאֹתוֹ, ו</b>אולם <b>אֲנִי שְׂנֵאתִיהוּ, כִּי אֵינֶנּוּ מִתְנַבֵּא עָלַי לְטוֹבָה, כִּי</b> אם <b>כָל־יָמָיו</b> מתנבא עלי <b>לְרָעָה,</b> ו<b>הוּא</b> נקרא <b>מִיכָיְהוּ בֶן־יִמְלָא.</b> לא הזמנתי אותו בגלל שנאתנו ההדדית. <b>וַיֹּאמֶר יְהוֹשָׁפָט</b>, בנימוס ובכבוד<b>: אַל־יֹאמַר הַמֶּלֶךְ כֵּן.</b> יהושפט היה ירא שמים והתייחס אל הנביאים באופן אחר, ואילו לאחאב, המלך הפתוח והמתקדם – היו נביאים מכל המינים – גם נביאי בעל ואשרה. הוא לא ראה את ייחודם של נביאי ה', ולכן ריחק נביא שלא מצא חן בעיניו. יהושפט, לעומתו, סבר שראוי לשמוע נביא אמת גם אם אין בפיו טובות.
(ח) <b>וַיִּקְרָא מֶלֶךְ יִשְׂרָאֵל אֶל־סָרִיס</b>, משרת <b>אֶחָד, וַיֹּאמֶר: מַהֵר</b> והבא את <b>מִיכָיְהוּ בֶן־יִמְלָא.</b>
(ט) <b>וּמֶלֶךְ יִשְׂרָאֵל וִיהוֹשָׁפָט מֶלֶךְ־יְהוּדָה יוֹשְׁבִים אִישׁ עַל־כִּסְאוֹ</b> – כיסא מלכותו, <b>מְלֻבָּשִׁים בְּגָדִים</b> – בגדי מלוכה טקסיים, <b>וְיֹשְׁבִים בְּגֹרֶן פֶּתַח שַׁעַר שֹׁמְרוֹן, וְכָל־הַנְּבִיאִים מִתְנַבְּאִים לִפְנֵיהֶם.</b> בשטח הפנוי הרחב של הגורן. אחאב ניסה למשוך את יהושפט אליו ולארחו בדרך הנעימה ביותר. על כן ישבו בגורן הפתוחה כשני מלכים שווים זה לצד זה או זה מול זה.
(י) <b>וַיַּעַשׂ לוֹ צִדְקִיָּהוּ בֶן־כְּנַעֲנָה</b>, אחד הנביאים, <b>קַרְנֵי בַרְזֶל</b>, אולי הניחן על ראשו באופן סמלי, <b>וַיֹּאמֶר: כֹּה־אָמַר ה': בְּאֵלֶּה תְּנַגַּח אֶת־אֲרָם עַד־כַּלּוֹתָם.</b> לעתים קרובות עשו נביאי ה' מעשים סמליים כאלה, שבאמצעותם רצו להסביר ולהמחיש את דבריהם. לפעמים המעשה עצמו נחשב כיוצר פעולה בעולם.
(יא) <b>וְכָל־הַנְּבִאִים נִבְּאִים כֵּן</b> – כמו צדקיהו, שאולי היה מנהיגם, <b>לֵאמֹר: עֲלֵה רָמֹת גִּלְעָד וְהַצְלַח, וְנָתַן ה'</b> את האויב <b>בְּיַד הַמֶּלֶךְ.</b>
(יב) <b>וְהַמַּלְאָךְ</b>, השליח <b>אֲשֶׁר־הָלַךְ לִקְרֹא לְמִיכָיְהוּ, דִּבֶּר אֵלָיו לֵאמֹר: הִנֵּה דִּבְרֵי הַנְּבִאִים פֶּה־אֶחָד טוֹב אֶל־הַמֶּלֶךְ, וִיהִי־נָא</b> גם <b>דְבָרְךָ כְּאַחַד מֵהֶם, וְדִבַּרְתָּ טּוֹב.</b> אולי תחרוג הפעם ממנהגך לנבא למלך קשות. אין זו בהכרח הסתה שינבא שקר, אלא ניסיון לשכנע את מיכיהו לעדן את דבריו.
(יג) <b>וַיֹּאמֶר מִיכָיְהוּ</b> בשבועה<b>: חַי־ה', כִּי אֶת־אֲשֶׁר־יֹאמַר אֱלֹהַי</b> – <b>אֹתוֹ אֲדַבֵּר.</b> אינני נוהג כך. לא רצונו של המלך וציפיותיו יכוונו את דברי. אני נביא ה' ושליח המוסר רק את דבריו.
(יד) <b>וַיָּבֹא</b> מיכיהו <b>אֶל־הַמֶּלֶךְ</b> אחאב, <b>וַיֹּאמֶר הַמֶּלֶךְ אֵלָיו: מִיכָה, הֲנֵלֵךְ אֶל־רָמֹת גִּלְעָד לַמִּלְחָמָה אִם־אֶחְדָּל</b>?<b>וַיֹּאמֶר</b> באירוניה, באותו סגנון שהשתמשו בו שאר הנביאים<b>:</b> <b>עֲלוּ וְהַצְלִיחוּ, וְיִנָּתְנוּ בְּיֶדְכֶם.</b> רצית לשמוע ממני מה שכבר שמעת?! – הרי לך.
(טו) <b>וַיֹּאמֶר אֵלָיו הַמֶּלֶךְ:</b> אל תנהג כך. <b>עַד־כַּמֶּה פְעָמִים אֲנִי מַשְׁבִּיעֶךָ אֲשֶׁר לֹא־תְדַבֵּר אֵלַי</b> סתם אלא <b>רַק אֱמֶת בְּשֵׁם ה'.</b>
(טז) <b>וַיֹּאמֶר</b> מיכיהו<b>: רָאִיתִי</b> בחזון <b>אֶת־כָּל־יִשְׂרָאֵל נְפוֹצִים</b>, מתפזרים לכל עבר <b>עַל־הֶהָרִים כַּצֹּאן אֲשֶׁר אֵין־לָהֶן רֹעֶה. וַיֹּאמֶר ה': לֹא־אֲדֹנִים</b>, אין מושל <b>לָאֵלֶּה. יָשׁוּבוּ אִישׁ־לְבֵיתוֹ בְּשָׁלוֹם.</b> כלומר, אתה, אדונם, תיפול בקרב, וחייליך יחזרו מהמערכה ללא מפקד.
(יז) <b>וַיֹּאמֶר מֶלֶךְ־יִשְׂרָאֵל אֶל־יְהוֹשָׁפָט: הֲלֹא אָמַרְתִּי אֵלֶיךָ</b> מראש שהאיש הזה <b>לֹא־יִתְנַבֵּא עָלַי טוֹב כִּי אִם־לְרָע.</b>
(יח) <b>וַיֹּאמֶר</b> שוב הנביא<b>: לָכֵן שִׁמְעוּ</b> את <b>דְבַר־ה'!</b> אתם חושבים שאני מדבר מתוך נגיעה אישית או סכסוך, הנה, קבלו את החזון שלי בשלמותו<b>:</b> <b>רָאִיתִי אֶת־ה' יוֹשֵׁב</b> בהיכלו כמלך <b>עַל־כִּסְאוֹ, וְכָל־צְבָא הַשָּׁמַיִם</b>, המלאכים <b>עֹמְדִים עַל־יְמִינוֹ וּשְׂמֹאלוֹ.</b>
(יט) <b>וַיֹּאמֶר ה': "מִי יְפַתֶּה אֶת־אַחְאָב מֶלֶךְ־יִשְׂרָאֵל וְיַעַל</b> למלחמה <b>וְיִפֹּל בְּרָמוֹת גִּלְעָד</b>?<b>" וַיֹּאמֶר</b>, כל אחד מהנוכחים הנענים להצעה, כביכול, <b>זֶה אֹמֵר כָּכָה, וְזֶה אֹמֵר כָּכָה.</b>
(כ) <b>וַיֵּצֵא הָרוּחַ וַיַּעֲמֹד לִפְנֵי ה', וַיֹּאמֶר: "אֲנִי אֲפַתֶּנּוּ". וַיֹּאמֶר ה' אֵלָיו: "בַּמָּה</b>? כיצד תעשה זאת?<b>"</b>
(כא) <b>וַיֹּאמֶר: "אֵצֵא וְהָיִיתִי לְרוּחַ שֶׁקֶר בְּפִי כָּל־נְבִיאָיו.</b> לכל הנביאים המתנבאים לאחאב אומר מסר שקרי<b>"</b>. <b>וַיֹּאמֶר</b> ה': <b>"תְּפַתֶּה וְגַם־תּוּכָל,</b> תצליח<b>. צֵא וַעֲשֵׂה־כֵן".</b>
(כב) <b>וְעַתָּה</b>, אומר מיכיהו לאחאב, <b>הִנֵּה נָתַן ה' רוּחַ שֶׁקֶר בְּפִי נְבִיאֶיךָ אֵלֶּה, ו</b>אולם לאמתו של דבר <b>ה' דִּבֶּר עָלֶיךָ רָעָה.</b>
(כג) <b>וַיִּגַּשׁ צִדְקִיָּהוּ בֶן־כְּנַעֲנָה,</b> שכאמור היה כנראה הבכיר בנביאים, <b>וַיַּךְ</b>, סטר <b>אֶת־מִיכָיְהוּ עַל־הַלֶּחִי. וַיֹּאמֶר: אֵי זֶה הַדֶּרֶךְ עָבַר רוּחַ־ה' מֵאִתִּי לְדַבֵּר אֹתָךְ</b>?<b>!</b> איך אתה מעז לטעון שרוח ה' יצאה ממני, והיא מדברת אתך?! הלוא אני הוא הנביא הגדול.
(כד) <b>וַיֹּאמֶר מִיכָיְהוּ</b> בביטחון גמור<b>: הִנְּךָ רֹאֶה בַּיּוֹם הַהוּא</b>, עוד יבוא יום <b>אֲשֶׁר תָּבוֹא חֶדֶר בְּחֶדֶר לְהֵחָבֵא,</b> להתחבא. כעת אתה מרגיש צודק, אבל כשתבוא המפלה, תתחבא בתוך חדר פנימי מבושה.
(כה) <b>וַיֹּאמֶר מֶלֶךְ יִשְׂרָאֵל: קְחוּ אֶת־מִיכָיְהוּ וַהֲשִׁיבֻהוּ</b> אל העיר, אבל לא לביתו אלא <b>אֶל־אָמוֹן שַׂר־הָעִיר</b>, שהיה מושל ממונה מטעם המלך, <b>וְאֶל־יוֹאָשׁ בֶּן־הַמֶּלֶךְ,</b> שהיה כנראה ממלא מקום המלך בהיעדרו.
(כו) <b>וַאֲמַרְתֶּם</b> להם<b>: כֹּה אָמַר הַמֶּלֶךְ: שִׂימוּ</b> את <b>זֶה</b> – מיכיהו, המכונה כך בזלזול, בתוך <b>בֵּית הַכֶּלֶא, וְהַאֲכִילֻהוּ לֶחֶם לַחַץ</b>, בדוחק <b>וּמַיִם לַחַץ עַד שׁוּבִי בְשָׁלוֹם.</b> כשאשוב מן המלחמה בשלום אבוא אתו חשבון על כל מה שאמר. בינתיים הַחזיקו אותו בתנאי מעצר קשים.
(כז) <b>וַיֹּאמֶר מִיכָיְהוּ:</b> מלך ישראל, אינני חושש ממך, כי <b>אִם־שׁוֹב תָּשׁוּב בְּשָׁלוֹם</b> פירוש הדבר ש<b>לֹא־דִבֶּר ה' בִּי,</b> ואינני נביא. <b>וַיֹּאמֶר</b> אל כל הנוכחים<b>: שִׁמְעוּ, עַמִּים כֻּלָּם</b>, בני ישראל ובני יהודה, את מה שאמרתי. כלומר, אני מקבל עלי את האחריות לדברים הללו, ובטוח בהם לגמרי.
(כח) <b>וַיַּעַל מֶלֶךְ־יִשְׂרָאֵל וִיהוֹשָׁפָט מֶלֶךְ־יְהוּדָה אֶל־רָמֹת גִּלְעָד.</b> מכיוון שקבוצה שלמה של נביאים צפתה שיצליחו במלחמה, והיחיד שדעתו שונה הוא מי שאחאב אמר מראש שתמיד הוא חוזה שחורות, ואף הוא לא מסר איסור מפורש לצאת למלחמה, אלא ניבא על פיזור העם ונפילת אחאב, השתכנע גם יהושפט שראוי לו ללכת אחרי דעת הרוב.
(כט) הנבואה של מיכיהו בכל זאת הטרידה את אחאב. <b>וַיֹּאמֶר מֶלֶךְ יִשְׂרָאֵל אֶל־יְהוֹשָׁפָט: הִתְחַפֵּשׂ וָבוֹא</b>, אתחפש ואבוא <b>בַמִּלְחָמָה</b> בבגדים אחרים, <b>וְ</b>אילו <b>אַתָּה לְבַשׁ בְּגָדֶיךָ,</b> שכן הארמים יחפשו בוודאי אותי ולא אותך. <b>וַיִּתְחַפֵּשׂ מֶלֶךְ יִשְׂרָאֵל, וַיָּבֹאוּ בַּמִּלְחָמָה.</b> פֵּשׂ מֶלֶךְ יִשְׂרָאֵל, וַיָּבֹאוּ בַּמִּלְחָמָה.
(ל) <b>וּמֶלֶךְ אֲרָם צִוָּה אֶת־שָׂרֵי הָרֶכֶב אֲשֶׁר־לוֹ לֵאמֹר: לֹא תִּלָּחֲמוּ אֶת</b>, עם <b>הַקָּטֹן</b> או <b>אֶת־הַגָּדוֹל כִּי אִם־אֶת־מֶלֶךְ יִשְׂרָאֵל לְבַדּוֹ.</b> משימתכם היחידה היא לפגוע במלך ישראל. אל תערכו מלחמה כללית אלא תתמקדו במטרה אחת – חיסולו של אחאב.
(לא) <b>וַיְהִי כִּרְאוֹת שָׂרֵי הָרֶכֶב</b> הארמים <b>אֶת־יְהוֹשָׁפָט,</b> היחיד שלבש בגדי מלך, <b>וְהֵמָּה אָמְרוּ: מֶלֶךְ־יִשְׂרָאֵל הוּא. וַיָּסֹבּוּ עָלָיו</b>, המרכבות כיתרו אותו <b>לְהִלָּחֵם. וַיִּזְעַק יְהוֹשָׁפָט</b> – <b>וַה' עֲזָרוֹ, וַיְסִיתֵם</b>, העביר אותם <b>אֱלֹהִים מִמֶּנּוּ,</b> והוא ניצל. ייתכן שכאשר יהושפט צעק, הם הכירו שהוא מדבר בניב שונה משל אחאב או שזיהו שקולו שונה מקולו של אחאב. אולי הצליחו להבחין ביניהם בגלל ההיכרות המוקדמת שהייתה לארמים עם אחאב, שכן בין אחאב ומלך ארם היו מלחמות ולעתים הם גם נפגשו. מכל מקום, הם היססו ולא ירו מיד ביהושפט.
(לב) <b>וַיְהִי כִּרְאוֹת שָׂרֵי הָרֶכֶב כִּי</b> אכן <b>לֹא־הָיָה</b> זה <b>מֶלֶךְ יִשְׂרָאֵל, וַיָּשׁוּבוּ מֵאַחֲרָיו,</b> והניחוהו לנפשו, שהרי צֻוו לתקוף רק את מלך ישראל. אמנם מלך יהודה בא להילחם בהם, אבל מבחינת ההוראות שקיבלו, הוא לא היה שונה מכל קצין או מפקד אחר.
(לג) <b>ו</b>בתוך כך <b>אִישׁ</b> ממחנה ארם <b>מָשַׁךְ בַּקֶּשֶׁת</b> מול האויב <b>לְתֻמּוֹ,</b> בלי שכיוון לאדם מסוים, <b>וַיַּךְ אֶת־מֶלֶךְ יִשְׂרָאֵל בֵּין הַדְּבָקִים</b>, החיבורים <b>וּבֵין הַשִּׁרְיָן.</b> החץ שלא כֻּוון פגע בדיוק במלך ישראל, במקום שבו חלקי השריון מתחברים זה עם זה. כל שריון עשוי מכמה חלקים כדי לאפשר תנועה וגמישות, ומקומות החיבור של השריון הם נקודות התורפה שלו. <b>וַיֹּאמֶר</b> אחאב <b>לָרַכָּב: הֲפֹךְ יָדְךָ,</b> שַׁנה את הכיוון אחורנית, <b>וְהוֹצֵאתַנִי מִן־הַמַּחֲנֶה, כִּי הָחֳלֵיתִי</b>, נפגעתי. הוא מרגיש שהפציעה חמורה. כנראה נפצע במקום שעלול לגרום לאיבוד דם רב ולפגיעה אנושה.
(לד) <b>וַתַּעַל</b>, התגברה <b>הַמִּלְחָמָה בַּיּוֹם הַהוּא, וּמֶלֶךְ יִשְׂרָאֵל</b>, שלא רצה לנטוש את המערכה ולגרום להתמוטטות הצבא, <b>הָיָה מַעֲמִיד</b> את עצמו <b>בַּמֶּרְכָּבָה נֹכַח</b>, מול <b>אֲרָם עַד־הָעָרֶב.</b> מרכבות הקרב הללו היו קטנות והכילו שניים או שלושה אנשים בעמידה, כך שנוכחותו הייתה ניכרת לעין כול. הוא עמד בגבורה כדי שלא לגרום לבהלה. הוא ידע שאם החיילים יראו אותו בורח, צבאו עלול להתמוטט. אבל כל אותן שעות הוא שתת דם. <b>וַיָּמָת</b>, כפי הנראה מאיבוד דם <b>לְעֵת בּוֹא</b>, שקיעת <b>הַשָּׁמֶשׁ.</b>
<h2>פרק יט</h2>
(א) בספר מלכים, העוסק גם במלכי ישראל, מסופר על שאירע בעקבות נפילת אחאב והחזרתו לשֹׁמרון. כאן מדובר על מה שנוגע ליהושפט מלך יהודה, הצד האחר של הסיפור שלא הוזכר בספר מלכים: <b>וַיָּשָׁב יְהוֹשָׁפָט מֶלֶךְ־יְהוּדָה אֶל־בֵּיתוֹ בְּשָׁלוֹם</b>, בלי פגע <b>לִירוּשָׁלִָם.</b> המלחמה לא נגמרה במפלה מוחלטת, אולי משום שהפסיקו את הקרב אחרי שאחאב מת, ובכך הושגה מטרת מלך ארם. יש להניח שלאחר שהארמים פיזרו את מחנה ישראל, הם לא היו מעוניינים לחדש את הלחימה.
(ב) <b>וַיֵּצֵא אֶל־פָּנָיו</b> – לקראת יהושפט <b>יֵהוּא בֶן־חֲנָנִי הַחֹזֶה, וַיֹּאמֶר אֶל־הַמֶּלֶךְ יְהוֹשָׁפָט: ה</b>אם <b>לָרָשָׁע</b> אתה הולך <b>לַעְזֹר, וּלְשֹׂנְאֵי ה' תֶּאֱהָב</b>?<b>!</b> איך יצאת למלחמה יחד עם אחאב?! <b>וּב</b>של <b>זֹאת</b> יהיה <b>עָלֶיךָ קֶּצֶף</b>, כעס <b>מִלִּפְנֵי ה'.</b> גם אם יש ביניכם קשרי משפחה, העזרה שהגשת לאחאב הרשע הייתה שגויה.
(ג) <b>אֲבָל</b> למרות המעשה הלא ראוי שעשית, <b>דְּבָרִים טוֹבִים נִמְצְאוּ עִמָּךְ, כִּי־בִעַרְתָּ</b>, השמדת את <b>הָאֲשֵׁרוֹת מִן־הָאָרֶץ</b> במשך שנות שלטונך, <b>וַהֲכִינוֹתָ לְבָבְךָ לִדְרֹשׁ הָאֱלֹהִים.</b>
(ד) נראה שיהושפט התייחס בכובד ראש לדברי הנביא – <b>וַיֵּשֶׁב יְהוֹשָׁפָט בִּירוּשָׁלִָם, וַיָּשָׁב וַיֵּצֵא בָעָם מִבְּאֵר שֶׁבַע עַד־הַר אֶפְרַיִם, וַיְשִׁיבֵם אֶל־ה' אֱלֹהֵי אֲבוֹתֵיהֶם.</b> אולי בעקבות המסר הנבואי שקיבל, יהושפט הבין שעליו להתמקד בהשבת עבודת ה' למקומה הראוי.
(ה) <b>וַיַּעֲמֵד</b>, מינה <b>שֹׁפְטִים בָּאָרֶץ בְּכָל־עָרֵי יְהוּדָה הַבְּצֻרוֹת, לְעִיר</b>, בכל עיר <b>וָעִיר.</b> ערים בצורות הן בדרך הטבע ערים ראשיות במחוז. יהושפט דאג שיהיו בהן שופטים, וכך יישמר הסדר.
(ו) כאן נושא יהושפט נאום קטן ומשמעותי: <b>וַיֹּאמֶר אֶל־הַשֹּׁפְטִים: רְאוּ מָה־אַתֶּם עֹשִׂים, כִּי לֹא לְאָדָם תִּשְׁפְּטוּ, כִּי</b> אם <b>לַה', וְעִמָּכֶם</b> הוא נמצא <b>בִּדְבַר</b> ה<b>מִשְׁפָּט.</b> אתם שופטים בנוכחות הקדוש ברוך הוא, כמו שכתוב בספר תהלים: אֱלֹהִים נִצָּב בַּעֲדַת אֵל, בְּקֶרֶב אֱלֹהִים יִשְׁפֹּט.
(ז) <b>וְעַתָּה, יְהִי פַחַד־ה' עֲלֵיכֶם, שִׁמְרוּ וַעֲשׂוּ</b> את הדין כראוי, <b>כִּי־אֵין עִם־ה' אֱלֹהֵינוּ עַוְלָה</b>, עוול, אי-צדק <b>וּמַשֹּׂא פָנִים</b>, הפליה לטובה <b>וּמִקַּח</b>, ולקיחת <b>שֹׁחַד.</b>
(ח) <b>וְגַם בִּירוּשָׁלִַם,</b> העיר הגדולה ביותר, <b>הֶעֱמִיד יְהוֹשָׁפָט</b> שופטים <b>מִן־הַלְוִיִּם וְהַכֹּהֲנִים וּמֵרָאשֵׁי הָאָבוֹת לְיִשְׂרָאֵל</b> לדאוג <b>לְמִשְׁפַּט ה' וְלָרִיב,</b> לסכסוכים. לאחר שבחר אותם מהערים השונות – <b>וַיָּשֻׁבוּ יְרוּשָׁלִָם</b>, לשמש בית הדין הגדול שם, שבו נציגים מלומדים מכל שכבות העם – הגוף המקביל למה שנקרא מאוחר יותר 'סנהדרין גדולה'. גם במקומות אחרים נאמר שגוף זה מורכב מכהנים, לויים ומנהיגי ישראל התורמים לו את תבונתם ואת תוקפם.
(ט) <b>וַיְצַו עֲלֵיהֶם לֵאמֹר: כֹּה תַעֲשׂוּן בְּיִרְאַת ה', בֶּאֱמוּנָה וּבְלֵבָב שָׁלֵם.</b>
(י) <b>וְכָל־רִיב אֲשֶׁר־יָבוֹא עֲלֵיכֶם</b>, אליכם, שכן אתם בית המשפט העליון, <b>מֵאֲחֵיכֶם הַיֹּשְׁבִים בְּעָרֵיהֶם,</b> מדינים שלא הוכרעו בבתי המשפט המקומיים <b>בֵּין־דָּם לְדָם</b>, במקרה של רצח, שבו צריך לקבוע מי אשם ומי לא, <b>בֵּין־תּוֹרָה</b>, בשאלות של הוראה בתחומים שונים – <b>לְמִצְוָה, לְחֻקִּים וּלְמִשְׁפָּטִים, וְהִזְהַרְתֶּם</b>, הדריכו <b>אֹתָם, ו</b>בכך <b>לֹא יֶאְשְׁמוּ לַה' וְהָיָה־קֶצֶף</b>, כעס <b>עֲלֵיכֶם וְעַל־אֲחֵיכֶם. כֹּה תַעֲשׂוּן וְלֹא תֶאְשָׁמוּ.</b> מילות הפסוק מזכירות את הכתוב על תפקידו של בית הדין המרכזי בספר דברים. וּ. אפשר שכשיהושפט מינה שופטים והעניק להם סמכויות, הוא החזיר אותו לפעילות.
(יא) <b>וְהִנֵּה</b> זו היא הנהגתכם: <b>אֲמַרְיָהוּ כֹהֵן הָרֹאשׁ</b>, הכהן הגדול <b>עֲלֵיכֶם לְכֹל דְּבַר ה'.</b> הוא מייצג את דבר ה', <b>וּזְבַדְיָהוּ בֶן־יִשְׁמָעֵאל הַנָּגִיד</b>, הממונה <b>לְבֵית־יְהוּדָה לְכֹל דְּבַר־הַמֶּלֶךְ,</b> מושל המדינה מטעם המלך והאחראי לכל ענייניו <b>וְשֹׁטְרִים</b> שהם <b>הַלְוִיִּם</b> עומדים <b>לִפְנֵיכֶם.</b> כאשר המקדש עמד בירושלים, וכבר לא היה נייד, היו הלויים פנויים יחסית. לכן הם מונו להיות השוטרים. <b>חִזְקוּ וַעֲשׂוּ, וִיהִי ה' עִם־הַטּוֹב.</b> ה' יעזור לטובים.
<h2>פרק כ</h2>
(א) <b>וַיְהִי</b> שנים <b>אַחֲרֵי־כֵן</b> ובלי קשר ישיר למאורעות הקודמים <b>בָּאוּ בְנֵי־מוֹאָב וּבְנֵי עַמּוֹן, וְעִמָּהֶם מֵהָעַמּוֹנִים,</b> שהם עם אחר שנקרא כך, אולי התגוררו באחוזות שליד ממלכת עמון, כולם באו יחד ממזרח <b>עַל־יְהוֹשָׁפָט לַמִּלְחָמָה.</b>
(ב) <b>וַיָּבֹאוּ וַיַּגִּידוּ לִיהוֹשָׁפָט לֵאמֹר: בָּא עָלֶיךָ הָמוֹן רָב מֵעֵבֶר לַיָּם מֵאֲרָם.</b> מסתבר שגם ממלכת ארם תמכה בפעולה הזו, שכן יהושפט נלחם בארמים בצד אחאב ולא ניצח אותם. הממלכות האלה הגיעו מעבר לירדן, וייתכן שעברו הלאה מים המלח כשהדרימו בעבר הירדן המזרחי. <b>וְהִנָּם בְּחַצְצוֹן תָּמָר הִיא עֵין גֶּדִי,</b> שכן העדיפו לחנות במקום שיש בו מים.
(ג) <b>וַיִּרָא,</b> יהושפט פחד מהתאחדותן של הממלכות הללו ומצבאן הגדול, <b>וַיִּתֵּן יְהוֹשָׁפָט אֶת־פָּנָיו לִדְרוֹשׁ לַה'. וַיִּקְרָא־צוֹם</b>, יום כינוס לתחינה ותפילה <b>עַל־כָּל־יְהוּדָה.</b>
(ד) <b>וַיִּקָּבְצוּ</b> אנשי <b>יְהוּדָה לְבַקֵּשׁ מֵה',</b> בראש וראשונה נקבצו ראשי המדינה שהיו בירושלים, אך <b>גַּם מִכָּל־עָרֵי יְהוּדָה</b> האחרות <b>בָּאוּ לְבַקֵּשׁ אֶת־ה'.</b>
(ה) <b>וַיַּעֲמֹד יְהוֹשָׁפָט בִּקְהַל יְהוּדָה וִירוּשָׁלִַם בְּבֵית ה' לִפְנֵי הֶחָצֵר הַחֲדָשָׁה,</b> אחת העזרות שחודשה אחרי ימי שלמה. ד יְהוֹשָׁפָט בִּקְהַל יְהוּדָה וִירוּשָׁלִַם בְּבֵית ה' לִפְנֵי הֶחָצֵר הַחֲדָשָׁה,
(ו) <b>וַיֹּאמַר: ה' אֱלֹהֵי אֲבֹתֵינוּ, הֲלֹא אַתָּה־הוּא אֱלֹהִים בַּשָּׁמַיִם וְאַתָּה מוֹשֵׁל בְּכֹל מַמְלְכוֹת הַגּוֹיִם, וּבְיָדְךָ כֹּחַ וּגְבוּרָה, וְאֵין עִמְּךָ</b>, לעומתך מי שיכול <b>לְהִתְיַצֵּב.</b>
(ז) <b>הֲלֹא אַתָּה אֱלֹהֵינוּ הוֹרַשְׁתָּ</b>, סילקת <b>אֶת־יֹשְׁבֵי הָאָרֶץ הַזֹּאת מִלִּפְנֵי עַמְּךָ יִשְׂרָאֵל, וַתִּתְּנָהּ לְזֶרַע אַבְרָהָם אֹהַבְךָ</b> שתהיה להם <b>לְעוֹלָם.</b>
(ח) <b>וַיֵּשְׁבוּ־בָהּ, וַיִּבְנוּ לְךָ בָּהּ מִקְדָּשׁ לְשִׁמְךָ,</b> ובין מטרותיו של המקדש, כפי שהופיע בתפילת שלמה – <b>לֵאמֹר׃</b>
(ט) <b>אִם־תָּבוֹא עָלֵינוּ רָעָה, חֶרֶב שְׁפוֹט</b>, חרב שעושה שפטים, כלומר מלחמה, או: דין וגזרה, כגון עצירת גשמים, <b>וְדֶבֶר</b>, שם כללי של מחלה ההופכת למגפה <b>וְרָעָב</b> – <b>נַעַמְדָה לִפְנֵי הַבַּיִת הַזֶּה וּלְפָנֶיךָ, כִּי שִׁמְךָ בַּבַּיִת הַזֶּה, וְנִזְעַק אֵלֶיךָ מִצָּרָתֵנוּ, וְתִשְׁמַע וְתוֹשִׁיעַ.</b>
(י) <b>וְעַתָּה הִנֵּה בְנֵי־עַמּוֹן וּמוֹאָב וְהַר־שֵׂעִיר,</b> מקום ישיבתם של בני אדום. אמנם האדומים לא הוזכרו קודם, אך נראה שהתאחדות מדינות עבר הירדן כנגד ישראל כללה גם אותם. אלה העמים <b>אֲשֶׁר לֹא־נָתַתָּה לְיִשְׂרָאֵל לָבוֹא בָהֶם</b>, להיכנס לארצם <b>בְּבֹאָם מֵאֶרֶץ מִצְרָיִם, כִּי</b>, ואכן ישראל <b>סָרוּ מֵעֲלֵיהֶם וְלֹא הִשְׁמִידוּם.</b> ה' לא הרשה לישראל לעבור בארצם בניגוד לרצונם ובוודאי לא התיר להשמידם, ולכן הם נשארו במקומם.
(יא) <b>וְהִנֵּה</b> במקום שיזכרו שחסנו עליהם בזמן שיכולנו לפגוע בהם, <b>הֵם גֹּמְלִים</b> רעה <b>עָלֵינוּ, לָבוֹא לְגָרְשֵׁנוּ מִיְּרֻשָּׁתְךָ אֲשֶׁר הוֹרַשְׁתָּנוּ.</b>
(יב) <b>אֱלֹהֵינוּ, הֲלֹא תִשְׁפָּט־בָּם,</b> תחייב אותם בדין, תייסרם, <b>כִּי אֵין בָּנוּ כֹּחַ לִפְנֵי הֶהָמוֹן הָרָב הַזֶּה הַבָּא עָלֵינוּ, וַאֲנַחְנוּ לֹא נֵדַע מַה־נַּעֲשֶׂה כִּי</b> אם <b>עָלֶיךָ</b>, אליך מייחלות <b>עֵינֵינוּ.</b>
(יג) <b>וְכָל־יְהוּדָה עֹמְדִים לִפְנֵי ה'</b> במקדש, <b>גַּם־טַפָּם,</b> ילדיהם הקטנים, <b>נְשֵׁיהֶם וּבְנֵיהֶם</b> הגדולים יותר. היה זה כינוס גדול של תשובה, בקשה ותפילה.
(יד) <b>וְיַחֲזִיאֵל בֶּן־זְכַרְיָהוּ בֶּן־בְּנָיָה בֶּן־יְעִיאֵל בֶּן־מַתַּנְיָה הַלֵּוִי מִן־בְּנֵי אָסָף</b>, משורר המקדש הידוע, <b>הָיְתָה</b>, שרתה <b>עָלָיו רוּחַ ה'</b>, הנבואה בזמן שעמד <b>בְּתוֹךְ הַקָּהָל.</b>
(טו) <b>וַיֹּאמֶר: הַקְשִׁיבוּ כָל־יְהוּדָה וְיֹשְׁבֵי יְרוּשָׁלִַם וְהַמֶּלֶךְ יְהוֹשָׁפָט. כֹּה־אָמַר ה' לָכֶם: אַתֶּם אַל־תִּירְאוּ וְאַל־תֵּחַתּוּ</b>, תיבהלו, תישברו <b>מִפְּנֵי הֶהָמוֹן הָרָב הַזֶּה, כִּי לֹא לָכֶם הַמִּלְחָמָה כִּי</b> אם <b>לֵאלֹהִים.</b>
(טז) <b>מָחָר רְדוּ עֲלֵיהֶם</b> למלחמה. <b>הִנָּם עֹלִים</b> מעין גדי אל תוך ארץ יהודה <b>בְּמַעֲלֵה הַצִּיץ, וּמְצָאתֶם אֹתָם בְּסוֹף הַנַּחַל</b> אל <b>פְּנֵי</b>, בחזית <b>מִדְבַּר יְרוּאֵל.</b>
(יז) <b>לֹא לָכֶם לְהִלָּחֵם בּ</b>מערכה ה<b>זֹאת, הִתְיַצְּבוּ, עִמְדוּ וּרְאוּ אֶת־יְשׁוּעַת ה' עִמָּכֶם, יְהוּדָה וִירוּשָׁלִַם. אַל־תִּירְאוּ וְאַל־תֵּחַתּוּ. מָחָר צְאוּ לִפְנֵיהֶם, וַה' עִמָּכֶם.</b>
(יח) דבר הנבואה ובו תשובה ישירה לתפילה ולתחינה עודד וחיזק את יהושפט ואת כל המתכנסים עמו. <b>וַיִּקֹּד יְהוֹשָׁפָט אַפַּיִם אָרְצָה</b> כאות הודיה, <b>וְכָל־יְהוּדָה וְיֹשְׁבֵי יְרוּשָׁלִַם נָפְלוּ לִפְנֵי ה' לְהִשְׁתַּחֲוֹת לַה'.</b>
(יט) <b>וַיָּקֻמוּ הַלְוִיִּם מִן־בְּנֵי הַקְּהָתִים וּמִן־בְּנֵי הַקָּרְחִים,</b> בני קרח, המוזכרים בפני עצמם גם בכמה מזמורי ספר תהלים, <b>לְהַלֵּל לַה' אֱלֹהֵי יִשְׂרָאֵל בְּקוֹל גָּדוֹל לְמָעְלָה,</b> עד מאוד.
(כ) <b>וַיַּשְׁכִּימוּ בַבֹּקֶר, וַיֵּצְאוּ לְמִדְבַּר תְּקוֹעַ.</b> אם זהו האזור של היישוב שנקרא כך היום, חלקו שפונה מזרחה הוא אכן שטח מדברי למדי. <b>וּבְצֵאתָם עָמַד יְהוֹשָׁפָט, וַיֹּאמֶר: שְׁמָעוּנִי, יְהוּדָה וְיֹשְׁבֵי יְרוּשָׁלִַם! הַאֲמִינוּ בַּה' אֱלֹהֵיכֶם וְתֵאָמֵנוּ,</b> יתברר שאמונתכם קיימת ועומדת. <b>הַאֲמִינוּ בִנְבִיאָיו וְהַצְלִיחוּ.</b> יהושפט סמך הן על ה' והן על דברי הנביאים.
(כא) <b>וַיִּוָּעַץ אֶל־הָעָם,</b> יהושפט נועץ בעם, <b>וַיַּעֲמֵד מְשֹׁרְרִים לַה' וּמְהַלְלִים לְהַדְרַת קֹדֶשׁ</b>, בקדושה שיש בה הדר, ביראת כבוד <b>בְּצֵאת</b> המקהלה והתזמורת <b>לִפְנֵי הֶחָלוּץ,</b> <b>וְאֹמְרִים: הוֹדוּ לַה' כִּי לְעוֹלָם חַסְדּוֹ.</b> אין זו תהלוכת ניצחון אלא דרך לא רגילה לצאת למלחמה.
(כב) <b>וּבְעֵת</b> ש<b>הֵחֵלּוּ בְרִנָּה</b>, בשירה <b>וּתְהִלָּה, נָתַן ה' מְאָרְבִים</b>, אורבים <b>עַל־בְּנֵי עַמּוֹן, מוֹאָב וְהַר־שֵׂעִיר הַבָּאִים לִיהוּדָה</b> למלחמה, <b>וַיִּנָּגֵפוּ,</b> והם הוכו. לא ברור מי היו המארבים הללו, אבל מכיוון שצבא האויב היה מורכב משלוש מדינות שונות, הוא לא היה מאורגן דיו להתמודדות עם המארבים המפתיעים אותם מצדדים שונים.
(כג) ועוד קודם הגעת צבא יהודה למקום – <b>וַיַּעַמְדוּ בְּנֵי עַמּוֹן וּמוֹאָב עַל־יֹשְׁבֵי הַר־שֵׂעִיר לְהַחֲרִים</b>, להרוג <b>וּלְהַשְׁמִיד.</b> התעוררה מריבה פנימית ביניהם. ייתכן שבני עמון ומואב חשדו באדומים בבגידה, מפני שברוב השנים היו האדומים כנועים לממלכת יהודה. <b>וּכְכַלּוֹתָם</b>, וכשסיימו לפגוע <b>בְּיוֹשְׁבֵי שֵׂעִיר,</b> באדומים, והמערכה כבר התפזרה, <b>עָזְרוּ</b>, תמכו. או: בעקבות טעויות או חשבונות ישנים התחזקו להיאבק <b>אִישׁ בְּרֵעֵהוּ</b> עד <b>לְמַשְׁחִית,</b> שהשחיתו אלו את אלו.
(כד) <b>וִיהוּדָה בָּא עַל־הַמִּצְפֶּה</b>, עמדת תצפית גבוהה ש<b>לַמִּדְבָּר, וַיִּפְנוּ</b>, הפנו את מבטם <b>אֶל־הֶהָמוֹן, וְהִנָּם</b> – אויביהם <b>פְּגָרִים נֹפְלִים</b>, גופות מוטלות <b>אַרְצָה. וְאֵין פְּלֵיטָה,</b> ניצולים.
(כה) <b>וַיָּבֹא יְהוֹשָׁפָט וְעַמּוֹ לָבֹז</b>, לבזוז <b>אֶת־שְׁלָלָם, וַיִּמְצְאוּ בָהֶם</b> שלל <b>לָרֹב וּרְכוּשׁ וּפְגָרִים ו</b>עליהם <b>כְלֵי חֲמֻדוֹת,</b> חפצים או בגדים יקרי ערך, <b>וַיְנַצְּלוּ לָהֶם</b>, הוציאו מהם עד <b>לְאֵין מַשָּׂא,</b> שלא יכלו לשאת עוד. <b>וַיִּהְיוּ יָמִים שְׁלוֹשָׁה בֹּזְזִים אֶת־הַשָּׁלָל, כִּי רַב־הוּא.</b>
(כו) <b>וּבַיּוֹם הָרְבִעִי נִקְהֲלוּ לְעֵמֶק בְּרָכָה,</b> שנקרא כך <b>כִּי שָׁם בֵּרְכוּ אֶת־ה'</b> והודו לו על הניצחון שעשה להם בלי שנאלצו להיכנס למלחמה כלל, כמו שאמר הנביא. כל שנותר להם לעשות היה לפשט את החללים. <b>עַל־כֵּן קָרְאוּ אֶת־שֵׁם הַמָּקוֹם הַהוּא עֵמֶק בְּרָכָה עַד־הַיּוֹם.</b>
(כז) <b>וַיָּשֻׁבוּ כָּל־אִישׁ יְהוּדָה וִירוּשָׁלִַם</b> למקומותיהם, <b>וִיהוֹשָׁפָט</b> הולך <b>בְּרֹאשָׁם לָשׁוּב אֶל־יְרוּשָׁלִַם בְּשִׂמְחָה, כִּי־שִׂמְּחָם ה' מֵאוֹיְבֵיהֶם.</b>
(כח) <b>וַיָּבֹאוּ</b> אל <b>יְרוּשָׁלִַם בִּנְבָלִים וּבְכִנֹּרוֹת וּבַחֲצֹצְרוֹת אֶל־בֵּית ה'.</b>
(כט) <b>וַיְהִי פַּחַד אֱלֹהִים עַל כָּל־מַמְלְכוֹת הָאֲרָצוֹת בְּשָׁמְעָם</b> את השמועה משדה הקרב, <b>כִּי נִלְחַם ה' עִם אוֹיְבֵי יִשְׂרָאֵל</b> מבלי שעם ישראל היה צריך לעשות דבר.
(ל) <b>וַתִּשְׁקֹט מַלְכוּת יְהוֹשָׁפָט, וַיָּנַח לוֹ אֱלֹהָיו מִסָּבִיב.</b> הייתה זו הפעם האחרונה שיהושפט נזקק לצאת לקרב.
(לא) מעין סיכום של מלכות יהושפט: <b>וַיִּמְלֹךְ יְהוֹשָׁפָט עַל־יְהוּדָה. בֶּן־שְׁלֹשִׁים וְחָמֵשׁ שָׁנָה</b> היה <b>בְּמָלְכוֹ, וְעֶשְׂרִים וְחָמֵשׁ שָׁנָה מָלַךְ בִּירוּשָׁלִַם, וְשֵׁם אִמּוֹ עֲזוּבָה בַּת־שִׁלְחִי.</b>
(לב) <b>וַיֵּלֶךְ בְּדֶרֶךְ אָבִיו אָסָא,</b> שהיה בעיקרו מלך צדיק, <b>וְלֹא־סָר מִמֶּנָּה, לַעֲשׂוֹת הַיָּשָׁר בְּעֵינֵי ה'.</b>
(לג) <b>אַךְ הַבָּמוֹת</b> הפרטיות, שהיו פזורות לעבודת ה' בכל הארץ <b>לֹא־סָרוּ, וְעוֹד הָעָם לֹא־הֵכִינוּ לְבָבָם לֵאלֹהֵי אֲבֹתֵיהֶם.</b> נראה שבאופן אישי אנשי יהודה עדיין לא החשיבו את דבר ה' ולא שמרו אותו בקפדנות. לשם כך נדרש לא רק מלך חזק אלא גם שינוי באווירה ובאנשים עצמם.
(לד) <b>וְיֶתֶר דִּבְרֵי יְהוֹשָׁפָט הָרִאשֹׁנִים וְהָאַחֲרוֹנִים הִנָּם כְּתוּבִים בְּדִבְרֵי יֵהוּא בֶן־חֲנָנִי</b> הנביא <b>אֲשֶׁר הֹעֲלָה עַל־סֵפֶר</b>, נכתבו בספר <b>מַלְכֵי יִשְׂרָאֵל,</b> שלא הגיע לידינו.
(לה) <b>וְאַחֲרֵי־כֵן אֶתְחַבַּר</b>, התחבר <b>יְהוֹשָׁפָט מֶלֶךְ־יְהוּדָה עִם אֲחַזְיָה</b> בנו של אחאב <b>מֶלֶךְ־יִשְׂרָאֵל,</b> שהייתה ביניהם קרבת משפחה. <b>הוּא</b> – אחזיה <b>הִרְשִׁיעַ לַעֲשׂוֹת.</b>
(לו) <b>וַיְחַבְּרֵהוּ</b>, הצטרף <b>עִמּוֹ</b> על מנת <b>לַעֲשׂוֹת אֳנִיּוֹת לָלֶכֶת</b> אל <b>תַּרְשִׁישׁ.</b> אמנם לממלכת ישראל היה חלק גדול בחוף הים התיכון, אבל לארץ יהודה הייתה גישה לים סוף. שני המלכים תכננו לשתף פעולה כדי לערוך מסע ימי, שכן נסיעה מסחרית דרומה לכיוון דרום ערב, אפריקה המזרחית או הודו עשויה להיות רווחית מאוד. <b>וַיַּעֲשׂוּ אֳנִיּוֹת בְּעֶצְיוֹן גָּבֶר.</b>
(לז) <b>וַיִּתְנַבֵּא אֱלִיעֶזֶר בֶּן־דּוֹדָוָהוּ מִמָּרֵשָׁה</b>, אחת מערי יהודה, <b>עַל־יְהוֹשָׁפָט לֵאמֹר: כְּהִתְחַבֶּרְךָ עִם־אֲחַזְיָהוּ פָּרַץ</b>, שבר <b>ה' אֶת־מַעֲשֶׂיךָ. וַיִּשָּׁבְרוּ</b> ה<b>אֳנִיּוֹת</b> בסופו של דבר <b>וְלֹא עָצְרוּ</b> כוח <b>לָלֶכֶת אֶל־תַּרְשִׁישׁ.</b> הן לא הצליחו להפליג רחוק וטבעו בדרך.
<h2>פרק כא</h2>
(א) <b>וַיִּשְׁכַּב יְהוֹשָׁפָט עִם־אֲבֹתָיו, וַיִּקָּבֵר עִם־אֲבֹתָיו בְּעִיר דָּוִיד. וַיִּמְלֹךְ יְהוֹרָם בְּנוֹ תַּחְתָּיו.</b> דָּוִיד. וַיִּמְלֹךְ יְהוֹרָם בְּנוֹ תַּחְתָּיו.
(ב) <b>וְלוֹ</b>– ליהורם היו <b>אַחִים, בְּנֵי יְהוֹשָׁפָט: עֲזַרְיָה וִיחִיאֵל וּזְכַרְיָהוּ וַעֲזַרְיָהוּ וּמִיכָאֵל וּשְׁפַטְיָהוּ. כָּל־אֵלֶּה בְּנֵי יְהוֹשָׁפָט מֶלֶךְ־יִשְׂרָאֵל.</b>
(ג) <b>וַיִּתֵּן לָהֶם אֲבִיהֶם מַתָּנוֹת רַבּוֹת, לְכֶסֶף וּלְזָהָב וּלְמִגְדָּנוֹת</b>, כסף, זהב ומעדנים <b>עִם־עָרֵי מְצֻרוֹת בִּיהוּדָה.</b> מלבד המתנות קיבל כל אחד מהם עיר מבוצרת לשליטה ולהתנחלות. <b>וְאֶת־הַמַּמְלָכָה נָתַן לִיהוֹרָם, כִּי־הוּא הַבְּכוֹר.</b> כך עברה המלוכה מיהושפט אל בנו יהורם.
(ד) <b>וַיָּקָם יְהוֹרָם</b> לשלוט <b>עַל־מַמְלֶכֶת אָבִיו, וַיִּתְחַזַּק,</b> ואחרי שצבר עוצמה – <b>וַיַּהֲרֹג אֶת־כָּל־אֶחָיו בֶּחָרֶב, וְגַם</b> כמה <b>מִשָּׂרֵי יִשְׂרָאֵל,</b> כדי שלא יתחרו בו ולא יאיימו עליו.
(ה) <b>בֶּן־שְׁלֹשִׁים וּשְׁתַּיִם שָׁנָה</b> היה <b>יְהוֹרָם בְּמָלְכוֹ, וּשְׁמוֹנֶה שָׁנִים מָלַךְ בִּירוּשָׁלִָם.</b>
(ו) <b>וַיֵּלֶךְ בְּדֶרֶךְ מַלְכֵי יִשְׂרָאֵל כַּאֲשֶׁר עָשׂוּ בֵּית אַחְאָב, כִּי בַּת־אַחְאָב הָיְתָה לּוֹ אִשָּׁה.</b> כבר הוזכר שיהושפט ואחאב התחתנו זה בזה. מסתבר שבתו זו של אחאב, שעוד תופיע בהמשך, הייתה גם בת איזבל. היא הייתה אפוא צאצאית של מלכי הגויים, ואף התנהגותה חרגה מדרכי ישראל. והיא שהדריכה את יהורם והשפיעה עליו, <b>וַיַּעַשׂ הָרַע בְּעֵינֵי ה'.</b> יהורם סטה מדרכיהם של אביו וסבו בעקבות קרבתו היתרה לבית אחאב.
(ז) ראוי היה שיהורם ייענש על חטאיו, <b>וְ</b>אולם <b>לֹא־אָבָה</b>, רצה <b>ה' לְהַשְׁחִית אֶת־בֵּית דָּוִיד לְמַעַן</b>, בזכות <b>הַבְּרִית אֲשֶׁר כָּרַת לְדָוִיד, וְכַאֲשֶׁר</b>, וכפי ש<b>אָמַר לָתֵת לוֹ נִיר</b>, שושלת מלכות <b>וּלְבָנָיו כָּל־הַיָּמִים.</b>
(ח) במשך שנים לא מלך על אדום מלך משלה, אלא היא הייתה מעין אוטונומיה הנתונה תחת ממלכת יהודה, כממלכה נלווית. <b>בְּיָמָיו</b> של יהורם <b>פָּשַׁע</b>, מרד <b>אֱדוֹם מִתַּחַת יַד־יְהוּדָה, וַיַּמְלִיכוּ עֲלֵיהֶם מֶלֶךְ,</b> נטלו לעצמם עצמאות גמורה.
(ט) <b>וַיַּעֲבֹר יְהוֹרָם עִם־שָׂרָיו וְכָל־הָרֶכֶב</b> ש<b>עִמּוֹ</b> להילחם נגד האדומים. <b>וַיְהִי</b> הוא <b>קָם</b> ב<b>לַיְלָה, וַיַּךְ אֶת־אֱדוֹם הַסּוֹבֵב אֵלָיו</b>, שחייליו הקיפו אותו וארבו לו <b>וְאֵת שָׂרֵי הָרָכֶב.</b>
(י) אף שהרג באנשיהם ויצא בשלום מהקרב, הוא לא נחל ניצחון ולא הצליח לכבוש את ארצם ולהכניעם – <b>וַיִּפְשַׁע אֱדוֹם מִתַּחַת יַד־יְהוּדָה עַד הַיּוֹם הַזֶּה.</b> יהודה איבדה את השליטה באדומים, והם הפכו לאויביה. תשלומי המס הופסקו, וביטחון יהודה התערער. האדומים שישבו בדרום יכלו לשבש גם את התנהלות המסחר של יהודה, שעסקיה הגיעו עד אילת. <b>אָז</b> – כאשר יהורם נחלש, <b>תִּפְשַׁע</b> גם העיר <b>לִבְנָה</b> שבארץ יהודה <b>בָּעֵת הַהִיא מִתַּחַת יָדוֹ.</b> יושביה פתחו במרד כנגד המלך, <b>כִּי עָזַב אֶת־ה' אֱלֹהֵי אֲבֹתָיו.</b> למרות ניסיונו של יהורם לבנות שלטון ריכוזי, למרות הריגת אחיו כדי לאחוז את כל הכוח בידו, התברר שלא עלה בידו למשול אפילו על כל הערים שבארצו שלו.
(יא) <b>גַּם־הוּא עָשָׂה בָמוֹת בְּהָרֵי יְהוּדָה, וַיֶּזֶן</b>, הוא הזנה <b>אֶת־יֹשְׁבֵי יְרוּשָׁלִַם, וַיַּדַּח אֶת־יְהוּדָה</b> מעבודת ה'.
(יב) <b>וַיָּבֹא אֵלָיו מִכְתָּב מֵאֵלִיָּהוּ הַנָּבִיא</b>. נראה שהמכתב הגיע ליהורם כשאליהו כבר לא היה בעולם. מסתבר שאליהו השאיר אחריו מכתב נבואי ליהורם מלך יהודה, שהגיע לידיו לאחר זמן. <b>לֵאמֹר</b>, וכך כתוב בו: <b>כֹּה אָמַר ה' אֱלֹהֵי דָּוִיד אָבִיךָ: תַּחַת אֲשֶׁר</b>, הואיל ו<b>לֹא־הָלַכְתָּ בְּדַרְכֵי יְהוֹשָׁפָט אָבִיךָ וּבְדַרְכֵי אָסָא מֶלֶךְ־יְהוּדָה</b> אבי אביך,
(יג) <b>וַתֵּלֶךְ בְּדֶרֶךְ מַלְכֵי יִשְׂרָאֵל וַתַּזְנֶה אֶת־יְהוּדָה וְאֶת־יֹשְׁבֵי יְרוּשָׁלִַם כְּהַזְנוֹת בֵּית אַחְאָב, וְגַם אֶת־אַחֶיךָ בֵּית־אָבִיךָ הַטּוֹבִים מִמְּךָ הָרָגְתָּ.</b> אתה רע לה' ורע לאדם –
(יד) לפיכך <b>הִנֵּה ה' נֹגֵף מַגֵּפָה גְדוֹלָה בְּעַמֶּךָ וּבְבָנֶיךָ וּבְנָשֶׁיךָ וּבְכָל־רְכוּשֶׁךָ.</b>
(טו) <b>וְאַתָּה</b> תוכֶּה <b>בָּחֳלָיִים רַבִּים בְּמַחֲלֵה</b>, במחלת <b>מֵעֶיךָ, עַד</b> ש<b>יֵצְאוּ מֵעֶיךָ מִן</b>, מחמת <b>הַחֹלִי</b>, שיימשך <b>יָמִים עַל־יָמִים,</b> ימים רבים, או: שנתיים.
(טז) ואכן, <b>וַיָּעַר</b>, עורר <b>ה' עַל־יְהוֹרָם אֶת־רוּחַ הַפְּלִשְׁתִּים.</b> הפלשתים התגרו ביהורם, אחרי שנים שבהן הם לא ניסו להילחם בישראל, ואולי אף עצמאותם הייתה מוגבלת, והם היו נתונים למרותו של מלך יהודה. כיוון שהאדומים פרקו את עול ממלכת יהודה, פתחו גם הפלשתים במתקפה. <b>וְ</b>כן <b>הָעַרְבִים אֲשֶׁר עַל־יַד כּוּשִׁים.</b>
(יז) <b>וַיַּעֲלוּ בִיהוּדָה וַיִּבְקָעוּהָ,</b> הם פרצו את הגבולות והחומות, <b>וַיִּשְׁבּוּ אֵת כָּל־הָרְכוּשׁ הַנִּמְצָא לְבֵית־הַמֶּלֶךְ, וְגַם־בָּנָיו וְנָשָׁיו</b> נהרגו, <b>וְלֹא נִשְׁאַר־לוֹ בֵּן כִּי אִם־יְהוֹאָחָז</b>, שנקרא להלן גם בשינוי סדר האותיות – אחזיהו, <b>קְטֹן בָּנָיו.</b>
(יח) <b>וְאַחֲרֵי כָּל־זֹאת נְגָפוֹ ה' בְּמֵעָיו לָחֳלִי</b>, במחלה <b>לְאֵין מַרְפֵּא.</b>
(יט) <b>וַיְהִי לְיָמִים מִיָּמִים,</b> משנה לשנה, <b>וּכְעֵת צֵאת הַקֵּץ לְיָמִים שְׁנַיִם,</b> לאחר שהמחלה נמשכה שנתיים, <b>יָצְאוּ מֵעָיו עִם־חָלְיוֹ, וַיָּמָת בְּתַחֲלֻאִים רָעִים,</b> אולי סבל מאחד מסוגי הסרטן. <b>וְלֹא־עָשׂוּ לוֹ עַמּוֹ</b> טקס <b>שְׂרֵפָה כִּשְׂרֵפַת אֲבֹתָיו,</b> מאחר שלא חלקו לו כבוד גדול במותו.
(כ) <b>בֶּן־שְׁלֹשִׁים וּשְׁתַּיִם הָיָה בְמָלְכוֹ, וּשְׁמוֹנֶה שָׁנִים מָלַךְ בִּירוּשָׁלִָם, וַיֵּלֶךְ בְּלֹא חֶמְדָּה,</b> ללא שביעות רצון מחייו. יהורם הלך בחייו מדחי אל דחי עד שמת. <b>וַיִּקְבְּרֻהוּ בְּעִיר דָּוִיד,</b> אמנם לא השליכו אותו בביזיון <b>וְ</b>אולם גם <b>לֹא בְּקִבְרוֹת הַמְּלָכִים.</b> לא חשבו שראוי לקברו יחד עם שאר מלכי בית דויד.
<h2>פרק כב</h2>
(א) <b>וַיַּמְלִיכוּ יוֹשְׁבֵי יְרוּשָׁלִַם אֶת־אֲחַזְיָהוּ בְנוֹ הַקָּטֹן</b> של יהורם <b>תַּחְתָּיו, כִּי</b> את <b>כָל</b> בני יהורם <b>הָרִאשֹׁנִים הָרַג הַגְּדוּד הַבָּא בָעַרְבִים</b>, גדוד הערבים שבא <b>לַמַּחֲנֶה,</b> כפי שסופר לעיל. <b>וַיִּמְלֹךְ אֲחַזְיָהוּ בֶן־יְהוֹרָם מֶלֶךְ יְהוּדָה.</b>
(ב) <b>בֶּן־אַרְבָּעִים וּשְׁתַּיִם שָׁנָה אֲחַזְיָהוּ בְמָלְכוֹ, וְשָׁנָה אַחַת מָלַךְ בִּירוּשָׁלִָם.</b> קשה לומר שהוא היה בן ארבעים ושתיים כפשוטו, כי לפי החשבון האמור לעיל, אביו היה בן ארבעים במותו. ייתכן שנרמז כאן חשבון זמנים אחר שלפיו נמנות השנים לאחזיהו. <b>וְשֵׁם אִמּוֹ עֲתַלְיָהוּ בַּת</b> למשפחת <b>עָמְרִי.</b> לעיל היא נזכרה כבת אחאב בן עמרי. שושלת מלכי ישראל נקראה על שם מייסדה לא רק כאן.
(ג) <b>גַּם־הוּא</b> – אחזיהו <b>הָלַךְ בְּדַרְכֵי בֵּית אַחְאָב, כִּי אִמּוֹ הָיְתָה יוֹעַצְתּוֹ לְהַרְשִׁיעַ.</b> עתליהו, שהואשמה קודם בהחטאת בעלה יהורם, השפיעה לא פחות על בן טיפוחיה, אחזיהו.
(ד) <b>וַיַּעַשׂ הָרַע בְּעֵינֵי ה' כְּבֵית אַחְאָב, כִּי־הֵמָּה הָיוּ־לוֹ יוֹעֲצִים אַחֲרֵי מוֹת אָבִיו לְמַשְׁחִית לוֹ.</b> בהיות אמו המלכה דמות דומיננטית בחצר המלוכה, היא הביאה עמה את אנשיה. יועצים אלו השפיעו עליו לרעה. ממלכת ישראל לא כבשה את ממלכת יהודה באופן צבאי, אבל השפעתה חדרה בפועל ליהודה באופן מעשי באמצעות המלכה עתליהו.
(ה) <b>גַּם בַּעֲצָתָם</b> של היועצים הללו <b>הָלַךְ</b> המלך – <b>וַיֵּלֶךְ אֶת</b>, עם <b>יְהוֹרָם בֶּן־אַחְאָב מֶלֶךְ יִשְׂרָאֵל לַמִּלְחָמָה עַל־ חֲזָאֵל מֶלֶךְ־אֲרָם בְּרָמוֹת גִּלְעָד.</b> יהורם המשיך את מלחמותיו הקבועות של אביו בארמים, <b>וַיַּכּוּ הָ</b>א<b>רַמִּים אֶת־יוֹרָם</b>, יהורם מלך ישראל. הם לא הרגו אותו, אבל הוא נפצע במלחמה.
(ו) <b>וַיָּשָׁב</b> יורם מלך ישראל <b>לְהִתְרַפֵּא בְיִזְרְעֶאל כִּי הַמַּכִּים</b>, בגלל המכות <b>אֲשֶׁר הִכֻּהוּ בָרָמָה בְּהִלָּחֲמוֹ אֶת־חֲזָהאֵל מֶלֶךְ אֲרָם, וַעֲזַרְיָהוּ</b>, כנראה שם נוסף לאחזיהו <b>בֶן־יְהוֹרָם מֶלֶךְ יְהוּדָה יָרַד לִרְאוֹת אֶת</b> דודו הפצוע <b>יְהוֹרָם בֶּן־אַחְאָב בְּיִזְרְעֶאל, כִּי־חֹלֶה הוּא.</b>
(ז) <b>וּמֵאֱלֹהִים הָיְתָה תְּבוּסַת</b>, מפלת <b>אֲחַזְיָהוּ לָבוֹא אֶל־יוֹרָם.</b> ביקורו אצל יורם היה עונש מה' – <b>וּבְבֹאוֹ יָצָא עִם־יְהוֹרָם אֶל</b> מול <b>יֵהוּא בֶן־נִמְשִׁי, אֲשֶׁר מְשָׁחוֹ ה' לְהַכְרִית אֶת־בֵּית אַחְאָב.</b> אחזיהו הגיע לשם בדיוק בזמן המרד של יהוא, שמכוח הנבואה שקיבל ראה את חובתו להשמיד את בית אחאב ולא להשאיר לו שריד.
(ח) <b>וַיְהִי כְּהִשָּׁפֵט</b>, כאשר עשה שפטים <b>יֵהוּא עִם־בֵּית אַחְאָב.</b> בספר מלכים מתוארים מעשיו האכזריים של יהוא בהשמדת בית אחאב. שם מסופר על האימה הגדולה שהטיל כדי שיישלחו אליו לשֹׁמרון ראשיהם של כל צאצאי אחאב. <b>וַיִּמְצָא</b> בדיוק באותו הזמן <b>אֶת־שָׂרֵי יְהוּדָה וּבְנֵי אֲחֵי אֲחַזְיָהוּ</b> שהיו <b>מְשָׁרְתִים לַאֲחַזְיָהוּ, וַיַּהַרְגֵם.</b> יהוא לא הסתפק בהשמדת משפחת אחאב; הוא הרג את כל מי שהיו ידידיו ותומכיו של מלך ישראל. אחזיהו מלך יהודה היה צאצא של אחאב וידיד של יהורם בנו, ולכן יהוא לא היסס להרוג גם את אנשיו.
(ט) <b>וַיְבַקֵּשׁ</b>, יהוא חיפש <b>אֶת־אֲחַזְיָהוּ</b> שברח ממנו, <b>וַיִּלְכְּדֻהוּ</b>, תפסו אותו <b>וְהוּא מִתְחַבֵּא ב</b>עיר <b>שֹׁמְרוֹן. וַיְבִאֻהוּ אֶל־יֵהוּא וַיְמִיתֻהוּ וַיִּקְבְּרֻהוּ.</b> הם אמנם לא חסו עליו, אבל עשו לו כבוד מסוים בכך שקברו אותו ולא השליכו את גופתו על פני השדה, כפי שעשו ליורם בן אחאב, <b>כִּי אָמְרוּ: בֶּן־יְהוֹשָׁפָט הוּא, אֲשֶׁר־דָּרַשׁ אֶת־ה' בְּכָל־לְבָבוֹ.</b> אחרי הכול, יש לו ייחוס בתור בנו של יהושפט המלך הצדיק. <b>וְאֵין לְבֵית אֲחַזְיָהוּ</b> מי שהיה מסוגל <b>לַעְצֹר כֹּחַ לְמַמְלָכָה,</b> להנהיג את הממלכה. נראה שיהוא הרג את כל בעלי המעמד והכוח בממלכת יהודה.
(י) <b>וַעֲתַלְיָהוּ אֵם אֲחַזְיָהוּ רָאֲתָה כִּי־מֵת בְּנָהּ, וַתָּקָם וַתְּדַבֵּר</b>, השמידה <b>אֶת־כָּל־זֶרַע הַמַּמְלָכָה לְבֵית יְהוּדָה.</b> יהורם בעלה כבר הרג חלק ממשפחתו, והיא המשיכה ככל יכולתה וחיסלה את כל מי שיכול היה לטעון לכתר. כך היא נעשתה שליטה יחידה.
(יא) <b>וַתִּקַּח יְהוֹשַׁבְעַת</b>, שנקראה גם יהושבע <b>בַּת־הַמֶּלֶךְ</b> יהורם, כנראה הייתה בתו מאשה אחרת ולא מעתליהו, <b>אֶת־יוֹאָשׁ בֶּן־אֲחַזְיָהוּ</b>, <b>וַתִּגְנֹב אֹתוֹ מִתּוֹךְ בְּנֵי־הַמֶּלֶךְ הַמּוּמָתִים.</b> אמנם עתליהו פקדה להרוג את כולם, אבל ילד קטן אחד נשאר בין החללים, ולא הבחינו בו. <b>וַתִּתֵּן אֹתוֹ וְאֶת־מֵינִקְתּוֹ</b>, אומנתו <b>בַּחֲדַר הַמִּטּוֹת.</b> הילד היה כה קטן שעדיין נזקק למינקת, ויהושבעת דודתו החביאה אותו במקום מוצנע. היו שפירשו שחֲדַר הַמִּטּוֹת הוא המקום הנסתר ביותר בבית המקדש, המקום היחידי שבו היא הייתה בטוחה שאיש לא ייגע בילד. <b>וַתַּסְתִּירֵהוּ יְהוֹשַׁבְעַת בַּת־הַמֶּלֶךְ יְהוֹרָם אֵשֶׁת יְהוֹיָדָע הַכֹּהֵן</b> הגדול, <b>כִּי הִיא הָיְתָה אֲחוֹת אֲחַזְיָהוּ.</b> ייחוסו של יהוידע מסביר גם מדוע ניתנה לו בת המלך לאשה, וגם את מקום מחבואו של הילד. יהושבעת ויהוידע ניסו להציל שריד מזרע בית דויד ולהסתירו <b>מִפְּנֵי עֲתַלְיָהוּ, וְלֹא הֱמִיתָתְהוּ.</b>
(יב) <b>וַיְהִי אִתָּם בְּבֵית הָאֱלֹהִים מִתְחַבֵּא שֵׁשׁ שָׁנִים.</b> בן המלך גדל בבית המקדש מבלי שאיש ידע עליו, מפני שהיה נתון תחת רשותו וחסותו של הכהן הגדול, הממונה על המקדש. <b>ו</b>במשך כל השנים הללו <b>עֲתַלְיָה מֹלֶכֶת עַל־הָאָרֶץ.</b> היו לה שרים ויועצים, והיא הייתה מלכה חזקה שמשלה על הארץ בדרכה שלה.
<h2>פרק כג</h2>
(א) <b>וּבַשָּׁנָה הַשְּׁבִעִית הִתְחַזַּק יְהוֹיָדָע</b>. יהוידע ידע שאין בכוחו לממש את תכניותיו לבדו, ועל כן בנה אט-אט קשרים עם אנשים. <b>וַיִּקַּח אֶת־שָׂרֵי הַמֵּאוֹת: לַעֲזַרְיָהוּ בֶן־יְרֹחָם וּלְיִשְׁמָעֵאל בֶּן־יְהוֹחָנָן וְלַעֲזַרְיָהוּ בֶן־עוֹבֵד וְאֶת־מַעֲשֵׂיָהוּ בֶן־עֲדָיָהוּ וְאֶת־אֱלִישָׁפָט בֶּן־זִכְרִי</b>, את כולם הוא שיתף <b>עִמּוֹ בַבְּרִית</b> הסודית שנועדה להשיב את המלוכה לשושלת בית דויד.
(ב) <b>וַיָּסֹבּוּ</b>, הסתובבו יהוידע והשרים <b>בִּיהוּדָה, וַיִּקְבְּצוּ אֶת־הַלְוִיִּם מִכָּל־עָרֵי יְהוּדָה וְרָאשֵׁי הָאָבוֹת לְיִשְׂרָאֵל, וַיָּבֹאוּ אֶל־יְרוּשָׁלִָם.</b>
(ג) <b>וַיִּכְרֹת כָּל־הַקָּהָל</b> המיוחד שהגיע לאספה הזו <b>בְּרִית בְּבֵית הָאֱלֹהִים עִם־הַמֶּלֶךְ. וַיֹּאמֶר לָהֶם</b> יהוידע<b>: הִנֵּה</b> זה <b>בֶן־הַמֶּלֶךְ</b> ש<b>יִמְלֹךְ, כַּאֲשֶׁר</b>, כפי ש<b>דִּבֶּר ה' עַל־בְּנֵי דָוִיד,</b> שהמלוכה לא תפסוק מזרעו; ויש לקיים את דברו.
(ד) <b>זֶה הַדָּבָר אֲשֶׁר תַּעֲשׂוּ</b> כדי להוציא את דבר ה' אל הפועל: <b>הַשְּׁלִשִׁית</b>, שליש <b>מִכֶּם</b> יהיו ב<b>בָאֵי הַשַּׁבָּת,</b> המשמרות הנכנסים למקדש ביום השבת, <b>לַכֹּהֲנִים וְלַלְוִיִּם לְשֹׁעֲרֵי הַסִּפִּים</b>, שוערי הסף. אלו יעמדו במקום אחד.
(ה) <b>וְהַשְּׁלִשִׁית</b> האחרת תהיה <b>בְּבֵית הַמֶּלֶךְ, וְהַשְּׁלִשִׁית בְּשַׁעַר הַיְסוֹד.</b> אם תתפצלו ותעמדו במקומות שונים, המרד לא יהיה ניכר, <b>וְכָל־הָעָם</b> יימצא <b>בְּחַצְרוֹת בֵּית ה'</b>, בעזרות שבמקדש.
(ו) <b>וְאַל־יָבוֹא</b> אחד מהעם ל<b>בֵית־ה' כִּי אִם־הַכֹּהֲנִים וְהַמְשָׁרְתִים לַלְוִיִּם, הֵמָּה יָבֹאוּ כִּי־קֹדֶשׁ הֵמָּה, וְכָל־הָעָם יִשְׁמְרוּ מִשְׁמֶרֶת ה'</b> מבחוץ.
(ז) <b>וְהִקִּיפוּ הַלְוִיִּם אֶת־הַמֶּלֶךְ סָבִיב, אִישׁ וְכֵלָיו בְּיָדוֹ.</b> כיוון שחלק מהלויים עוסקים בעבודת השחיטה, הם מחזיקים סכינים בידם. אחרים יחזיקו כלים אחרים ולא יעמדו בידיים חשופות. <b>וְהַבָּא אֶל־הַבַּיִת</b>, מי שאינו בסוד העניינים – <b>יוּמָת. וִהְיוּ אֶת</b>, עם <b>הַמֶּלֶךְ</b>, אתם מלוויו של המלך <b>בְּבֹאוֹ וּבְצֵאתוֹ.</b> עליכם לדאוג שהוא יהיה מוגן מכל סכנה.
(ח) <b>וַיַּעֲשׂוּ הַלְוִיִּם וְכָל־יְהוּדָה כְּכֹל אֲשֶׁר־צִוָּה יְהוֹיָדָע הַכֹּהֵן, וַיִּקְחוּ אִישׁ אֶת־אֲנָשָׁיו בָּאֵי הַשַּׁבָּת עִם יוֹצְאֵי הַשַּׁבָּת.</b> בדרך כלל, משמר אחד נכנס לעבודה בשבת, ומשמר אחד יוצא, אבל במקרה הזה שני המשמרות נשארו במקדש, <b>כִּי לֹא פָטַר</b>, שחרר <b>יְהוֹיָדָע הַכֹּהֵן אֶת־הַמַּחְלְקוֹת</b> שסיימו את משמרתם ללכת לבתיהם, כדי להגדיל את כוחם של התומכים בתכניתו.
(ט) <b>וַיִּתֵּן יְהוֹיָדָע הַכֹּהֵן לְשָׂרֵי הַמֵּאוֹת אֶת־הַחֲנִיתִים וְאֶת־הַמָּגִנּוֹת וְאֶת־הַשְּׁלָטִים</b>, סוג של מגִנים <b>אֲשֶׁר</b> היו שייכים <b>לַמֶּלֶךְ דָּוִיד, אֲשֶׁר</b> נמצאים בתוך <b>בֵּית הָאֱלֹהִים.</b> בבית המקדש היה בית האוצר הגדול שבו נשמרו גם חפצים בעלי ערך היסטורי, כמו כליו של דויד, אבל כלים אלה יכלו לשמש אף למלחמה בפועל. וייתכן שהכלים העתיקים ניתנו בידיהם כדי להדגיש שבידיהם מורשת בית דויד.
(י) <b>וַיַּעֲמֵד</b> יהוידע <b>אֶת־כָּל־הָעָם, וְאִישׁ שִׁלְחוֹ</b>, חרבו או חניתו <b>בְיָדוֹ</b>, <b>מִכֶּתֶף</b>, מצד <b>הַבַּיִת הַיְמָנִית עַד־כֶּתֶף הַבַּיִת הַשְּׂמָאלִית</b> מסביב <b>לַמִּזְבֵּחַ וְלַבָּיִת,</b> וכולם עמדו אוחזי נשק לשמור <b>עַל־הַמֶּלֶךְ סָבִיב.</b>
(יא) <b>וַיּוֹצִיאוּ אֶת־בֶּן־הַמֶּלֶךְ</b> ממקום מחבואו, <b>וַיִּתְּנוּ עָלָיו אֶת־הַנֵּזֶר</b>, הכתר <b>וְאֶת־הָעֵדוּת,</b> ספר התורה, או סמל מלכותי כלשהו, <b>וַיַּמְלִיכוּ אֹתוֹ, וַיִּמְשָׁחֻהוּ יְהוֹיָדָע וּבָנָיו וַיֹּאמְרוּ: יְחִי הַמֶּלֶךְ!</b>
(יב) <b>וַתִּשְׁמַע עֲתַלְיָהוּ</b>, שביתה לא היה רחוק מהמקדש, <b>אֶת־קוֹל הָעָם</b> הרב <b>הָרָצִים וְהַמְהַלְלִים אֶת־הַמֶּלֶךְ</b> וממליכים אותו. <b>וַתָּבוֹא אֶל־הָעָם</b> אל <b>בֵּית ה'.</b>
(יג) <b>וַתֵּרֶא וְהִנֵּה הַמֶּלֶךְ עוֹמֵד עַל־עַמּוּדוֹ בַּמָּבוֹא.</b> העמידו את יואש על עמוד, בין השאר מפני שהיה ילד קטן ורצו שהכול יראו אותו. <b>וְהַשָּׂרִים וְהַחֲצֹצְרוֹת עַל</b>, ליד <b>הַמֶּלֶךְ, וְכָל־עַם הָאָרֶץ שָׂמֵחַ וְתוֹקֵעַ בַּחֲצֹצְרוֹת, וְהַמְשׁוֹרְרִים</b> מנגנים <b>בִּכְלֵי הַשִּׁיר, וּמוֹדִיעִים</b>, מורים לקהל <b>לְהַלֵּל,</b> והם בכליהם מלווים את ההלל. <b>וַתִּקְרַע עֲתַלְיָהוּ אֶת־בְּגָדֶיהָ, וַתֹּאמֶר: קֶשֶׁר קָשֶׁר!</b> מרד, בגידה!
(יד) <b>וַיּוֹצֵא</b> צו <b>יְהוֹיָדָע הַכֹּהֵן אֶת־שָׂרֵי</b>, לשרי <b>הַמֵּאוֹת פְּקוּדֵי הַחַיִל,</b> מפקדי הצבא, <b>וַיֹּאמֶר אֲלֵהֶם: הוֹצִיאוּהָ</b> מהמקדש <b>אֶל־מִבֵּית הַשְּׂדֵרוֹת,</b> לפנים משורות השומרים, כדי שלא תוכל להימלט, <b>וְהַבָּא אַחֲרֶיהָ</b>, אם מישהו ינסה ללוות אותה – הוא <b>יוּמַת בֶּחָרֶב. כִּי אָמַר הַכֹּהֵן: לֹא תְמִיתוּהָ</b> במתחם <b>בֵּית ה'.</b>
(טו) <b>וַיָּשִׂימוּ לָהּ יָדַיִם,</b> פינו לה מקום, וכך דחקו אותה החוצה, <b>וַתָּבוֹא אֶל־מְבוֹא שַׁעַר־הַסּוּסִים</b> של <b>בֵּית הַמֶּלֶךְ, וַיְמִיתוּהָ שָׁם.</b>
(טז) איש לא תמך בעתליהו, שכן יהוידע כבר גייס את כל המשמר הסדיר לצבאו של המלך החדש. יהוידע לא הסתפק בהחזרתו של המלך אל מקומו. הוא ניצל את ההזדמנות כדי לערוך שינוי מהותי יותר במדינה: <b>וַיִּכְרֹת יְהוֹיָדָע בְּרִית בֵּינוֹ וּבֵין כָּל־הָעָם וּבֵין הַמֶּלֶךְ לִהְיוֹת לְעָם לַה'.</b> הוא לא רצה להחליף מלך אחד במלך אחר בלבד, אלא ביקש לבער את השפעות שלטונה של עתליהו. בהיותה מבית אחאב היא הביאה אִתה עבודה זרה ושאר מנהגים שמקורם בבית אביה. כעת רצה יהוידע הכהן להחזיר גם את עבודת ה' על כנה.
(יז) <b>וַיָּבֹאוּ כָל־הָעָם</b> אל <b>בֵּית־הַבַּעַל</b> שהוקם בירושלים, אולי בגלל הסובלנות הדתית, או מפני שעתליהו עצמה באה מביתם של עובדי הבעל ובנתה לו היכל, <b>וַיִּתְּצֻהוּ</b>, ניתצו אותו, שברו אותו לרסיסים, <b>וְאֶת־מִזְבְּחֹתָיו וְאֶת־צְלָמָיו שִׁבֵּרוּ, וְאֵת מַתָּן</b> שהיה <b>כֹּהֵן הַבַּעַל הָרְגוּ לִפְנֵי הַמִּזְבְּחוֹת</b> שלו.
(יח) נראה שבזמן עתליהו לא היה מי שיכול לדאוג לסדרי המקדש כראוי. ועתה – <b>וַיָּשֶׂם יְהוֹיָדָע פְּקֻדֹּת</b>, תפקידים על <b>בֵּית ה' בְּיַד הַכֹּהֲנִים הַלְוִיִּם, אֲשֶׁר חָלַק דָּוִיד עַל־בֵּית ה'.</b> הוא חידש את תפקוד משמרות הכהונה והלווייה כסדרם, <b>לְהַעֲלוֹת עֹלוֹת ה' כַּכָּתוּב בְּתוֹרַת מֹשֶׁה, בְּשִׂמְחָה וּבְשִׁיר</b>, כפי שנקבע <b>עַל יְדֵי דָוִיד.</b>
(יט) <b>וַיַּעֲמֵד</b> את <b>הַשּׁוֹעֲרִים עַל־שַׁעֲרֵי בֵּית ה', וְלֹא־יָבוֹא</b> פנימה אדם <b>טָמֵא לְכָל־דָּבָר,</b> בכל טומאה שהיא.
(כ) <b>וַיִּקַּח אֶת־שָׂרֵי הַמֵּאוֹת וְאֶת־הָאַדִּירִים</b>, האנשים הגדולים והתקיפים <b>וְאֶת־הַמּוֹשְׁלִים בָּעָם וְאֵת כָּל־עַם הָאָרֶץ, וַיּוֹרֶד אֶת־הַמֶּלֶךְ מִבֵּית ה', וַיָּבֹאוּ בְּתוֹךְ־שַׁעַר הָעֶלְיוֹן</b> של המקדש אל <b>בֵּית הַמֶּלֶךְ, וַיּוֹשִׁיבוּ אֶת־הַמֶּלֶךְ עַל כִּסֵּא הַמַּמְלָכָה.</b>
(כא) <b>וַיִּשְׂמְחוּ כָל־עַם־הָאָרֶץ</b> בחזרת המלך הראוי למקומו, <b>וְהָעִיר שָׁקָטָה, וְאֶת־עֲתַלְיָהוּ הֵמִיתוּ בֶחָרֶב.</b> המלך היה אמנם ילד קטן, אבל יהוידע הכהן, שהציל את חייו, היה האפוטרופוס שלו, ומינויו החזיר את המלוכה לבית דויד.
<h2>פרק כד</h2>
(א) <b>בֶּן־שֶׁבַע שָׁנִים</b> היה <b>יֹאָשׁ בְּמָלְכוֹ.</b> כיוון ששש שנים היה נתון במחבוא, הרי שהיה כבן שנה כשסבתו הרגה את כל בית המלוכה. <b>וְאַרְבָּעִים שָׁנָה מָלַךְ בִּירוּשָׁלִָם, וְשֵׁם אִמּוֹ</b> היה <b>צִבְיָה מִבְּאֵר שָׁבַע.</b>
(ב) <b>וַיַּעַשׂ יוֹאָשׁ הַיָּשָׁר בְּעֵינֵי ה' כָּל־יְמֵי יְהוֹיָדָע הַכֹּהֵן.</b> יהוידע הכהן היה בעל מעמד, הוא האריך ימים, וגם הקים משפחה גדולה –
(ג) <b>וַיִּשָּׂא־לוֹ יְהוֹיָדָע</b> בימי חייו <b>נָשִׁים שְׁתָּיִם, וַיּוֹלֶד בָּנִים וּבָנוֹת.</b> פרט זה נוגע להמשך הסיפור.
(ד) <b>וַיְהִי אַחֲרֵי־כֵן,</b> כשיואש כבר בגר, <b>הָיָה עִם־לֵב</b>, רצה <b>יוֹאָשׁ לְחַדֵּשׁ אֶת־בֵּית ה'.</b> לא רק בימי עתליהו, אלא גם בזמן אחזיהו ואולי אפילו בימי מלכות יהורם לא היה יחס מיוחד לבית המקדש, והבית הוזנח.
(ה) <b>וַיִּקְבֹּץ אֶת־הַכֹּהֲנִים וְהַלְוִיִּם, וַיֹּאמֶר לָהֶם: צְאוּ לְעָרֵי יְהוּדָה וְקִבְצוּ</b>, ואִספו <b>מִכָּל־יִשְׂרָאֵל כֶּסֶף לְחַזֵּק אֶת־בֵּית אֱלֹהֵיכֶם מִדֵּי שָׁנָה בְּשָׁנָה,</b> ערכו מגבית שנתית לצורכי המקדש. והוא שב ומזרז אותם – <b>וְאַתֶּם תְּמַהֲרוּ לַדָּבָר. וְלֹא מִהֲרוּ הַלְוִיִּם.</b> כנראה הם לא התלהבו, אולי חשבו שאין זה מתפקידם.
(ו) <b>וַיִּקְרָא הַמֶּלֶךְ לִיהוֹיָדָע הָרֹאש</b>, ראש הכהנים, <b>וַיֹּאמֶר לוֹ: מַדּוּעַ לֹא־דָרַשְׁתָּ</b>, תבעת, חקרת <b>עַל</b>, את <b>הַלְוִיִּם לְהָבִיא מִיהוּדָה וּמִירוּשָׁלִַם אֶת־מַשְׂאַת</b>, תרומת <b>מֹשֶׁה עֶבֶד־ה' וְהַקָּהָל לְיִשְׂרָאֵל</b>, וקהל ישראל, שהביאו <b>לְאֹהֶל הָעֵדוּת,</b> לצורך המשכן. הלוא הוריתי להנהיג תרומה זו גם עכשיו?<b>!</b>
(ז) <b>כִּי עֲתַלְיָהוּ הַמִּרְשַׁעַת, בָּנֶיהָ פָרְצוּ אֶת־בֵּית הָאֱלֹהִים</b> ושדדו משם את האוצרות – <b>וְגַם</b> את <b>כָּל־קָדְשֵׁי</b>, הקדשות <b>בֵית־ה' עָשׂוּ לַבְּעָלִים.</b>
(ח) על כן חשב המלך על דרך אחרת לאיסוף הכסף מן הקהל: <b>וַיֹּאמֶר</b>, ציווה <b>הַמֶּלֶךְ,</b> ולפי מצוותו – <b>וַיַּעֲשׂוּ אֲרוֹן אֶחָד, וַיִּתְּנֻהוּ בְּשַׁעַר בֵּית־ה' חוּצָה,</b> בצד החיצוני,
(ט) <b>וַיִּתְּנוּ־קוֹל</b>, הכריזו <b>בִּיהוּדָה וּבִירוּשָׁלִַם לְהָבִיא לַה'</b> את <b>מַשְׂאַת מֹשֶׁה עֶבֶד־הָאֱלֹהִים</b> שציווה <b>עַל־יִשְׂרָאֵל בַּמִּדְבָּר.</b> נראה שהודיעו להביא תרומה אישית, כקריאתו של משה לישראל להביא מתנות לבניית המשכן או לתרום שקלים למשכן.
(י) <b>וַיִּשְׂמְחוּ כָל־הַשָּׂרִים וְכָל־הָעָם</b> על היזמה, <b>וַיָּבִיאוּ</b> כסף <b>וַיַּשְׁלִיכוּ לָאָרוֹן עַד־לְכַלֵּה,</b> אפס מקום, עד שהארון התמלא.
(יא) <b>וַיְהִי בְּעֵת יָבִיא</b>, שהיו מביאים <b>אֶת־הָאָרוֹן אֶל־פְּקֻדַּת</b>, בפקודת, או: אל ממון <b>הַמֶּלֶךְ בְּיַד הַלְוִיִּם, וְכִרְאוֹתָם כִּי־רַב הַכֶּסֶף</b> בארון, <b>וּבָא סוֹפֵר הַמֶּלֶךְ וּפְקִיד כֹּהֵן הָרֹאשׁ</b>, <b>וִיעָרוּ</b>, והיו מגלים <b>אֶת־הָאָרוֹן,</b> כלומר שופכים את תכולתו החוצה, <b>וְיִשָּׂאֻהוּ וִישִׁיבֻהוּ אֶל־מְקֹמוֹ,</b> כדי לאסוף כסף נוסף. <b>כֹּה עָשׂוּ לְיוֹם בְּיוֹם</b>, יום ויום. <b>וַיַּאַסְפוּ</b> כך <b>כֶסֶף לָרֹב.</b>
(יב) <b>וַיִּתְּנֵהוּ</b> – את הכסף שהצטבר <b>הַמֶּלֶךְ וִיהוֹיָדָע, אֶל</b> כל <b>עוֹשֵׂה מְלֶאכֶת עֲבוֹדַת בֵּית־ה', וַיִּהְיוּ שֹׂכְרִים חֹצְבִים וְחָרָשִׁים</b>, נגרים כדי <b>לְחַדֵּשׁ</b> את <b>בֵּית ה'.</b> היה צורך בחוצבים שיביאו אבנים חדשות, מפני שהמקדש התיישן, וחלק מאבניו התקלקלו. כדי לחדש את תחזוקת הבית הזדקקו גם לחרשי עץ, לבנאים <b>וְגַם לְחָרָשֵׁי בַרְזֶל וּנְחֹשֶׁת, לְחַזֵּק אֶת־בֵּית ה'.</b>
(יג) <b>וַיַּעֲשׂוּ עֹשֵׂי הַמְּלָאכָה</b> את עבודתם, <b>וַתַּעַל אֲרוּכָה</b>, רפואה, חיזוק <b>לַמְּלָאכָה בְּיָדָם.</b> מלאכתם עלתה יפה, והם הצליחו לתקן את הטעון תיקון. <b>וַיַּעֲמִידוּ אֶת־בֵּית הָאֱלֹהִים עַל־מַתְכֻּנְתּוֹ,</b> במידה הראויה לו, או: על מכונו, <b>וַיְאַמְּצֻהוּ,</b> חיזקו אותו.
(יד) <b>וּכְכַלּוֹתָם,</b> כשסיימו את המלאכה, <b>הֵבִיאוּ לִפְנֵי הַמֶּלֶךְ וִיהוֹיָדָע אֶת־שְׁאָר הַכֶּסֶף,</b> הכסף שנשאר מהתרומה החד-פעמית, <b>וַיַּעֲשֵׂהוּ כֵלִים לְבֵית־ה'</b> – <b>כְּלֵי שָׁרֵת וְהַעֲלוֹת</b>, כלים המשמשים להעלאת הקרבנות, <b>וְכַפּוֹת וּכְלֵי זָהָב וָכָסֶף. וַיִּהְיוּ מַעֲלִים עֹלוֹת בְּבֵית־ה' תָּמִיד כֹּל יְמֵי יְהוֹיָדָע.</b>
(טו) <b>וַיִּזְקַן יְהוֹיָדָע וַיִּשְׂבַּע יָמִים.</b> הוא הגיע לשיבה טובה ומופלגת – <b>וַיָּמֹת בֶּן־מֵאָה וּשְׁלֹשִׁים שָׁנָה בְּמוֹתוֹ.</b> ייתכן שהיה כהן גדול במשך שנים רבות, ולכן עלה בידו לעשות את כל מה שעשה.
(טז) <b>וַיִּקְבְּרֻהוּ בְעִיר־דָּוִיד עִם־הַמְּלָכִים</b>, בתור מנהיג גדול הוא נקבר בקברות המלכים, <b>כִּי־עָשָׂה טוֹבָה בְּיִשְׂרָאֵל</b> בכך שהחזיר את מלכות בית דויד למקומה, <b>וְעִם הָאֱלֹהִים וּבֵיתוֹ,</b> כאשר שיקם את בית האלוקים.
(יז) <b>וְאַחֲרֵי מוֹת יְהוֹיָדָע בָּאוּ שָׂרֵי יְהוּדָה וַיִּשְׁתַּחֲווּ לַמֶּלֶךְ. אָז</b> – כאשר חלקו לו כבוד, ואולי רוממו את מעמדו של המלך כאילו הוא חצי אל, כפי שהיה אצל עמים אחרים בסביבה, <b>שָׁמַע הַמֶּלֶךְ אֲלֵיהֶם,</b> לדברי ההסתה שלהם. יהוידע העביר ליואש בהדרגה את השלטון בפועל, וכל עוד יהוידע חי, המלך היה מתייעץ אתו ומקבל ממנו הדרכה. משנותר המלך שליט לבדו, התפתה יואש לכבוד הרב שהעניקו לו שרי יהודה – כבוד שהותנה בכך שיעשה את רצונם – ואיש לא עצר בעדו.
(יח) <b>וַיַּעַזְבוּ אֶת־בֵּית ה' אֱלֹהֵי אֲבוֹתֵיהֶם, וַיַּעַבְדוּ אֶת־הָאֲשֵׁרִים</b>, האשרות, עצי פולחן <b>וְאֶת־הָעֲצַבִּים</b>, כינוי גנאי לפסלים. <b>וַיְהִי קֶצֶף</b>, כעס <b>עַל־יְהוּדָה וִירוּשָׁלִַם בְּאַשְׁמָתָם זֹאת.</b>
(יט) <b>וַיִּשְׁלַח</b> ה' <b>בָּהֶם נְבִאִים לַהֲשִׁיבָם אֶל־ה', וַיָּעִידוּ בָם,</b> הנביאים התרו בהם, <b>וְ</b>הם <b>לֹא הֶאֱזִינוּ.</b> אנשי יהודה חזרו לנוסח האלילי שהיה מקובל בכל העולם התרבותי העתיק. מי שלא עבדו לפולחנים הללו חרגו מסביבתם. לכן בשעה שהתרופפה בידם הנאמנות לה', הם נמשכו באופן טבעי אחר האפנה המקובלת.
(כ) <b>וְרוּחַ אֱלֹהִים לָבְשָׁה אֶת־זְכַרְיָה בֶּן־יְהוֹיָדָע הַכֹּהֵן</b> הגדול. הוא התחיל להתנבא, <b>וַיַּעֲמֹד מֵעַל לָעָם,</b> כנראה במקום גבוה במקדש, <b>וַיֹּאמֶר לָהֶם: כֹּה אָמַר הָאֱלֹהִים: לָמָה אַתֶּם עֹבְרִים אֶת־מִצְוֹת ה'</b>?<b>! וְלֹא תַצְלִיחוּ, כִּי־עֲזַבְתֶּם אֶת־ה', וַיַּעֲזֹב</b> אף הוא <b>אֶתְכֶם.</b>
(כא) בהיותו כהן הוא ניבא כנגד רוח העם והשלטון בחצר בית ה'. <b>וַיִּקְשְׁרוּ עָלָיו</b>, התארגנה כנופיית משתוללים-מטעם שהתאחדה כנגדו בעקבות הדברים הללו, ומתוך התלהמותם כנגדו – <b>וַיִּרְגְּמֻהוּ אֶבֶן בְּמִצְוַת הַמֶּלֶךְ בַּחֲצַר בֵּית ה'.</b>
(כב) קיימת חובה לשמוע בקול נביא גם כשדבריו אינם ערבים לאוזן. יואש לא קיים את החובה הזאת; יתר על כן, כאן מדובר באדם שהוא גם נביא וגם כהן, ולא די בכך, הוא גם מי שהציל את אביו – <b>וְלֹא־זָכַר יוֹאָשׁ הַמֶּלֶךְ</b> את <b>הַחֶסֶד אֲשֶׁר עָשָׂה יְהוֹיָדָע אָבִיו</b> של זכריה <b>עִמּוֹ, וַיַּהֲרֹג אֶת־בְּנוֹ. וּכְמוֹתוֹ</b>, בשעת מותו <b>אָמַר</b> זכריה<b>: יֵרֶא ה'</b> את המעשה הזה <b>וְיִדְרֹשׁ</b> את דמי. ה' ייפרע מרוצחי.
(כג) <b>וַיְהִי לִתְקוּפַת הַשָּׁנָה,</b> כאשר השנה הקיפה את סיבובה, כעבור שנה <b>עָלָה עָלָיו</b> – על יואש <b>חֵיל אֲרָם, וַיָּבֹאוּ אֶל־יְהוּדָה וִירוּשָׁלִַם. וַיַּשְׁחִיתוּ</b>, הרגו <b>אֶת־כָּל־שָׂרֵי הָעָם מֵעָם,</b> מתוך העם; השחיתום מהיותם עם, כלומר חדלו לתפקד כצבא; או: ומהעם, <b>וְכָל־שְׁלָלָם שִׁלְּחוּ לְמֶלֶךְ דַּרְמָשֶׂק.</b> שהייתה עיר הבירה שלהם.
(כד) <b>כִּי</b>, אף ש<b>בְמִצְעַר</b>, במעט <b>אֲנָשִׁים בָּאוּ חֵיל אֲרָם.</b> למרות מספרם הקטן של הארמים, כיוון שהפתיעו את יואש, הוא לא הצליח להתגונן, <b>וַה' נָתַן בְּיָדָם חַיִל</b>, הצלחה, כוח <b>לָרֹב מְאֹד</b> כנגד יהודה, <b>כִּי עָזְבוּ</b> אנשי יהודה <b>אֶת־ה' אֱלֹהֵי אֲבוֹתֵיהֶם, וְאֶת־יוֹאָשׁ עָשׂוּ</b> הארמים <b>שְׁפָטִים.</b> במלך התעללו, אך לא הרגו אותו.
(כה) <b>וּבְלֶכְתָּם מִמֶּנּוּ, כִּי־עָזְבוּ אֹתוֹ בְּמַחֲלֻיִים</b>, ייסורים <b>רַבִּים</b> אחרי השפטים שעשו בו, <b>הִתְקַשְּׁרוּ עָלָיו</b>, התקוממו כנגדו <b>עֲבָדָיו בּ</b>נקמת <b>דְמֵי בְּנֵי יְהוֹיָדָע הַכֹּהֵן, וַיַּהַרְגֻהוּ עַל־מִטָּתוֹ,</b> בעודו חסר אונים, פגוע וכואב, <b>וַיָּמֹת.</b> הזכרתם של בני יהוידע הכהן עשויה לרמז שהמלך לא הרג רק את זכריה הנביא עצמו, אלא דאג שיהרגו גם את שאר בניו של יהוידע, שמן הסתם תמכו באחיהם. <b>וַיִּקְבְּרֻהוּ בְּעִיר דָּוִיד, וְלֹא קְבָרֻהוּ בְּקִבְרוֹת</b> שאר <b>הַמְּלָכִים,</b> מפני שנהג כפי שנהג, ואולי גם משום שמת כמלך שבּוּזה לאחר שנחל מפלה.
(כו) <b>וְאֵלֶּה</b> שני האנשים <b>הַמִּתְקַשְּׁרִים</b>, הקושרים <b>עָלָיו: זָבָד בֶּן־שִׁמְעָת הָעַמּוֹנִית וִיהוֹזָבָד בֶּן־שִׁמְרִית הַמּוֹאָבִית.</b> שניהם היו שרים או בעלי מעמד בחצר המלוכה, והם שדאגו להרוג אותו.
(כז) <b>ו</b>סיפור <b>בָנָיו, יִרֶב הַמַּשָּׂא</b>, ירבה הדיבור העמוס <b>עָלָיו</b>. או: בניו של יואש והנבואות הרבות שנאמרו עליו, <b>וִיסוֹד</b>, וייסוד, הקמתו מחדש של <b>בֵּית הָאֱלֹהִים</b>, כל הדברים האלה <b>הִנָּם כְּתוּבִים עַל־מִדְרַשׁ סֵפֶר הַמְּלָכִים,</b> שאינו ספר דברי הימים של מלכי יהודה וישראל, אלא ספר שהיה מעין נספח או ביאור לספר המלכים, ובו פורט הכול. <b>וַיִּמְלֹךְ אֲמַצְיָהוּ בְנוֹ</b> של יואש <b>תַּחְתָּיו.</b> הריגת יואש לא הייתה מהפכה נגד השלטון, אלא פעולה ממוקדת שכוּונה כנגד המלך על כפיות הטובה שלו כלפי יהוידע הכהן. ובכל זאת, כיוון שהעם היה מעוניין בהמשך שלטון בית דויד, הומלך אמציהו בנו של יואש במקומו.
<h2>פרק כה</h2>
(א) <b>בֶּן־עֶשְׂרִים וְחָמֵשׁ שָׁנָה מָלַךְ אֲמַצְיָהוּ, וְעֶשְׂרִים וָתֵשַׁע שָׁנָה מָלַךְ בִּירוּשָׁלִָם, וְשֵׁם אִמּוֹ יְהוֹעַדָּן מִירוּשָׁלָיִם.</b> וּשָׁלִָם, וְשֵׁם אִמּוֹ יְהוֹעַדָּן מִירוּשָׁלָיִם.
(ב) <b>וַיַּעַשׂ הַיָּשָׁר בְּעֵינֵי ה', רַק לֹא בְּלֵבָב שָׁלֵם.</b> אף שבעיקרו של דבר הוא נהג כראוי, הוא לא השתדל לעשות מעבר לגבולות הקבועים, והבעיות שהיו נותרו במקומן.
(ג) אמציהו עלה לשלטון אחרי שאביו נהרג בידי אנשים שמרדו בו. נקודת מוצא זו בוודאי לא העמידה את המלך החדש במצב ברור ויציב. מעשיהם של האחראים לרצח המלך הקודם היו ידועים, אבל לא נגעו בהם לרעה בשל מעמדם התקיף. <b>וַיְהִי כַּאֲשֶׁר חָזְקָה</b>, התבססה <b>הַמַּמְלָכָה עָלָיו,</b> רק כשאמציה הרגיש ששלטונו חזק דיו, <b>וַיַּהֲרֹג אֶת־עֲבָדָיו הַמַּכִּים אֶת הַמֶּלֶךְ אָבִיו,</b> יואש.
(ד) <b>וְאֶת־בְּנֵיהֶם לֹא הֵמִית,</b> אף שהיה מקובל מאוד לנקום במשפחה כולה, <b>כִּי</b> נהג <b>כַכָּתוּב בַּתּוֹרָה בְּסֵפֶר מֹשֶׁה אֲשֶׁר־צִוָּה ה' לֵאמֹר: לֹא־יָמוּתוּ אָבוֹת עַל</b>, בגלל מעשה ה<b>בָּנִים, וּבָנִים לֹא־יָמוּתוּ עַל־אָבוֹת, כִּי אִישׁ בְּחֶטְאוֹ יָמוּתוּ.</b>
(ה) <b>וַיִּקְבֹּץ</b>, כינס <b>אֲמַצְיָהוּ אֶת־יְהוּדָה וַיַּעֲמִידֵם</b>, הוא סידר אותם <b>לְ</b>פי <b>בֵית־אָבוֹת,</b> משפחות, <b>לְשָׂרֵי הָאֲלָפִים וּלְשָׂרֵי הַמֵּאוֹת לְכָל־יְהוּדָה וּבִנְיָמִן. וַיִּפְקְדֵם</b> הוא מנה אותם <b>לְמִבֶּן עֶשְׂרִים שָׁנָה וָמַעְלָה. וַיִּמְצָאֵם שְׁלֹשׁ־מֵאוֹת אֶלֶף בָּחוּר יוֹצֵא צָבָא</b>, איש צבא <b>אֹחֵז רֹמַח וְצִנָּה,</b> מגן גדול. זהו מספר קטן בהרבה מצבאות אבותיו.
(ו) כיוון שחשב שאין לו די לוחמים – <b>וַיִּשְׂכֹּר מִיִּשְׂרָאֵל</b>, שהייתה מדינה גדולה הרבה יותר, <b>מֵאָה אֶלֶף גִּבּוֹר חָיִל בְּמֵאָה כִכַּר־כָּסֶף.</b>
(ז) <b>וְאִישׁ הָאֱלֹהִים</b> שלא פורש שמו, <b>בָּא אֵלָיו לֵאמֹר: הַמֶּלֶךְ, אַל־יָבוֹא עִמְּךָ צְבָא יִשְׂרָאֵל</b> למלחמה, <b>כִּי אֵין ה'</b> הולך <b>עִם־יִשְׂרָאֵל,</b> עם <b>כֹּל בְּנֵי אֶפְרָיִם</b> הללו. ה' לא עומד לצדם מפני שהם סרו מדרכיו.
(ח) <b>כִּי</b> גם <b>אִם בֹא</b> אִתם <b>אַתָּה</b>, ואפילו <b>עֲשֵׂה חֲזַק</b>, תתחזק <b>לַמִּלְחָמָה, יַכְשִׁילְךָ הָאֱלֹהִים לִפְנֵי אוֹיֵב, כִּי יֶשׁ־כֹּחַ בֵּאלֹהִים לַעְזוֹר וּלְהַכְשִׁיל.</b>
(ט) <b>וַיֹּאמֶר אֲמַצְיָהוּ לְאִישׁ הָאֱלֹהִים: וּמַה־לַּעֲשׂוֹת לִמְאַת הַכִּכָּר אֲשֶׁר נָתַתִּי לִגְדוּד יִשְׂרָאֵל</b>, הלוא כבר שילמתי בעד הגיוס הזה? <b>וַיֹּאמֶר אִישׁ הָאֱלֹהִים: יֵשׁ לַה' לָתֶת לְךָ הַרְבֵּה מִזֶּה.</b> הוא יוכל להחזיר לך את התשלום הזה ויותר.
(י) אמציהו ציית לדברי הנביא, <b>וַיַּבְדִּילֵם אֲמַצְיָהוּ לְהַגְּדוּד אֲשֶׁר־בָּא אֵלָיו מֵאֶפְרַיִם,</b> ושלח אותם <b>לָלֶכֶת</b> חזרה <b>לִמְקוֹמָם. וַיִּחַר אַפָּם</b>, הם כעסו ונעלבו <b>מְאֹד בִּיהוּדָה,</b> שהשיבו אותם בלי להשתתף במלחמה, <b>וַיָּשׁוּבוּ לִמְקוֹמָם בָּחֳרִי־אָף.</b>
(יא) <b>וַאֲמַצְיָהוּ הִתְחַזַּק וַיִּנְהַג</b>, הוביל <b>אֶת־עַמּוֹ</b> בפלישה לאדום, <b>וַיֵּלֶךְ</b> אל <b>גֵּיא הַמֶּלַח, וַיַּךְ אֶת־בְּנֵי־שֵׂעִיר</b> האדומים <b>עֲשֶׂרֶת אֲלָפִים.</b> אדום מעולם לא הייתה אומה גדולה, ותמיד הייתה כפופה לשלטון מסוים של ממלכת יהודה, אבל מפעם לפעם היא הפכה אוטונומית יותר ולפעמים אף הגדירה את מנהיגיה מלכים. מלבד הצורך לרסן מדינה שכנה זו, היה לממלכת יהודה גם חשבון מדיני וכלכלי בעניין מפני שהאדומים החזיקו את הדרך לנמל אילת.
(יב) <b>וַעֲשֶׂרֶת אֲלָפִים</b> לוחמים <b>חַיִּים שָׁבוּ</b>, לקחו בשבי <b>בְּנֵי יְהוּדָה, וַיְבִיאוּם לְרֹאשׁ הַסָּלַע, וַיַּשְׁלִיכוּם מֵרֹאשׁ הַסֶּלַע, וְכֻלָּם נִבְקָעוּ.</b> הוציאו אותם להורג בזריקה מראש הסלע.
(יג) <b>וּ</b>מנגד, באותו הזמן <b>בְנֵי הַגְּדוּד</b> של אפרים, שהיה גדול כצבא בפני עצמו, <b>אֲשֶׁר הֵשִׁיב אֲמַצְיָהוּ מִלֶּכֶת</b>, מללכת <b>עִמּוֹ לַמִּלְחָמָה, וַיִּפְשְׁטוּ בְּעָרֵי יְהוּדָה מִשֹּׁמְרוֹן וְעַד־בֵּית חוֹרוֹן.</b> הם השתוללו והתנקמו בערי יהודה על העלבון שגרמו להם, <b>וַיַּכּוּ מֵהֶם</b> – מאנשי יהודה <b>שְׁלֹשֶׁת אֲלָפִים, וַיָּבֹזּוּ בִּזָּה רַבָּה.</b>
(יד) <b>וַיְהִי אַחֲרֵי בוֹא אֲמַצְיָהוּ מֵהַכּוֹת אֶת־אֲדוֹמִים, וַיָּבֵא</b> עמו <b>אֶת־אֱלֹהֵי בְּנֵי שֵׂעִיר</b> ליהודה שכן פולחנם מצא חן בעיניו – <b>וַיַּעֲמִידֵם לוֹ לֵאלֹהִים וְלִפְנֵיהֶם יִשְׁתַּחֲוֶה וְלָהֶם יְקַטֵּר,</b> יגיש קטורת מחמת אחווה או תחושת קרבה.
(טו) <b>וַיִּחַר־אַף ה' בַּאֲמַצְיָהוּ, וַיִּשְׁלַח אֵלָיו נָבִיא,</b> שלא ברור מי הוא, <b>וַיֹּאמֶר לוֹ: לָמָּה דָרַשְׁתָּ אֶת־אֱלֹהֵי הָעָם אֲשֶׁר לֹא־הִצִּילוּ אֶת־עַמָּם מִיָּדֶךָ</b>?<b>!</b> אתה פונה לעבודה זרה, ולא זו בלבד אלא מאמץ אלילים כאלה, שהפסידו במלחמה כביכול.
(טז) <b>וַיְהִי בְּדַבְּרוֹ אֵלָיו, וַיֹּאמֶר לוֹ</b> אמציהו<b>: הַלְיוֹעֵץ לַמֶּלֶךְ נְתַנּוּךָ,</b> מינו אותך?! כיצד אתה מעז לומר לי מה לעשות ומה לא?! <b>חֲדַל־לְךָ</b> מלהתחצף, <b>לָמָּה יַכּוּךָ. וַיֶּחְדַּל הַנָּבִיא</b> מלדבר, <b>וַיֹּאמֶר</b> רק זאת<b>: יָדַעְתִּי כִּי־יָעַץ אֱלֹהִים לְהַשְׁחִיתֶךָ, כִּי־עָשִׂיתָ זֹּאת וְלֹא שָׁמַעְתָּ לַעֲצָתִי</b>. לא תהיה תפארתך בדרך הזו. נראה שאישיותו של אמציהו לא הייתה יציבה במיוחד. הוא נטה להתפרצויות, ואולי אף סבל מתנודות נפשיות קיצוניות. לפעמים ציית לכל מה שאמר לו הנביא על אף ההשלכות המסוכנות, ובזמנים אחרים הוא ראה עצמו גדול ומרומם כמלך מנצח, ואטם את עצמו משמיעת כל ביקורת.
(יז) <b>וַיִּוָּעַץ אֲמַצְיָהוּ מֶלֶךְ יְהוּדָה, וַיִּשְׁלַח אֶל־יוֹאָשׁ בֶּן־יְהוֹאָחָז בֶּן־יֵהוּא מֶלֶךְ יִשְׂרָאֵל לֵאמֹר: לְךָ</b>, בוא <b>נִתְרָאֶה</b>, ניפגש <b>פָנִים</b> אל פנים במלחמה.
(יח) <b>וַיִּשְׁלַח יוֹאָשׁ מֶלֶךְ־יִשְׂרָאֵל</b> תשובה <b>אֶל־אֲמַצְיָהוּ מֶלֶךְ־יְהוּדָה,</b> והוא ענה לו במשל <b>לֵאמֹר: הַחוֹחַ</b>, צמח קטן קוצני <b>אֲשֶׁר בַּלְּבָנוֹן שָׁלַח אֶל־הָאֶרֶז אֲשֶׁר בַּלְּבָנוֹן לֵאמֹר:</b> הרי שנינו שייכים לצמחיית הלבנון, לכן <b>תְּנָה־אֶת־בִּתְּךָ לִבְנִי לְאִשָּׁה. וַתַּעֲבֹר</b> בינתיים <b>חַיַּת הַשָּׂדֶה אֲשֶׁר בַּלְּבָנוֹן, וַתִּרְמֹס אֶת־הַחוֹחַ.</b> החוח לא היה צריך להתיימר כל כך.
(יט) וכדי שלא יהיה שום ספק בהבנת הנמשל, ממשיך יואש ומסביר את כוונתו: <b>אָמַרְתָּ</b> לעצמך ש<b>הִנֵּה הִכִּיתָ אֶת־אֱדוֹם,</b> שאינה מדינה כה גדולה, <b>וּ</b>כבר <b>נְשָׂאֲךָ</b>, הרימך <b>לִבְּךָ לְהַכְבִּיד,</b> להתכבד. בעקבות ניצחונך אתה רוצה להכריז עלי מלחמה, כי נדמה לך שאנחנו שווי כוחות. <b>עַתָּה שְׁבָה בְּבֵיתֶךָ</b>, <b>לָמָּה תִתְגָּרֶה בְּרָעָה, וְנָפַלְתָּ</b>, ותיפול <b>אַתָּה וִיהוּדָה עִמָּךְ</b>? חבל עליך ועל אנשיך.
(כ) <b>וְלֹא־שָׁמַע אֲמַצְיָהוּ</b> לעצה הטובה הזו, <b>כִּי מֵהָאֱלֹהִים הִיא, לְמַעַן תִּתָּם</b>, כדי שאנשי ממלכת יהודה יינתנו <b>בְּיָד</b> אויביהם <b>כִּי דָרְשׁוּ אֵת אֱלֹהֵי אֱדוֹם.</b>
(כא) <b>וַיַּעַל יוֹאָשׁ מֶלֶךְ־יִשְׂרָאֵל</b> למלחמה על יהודה, <b>וַיִּתְרָאוּ פָנִים,</b> ערכו קרב מסודר, <b>הוּא וַאֲמַצְיָהוּ מֶלֶךְ־יְהוּדָה בְּבֵית שֶׁמֶשׁ אֲשֶׁר לִיהוּדָה.</b>
(כב) <b>וַיִּנָּגֶף</b>, נחלה תבוסה <b>יְהוּדָה לִפְנֵי יִשְׂרָאֵל, וַיָּנֻסוּ</b>, ברחו <b>אִישׁ לְאֹהָלָיו.</b> ממלכת ישראל הייתה גדולה יותר ומלומדת בקרבות עם סביבתה, ואילו גבולותיה של ממלכת יהודה הקטנה היו בדרך כלל שקטים יותר. על כן לא היו לאמציהו סיכויים גדולים.
(כג) <b>וְאֵת אֲמַצְיָהוּ מֶלֶךְ־יְהוּדָה בֶּן־יוֹאָשׁ בֶּן־יְהוֹאָחָז תָּפַשׂ יוֹאָשׁ מֶלֶךְ־יִשְׂרָאֵל בְּבֵית שָׁמֶשׁ,</b> אך לא הרגו, <b>וַיְבִיאֵהוּ</b> אל <b>יְרוּשָׁלִַם, וַיִּפְרֹץ בְּחוֹמַת יְרוּשָׁלִַם מִשַּׁעַר אֶפְרַיִם עַד־שַׁעַר הַפּוֹנֶה</b>, שנקרא גם שַׁעַר הַפִּנָּה, <b>אַרְבַּע מֵאוֹת אַמָּה,</b> פרצה גדולה על מנת להראות את כוחו ולהרתיע את יהודה.
(כד) <b>וְכָל־הַזָּהָב וְהַכֶּסֶף וְאֵת כָּל־הַכֵּלִים הַנִּמְצְאִים בְּבֵית־הָאֱלֹהִים עִם־עֹבֵד אֱדוֹם</b>, הממונה על שמירתם, <b>וְאֶת־אוֹצְרוֹת בֵּית הַמֶּלֶךְ</b> לקח יואש כשלל, <b>וְאֵת בְּנֵי הַתַּעֲרֻבוֹת.</b> מלכים גדולים נהגו להחזיק אצלם ילדים משבטים או עמים אחרים כערובה להתנהגות הוריהם, וההורים ידעו כי אם יפעלו נגד המלכות – בניהם ייפגעו. בני התערובות הללו לא היו רק נכס כלכלי אלא גם נכס פוליטי. <b>וַיָּשָׁב</b> ל<b>שֹׁמְרוֹן</b> לאחר שניצח במלחמה.
(כה) <b>וַיְחִי אֲמַצְיָהוּ בֶן־יוֹאָשׁ מֶלֶךְ יְהוּדָה אַחֲרֵי מוֹת יוֹאָשׁ בֶּן־יְהוֹאָחָז מֶלֶךְ יִשְׂרָאֵל חֲמֵשׁ עֶשְׂרֵה שָׁנָה</b> נוספות.
(כו) <b>וְיֶתֶר דִּבְרֵי אֲמַצְיָהוּ הָרִאשֹׁנִים</b> – ההליכה בדרכי ה' <b>וְהָאַחֲרוֹנִים</b> – הידרדרותו כאשר עזב את ה', לבו גבה והוא המיט צרות גם על העם, <b>הֲלֹא הִנָּם כְּתוּבִים עַל־סֵפֶר מַלְכֵי יְהוּדָה וְיִשְׂרָאֵל.</b>
(כז) <b>וּמֵעֵת אֲשֶׁר־סָר אֲמַצְיָהוּ מֵאַחֲרֵי ה'</b>, הוא איבד לא רק את הקשר עם ה', גם בני אדם לא חיבבו אותו, <b>וַיִּקְשְׁרוּ עָלָיו קֶשֶׁר</b>, התארגן נגדו מרד <b>בִּירוּשָׁלִַם. וַיָּנָס לָכִישָׁה,</b> ללכיש, שהייתה עיר מבצר של מלכי יהודה, <b>וַיִּשְׁלְחוּ אַחֲרָיו</b> המורדים, שהיו חזקים מספיק, <b>לָכִישָׁה, וַיְמִיתֻהוּ שָׁם.</b> בממלכת ישראל כמעט לא הייתה שושלת שהאריכה ימים. תמיד היה מי שהרגיש שביכולתו למרוד במלך. לעומת זאת, ביהודה שושלת המלוכה הייתה יציבה. ובכל זאת היו גם בה דורות שבהם התערערה היציבות השלטונית. כך מצאו מלכי יהודה אמציהו ויואש אביו את מותם בידי מורדים.
(כח) <b>וַיִּשָּׂאֻהוּ עַל־הַסּוּסִים</b> מלכיש, <b>וַיִּקְבְּרוּ אֹתוֹ עִם־אֲבֹתָיו בְּעִיר יְהוּדָה,</b> בירושלים.
<h2>פרק כו</h2>
(א) <b>וַיִּקְחוּ כָּל־עַם יְהוּדָה אֶת־עֻזִּיָּהוּ,</b> שנקרא במקומות אחרים עֻזיה או עזריה, <b>וְהוּא בֶּן־שֵׁשׁ עֶשְׂרֵה שָׁנָה, וַיַּמְלִיכוּ אֹתוֹ תַּחַת אָבִיו אֲמַצְיָהוּ.</b>
(ב) <b>הוּא בָּנָה</b> מחדש <b>אֶת־אֵילוֹת</b>, אילת, עיר הנמל הדרומית <b>וַיְשִׁיבֶהָ לִיהוּדָה אַחֲרֵי שְׁכַב־הַמֶּלֶךְ</b> אמציהו <b>עִם־אֲבֹתָיו.</b>
(ג) <b>בֶּן־שֵׁשׁ עֶשְׂרֵה שָׁנָה עֻזִּיָּהוּ בְמָלְכוֹ, וַחֲמִשִּׁים וּשְׁתַּיִם שָׁנָה מָלַךְ בִּירוּשָׁלִָם.</b> מלכותו הייתה כמעט הארוכה ביותר בתולדות ממלכת יהודה, ואכן הספיק לפעול בה הרבה. <b>וְשֵׁם אִמּוֹ יְכָלְיָה מִן־יְרוּשָׁלִָם.</b>
(ד) <b>וַיַּעַשׂ הַיָּשָׁר בְּעֵינֵי ה', כְּכֹל אֲשֶׁר־עָשָׂה אֲמַצְיָהוּ אָבִיו</b> בתקופתו הראשונה.
(ה) <b>וַיְהִי</b> דרכו <b>לִדְרֹשׁ אֱלֹהִים בִּימֵי זְכַרְיָהוּ</b>, שהיה נביא או איש צדיק וקדוש <b>הַמֵּבִין בִּרְאֹת</b>, במראות <b>הָאֱלֹהִים,</b> או: במה שהאלוקים בוחר ורוצה. <b>וּבִימֵי דָּרְשׁוֹ אֶת־ה'</b>, בזמן שעֻזיהו נהג כראוי <b>הִצְלִיחוֹ הָאֱלֹהִים.</b>
(ו) <b>וַיֵּצֵא</b> עֻזיהו <b>וַיִּלָּחֶם בַּפְּלִשְׁתִּים, וַיִּפְרֹץ אֶת־חוֹמַת גַּת וְאֵת חוֹמַת יַבְנֶה וְאֵת חוֹמַת אַשְׁדּוֹד,</b> שהייתה אף היא אחד ממחוזות הפלשתים, <b>וַיִּבְנֶה עָרִים בְּאַשְׁדּוֹד וּב</b>מרחב <b>פְּלִשְׁתִּים.</b>
(ז) <b>וַיַּעְזְרֵהוּ הָאֱלֹהִים</b> לגבור <b>עַל־פְּלִשְׁתִּים</b>, שכבר לא היו עם גדול וחזק, <b>וְעַל־הָעַרְבִים הַיֹּשְׁבִים בְּגוּר־בָּעַל וְ</b>כן <b>הַמְּעוּנִים</b>, בני אומה קטנה שנקראה מעון. בניסיונות של עֻזיהו לקומם את המדינה, הוא לחם באויבים שמסביבו.
(ח) <b>וַיִּתְּנוּ הָעַמּוֹנִים מִנְחָה</b>, מתנה לאות כניעה ונאמנות <b>לְעֻזִּיָּהוּ.</b> כניעת העמונים לעֻזיה ללא מלחמה היא ביטוי לתוקפו של מלך יהודה. <b>וַיֵּלֶךְ שְׁמוֹ עַד־לְבוֹא מִצְרַיִם, כִּי הֶחֱזִיק</b>, התחזק <b>עַד־לְמָעְלָה,</b> עד מאוד. אפילו המצרים הכירו בכוחה המדיני של ממלכת יהודה בימי עֻזיה. אמנם בינה ובין מצרים נדדו שבטים ערביים ואחרים, וגם האדומיים חיו באותו אזור, אבל אלה לא היו כוחות משמעותיים.
(ט) <b>וַיִּבֶן עֻזִּיָּהוּ מִגְדָּלִים</b> לחומות <b>בִּירוּשָׁלִַם עַל־שַׁעַר הַפִּנָּה וְעַל־שַׁעַר הַגַּיְא וְעַל־הַמִּקְצוֹעַ וַיְחַזְּקֵם</b> לתוספת ביצור.
(י) <b>וַיִּבֶן מִגְדָּלִים בַּמִּדְבָּר, וַיַּחְצֹב בֹּרוֹת רַבִּים, כִּי מִקְנֶה־רַב הָיָה לוֹ וּבַשְּׁפֵלָה</b>, בשפלה <b>וּבַמִּישׁוֹר.</b> היו לו גם <b>אִכָּרִים וְכֹרְמִים בֶּהָרִים וּבַכַּרְמֶל,</b> אזור שדות וכרמים, שכן רצה לקדם את החקלאות, <b>כִּי־אֹהֵב אֲדָמָה הָיָה.</b>
(יא) <b>וַיְהִי לְעֻזִּיָּהוּ חַיִל עֹשֵׂה מִלְחָמָה, יוֹצְאֵי צָבָא לִגְדוּד בְּמִסְפַּר פְּקֻדָּתָם</b>, מנויים ומחולקים למחלקותיהם, לתפקידיהם, או: למפקדיהם <b>בְּיַד יְעִיאֵל הַסּוֹפֵר וּמַעֲשֵׂיָהוּ הַשּׁוֹטֵר</b>, המפקד על סדרי השלטון הציבורי <b>עַל יַד־חֲנַנְיָהוּ מִשָּׂרֵי הַמֶּלֶךְ.</b>
(יב) <b>כֹּל מִסְפַּר רָאשֵׁי הָאָבוֹת לְגִבּוֹרֵי חָיִל</b>, הסגל הפיקודי – <b>אַלְפַּיִם וְשֵׁשׁ מֵאוֹת.</b>
(יג) <b>וְעַל־יָדָם</b>, תחת פיקודם היה <b>חֵיל צָבָא</b> שמָּנה <b>שְׁלֹשׁ מֵאוֹת אֶלֶף וְשִׁבְעַת אֲלָפִים וַחֲמֵשׁ מֵאוֹת עוֹשֵׂי מִלְחָמָה בְּכֹחַ חָיִל,</b> ותפקידם היה <b>לַעְזֹר לַמֶּלֶךְ עַל־הָאוֹיֵב.</b>
(יד) <b>וַיָּכֶן לָהֶם עֻזִּיָּהוּ, לְכָל־הַצָּבָא, מָגִנִּים וּרְמָחִים וְכוֹבָעִים וְשִׁרְיֹנוֹת וּקְשָׁתוֹת וּ</b>כלי ריגום <b>לְאַבְנֵי קְלָעִים.</b> עֻזיהו היה איש מאורגן. שלא כפעולותיו הקפריזיות-לעתים של אמציהו, עֻזיהו עסק ביסודיות בכל תחום – בחקלאות, בבנייה, בביצורים ובאספקת הציוד והנשק לצבא.
(טו) <b>וַיַּעַשׂ בִּירוּשָׁלִַם חִשְּׁבֹנוֹת</b>, אמצאות <b>מַחֲשֶׁבֶת חוֹשֵׁב,</b> מחוכמות, <b>לִהְיוֹת עַל־הַמִּגְדָּלִים וְעַל־הַפִּנּוֹת, לִירוֹא</b>, לירות <b>בַּחִצִּים וּבָאֲבָנִים גְּדֹלוֹת,</b> כנראה מבנים מורכבים שניצבו על המגדלים ועל פינות החומה, שאפשר היה לירות מהם. <b>וַיֵּצֵא שְׁמוֹ</b> של עֻזיהו <b>עַד־לְמֵרָחוֹק, כִּי־הִפְלִיא</b>, עשה דברים מופלאים כדי <b>לְהֵעָזֵר</b> בהם <b>עַד כִּי־חָזָק.</b> אף שמלך על מדינה קטנה, קידם את הצבא ואת מבצריו, וכל צעד שצעד הוביל אותו לצעד אחר.
(טז) כבר שנים לא היה ביהודה מלך כה תקיף ומוצלח כעֻזיהו. <b>ו</b>אולם <b>כְחֶזְקָתוֹ,</b> כאשר הוא התחזק, <b>גָּבַהּ לִבּוֹ</b>, הוא נעשה גאה יותר ויותר <b>עַד־לְהַשְׁחִית, וַיִּמְעַל בַּה' אֱלֹהָיו, וַיָּבֹא אֶל־הֵיכַל ה' לְהַקְטִיר עַל־מִזְבַּח הַקְּטֹרֶת.</b> בכך חיקה את עמי האזור, שבהם נתפס המלך כקדוש, ולכן הקריב קרבנות מפעם לפעם. לא זה היה מנהגם של ישראל, אך כיוון שעֻזיהו הצליח, התגאה ונעשה מעורב בהמולה הבינלאומית, הוא חשב שמותר לו להקטיר קטורת – מעשה הנעשה על ידי הכהנים בלבד.
(יז) <b>וַיָּבֹא אַחֲרָיו עֲזַרְיָהוּ הַכֹּהֵן</b> הגדול, <b>וְעִמּוֹ כֹּהֲנִים לַה' שְׁמוֹנִים בְּנֵי־חָיִל,</b> זריזים <b>ו</b>אמיצים.
(יח) <b>וַיַּעַמְדוּ עַל־עֻזִּיָּהוּ הַמֶּלֶךְ, וַיֹּאמְרוּ לוֹ: לֹא־לְךָ, עֻזִּיָּהוּ, לְהַקְטִיר לַה', כִּי</b> אם <b>לַכֹּהֲנִים בְּנֵי־אַהֲרֹן הַמְקֻדָּשִׁים</b>, המוקדשים, כלומר המיוחדים, או: אלו שנעשו קודש <b>לְהַקְטִיר. צֵא מִן־הַמִּקְדָּשׁ כִּי מָעַלְתָּ, וְלֹא־לְךָ</b> יהיה הדבר <b>לְכָבוֹד מֵה' אֱלֹהִים.</b>
(יט) יש להניח שהמלך בא עם פמליה קטנה משלו, אבל אחריו הגיעה קבוצת כהנים גדולה לסלקו החוצה. <b>וַיִּזְעַף</b>, כעס מאוד <b>עֻזִּיָּהוּ, וּבְיָדוֹ</b> כבר הייתה נתונה <b>מִקְטֶרֶת</b>, מחתה שעליה קטורת <b>לְהַקְטִיר. וּבְזַעְפּוֹ עִם־הַכֹּהֲנִים, וְהַצָּרַעַת</b> הבוהקת <b>זָרְחָה</b> פתאום <b>בְמִצְחוֹ לִפְנֵי הַכֹּהֲנִים בְּבֵית ה' מֵעַל</b>, סמוך <b>לְמִזְבַּח הַקְּטֹרֶת.</b>
(כ) <b>וַיִּפֶן אֵלָיו עֲזַרְיָהוּ כֹהֵן הָרֹאשׁ</b>, הכהן הראשי <b>וְכָל־הַכֹּהֲנִים, וְהִנֵּה־הוּא מְצֹרָע בְּמִצְחוֹ.</b> הצרעת נחשבה מחלה נוראה המביאה להרחקת הלוקים בה מהחברה, ולכן – <b>וַיַּבְהִלוּהוּ</b>, האיצו אותו לצאת <b>מִשָּׁם, וְגַם־הוּא נִדְחַף</b>, רץ <b>לָצֵאת כִּי</b> הרגיש ש<b>נִגְּעוֹ</b>, הטיל בו נגע <b>ה'.</b>
(כא) <b>וַיְהִי עֻזִּיָּהוּ הַמֶּלֶךְ מְצֹרָע עַד־יוֹם מוֹתוֹ, וַיֵּשֶׁב</b> ב<b>בֵית הַחָפְשִׁית,</b> מקום הסגר שבו כולאים את המצורעים מחוץ למחנה. הוא עדיין מכונה עֻזִּיָּהוּ הַמֶּלֶךְ, משום שלא הוסר ממלכותו באופן רשמי, אבל בפועל הוא חדל למשול במדינה שכן היה מבודד. <b>מְצֹרָע, כִּי נִגְזַר</b>, נכרת, הופרד <b>מִבֵּית ה'. וְיוֹתָם בְּנוֹ</b> התמנה לאחראי <b>עַל־בֵּית הַמֶּלֶךְ, שׁוֹפֵט אֶת־עַם הָאָרֶץ.</b> השלטון בפועל עבר לבנו יותם.
(כב) <b>וְיֶתֶר דִּבְרֵי עֻזִּיָּהוּ הָרִאשֹׁנִים</b>, שנחשבו לו לטובה, <b>וְהָאַחֲרֹנִים</b>, שלא היו לטובה, <b>כָּתַב יְשַׁעְיָהוּ בֶן־אָמוֹץ הַנָּבִיא.</b> בספר ישעיה אמנם מוזכר שהנביא פעל בימי עֻזיהו, אבל לא נאמר שם דבר על המלך, ומכאן שמדובר כאן בספר אחר שלא שרד.
(כג) <b>וַיִּשְׁכַּב עֻזִּיָּהוּ עִם־אֲבֹתָיו, וַיִּקְבְּרוּ אֹתוֹ עִם־אֲבֹתָיו בִּשְׂדֵה הַקְּבוּרָה אֲשֶׁר</b> בחלקה ש<b>לַמְּלָכִים,</b> לא בקברי בית דויד ממש אלא מבחוץ, <b>כִּי אָמְרוּ: מְצֹרָע הוּא. וַיִּמְלֹךְ יוֹתָם בְּנוֹ תַּחְתָּיו.</b>
<h2>פרק כז</h2>
(א) <b>בֶּן־עֶשְׂרִים וְחָמֵשׁ שָׁנָה</b> היה <b>יוֹתָם בְּמָלְכוֹ, וְשֵׁשׁ־עֶשְׂרֵה שָׁנָה מָלַךְ בִּירוּשָׁלִָם, וְשֵׁם אִמּוֹ יְרוּשָׁה בַּת־צָדוֹק.</b>
(ב) <b>וַיַּעַשׂ הַיָּשָׁר בְּעֵינֵי ה' כְּכֹל אֲשֶׁר־עָשָׂה עֻזִּיָּהוּ אָבִיו,</b> שבסך הכול נהג כראוי, <b>רַק</b> לעומת אביו עֻזיהו, יותם <b>לֹא־בָא אֶל־הֵיכַל ה'</b> להקריב. לו לא היו יומרות, שכן למד את הלקח מניסיונו של אביו. המלך יכול היה לדאוג למקדש ולנעשה בסביבתו, <b>וְ</b>אולם <b>עוֹד הָעָם מַשְׁחִיתִים</b> בימיו, שכן על העם קשה היה לו להשפיע, והבמות הפרטיות לא סרו.
(ג) הוא היה מלך פעלתן כאביו. הוא המשיך את עבודתו של עֻזיהו בבנייה, בביצורים ובחיזוק הגבולות: <b>הוּא בָּנָה אֶת־שַׁעַר בֵּית־ה' הָעֶלְיוֹן, וּבְחוֹמַת הָעֹפֶל</b>, מבנה או שטח מבוצר ומוגבה <b>בָּנָה לָרֹב.</b>
(ד) <b>וְעָרִים</b> חדשות <b>בָּנָה</b> במקומות שונים <b>בְּהַר יְהוּדָה, וּבֶחֳרָשִׁים</b>, מקומות מיוערים <b>בָּנָה בִּירָנִיּוֹת</b>, מבצרים <b>וּמִגְדָּלִים</b> לשם הגנה ותצפית.
(ה) <b>וְהוּא נִלְחַם עִם־מֶלֶךְ בְּנֵי־עַמּוֹן, וַיֶּחֱזַק עֲלֵיהֶם</b>, גבר על העמונים, <b>וַיִּתְּנוּ־לוֹ בְנֵי־עַמּוֹן בַּשָּׁנָה הַהִיא מֵאָה כִּכַּר־כֶּסֶף, וַעֲשֶׂרֶת אֲלָפִים כֹּרִים</b>. הכור היא מידת נפח המכילה למעלה מ-210 ליטר, <b>חִטִּים, וּשְׂעוֹרִים</b> – <b>עֲשֶׂרֶת אֲלָפִים</b> כורים. אלה הן כמויות הגונות אבל לא אדירות, שהרי ממלכת בני עמון לא הייתה ממלכה גדולה. <b>זֹאת הֵשִׁיבוּ לוֹ בְּנֵי עַמּוֹן</b> בתור קנס באותה שונה <b>ו</b>כן <b>בַשָּׁנָה הַשֵּׁנִית וְהַשְּׁלִשִׁית.</b>
(ו) <b>וַיִּתְחַזֵּק יוֹתָם, כִּי הֵכִין</b>, ביסס וכיוון את <b>דְּרָכָיו לִפְנֵי ה' אֱלֹהָיו.</b>
(ז) <b>וְיֶתֶר דִּבְרֵי יוֹתָם וְכָל־מִלְחֲמֹתָיו וּדְרָכָיו הִנָּם כְּתוּבִים עַל־סֵפֶר מַלְכֵי יִשְׂרָאֵל וִיהוּדָה.</b> יוֹתָם וְכָל־מִלְחֲמֹתָיו וּדְרָכָיו הִנָּם כְּתוּבִים עַל־סֵפֶר מַלְכֵי יִשְׂרָאֵל וִיהוּדָה.
(ח) <b>בֶּן־עֶשְׂרִים וְחָמֵשׁ שָׁנָה הָיָה בְמָלְכוֹ,</b> כאמור, <b>וְשֵׁשׁ־עֶשְׂרֵה שָׁנָה מָלַךְ בִּירוּשָׁלִָם.</b>
(ט) <b>וַיִּשְׁכַּב יוֹתָם עִם־אֲבֹתָיו, וַיִּקְבְּרוּ אֹתוֹ בְּעִיר דָּוִיד</b> כאחד המלכים הרצויים. <b>וַיִּמְלֹךְ אָחָז בְּנוֹ תַּחְתָּיו.</b>
<h2>פרק כח</h2>
(א) <b>בֶּן־עֶשְׂרִים שָׁנָה</b> היה <b>אָחָז בְּמָלְכוֹ, וְשֵׁשׁ־עֶשְׂרֵה שָׁנָה מָלַךְ בִּירוּשָׁלִָם, וְלֹא־עָשָׂה הַיָּשָׁר בְּעֵינֵי ה' כְּדָוִיד אָבִיו.</b> מָלַךְ בִּירוּשָׁלִָם, וְלֹא־עָשָׂה הַיָּשָׁר בְּעֵינֵי ה' כְּדָוִיד אָבִיו.
(ב) <b>וַיֵּלֶךְ בְּדַרְכֵי מַלְכֵי יִשְׂרָאֵל, וְגַם מַסֵּכוֹת</b>, פסלים יצוקים <b>עָשָׂה ל</b>פולחן ה<b>בְּעָלִים.</b>
(ג) <b>וְהוּא הִקְטִיר</b>, שרף קטורת לצורכי פולחן או קרבנות חיים <b>בְּגֵיא בֶן־הִנֹּם, וַיַּבְעֵר אֶת־בָּנָיו בָּאֵשׁ,</b> כנראה לא שרפם אלא העבירם בתוך אש כקרבן סמלי, <b>כְּתֹעֲבוֹת הַגּוֹיִם אֲשֶׁר הֹרִישׁ ה' מִפְּנֵי בְּנֵי יִשְׂרָאֵל.</b>
(ד) <b>וַיְזַבֵּחַ</b>, שחט בהמות <b>וַיְקַטֵּר בַּבָּמוֹת וְעַל־הַגְּבָעוֹת וְתַחַת כָּל־עֵץ רַעֲנָן.</b>
(ה) <b>וַיִּתְּנֵהוּ ה' אֱלֹהָיו בְּיַד מֶלֶךְ אֲרָם, וַיַּכּוּ־בוֹ</b> – בעם יהודה <b>וַיִּשְׁבּוּ מִמֶּנּוּ שִׁבְיָה גְדוֹלָה וַיָּבִיאוּ</b> מהשבויים ל<b>דַּרְמָשֶׂק. וְגַם בְּיַד־מֶלֶךְ יִשְׂרָאֵל נִתָּן, וַיַּךְ־בּוֹ מַכָּה גְדוֹלָה.</b> גם מלך ישראל עלה להילחם על ארץ יהודה, אולי עם הארמים – מעשה שלא התרחש שנים רבות – והכה בערי יהודה, אך לא הכריע את ירושלים.
(ו) <b>וַיַּהֲרֹג פֶּקַח בֶּן־רְמַלְיָהוּ</b> מלך ישראל <b>בִּיהוּדָה מֵאָה וְעֶשְׂרִים אֶלֶף בְּיוֹם אֶחָד, הַכֹּל בְּנֵי־חָיִל, בְּעָזְבָם אֶת־ה' אֱלֹהֵי אֲבוֹתָם.</b>
(ז) <b>וַיַּהֲרֹג זִכְרִי גִּבּוֹר אֶפְרַיִם אֶת־מַעֲשֵׂיָהוּ בֶּן־הַמֶּלֶךְ וְאֶת־עַזְרִיקָם נְגִיד הַבָּיִת</b>, הממונה על בית המלוכה <b>וְאֶת־אֶלְקָנָה מִשְׁנֵה הַמֶּלֶךְ.</b> זכרי גיבור אפרים הצליח לפגוע אפילו במפקדי הצבא וראשי המדינה של יהודה.
(ח) <b>וַיִּשְׁבּוּ בְנֵי־יִשְׂרָאֵל מֵאֲחֵיהֶם מָאתַיִם אֶלֶף נָשִׁים, בָּנִים וּבָנוֹת, וְגַם־שָׁלָל רָב בָּזְזוּ מֵהֶם וַיָּבִיאוּ אֶת־הַשָּׁלָל לְשֹׁמְרוֹן.</b> הם לא כבשו את המדינה, אבל הם ניצחו בקרבות ולקחו שלל ושבויים.
(ט) <b>וְשָׁם</b> – בשֹׁמרון <b>הָיָה נָבִיא לַה', עֹדֵד שְׁמוֹ, וַיֵּצֵא לִפְנֵי</b>, לקראת <b>הַצָּבָא הַבָּא</b> בחזרה <b>לְשֹׁמְרוֹן וַיֹּאמֶר לָהֶם: הִנֵּה בַּחֲמַת ה' אֱלֹהֵי־אֲבוֹתֵיכֶם עַל־יְהוּדָה</b>, מאחר שהוא כועס עליהם, <b>נְתָנָם בְּיֶדְכֶם, וַתַּהַרְגוּ־בָם בְּזַעַף</b> ש<b>עַד לַשָּׁמַיִם הִגִּיעַ,</b> בזעם גדול מאוד.
(י) <b>וְעַתָּה</b> את <b>בְּנֵי־יְהוּדָה וִירוּשָׁלִַם אַתֶּם אֹמְרִים</b>, רוצים <b>לִכְבֹּשׁ לַעֲבָדִים וְלִשְׁפָחוֹת לָכֶם,</b> כשבויי מלחמה. <b>הֲלֹא רַק־אַתֶּם</b> יודעים ש<b>עִמָּכֶם אֲשָׁמוֹת</b>, פשעים <b>לַה' אֱלֹהֵיכֶם,</b> יותר מהם.
(יא) <b>וְעַתָּה שְׁמָעוּנִי וְהָשִׁיבוּ</b> את <b>הַשִּׁבְיָה</b>, כלל השבויים <b>אֲשֶׁר שְׁבִיתֶם מֵאֲחֵיכֶם, כִּי חֲרוֹן אַף</b>, כעסו של <b>ה'</b> מוטל <b>עֲלֵיכֶם</b> יותר. גם אם מגיע להם עונש, העונש שאתם חייבים בו כבד יותר. לפיכך גם תיענשו יותר אם תקחו מהם שבויים.
(יב) <b>וַיָּקֻמוּ אֲנָשִׁים מֵרָאשֵׁי בְנֵי־אֶפְרַיִם</b> – <b>עֲזַרְיָהוּ בֶן־יְהוֹחָנָן בֶּרֶכְיָהוּ בֶן־מְשִׁלֵּמוֹת וִיחִזְקִיָּהוּ בֶּן־שַׁלֻּם וַעֲמָשָׂא בֶּן־חַדְלָי,</b> שלושת המנהיגים עמדו <b>עַל־הַבָּאִים מִן־הַצָּבָא,</b>
(יג) <b>וַיֹּאמְרוּ לָהֶם: לֹא־תָבִיאוּ אֶת־הַשִּׁבְיָה הֵנָּה, כִּי לְאַשְׁמַת</b>, לעונש <b>ה' עָלֵינוּ אַתֶּם אֹמְרִים לְהֹסִיף עַל־חַטֹּאתֵנוּ וְעַל־אַשְׁמָתֵנוּ.</b> דיינו בעברות שיש כבר בידינו. תהיה זו טיפשות להוסיף עלינו אשמה במעשה הזה <b>כִּי־רַבָּה אַשְׁמָה לָנוּ וַחֲרוֹן אָף עַל־יִשְׂרָאֵל.</b> מסתבר שחלק מאנשי ישראל ידעו כי דרכם, הנוחה להם יותר, אינה דרך הישר והטוב.
(יד) <b>וַיַּעֲזֹב הֶחָלוּץ אֶת־הַשִּׁבְיָה</b>, השבויים <b>וְאֶת־הַבִּזָּה</b>, השלל, <b>לִפְנֵי הַשָּׂרִים וְכָל־הַקָּהָל.</b> חלוצי הצבא הניחו את השבויים ואת השלל לפני השרים כדי שהם יטפלו בעניין.
(טו) <b>וַיָּקֻמוּ הָאֲנָשִׁים אֲשֶׁר־נִקְּבוּ בְשֵׁמוֹת</b> לעיל, שעוררו את העם להקשיב לדברי הנביא, <b>וַיַּחֲזִיקוּ</b>, תמכו <b>בַשִּׁבְיָה, וְ</b>את <b>כָל־מַעֲרֻמֵּיהֶם הִלְבִּישׁוּ מִן־הַשָּׁלָל, וַיַּלְבִּשׁוּם וַיַּנְעִלוּם וַיַּאֲכִלוּם וַיַּשְׁקוּם וַיְסֻכוּם</b>, סכו אותם בשמן <b>וַיְנַהֲלוּם</b>, הובילו אותם <b>בַּחֲמֹרִים לְכָל־כּוֹשֵׁל,</b> כל מי שהתקשה ללכת, <b>וַיְבִיאוּם</b> אל <b>יְרֵחוֹ עִיר־הַתְּמָרִים אֵצֶל אֲחֵיהֶם, וַיָּשׁוּבוּ שֹׁמְרוֹן.</b> הם לא החזירו אותם מחמת לחץ חיצוני כלשהו, אלא בגלל הרגשתם שהחזקתם כשבויים היא עוול. היה ברור להם שאף שישראל ויהודה נלחמים אלה באלה, בכל זאת הם עם אחד ומשפחה אחת, ולכן אסור להם לנהוג כך בשבויי המלחמה.
(טז) <b>בָּעֵת הַהִיא שָׁלַח הַמֶּלֶךְ אָחָז</b> שליחים <b>עַל</b>, אל <b>מַלְכֵי אַשּׁוּר</b> שיבואו <b>לַעְזֹר לוֹ</b> במאבקו בארמים ובישראל. הוא ניסה לקבל סיוע מאשור, שכבר הייתה אימפריה שהתעצמה עוד ועוד, והייתה בעורפם של הארמים. יהודה לא סבלה רק מהארמים ומישראל –
(יז) <b>וְעוֹד אֲדוֹמִים בָּאוּ,</b> פלשו למדינה <b>וַיַּכּוּ בִיהוּדָה וַיִּשְׁבּוּ־שֶׁבִי.</b>
(יח) <b>וּפְלִשְׁתִּים</b> גם הם <b>פָּשְׁטוּ בְּעָרֵי הַשְּׁפֵלָה וְהַנֶּגֶב</b> ש<b>לִיהוּדָה, וַיִּלְכְּדוּ אֶת־בֵּית־שֶׁמֶשׁ וְאֶת־אַיָּלוֹן וְאֶת־הַגְּדֵרוֹת וְאֶת־שׂוֹכוֹ וּבְנוֹתֶיהָ</b>, היישובים הקטנים הנספחים לה <b>וְאֶת־תִּמְנָה וּבְנוֹתֶיהָ וְאֶת־גִּמְזוֹ וְאֶת־בְּנֹתֶיהָ, וַיֵּשְׁבוּ שָׁם.</b> הפלשתים נכנסו וכבשו שטחים ומקומות שהיו בתחומי ממלכת יהודה.
(יט) <b>כִּי־הִכְנִיעַ ה' אֶת־יְהוּדָה</b> בפני אויביהם <b>בַּעֲבוּר</b>, בגלל <b>אָחָז מֶלֶךְ־יִשְׂרָאֵל, כִּי</b> הוא <b>הִפְרִיעַ</b>, השחית, הפר את הסדר <b>בִּיהוּדָה וּמָעוֹל מַעַל בַּה'.</b>
(כ) <b>וַיָּבֹא עָלָיו תִּלְּגַת פִּלְנְאֶסֶר</b>, הקרוי גם תגלת פלאסר <b>מֶלֶךְ אַשּׁוּר, וַיָּצַר</b>, הציק <b>לוֹ</b> – לאחז, <b>וְלֹא חֲזָקוֹ,</b> חיזק אותו. אף שמלך אשור הגיע, הוא לא תמך באחז, ולא זו בלבד, הוא אף גרם לו צרות.
(כא) <b>כִּי</b>, גם כאשר <b>חָלַק</b>, חילק <b>אָחָז אֶת</b> אוצרות <b>בֵּית ה' וְאֶת</b> אוצרות <b>בֵּית הַמֶּלֶךְ וְהַשָּׂרִים, וַיִּתֵּן לְמֶלֶךְ אַשּׁוּר</b> – <b>וְלֹא לְעֶזְרָה לוֹ,</b> הדבר לא הועיל לו. אמנם מלך אשור אכן עתיד לשבור את ממלכת ישראל, אבל הדבר יקרה בעוד זמן רב, ולפי חשבונותיו שלו ולא בשל המתנות שקיבל מאחז.
(כב) <b>ו</b>גם <b>בְעֵת הָצֵר לוֹ, וַיּוֹסֶף לִמְעוֹל</b>, לבגוד <b>בַּה',</b> זה <b>הוּא הַמֶּלֶךְ אָחָז.</b> לפעמים הוא נרתע מפעולות מסוימות בגלל דבר ה', אבל באופן כללי הוא המשיך בדרכו הרעה מתחילה ועד סוף.
(כג) <b>וַיִּזְבַּח לֵאלֹהֵי דַרְמֶשֶׂק, הַמַּכִּים בּוֹ, וַיֹּאמֶר: כִּי אֱלֹהֵי מַלְכֵי־אֲרָם הֵם מַעְזְרִים אֹתָם,</b> עוזרים להם, ולכן <b>לָהֶם אֲזַבֵּחַ וְיַעְזְרוּנִי, וְ</b>אולם באמת <b>הֵם הָיוּ־לוֹ לְהַכְשִׁילוֹ וּלְכָל־יִשְׂרָאֵל.</b> העבודה הזרה היא שהכשילה אותו ואת ישראל.
(כד) <b>וַיֶּאֱסֹף אָחָז אֶת־כְּלֵי בֵית־הָאֱלֹהִים, וַיְקַצֵּץ אֶת־כְּלֵי בֵית־הָאֱלֹהִים,</b> כי נזקק לחומרים היקרים שמהם נעשו, <b>וַיִּסְגֹּר אֶת־דַּלְתוֹת בֵּית־ה',</b> הוא ביטל את עבודת המקדש, <b>וַיַּעַשׂ לוֹ מִזְבְּחוֹת בְּכָל־פִּנָּה בִּירוּשָׁלִָם.</b>
(כה) <b>וּבְכָל־עִיר וָעִיר לִיהוּדָה עָשָׂה בָמוֹת לְקַטֵּר לֵאלֹהִים אֲחֵרִים, וַיַּכְעֵס אֶת־ה' אֱלֹהֵי אֲבֹתָיו.</b>
(כו) <b>וְיֶתֶר דְּבָרָיו וְכָל־דְּרָכָיו, הָרִאשֹׁנִים וְהָאַחֲרוֹנִים, הִנָּם כְּתוּבִים עַל־סֵפֶר מַלְכֵי יְהוּדָה וְיִשְׂרָאֵל.</b> אחז לא הצליח בשום תחום. הוא לא ניצח במלחמות, לא הגן על הארץ, ורק השחית אותה מבחינה מוסרית ודתית.
(כז) <b>וַיִּשְׁכַּב אָחָז עִם־אֲבֹתָיו, וַיִּקְבְּרֻהוּ בָעִיר בִּירוּשָׁלִַם</b>, אם <b>כִּי לֹא הֱבִיאֻהוּ לְקִבְרֵי מַלְכֵי יִשְׂרָאֵל,</b> מכיוון שלא היה ראוי לכך. <b>וַיִּמְלֹךְ יְחִזְקִיָּהוּ בְנוֹ תַּחְתָּיו.</b>
<h2>פרק כט</h2>
(א) <b>יְחִזְקִיָּהוּ,</b> שנקרא גם חזקיה או חזקיהו, <b>מָלַךְ בֶּן־עֶשְׂרִים וְחָמֵשׁ שָׁנָה, וְעֶשְׂרִים וָתֵשַׁע שָׁנָה מָלַךְ בִּירוּשָׁלִָם, וְשֵׁם אִמּוֹ אֲבִיָּה בַּת־זְכַרְיָהוּ.</b>
(ב) <b>וַיַּעַשׂ הַיָּשָׁר בְּעֵינֵי ה', כְּכֹל אֲשֶׁר־עָשָׂה דָּוִיד אָבִיו.</b> כמו דויד, ייתכן שאפשר לתהות על התנהגותו באופן נקודתי, אבל באופן כללי הלך בדרך ה' באמת ובלב שלם.
(ג) <b>הוּא</b> – חזקיהו <b>בַשָּׁנָה הָרִאשׁוֹנָה לְמָלְכוֹ בַּחֹדֶשׁ הָרִאשׁוֹן פָּתַח אֶת־דַּלְתוֹת בֵּית־ה'</b>, שאביו אחז סגר או נעל, <b>וַיְחַזְּקֵם.</b>
(ד) <b>וַיָּבֵא אֶת־הַכֹּהֲנִים וְאֶת־הַלְוִיִּם, וַיַּאַסְפֵם לִרְחוֹב</b>, רחבת <b>הַמִּזְרָח.</b>
(ה) <b>וַיֹּאמֶר לָהֶם: שְׁמָעוּנִי, הַלְוִיִּם! עַתָּה הִתְקַדְּשׁוּ</b>, הכינו את עצמכם, היטהרו <b>וְקַדְּשׁוּ אֶת־בֵּית ה' אֱלֹהֵי אֲבֹתֵיכֶם, וְהוֹצִיאוּ אֶת־הַנִּדָּה</b>, המיאוס, הטומאה <b>מִן־הַקֹּדֶשׁ.</b>
(ו) <b>כִּי־מָעֲלוּ אֲבֹתֵינוּ וְעָשׂוּ הָרַע בְּעֵינֵי ה'־אֱלֹהֵינוּ וַיַּעַזְבֻהוּ, וַיַּסֵּבּוּ</b>, הפנו <b>פְנֵיהֶם מִמִּשְׁכַּן ה' וַיִּתְּנוּ</b> אליו <b>עֹרֶף.</b>
(ז) <b>גַּם סָגְרוּ</b> את <b>דַּלְתוֹת הָאוּלָם, וַיְכַבּוּ אֶת־הַנֵּרוֹת, וּקְטֹרֶת לֹא הִקְטִירוּ, וְעֹלָה לֹא־הֶעֱלוּ בַקֹּדֶשׁ לֵאלֹהֵי יִשְׂרָאֵל.</b>
(ח) <b>וַיְהִי קֶצֶף ה' עַל־יְהוּדָה וִירוּשָׁלִָם, וַיִּתְּנֵם לְזַעֲוָה</b>, זוועה <b>לְשַׁמָּה</b>, שממה, או: השתוממות – אנשים תמהים כיצד קרה להם דבר כזה, <b>וְלִשְׁרֵקָה,</b> שריקות בוז או השתאות מגודל מפלתם, <b>כַּאֲשֶׁר אַתֶּם רֹאִים בְּעֵינֵיכֶם.</b>
(ט) <b>וְהִנֵּה נָפְלוּ אֲבוֹתֵינוּ בֶּחָרֶב, וּבָנֵינוּ וּבְנוֹתֵינוּ וְנָשֵׁינוּ</b> נלקחו <b>בַּשְּׁבִי עַל־זֹאת.</b>
(י) <b>עַתָּה עִם־לְבָבִי</b>, בדעתי <b>לִכְרוֹת בְּרִית לַה' אֱלֹהֵי יִשְׂרָאֵל, וְיָשֹׁב</b>, יסור <b>מִמֶּנּוּ</b>, מעלינו <b>חֲרוֹן אַפּוֹ,</b> כעסו.
(יא) <b>בָּנַי, עַתָּה אַל־ תִּשָּׁלוּ,</b> תשגגו, אל תחטאו בהתרשלות וספק, או: בשאננות יתר, <b>כִּי־בָכֶם</b> – הכהנים והלויים, <b>בָּחַר ה' לַעֲמֹד לְפָנָיו לְשָׁרְתוֹ וְלִהְיוֹת לוֹ מְשָׁרְתִים וּמַקְטִרִים.</b> מְשָׁרְתִים וּמַקְטִרִים.
(יב) <b>וַיָּקֻמוּ</b> מנהיגי <b>הַלְוִיִּם: מַחַת בֶּן־עֲמָשַׂי וְיוֹאֵל בֶּן־עֲזַרְיָהוּ</b> – <b>מִן־בְּנֵי הַקְּהָתִי; וּמִן־בְּנֵי מְרָרִי: קִישׁ בֶּן־עַבְדִּי וַעֲזַרְיָהוּ בֶּן־יְהַלֶּלְאֵל; וּמִן־הַגֵּרְשֻׁנִּי</b> – <b>יוֹאָח בֶּן־זִמָּה וְעֵדֶן בֶּן־יוֹאָח;</b>
(יג) <b>וּמִן־בְּנֵי אֱלִיצָפָן</b> – <b>שִׁמְרִי וִיעִיאֵל; וּמִן־בְּנֵי אָסָף</b> – <b>זְכַרְיָהוּ וּמַתַּנְיָהוּ;</b>
(יד) <b>וּמִן־בְּנֵי הֵימָן</b> – <b>יְחִיאֵל וְשִׁמְעִי; וּמִן־בְּנֵי יְדוּתוּן</b> – <b>שְׁמַעְיָה וְעֻזִּיאֵל.</b>
(טו) <b>וַיַּאַסְפוּ אֶת־אֲחֵיהֶם וַיִּתְקַדְּשׁוּ, וַיָּבֹאוּ כְמִצְוַת־הַמֶּלֶךְ בְּדִבְרֵי</b>, במצוות <b>ה'</b>; או: בדבר הקשור לה' <b>לְטַהֵר</b> את <b>בֵּית ה'.</b>
(טז) <b>וַיָּבֹאוּ הַכֹּהֲנִים לִפְנִימָה</b>, אל תוך <b>בֵית־ה'</b> על מנת <b>לְטַהֵר</b> אותו, <b>וַיּוֹצִיאוּ אֵת כָּל־הַטֻּמְאָה</b>, מיני צלמים וכדומה <b>אֲשֶׁר מָצְאוּ בְּהֵיכַל ה', לַחֲצַר בֵּית ה'.</b> הם שברו ועקרו אותם מההיכל לחצר, <b>וַיְקַבְּלוּ</b> אותם שם <b>הַלְוִיִּם לְהוֹצִיא לְנַחַל־קִדְרוֹן חוּצָה.</b>
(יז) <b>וַיָּחֵלּוּ</b>, התחילו <b>בְּאֶחָד לַחֹדֶשׁ הָרִאשׁוֹן</b>, ניסן <b>לְקַדֵּשׁ</b> את הלויים, <b>וּבְיוֹם שְׁמוֹנָה לַחֹדֶשׁ בָּאוּ לְאוּלָם ה'. וַיְקַדְּשׁוּ אֶת־בֵּית־ה' לְיָמִים שְׁמוֹנָה,</b> במשך שמונה ימים, <b>וּבְיוֹם שִׁשָּׁה עָשָׂר לַחֹדֶשׁ הָרִאשׁוֹן כִּלּוּ,</b> סיימו.
(יח) <b>וַיָּבוֹאוּ פְנִימָה</b>, אל תוך הארמון, <b>אֶל־חִזְקִיָּהוּ הַמֶּלֶךְ, וַיֹּאמְרוּ: טִהַרְנוּ אֶת־כָּל־בֵּית ה', אֶת־מִזְבַּח הָעוֹלָה וְאֶת־כָּל־כֵּלָיו וְאֶת־שֻׁלְחַן הַמַּעֲרֶכֶת וְאֶת־כָּל־כֵּלָיו,</b>
(יט) <b>וְאֵת כָּל־הַכֵּלִים אֲשֶׁר הִזְנִיחַ הַמֶּלֶךְ אָחָז בְּמַלְכוּתוֹ בְּמַעֲלוֹ</b>, בחטאו <b>הֵכַנּוּ וְהִקְדָּשְׁנוּ,</b> קידשנו <b>וְהִנָּם</b>, הנה הם טהורים ומוכנים לעבודה <b>לִפְנֵי מִזְבַּח ה'.</b>
(כ) <b>וַיַּשְׁכֵּם יְחִזְקִיָּהוּ הַמֶּלֶךְ וַיֶּאֱסֹף אֵת שָׂרֵי הָעִיר, וַיַּעַל</b> אל <b>בֵּית ה'.</b>
(כא) <b>וַיָּבִיאוּ פָרִים־שִׁבְעָה וְאֵילִים שִׁבְעָה וּכְבָשִׂים שִׁבְעָה</b> – לקרבן עולה, קרבן נדבה שכולו נשרף על המזבח, <b>וּצְפִירֵי עִזִּים</b>, תיישים <b>שִׁבְעָה לְ</b>קרבן <b>חַטָּאת,</b> קרבן חובה הבא לכפר על חטאים של יחיד או של הציבור, <b>עַל־הַמַּמְלָכָה וְעַל־הַמִּקְדָּשׁ</b> שהוזנח וחוּלל <b>וְעַל־יְהוּדָה. וַיֹּאמֶר לִבְנֵי אַהֲרֹן הַכֹּהֲנִים לְהַעֲלוֹת</b> את הקרבנות הללו <b>עַל־מִזְבַּח ה'.</b>
(כב) <b>וַיִּשְׁחֲטוּ</b> את <b>הַבָּקָר, וַיְקַבְּלוּ הַכֹּהֲנִים אֶת־הַדָּם וַיִּזְרְקוּ</b> אותו <b>הַמִּזְבֵּחָה,</b> על המזבח, <b>וַיִּשְׁחֲטוּ הָאֵלִים וַיִּזְרְקוּ הַדָּם הַמִּזְבֵּחָה, וַיִּשְׁחֲטוּ הַכְּבָשִׂים וַיִּזְרְקוּ הַדָּם הַמִּזְבֵּחָה.</b>
(כג) <b>וַיַּגִּישׁוּ אֶת־שְׂעִירֵי הַחַטָּאת לִפְנֵי הַמֶּלֶךְ וְהַקָּהָל, וַיִּסְמְכוּ יְדֵיהֶם עֲלֵיהֶם,</b> שכן בהבאת קרבנות חטאת האדם צריך לסמוך את ידו על הקרבן ולהתוודות על חטאתו.
(כד) <b>וַיִּשְׁחָטוּם הַכֹּהֲנִים וַיְחַטְּאוּ</b>, עשו כמעשה החטאת, כלומר נתנו באצבע <b>אֶת־דָּמָם</b> של הקרבנות <b>הַמִּזְבֵּחָה לְכַפֵּר עַל־כָּל־יִשְׂרָאֵל, כִּי לְכָל</b>, למען כל <b>יִשְׂרָאֵל אָמַר הַמֶּלֶךְ</b> לעשות את <b>הָעוֹלָה וְהַחַטָּאת.</b>
(כה) <b>וַיַּעֲמֵד אֶת־הַלְוִיִּם בֵּית ה' בִּמְצִלְתַּיִם, בִּנְבָלִים וּבְכִנֹּרוֹת בְּמִצְוַת דָּוִיד וְגָד חֹזֵה־הַמֶּלֶךְ</b> שהיה מעין הנביא הפרטי של המלך דויד, <b>וְנָתָן הַנָּבִיא, כִּי בְיַד־ה' הַמִּצְוָה בְּיַד־נְבִיאָיו.</b> המצוות הכרוכות בסדרי המקדש, ושירת הלויים בכללם, נמסרו מפי הנביאים.
(כו) <b>וַיַּעַמְדוּ הַלְוִיִּם בִּכְלֵי</b> הנגינה של <b>דָוִיד, וְהַכֹּהֲנִים בַּחֲצֹצְרוֹת.</b>
(כז) <b>וַיֹּאמֶר</b>, ציווה <b>חִזְקִיָּהוּ לְהַעֲלוֹת</b> את <b>הָעֹלָה לְהַמִּזְבֵּחַ, וּבְעֵת הֵחֵל</b> טקס הקרבת <b>הָעוֹלָה, הֵחֵל שִׁיר־ה' וְהַחֲצֹצְרוֹת וְ</b>הניגון <b>עַל־יְדֵי כְּלֵי דָוִיד מֶלֶךְ יִשְׂרָאֵל.</b>
(כח) <b>וְכָל־הַקָּהָל מִשְׁתַּחֲוִים, וְהַשִּׁיר מְשׁוֹרֵר, וְהַחֲצֹצְרוֹת מַחְצְרִים,</b> מריעות, <b>הַכֹּל</b> נעשה כסדרו <b>עַד לִכְלוֹת</b>, שסיימו להעלות את <b>הָעֹלָה.</b>
(כט) <b>וּכְכַלּוֹת לְהַעֲלוֹת כָּרְעוּ הַמֶּלֶךְ וְכָל־הַנִּמְצְאִים אִתּוֹ וַיִּשְׁתַּחֲווּ</b> כחלק מטקס ההקדשה המחודש של בית ה'.
(ל) <b>וַיֹּאמֶר</b>, כאשר אמרו <b>יְחִזְקִיָּהוּ הַמֶּלֶךְ וְהַשָּׂרִים לַלְוִיִּם לְהַלֵּל לַה' בְּדִבְרֵי דָוִיד וְאָסָף הַחֹזֶה</b>, המשורר ברוח הקודש, <b>וַיְהַלְלוּ</b> בשירתם <b>עַד־לְשִׂמְחָה</b>, עד שפרצה השמחה בקרב כל הקהל – <b>וַיִּקְּדוּ</b>, קדו בראשם <b>וַיִּשְׁתַּחֲווּ</b> ארצה.
(לא) <b>וַיַּעַן יְחִזְקִיָּהוּ וַיֹּאמֶר: עַתָּה מִלֵּאתֶם יֶדְכֶם</b>, התמניתם, עשיתם את החניכה <b>לַה'.</b> כעת <b>גֹּשׁוּ וְהָבִיאוּ זְבָחִים וְתוֹדוֹת לְבֵית ה'. וַיָּבִיאוּ הַקָּהָל זְבָחִים וְתוֹדוֹת,</b> אלו הם קרבנות שלמים שניתנים לאות הודיה ושמחה ונאכלים בעיקר על ידי בעליהם, <b>וְכָל־נְדִיב לֵב</b> הביא <b>עֹלוֹת,</b> שאותן לא אוכלים אלא שורפים כליל.
(לב) <b>וַיְהִי מִסְפַּר הָעֹלָה אֲשֶׁר הֵבִיאוּ הַקָּהָל</b> – <b>בָּקָר שִׁבְעִים, אֵילִים מֵאָה, כְּבָשִׂים מָאתָיִם, לְעֹלָה לַה' כָּל־אֵלֶּה.</b>
(לג) <b>וְהַקֳּדָשִׁים</b> שהקדישו אנשים כקרבנות שלמים ותודות – <b>בָּקָר שֵׁשׁ מֵאוֹת וְצֹאן שְׁלֹשֶׁת אֲלָפִים.</b>
(לד) <b>רַק הַכֹּהֲנִים הָיוּ לִמְעָט,</b> מעטים, <b>וְלֹא יָכְלוּ לְהַפְשִׁיט אֶת־כָּל־הָעֹלוֹת. וַיְחַזְּקוּם</b>, סייעו להם <b>אֲחֵיהֶם הַלְוִיִּם עַד־כְּלוֹת הַמְּלָאכָה וְעַד</b> ש<b>יִתְקַדְּשׁוּ</b> שאר <b>הַכֹּהֲנִים, כִּי הַלְוִיִּם יִשְׁרֵי לֵבָב לְהִתְקַדֵּשׁ</b> יותר <b>מֵהַכֹּהֲנִים.</b> במקרה זה היו הלויים נמרצים ונלהבים יותר, והכהנים התלוו אליהם. גם קודם לכן נראה שראשי מחלקות הלויים היו הראשונים שהתעוררו לקריאתו של חזקיהו.
(לה) <b>וְגַם־עֹלָה</b> הייתה <b>לָרֹב בְּחֶלְבֵי</b>, עם חלבי <b>הַשְּׁלָמִים וּבַנְּסָכִים</b>, עם הסולת והיין המתלווה <b>לָעֹלָה, וַתִּכּוֹן</b>, התבססה והוסדרה מכאן ואילך <b>עֲבוֹדַת בֵּית־ה'.</b>
(לו) <b>וַיִּשְׂמַח יְחִזְקִיָּהוּ וְכָל־הָעָם עַל הַהֵכִין</b>, שהכין, שכיוון <b>הָאֱלֹהִים לָעָם,</b> את לב העם להתעורר ולהשתתף, <b>כִּי בְּפִתְאֹם</b>, מהר ובהפתעה <b>הָיָה הַדָּבָר,</b> והנה המקדש עומד שוב על מכונו, לאחר שבמשך דורות בטלה עבודת בית ה'. על רקע הזנחתם של המקדש ועבודתו בימי אחז ואפילו בימי אביו, ראו הנוכחים בטקס הזה אות לפתיחתה של תקופה חדשה, שבה תשוקם עבודת ה'.
<h2>פרק ל</h2>
(א) <b>וַיִּשְׁלַח יְחִזְקִיָּהוּ</b> שליחים <b>עַל</b>, אל <b>כָּל־יִשְׂרָאֵל וִיהוּדָה</b>, <b>וְ</b>לא רק לנמנים עם ממלכת יהודה – <b>גַם־אִגְּרוֹת כָּתַב עַל־אֶפְרַיִם וּמְנַשֶּׁה, לָבוֹא לְבֵית־ה' בִּירוּשָׁלִָם לַעֲשׂוֹת פֶּסַח לַה' אֱלֹהֵי יִשְׂרָאֵל.</b>
(ב) <b>וַיִּוָּעַץ</b>, דנו וקיבלו החלטה <b>הַמֶּלֶךְ וְשָׂרָיו וְכָל־הַקָּהָל בִּירוּשָׁלִָם לַעֲשׂוֹת</b> את קרבן <b>הַפֶּסַח בַּחֹדֶשׁ הַשֵּׁנִי,</b> אייר, במקום בחודש הראשון, ניסן. כבר בתורה קיים תקדים שלפיו בנסיבות מסוימות יכולים לחגוג פסח שני בי"ד באייר כתחליף לראשון, שבי"ד בניסן, אבל שם אין הכוונה שכל קהל ישראל יעשה זאת, כפי שחשבו המלך ואנשיו.
(ג) <b>כִּי לֹא יָכְלוּ לַעֲשֹׂתוֹ בָּעֵת הַהִיא, כִּי</b> גם אילו הזדרזו בטיהור המקדש, הייתה בעיה אחרת – <b>הַכֹּהֲנִים לֹא־הִתְקַדְּשׁוּ לְמַדַּי,</b> לא היו מספיק כהנים טהורים. <b>ו</b>יתרה מזו, <b>הָעָם לֹא־נֶאֶסְפוּ לִירוּשָׁלִָם.</b> גם מי שיצאו לדרך לירושלים, עלייתם לרגל ארכה יותר מהצפוי, שכן התחדש כאן מעשה ששנים רבות לא נעשה כמותו אפילו בממלכת יהודה, כל שכן בממלכת ישראל.
(ד) <b>וַיִּישַׁר הַדָּבָר</b> – דחיית הפסח <b>בְּעֵינֵי הַמֶּלֶךְ וּבְעֵינֵי כָּל־הַקָּהָל.</b>
(ה) <b>וַיַּעֲמִידוּ דָבָר</b>, החליטו <b>לְהַעֲבִיר קוֹל</b> להכריז <b>בְּכָל־יִשְׂרָאֵל מִבְּאֵר־שֶׁבַע וְעַד־דָּן,</b> בכל ערי ישראל <b>לָבוֹא לַעֲשׂוֹת פֶּסַח לַה' אֱלֹהֵי־יִשְׂרָאֵל בִּירוּשָׁלִָם, כִּי לֹא לָרֹב</b>, הרבה פעמים <b>עָשׂוּ כַּכָּתוּב.</b> גם מי שידעו מה שנאמר בתורה על הפסח, התייחסו לכך במשך שנים רבות, כאל דברים שכתובים בספר, ואין חובה לקיימם.
(ו) <b>וַיֵּלְכוּ הָרָצִים</b> מצוידים <b>בָּאִגְּרוֹת מִיַּד הַמֶּלֶךְ וְשָׂרָיו בְּכָל־יִשְׂרָאֵל וִיהוּדָה</b>, המכתבים התייחסו יותר לאנשי ישראל שאינם ביהודה, <b>וּכְמִצְוַת הַמֶּלֶךְ</b> הכריזו השלוחים <b>לֵאמֹר: בְּנֵי יִשְׂרָאֵל, שׁוּבוּ</b> בתשובה <b>אֶל־ה' אֱלֹהֵי אַבְרָהָם, יִצְחָק וְיִשְׂרָאֵל, וְיָשֹׁב</b>, גם הוא ירחם וייראהו <b>אֶל־הַפְּלֵיטָה הַנִּשְׁאֶרֶת לָכֶם מִכַּף מַלְכֵי אַשּׁוּר,</b> אל שרידי ממלכת ישראל.
(ז) <b>וְאַל־תִּהְיוּ כַּאֲבוֹתֵיכֶם וְכַאֲחֵיכֶם אֲשֶׁר מָעֲלוּ בַּה' אֱלֹהֵי אֲבוֹתֵיהֶם, וַיִּתְּנֵם לְשַׁמָּה,</b> לשממה, או: לתימהון <b>כַּאֲשֶׁר</b>, כפי ש<b>אַתֶּם</b> עצמכם <b>רֹאִים.</b>
(ח) <b>עַתָּה אַל־תַּקְשׁוּ עָרְפְּכֶם</b>, תתעקשו <b>כַּאֲבוֹתֵיכֶם. תְּנוּ־יָד לַה', וּבֹאוּ לְמִקְדָּשׁוֹ אֲשֶׁר הִקְדִּישׁ לְעוֹלָם, וְעִבְדוּ</b> שם <b>אֶת־ה' אֱלֹהֵיכֶם, וְיָשֹׁב</b>, יסור <b>מִכֶּם חֲרוֹן אַפּוֹ.</b>
(ט) <b>כִּי בְשׁוּבְכֶם עַל־ה', אֲחֵיכֶם וּבְנֵיכֶם</b> הגולים והשבויים יינתנו <b>לְרַחֲמִים לִפְנֵי שׁוֹבֵיהֶם.</b> השבאים יחוסו עליהם, וכך תהיה להם תקווה לשרוד <b>וְלָשׁוּב לָאָרֶץ הַזֹּאת, כִּי־חַנּוּן וְרַחוּם ה' אֱלֹהֵיכֶם, וְלֹא־יָסִיר פָּנִים מִכֶּם אִם־תָּשׁוּבוּ אֵלָיו.</b>
(י) <b>וַיִּהְיוּ הָרָצִים עֹבְרִים מֵעִיר לָעִיר בְּאֶרֶץ־אֶפְרַיִם וּמְנַשֶּׁה וְעַד־זְבֻלוּן</b>, בכל השטח שהיה שייך לממלכת ישראל. <b>וַיִּהְיוּ מַשְׂחִיקִים</b>, צוחקים <b>עֲלֵיהֶם</b> – על שליחי מלך יהודה <b>וּמַלְעִגִים בָּם,</b> שהרי לא היו להם כל מעמד וסמכות באזורים אלו. הרעיון לבוא אל המקדש אחרי מאות שנים שבהן אפילו לא ביקרו בירושלים, היה מופרך ונלעג בעיני רבים.
(יא) <b>אַךְ אֲנָשִׁים מֵאָשֵׁר וּמְנַשֶּׁה וּמִזְּבֻלוּן</b> שלא היו גאים כבני אפרים – שהיה שבט גאה ולא קיבל עול אחרים – <b>נִכְנְעוּ וַיָּבֹאוּ לִירוּשָׁלִָם.</b>
(יב) <b>גַּם בִּיהוּדָה הָיְתָה יַד הָאֱלֹהִים</b>, סיוע עליון <b>לָתֵת לָהֶם לֵב אֶחָד.</b> הייתה שם התרוממות רוח, ואנשים התעוררו <b>לַעֲשׂוֹת מִצְוַת הַמֶּלֶךְ וְהַשָּׂרִים בִּדְבַר ה'.</b>
(יג) <b>וַיֵּאָסְפוּ</b> אל <b>יְרוּשָׁלִַם עַם־רָב לַעֲשׂוֹת אֶת־חַג הַמַּצּוֹת בַּחֹדֶשׁ הַשֵּׁנִי, קָהָל לָרֹב מְאֹד.</b>
(יד) <b>וַיָּקֻמוּ</b> לפני שעשו את הפסח <b>וַיָּסִירוּ אֶת־הַמִּזְבְּחוֹת אֲשֶׁר בִּירוּשָׁלִָם,</b> הן את הבמות שנועדו לעבודת ה', והן את המזבחות לעבודה הזרה, <b>וְאֵת כָּל־הַמְקַטְּרוֹת</b>, מקומות או כלים שבהם הקטירו קטורת, <b>הֵסִירוּ. וַיַּשְׁלִיכוּ</b> הכול <b>לְנַחַל קִדְרוֹן.</b>
(טו) <b>וַיִּשְׁחֲטוּ הַפֶּסַח בְּאַרְבָּעָה עָשָׂר לַחֹדֶשׁ הַשֵּׁנִי, וְהַכֹּהֲנִים וְהַלְוִיִּם נִכְלְמוּ,</b> התביישו בהתרשלותם <b>וַיִּתְקַדְּשׁוּ.</b> מכיוון שהמקדש היה סגור ומוזנח במשך שנים, התקשו הכהנים להצטרף לקריאה, אולי לא האמינו בנכונותו של חזקיהו או בכנות כוונותיו, אבל כעת גם הם התעוררו ובאו, <b>וַיָּבִיאוּ עֹלוֹת</b> אל <b>בֵּית ה'.</b>
(טז) <b>וַיַּעַמְדוּ עַל־עָמְדָם</b>, מקום עמידתם, כל אחד עשה את תפקידו <b>כְּמִשְׁפָּטָם, כְּתוֹרַת מֹשֶׁה אִישׁ־הָאֱלֹהִים,</b> ו<b>הַכֹּהֲנִים זֹרְקִים אֶת־הַדָּם מִיַּד הַלְוִיִּם</b> השוחטים את הקרבנות. מן הכתוב בתורה נראה, ששחיטת הקרבן איננה מצוות הכהנים ולכן כל אחד יכול לשחוט. לעומת זאת, קבלת הדם וזריקתו למזבח מוגדרות כחלק מעבודות הכהונה ואי-אפשר למסרן לידי אחרים.
(יז) לאמתו של דבר, לא היו זקוקים ללויים לכך, כי באותם ימים ידע כל בעל בית כיצד לשחוט את בעלי החיים שלו, אבל הפעם עשו זאת הלויים <b>כִּי־רַבַּת</b>, הרבה היו <b>בַּקָּהָל אֲשֶׁר לֹא־הִתְקַדָּשׁוּ, וְהַלְוִיִּם</b> הופקדו <b>עַל־שְׁחִיטַת הַפְּסָחִים לְכֹל</b> מי ש<b>לֹא</b> היה <b>טָהוֹר לְהַקְדִּישׁ</b> בשחיטת הקרבן <b>לַה'</b> בעצמו.
(יח) <b>כִּי מַרְבִּית הָעָם, רַבַּת</b>, הרבה <b>מֵאֶפְרַיִם וּמְנַשֶּׁה, יִשָּׂשכָר וּזְבֻלוּן לֹא הִטֶּהָרוּ, כִּי־אָכְלוּ אֶת־הַפֶּסַח בְּלֹא</b>, שלא <b>כַכָּתוּב. כִּי</b> אמנם <b>הִתְפַּלֵּל יְחִזְקִיָּהוּ עֲלֵיהֶם לֵאמֹר: ה' הַטּוֹב יְכַפֵּר בְּעַד</b>
(יט) <b>כָּל</b> מי שאת <b>לְבָבוֹ הֵכִין</b> והתאמץ <b>לִדְרוֹשׁ</b> את <b>הָאֱלֹהִים, ה' אֱלֹהֵי אֲבוֹתָיו, וְלֹא</b> הספיק לעשות <b>כְּטָהֳרַת הַקֹּדֶשׁ.</b> רוב הטמאים יכולים לטבול במקווה ולהיטהר, אבל לטומאת מת אין די במקווה. כדי להיטהר ממנה צריך גם לזרוק על הטמא מים חיים, תהליך שנמשך שבעה ימים, וכיוון שאנשים היו צריכים להגיע לתאריך הקבוע לעשיית הפסח, הם לא הספיקו להיטהר באופן מלא.
(כ) <b>וַיִּשְׁמַע ה' אֶל־יְחִזְקִיָּהוּ, וַיִּרְפָּא</b>, כיפר <b>אֶת־הָעָם.</b> נראה שגם משמים הכול הלך כראוי.
(כא) <b>וַיַּעֲשׂוּ בְנֵי־יִשְׂרָאֵל הַנִּמְצְאִים בִּירוּשָׁלִַם אֶת־חַג הַמַּצּוֹת שִׁבְעַת יָמִים בְּשִׂמְחָה גְדוֹלָה, ו</b>היו <b>מְהַלְלִים לַה'</b> מדי <b>יוֹם בְּיוֹם הַלְוִיִּם וְהַכֹּהֲנִים בִּכְלֵי עֹז לַה'.</b>
(כב) <b>וַיְדַבֵּר יְחִזְקִיָּהוּ עַל־לֵב כָּל־הַלְוִיִּם הַמַּשְׂכִּילִים שֵׂכֶל־טוֹב לַה',</b> המלומדים יותר בתורה, שישפיעו על העם לדברים שבקדושה. <b>וַיֹּאכְלוּ אֶת</b> זבחי <b>הַמּוֹעֵד שִׁבְעַת הַיָּמִים</b>, והם <b>מְזַבְּחִים זִבְחֵי שְׁלָמִים וּמִתְוַדִּים לַה' אֱלֹהֵי אֲבוֹתֵיהֶם.</b> בצד הבאת הקרבנות בשמחה, הם גם התחרטו על מעשיהם הקודמים ושבו אל ה'.
(כג) <b>וַיִּוָּעֲצוּ כָּל־הַקָּהָל לַעֲשׂוֹת</b> נוסף על שבעת הימים שהם חובה מן התורה, <b>שִׁבְעַת יָמִים אֲחֵרִים,</b> כשם שעשו בחנוכת הבית הראשונה בימי שלמה, <b>וַיַּעֲשׂוּ</b> עוד <b>שִׁבְעַת יָמִים שִׂמְחָה.</b> הם קיבלו על עצמם תוספת זו כדי להודות,
(כד) <b>כִּי</b> גם אם אנשים לא הגיעו מוכנים, <b>חִזְקִיָּהוּ מֶלֶךְ־יְהוּדָה הֵרִים</b>, תרם <b>לַקָּהָל אֶלֶף פָּרִים וְשִׁבְעַת אֲלָפִים צֹאן, וְהַשָּׂרִים הֵרִימוּ לַקָּהָל פָּרִים אֶלֶף וְצֹאן עֲשֶׂרֶת אֲלָפִים.</b> בשל תרומות המלך ושריו היה בשר בשפע, <b>וַיִּתְקַדְּשׁוּ כֹהֲנִים לָרֹב.</b>
(כה) <b>וַיִּשְׂמְחוּ כָּל־קְהַל יְהוּדָה וְהַכֹּהֲנִים וְהַלְוִיִּם וְכָל־הַקָּהָל הַבָּאִים מִיִּשְׂרָאֵל וְהַגֵּרִים הַבָּאִים מֵאֶרֶץ יִשְׂרָאֵל וְהַיּוֹשְׁבִים בִּיהוּדָה.</b>
(כו) <b>וַתְּהִי שִׂמְחָה גְדוֹלָה בִּירוּשָׁלִָם, כִּי מִימֵי שְׁלֹמֹה בֶן־דָּוִיד מֶלֶךְ יִשְׂרָאֵל לֹא</b> הייתה <b>כָזֹאת בִּירוּשָׁלִָם.</b> חזרו לעשות מה שלא נעשה כבר שנים רבות.
(כז) <b>וַיָּקֻמוּ הַכֹּהֲנִים הַלְוִיִּם וַיְבָרְכוּ אֶת־הָעָם, וַיִּשָּׁמַע בְּקוֹלָם, וַתָּבוֹא תְפִלָּתָם לִמְעוֹן קָדְשׁוֹ, לַשָּׁמָיִם.</b>
<h2>פרק לא</h2>
(א) <b>וּכְכַלּוֹת כָּל־זֹאת, יָצְאוּ כָל־יִשְׂרָאֵל הַנִּמְצְאִים</b> בירושלים <b>לְעָרֵי יְהוּדָה, וַיְשַׁבְּרוּ</b> את <b>הַמַּצֵּבוֹת</b> של העבודה הזרה, <b>וַיְגַדְּעוּ</b>, כרתו את <b>הָאֲשֵׁרִים,</b> עצים המשמשים לפולחן, <b>וַיְנַתְּצוּ אֶת־הַבָּמוֹת וְאֶת־הַמִּזְבְּחוֹת מִכָּל־יְהוּדָה וּבִנְיָמִן</b> <b>וּבְאֶפְרַיִם וּמְנַשֶּׁה עַד־לְכַלֵּה,</b> עד שסיימו את מלאכתם. הם התאמצו לטהר את הארץ מפולחן זר, וכשסיימו – <b>וַיָּשׁוּבוּ כָּל־בְּנֵי יִשְׂרָאֵל אִישׁ לַאֲחֻזָּתוֹ לְעָרֵיהֶם.</b>
(ב) חלוקת הכהנים והלויים למשמרות נשארה כזיכרון תיאורטי בלבד, כי עבודת המקדש לא התקיימה בפועל, והמקדש עמד שומם למדי. כעת היה צריך לחדש את העבודה ולהחזיר את הסדר הישן על מכונו. <b>וַיַּעֲמֵד יְחִזְקִיָּהוּ אֶת־מַחְלְקוֹת</b>, משמרות <b>הַכֹּהֲנִים וְהַלְוִיִּם עַל־מַחְלְקוֹתָם,</b> כסדרם הראוי, <b>אִישׁ כְּפִי עֲבֹדָתוֹ, לַכֹּהֲנִים וְלַלְוִיִּם, לְ</b>הקרבת קרבנות ה<b>עֹלָה וְלִשְׁלָמִים, לְשָׁרֵת וּלְהֹדוֹת וּלְהַלֵּל בְּשַׁעֲרֵי מַחֲנוֹת ה',</b> במקדש.
(ג) <b>וּמְנָת</b>, חֵלק <b>הַמֶּלֶךְ מִן־רְכוּשׁוֹ</b> סיפק המלך <b>לָעֹלוֹת, לְעֹלוֹת הַבֹּקֶר וְהָעֶרֶב</b> – קרבנות התמיד <b>וְהָעֹלוֹת לַשַּׁבָּתוֹת וְלֶחֳדָשִׁים וְלַמֹּעֲדִים</b> – קרבנות המוספים, <b>כַּכָּתוּב בְּתוֹרַת ה'.</b>
(ד) <b>וַיֹּאמֶר</b> המלך <b>לָעָם, לְיֹשְׁבֵי יְרוּשָׁלִַם,</b> שעליהם <b>לָתֵת מְנָת</b>, מתנות <b>הַכֹּהֲנִים וְהַלְוִיִּם לְמַעַן יֶחֶזְקוּ בְּתוֹרַת ה'.</b> כדי לאפשר למשרתים בקודש למלא את תפקידם במקדש, לקיים את ציוויי התורה וללמדה את העם העם צריך לתת להם את התרומות והמעשרות מיבולו.
(ה) ואכן יזמה זו יצאה אל הפועל: <b>וְכִפְרֹץ</b>, כאשר התחזק, או: התפשט <b>הַדָּבָר</b> – צו המלך, <b>הִרְבּוּ בְנֵי־יִשְׂרָאֵל</b>, שישבו בממלכת ישראל להביא <b>רֵאשִׁית דָּגָן תִּירוֹשׁ</b>, יין <b>וְיִצְהָר</b>, שמן <b>וּדְבַשׁ</b> פֵּרות <b>וְכֹל תְּבוּאַת שָׂדֶה וּמַעְשַׂר הַכֹּל, לָרֹב</b>, הרבה <b>הֵבִיאוּ.</b>
(ו) <b>וּבְנֵי יִשְׂרָאֵל וִיהוּדָה הַיּוֹשְׁבִים בְּעָרֵי יְהוּדָה גַּם־הֵם</b> הביאו <b>מַעְשַׂר בָּקָר וָצֹאן וּמַעְשַׂר</b> מה<b>קָדָשִׁים הַמְקֻדָּשִׁים לַה' אֱלֹהֵיהֶם הֵבִיאוּ,</b> <b>וַיִּתְּנוּ</b>, הם צברו <b>עֲרֵמוֹת עֲרֵמוֹת</b> של תבואה ופֵרות, שחלקן נועד לכהנים וחלקן ללויים.
(ז) <b>בַּחֹדֶשׁ הַשְּׁלִשִׁי</b>, סיוון, <b>הֵחֵלּוּ הָעֲרֵמוֹת לִיסּוֹד,</b> להיווצר, במשך כל הקיץ אנשים אספו את היבול ונתנו ממנו מתנות כהונה ולוייה, <b>וּבַחֹדֶשׁ הַשְּׁבִיעִי</b>, בתשרי <b>כִּלּוּ,</b> סיימו.
(ח) <b>וַיָּבֹאוּ יְחִזְקִיָּהוּ וְהַשָּׂרִים וַיִּרְאוּ אֶת־הָעֲרֵמוֹת, וַיְבָרְכוּ אֶת־ה'</b>, שבירכם בתוצרת החקלאית המרובה, <b>וְאֵת עַמּוֹ יִשְׂרָאֵל,</b> שהביאו את המתנות.
(ט) <b>וַיִּדְרֹשׁ יְחִזְקִיָּהוּ עַל,</b> המלך שאל את <b>הַכֹּהֲנִים וְהַלְוִיִּם עַל־הָעֲרֵמוֹת,</b> האם כבר לקחו לעצמם מן היבול הרב שנאסף.
(י) <b>וַיֹּאמֶר אֵלָיו עֲזַרְיָהוּ הַכֹּהֵן הָרֹאשׁ,</b> הכהן הגדול <b>לְבֵית צָדוֹק וַיֹּאמֶר: מֵהָחֵל</b>, מאז התחילה <b>הַתְּרוּמָה לָבִיא</b>, לבוא ל<b>בֵית־ה' אָכוֹל וְשָׂבוֹעַ וְהוֹתֵר</b>, אכלנו ושבענו והותרנו <b>עַד</b> שנשאר <b>לָרוֹב, כִּי ה' בֵּרַךְ אֶת־עַמּוֹ, וְהַנּוֹתָר אֶת</b>, הוא עם <b>הֶהָמוֹן הַזֶּה.</b> המון היבול שאתה רואה הוא מה שנותר.
(יא) <b>וַיֹּאמֶר יְחִזְקִיָּהוּ לְהָכִין לְשָׁכוֹת</b>, חדרים, שישמשו כמחסנים <b>בְּבֵית ה'. וַיָּכִינוּ.</b>
(יב) <b>וַיָּבִיאוּ אֶת־הַתְּרוּמָה וְהַמַּעֲשֵׂר וְהַקֳּדָשִׁים בֶּאֱמוּנָה</b>, ביושר, <b>וַעֲלֵיהֶם</b> מינו <b>נָגִיד</b> – את <b>כָּנַנְיָהוּ הַלֵּוִי, וְשִׁמְעִי אָחִיהוּ</b>, אחיו שימש כ<b>מִשְׁנֶה.</b>
(יג) <b>וִיחִיאֵל וַעֲזַזְיָהוּ וְנַחַת וַעֲשָׂהאֵל וִירִימוֹת וְיוֹזָבָד וֶאֱלִיאֵל וְיִסְמַכְיָהוּ וּמַחַת וּבְנָיָהוּ</b> היו <b>פְּקִידִים מִ</b>תחת <b>יַד כָּנַנְיָהוּ וְשִׁמְעִי אָחִיו, בְּמִפְקַד</b>, בפקודת <b>יְחִזְקִיָּהוּ הַמֶּלֶךְ, וַעֲזַרְיָהוּ</b> היה <b>נְגִיד בֵּית־הָאֱלֹהִים,</b> הכהן הגדול, שהוא הממונה הראשי על ניהול המקדש.
(יד) <b>וְקוֹרֵא בֶן־יִמְנָה הַלֵּוִי</b>, שהוא <b>הַשּׁוֹעֵר לַמִּזְרָחָה</b>, היה ממונה <b>עַל נִדְבוֹת הָאֱלֹהִים, לָתֵת</b> לכהנים את <b>תְּרוּמַת ה' וְקָדְשֵׁי הַקֳּדָשִׁים.</b>
(טו) <b>וְעַל־יָדוֹ</b>, תחתיו היו <b>עֵדֶן וּמִנְיָמִן וְיֵשׁוּעַ וּשְׁמַעְיָהוּ, אֲמַרְיָהוּ וּשְׁכַנְיָהוּ</b>, שמונו על החלוקה <b>בְּעָרֵי הַכֹּהֲנִים בֶּאֱמוּנָה,</b> בנאמנות, <b>לָתֵת לַאֲחֵיהֶם</b> של הכהנים ש<b>בְּמַחְלְקוֹת, כַּגָּדוֹל כַּקָּטָן,</b> מנה שווה לכולם.
(טז) המנות הללו שחולקו בערים <b>מִלְּבַד</b>, נוספו על <b>הִתְיַחְשָׂם</b>, התייחסם <b>לִזְכָרִים מִבֶּן שָׁלוֹשׁ שָׁנִים וּלְמַעְלָה, לְכָל־הַבָּא לְבֵית־ה' לִדְבַר־יוֹם בְּיוֹמוֹ לַעֲבוֹדָתָם בְּמִשְׁמְרוֹתָם כְּמַחְלְקוֹתֵיהֶם.</b> הכהנים שבמשמר ובניהם הקטנים היו מקבלים חלקים מהקרבנות ומהמתנות בימים שעבדו בבית המקדש.
(יז) כאן באה הערה. כיוון שכעת הכהנים אינם רק אנשים בעלי מעמד כלשהו, אלא התחילו למלא תפקידים ציבורים, התעורר הצורך לעדכן את רשימות היוחסין: <b>וְ</b>גם זאת ציווה חזקיהו – <b>אֵת הִתְיַחֵשׂ</b>, בחינת ייחוסם של <b>הַכֹּהֲנִים לְבֵית אֲבוֹתֵיהֶם, וְהַלְוִיִּם מִבֶּן עֶשְׂרִים שָׁנָה וּלְמָעְלָה, בְּמִשְׁמְרוֹתֵיהֶם בְּמַחְלְקוֹתֵיהֶם.</b>
(יח) <b>וּלְהִתְיַחֵשׂ בְּכָל־טַפָּם, נְשֵׁיהֶם וּבְנֵיהֶם וּבְנוֹתֵיהֶם לְכָל־קָהָל</b> וקהל. הואיל וארגנו מחדש את סדר העבודה, ערכו מפקד של כל כהן ולוי במשמרתו. <b>כִּי בֶאֱמוּנָתָם</b>, בשמירת ייחודם ותפקידיהם בנאמנות <b>יִתְקַדְּשׁוּ־קֹדֶשׁ.</b>
(יט) ושוב בעניין חלוקת המתנות בערים: <b>וְלִבְנֵי אַהֲרֹן הַכֹּהֲנִים</b> היושבים <b>בִּשְׂדֵי מִגְרַשׁ עָרֵיהֶם בְּכָל־עִיר וָעִיר,</b> היו <b>אֲנָשִׁים אֲשֶׁר נִקְּבוּ בְּשֵׁמוֹת</b> שהיו אחראים <b>לָתֵת מָנוֹת לְכָל־זָכָר בַּכֹּהֲנִים וּלְכָל</b> מי ש<b>הִתְיַחֵשׂ בַּלְוִיִּם.</b> מסתבר שהלויים לא דאגו כל כך לייחוסם, גם משום שהכבוד הכרוך בו היה פחות וגם מפני שמשרתם מוגדרת פחות, ואין להם מגבלות נישואין כמו לכהנים. ואולם משקיבל מעמדם משמעות חדשה, גם הם באו וביררו את ייחוסם.
(כ) <b>וַיַּעַשׂ</b> עודׂ <b>כָּזֹאת יְחִזְקִיָּהוּ בְּכָל־יְהוּדָה, וַיַּעַשׂ הַטּוֹב וְהַיָּשָׁר וְהָאֱמֶת לִפְנֵי ה' אֱלֹהָיו.</b>
(כא) <b>וּבְכָל־מַעֲשֶׂה אֲשֶׁר־הֵחֵל בַּעֲבוֹדַת בֵּית־הָאֱלֹהִים וּבַתּוֹרָה וּבַמִּצְוָה לִדְרֹשׁ לֵאלֹהָיו</b> – <b>בְּכָל־לְבָבוֹ עָשָׂה וְ</b>גם <b>הִצְלִיחַ.</b>
<h2>פרק לב</h2>
(א) <b>אַחֲרֵי הַדְּבָרִים וְהָאֱמֶת</b>, דברי האמת והצדק <b>הָאֵלֶּה</b> של חזקיהו <b>בָּא סַנְחֵרִיב מֶלֶךְ־אַשּׁוּר וַיָּבֹא</b>, נכנס <b>בִיהוּדָה, וַיִּחַן</b>, חנה <b>עַל־הֶעָרִים הַבְּצֻרוֹת וַיֹּאמֶר</b>, וחשב <b>לְבִקְעָם</b>, לפרוץ ולנכס אותן <b>אֵלָיו.</b> הוא לא הגיע מיד לירושלים, מרכז עצמתה של מדינת יהודה, ככובשים אחרים של הארץ, שכן מגמת פניו של סנחריב לא הייתה כיבוש יהודה כשלעצמה, אלא מצרים. ובמדינת יהודה ראה מכשול שעליו לסלק מדרכו למצרים. לכן הוא הטיל מצור על ערי מבצר קטנות יותר ביהודה, ונלחם בהן לפני שהגיע לירושלים.
(ב) <b>וַיַּרְא יְחִזְקִיָּהוּ כִּי־בָא סַנְחֵרִיב וּפָנָיו לַמִּלְחָמָה עַל־יְרוּשָׁלִָם.</b>
(ג) <b>וַיִּוָּעַץ</b>, חזקיהו התייעץ <b>עִם־שָׂרָיו וְגִבֹּרָיו לִסְתּוֹם אֶת־מֵימֵי הָעֲיָנוֹת אֲשֶׁר מִחוּץ לָעִיר,</b> כדי שהמעיינות לא יסייעו לאויב. <b>וַיַּעְזְרֻהוּ</b> –
(ד) <b>וַיִּקָּבְצוּ עַם־רָב וַיִּסְתְּמוּ אֶת־כָּל־הַמַּעְיָנוֹת וְאֶת־הַנַּחַל</b>, הגיחון <b>הַשּׁוֹטֵף</b>, הזורם <b>בְּתוֹךְ־הָאָרֶץ, לֵאמֹר: לָמָּה יָבוֹאוּ מַלְכֵי אַשּׁוּר וּמָצְאוּ מַיִם רַבִּים</b>?<b>!</b> רוב מקרי המצור מתרחשים בקיץ, ואז המים חשובים לא פחות מאשר האוכל.
(ה) <b>וַיִּתְחַזַּק וַיִּבֶן אֶת־כָּל־הַחוֹמָה הַפְּרוּצָה, וַיַּעַל</b>, העלה את גובה החומה <b>עַל</b>, מעל לגובה <b>הַמִּגְדָּלוֹת וְלַחוּצָה</b> העלה את <b>הַחוֹמָה</b> ה<b>אַחֶרֶת,</b> חומת משנה חיצונית שבנה כדי לגונן על החומה הראשונה. <b>וַיְחַזֵּק אֶת־הַמִּלּוֹא</b>, השטח ששלמה מילא ובנה כדי שלא יהיה בקע בין החלקים השונים של <b>עִיר דָּוִיד. וַיַּעַשׂ שֶׁלַח</b>, כלי מלחמה <b>לָרֹב וּמָגִנִּים.</b>
(ו) <b>וַיִּתֵּן שָׂרֵי מִלְחָמוֹת</b>, הוא מינה קציני צבא <b>עַל־הָעָם</b> הלוחם, <b>וַיִּקְבְּצֵם אֵלָיו אֶל־רְחוֹב</b>, רחבת <b>שַׁעַר הָעִיר, וַיְדַבֵּר עַל־לְבָבָם לֵאמֹר׃</b>
(ז) <b>חִזְקוּ וְאִמְצוּ! אַל־תִּירְאוּ וְאַל־תֵּחַתּוּ</b>, תיבהלו, תישברו <b>מִפְּנֵי מֶלֶךְ אַשּׁוּר וּמִלִּפְנֵי כָּל־הֶהָמוֹן אֲשֶׁר־עִמּוֹ, כִּי</b> מי ש כִּי <b>עִמָּנוּ רַב</b>, חזק <b>מֵעִמּוֹ</b> –
(ח) <b>עִמּוֹ זְרוֹעַ בָּשָׂר, וְעִמָּנוּ ה' אֱלֹהֵינוּ לְעָזְרֵנוּ וּלְהִלָּחֵם מִלְחֲמֹתֵינוּ. וַיִּסָּמְכוּ</b>, נשענו ובטחו <b>הָעָם עַל־דִּבְרֵי</b> העידוד והחיזוק של <b>יְחִזְקִיָּהוּ מֶלֶךְ־יְהוּדָה.</b>
(ט) <b>אַחַר זֶה שָׁלַח סַנְחֵרִיב מֶלֶךְ־אַשּׁוּר</b> את <b>עֲבָדָיו יְרוּשָׁלַיְמָה</b> – <b>וְהוּא</b> בינתיים צר <b>עַל־לָכִישׁ, וְכָל־מֶמְשַׁלְתּוֹ עִמּוֹ</b> – <b>עַל־יְחִזְקִיָּהוּ מֶלֶךְ יְהוּדָה וְעַל־כָּל־יְהוּדָה אֲשֶׁר בִּירוּשָׁלִַם</b>. בזמן המצור על לכיש הוא שלח שליחים לדבר אל חזקיהו המלך וגם להוריד את המורל של העם, לרופף את ביטחונו ולקרוא לכניעתו. <b>לֵאמֹר:</b>
(י) <b>כֹּה אָמַר סַנְחֵרִיב מֶלֶךְ אַשּׁוּר: עַל־מָה אַתֶּם בֹּטְחִים וְיֹשְׁבִים בְּמָצוֹר בִּירוּשָׁלִָם</b>?<b>!</b>
(יא) <b>הֲלֹא יְחִזְקִיָּהוּ מַסִּית אֶתְכֶם לָתֵת אֶתְכֶם לָמוּת בְּרָעָב וּבְצָמָא, לֵאמֹר: "ה' אֱלֹהֵינוּ יַצִּילֵנוּ מִכַּף מֶלֶךְ אַשּׁוּר".</b> הנימוק שלו הוא ביטחונו בה'.
(יב) <b>הֲלֹא־הוּא, יְחִזְקִיָּהוּ, הֵסִיר אֶת־בָּמֹתָיו וְאֶת־מִזְבְּחֹתָיו</b> של ה', <b>וַיֹּאמֶר לִיהוּדָה וְלִירוּשָׁלִַם לֵאמֹר: "</b>רק <b>לִפְנֵי מִזְבֵּחַ אֶחָד תִּשְׁתַּחֲווּ וְעָלָיו תַּקְטִירוּ".</b> ברור שלשליחיו של מלך אשור היה מידע על המתרחש בארץ יהודה. הם ידעו על מאמציו של חזקיהו לבער את הבמות, שרובן היו במות לה' ולא לעבודה זרה. אף שהסרת הבמות הללו עולה בקנה אחד עם איסור התורה להקריב קרבנות מחוץ לבית ה', האשורים מנסים תחילה להסית את העם על ידי פנייה לאותם אנשים שנפגעו מיזמתו של חזקיהו. ייתכן שבמשך מאה שנה הקריבו אנשים אלה בבמה שלהם, והנה עכשיו טענו כנגדם שלא נהגו נכון כל אותה עת, הרסו את הבמה שלהם ודרשו מהם לעלות לירושלים. יתר על כן, שליחי סנחריב שיערו שאנשי יהודה יסכימו ששבירת מזבחות שנבנו לשם ה' עשויה להגביל אותו ולצמצם את כוחו.
(יג) <b>הֲלֹא תֵדְעוּ מֶה עָשִׂיתִי אֲנִי וַאֲבוֹתַי לְכֹל עַמֵּי הָאֲרָצוֹת</b> בכל האזור. <b>הֲיָכוֹל יָכְלוּ אֱלֹהֵי גּוֹיֵ הָאֲרָצוֹת לְהַצִּיל אֶת־אַרְצָם מִיָּדִי</b>?<b>!</b>
(יד) <b>מִי בְּכָל־אֱלֹהֵי הַגּוֹיִם הָאֵלֶּה אֲשֶׁר הֶחֱרִימוּ</b>, הרגו <b>אֲבוֹתַי אֲשֶׁר יָכוֹל לְהַצִּיל אֶת־עַמּוֹ מִיָּדִי, כִּי יוּכַל אֱלֹהֵיכֶם לְהַצִּיל אֶתְכֶם מִיָּדִי</b>?<b>!</b> הרי כולם השתחוו לאליהם וסמכו עליהם, ושום עם מהעמים הללו לא נושע – לא בידי אלוהיו ולא בידי צבאו.
(טו) <b>וְעַתָּה אַל־יַשִּׁיא</b>, יפתה <b>אֶתְכֶם חִזְקִיָּהוּ, וְאַל־יַסִּית אֶתְכֶם</b> בדרך <b>כָּזֹאת, וְאַל־תַּאֲמִינוּ לוֹ, כִּי־לֹא יוּכַל כָּל־אֱלוֹהַּ</b> של <b>כָּל־גּוֹי וּמַמְלָכָה לְהַצִּיל עַמּוֹ מִיָּדִי וּמִיַּד אֲבוֹתָי; אַף כִּי</b>, גם, אפילו, או: כל שכן <b>אֱלֹהֵיכֶם לֹא־יַצִּילוּ אֶתְכֶם מִיָּדִי.</b> כשם ששום כוח לא עצר אותי עד כה, גם אלוקיכם לא יוכל לעמוד כנגדי.
(טז) <b>וְעוֹד דִּבְּרוּ עֲבָדָיו</b> של מלך אשור דברים נוספים <b>עַל־ה' הָאֱלֹהִים וְעַל יְחִזְקִיָּהוּ עַבְדּוֹ.</b>
(יז) <b>וּסְפָרִים כָּתַב לְחָרֵף</b>, לבזות <b>לַה' אֱלֹהֵי יִשְׂרָאֵל וְלֵאמֹר עָלָיו לֵאמֹר: כֵּאלֹהֵי גּוֹיֵי הָאֲרָצוֹת אֲשֶׁר לֹא־הִצִּילוּ עַמָּם מִיָּדִי, כֵּן לֹא־יַצִּיל אֱלֹהֵי יְחִזְקִיָּהוּ עַמּוֹ מִיָּדִי.</b>
(יח) יתרה מזו – <b>וַיִּקְרְאוּ בְקוֹל־גָּדוֹל</b> ב<b>יהוּדִית</b>, שפת יהודה, ה'עברית' שדובר בה בארץ יהודה <b>עַל־עַם יְרוּשָׁלִַם אֲשֶׁר עַל־הַחוֹמָה,</b> ולא בשפתם שלהם – האשורית, וגם לא בארמית, שהייתה אז השפה הבינלאומית. האנשים שנשלחו ידעו את שפת המקום והשתמשו בה כדי <b>לְיָרְאָם וּלְבַהֲלָם,</b> להפחיד את העם, <b>לְמַעַן יִלְכְּדוּ אֶת־הָעִיר.</b> הם לא ניסו להפחיד את חזקיהו, שיודע פחות או יותר את התנאים ההיסטוריים, הגאוגרפיים והפוליטיים. תעמולתם כוונה אל החיילים שעמדו על החומות והגנו על העיר.
(יט) <b>וַיְדַבְּרוּ אֶל</b>, על <b>אֱלֹהֵי יְרוּשָׁלִָם כְּעַל אֱלֹהֵי עַמֵּי הָאָרֶץ,</b> שהם <b>מַעֲשֵׂה יְדֵי הָאָדָם.</b> החירוף שלהם היה בעצם ההתייחסות לה' כאחת האלוהויות שיש לשאר מדינות, שאין בכוחן לעמוד כנגדם ולעזור לבני עמן.
(כ) <b>וַיִּתְפַּלֵּל יְחִזְקִיָּהוּ הַמֶּלֶךְ וִישַׁעְיָהוּ בֶן־אָמוֹץ הַנָּבִיא עַל־זֹאת, וַיִּזְעֲקוּ</b> אל <b>הַשָּׁמָיִם.</b> חלופת הדברים ביניהם ונוסח תפילתו של חזקיהו מופיעים בהרחבה בספרים ישעיה ומלכים. כאן מובאת רק התמצית.
(כא) <b>וַיִּשְׁלַח ה' מַלְאָךְ וַיַּכְחֵד</b> המלאך <b>כָּל־גִּבּוֹר חַיִל וְנָגִיד וְשָׂר בְּמַחֲנֵה מֶלֶךְ אַשּׁוּר.</b> בלילה אחד פגע כוח עליון באשורים והמית את מנהיגי המחנה, שריו, כל קציניו ואולי אנשים נוספים במחנה. <b>וַיָּשָׁב</b> מלך אשור <b>בְּבֹשֶׁת פָּנִים לְאַרְצוֹ,</b> לאחר שלא עלה בידו לעשות דבר. עזיבתו הפתאומית של מחנה סנחריב את ירושלים לנפשה בבת-אחת הייתה נס גדול מאוד. אולם סופו הוכיח שהרבה לפשוע בדבריו וביוהרתו – <b>וַיָּבֹא</b> אל <b>בֵּית אֱלֹהָיו</b> להתפלל, <b>וּמִיצִיאֵי</b>, מיוצאי <b>מֵעָיו</b>, צאצאיו שהיו <b>שָׁם</b> קשרו קשר נגדו ו<b>הִפִּילֻהוּ בֶחָרֶב.</b> כמסופר במקום אחר, שני בניו הם שהרגו אותו.
(כב) <b>וַיּוֹשַׁע ה' אֶת־יְחִזְקִיָּהוּ וְאֵת יֹשְׁבֵי יְרוּשָׁלִַם מִיַּד סַנְחֵרִיב מֶלֶךְ־אַשּׁוּר וּמִיַּד־כּל</b> אויביהם, <b>וַיְנַהֲלֵם</b>, הנהיג אותם במנוחה <b>מִסָּבִיב,</b> בכל סביבתם.
(כג) <b>וְרַבִּים מְבִיאִים מִנְחָה לַה' לִירוּשָׁלִַם וּמִגְדָּנוֹת</b>, מתנות, מנחות <b>לִיחִזְקִיָּהוּ מֶלֶךְ יְהוּדָה,</b> שכן שמועה זו הגיעה למרחוק כדרכן של חדשות מרעישות, <b>וַיִּנַּשֵּׂא</b>, שמו של חזקיהו נודע לתהילה <b>לְעֵינֵי כָל־הַגּוֹיִם מֵאַחֲרֵי־כֵן.</b>
(כד) <b>בַּיָּמִים הָהֵם חָלָה יְחִזְקִיָּהוּ עַד</b> שהיה קרוב <b>לָמוּת. וַיִּתְפַּלֵּל אֶל־ה', וַיֹּאמֶר</b> באמצעות הנביא ישעיהו <b>לוֹ</b> שתפילתו התקבלה, <b>וּמוֹפֵת</b>, אות וסימן <b>נָתַן לוֹ</b> שיבריא.
(כה) <b>וְלֹא־כִגְמֻל</b>, בהתאם לשכר שבא <b>עָלָיו הֵשִׁיב יְחִזְקִיָּהוּ.</b> הוא לא השיב לה' את הטובה שגמל אתו, <b>כִּי גָבַהּ לִבּוֹ,</b> אף על פי שהיה ברור שמפלת אשור לא נבעה מתוקפו הצבאי של חזקיהו, הוא זקף את הניצחון לזכותו, ועל כן – <b>וַיְהִי עָלָיו קֶצֶף</b>, כעס <b>וְעַל־יְהוּדָה וִירוּשָׁלִָם.</b>
(כו) בעקבות המחלה ומסיבות נוספות – <b>וַיִּכָּנַע יְחִזְקִיָּהוּ בְּגֹבַהּ לִבּוֹ,</b> וחזר בו מגאוותו, <b>הוּא וְיוֹשְׁבֵי יְרוּשָׁלִָם, וְלֹא־בָא עֲלֵיהֶם קֶצֶף</b>, כעס <b>ה' בִּימֵי יְחִזְקִיָּהוּ,</b> ואחרי פלישה סנחריב שקטה הארץ.
(כז) <b>וַיְהִי לִיחִזְקִיָּהוּ עֹשֶׁר וְכָבוֹד הַרְבֵּה מְאֹד, וְאוֹצָרוֹת</b>, מקומות אחסון <b>עָשָׂה־לוֹ לְכֶסֶף וּלְזָהָב וּלְאֶבֶן יְקָרָה וְלִבְשָׂמִים וּלְמָגִנִּים וּלְכֹל כְּלֵי חֶמְדָּה,</b> כלים יקרי ערך. הוא היה מלך נמרץ ומוצלח, ובעקבות גדולתו והשלווה ששררה בימיו, קיבל מתנות ומסים. כך הצטבר שוב רכוש רב בירושלים.
(כח) <b>וּמִסְכְּנוֹת</b>, מחסנים <b>לִתְבוּאַת דָּגָן וְתִירוֹשׁ וְיִצְהָר, וְאֻרָוֹת</b> עשה או חידש <b>לְכָל־בְּהֵמָה וּבְהֵמָה, וַעֲדָרִים ל</b>מלא בהם את ה<b>אֲוֵרוֹת</b>, האורוות המלכותיות.
(כט) <b>וְעָרִים עָשָׂה לוֹ וּמִקְנֵה־צֹאן וּבָקָר לָרֹב, כִּי נָתַן־לוֹ אֱלֹהִים רְכוּשׁ רַב מְאֹד.</b>
(ל) <b>וְהוּא, יְחִזְקִיָּהוּ, סָתַם אֶת־מוֹצָא</b>, מקום היציאה של <b>מֵימֵי גִיחוֹן הָעֶלְיוֹן, וַיַּשְּׁרֵם</b> הטה אותם <b>לְמַטָּה־מַעְרָבָה לְעִיר דָּוִיד</b> על ידי כריית נקבת השילוח. הזרמת מעיין השילוח לתוך העיר סיפקה מים לתושבי ירושלים בעתות מצור, ואף מנעה מהאויבים להשתמש במי הגיחון. <b>וַיַּצְלַח יְחִזְקִיָּהוּ בְּכָל־מַעֲשֵׂהוּ.</b>
(לא) <b>וְכֵן</b> פעל <b>בִּמְלִיצֵי</b>, עם אנשי משלחת <b>שָׂרֵי בָבֶל הַמְשַׁלְּחִים עָלָיו</b>, שנשלחו אליו <b>לִדְרֹשׁ</b>, לחקור את <b>הַמּוֹפֵת אֲשֶׁר הָיָה בָאָרֶץ.</b> כאן נרמז מה שהורחב בספרי ישעיה ומלכים – לאחר מפלת סנחריב קיבל חזקיהו מופת שהיה כרוך בשינוי בסדר העולם – הזמן חזר אחורנית. בעקבות זאת באו שרי מלך בבל אל חזקיהו, והוא קיבל את פניהם בכבוד גדול, אולי יתר על המידה. במופת הזה <b>עֲזָבוֹ הָאֱלֹהִים לְנַסּוֹתוֹ לָדַעַת כָּל־בִּלְבָבוֹ.</b> הניח לו לעשות כרצונו בלא למנוע ממנו או לעצור את תגובותיו, אף שמעשיו אלה לא הוסיפו לו תפארת.
(לב) <b>וְיֶתֶר דִּבְרֵי יְחִזְקִיָּהוּ וַחֲסָדָיו</b>, מעשיו המיטיבים <b>הִנָּם כְּתוּבִים בַּחֲזוֹן יְשַׁעְיָהוּ בֶן־אָמוֹץ הַנָּבִיא,</b> שהיה נביא שנים רבות קודם מלכות חזקיהו, ובזמנו הוא כבר היה הנביא הגדול שנבואתו הולכת ומתקיימת, <b>עַל־סֵפֶר מַלְכֵי יְהוּדָה וְיִשְׂרָאֵל.</b> חלק ממעשי חזקיהו אכן נמצאים בספר ישעיה, אך נראה שהיה ספר נוסף שכתב הנביא שהכיל את שאר דברי הימים של המלך חזקיהו.
(לג) <b>וַיִּשְׁכַּב יְחִזְקִיָּהוּ עִם־אֲבֹתָיו, וַיִּקְבְּרֻהוּ בְּמַעֲלֵה</b>, בחלק העליון, המכובד שב<b>קִבְרֵי בְנֵי־דָוִיד</b>, ייתכן שקברים אלו היו פזורים ולא בתוך מערה אחת. <b>וְכָבוֹד עָשׂוּ־לוֹ בְמוֹתוֹ כָּל־יְהוּדָה וְיֹשְׁבֵי יְרוּשָׁלִָם,</b> מפני שהיה מלך רב פעלים שביצר את המדינה וזכה לראות נסים ולקבל סיוע מלמעלה. <b>וַיִּמְלֹךְ מְנַשֶּׁה בְנוֹ תַּחְתָּיו.</b>
<h2>פרק לג</h2>
(א) <b>בֶּן־שְׁתֵּים עֶשְׂרֵה שָׁנָה</b> היה <b>מְנַשֶּׁה בְמָלְכוֹ.</b> הוא עלה למלוכה כילד, <b>וַחֲמִשִּׁים וְחָמֵשׁ שָׁנָה מָלַךְ בִּירוּשָׁלִָם.</b> תקופת שלטונו של מנשה הייתה הארוכה ביותר במלכי ישראל.
(ב) <b>וַיַּעַשׂ הָרַע בְּעֵינֵי ה', כְּתוֹעֲבוֹת הַגּוֹיִם אֲשֶׁר הוֹרִישׁ</b>, סילק <b>ה' מִפְּנֵי בְּנֵי יִשְׂרָאֵל.</b> הוא חזר לנהוג כחטאי הכנענים.
(ג) <b>וַיָּשָׁב וַיִּבֶן אֶת־הַבָּמוֹת</b> הפרטיות שנועדו בעצם לעבודת ה', <b>אֲשֶׁר נִתַּץ</b>, שבר <b>יְחִזְקִיָּהוּ אָבִיו. וַיָּקֶם מִזְבְּחוֹת</b> חדשים גם <b>לַבְּעָלִים,</b> שזה מעשה מרחיק לכת הרבה יותר, <b>וַיַּעַשׂ</b> פסלי <b>אֲשֵׁרוֹת.</b> האשרה היא האלילה הראשית בכנען, ונחשבה בת זוגו של האליל הראשי, הבעל. <b>וַיִּשְׁתַּחוּ לְכָל־צְבָא הַשָּׁמַיִם וַיַּעֲבֹד אֹתָם.</b>
(ד) יתרה מזו – <b>וּבָנָה מִזְבְּחוֹת</b> לפולחנים הזרים <b>בְּבֵית ה',</b> במקום <b>אֲשֶׁר אָמַר ה': "בִּירוּשָׁלִַם יִהְיֶה־שְּׁמִי לְעוֹלָם".</b>
(ה) <b>וַיִּבֶן מִזְבְּחוֹת לְכָל־צְבָא הַשָּׁמָיִם בִּשְׁתֵּי חַצְרוֹת בֵּית־ה',</b> בחצר החיצונה ובחצר הפנימית.
(ו) <b>וְהוּא הֶעֱבִיר אֶת־בָּנָיו בָּאֵשׁ בְּגֵי בֶן־הִנֹּם, וְעוֹנֵן</b>, הגיד עתידות על פי מראה העננים או חילופי העונות, <b>וְנִחֵשׁ וְכִשֵּׁף וְעָשָׂה אוֹב וְיִדְּעוֹנִי,</b> העלה רוחות של מתים כדי לדעת את העתיד. <b>הִרְבָּה לַעֲשׂוֹת הָרַע בְּעֵינֵי ה' לְהַכְעִיסוֹ.</b> כאן מדובר בעיקר על חטאים של עבודה זרה וכל המתלווה אליה, שבהם פרץ את כל הגדרות של עבודת ה'.
(ז) <b>וַיָּשֶׂם אֶת־פֶּסֶל הַסֶּמֶל</b>, הדמות, הצלם <b>אֲשֶׁר עָשָׂה בְּבֵית הָאֱלֹהִים,</b> הוא הבית <b>אֲשֶׁר אָמַר אֱלֹהִים אֶל־דָּוִיד וְאֶל־שְׁלֹמֹה בְנוֹ: "בַּבַּיִת הַזֶּה וּבִירוּשָׁלִַם</b> העיר <b>אֲשֶׁר בָּחַרְתִּי מִכֹּל שִׁבְטֵי יִשְׂרָאֵל אָשִׂים אֶת־שְׁמִי לְעֵילוֹם,</b> לעולם.
(ח) <b>וְלֹא אֹסִיף לְהָסִיר אֶת־רֶגֶל יִשְׂרָאֵל מֵעַל הָאֲדָמָה אֲשֶׁר הֶעֱמַדְתִּי ל</b>רשות <b>אֲבוֹתֵיכֶם.</b> ישראל לא יהיו עוד עם של נוודים, כמו שהיו לפני בואם לארץ, אלא יישארו על אדמתם. אלא שהבטחה זו – תנאי בצדה: <b>רַק אִם־יִשְׁמְרוּ לַעֲשׂוֹת אֵת כָּל־אֲשֶׁר צִוִּיתִים לְכָל־הַתּוֹרָה וְהַחֻקִּים וְהַמִּשְׁפָּטִים בְּיַד־מֹשֶׁה".</b>
(ט) <b>וַיֶּתַע</b>, התעה <b>מְנַשֶּׁה אֶת־יְהוּדָה וְיֹשְׁבֵי יְרוּשָׁלִָם,</b> וגרם להם <b>לַעֲשׂוֹת רָע</b> יותר <b>מִן־הַגּוֹיִם אֲשֶׁר הִשְׁמִיד ה' מִפְּנֵי בְּנֵי יִשְׂרָאֵל.</b> תחת השפעתו היו מעשיהם גרועים מאלה של הכנענים, שכן כיוון שהעבודה הזרה הייתה חדשה להם הם התלהבו ממנה יותר מעובדיה משכבר הימים, ואף התמסרותם לה הייתה מלאה יותר. הִשְׁמִיד ה' מִפְּנֵי בְּנֵי יִשְׂרָאֵל.
(י) <b>וַיְדַבֵּר ה'</b> באמצעות נביאיו <b>אֶל־מְנַשֶּׁה וְאֶל־עַמּוֹ</b> דברי תוכחה, <b>וְ</b>הם <b>לֹא הִקְשִׁיבוּ.</b>
(יא) <b>וַיָּבֵא ה' עֲלֵיהֶם אֶת־שָׂרֵי הַצָּבָא אֲשֶׁר לְמֶלֶךְ אַשּׁוּר.</b> לא נראה שהייתה זו מלחמה גדולה, ושמלך אשור ניסה להשמיד את מנשה. אפשר שהשרים שמלך אשור מינה בשומרון וסביבתה החליטו מיזמתם לצאת לתקיפה מוגבלת, והם הצליחו – <b>וַיִּלְכְּדוּ אֶת־מְנַשֶּׁה בַּחֹחִים,</b> חַחים, טבעות או קרסים שמובילים בהם בעלי חיים. הם הצמידו אותם גם לפניו של אדם הן כאמצעי לכידה והן לשם ביזיון. <b>וַיַּאַסְרֻהוּ בַּנְחֻשְׁתַּיִם,</b> שלשלאות שאוסרים בהן פושעים<b>, וַיּוֹלִיכֻהוּ בָּבֶלָה,</b> לבבל כדי לתת דין וחשבון בפני מלך אשור.
(יב) <b>וּכְהָצֵר לוֹ,</b> כאשר באו עליו צרות, הוא הגיע להכרה שאין לו להסתמך אלא על אביו שבשמים. על כן <b>חִלָּה אֶת־פְּנֵי</b>, התחנן ל<b>ה' אֱלֹהָיו, וַיִּכָּנַע מְאֹד מִלִּפְנֵי אֱלֹהֵי אֲבֹתָיו.</b>
(יג) <b>וַיִּתְפַּלֵּל אֵלָיו, וַיֵּעָתֶר לוֹ</b>, ה' קיבל את תפילתו, <b>וַיִּשְׁמַע תְּחִנָּתוֹ וַיְשִׁיבֵהוּ יְרוּשָׁלִַם לְמַלְכוּתוֹ, וַיֵּדַע מְנַשֶּׁה כִּי ה' הוּא הָאֱלֹהִים.</b> בסופו של דבר הוא שב לאלוקים.
(יד) כאן מופיע פרט נוסף על מנשה, שגם הוא ייחודי לספר דברי הימים: <b>וְאַחֲרֵי־כֵן בָּנָה</b> מנשה <b>חוֹמָה חִיצוֹנָה לְעִיר־דָּוִיד מַעְרָבָה לְגִיחוֹן בַּנַּחַל.</b> הייתה זו חומה נוספת של ירושלים, שכיום לא נותר ממנה זכר, אבל כנראה נועדה להקיף עוד חלק מהעיר והגיעה עד מה שנקרא כעת הר ציון. <b>וְ</b>החומה כּוּונה <b>לָבוֹא בְשַׁעַר</b>, להגיע עד שער <b>הַדָּגִים וְסָבַב</b> בחומה עד <b>לָעֹפֶל</b>, מצודה או שטח מוגבה ומבוצר, <b>וַיַּגְבִּיהֶהָ</b>, מנשה הגביה את החומה <b>מְאֹד, וַיָּשֶׂם שָׂרֵי־חַיִל בְּכָל־הֶעָרִים הַבְּצֻרוֹת בִּיהוּדָה.</b>
(טו) <b>וַיָּסַר</b> מנשה בעקבות תשובתו <b>אֶת־אֱלֹהֵי הַנֵּכָר וְאֶת־הַסֶּמֶל מִבֵּית ה', וְ</b>את <b>כָל־הַמִּזְבְּחוֹת אֲשֶׁר בָּנָה בְּהַר בֵּית־ה' וּבִירוּשָׁלִָם, וַיַּשְׁלֵךְ חוּצָה לָעִיר.</b>
(טז) <b>וַיִּבֶן אֶת־מִזְבַּח ה' וַיִּזְבַּח עָלָיו זִבְחֵי שְׁלָמִים וְתוֹדָה, וַיֹּאמֶר לִיהוּדָה לַעֲבוֹד אֶת־ה' אֱלֹהֵי יִשְׂרָאֵל.</b> הוא חזר בו ותיקן גם את הוראותיו לאחרים.
(יז) <b>אֲבָל</b> גם לאחר ששב אל ה', <b>עוֹד הָעָם זֹבְחִים בַּבָּמוֹת</b> הפרטיות, <b>רַק לַה' אֱלֹהֵיהֶם.</b> לא היה לו די כוח להחזיר את עבודת ה' למרכז היחידי שבירושלים כפי שעשה חזקיהו אביו.
(יח) <b>וְיֶתֶר דִּבְרֵי מְנַשֶּׁה וּתְפִלָּתוֹ אֶל־אֱלֹהָיו וְדִבְרֵי הַחֹזִים</b>, הנביאים <b>הַמְדַבְּרִים אֵלָיו בְּשֵׁם ה' אֱלֹהֵי יִשְׂרָאֵל הִנָּם</b> מתוארים במפורט <b>עַל־דִּבְרֵי מַלְכֵי יִשְׂרָאֵל.</b>
(יט) <b>וּתְפִלָּתוֹ</b> של מנשה <b>וְהֵעָתֶר</b>, ההיעתרות של ה' <b>לוֹ</b>, קבלת תפילתו, <b>ו</b>מצד שני <b>כָל־חַטָּאתוֹ וּמַעְלוֹ וְהַמְּקֹמוֹת אֲשֶׁר בָּנָה בָהֶם בָּמוֹת וְהֶעֱמִיד הָאֲשֵׁרִים וְהַפְּסִלִים לִפְנֵי הִכָּנְעוֹ,</b> כל אלה <b>הִנָּם כְּתוּבִים עַל דִּבְרֵי חוֹזָי,</b> נביאַי. עַל דִּבְרֵי חוֹזָי, הדברים הללו כתובים בכמה ספרים שכתבו נביאי ה'.
(כ) <b>וַיִּשְׁכַּב מְנַשֶּׁה עִם־אֲבֹתָיו וַיִּקְבְּרֻהוּ</b> בתוך <b>בֵּיתוֹ.</b> כיוון שחל פיחות במעמדו בסוף ימיו, הוא לא נקבר בקברי המלכים. <b>וַיִּמְלֹךְ אָמוֹן בְּנוֹ תַּחְתָּיו.</b>
(כא) <b>בֶּן־עֶשְׂרִים וּשְׁתַּיִם שָׁנָה אָמוֹן בְּמָלְכוֹ, וּשְׁתַּיִם שָׁנִים מָלַךְ בִּירוּשָׁלִָם.</b>
(כב) <b>וַיַּעַשׂ הָרַע בְּעֵינֵי ה' כַּאֲשֶׁר עָשָׂה מְנַשֶּׁה אָבִיו, וּלְכָל־הַפְּסִילִים אֲשֶׁר עָשָׂה מְנַשֶּׁה אָבִיו זִבַּח אָמוֹן וַיַּעַבְדֵם.</b> אמון המשיך את דרכו של אביו אך לא מנקודת הסיום של חייו, כפי שהיא מתוארת כאן, אלא מן הזמן שבו הרשיע וחטא.
(כג) <b>וְלֹא נִכְנַע מִלִּפְנֵי ה' כְּהִכָּנַע מְנַשֶּׁה אָבִיו, כִּי הוּא</b> – <b>אָמוֹן</b> – <b>הִרְבָּה אַשְׁמָה,</b> אף על פי שהוא לא חי שנים רבות, חטאיו היו חמורים יותר.
(כד) <b>וַיִּקְשְׁרוּ עָלָיו עֲבָדָיו וַיְמִיתֻהוּ בְּבֵיתוֹ.</b>
(כה) לאחר מכן – <b>וַיַּכּוּ</b>, הרגו <b>עַם־הָאָרֶץ אֵת כָּל־הַקֹּשְׁרִים עַל־הַמֶּלֶךְ אָמוֹן.</b> ייתכן שהמלך אמון קומם במעשיו עד כדי כך שמרדו בו ורצחו אותו, ובכל זאת העם עדיין תמכו במלכות בית דויד, ולכן – <b>וַיַּמְלִיכוּ עַם־הָאָרֶץ אֶת־יֹאשִׁיָּהוּ בְנוֹ תַּחְתָּיו.</b> יאשיהו היה למעשה המלך הגדול האחרון של ממלכת יהודה, וממילא של שארית ישראל.
<h2>פרק לד</h2>
(א) <b>בֶּן־שְׁמוֹנֶה שָׁנִים יֹאשִׁיָּהוּ בְמָלְכוֹ, וּשְׁלֹשִׁים וְאַחַת שָׁנָה מָלַךְ בִּירוּשָׁלִָם.</b>
(ב) <b>וַיַּעַשׂ הַיָּשָׁר בְּעֵינֵי ה'. וַיֵּלֶךְ בְּדַרְכֵי דָּוִיד אָבִיו וְלֹא־סָר</b> מהן <b>יָמִין וּשְׂמֹאול.</b> התנהגותו הייתה ללא דופי.
(ג) <b>וּבִשְׁמוֹנֶה שָׁנִים לְמָלְכוֹ, וְהוּא עוֹדֶנּוּ נַעַר</b> צעיר, כבן שש עשרה, <b>הֵחֵל לִדְרוֹשׁ לֵאלֹהֵי דָּוִיד אָבִיו.</b> בצעירותו הוא התפתח בכיוון מוגדר ונעשה מחובר יותר ויותר לעבודת ה' ולכל הקשור בה. <b>וּבִשְׁתֵּים עֶשְׂרֵה שָׁנָה</b> למלכו, בהיותו כבן עשרים, כשמלכותו כבר התבססה, <b>הֵחֵל לְטַהֵר אֶת־יְהוּדָה וִירוּשָׁלִַם מִן־הַבָּמוֹת וְהָאֲשֵׁרִים וְהַפְּסִלִים וְהַמַּסֵּכוֹת.</b>
(ד) <b>וַיְנַתְּצוּ לְפָנָיו</b>, על פיו <b>אֵת מִזְבְּחוֹת הַבְּעָלִים, וְ</b>ְאת <b>הַחַמָּנִים</b>, צלמי השמש או סמלים אחרים שהועמדו לפולחן השמש <b>אֲשֶׁר־לְמַעְלָה מֵעֲלֵיהֶם</b> – מעל המזבחות <b>גִּדֵּעַ</b>, שיבר, <b>וְ</b>את <b>הָאֲשֵׁרִים</b>, סמלי האשרה <b>וְהַפְּסִלִים וְהַמַּסֵּכוֹת שִׁבַּר וְהֵדַק,</b> כתש ושחק, <b>וַיִּזְרֹק</b> את שרידיהם <b>עַל־פְּנֵי הַקְּבָרִים</b> של <b>הַזֹּבְחִים לָהֶם,</b> מי שזבחו להם בחייהם.
(ה) <b>וְעַצְמוֹת כֹּהֲנִים</b> לאותם פולחנים לאחר שמתו <b>שָׂרַף עַל־מִזְבְּחוֹתָם</b> כדי לבזותם ולהביע את טומאתם. <b>וַיְטַהֵר אֶת־יְהוּדָה וְאֶת יְרוּשָׁלִָם,</b>
(ו) <b>ו</b>כך עשה <b>בְעָרֵי מְנַשֶּׁה וְאֶפְרַיִם וְשִׁמְעוֹן וְעַד־נַפְתָּלִי</b> שבצפון הארץ, <b>בְּחַרְבֹתֵיהֶם</b>, לאחר שנחרבו <b>סָבִיב.</b> שטחה של ממלכת ישראל לשעבר היה תחת שלטון אשורי, אבל אשור הייתה קרובה כבר לסוף דרכה ההיסטורית, ואחיזתה בארץ התרופפה. לאחר שהוגלו התושבים לארצות רחוקות, נשארו באזורי ממלכת ישראל רק שרידים מישראל, ובחלקם הגדול נשארו שטחים ריקים. משיקולים פוליטיים ואף מסיבות דתיות החליט יאשיהו לספח אליו בפועל את האזורים הללו, ולכן המשיך במסע הטיהור שלו גם שם.
(ז) <b>וַיְנַתֵּץ אֶת־הַמִּזְבְּחוֹת, וְאֶת־הָאֲשֵׁרִים וְהַפְּסִלִים כִּתַּת לְהֵדַק,</b> כתש היטב, <b>וְכָל־הַחַמָּנִים גִּדַּע בְּכָל־אֶרֶץ יִשְׂרָאֵל, וַיָּשָׁב לִירוּשָׁלִָם.</b>
(ח) <b>וּבִשְׁנַת שְׁמוֹנֶה עֶשְׂרֵה לְמָלְכוֹ</b>, כשסיים יאשיהו <b>לְטַהֵר הָאָרֶץ וְהַבָּיִת, שָׁלַח אֶת־שָׁפָן בֶּן־אֲצַלְיָהוּ</b>. שפן ובני משפחתו החזיקו בתפקיד הסופרים, שהיו מדינאים בכירים הקשורים גם ליחסי החוץ של המדינה, <b>וְאֶת־מַעֲשֵׂיָהוּ שַׂר־הָעִיר</b> הממונה על העיר ירושלים – תפקיד חשוב של גדולה ושל נאמנות, <b>וְאֵת יוֹאָח בֶּן־יוֹאָחָז הַמַּזְכִּיר</b>, מעין ראש ממשלה בחצר המלך יאשיהו <b>לְחַזֵּק אֶת־בֵּית ה' אֱלֹהָיו,</b> לערוך שיפוצים ראויים בבית המקדש.
(ט) <b>וַיָּבֹאוּ אֶל־חִלְקִיָּהוּ הַכֹּהֵן הַגָּדוֹל וַיִּתְּנוּ</b> לו <b>אֶת־הַכֶּסֶף הַמּוּבָא</b> ל<b>בֵית־אֱלֹהִים, אֲשֶׁר אָסְפוּ־הַלְוִיִּם שֹׁמְרֵי הַסַּף</b>, הממונים על שמירת הכספים או הכלים שבמקדש <b>מִיַּד מְנַשֶּׁה וְאֶפְרַיִם וּמִכֹּל שְׁאֵרִית יִשְׂרָאֵל וּמִכָּל־יְהוּדָה וּבִנְיָמִן,</b> בלכתם לערי ישראל לטהר את הארץ כאמור לעיל, <b>וַיָּשֻׁבוּ יְרוּשָׁלִָם.</b> הכסף שנגבה לא ניתן לצורכי הכהנים והלויים –
(י) <b>וַיִּתְּנוּ</b> את הכסף <b>עַל־יַד</b>, לרשות <b>עֹשֵׂה</b>, עושי <b>הַמְּלָאכָה הַמֻּפְקָדִים בְּבֵית ה', וַיִּתְּנוּ אֹתוֹ עוֹשֵׂי הַמְּלָאכָה אֲשֶׁר עֹשִׂים בְּבֵית ה'</b> כדי <b>לִבְדוֹק</b>, לעשות בדק, לבחון ולתקן <b>וּלְחַזֵּק</b> את <b>הַבָּיִת.</b>
(יא) <b>וַיִּתְּנוּ לֶחָרָשִׁים</b>, אומנים בחומרים קשים <b>וְלַבֹּנִים</b> על מנת <b>לִקְנוֹת אַבְנֵי מַחְצֵב וְעֵצִים לַמְחַבְּרוֹת</b>, קורות לחיבור חלקי הבניין <b>וּלְקָרוֹת</b> בהם <b>אֶת־הַבָּתִּים אֲשֶׁר הִשְׁחִיתוּ מַלְכֵי יְהוּדָה.</b> היה צורך לקרות חלקים מהבניין בעצים ולקבע אבנים חדשות כדי לייצבו. כל זה הוזנח ואולי אפילו הושחת על ידי מלכי יהודה הקודמים, מנשה ואמון, במשך כמעט שישים שנה.
(יב) <b>וְהָאֲנָשִׁים עֹשִׂים בֶּאֱמוּנָה</b>, בנאמנות <b>בַּמְּלָאכָה, וַעֲלֵיהֶם מֻפְקָדִים יַחַת וְעֹבַדְיָהוּ הַלְוִיִּם מִן־בְּנֵי מְרָרִי וּזְכַרְיָה וּמְשֻׁלָּם מִן־בְּנֵי הַקְּהָתִים</b>, שתפקידם <b>לְנַצֵּחַ,</b> להשגיח ולהדריך שהעבודה תיעשה כראוי. <b>וְהַלְוִיִּם, כָּל־מֵבִין</b> בנגינה היה מנגן <b>בִּכְלֵי־שִׁיר</b> תוך כדי בדק הבית.
(יג) <b>וְעַל הַסַּבָּלִים</b> היו ממונים <b>וּמְנַצְּחִים לְכֹל עֹשֵׂה מְלָאכָה לַעֲבוֹדָה וַעֲבוֹדָה,</b> לכל עבודה ועבודה, <b>וּמֵהַלְוִיִּם</b> היו גם <b>סוֹפְרִים וְשֹׁטְרִים וְשׁוֹעֲרִים.</b> הלויים מילאו את כל תפקידי האדמיניסטרציה השוטפת של המקדש.
(יד) <b>וּבְהוֹצִיאָם אֶת־הַכֶּסֶף הַמּוּבָא</b> אל <b>בֵּית ה', מָצָא חִלְקִיָּהוּ הַכֹּהֵן אֶת־סֵפֶר תּוֹרַת־ה' בְּיַד־מֹשֶׁה.</b> במשך שנים איש לא בדק את המקדש, בוודאי לא את אוצרותיו. עתה מצאו בהם כנראה את ספר התורה המקורי של משה רבנו.
(טו) <b>וַיַּעַן חִלְקִיָּהוּ וַיֹּאמֶר אֶל־שָׁפָן הַסּוֹפֵר:</b> את <b>סֵפֶר הַתּוֹרָה מָצָאתִי בְּבֵית ה'. וַיִּתֵּן חִלְקִיָּהוּ אֶת־הַסֵּפֶר אֶל־שָׁפָן.</b>
(טז) <b>וַיָּבֵא שָׁפָן אֶת־הַסֵּפֶר אֶל־הַמֶּלֶךְ, וַיָּשֶׁב עוֹד אֶת־הַמֶּלֶךְ דָּבָר לֵאמֹר: כֹּל אֲשֶׁר־נִתַּן בְּיַד</b>, הוטל על <b>עֲבָדֶיךָ הֵם עֹשִׂים.</b> העבודה מתבצעת כראוי.
(יז) <b>וַיַּתִּיכוּ אֶת־הַכֶּסֶף הַנִּמְצָא בְּבֵית־ה',</b> באותה תקופה טרם השתמשו במטבעות כסף של ממש, אלא בגושי כסף שקולים וחתומים. <b>וַיִּתְּנוּהוּ עַל־יַד הַמֻּפְקָדִים וְעַל־יַד עוֹשֵׂי הַמְּלָאכָה.</b> שפן דיווח בתחילה על התנהלות העבודה שהיה אחראי לה.
(יח) <b>וַיַּגֵּד שָׁפָן הַסּוֹפֵר לַמֶּלֶךְ לֵאמֹר: סֵפֶר נָתַן לִי חִלְקִיָּהוּ הַכֹּהֵן. וַיִּקְרָא־בוֹ שָׁפָן לִפְנֵי הַמֶּלֶךְ.</b>
(יט) <b>וַיְהִי כִּשְׁמֹעַ הַמֶּלֶךְ אֵת דִּבְרֵי הַתּוֹרָה, וַיִּקְרַע אֶת־בְּגָדָיו.</b> מתגובתו של המלך אפשר להסיק ששפן קרא את דברי התוכחה המצויים לרוב בספר דברים. ייתכן שהספר נפתח בפניו בקטעים המתארים את העונשים והחורבן שיבואו על ישראל אם יחטאו.
(כ) <b>וַיְצַו הַמֶּלֶךְ אֶת־חִלְקִיָּהוּ וְאֶת־אֲחִיקָם בֶּן־שָׁפָן וְאֶת־עַבְדּוֹן בֶּן־מִיכָה וְאֵת שָׁפָן הַסּוֹפֵר וְאֵת עֲשָׂיָה עֶבֶד־הַמֶּלֶךְ</b>, אולי ממונה ראשי על העבודה, <b>לֵאמֹר׃</b>
(כא) <b>לְכוּ</b> ו<b>דִרְשׁוּ אֶת־ה'</b>, שאלו ובקשו <b>בַּעֲדִי וּבְעַד הַנִּשְׁאָר בְּיִשְׂרָאֵל וּבִיהוּדָה עַל־דִּבְרֵי הַסֵּפֶר אֲשֶׁר נִמְצָא, כִּי־גְדוֹלָה חֲמַת</b>, כעס <b>ה' אֲשֶׁר נִתְּכָה בָנוּ עַל אֲשֶׁר לֹא־שָׁמְרוּ אֲבוֹתֵינוּ אֶת־דְּבַר ה' לַעֲשׂוֹת כְּכָל־הַכָּתוּב עַל־הַסֵּפֶר הַזֶּה.</b>
(כב) <b>וַיֵּלֶךְ חִלְקִיָּהוּ</b> הכהן הגדול <b>ו</b>שאר האנשים <b>אֲשֶׁר</b> דיבר אליהם <b>הַמֶּלֶךְ אֶל־חֻלְדָּה הַנְּבִיאָה אֵשֶׁת שַׁלֻּם בֶּן־תָּקְהַת בֶּן־חַסְרָה שׁוֹמֵר הַבְּגָדִים.</b> שלֻּם היה שומר הבגדים של המלך, ואילו אשתו הייתה נביאה שישבה בתוך עמה – <b>וְהִיא יוֹשֶׁבֶת בִּירוּשָׁלִַם בַּמִּשְׁנֶה,</b> אזור שנוסף על עיר דויד. <b>וַיְדַבְּרוּ אֵלֶיהָ כָּזֹאת</b> – על דאגתו של המלך מדברי הספר.
(כג) <b>וַתֹּאמֶר לָהֶם</b> בנבואה<b>: כֹּה־אָמַר ה' אֱלֹהֵי יִשְׂרָאֵל: אִמְרוּ לָאִישׁ אֲשֶׁר־שָׁלַח אֶתְכֶם אֵלָי.</b> בלשון הזו יש יהירות מסוימת כלפי המלך<b>:</b>
(כד) <b>כֹּה אָמַר ה': הִנְנִי מֵבִיא רָעָה עַל־הַמָּקוֹם הַזֶּה וְעַל־יוֹשְׁבָיו, אֵת כָּל־הָאָלוֹת</b>, הקללות <b>הַכְּתוּבוֹת עַל־הַסֵּפֶר אֲשֶׁר קָרְאוּ לִפְנֵי מֶלֶךְ יְהוּדָה.</b>
(כה) <b>תַּחַת אֲשֶׁר</b>, כי <b>עֲזָבוּנִי וַיְקַטְּרוּ לֵאלֹהִים אֲחֵרִים לְמַעַן הַכְעִיסֵנִי בְּכֹל מַעֲשֵׂי יְדֵיהֶם, וְתִתַּךְ</b>, תישפך בשפע <b>חֲמָתִי בַּמָּקוֹם הַזֶּה וְלֹא תִכְבֶּה.</b>
(כו) <b>וְאֶל־מֶלֶךְ יְהוּדָה הַשֹּׁלֵחַ אֶתְכֶם לִדְרוֹשׁ בַּה',</b> וזה סגנון פנייה קצת אחר, <b>כֹּה תֹאמְרוּ אֵלָיו: כֹּה־אָמַר ה' אֱלֹהֵי יִשְׂרָאֵל</b> בנוגע לכל <b>הַדְּבָרִים אֲשֶׁר שָׁמָעְתָּ:</b>
(כז) <b>יַעַן רַךְ־לְבָבְךָ וַתִּכָּנַע מִלִּפְנֵי אֱלֹהִים בְּשָׁמְעֲךָ אֶת־דְּבָרָיו</b> שאמר <b>עַל־הַמָּקוֹם הַזֶּה וְעַל־יֹשְׁבָיו, וַתִּכָּנַע לְפָנַי וַתִּקְרַע אֶת־בְּגָדֶיךָ וַתֵּבְךְּ לְפָנָי, וְגַם־אֲנִי</b> מצדי <b>שָׁמַעְתִּי, נְאֻם־ה'</b> –
(כח) <b>הִנְנִי אֹסִפְךָ</b>, אאסוף אותך <b>אֶל־אֲבֹתֶיךָ וְנֶאֱסַפְתָּ אֶל־קִבְרוֹתֶיךָ בְּשָׁלוֹם</b>, תיקבר בכבוד <b>וְלֹא־תִרְאֶינָה עֵינֶיךָ בְּכֹל הָרָעָה אֲשֶׁר אֲנִי מֵבִיא עַל־הַמָּקוֹם הַזֶּה וְעַל־יֹשְׁבָיו. וַיָּשִׁיבוּ</b> אנשי יאשיהו <b>אֶת־הַמֶּלֶךְ דָּבָר.</b>
(כט) כל נבואה רעה נתפסת בעצם כאזהרה, וההנחה היא שאם אנשים יעשו תשובה הנבואה לא תתקיים. משום כך מנסה יאשיהו ככל יכולתו לשנות את הגזרה. <b>וַיִּשְׁלַח הַמֶּלֶךְ וַיֶּאֱסֹף אֶת־כָּל־זִקְנֵי יְהוּדָה וִירוּשָׁלִָם.</b>
(ל) <b>וַיַּעַל הַמֶּלֶךְ</b> אל <b>בֵּית־ה', וְכָל־אִישׁ יְהוּדָה וְיֹשְׁבֵי יְרוּשָׁלִַם וְהַכֹּהֲנִים וְהַלְוִיִּם וְכָל־הָעָם מִגָּדוֹל וְעַד־קָטָן, וַיִּקְרָא בְאָזְנֵיהֶם אֶת־כָּל־דִּבְרֵי סֵפֶר הַבְּרִית הַנִּמְצָא</b> בתוך <b>בֵּית ה',</b> מתוך התורה עצמה.
(לא) <b>וַיַּעֲמֹד הַמֶּלֶךְ עַל־עָמְדוֹ,</b> במקום המיועד לו במקדש, <b>וַיִּכְרֹת אֶת־הַבְּרִית לִפְנֵי ה' לָלֶכֶת אַחֲרֵי ה' וְלִשְׁמוֹר אֶת־מִצְוֹתָיו וְעֵדְוֹתָיו וְחֻקָּיו בְּכָל־לְבָבוֹ וּבְכָל־נַפְשׁוֹ, לַעֲשׂוֹת אֶת־דִּבְרֵי הַבְּרִית הַכְּתוּבִים עַל־הַסֵּפֶר הַזֶּה.</b>
(לב) <b>וַיַּעֲמֵד</b> באופן טקסי ורשמי <b>אֵת כָּל־הַנִּמְצָא בִירוּשָׁלִַם וּבִנְיָמִן</b> כדי לשתפם בברית. <b>וַיַּעֲשׂוּ יוֹשְׁבֵי יְרוּשָׁלִַם כּ</b>כל הכתוב ב<b>בְרִית אֱלֹהִים אֱלֹהֵי אֲבוֹתֵיהֶם.</b> הוא ארגן אותם והביאם לעשות מעשה שיוכיח את כריתת הברית, כדי שהיא לא תישאר הסכם שבדיבור גרידא.
(לג) <b>וַיָּסַר יֹאשִׁיָּהוּ אֶת־כָּל־הַתֹּעֵבוֹת מִכָּל־הָאֲרָצוֹת</b>, שטחי היישוב <b>אֲשֶׁר לִבְנֵי יִשְׂרָאֵל, וַיַּעֲבֵד</b>, העביד <b>אֶת־כָּל־הַנִּמְצָא בְּיִשְׂרָאֵל</b>, כלומר הכריחם <b>לַעֲבוֹד אֶת־ה' אֱלֹהֵיהֶם כָּל־יָמָיו,</b> ואכן <b>לֹא סָרוּ מֵאַחֲרֵי ה' אֱלֹהֵי אֲבוֹתֵיהֶם.</b> נבואת חולדה התקיימה. יאשיהו נשאר מלך כל ימיו ובזמן שלטונו לא הגיעה פורענות לארץ יהודה. אמנם יאשיהו בא אל קברות אבותיו, אבל הוא לא מת בשלום אלא כפצוע מלחמה. מותו סימן נקודת שבר וסיום לתקופה השלווה. מכאן והלאה הלך והידרדר מצבה של ממלכת יהודה.
<h2>פרק לה</h2>
(א) <b>וַיַּעַשׂ יֹאשִׁיָּהוּ בִירוּשָׁלִַם פֶּסַח לַה'. וַיִּשְׁחֲטוּ</b> את זבחי <b>הַפֶּסַח בְּאַרְבָּעָה עָשָׂר לַחֹדֶשׁ הָרִאשׁוֹן</b> כמצוותו.
(ב) <b>וַיַּעֲמֵד</b> המלך את <b>הַכֹּהֲנִים עַל־מִשְׁמְרוֹתָם, וַיְחַזְּקֵם</b>, זירז אותם <b>לַעֲבוֹדַת בֵּית ה'.</b>
(ג) <b>וַיֹּאמֶר לַלְוִיִּם הַמְּבִינִים</b>, המלמדים <b>לְכָל־יִשְׂרָאֵל</b>, <b>הַקְּדוֹשִׁים לַה'</b> ומסורים לעבודתו, כיוון שכנראה המלכים הקודמים הוציאו את הארון ממקומו<b>:</b> <b>תְּנוּ</b>, העבירו, החזירו <b>אֶת־אֲרוֹן־הַקֹּדֶשׁ בַּבַּיִת אֲשֶׁר בָּנָה שְׁלֹמֹה בֶן־דָּוִיד מֶלֶךְ יִשְׂרָאֵל,</b> לתוך המקדש. מכאן ואילך <b>אֵין־לָכֶם</b> יותר עבודת <b>מַשָּׂא בַּכָּתֵף,</b> ו<b>עַתָּה עִבְדוּ אֶת־ה' אֱלֹהֵיכֶם וְאֵת עַמּוֹ יִשְׂרָאֵל</b> בשאר העבודות המוטלות עליכם.
(ד) <b>וְהָכִינוּ</b> את עצמכם <b>לְ</b>פי <b>בֵית־אֲבֹתֵיכֶם כְּמַחְלְקוֹתֵיכֶם,</b> למשמרותיכם, כפי שנקבע <b>בִּכְתָב דָּוִיד מֶלֶךְ יִשְׂרָאֵל וּבְמִכְתַּב שְׁלֹמֹה בְנוֹ.</b>
(ה) <b>וְעִמְדוּ בַקֹּדֶשׁ לִפְלֻגּוֹת</b>, קבוצות חלוקות לפי <b>בֵּית הָאָבוֹת לַאֲחֵיכֶם בְּנֵי הָעָם.</b> כל ישראל נקראו להיערך לעשיית הפסח לפי משפחותיהם, <b>וַחֲלֻקַּת בֵּית־אָב</b> תהיה גם <b>לַלְוִיִּם.</b>
(ו) <b>וְשַׁחֲטוּ הַפָּסַח, וְהִתְקַדְּשׁוּ</b>, התכוננו <b>וְהָכִינוּ</b> גם <b>לַאֲחֵיכֶם לַעֲשׂוֹת כִּדְבַר־ה' בְּיַד־מֹשֶׁה.</b>
(ז) <b>וַיָּרֶם יֹאשִׁיָּהוּ</b> תרומה <b>לִבְנֵי הָעָם</b> – <b>צֹאן כְּבָשִׂים וּבְנֵי־עִזִּים הַכֹּל לַפְּסָחִים, לְכָל הַנִּמְצָא</b> בירושלים <b>לְמִסְפַּר שְׁלֹשִׁים אֶלֶף, וּבָקָר</b> לקרבנות החגיגה הנלווים לפסח <b>שְׁלֹשֶׁת אֲלָפִים.</b> כל הבהמות ה<b>אֵלֶּה</b> יבואו <b>מֵרְכוּשׁ הַמֶּלֶךְ.</b>
(ח) <b>וְשָׂרָיו</b> של המלך נתנו <b>לִנְדָבָה לָעָם, לַכֹּהֲנִים וְלַלְוִיִּם הֵרִימוּ</b> את התרומה הזאת, כפירוט הזה: <b>חִלְקִיָּה וּזְכַרְיָהוּ וִיחִיאֵל נְגִידֵי</b>, הממונים על <b>בֵּית הָאֱלֹהִים, לַכֹּהֲנִים נָתְנוּ לַפְּסָחִים אַלְפַּיִם וְשֵׁשׁ מֵאוֹת</b> צאן, <b>וּבָקָר שְׁלֹשׁ מֵאוֹת.</b>
(ט) <b>וְכָנַנְיָהוּ וּשְׁמַעְיָהוּ וּנְתַנְאֵל אֶחָיו וַחֲשַׁבְיָהוּ וִיעִיאֵל וְיוֹזָבָד שָׂרֵי הַלְוִיִּם הֵרִימוּ</b> תרומה <b>לַלְוִיִּם</b> צאן <b>לַפְּסָחִים חֲמֵשֶׁת אֲלָפִים, וּבָקָר</b> לזבחים הנלווים <b>חֲמֵשׁ מֵאוֹת.</b>
(י) <b>וַתִּכּוֹן</b>, נעשתה באופן מסודר ומתוקן <b>הָעֲבוֹדָה. וַיַּעַמְדוּ הַכֹּהֲנִים עַל־עָמְדָם וְהַלְוִיִּם עַל־מַחְלְקוֹתָם כְּמִצְוַת הַמֶּלֶךְ.</b>
(יא) <b>וַיִּשְׁחֲטוּ הַפָּסַח, וַיִּזְרְקוּ הַכֹּהֲנִים</b> את הדם שקיבלו <b>מִיָּדָם</b> של השוחטים, <b>וְהַלְוִיִּם מַפְשִׁיטִים</b> את הבהמות מעורן.
(יב) <b>וַיָּסִירוּ הָעֹלָה,</b> חלקי הקרבן העולים למזבח, כדי <b>לְתִתָּם</b> – את הפסחים <b>לְמִפְלַגּוֹת לְבֵית־אָבוֹת לִבְנֵי הָעָם,</b> ו<b>לְהַקְרִיב לַה'</b> את החלקים הראויים להקרבה <b>כַּכָּתוּב בְּסֵפֶר מֹשֶׁה, וְכֵן</b> עשו <b>לַבָּקָר.</b>
(יג) <b>וַיְבַשְּׁלוּ</b>, הכינו באש, צלו את <b>הַפֶּסַח בָּאֵשׁ כַּמִּשְׁפָּט</b> הכתוב בתורה, <b>וְהַקֳּדָשִׁים</b> האחרים <b>בִּשְּׁלוּ בַּסִּירוֹת</b>, בסירים <b>וּבַדְּוָדִים וּבַצֵּלָחוֹת,</b> קערות, <b>וַיָּרִיצוּ</b>, העבירו מהר <b>לְכָל־בְּנֵי הָעָם.</b>
(יד) <b>וְאַחַר</b> שהכינו הלויים את הזבחים לאחיהם <b>הֵכִינוּ לָהֶם</b> עצמם <b>וְלַכֹּהֲנִים, כִּי הַכֹּהֲנִים בְּנֵי אַהֲרֹן</b> היו עסוקים כל היום <b>בְּהַעֲלוֹת</b> על המזבח את <b>הָעוֹלָה וְהַחֲלָבִים</b>, החלקים המובחרים בבשר <b>עַד־לָיְלָה, וְהַלְוִיִּם הֵכִינוּ לָהֶם וְלַכֹּהֲנִים בְּנֵי אַהֲרֹן.</b>
(טו) <b>וְהַמְשֹׁרְרִים בְּנֵי־אָסָף</b> עמדו <b>עַל־מַעֲמָדָם כְּמִצְוַת דָּוִיד וְאָסָף וְהֵימָן וִידֻתוּן חוֹזֵה הַמֶּלֶךְ,</b> משוררי המלך ברוח הקודש ששרתה עליהם, <b>וְהַשֹּׁעֲרִים</b> עמדו על משמרתם <b>לְשַׁעַר וָשָׁעַר,</b> על כל שער ושער. <b>אֵין לָהֶם לָסוּר מֵעַל עֲבֹדָתָם, כִּי־אֲחֵיהֶם הַלְוִיִּם הֵכִינוּ</b> גם <b>לָהֶם.</b>
(טז) <b>וַתִּכּוֹן כָּל־עֲבוֹדַת ה' בַּיּוֹם הַהוּא, לַעֲשׂוֹת הַפֶּסַח וְהַעֲלוֹת עֹלוֹת עַל מִזְבַּח ה' כְּמִצְוַת הַמֶּלֶךְ יֹאשִׁיָּהוּ.</b>
(יז) <b>וַיַּעֲשׂוּ בְנֵי־יִשְׂרָאֵל הַנִּמְצְאִים</b> בירושלים <b>אֶת־הַפֶּסַח בָּעֵת הַהִיא, וְאֶת־חַג הַמַּצּוֹת</b> חגגו <b>שִׁבְעַת יָמִים.</b>
(יח) <b>וְלֹא־נַעֲשָׂה פֶסַח</b> כהלכתו וברוב עם <b>כָּמֹהוּ בְּיִשְׂרָאֵל מִימֵי שְׁמוּאֵל הַנָּבִיא. וְכָל־מַלְכֵי יִשְׂרָאֵל לֹא־עָשׂוּ כַּפֶּסַח אֲשֶׁר־עָשָׂה יֹאשִׁיָּהוּ וְהַכֹּהֲנִים וְהַלְוִיִּם וְכָל־יְהוּדָה וְיִשְׂרָאֵל הַנִּמְצָא וְיוֹשְׁבֵי יְרוּשָׁלִָם.</b>
(יט) <b>בִּשְׁמוֹנֶה עֶשְׂרֵה שָׁנָה לְמַלְכוּת יֹאשִׁיָּהוּ נַעֲשָׂה הַפֶּסַח הַזֶּה.</b>
(כ) <b>אַחֲרֵי כָל־זֹאת אֲשֶׁר הֵכִין</b>, חיזק וקומם <b>יֹאשִׁיָּהוּ אֶת־הַבַּיִת, עָלָה נְכוֹ מֶלֶךְ־מִצְרַיִם לְהִלָּחֵם בְּכַרְכְּמִישׁ עַל־פְּרָת, וַיֵּצֵא לִקְרָאתוֹ יֹאשִׁיָּהוּ</b> למלחמה. פרעה נכו לא התכוון להילחם ביהודה. הוא וצבאו הצפינו עד נהר פרת כדי להתעמת עם האימפריות הצפוניות, ולשם כך היה עליהם לעבור בגבולות ממלכת יהודה. יאשיהו החליט לעמוד בדרכם ולעצור את התקדמותם. מִצְרַיִם לְהִלָּחֵם בְּכַרְכְּמִישׁ עַל־פְּרָת, וַיֵּצֵא לִקְרָאתוֹ יֹאשִׁיָּהוּ
(כא) <b>וַיִּשְׁלַח אֵלָיו</b> מלך מצרים <b>מַלְאָכִים</b>, שליחים <b>לֵאמֹר: מַה־לִּי וָלָךְ,</b> אין ביננו כלום, <b>מֶלֶךְ יְהוּדָה</b>?<b>! לֹא־עָלֶיךָ אַתָּה הַיּוֹם</b> אני בא למלחמה, <b>כִּי</b> אם <b>אֶל־בֵּית מִלְחַמְתִּי,</b> אל מקום הקרב שלי בכרכמיש, <b>וֵאלֹהִים אָמַר לְבַהֲלֵנִי,</b> לזרז אותי. <b>חֲדַל־לְךָ מֵאֱלֹהִים אֲשֶׁר־עִמִּי.</b> אל תתגרה באל המלווה אותי למלחמה, <b>וְאַל־יַשְׁחִיתֶךָ,</b> יהרוג אותך.
(כב) יאשיהו לא שמע לאזהרת נכו, <b>וְלֹא־הֵסֵב יֹאשִׁיָּהוּ פָנָיו</b>, לא נסוג <b>מִמֶּנּוּ, כִּי לְהִלָּחֶם־בּוֹ הִתְחַפֵּשׂ,</b> לבש את בגדי המלחמה שלו. <b>וְלֹא שָׁמַע אֶל־דִּבְרֵי נְכוֹ מִפִּי אֱלֹהִים,</b> לא הקשיב לנביאי ישראל שאישרו שמסעו של מלך מצרים הולם את רצון ה', <b>וַיָּבֹא</b> יאשיהו המלך <b>לְהִלָּחֵם בְּבִקְעַת מְגִדּוֹ.</b>
(כג) <b>וַיֹּרוּ הַיֹּרִים</b>, הקַּשתים ש<b>לַמֶּלֶךְ יֹאשִׁיָּהוּ. וַיֹּאמֶר הַמֶּלֶךְ לַעֲבָדָיו: הַעֲבִירוּנִי,</b> הוציאוני מהמערכה, <b>כִּי הָחֳלֵיתִי מְאֹד,</b> נפצעתי קשות.
(כד) <b>וַיַּעֲבִירֻהוּ עֲבָדָיו מִן־הַמֶּרְכָּבָה</b> שממנה נלחם, <b>וַיַּרְכִּיבֻהוּ עַל רֶכֶב הַמִּשְׁנֶה אֲשֶׁר־לוֹ,</b> שהיה מהיר ונוח יותר, <b>וַיּוֹלִיכֻהוּ יְרוּשָׁלִַם. וַיָּמָת</b> יאשיהו <b>וַיִּקָּבֵר בְּקִבְרוֹת אֲבֹתָיו. וְכָל־יְהוּדָה וִירוּשָׁלִַם מִתְאַבְּלִים עַל־ יֹאשִׁיָּהוּ.</b> הוא לא היה רק מלך צדיק ומוכשר, אלא גם מוערך ואהוב על העם.
(כה) <b>וַיְקוֹנֵן יִרְמְיָהוּ עַל־יֹאשִׁיָּהוּ, וַיֹּאמְרוּ</b>, הספידוהו <b>כָל־הַשָּׁרִים וְהַשָּׁרוֹת בְּקִינוֹתֵיהֶם עַל־יֹאשִׁיָּהוּ עַד־הַיּוֹם. וַיִּתְּנוּם לְחֹק עַל־יִשְׂרָאֵל.</b> הפכו את הזכרת יאשיהו בקינותיהם למנהג קבוע בישראל, <b>וְ</b>דברי האבל <b>הִנָּם כְּתוּבִים עַל</b> ספר <b>הַקִּינוֹת,</b> במגילת הקינות איכה.
(כו) <b>וְיֶתֶר דִּבְרֵי יֹאשִׁיָּהוּ וַחֲסָדָיו</b> שעשה, <b>כַּכָּתוּב בְּתוֹרַת ה'</b> שראוי לעשות.
(כז) <b>וּדְבָרָיו הָרִאשֹׁנִים וְהָאַחֲרֹנִים הִנָּם כְּתוּבִים עַל־סֵפֶר מַלְכֵי־יִשְׂרָאֵל וִיהוּדָה.</b>
<h2>פרק לו</h2>
(א) אחרי מותו של המלך יאשיהו – <b>וַיִּקְחוּ עַם־הָאָרֶץ אֶת־יְהוֹאָחָז בֶּן־יֹאשִׁיָּהוּ,</b> שלא היה בנו הבכור, <b>וַיַּמְלִיכֻהוּ תַחַת־אָבִיו בִּירוּשָׁלִָם.</b>
(ב) <b>בֶּן־שָׁלוֹשׁ וְעֶשְׂרִים שָׁנָה יוֹאָחָז בְּמָלְכוֹ, וּשְׁלשָׁה חֳדָשִׁים מָלַךְ בִּירוּשָׁלִָם.</b> חלפו שלושה חודשים עד שחזר פרעה נכו מלך מצרים מהמלחמה בכרכמיש ללא הצלחה, ועבר שוב בארץ יהודה, ובעקבות כשלונו כנראה הייתה רוחו זועפת ומרה. לאחר שהרג את יאשיהו, החשיב פרעה את עצמו כשליט העליון של יהודה, ועל כן סירב לקבל את מינויו של יהואחז.
(ג) <b>וַיְסִירֵהוּ מֶלֶךְ־מִצְרַיִם</b> ממלכותו <b>בִּירוּשָׁלִָם, וַיַּעֲנֹשׁ אֶת־הָאָרֶץ</b> בהטלת קנס על המדינה – <b>מֵאָה כִכַּר־כֶּסֶף וְכִכַּר זָהָב.</b> ומכיוון שהיה בידו כוח, צייתו אנשי יהודה לדבריו.
(ד) <b>וַיַּמְלֵךְ מֶלֶךְ־מִצְרַיִם אֶת־אֶלְיָקִים אָחִיו</b> של יהואחז המודח <b>עַל־יְהוּדָה וִירוּשָׁלִַם, וַיַּסֵּב אֶת־שְׁמוֹ יְהוֹיָקִים.</b> הוא שינה את שמו, לשם שמשמעותו זהה. כנראה עשה זאת כדי להדגיש את המהפך שחל במעמדה של מלכות יהודה מול מצרים, <b>וְאֶת־יוֹאָחָז אָחִיו לָקַח נְכוֹ</b> בשבי <b>וַיְבִיאֵהוּ מִצְרָיְמָה.</b> מלך יהודה שהוגלה למצרים לא חזר עוד, ואחריתו אינה ידועה.
(ה) <b>בֶּן־עֶשְׂרִים וְחָמֵשׁ שָׁנָה יְהוֹיָקִים בְּמָלְכוֹ, וְאַחַת עֶשְׂרֵה שָׁנָה מָלַךְ בִּירוּשָׁלִָם.</b> מכאן שיהויקים היה הבן הבכור, ויהואחז השני או השלישי. בכל זאת העם בחר ביהואחז מפני שכנראה אחיו הגדול היה אהוב פחות. ואכן, יהויקים לא היה איש מרומם ואהוד, <b>וַיַּעַשׂ הָרַע בְּעֵינֵי ה' אֱלֹהָיו.</b>
(ו) לאחר זמן <b>עָלָיו עָלָה נְבוּכַדְנֶאצַּר מֶלֶךְ בָּבֶל.</b> אמנם פרעה הוא שהמליך את יהויקים, אבל במשך השנים הפך נבוכדנאצר לשליט גדול ותקיף הרבה יותר. הוא כבש את האזור כולו והמשיך במסע כיבושים שהגיע עד למצרים. בדרכו עבר ביהודה ומצא בה את המלך יהויקים. כיוון שיהויקים הומלך על ידי שליט עוין, וכנראה נטה אליו – <b>וַיַּאַסְרֵהוּ</b>, נבוכדנאצר קשר אותו <b>בַּנְחֻשְׁתַּיִם</b>, בכבלי מתכת כמו שנוהגים בפושעים, והתכוון <b>לְהֹלִיכוֹ בָּבֶלָה,</b> במקום אחר מסופר שיהויקים מרד במלך בבל. נבוכדנאצר שבה את יהויקים ורצה להורידו לבבל, כשם שפרעה נכו לקח את יהואחז אחיו למצרים. נראה כי יהויקים לא הגיע בפועל לבבל, אולי משום שהיה זקן מדי או חולה.
(ז) <b>וּמִכְּלֵי בֵּית ה' הֵבִיא נְבוּכַדְנֶאצַּר לְבָבֶל, וַיִּתְּנֵם בְּהֵיכָלוֹ בְּבָבֶל.</b>
(ח) <b>וְיֶתֶר דִּבְרֵי יְהוֹיָקִים וְתֹעֲבֹתָיו אֲשֶׁר־עָשָׂה,</b> שאינן מפורטות, <b>וְהַנִּמְצָא</b> כתוב <b>עָלָיו</b>, כמו הדברים הכתובים אצל ירמיהו הנביא, שהתעמת כמה פעמים עם יהויקים, <b>הִנָּם כְּתוּבִים עַל־סֵפֶר מַלְכֵי יִשְׂרָאֵל וִיהוּדָה. וַיִּמְלֹךְ יְהוֹיָכִין בְּנוֹ תַּחְתָּיו.</b>
(ט) <b>בֶּן־שְׁמוֹנֶה שָׁנִים יְהוֹיָכִין בְּמָלְכוֹ.</b> בספר מלכים נאמר שהיה מבוגר יותר כשמלך. <b>וּשְׁלֹשָׁה חֳדָשִׁים וַעֲשֶׂרֶת יָמִים מָלַךְ בִּירוּשָׁלִָם, וַיַּעַשׂ הָרַע בְּעֵינֵי ה'.</b> בימי מלכותו הקצרים הוא לא נהג כראוי בעיני ה'.
(י) <b>וְלִתְשׁוּבַת הַשָּׁנָה</b>, כששבה השנה, לאחר שנה <b>שָׁלַח הַמֶּלֶךְ נְבוּכַדְנֶאצַּר וַיְבִאֵהוּ בָבֶלָה עִם־כְּלֵי חֶמְדַּת בֵּית־ה'.</b> נבוכדנאצר שב לארץ בפעם השנייה, לאחר שכבר שלל מכלי בית ה' בפעם הראשונה, שכן הפעם רצה לשלוט יותר בנעשה ביהודה. תחילה החרים כלי מקדש נוספים, שכן למרות מצבה הירוד של יהודה היו מחדשים את כלי הקודש. לאחר מכן לקח את יהויכין מלך יהודה לבבל, כאסיר בן תערובת. <b>וַיַּמְלֵךְ</b> נבוכדנאצר <b>אֶת־צִדְקִיָּהוּ אָחִיו</b>, כלומר אחי אביו <b>עַל־יְהוּדָה וִירוּשָׁלִָם.</b> לפי האמור במקום אחר, שמו המקורי של צדקיהו היה מתניה, והמלך נבוכדנאצר הוא שבחר לו שם מלכות.
(יא) <b>בֶּן־עֶשְׂרִים וְאַחַת שָׁנָה צִדְקִיָּהוּ בְמָלְכוֹ, וְאַחַת עֶשְׂרֵה שָׁנָה מָלַךְ בִּירוּשָׁלִָם.</b>
(יב) <b>וַיַּעַשׂ הָרַע בְּעֵינֵי ה' אֱלֹהָיו. לֹא נִכְנַע מִלִּפְנֵי יִרְמְיָהוּ הַנָּבִיא</b> שניבא אליו <b>מִפִּי ה',</b> ולא קיבל את דבריו.
(יג) <b>וְגַם בַּמֶּלֶךְ נְבוּכַדְנֶאצַּר מָרָד, אֲשֶׁר הִשְׁבִּיעוֹ בֵּאלֹהִים.</b> לא היה זה רק מרד במלך בבל, אלא הפרה של שבועה בשם ה'. <b>וַיֶּקֶשׁ</b>, הקשה <b>אֶת־עָרְפּוֹ</b>, הוא התעקש <b>וַיְאַמֵּץ</b>, הוא חיזק <b>אֶת־לְבָבוֹ מִשּׁוּב אֶל־ה' אֱלֹהֵי יִשְׂרָאֵל.</b> נראה שאישיותו של המלך צדקיהו הייתה רכרוכית. שוב ושוב הוא התנדנד בין חששו מדברי העם לחשש מפני אלוקים.
(יד) בימיו <b>גַּם כָּל־שָׂרֵי הַכֹּהֲנִים וְהָעָם הִרְבּוּ לִמְעָל־מַעַל</b>, לבגוד בה' <b>כְּכֹל תֹּעֲבוֹת הַגּוֹיִם, וַיְטַמְּאוּ אֶת־בֵּית ה' אֲשֶׁר הִקְדִּישׁ בִּירוּשָׁלִָם.</b>
(טו) <b>וַיִּשְׁלַח ה' אֱלֹהֵי אֲבוֹתֵיהֶם עֲלֵיהֶם בְּיַד מַלְאָכָיו,</b> נביאיו, <b>הַשְׁכֵּם וְשָׁלוֹחַ.</b> הוא חזר והורה להם לשוב אליו, <b>כִּי־חָמַל עַל־עַמּוֹ וְעַל־מְעוֹנוֹ,</b> ביתו.
(טז) <b>וַיִּהְיוּ</b> אנשי יהודה וירושלים <b>מַלְעִבִים</b>, מעליבים <b>בְּמַלְאֲכֵי הָאֱלֹהִים וּבוֹזִים</b>, מבזים <b>דְּבָרָיו וּמִתַּעְתְּעִים</b>, מתעללים, מרמים <b>בִּנְבִאָיו, עַד עֲלוֹת חֲמַת־ה' בְּעַמּוֹ</b>, עד שהוא כעס עליהם <b>עַד־לְאֵין מַרְפֵּא.</b>
(יז) <b>וַיַּעַל עֲלֵיהֶם אֶת־מֶלֶךְ כַּשְׂדִּים, וַיַּהֲרֹג בַּחוּרֵיהֶם בַּחֶרֶב בְּבֵית מִקְדָּשָׁם, וְלֹא חָמַל עַל־בָּחוּר וּבְתוּלָה, זָקֵן וְיָשֵׁשׁ,</b> ישיש. <b>הַכֹּל נָתַן</b> ה' <b>בְּיָדוֹ.</b>
(יח) <b>וְכֹל כְּלֵי בֵּית הָאֱלֹהִים</b> שנמצאו במקדש, <b>הַגְּדֹלִים וְהַקְּטַנִּים, וְאֹצְרוֹת בֵּית ה' וְאֹצְרוֹת הַמֶּלֶךְ וְשָׂרָיו</b> – <b>הַכֹּל הֵבִיא</b> נבוכדנאצר ל<b>בָבֶל.</b> לפי המסורת חלק מהכלים הוחבאו עוד קודם לכן על ידי המלך יאשיהו או אחרים.
(יט) <b>וַיִּשְׂרְפוּ אֶת־בֵּית הָאֱלֹהִים, וַיְנַתְּצוּ אֵת חוֹמַת יְרוּשָׁלִָם, וְכָל־אַרְמְנוֹתֶיהָ שָׂרְפוּ בָאֵשׁ וְכָל־כְּלֵי מַחֲמַדֶּיהָ לְהַשְׁחִית.</b>
(כ) לאחר שהחריב מלך בבל את ירושלים, הרס את המקדש ושלל את כל מה שהיה בו – <b>וַיֶּגֶל</b>, הוא הגלה את <b>הַשְּׁאֵרִית מִן־הַחֶרֶב אֶל־בָּבֶל, וַיִּהְיוּ־לוֹ וּלְבָנָיו לַעֲבָדִים, עַד־מְלֹךְ מַלְכוּת פָּרָס.</b> סיפורו המלא של צדקיהו מופיע גם בירמיהו וגם במלכים, ושם מסופר שנבוכדנאצר עיוור את צדקיהו והרג את ילדיו.
(כא) אנשי יהודה יצאו לגלות <b>לְמַלֹּאות דְּבַר־ה'</b> כפי שאמר <b>בְּפִי יִרְמְיָהוּ, עַד־רָצְתָה</b>, עד שתפרע <b>הָאָרֶץ אֶת־שַׁבְּתוֹתֶיהָ, כָּל־יְמֵי הָשַּׁמָּה</b>, שממונה <b>שָׁבָתָה, לְמַלֹּאות שִׁבְעִים שָׁנָה.</b> ירמיהו ניבא ששבעים שנה אחרי גלות בבל תבוא גאולה לישראל, ואכן שבעים שנה אחרי גלות צדקיהו שבו גולי ציון לארצם.
(כב) כדי לסיים את סיפור קורותיה של ממלכת יהודה בעניין המרומם את הלב, מובאת כאן הצהרת כורש. <b>וּבִשְׁנַת אַחַת לְכוֹרֶשׁ מֶלֶךְ פָּרַס, לִכְלוֹת,</b> כאשר תם הזמן שנקצב ב<b>דְבַר־ה' בְּפִי יִרְמְיָהוּ, הֵעִיר ה' אֶת־רוּחַ</b>, עורר את נפשו של <b>כּוֹרֶשׁ מֶלֶךְ־פָּרַס, וַיַּעֲבֶר־קוֹל</b>, כורש הכריז <b>בְּכָל־מַלְכוּתוֹ וְ</b>לא רק בעל-פה <b>גַם־בְּמִכְתָּב,</b> בכתיבה <b>לֵאמֹר׃</b>
(כג) <b>כֹּה־אָמַר כּוֹרֶשׁ מֶלֶךְ פָּרַס:</b> את <b>כָּל־מַמְלְכוֹת הָאָרֶץ נָתַן לִי ה' אֱלֹהֵי הַשָּׁמַיִם, וְהוּא־פָקַד עָלַי לִבְנוֹת־לוֹ בַיִת בִּירוּשָׁלִַם אֲשֶׁר בִּיהוּדָה.</b> ציווי זה בא מלמעלה, ואותו אני מבקש למלא. על כן: <b>מִי־בָכֶם מִכָּל־עַמּוֹ</b> – עַם ה' אלוקי השמים, <b>ה' אֱלֹהָיו</b> יהיה <b>עִמּוֹ</b>, יעזור לו, <b>וְיָעַל</b>, יעלה לירושלים! כל אדם מישראל הרוצה לעלות לבנות את המקדש, רשאי לחזור לארץ ישראל. אחרי החורבן כולו, מסתיים הספר – והתנ"ך כולו – באזכור קצר של תחילת הגאולה.
