<h1>ביאור שטיינזלץ על עזרא</h1>
<h2>פרק א</h2>
(א) <b>וּבִשְׁנַת אַחַת לְ</b>מלכותו העצמאית של <b>כוֹרֶשׁ מֶלֶךְ פָּרַס, לִכְלוֹת</b>, כאשר תם הזמן שנקצב ב<b>דְּבַר־ה' מִפִּי יִרְמְיָה.</b> ירמיהו הנביא צפה שהגולים ייגאלו מבבל במלאות שבעים שנה, ואף על פי שחשבון השנים אינו ברור לגמרי, הכול הכירו בכך שבשיבת ישראל לארצם מתקיימת נבואת ירמיה. אז <b>הֵעִיר ה' אֶת־רוּחַ</b>, הפעיל את נפשו של <b>כֹּרֶשׁ מֶלֶךְ־פָּרַס, וַיַּעֲבֶר קוֹל</b>, כורש הכריז <b>בְּכָל־מַלְכוּתוֹ,</b> אף שרוב היהודים גרו במקום אחד, היו מהם שהתפזרו גם בארצות נוספות, וְאת ההודעה הוא שלח לא רק בעל פה – <b>גַם־בְּמִכְתָּב.</b> הופצו מסמכים שהייתה להם חשיבות לאחר כמה שנים, כאשר התעוררו בעיות סביב בניין המקדש וקיומו, והיה צורך להסתמך על מכתביו של כורש, <b>לֵאמֹר:</b>
(ב) <b>כֹּה אָמַר כֹּרֶשׁ מֶלֶךְ פָּרַס:</b> את <b>כֹּל מַמְלְכוֹת הָאָרֶץ נָתַן לִי ה' אֱלֹהֵי הַשָּׁמָיִם.</b> מלכותי היא מתנה מאת ה' אלוקי ישראל. גם כלפי עמים אחרים נהג כורש לזהות את עצמו עם מנהגיהם ודתותיהם, כאן הדגיש שה' הוא שנתן לו את כל הארצות, <b>וְהוּא־פָקַד עָלַי לִבְנוֹת־לוֹ בַיִת בִּירוּשָׁלִַם אֲשֶׁר בּ</b>ארץ <b>יהוּדָה.</b> זהו ציווי שבא מלמעלה, ואותו אני מבקש למלא. לפקודה הזו יש השלכות מעשיות:
(ג) <b>מִי־בָכֶם מִכָּל־עַמּוֹ</b> – עַם ה' אלוקי השמים, עם ישראל, <b>יְהִי אֱלֹהָיו עִמּוֹ,</b> יעזור לו אלוקים, <b>וְיַעַל</b>, ויעלה <b>לִירוּשָׁלִַם אֲשֶׁר בִּיהוּדָה וְיִבֶן אֶת־בֵּית ה' אֱלֹהֵי יִשְׂרָאֵל, הוּא הָאֱלֹהִים אֲשֶׁר בִּירוּשָׁלִָם.</b> כורש מדבר כמעט כמו מלך ישראל. נוסח הצהרתו מעיד על תפיסתו – הוא מרגיש שעליו להודות לה', שהוא קשור אליו, ושמשום כך הוא מעוניין בבניית המקדש בירושלים. אמנם אין בכך פקודה הגוזרת על היהודים לעלות ארצה, אבל הוא פונה אל היהודים המרגישים כמותו, שיש לבנות את המקדש שנחרב, וקורא להם לקום מרצונם ולנסוע. בבל מרוחקת מיהודה מרחק הגון, ומדובר במסע מפרך. ברור לכורש שלא הכול ייענו לקריאתו. על כן הוא אומר:
(ד) <b>וְכָל־הַנִּשְׁאָר</b> מהיהודים <b>מִכָּל־הַמְּקֹמוֹת אֲשֶׁר הוּא</b>, שכל אחד מהעולים <b>גָר־שָׁם יְנַשְּׂאוּהוּ</b>, יטעינוהו <b>אַנְשֵׁי מְקֹמוֹ בְּכֶסֶף וּבְזָהָב וּבִרְכוּשׁ וּבִבְהֵמָה.</b> על אנשי מקומו לסייע לו בממון <b>עִם</b>, נוסף על <b>הַנְּדָבָה</b> שהם שולחים <b>לְבֵית הָאֱלֹהִים אֲשֶׁר בִּירוּשָׁלִָם.</b> כורש עורר את היהודים לעזור לעולים ואף דרבן אותם לשלוח נדבה לירושלים. גם אם הוא לא הכיר את מצבה של הארץ החרבה שאליה ילכו העולים לאשורו, הוא הניח שהם יזדקקו לממון רב נוסף על הוצאות הדרך. מלבד זאת, כורש עצמו וכמה מלכים אחריו נתנו נדבה לבית ה', והיה ברור לו שבני ישראל צריכים להירתם למפעל התנדבותי זה. אין בהצהרתו של כורש רק מתן רשות ליהודים לעלות; כורש עודד אותם לחזור לארצם, לבנות את המקדש ולהקים להם בית לאומי.
(ה) <b>וַיָּקוּמוּ רָאשֵׁי הָאָבוֹת</b>, ראשי משפחות ש<b>לִיהוּדָה וּבִנְיָמִן וְהַכֹּהֲנִים וְהַלְוִיִּם, לְכֹל</b>, כל מי ש<b>הֵעִיר הָאֱלֹהִים אֶת־רוּחוֹ לַעֲלוֹת לִבְנוֹת אֶת־בֵּית ה' אֲשֶׁר בִּירוּשָׁלִָם.</b>
(ו) <b>וְכָל</b> האנשים שהיו <b>סְבִיבֹתֵיהֶם</b> ולא עלו, <b>חִזְּקוּ</b> אותם <b>בִידֵיהֶם בִּכְלֵי־כֶסֶף, בַּזָּהָב, בָּרְכוּשׁ וּבַבְּהֵמָה וּבַמִּגְדָּנוֹת,</b> מעדנים או מתנות, <b>לְבַד עַל־כָּל־הִתְנַדֵּב,</b> חוץ ממה שאנשים התנדבו לתת לבית ה' לכשייבנה.
(ז) <b>וְהַמֶּלֶךְ כּוֹרֶשׁ הוֹצִיא</b> מהאוצרות <b>אֶת־כְּלֵי בֵית־ה' אֲשֶׁר הוֹצִיא נְבוּכַדְנֶצַּר מִירוּשָׁלִַם וַיִּתְּנֵם בְּבֵית אֱלֹהָיו.</b> הכלים שנלקחו מבית המקדש הראשון, היו באוצרו של מלך בבל ועברו לידי מלך פרס.
(ח) <b>וַיּוֹצִיאֵם כּוֹרֶשׁ מֶלֶךְ פָּרַס עַל־יַד מִתְרְדָת הַגִּזְבָּר, וַיִּסְפְּרֵם</b>, העביר אותם תוך כדי ספירה <b>לְשֵׁשְׁבַּצַּר הַנָּשִׂיא,</b> הראש אשר <b>לִיהוּדָה.</b>
(ט) <b>וְאֵלֶּה מִסְפָּרָם</b> של הכלים<b>: אֲגַרְטְלֵי</b>, כנראה כלי קיבול גדולים, עשויים <b>זָהָב</b> – <b>שְׁלֹשִׁים; אֲגַרְטְלֵי־כֶסֶף</b> – <b>אָלֶף; מַחֲלָפִים</b>, סכיני שחיטה, כנראה סכינים מעוטרים או בעלי איכות מיוחדת – <b>תִּשְׁעָה וְעֶשְׂרִים;</b>
(י) <b>כְּפוֹרֵי</b>, מזרקים, מעין ספלים המשמשים לזריקת הדם על המזבח לכפרה, או: טסים מ<b>זָהָב</b> – <b>שְׁלֹשִׁים; כְּפוֹרֵי כֶסֶף מִשְׁנִים</b>, בעלי חשיבות שנייה, או: כפולים, למלאי. מאלו היו הרבה יותר – <b>אַרְבַּע מֵאוֹת וַעֲשָׂרָה; כֵּלִים אֲחֵרִים</b> מכלי המקדש שלא פורטו – <b>אָלֶף.</b> ייתכן שביניהם היו כלי הקודש השייכים למנורה או לשולחן, שנעשו מזהב טהור.
(יא) <b>כָּל</b> ה<b>כֵּלִים לַזָּהָב וְלַכֶּסֶף</b>, המספר שכלל גם כלים שלא נמנו היה <b>חֲמֵשֶׁת אֲלָפִים וְאַרְבַּע מֵאוֹת</b> מכל הסוגים והגדלים. <b>הַכֹּל הֶעֱלָה שֵׁשְׁבַּצַּר עִם הֵעָלוֹת</b>, עליית <b>הַגּוֹלָה מִבָּבֶל לִירוּשָׁלִָם.</b> הכלים שקיבל ששבצר מכורש על מנת להביא אתו לירושלים, היו אמורים להיות הכלים הראשונים שישמשו בבית המקדש.
<h2>פרק ב</h2>
(א) <b>וְאֵלֶּה בְּנֵי הַמְּדִינָה</b> – בבל <b>הָעֹלִים מִשְּׁבִי הַגּוֹלָה אֲשֶׁר הֶגְלָה נְבוּכַדְנֶצַּר מֶלֶךְ־בָּבֶל לְבָבֶל, וַיָּשׁוּבוּ</b>, ששבו <b>לִירוּשָׁלִַם וִיהוּדָה,</b> כל <b>אִישׁ</b> חזר <b>לְעִירוֹ,</b>
(ב) אלה <b>אֲשֶׁר־בָּאוּ עִם־זְרֻבָּבֶל,</b> נשיא היהודים<b>: יֵשׁוּעַ,</b> הכהן הגדול, <b>נְחֶמְיָה,</b> שכנראה אין זה נחמיה בן חכליה מנהיג יהודה בזמן מאוחר יותר, <b>שְׂרָיָה, רְעֵלָיָה, מָרְדֳּכַי בִּלְשָׁן</b>. יש אומרים ש'בלשן' הוא כינוי למרדכי בגלל בקיאותו בשפות, האיש 'היהודי' שבמגילת אסתר, ויש אומרים שבלשן הוא שם לעצמו, והוא מציין אדם אחר. <b>מִסְפָּר,</b> גם זה שם פרטי, <b>בִּגְוַי, רְחוּם, בַּעֲנָה.</b> אלו <b>מִסְפַּר</b>, סך, או: אחדים מ<b>אַנְשֵׁי עַם יִשְׂרָאֵל</b>, החשובים.
(ג) כאן מגיעה רשימת שמות ומספרים: <b>בְּנֵי פַרְעֹשׁ</b> – <b>אַלְפַּיִם מֵאָה שִׁבְעִים וּשְׁנָיִם;</b>
(ד) <b>בְּנֵי שְׁפַטְיָה</b> – <b>שְׁלֹשׁ מֵאוֹת שִׁבְעִים וּשְׁנָיִם;</b>
(ה) <b>בְּנֵי אָרַח</b> – <b>שְׁבַע מֵאוֹת חֲמִשָּׁה וְשִׁבְעִים;</b>
(ו) <b>בְּנֵי־פַחַת מוֹאָב</b>. כנראה תואר של אחד השרים שהיה מושל במואב בהיותה תחת יד יהודה, או של אחת המשפחות הגדולות, <b>לִבְנֵי</b>, מזרעם של <b>יֵשׁוּעַ</b> ו<b>יוֹאָב</b> – <b>אַלְפַּיִם שְׁמֹנֶה מֵאוֹת וּשְׁנֵים עָשָׂר;</b>
(ז) <b>בְּנֵי עֵילָם</b> – <b>אֶלֶף מָאתַיִם חֲמִשִּׁים וְאַרְבָּעָה;</b>
(ח) <b>בְּנֵי זַתּוּא</b> – <b>תְּשַׁע מֵאוֹת וְאַרְבָּעִים וַחֲמִשָּׁה;</b>
(ט) <b>בְּנֵי זַכָּי</b> – <b>שְׁבַע מֵאוֹת וְשִׁשִּׁים;</b>
(י) <b>בְּנֵי בָנִי</b> – <b>שֵׁשׁ מֵאוֹת אַרְבָּעִים וּשְׁנָיִם;</b>
(יא) <b>בְּנֵי בֵבָי</b> – <b>שֵׁשׁ מֵאוֹת עֶשְׂרִים וּשְׁלֹשָׁה;</b>
(יב) <b>בְּנֵי עַזְגָּד</b> – <b>אֶלֶף מָאתַיִם עֶשְׂרִים וּשְׁנָיִם;</b>
(יג) <b>בְּנֵי אֲדֹנִיקָם</b> – <b>שֵׁשׁ מֵאוֹת שִׁשִּׁים וְשִׁשָּׁה;</b>
(יד) <b>בְּנֵי בִגְוָי</b> – <b>אַלְפַּיִם חֲמִשִּׁים וְשִׁשָּׁה;</b>
(טו) <b>בְּנֵי עָדִין</b> – <b>אַרְבַּע מֵאוֹת חֲמִשִּׁים וְאַרְבָּעָה;</b>
(טז) <b>בְּנֵי־אָטֵר</b> שנולדו <b>לִיחִזְקִיָּה</b> – <b>תִּשְׁעִים וּשְׁמֹנָה;</b>
(יז) <b>בְּנֵי בֵצָי</b> – <b>שְׁלֹשׁ מֵאוֹת עֶשְׂרִים וּשְׁלֹשָׁה;</b>
(יח) <b>בְּנֵי יוֹרָה</b> – <b>מֵאָה וּשְׁנֵים עָשָׂר;</b>
(יט) <b>בְּנֵי חָשֻׁם</b> – <b>מָאתַיִם עֶשְׂרִים וּשְׁלֹשָׁה;</b>
(כ) <b>בְּנֵי גִבָּר</b> – <b>תִּשְׁעִים וַחֲמִשָּׁה.</b>
(כא) מכאן לקבוצות אנשים שנקראו על שם מקומם: <b>בְּנֵי בֵית־לָחֶם</b> – <b>מֵאָה עֶשְׂרִים וּשְׁלֹשָׁה;</b>
(כב) <b>אַנְשֵׁי</b> היישוב <b>נְטֹפָה</b> – <b>חֲמִשִּׁים וְשִׁשָּׁה;</b>
(כג) <b>אַנְשֵׁי</b> הכפר <b>עֲנָתוֹת</b> – <b>מֵאָה עֶשְׂרִים וּשְׁמֹנָה;</b>
(כד) <b>בְּנֵי עַזְמָוֶת</b> – <b>אַרְבָּעִים וּשְׁנָיִם;</b>
(כה) <b>בְּנֵי קִרְיַת עָרִים, כְּפִירָה וּבְאֵרוֹת,</b> שהיו ערים בנחלת בנימין – <b>שְׁבַע מֵאוֹת וְאַרְבָּעִים וּשְׁלֹשָׁה;</b>
(כו) <b>בְּנֵי הָרָמָה וָגָבַע</b> – <b>שֵׁשׁ מֵאוֹת עֶשְׂרִים וְאֶחָד;</b> ;
(כז) <b>אַנְשֵׁי מִכְמָס</b> – <b>מֵאָה עֶשְׂרִים וּשְׁנָיִם;</b>
(כח) <b>אַנְשֵׁי בֵית־אֵל וְהָעָי</b> – <b>מָאתַיִם עֶשְׂרִים וּשְׁלֹשָׁה;</b>
(כט) <b>בְּנֵי נְבוֹ</b> – <b>חֲמִשִּׁים וּשְׁנָיִם;</b>
(ל) <b>בְּנֵי מַגְבִּישׁ</b> – <b>מֵאָה חֲמִשִּׁים וְשִׁשָּׁה;</b>
(לא) <b>בְּנֵי עֵילָם אַחֵר,</b> שאינו עילם שנזכר קודם – <b>אֶלֶף מָאתַיִם חֲמִשִּׁים וְאַרְבָּעָה;</b>
(לב) <b>בְּנֵי חָרִם</b> – <b>שְׁלֹשׁ מֵאוֹת וְעֶשְׂרִים;</b>
(לג) <b>בְּנֵי־ לֹד, חָדִיד וְאוֹנוֹ,</b> – <b>שְׁבַע מֵאוֹת עֶשְׂרִים וַחֲמִשָּׁה;</b>
(לד) <b>בְּנֵי יְרֵחוֹ</b> – <b>שְׁלֹשׁ מֵאוֹת אַרְבָּעִים וַחֲמִשָּׁה;</b>
(לה) <b>בְּנֵי סְנָאָה</b> – <b>שְׁלֹשֶׁת אֲלָפִים וְשֵׁשׁ מֵאוֹת וּשְׁלֹשִׁים.</b>
(לו) <b>הַכֹּהֲנִים: בְּנֵי</b> משמר <b>יְדַעְיָה, לְבֵית יֵשׁוּעַ</b> בן יוצדק הכהן הגדול – <b>תְּשַׁע מֵאוֹת שִׁבְעִים וּשְׁלֹשָׁה;</b>
(לז) <b>בְּנֵי אִמֵּר,</b> משמר כהנים נוסף – <b>אֶלֶף חֲמִשִּׁים וּשְׁנָיִם;</b>
(לח) <b>בְּנֵי פַשְׁחוּר</b> – <b>אֶלֶף מָאתַיִם אַרְבָּעִים וְשִׁבְעָה;</b>
(לט) <b>בְּנֵי חָרִם</b> – <b>אֶלֶף וְשִׁבְעָה עָשָׂר.</b>
(מ) <b>הַלְוִיִּם: בְּנֵי־יֵשׁוּעַ וְקַדְמִיאֵל לִבְנֵי הוֹדַוְיָה</b> – <b>שִׁבְעִים וְאַרְבָּעָה;</b>
(מא) הלויים <b>הַמְשֹׁרְרִים, בְּנֵי אָסָף</b> – <b>מֵאָה עֶשְׂרִים וּשְׁמֹנָה;</b>
(מב) <b>בְּנֵי הַשֹּׁעֲרִים,</b> שהיו ממשפחות שונות – <b>בְּנֵי־שַׁלּוּם, בְּנֵי־אָטֵר, בְּנֵי־טַלְמוֹן, בְּנֵי־עַקּוּב, בְּנֵי חֲטִיטָא, בְּנֵי שֹׁבָי.</b> סך <b>הַכֹּל</b> – <b>מֵאָה שְׁלֹשִׁים וְתִשְׁעָה.</b>
(מג) <b>הַנְּתִינִים,</b> מבני הגבעונים שחיו עם ישראל והיו משרתים בכל צורכי המקדש. למרות עבודתם שלא הייתה מכובדת ומעמדם הנחות הם הרגישו שייכים למקדש ולסדריו, והיו כה קשורים לעם, שהעדיפו לחזור לארץ אפילו לתפקיד זה. אלו שמות משפחותיהם: <b>בְּנֵי־צִיחָא, בְנֵי־חֲשׁוּפָא, בְּנֵי טַבָּעוֹת,</b>
(מד) <b>בְּנֵי־קֵרֹס, בְּנֵי־סִיעֲהָא, בְּנֵי פָדוֹן,</b>
(מה) <b>בְּנֵי־לְבָנָה, בְנֵי־חֲגָבָה, בְּנֵי עַקּוּב,</b>
(מו) <b>בְּנֵי־חָגָב, בְּנֵי־שַׂלְמַי, בְּנֵי חָנָן,</b>
(מז) <b>בְּנֵי־גִדֵּל, בְּנֵי־גַחַר, בְּנֵי רְאָיָה,</b>
(מח) <b>בְּנֵי־רְצִין, בְּנֵי־נְקוֹדָא, בְּנֵי גַזָּם,</b>
(מט) <b>בְּנֵי־עֻזָּא, בְנֵי־פָסֵחַ, בְּנֵי בֵסָי,</b>
(נ) <b>בְּנֵי־אַסְנָה, בְנֵי־מְעוּנִים, בְּנֵי נְפוּסִים,</b>
(נא) <b>בְּנֵי־בַקְבּוּק, בְּנֵי־חֲקוּפָא, בְּנֵי חַרְחוּר,</b>
(נב) <b>בְּנֵי־בַצְלוּת, בְּנֵי־מְחִידָא, בְּנֵי חַרְשָׁא,</b>
(נג) <b>בְּנֵי־בַרְקוֹס, בְּנֵי־סִיסְרָא, בְּנֵי־תָמַח,</b>
(נד) <b>בְּנֵי נְצִיחַ, בְּנֵי חֲטִיפָא.</b> רבים מן השמות הללו אינם נשמעים עבריים, מפני שחלקם שמרו על שמות גבעוניים עתיקים.
(נה) <b>בְּנֵי עַבְדֵי שְׁלֹמֹה</b>, שמוצאם היה מעבדי שלמה הזרים, ואף הם שבו לירושלים<b>: בְּנֵי־סֹטַי, בְּנֵי־הַסֹּפֶרֶת, בְּנֵי פְרוּדָא,</b>
(נו) <b>בְּנֵי־יַעְלָה, בְנֵי־דַרְקוֹן, בְּנֵי גִדֵּל,</b>
(נז) <b>בְּנֵי שְׁפַטְיָה, בְנֵי־חַטִּיל, בְּנֵי פֹּכֶרֶת הַצְּבָיִים</b> – ביטוי שפירושו המקורי הוא מלכודת הצבאים, ונעשה שם פרטי, <b>בְּנֵי אָמִי.</b>
(נח) <b>כָּל־הַנְּתִינִים וּבְנֵי עַבְדֵי שְׁלֹמֹה</b> היו <b>שְׁלֹשׁ מֵאוֹת תִּשְׁעִים וּשְׁנָיִם.</b> כל אלה עבדים כנענים שחיו בתוך עם ישראל מאות שנים.
(נט) <b>וְאֵלֶּה הָעֹלִים</b> עִם ישראל <b>מִתֵּל מֶלַח</b> ומ<b>תֵּל חַרְשָׁא,</b> מ<b>כְּרוּב,</b> מ<b>אַדָּן</b> ומ<b>אִמֵּר. וְלֹא יָכְלוּ לְהַגִּיד בֵּית־אֲבוֹתָם וְזַרְעָם אִם מִיִּשְׂרָאֵל הֵם</b>. ייחוסם לא היה ידוע<b>:</b>
(ס) <b>בְּנֵי־דְלָיָה, בְנֵי־טוֹבִיָּה, בְּנֵי נְקוֹדָא</b> – <b>שֵׁשׁ מֵאוֹת חֲמִשִּׁים וּשְׁנָיִם.</b>
(סא) <b>וּמִבְּנֵי הַכֹּהֲנִים</b> שמ<b>בְּנֵי חֳבַיָּה, בְּנֵי הַקּוֹץ</b> ו<b>בְנֵי בַרְזִלַּי</b> שנקרא כך על <b>אֲשֶׁר לָקַח מִבְּנוֹת בַּרְזִלַּי הַגִּלְעָדִי אִשָּׁה, וַיִּקָּרֵא עַל־שְׁמָם.</b> משפחתם נקראה על שם ברזִלי מפני שהוא היה אביהם מצד אמם –
(סב) האנשים ה<b>אֵלֶּה</b>, שטענו שהם כהנים, <b>בִּקְשׁוּ</b>, חיפשו את <b>כְתָבָם הַמִּתְיַחְשִׂים,</b> כתבי הייחוס שלהם, התעודות המוכיחות שהם אכן כהנים, <b>וְלֹא נִמְצָאוּ.</b> לכן – <b>וַיְגֹאֲלוּ</b>, הורחקו <b>מִן־הַכְּהֻנָּה.</b>
(סג) <b>וַיֹּאמֶר הַתִּרְשָׁתָא</b>, המושל, תואר כבוד שניתן במלכות פרס. נחמיה בן חכליה שהיה הפחה של היהודים נקרא כך בזמנו, אך ייתכן שכאן מדובר על אדם אחר שזהותו אינה ידועה. אותו נציג היהודים אמר <b>לָהֶם</b> – לכהנים שייחוסם מפוקפק, <b>אֲשֶׁר לֹא־יֹאכְלוּ מִקֹּדֶשׁ הַקֳּדָשִׁים,</b> המאכלים שמותר רק לכהנים לאכלם, <b>עַד עֲמֹד כֹּהֵן לְאוּרִים וּלְתֻמִּים.</b> בהיעדר תעודות, כל זמן שאין כהן שיוכל לברר שאלות כאלו באורים ותומים, עליהם לחכות במעמד ביניים של ספק כהנים, בתקווה שהדברים יתבררו בהמשך.
(סד) <b>כָּל־הַקָּהָל כְּאֶחָד</b>, יחד – <b>אַרְבַּע רִבּוֹא אַלְפַּיִם שְׁלֹשׁ־מֵאוֹת שִׁשִּׁים,</b> 42,360 בני אדם,
(סה) <b>מִלְּבַד עַבְדֵיהֶם וְאַמְהֹתֵיהֶם,</b> שפחותיהם, ש<b>אֵלֶּה</b> היו <b>שִׁבְעַת אֲלָפִים שְׁלֹשׁ מֵאוֹת שְׁלֹשִׁים וְשִׁבְעָה, וְלָהֶם</b> התלוו <b>מְשֹׁרְרִים וּמְשֹׁרְרוֹת מָאתָיִם</b>, שהיו מן הסתם חלק מבני הבית במשפחות עשירות.
(סו) <b>סוּסֵיהֶם</b> – <b>שְׁבַע מֵאוֹת שְׁלֹשִׁים וְשִׁשָּׁה; פִּרְדֵיהֶם</b> – <b>מָאתַיִם אַרְבָּעִים וַחֲמִשָּׁה;</b>
(סז) <b>גְּמַלֵּיהֶם</b> – <b>אַרְבַּע מֵאוֹת שְׁלֹשִׁים וַחֲמִשָּׁה; חֲמֹרִים</b> היו להם הרבה יותר מכל שאר הבהמות גם יחד – <b>שֵׁשֶׁת אֲלָפִים שְׁבַע מֵאוֹת וְעֶשְׂרִים.</b> זהו מניין מפורט מאוד של הרכב העלייה הראשונה שבאה לארץ.
(סח) <b>ו</b>חלק <b>מֵרָאשֵׁי הָאָבוֹת</b>, המשפחות, <b>בְּבוֹאָם ל</b>מקומו ההרוס של <b>בֵית ה' אֲשֶׁר בִּירוּשָׁלִָם, הִתְנַדְּבוּ</b> כסף <b>לְבֵית הָאֱלֹהִים לְהַעֲמִידוֹ עַל־ מְכוֹנוֹ,</b> לשקמו מחדש.
(סט) <b>כְּ</b>פי <b>כֹחָם</b>, יכולתם, הונם <b>נָתְנוּ לְאוֹצַר הַמְּלָאכָה: זָהָב דַּרְכְּמוֹנִים</b>, מטבעות זהב פרסיים – <b>שֵׁשׁ־רִבֹּאות וָאֶלֶף</b>, 61,000<b>; וְכֶסֶף מָנִים</b>, מנות, יחידות משקל או מטבעות כסף – <b>חֲמֵשֶׁת אֲלָפִים; וְכָתְנֹת כֹּהֲנִים</b>, שלהכנתן נדרשה מלאכה מורכבת – <b>מֵאָה.</b>
(ע) <b>וַיֵּשְׁבוּ הַכֹּהֲנִים וְהַלְוִיִּם וּמִן־הָעָם וְהַמְשֹׁרְרִים וְהַשּׁוֹעֲרִים וְהַנְּתִינִים בְּעָרֵיהֶם,</b> בערים שהיו בעבר של משפחותיהם, <b>ו</b>שאר <b>כָל־יִשְׂרָאֵל</b> גם משבטים אחרים, שהתגוררו במקומות אחרים, ישבו <b>בְּעָרֵיהֶם.</b>
<h2>פרק ג</h2>
(א) העולים הגיעו לארץ מן הסתם בקיץ, שכן זו העונה שבה אפשר לערוך מסעות ארוכים כאלה. <b>וַיִּגַּע</b>, הגיע <b>הַחֹדֶשׁ הַשְּׁבִיעִי,</b> תשרי, <b>וּבְנֵי יִשְׂרָאֵל</b> יושבים <b>בֶּעָרִים, וַיֵּאָסְפוּ הָעָם כְּאִישׁ אֶחָד אֶל־יְרוּשָׁלִָם.</b>
(ב) <b>וַיָּקָם יֵשׁוּעַ בֶּן־יוֹצָדָק</b> הכהן הגדול <b>וְאֶחָיו הַכֹּהֲנִים, וּזְרֻבָּבֶל בֶּן־שְׁאַלְתִּיאֵל</b> הנשיא מזרע המלוכה, מבני יהויכין <b>וְאֶחָיו, וַיִּבְנוּ אֶת־מִזְבַּח אֱלֹהֵי יִשְׂרָאֵל לְהַעֲלוֹת עָלָיו עֹלוֹת, כַּכָּתוּב בְּתוֹרַת מֹשֶׁה אִישׁ־הָאֱלֹהִים.</b>
(ג) <b>וַיָּכִינוּ</b>, הם קוממו את <b>הַמִּזְבֵּחַ</b> ההרוס <b>עַל־מְכוֹנֹתָו,</b> יסודותיו הראשונים, <b>כִּי</b> פעלו <b>בְּאֵימָה</b> המוטלת <b>עֲלֵיהֶם מֵעַמֵּי הָאֲרָצוֹת.</b> הם עדיין פחדו מעמי האזור וחששו לבנות את ירושלים בשלמות. לכן הסתפקו בהקמת המזבח על מכונו ונמנעו מצעדים שעלולים להיראות מאיימים או בולטים מדי. <b>וַיַּעֲל</b>ו <b>עָלָיו עֹלוֹת לַה',</b> שתי <b>עֹלוֹת</b> התמיד <b>לַבֹּקֶר וְלָעָרֶב.</b>
(ד) <b>וַיַּעֲשׂוּ אֶת־חַג הַסֻּכּוֹת כַּכָּתוּב</b> בתורה, <b>וְעֹלַת יוֹם בְּיוֹם בְּמִסְפָּר</b> מסוים, <b>כְּמִשְׁפַּט דְּבַר־יוֹם בְּיוֹמוֹ.</b> בכל יום ויום מימי החג מקריבים מספר עולות שונה, כאמור בתורה.
(ה) <b>וְאַחֲרֵי כֵן</b>, גם בימים הבאים המשיכו להקריב <b>עֹלַת תָּמִיד</b> שמקריבים בכל יום, <b>ול</b>ראשי <b>חֳדָשִׁים וּלְכָל־מוֹעֲדֵי ה' הַמְקֻדָּשִׁים וּלְכֹל מִתְנַדֵּב</b> קרבן <b>נְדָבָה לַה'.</b>
(ו) <b>מִיּוֹם אֶחָד לַחֹדֶשׁ הַשְּׁבִיעִי</b>, ראש השנה <b>הֵחֵלּוּ לְהַעֲלוֹת עֹלוֹת לַה', וְהֵיכַל ה'</b> עדיין <b>לֹא יֻסָּד.</b> רק המזבח היה בנוי, ואפשר היה להקריב עליו.
(ז) <b>וַיִּתְּנוּ</b> בינתיים <b>כֶסֶף לַחֹצְבִים</b> בסלעים <b>וְלֶחָרָשִׁים,</b> בעלי מלאכה בחומרים קשים, <b>וּמַאֲכָל וּמִשְׁתֶּה וָשֶׁמֶן</b> נתנו <b>לַצִּדֹנִים וְלַצֹּרִים</b>, לאנשי צידון וצור כדי <b>לְהָבִיא עֲצֵי אֲרָזִים מִן־הַלְּבָנוֹן אֶל־יָם יָפוֹא</b>, יפו <b>כְּרִשְׁיוֹן</b> שנתן <b>כּוֹרֶשׁ מֶלֶךְ־פָּרַס עֲלֵיהֶם</b> לבנות את המקדש.
(ח) <b>וּבַשָּׁנָה הַשֵּׁנִית לְבוֹאָם אֶל־בֵּית הָאֱלֹהִים לִירוּשָׁלִַם בַּחֹדֶשׁ הַשֵּׁנִי</b>, אייר <b>הֵחֵלּוּ זְרֻבָּבֶל בֶן־שְׁאַלְתִּיאֵל</b> הפחה <b>וְיֵשׁוּעַ בֶּן־יוֹצָדָק</b> הכהן הגדול <b>וּשְׁאָר אֲחֵיהֶם הַכֹּהֲנִים וְהַלְוִיִּם וְכָל־הַבָּאִים מֵהַשְּׁבִי</b>, מהגולה אל <b>יְרוּשָׁלִַם, וַיַּעֲמִידוּ אֶת־הַלְוִיִּם מִבֶּן עֶשְׂרִים שָׁנָה וָמַעְלָה לְנַצֵּחַ</b>, לפקח ולפקד <b>עַל־מְלֶאכֶת</b> בניין <b>בֵּית־ה'.</b>
(ט) <b>וַיַּעֲמֹד יֵשׁוּעַ</b> יחד עם <b>בָּנָיו וְאֶחָיו, קַדְמִיאֵל וּבָנָיו</b> ו<b>בְנֵי־יְהוּדָה כְּאֶחָד</b>, כולם יחד <b>לְנַצֵּחַ עַל־עֹשֵׂה הַמְּלָאכָה בְּבֵית הָאֱלֹהִים,</b> ואִתם <b>בְּנֵי חֵנָדָד, בְּנֵיהֶם וַאֲחֵיהֶם, הַלְוִיִּם.</b>
(י) <b>וְ</b>כאשר <b>יִסְּדוּ</b>, הניחו את היסודות ואולי התחילו בבניית הכתלים, <b>הַבֹּנִים אֶת־הֵיכַל ה', וַיַּעֲמִידוּ</b> את <b>הַכֹּהֲנִים</b> כשהם <b>מְלֻבָּשִׁים</b> בבגדיהם ותוקעים <b>בַּחֲצֹצְרוֹת, וְהַלְוִיִּם בְּנֵי־אָסָף,</b> שהיה מראשי המשוררים בזמן המלך דוד, מנגנים <b>בַּמְצִלְתַּיִם לְהַלֵּל אֶת־ה' עַל־יְדֵי</b>, באמצעות שירי תהילות <b>דָּוִיד מֶלֶךְ־יִשְׂרָאֵל.</b>
(יא) <b>וַיַּעֲנוּ בְּהַלֵּל וּבְהוֹדֹת</b>, ובהודיה <b>לַה' כִּי טוֹב, כִּי־לְעוֹלָם חַסְדּוֹ עַל־יִשְׂרָאֵל.</b> ביטוי השבח הזה היה כנראה הפזמון המוכר שחזר בשירים. <b>וְכָל־הָעָם הֵרִיעוּ תְרוּעָה גְדוֹלָה</b> של שמחה <b>בְהַלֵּל לַה' עַל הוּסַד</b>, היווסד, הנחת היסוד של <b>בֵּית־ה'.</b>
(יב) ייתכן שכשבעים שנה עברו מאז שכבש נבוכדנצר את יהויקים, אבל הגלות הגדולה בימי צדקיהו אירעה שנים רבות לאחר מכן, כך שהיו ביניהם אנשים כבני שבעים שעוד יכלו לזכור את מראה המקדש הראשון – <b>וְרַבִּים מֵהַכֹּהֲנִים וְהַלְוִיִּם וְרָאשֵׁי הָאָבוֹת הַזְּקֵנִים אֲשֶׁר רָאוּ אֶת־הַבַּיִת הָרִאשׁוֹן בְּיָסְדוֹ,</b> בעודו בנוי, כאשר אלו ראו את <b>זֶה הַבַּיִת</b> ההולך ונבנה <b>בְּעֵינֵיהֶם,</b> היו <b>בֹּכִים בְּקוֹל גָּדוֹל,</b> כי הבית הזה היה נראה בעיניהם עלוב לעומת הבניין המפואר של מקדש שלמה, ובמיוחד בלט הפער כשצפו בשלבי הבנייה הראשונים. גם אם גודלו של הבית השני היה דומה לגודל קודמו, הוא היה פחות הדור ממנו. <b>ו</b>לעומתם <b>רַבִּים</b> אחרים, צעירים יותר, הגיבו <b>בִּתְרוּעָה בְשִׂמְחָה לְהָרִים</b>, בהרמת <b>קוֹל.</b>
(יג) <b>וְאֵין הָעָם מַכִּירִים</b>, מבחינים בין <b>קוֹל תְּרוּעַת הַשִּׂמְחָה לְקוֹל בְּכִי הָעָם.</b> קולות הבכי והצהלה התערבו אלה באלה, <b>כִּי הָעָם מְרִיעִים תְּרוּעָה גְדוֹלָה, וְהַקּוֹל נִשְׁמַע עַד־לְמֵרָחוֹק.</b>
<h2>פרק ד</h2>
(א) <b>וַיִּשְׁמְעוּ צָרֵי</b>, שונאי <b>יְהוּדָה וּבִנְיָמִן</b>, מהעמים שיוּשבו בשומרון על ידי מלך אשור, <b>כִּי־בְנֵי הַגּוֹלָה בּוֹנִים הֵיכָל לַה' אֱלֹהֵי יִשְׂרָאֵל:</b>
(ב) <b>וַיִּגְּשׁוּ אֶל־זְרֻבָּבֶל</b>, הפחה הממונה על יהודה מטעם מלך פרס, <b>וְאֶל־רָאשֵׁי הָאָבוֹת</b>, <b>וַיֹּאמְרוּ לָהֶם: נִבְנֶה עִמָּכֶם</b> בשותפות, <b>כִּי כָכֶם</b>, כמותכם <b>נִדְרוֹשׁ לֵאלֹהֵיכֶם, וְלוֹ</b> – לאלוקיכם <b>אֲנַחְנוּ זֹבְחִים מִימֵי אֵסַר חַדֹּן מֶלֶךְ אַשּׁוּר הַמַּעֲלֶה אֹתָנוּ פֹּה.</b> מלך אשור הביא אותנו לכאן, ומאז גם אנחנו זובחים לאלוקי ישראל. על כן, נוכל להצטרף אל עבודתכם. אֹתָנוּ פֹּה.
(ג) <b>וַיֹּאמֶר לָהֶם זְרֻבָּבֶל וְיֵשׁוּעַ</b> הכהן הגדול <b>וּשְׁאָר רָאשֵׁי הָאָבוֹת לְיִשְׂרָאֵל: לֹא־לָכֶם וָלָנוּ לִבְנוֹת בַּיִת לֵאלֹהֵינוּ.</b> אנו מתנגדים מכול וכול לשותפות כזו, <b>כִּי אֲנַחְנוּ</b> לבדנו <b>יַחַד נִבְנֶה לַה' אֱלֹהֵי יִשְׂרָאֵל, כַּאֲשֶׁר צִוָּנוּ הַמֶּלֶךְ כּוֹרֶשׁ מֶלֶךְ־פָּרָס.</b>
(ד) תגובתם של צרי יהודה הייתה טבעית למדי: <b>וַיְהִי עַם־הָאָרֶץ</b>, התושבים המקומיים <b>מְרַפִּים יְדֵי עַם־יְהוּדָה וּמְבַהֲלִים</b>, מפחידים <b>אוֹתָם לִבְנוֹת.</b> כיוון שלא שיתפו אותם, הם החליטו להפריע בכל דרך אפשרית. לא היה באפשרותם לצאת למלחמה גלויה, כי כשם שזרֻבבל היה הממונה מטעם המלך ביהודה, כך היה ממונה אחר על שומרון. אמנם פרס הייתה מדינה מבוזרת יותר מאשר בבל ואשור, שקדמו לה, אבל אולי בגלל גודלה ואופיה, היא הייתה גם מאורגנת הרבה יותר, לפחות בדורותיה הראשונים.
(ה) <b>וְ</b>היו הצרים, עם הארץ, <b>סֹכְרִים</b>, שוכרים <b>עֲלֵיהֶם יוֹעֲצִים לְהָפֵר עֲצָתָם</b> לאורך <b>כָּל־יְמֵי כּוֹרֶשׁ מֶלֶךְ פָּרַס וְעַד</b> ימי <b>מַלְכוּת דָּרְיָוֶשׁ מֶלֶךְ־פָּרָס.</b> הם השתדלו באופן מתמיד לקלקל, להקשות ואף למנוע את בניית המקדש. גם בלא הפרעות אלה התנהלה הבנייה של קבוצת העולים הקטנה לאט. ההצקות המתמשכות בצד המצב הכלכלי הירוד, שנבע מהקושי לעבד אדמת בור שהייתה נטושה למעלה מחמישים שנה, גרמו בסופו של דבר להפסקת העבודה בפועל.
(ו) <b>וּבְמַלְכוּת אֲחַשְׁוֵרוֹשׁ בִּתְחִלַּת מַלְכוּתוֹ, כָּתְבוּ</b> המתנכלים מכתב <b>שִׂטְנָה</b> רשמי למלך פרס <b>עַל־יֹשְׁבֵי יְהוּדָה וִירוּשָׁלִָם.</b>
(ז) <b>וּבִימֵי אַרְתַּחְשַׁשְׂתָּא</b>. ייתכן שארתחששתא הוא כינוי משותף למלכי פרס, שנשאו לעתים כמה שמות; אפשר שבדיוק באותה עת התחלפו המלכים, והמכתב נשלח לאחד מהם והגיע לאחר, או שזהו כינוי לאחשוורוש. <b>כָּתַב בִּשְׁלָם</b>, שמו של אחד מצרי יהודה, ועמו <b>מִתְרְדָת, טָבְאֵל וּשְׁאָר כְּנָוֹתָו</b>, שותפיו <b>עַל</b>, אל <b>אַרְתַּחְשַׁשְׂתְּא מֶלֶךְ פָּרָס, וּכְתָב הַנִּשְׁתְּוָן</b> [המסמך] היה <b>כָּתוּב אֲרָמִית וּמְתֻרְגָּם אֲרָמִית,</b> גם הכתב היה ארמי וגם השפה. צרי יהודה הללו יזמו פנייה של הפקידים הפרסיים שבאזור אל מלך פרס. הואיל ומצוטטות כאן האיגרות, שנכתבו במקורן בארמית, ממשיך גם סיפור המעשה בשפה הארמית<b>:</b>
(ח) <b>רְחוּם</b>, <b>בְּעֵל־טְעֵם וְשִׁמְשַׁי סָפְרָא כְּתַבוּ אִגְּרָה חֲדָה עַל־יְרוּשְׁלֶם</b>, <b>לְאַרְתַּחְשַׁשְׂתְּא מַלְכָּא, כְּנֵמָא.</b> [רחום, כך שמו, בעל הפקודה, או: העצה, המפקד או היועץ ושמשי הסופר כתבו איגרת אחת על ירושלים לארתחששתא המלך, כנאמר] להלן.
(ט) <b>אֱדַיִן רְחוּם בְּעֵל־טְעֵם וְשִׁמְשַׁי סָפְרָא וּשְׁאָר כְּנָוָתְהוֹן</b> – <b>דִּינָיֵא וַאֲפַרְסַתְכָיֵא, טַרְפְּלָיֵא, אֲפָרְסָיֵא, אַרְכְּוָיֵ, בַבְלָיֵא, שׁוּשַׁנְכָיֵא</b>, <b>דֶּהָיֵא, עֵלְמָיֵא,</b> [אז רחום המפקד ושמשי הסופר ושאר שותפיהם – הדיינים והאפרסתיים, הטרפליים, קבוצות לאומיות בארץ שנספחו לפרסים, או: שמות של נושאים בתפקידים שונים בפקידות הפרסית, הפרסיים, הארכיים, אנשי העיר אֶרך, הבבליים, השושניים, הדהיים, העילמים.] בני הקבוצות השונות התאחדו, אבל שמרו על הגדרה עצמית על פי מקום מוצאן.
(י) <b>וּשְׁאָר אֻמַּיָּא דִּי הַגְלִי אָסְנַפַּר רַבָּא וְיַקִּירָא, וְהוֹתֵב הִמּוֹ בְּקִרְיָה דִּי שָׁמְרָיִן</b>, <b>וּשְׁאָר עֲבַר־נַהֲרָה.</b> [ושאר האומות שהגלה אסנפר הגדול והמכובד, כנראה כינויו של מלך אשור, והושיב אותם בעיר של שומרון ובשאר עבר הנהר] בצד המערבי של נהר הפרת. <b>וּכְעֶנֶת</b> [ועכשיו.] ביטוי המורה על הגעה לעיקרי הדברים, ואולי גם על דילוג בציטוט המקור, כלומר וכולי.
(יא) <b>דְּנָה פַּרְשֶׁגֶן אִגַּרְתָּא דִּי שְׁלַחוּ עֲלוֹהִי, עַל־אַרְתַּחְשַׁשְׂתְּא מַלְכָּא</b>. [זה העתק האיגרת ששלחו אליו, אל ארתחשסתא המלך:] <b>עַבְדָּךְ אֱנָשׁ עֲבַר־נַהֲרָה, וּכְעֶנֶת.</b> [מעבדיך, אנשי עבר הנהר, ועכשיו או: וכולי.] האיגרות היו נפתחות בציון המוען והנמען. מן הסתם כאן היו כתובים תארי כבוד ושבח למלך שכותב הספר קיצר ודילג עליהם. ועתה לגוף האיגרת –
(יב) <b>יְדִיעַ לֶהֱוֵא לְמַלְכָּא דִּי יְהוּדָיֵא דִּי סְלִקוּ מִן־לְוָתָךְ עֲלֶינָא אֲתוֹ לִירוּשְׁלֶם. קִרְיְתָא מָרָדְתָּא וּבִאישְׁתָּא בָּנַיִן, וְשׁוּרַיָּ שַׁכְלִלוּ</b>, <b>וְאֻשַּׁיָּא יַחִיטוּ.</b> [ידוע יהיה למלך שהיהודים שעלו מעִמך אלינו באו לירושלים. את העיר המורדת והרעה הם בונים, ואת החומות משלימים, ואת היסודות מחברים, או: חופרים.]
(יג) <b>כְּעַן, יְדִיעַ לֶהֱוֵא לְמַלְכָּא דִּי הֵן קִרְיְתָא דָךְ תִּתְבְּנֵא, וְשׁוּרַיָּא יִשְׁתַּכְלְלוּן</b> – <b>מִנְדָּה, בְלוֹ וַהֲלָךְ לָא יִנְתְּנוּן, וְאַפְּתֹם מַלְכִים תְּהַנְזִק.</b> [כעת, ידוע יהיה למלך שאם העיר הזו תיבנה, והחומות יושלמו – מס-המידה הנישום לפי מידת השדה, מס-הגולגולת ומס-הדרכים הניתן בעבור החיילים העוברים ממקום למקום, תשלומי מעבר ומכס או שירותי דואר, לא יינתנו, ואוצר המלכים יינזק.] כאשר היהודים יבנו את העיר ויקבלו מעמד, גם אם הם לא יפתחו במלחמה, הם יפסיקו לשלם מסים.
(יד) <b>כְּעַן, כָּל־קֳבֵל דִּי־מְלַח הֵיכְלָא מְלַחְנָא,</b> [כעת, מכיוון שאת מלח ההיכל, ארמון המלוכה אנחנו מולחים] אנחנו נהנים משולחן המלך ומחויבים אליו, <b>וְעַרְוַת מַלְכָּא לָא־אֲרִיךְ לָנָא לְמֶחֱזֵא</b> – <b>עַל־דְּנָה שְׁלַחְנָא וְהוֹדַעְנָא לְמַלְכָּא.</b> [ואת קלון המלך לא ראוי לנו לראות – על זה שלחנו והודענו למלך.] אף שאין זה תפקידנו, מתוך נאמנותנו למלך אנחנו מיידעים אותו,
(טו) <b>דִּי יְבַקַּר בִּסְפַר דָּכְרָנַיָּא דִּי אֲבָהָתָךְ, וּתְהַשְׁכַּח בִּסְפַר דָּכְרָנַיָּא, וְתִנְדַּע דִּי קִרְיְתָא דָךְ קִרְיָא מָרָדָא וּמְהַנְזְקַת מַלְכִין וּמְדִנָן, וְאֶשְׁתַּדּוּר עָבְדִין בְּגַוַּהּ מִן־יוֹמָת עָלְמָא, עַל־דְּנָה קִרְיְתָא דָךְ הָחָרְבַת.</b> [שיבדוק בספר הזיכרונות של אבותיך, בספרי ההיסטוריה הרשמיים, ותמצא בספר הזיכרונות, ותדע שהעיר הזאת היא עיר מורדת ומזיקה למלכים ומדינות, ומלחמה, התססות, מהומות ומאבקיםְבַת. עושים בתוכה מימות עולם, ועל זה העיר הזו הוחרבה.]
(טז) <b>מְהוֹדְעִין אֲנַחְנָה לְמַלְכָּא דִּי הֵן קִרְיְתָא דָךְ תִּתְבְּנֵא, וְשׁוּרַיָּה יִשְׁתַּכְלְלוּן, לָקֳבֵל דְּנָה חֲלָק בַּעֲבַר נַהֲרָא לָא אִיתַי לָךְ.</b> [מודיעים אנחנו למלך שאם העיר הזאת תיבנה, וחומותיה יושלמו, לנוכח זה חֵלק, חבל ארץ, נחלה ושלטון בעבר הנהר לא יימצא לך.] הם יגדלו ויתחזקו, ואתה תפסיד לא רק את השלטון באזור הקטן ההוא, אלא הם ידחקו את רגליך ממערב לנהר הפרת. האימפריה הפרסית מתחילתה הייתה ממלכה עצומה, וארץ יהודה לא נחשבה לפחווה גדולה בתוכה, אבל אם האנשים הללו יתחזקו, הם יבעירו באזור אש, כפי שהם עשו למלכים קודמים. זה היה נוסח המכתב, שנועד להתריע מפני בניית ירושלים. לא מדובר בו על בית המקדש, כי המקדש כשלעצמו אינו מטריד מבחינה מדינית, אבל בנייתן של חומות העיר, המעניקות לירושלים הגנה, עצמאות וחוסן, תהפוך אותה למוקד של מרידות, כפי שהמלך יכול להיווכח כשיראה את ההיסטוריה המרדנית של העיר הזאת.
(יז) לאחר שהמכתב הגיע אל המלך, והוא בדק את העניין, <b>פִּתְגָמָא שְׁלַח מַלְכָּא עַל רְחוּם בְּעֵל־טְעֵם וְשִׁמְשַׁי סָפְרָא וּשְׁאָר כְּנָוָתְהוֹן דִּי יָתְבִין בְּשָׁמְרָיִן וּשְׁאָר עֲבַר־נַהֲרָה.</b> [דבר, מסמך רשמי שלח המלך אל רחום המפקד ושמשי הסופר, המנהיגים, ולשאר שותפיהם היושבים בשומרון ובשאר עבר הנהר:] <b>שְׁלָם וּכְעֶת,</b> [שלום וכולי, ועתה,] –
(יח) <b>נִשְׁתְּוָנָא דִּי שְׁלַחְתּוּן עֲלֶינָא, מְפָרַשׁ קֱרִי קָדָמָי.</b> [המכתב ששלחתם אלינו, מפורש, או: מתורגם נקרא לפני.] ייתכן שמלך פרס לא טרח ללמוד ארמית מפני שהיו סביבו יודעי שפות שיכלו לקרוא ולתרגם לו.
(יט) <b>וּמִנִּי שִׂים טְעֵם, וּבַקַּרוּ וְהַשְׁכַּחוּ דִּי קִרְיְתָא דָךְ מִן־יוֹמָת עָלְמָא עַל־מַלְכִין מִתְנַשְּׂאָה, וּמְרַד וְאֶשְׁתַּדּוּר מִתְעֲבֶד־בַּהּ.</b> [וממני ניתן צו, ובדקו ומצאו בספרי הזיכרונות שהעיר הזאת מימות עולם על מלכים היא מתנשאת, ומרד ומלחמה נעשים בה.]
(כ) <b>וּמַלְכִין תַּקִּיפִין הֲווֹ עַל־יְרוּשְׁלֶם וְשַׁלִּיטִין בְּכֹל עֲבַר נַהֲרָה, וּמִדָּה, בְלוֹ וַהֲלָךְ מִתְיְהֵב לְהוֹן.</b> [ומלכים תקיפים היו על ירושלים, והיו שליטים בכל עבר הנהר, ומס-מידה, מס-גולגולת ומס-דרכים היה ניתן להם.] כפי הנראה, מדובר בספרי היסטוריה ישנים שבהם לא תוארה ארץ יהודה הקטנה לבדה אלא מלכות דוד ושלמה, שידם הגיעה למרחבי הפחווה של עבר הנהר, מהגבול הצפוני של סוריה עד מצרים.
(כא) <b>כְּעַן, שִׂימוּ טְעֵם לְבַטָּלָא גֻּבְרַיָּא אִלֵּךְ, וְקִרְיְתָא דָךְ לָא תִתְבְּנֵא עַד־מִנִּי טַעְמָא יִתְּשָׂם.</b> [כעת, שימו צו לבטל את האנשים הללו ממלאכתם, והעיר הזאת לא תיבנה עד שממני צו אחר יינתן.] זו הפקודה לפי שעה עד שיבואו הוראות אחרות.
(כב) <b>וּזְהִירִין הֱווֹ שָׁלוּ לְמֶעְבַּד עַל־דְּנָה; לְמָה יִשְׂגֵּא חֲבָלָא לְהַנְזָקַת מַלְכִין.</b> [וזהירים הֱיו משגיאה לעשות על זה; למה, פן יגדל הפגע להיזק המלכים.] אתם שלחתם את ההודעה, ואתם מקבלים ממני הוראה להעביר את המסר ולדאוג שהעיר לא תיבנה. היזהרו בדבר ואל תתפתו להתרשל.
(כג) <b>אֱדַיִן</b>, ן<b>מִן־דִּי פַּרְשֶׁגֶן נִשְׁתְּוָנָא דִּי אַרְתַּחְשַׁשְׂתְּא מַלְכָּא קֱרִי קֳדָם רְחוּם וְשִׁמְשַׁי סָפְרָא וּכְנָוָתְהוֹן, אֲזַלוּ בִבְהִילוּ לִירוּשְׁלֶם עַל־יְהוּדָיֵא וּבַטִּלוּ הִמּוֹ בְּאֶדְרָע וְחָיִל.</b> [אז, משהעתק המכתב של ארתחשסתא המלך נקרא לפני רחום ושמשי הסופר ושותפיהם, הם הלכו בחיפזון לירושלים אל היהודים וביטלו אותם מעבודתם בזרוע וחיל.] פקודותיו של מלך פרס היו כבדות משקל. המכתב הרשמי שבידם אכן עצר את העבודה –
(כד) <b>בֵּאדַיִן בְּטֵלַת עֲבִידַת בֵּית־אֱלָהָא דִּי בִּירוּשְׁלֶם, וַהֲוָת בָּטְלָא עַד שְׁנַת תַּרְתֵּין לְמַלְכוּת דָּרְיָוֶשׁ מֶלֶךְ־פָּרָס.</b> [אז בטלה עבודת בניין בית האלוהים שבירושלים, והייתה בטלה עד שנת שתיים למלכות דריוש מלך פרס.]
<h2>פרק ה</h2>
(א) <b>וְהִתְנַבִּי חַגַּי נְבִיָּא וּזְכַרְיָה בַר־עִדּוֹא נְבִיַּאיָּא עַל־יְהוּדָיֵא דִּי בִיהוּד וּבִירוּשְׁלֶם בְּשֻׁם אֱלָהּ יִשְׂרָאֵל עֲלֵיהוֹן.</b> [והתנבאו באותן השנים חגי הנביא וזכריה בן עדוא הנביאים על היהודים שביהודה ובירושלים בשם אלוהי ישראל אליהם.] תוכן הנבואות לא נזכר כאן אלא בספרי חגי וזכריה. שם הם אומרים שכבר הגיע הזמן לבנות את המקדש, שבוניו לא יחששו לשלומם, ושה' מבטיח את הנהגת זרֻבבל ואת כהונתו של ישוע.
(ב) <b>בֵּאדַיִן קָמוּ זְרֻבָּבֶל בַּר־שְׁאַלְתִּיאֵל וְיֵשׁוּעַ בַּר־יוֹצָדָק וְשָׁרִיו לְמִבְנֵא בֵּית אֱלָהָא דִּי בִירוּשְׁלֶם, וְעִמְּהוֹן נְבִיַּאיָּה דִי־אֱלָהָא מְסַעֲדִין לְהוֹן.</b> [אז קמו זרֻבבל בן שאלתיאל, צאצא לבית דוד שהיה עדיין הפחה, וישוע בן יוצדק הכהן והתחילו לבנות את בית האלוקים שבירושלים, ועמם נביאי האלוהים עוזרים להם.] שני המנהיגים החליטו לשמוע לדברי הנביאים ולגשת למלאכת הבניין.
(ג) <b>בֵּהּ־זִמְנָא אֲתָה עֲלֵיהוֹן תַּתְּנַי פַּחַת עֲבַר־נַהֲרָה וּשְׁתַר בּוֹזְנַי וּכְנָוָתְהוֹן, וְכֵן אָמְרִין לְהֹם: מַן־שָׂם לְכֹם טְעֵם בַּיְתָא דְנָה לִבְּנֵא, וְאֻשַּׁרְנָא דְנָה לְשַׁכְלָלָה</b>? [בו בזמן, כשהתחילו לבנות, בא אליהם תתני שהיה הנציב הממונה מטעם השלטון המרכזי על המחוז הגדול של עבר הירדן ושתר בוזני, כנראה המשנה של תתני, ועמיתיהם, וכך אמרו להם – לבונים: מי נתן לכם צו האומר את הבית הזה לבנות, ואת מבנה-החומה או: הריהוט הזה להשלים?]
(ד) הכותב, מבוני המקדש, מדווח בגוף ראשון: <b>אֱדַיִן, כְּנֵמָא, אֲמַרְנָא לְהֹם מַן־אִנּוּן שְׁמָהָת גֻּבְרַיָּא דִּי־דְנָה בִנְיָנָא בָּנַיִן.</b> [אז, כנאמר באיגרת שתוזכר להלן, אמרנו להם מה הם שמות האנשים שאת זה הבניין בונים.] השליט הגדול של הפחווה ועוזריו באו בתור פקידי השלטון, והם רצו לדעת את שמותיהם של האחראים.
(ה) <b>וְעֵין אֱלָהֲהֹם הֲוָת עַל־שָׂבֵי יְהוּדָיֵא, וְלָא־בַטִּלוּ הִמּוֹ עַד־טַעְמָא לְדָרְיָוֶשׁ יְהָךְ, וֶאֱדַיִן יְתִיבוּן נִשְׁתְּוָנָא עַל־דְּנָה.</b> [ועין אלוהיהם הייתה לטובה על זקני יהודה, ובהשגחה מכוונת לא ביטלו אותם תתני ורעיו מהבנייה עד שההחלטה לדריוש תלך, ואז ישיבו מכתב על זה.]
(ו) כותרת: <b>פַּרְשֶׁגֶן אִגַּרְתָּא דִּי־שְׁלַח תַּתְּנַי פַּחַת עֲבַר־נַהֲרָה וּשְׁתַר בּוֹזְנַי וּכְנָוָתֵהּ אֲפַרְסְכָיֵא דִּי בַּעֲבַר נַהֲרָה עַל דָּרְיָוֶשׁ מַלְכָּא.</b> [העתק האיגרת ששלח תתני פחת עבר הנהר ושתר בוזני ועמיתיו הפרסיים שבעבר הנהר אל דריוש המלך.]
(ז) <b>פִּתְגָמָא שְׁלַחוּ עֲלוֹהִי, וְכִדְנָה כְּתִיב בְּגַוֵּהּ:</b> [דבר, מסמך רשמי, שלחו אליו, וכך כתוב בתוכו:] פתיחה רשמית: <b>"לְדָרְיָוֶשׁ מַלְכָּא שְׁלָמָא כֹלָּא.</b> [לדריוש המלך – השלום כולו], כמו 'שלום רב'.
(ח) <b>יְדִיעַ לֶהֱוֵא לְמַלְכָּא דִּי־אֲזַלְנָא לִיהוּד מְדִינְתָּא לְבֵית אֱלָהָא רַבָּא</b> [ידוע יהיה למלך שהלכנו ליהוד המדינה, לפחוַות יהודה האוטונומית הכפופה לפחוות עבר הנהר, לבית האלוה הגדול.] הם לא ידעו לקרוא לו בשם. מן הסתם שמעו מן היהודים שזהו מקדש לאלוקים הגדול. <b>וְהוּא מִתְבְּנֵא אֶבֶן גְּלָל, וְאָע מִתְּשָׂם בְּכֻתְלַיָּא</b> [והוא נבנה אבן גלל, אבנים גדולות ומסותתות שכדי להעבירן ממקום למקום מגלגלים אותן, ועץ מושם בכתלים.] הבנייה המסיבית באבנים גדולות היא מסובכת ואִטית, ולכן שילבו עצים בין נדבכי הבניין, <b>וַעֲבִידְתָּא דָךְ אָסְפַּרְנָא מִתְעַבְדָא, וּמַצְלַח בְּיֶדְהֹם.</b> [וכיוון שכך עבודה זו מהר, או: בשלמות ובדיוק נעשית, והדבר מצליח בידם.]
(ט) <b>אֱדַיִן שְׁאֵלְנָא לְשָׂבַיָּא אִלֵּךְ, כְּנֵמָא אֲמַרְנָא לְהֹם: "מַן־שָׂם לְכֹם טְעֵם: בַּיְתָא דְנָה לְמִבְנְיָה וְאֻשַּׁרְנָא דְנָה לְשַׁכְלָלָה</b>?<b>"</b> [אז שאלנו את הזקנים הללו, כנֶאמר, כך, בזו הלשון אמרנו להם: "מי נתן לכם צו האומר: את הבית הזה לבנות ואת מבנה החומה הזה להשלים?"]
(י) <b>וְאַף שְׁמָהָתְהֹם שְׁאֵלְנָא לְהֹם לְהוֹדָעוּתָךְ, דִּי נִכְתֻּב שֻׁם־גֻּבְרַיָּא דִּי בְרָאשֵׁיהֹם.</b> [ואף על שמותם שאלנו אותם כדי להודיעך, כדי שנכתוב את שם האנשים שעומדים בראשיהם.] מצורפת בזה רשימת המנהיגים שעומדים בראש המפעל.
(יא) <b>וּכְנֵמָא פִתְגָמָא הֲתִיבוּנָא לְמֵמַר:</b> <b>"אֲנַחְנָא הִמּוֹ עַבְדוֹהִי דִי־אֱלָהּ שְׁמַיָּא וְאַרְעָא, וּבָנַיִן בַּיְתָא דִּי־הֲוָא בְנֵה מִקַּדְמַת דְּנָה שְׁנִין שַׂגִּיאָן, וּמֶלֶךְ לְיִשְׂרָאֵל רַב בְּנָהִי וְשַׁכְלְלֵהּ.</b> [ובדבר הזה השיבו אותנו לאמור: "אנחנו המה עבדיו של אלוהי השמים והארץ, ובונים את הבית שהיה בנוי מלפני כן שנים רבות, ומלך גדול לישראל בנהו והשלימו.]
(יב) <b>לָהֵן מִן־דִּי הַרְגִּזוּ אֲבָהָתַנָא לֶאֱלָהּ שְׁמַיָּא, יְהַב הִמּוֹ בְּיַד נְבוּכַדְנֶצַּר מֶלֶךְ־בָּבֶל כַּסְדָּאָה, וּבַיְתָה דְנָה סַתְרֵהּ, וְעַמָּה הַגְלִי לְבָבֶל.</b> [אולם משהרגיזו אבותינו את אלוהי השמים, נתן אותם ביד נבוכדנצר מלך בבל הכשדי, ואת הבית הזה הרס, ואת העם הגלה לבבל.]
(יג) <b>בְּרַם בִּשְׁנַת חֲדָה לְכוֹרֶשׁ מַלְכָּא דִּי בָבֶל, כּוֹרֶשׁ מַלְכָּא שָׂם טְעֵם בֵּית־אֱלָהָא דְנָה לִבְּנֵא.</b> [אך בשנת אחת לכורש מלך בבל, כורש המלך נתן צו את בית האלוהים הזה לבנות.] והוא לא הסתפק רק בנתינת אישור –
(יד) <b>וְאַף מָאנַיָּא דִי־בֵית־אֱלָהָא דִּי דַהֲבָה וְכַסְפָּא דִּי נְבוּכַדְנֶצַּר הַנְפֵּק מִן־הֵיכְלָא דִּי בִירוּשְׁלֶם וְהֵיבֵל הִמּוֹ לְהֵיכְלָא דִּי בָבֶל, הַנְפֵּק הִמּוֹ כּוֹרֶשׁ מַלְכָּא מִן־הֵיכְלָא דִּי בָבֶל, וִיהִיבוּ לְשֵׁשְׁבַּצַּר</b> – <b>שְׁמֵהּ דִּי פֶחָה שָׂמֵה.</b> [ואף את הכלים של בית האלוהים של זהב וכסף שנבוכדנצר הוציא מן ההיכל שבירושלים והוביל אותם להיכל שבבבל, הוציא אותם כורש המלך מההיכל שבבבל, ונתן אותם לששבצר – שמו של הפחה שמינה.] כאמור, ייתכן שששבצר הוא שמו הפרסי או הכשדי של זרֻבבל, מושל יהודה מטעם המלך.
(טו) <b>וַאֲמַר־לֵהּ: "אֵל מָאנַיָּא שֵׂא. אֵזֶל־אֲחֵת הִמּוֹ בְּהֵיכְלָא דִּי בִירוּשְׁלֶם, וּבֵית אֱלָהָא יִתְבְּנֵא עַל־אַתְרֵהּ".</b> [ואמר המלך לו – לששבצר: "את אלה הכלים שא. לך הנח אותם בהיכל שבירושלים, ובית האלוהים ייבנה על מקומו".] זו הייתה פקודתו של כורש.
(טז) <b>אֱדַיִן שֵׁשְׁבַּצַּר דֵּךְ אֲתָא, יְהַב אֻשַּׁיָּא דִּי־בֵית אֱלָהָא דִּי בִירוּשְׁלֶם, וּמִן־אֱדַיִן וְעַד־כְּעַן מִתְבְּנֵא וְלָא שְׁלִם".</b> [אז ששבצר זה בא, נתן, הניח את היסודות של בית האלוהים שבירושלים, ומאז ועד עכשיו הבית נבנֶה ולא תם."] בסיפור הפשוט הזה הם דילגו על הפקודה שניתנה מטעם מלך פרס להפסיק את הבנייה. הם טענו שששבצר רק מילא את פקודת כורש, המלך הגדול, הראשון במלכי פרס. מלך נכבד זה הוא שציווה לבנות את הבית וגם סייע בדרכים אחרות, אלא שהבנייה התארכה זמן רב, ועכשיו ממשיכים אותה.
(יז) לתתני וחבריו לא הייתה דרך לאמת את טענת הזקנים משום שהמסמכים הרלוונטיים לא הוחזקו בידיהם. פקודה היסטורית זו מתייחסת לנושא שהעסיק את השומרונים, אבל לא היה חשוב במיוחד לתתני, שמשל באזור גדול, ושמן הסתם, היו לו בוודאי טרדות רבות אחרות. על כן תתני ואנשיו ביקשו באיגרתם: <b>וּכְעַן, הֵן עַל־מַלְכָּא טָב, יִתְבַּקַּר בְּבֵית גִּנְזַיָּא דִּי־מַלְכָּא תַמָּה, דִּי בְּבָבֶל, הֵן אִיתַי דִּי־מִן־כּוֹרֶשׁ מַלְכָּא שִׂים טְעֵם לְמִבְנֵא בֵּית־אֱלָהָא דֵךְ בִּירוּשְׁלֶם, וּרְעוּת מַלְכָּא עַל־דְּנָה יִשְׁלַח עֲלֶינָא.</b> [וכעת, אם על המלך טוב, ייבדק בבית הגנזים, אוצר ששימש גם כארכיון של המלך שָׁם, שבבבל, אם יש מסמך המעיד שמכורש המלך ניתן צו לבנות את בית-האלוהים הזה בירושלים, ואת רצון המלך על זה ישלח אלינו.]
<h2>פרק ו</h2>
(א) <b>בֵּאדַיִן דָּרְיָוֶשׁ מַלְכָּא שָׂם טְעֵם, וּבַקַּרוּ בְּבֵית סִפְרַיָּא דִּי גִנְזַיָּא מְהַחֲתִין תַּמָּה בְּבָבֶל,</b> [אז דריוש המלך נתן צו, וחיפשו בבית הספרים אשר הגנזים מונחים שם בבבל,]
(ב) <b>וְהִשְׁתְּכַח בְּאַחְמְתָא, בְּבִירְתָא דִּי בְּמָדַי מְדִינְתָּא, מְגִלָּה חֲדָה וְכֵן־כְּתִיב בְּגַוַּהּ: דִּכְרוֹנָה.</b> [ונמצאה באחמתא, בבירה שבמדי המדינה, מגילה אחת, תעודה או העתק של תעודה, וכך כתוב בתוכה: זיכרון] –
(ג) <b>בִּשְׁנַת חֲדָה לְכוֹרֶשׁ מַלְכָּא כּוֹרֶשׁ מַלְכָּא שָׂם טְעֵם: בֵּית־אֱלָהָא בִירוּשְׁלֶם. בַּיְתָא יִתְבְּנֵא, אֲתַר דִּי־דָבְחִין דִּבְחִין, וְאֻשּׁוֹהִי מְסוֹבְלִין. רוּמֵהּ</b> – <b>אַמִּין שִׁתִּין, פְּתָיֵהּ</b> – <b>אַמִּין שִׁתִּין.</b> [בשנת אחת לכורש המלך כורש המלך נתן צו שכותרתו: בית האלוהים בירושלים. הבית ייבנה, מקום שבו זובחים בו זבחים, ויסודותיו מונחים, כבדים, טוענים, או: מנושאים. גובהו של הבית – שישים אמות, רוחבו – שישים אמות.]
(ד) <b>נִדְבָּכִין דִּי־אֶבֶן גְּלָל תְּלָתָא, וְנִדְבָּךְ דִּי־אָע חֲדַת. וְנִפְקְתָא מִן־בֵּית מַלְכָּא תִּתְיְהִב.</b> [שלושה נדבכים, שורות אבנים של אבן גלל, אבן גדולה המסותתת לבניין, ונדבך נוסף של עץ חדש. וההוצאה מבית המלך תינתן.] פרט זה לא נזכר בנוסח המכתב הראשון של המלך כורש.
(ה) <b>וְאַף מָאנֵי בֵית־אֱלָהָא דִּי דַהֲבָה וְכַסְפָּא דִּי נְבוּכַדְנֶצַּר הַנְפֵּק מִן־הֵיכְלָא דִי־בִירוּשְׁלֶם וְהֵיבֵל לְבָבֶל, יַהֲתִיבוּן וִיהָךְ לְהֵיכְלָא דִי־בִירוּשְׁלֶם, לְאַתְרֵהּ</b>, <b>וְתַחֵת בְּבֵית אֱלָהָא.</b> [ואף כלי בית האלוהים של זהב וכסף שנבוכדנצר הוציא מן ההיכל שבירושלים והוביל לבבל, ישיבו אותם וילך הכול להיכל שבירושלים, למקומו, ותניח הכול בבית האלוהים.]
(ו) זו הייתה תמצית ההעתק של פקודת כורש. אחריה באה פקודת המלך דריוש: <b>כְּעַן, תַּתְּנַי פַּחַת עֲבַר־נַהֲרָה, שְׁתַר בּוֹזְנַי וּכְנָוָתְהוֹן אֲפַרְסְכָיֵא דִּי בַּעֲבַר נַהֲרָה, רַחִיקִין הֲווֹ מִן־תַּמָּה.</b> [כעת, תתני פחת עבר הנהר, שתר בוזני ועמיתיהם הפרסים שבעבר הנהר, רחוקים הֱיו משם.] אל לכם להתערב בבנייה היהודית.
(ז) <b>שְׁבֻקוּ לַעֲבִידַת בֵּית־אֱלָהָא דֵךְ. פַּחַת יְהוּדָיֵא וּלְשָׂבֵי יְהוּדָיֵא בֵּית־אֱלָהָא דֵךְ יִבְנוֹן עַל־אַתְרֵהּ.</b> [עִזבו את עבודת בית האלוהים הזה. פחת, מושל היהודים ואתו זקני היהודים את בית-האלוהים הזה הם יבנו על מקומו.]
(ח) <b>וּמִנִּי שִׂים טְעֵם לְמָא דִי־תַעַבְדוּן עִם־שָׂבֵי יְהוּדָיֵא אִלֵּךְ לְמִבְנֵא בֵּית־אֱלָהָא דֵךְ, וּמִנִּכְסֵי מַלְכָּא דִּי מִדַּת עֲבַר נַהֲרָה אָסְפַּרְנָא נִפְקְתָא תֶּהֱוֵא מִתְיַהֲבָא לְגֻבְרַיָּא אִלֵּךְ דִּי־לָא לְבַטָּלָא.</b> [וממני ניתן הצו בנוגע לְמה שתעשו בזקני היהודים האלה לבנות את בית האלוהים הזה, ומנכסי המלך של מס הקרקע של עבר הנהר בשלמות ובדיוק ההוצאה תהיה ניתנת לאנשים האלה כדי שלא לבטל] את הבנייה.
(ט) מנכסי המלך יינתנו לא רק צורכי הבנייה – <b>וּמָה חַשְׁחָן</b> – <b>וּבְנֵי תוֹרִין וְדִכְרִין וְאִמְּרִין לַעֲלָוָן לֶאֱלָהּ שְׁמַיָּא, חִנְטִין, מְלַח, חֲמַר וּמְשַׁח</b> – <b>כְּמֵאמַר כָּהֲנַיָּא דִי־בִירוּשְׁלֶם לֶהֱוֵא מִתְיְהֵב לְהֹם יוֹם בְּיוֹם, דִּי־לָא שָׁלוּ.</b> [ומה שנצרך – ובני שוורים ואילים וכבשים לעולות, קרבנות עולה לאלוהי השמים, חיטים, מלח, יין ושמן – כדבר הכהנים שבירושלים יהיה ניתן להם יום יום, שלא בטעות.] הַקפידו על הדבר ואל תתרשלו.
(י) <b>דִּי־לֶהֱוֹן מְהַקְרְבִין נִיחוֹחִין לֶאֱלָהּ שְׁמַיָּא וּמְצַלַּיִן לְחַיֵּי מַלְכָּא וּבְנוֹהִי.</b> [כדי שיהיו מקריבים ניחוחים לאלוהי השמים ומתפללים לחיי המלך ובניו.]
(יא) <b>וּמִנִּי שִׂים טְעֵם דִּי כָל־אֱנָשׁ דִּי יְהַשְׁנֵא פִּתְגָמָא דְנָה, יִתְנְסַח אָע מִן־בַּיְתֵהּ, וּזְקִיף יִתְמְחֵא עֲלֹהִי, וּבַיְתֵהּ נְוָלוּ יִתְעֲבֵד עַל־דְּנָה.</b> [וממני ניתן צו שכל איש שישנה מן הדבר הזה, ייעקר עץ מביתו, וזקוף יוכה, יומת האיש, ייתלה עליו. קורת ביתו תשמש לו עמוד תלייה, וביתו לאשפה ייעשה על כך.] כנראה על פשעים חמורים היו מוקיעים את הפושע ומפקיעים את ביתו.
(יב) <b>וֵאלָהָא דִּי שַׁכִּן שְׁמֵהּ תַּמָּה, יְמַגַּר כָּל־מֶלֶךְ וְעַם דִּי יִשְׁלַח יְדֵהּ לְהַשְׁנָיָה, לְחַבָּלָה בֵּית־אֱלָהָא דֵךְ דִּי בִירוּשְׁלֶם. אֲנָה דָרְיָוֶשׁ שָׂמֶת טְעֵם</b> – <b>אָסְפַּרְנָא יִתְעֲבִד</b>! [והאלוהים ששיכן את שמו שם – בבית ההוא, יכרית כל מלך ועַם שישלח ידו לשנות מהדברים הללו, לפגוע בבית-האלוהים הזה שבירושלים. אני דריוש נתתי צו – ביעילות ייעשה!] במכתב זה דריוש מעודד את בניין הבית, מזרז להעניק מתנות לצרכיו, ואף משמיע איומים נחרצים כלפי מי שיעז להפריע.
(יג) <b>אֱדַיִן תַּתְּנַי פַּחַת עֲבַר־נַהֲרָה, שְׁתַר בּוֹזְנַי וּכְנָוָתְהוֹן, לָקֳבֵל דִּי־שְׁלַח דָּרְיָוֶשׁ מַלְכָּא, כְּנֵמָא, אָסְפַּרְנָא עֲבַדוּ.</b> [אז תתני פחת עבר הנהר, שתר בוזני ועמיתיהם, כשם ששלח דריוש המלך, כפי שנאמר, כך ביעילות עשו.]
(יד) <b>וְשָׂבֵי יְהוּדָיֵא בָּנַיִן וּמַצְלְחִין בִּנְבוּאַת חַגַּי נְבִיָּא וּזְכַרְיָה בַּר־עִדּוֹא, וּבְנוֹ וְשַׁכְלִלוּ מִן־טַעַם אֱלָהּ יִשְׂרָאֵל וּמִטְּעֵם כּוֹרֶשׁ וְדָרְיָוֶשׁ וְאַרְתַּחְשַׁשְׂתְּא מֶלֶךְ פָּרָס.</b> [וזקני יהודה בונים ומצליחים כאשר נאמר להם בנבואת חגי הנביא וזכריה בן עדוא, ובנו והשלימו את הבית מכוח צו אלוהי ישראל, ומצו כורש ודריוש וארתחששתא מלך פרס.] למעשה, מעולם לא התקבל מכתב שאסר את הבנייה. היה מכתב של עיכוב, אבל מכאן ואילך הכול נעשה ברשות המלך ובעידודו.
(טו) <b>וְשֵׁיצִיא בַּיְתָה דְנָה עַד יוֹם תְּלָתָה לִירַח אֲדָר דִּי־הִיא שְׁנַת־שֵׁת לְמַלְכוּת דָּרְיָוֶשׁ מַלְכָּא.</b> [והושלם הבית הזה עד יום שלושה לחודש אדר שהיא שנת שש למלכות דריוש המלך.]
(טז) <b>וַעֲבַדוּ</b> דוּ<b>בְנֵי־יִשְׂרָאֵל, כָּהֲנַיָּא וְלֵוָיֵא וּשְׁאָר בְּנֵי־גָלוּתָא חֲנֻכַּת בֵּית־אֱלָהָא דְנָה בְּחֶדְוָה.</b> [ועשו בני ישראל, הכהנים והלוויים ושאר בני הגלות – כך הם נקראו שכן היו עדיין עולים חדשים – את חנוכת בית-האלוקים הזה בחדווה.]
(יז) <b>וְהַקְרִבוּ לַחֲנֻכַּת בֵּית־אֱלָהָא דְנָה תּוֹרִין מְאָה, דִּכְרִין מָאתַיִן, אִמְּרִין אַרְבַּע מְאָה וּצְפִירֵי עִזִּין לְחַטָּאָה עַל־כָּל־יִשְׂרָאֵל תְּרֵי־עֲשַׂר, לְמִנְיָן שִׁבְטֵי יִשְׂרָאֵל.</b> [והקריבו לחנוכת בית-האלוקים הזה מאה שוורים, מאתיים אילים, ארבע מאות כבשים ושנים-עשר שעירי עזים לחטאת על כל ישראל, לפי מספר שבטי ישראל.]
(יח) <b>וַהֲקִימוּ כָהֲנַיָּא בִּפְלֻגָּתְהוֹן וְלֵוָיֵא בְּמַחְלְקָתְהוֹן עַל־עֲבִידַת אֱלָהָא דִּי בִירוּשְׁלֶם כִּכְתָב סְפַר מֹשֶׁה.</b> [והעמידו את הכהנים בפלוגותיהם, בחלוקתם למשמרות לפי משפחות, ואת הלויים במחלקותיהם על עבודת האלוקים שבירושלים ככתב, ככתוב בספר תורת משה] לגבי תפקידי הכהנים והלויים.
(יט) <b>וַיַּעֲשׂוּ בְנֵי־הַגּוֹלָה אֶת־הַפָּסַח בְּאַרְבָּעָה עָשָׂר לַחֹדֶשׁ הָרִאשׁוֹן,</b> ניסן,
(כ) <b>כִּי הִטַּהֲרוּ הַכֹּהֲנִים וְהַלְוִיִּם, כְּאֶחָד כֻּלָּם</b> היו <b>טְהוֹרִים,</b> ומכיוון שלא הייתה סיבה לעכב את הדבר, <b>וַיִּשְׁחֲטוּ הַפֶּסַח לְכָל־בְּנֵי הַגּוֹלָה וְלַאֲחֵיהֶם הַכֹּהֲנִים וְלָהֶם.</b>
(כא) <b>וַיֹּאכְלוּ</b> את הפסח <b>בְנֵי־יִשְׂרָאֵל הַשָּׁבִים מֵהַגּוֹלָה וְכֹל הַנִּבְדָּל מִטֻּמְאַת גּוֹיֵי־הָאָרֶץ</b> והתלווה <b>אֲלֵהֶם לִדְרֹשׁ</b>, לפנות <b>לַה' אֱלֹהֵי יִשְׂרָאֵל.</b> כל מי שנתגייר או פרש מעבודה זרה.
(כב) <b>וַיַּעֲשׂוּ חַג־מַצּוֹת שִׁבְעַת יָמִים בְּשִׂמְחָה, כִּי שִׂמְּחָם ה' וְהֵסֵב לֵב מֶלֶךְ־אַשּׁוּר</b>, כך נקרא כאן מלך פרס, שכאמור ראה את עצמו כממלא מקומם של מלכי אשור ובבל, <b>עֲלֵיהֶם</b> לטובה, <b>לְחַזֵּק יְדֵיהֶם בִּמְלֶאכֶת בֵּית־הָאֱלֹהִים אֱלֹהֵי יִשְׂרָאֵל.</b> ייתכן שאפשר היה לעשות את הפסח גם קודם לכן, כיוון שעמד כבר המזבח, אבל לאחר שעלה בידם לגמור את בניין המקדש, הייתה זו הזדמנות לקיים בו בזמן גם את חנוכת הבית וגם את חג המצות באופן ציבורי ומלא.
<h2>פרק ז</h2>
(א) <b>וְאַחַר הַדְּבָרִים הָאֵלֶּה, בְּמַלְכוּת אַרְתַּחְשַׁסְתְּא מֶלֶךְ־פָּרָס,</b> היה אדם בשם <b>עֶזְרָא בֶּן־שְׂרָיָה בֶּן־עֲזַרְיָה בֶּן־חִלְקִיָּה</b>
(ב) <b>בֶּן־שַׁלּוּם בֶּן־צָדוֹק בֶּן־אֲחִיטוּב</b>
(ג) <b>בֶּן־אֲמַרְיָה בֶן־עֲזַרְיָה בֶּן־מְרָיוֹת</b>
(ד) <b>בֶּן־זְרַחְיָה בֶן־עֻזִּי בֶּן־בֻּקִּי</b>
(ה) <b>בֶּן־אֲבִישׁוּעַ בֶּן־פִּינְחָס בֶּן־אֶלְעָזָר בֶּן־אַהֲרֹן הַכֹּהֵן הָרֹאשׁ,</b> הכהן הגדול. רשימת הייחוס של עזרא, לפחות בחלקה, היא שושלת של כהנים גדולים.
(ו) <b>הוּא עֶזְרָא</b> הידוע ש<b>עָלָה מִבָּבֶל</b> בראש העלייה הנוספת, <b>וְהוּא־סֹפֵר</b>. תואר זה לא ניתן רק למי שיודע לכתוב את התורה, אלא לחכם הבקי במה שכתוב בה, מקביל למה שמאוחר יותר קראו 'רב'. <b>מָהִיר</b>, זריז ומומחה <b>בְּתוֹרַת מֹשֶׁה אֲשֶׁר־נָתַן ה' אֱלֹהֵי יִשְׂרָאֵל. וַיִּתֶּן־לוֹ הַמֶּלֶךְ כְּיַד־ה' אֱלֹהָיו עָלָיו,</b> כפי הברכה המרובה שה' העניק לעזרא, את <b>כֹּל בַּקָּשָׁתוֹ.</b> לא ידוע מה היה טיב הקשר שבין מלך פרס לעזרא, אבל בהיותו אדם חשוב בעם ישראל, כנראה המלך ארתחשסתא פגש בו ורחש לו כבוד כאיש קדוש מוערך. משום כך, כשעזרא הביע את רצונו לעלות לארץ עם מספר אנשים, המלך תמך בו וסייע לכל בקשותיו.
(ז) <b>וַיַּעֲלוּ</b> עם עזרא <b>מִבְּנֵי־יִשְׂרָאֵל וּמִן־הַכֹּהֲנִים וְהַלְוִיִּם וְהַמְשֹׁרְרִים וְהַשֹּׁעֲרִים וְהַנְּתִינִים</b> שמצאצאי הגבעונים, <b>אֶל־יְרוּשָׁלִָם בִּשְׁנַת־שֶׁבַע לְאַרְתַּחְשַׁסְתְּא הַמֶּלֶךְ.</b>
(ח) <b>וַיָּבֹא</b> עזרא עם קהילתו אל <b>יְרוּשָׁלִַם בַּחֹדֶשׁ הַחֲמִישִׁי,</b> חודש אב באותה שנה – <b>הִיא שְׁנַת הַשְּׁבִיעִית לַמֶּלֶךְ.</b> מסעות כאלה נערכו בדרך כלל בקיץ, מפני שכאשר אין גשמים, קל יותר ללכת בדרכים רחוקות.
(ט) <b>כִּי בְּאֶחָד לַחֹדֶשׁ הָרִאשׁוֹן,</b> ביום הראשון של חודש ניסן <b>הוּא</b> יום <b>יְסֻד הַמַּעֲלָה</b>, ביסוס העלייה <b>מִבָּבֶל,</b> אז החליטו לצאת לדרך, <b>וּבְאֶחָד לַחֹדֶשׁ הַחֲמִישִׁי בָּא</b> עזרא <b>אֶל־יְרוּשָׁלִַם כְּיַד־אֱלֹהָיו הַטּוֹבָה</b>, כמו שעזרוֹ ה' בחסדו <b>עָלָיו.</b>
(י) <b>כִּי עֶזְרָא הֵכִין לְבָבוֹ</b>, הכשיר את עצמו <b>לִדְרֹשׁ אֶת־תּוֹרַת ה' וְלַעֲשֹׂת</b>, ליישם, לתקן <b>וּלְלַמֵּד בְּיִשְׂרָאֵל חֹק וּמִשְׁפָּט.</b> עזרא היה המנהיג הרוחני של הדור, והוא דאג ללמד תורה ולתקן תקנות לכל ישראל.
(יא) עד כאן תקציר סיפור עליית עזרא, ומכאן התיאור המפורט: <b>וְזֶה פַּרְשֶׁגֶן הַנִּשְׁתְּוָן</b>, העתק התעודה <b>אֲשֶׁר נָתַן הַמֶּלֶךְ אַרְתַּחְשַׁסְתְּא לְעֶזְרָא הַכֹּהֵן הַסֹּפֵר,</b> תואר שמשמעו <b>סֹפֵר</b>, בוחן ומעיין ב<b>דִּבְרֵי מִצְוֹת־ה' וְחֻקָּיו</b> שציווה וחוקק <b>עַל־יִשְׂרָאֵל.</b> כך ניסח המלך את פקודתו הכתובה ברוח ידידותית:
(יב) <b>אַרְתַּחְשַׁסְתְּא מֶלֶךְ מַלְכַיָּא לְעֶזְרָא כָהֲנָא, סָפַר דָּתָא דִּי־אֱלָהּ שְׁמַיָּא גְּמִיר וּכְעֶנֶת.</b> [ארתחשסתא מלך המלכים מוסר כתב זה לעזרא הכהן, סופר הדת של אלוהי השמים המלומד, המושלם, או: וגומר, וכו'. ועתה] –
(יג) <b>מִנִּי שִׂים טְעֵם דִּי כָל־מִתְנַדַּב בְּמַלְכוּתִי מִן־עַמָּא יִשְׂרָאֵל וְכָהֲנוֹהִי וְלֵוָיֵא לִמְהָךְ לִירוּשְׁלֶם</b> – <b>עִמָּךְ יְהָךְ.</b> [ממני ניתן צו שכל מי שמתנדב במלכותי מעם ישראל וכהניו ולוייו ללכת לירושלים – אתך ילך.] אין רשות לאדם לעכב את מי שחפץ לעלות. יתר על כן, אתה תנהיג את העולים –
(יד) <b>כָּל־קֳבֵל דִּי מִן־קֳדָם מַלְכָּא וְשִׁבְעַת יָעֲטֹהִי שְׁלִיחַ לְבַקָּרַָה עַל־יְהוּד וְלִירוּשְׁלֶם בְּדָת אֱלָהָךְ דִּי בִידָךְ,</b> [הואיל ומלפני המלך ושבעת יועציו, שִׁבְעַת שָׂרֵי פָּרַס וּמָדַי רֹאֵי פְּנֵי הַמֶּלֶךְ הַיֹּשְׁבִים רִאשֹׁנָה בַּמַּלְכוּת, אתה שלוח לפקח על יהודה וירושלים בדת אלוהיך שבידך] המלך ושריו שולחים אותך לעסוק שם בענייני הדת,
(טו) <b>וּלְהֵיבָלָה כְּסַף וּדְהַב דִּי־מַלְכָּא וְיָעֲטוֹהִי הִתְנַדַּבוּ לֶאֱלָהּ יִשְׂרָאֵל דִּי בִירוּשְׁלֶם מִשְׁכְּנֵהּ,</b> [ולהוביל כסף וזהב שהמלך ויועציו התנדבו לאלוהי ישראל שבירושלים משכנו.] המלך ויועציו מצהירים בזה שהם יתרמו כסף לבית ה'.
(טז) <b>וְכֹל כְּסַף וּדְהַב דִּי תְהַשְׁכַּח בְּכֹל מְדִינַת בָּבֶל עִם הִתְנַדָּבוּת עַמָּא וְכָהֲנַיָּא מִתְנַדְּבִין לְבֵית אֱלָהֲהֹם דִּי בִירוּשְׁלֶם.</b> [וגם להוביל כל כסף וזהב שתמצא בכל מדינת בבל עם התנדבות העם והכהנים המתנדבים לבית אלוהיהם שבירושלים.]
(יז) <b>כָּל־קֳבֵל דְּנָה אָסְפַּרְנָא תִקְנֵא בְּכַסְפָּא דְנָה תּוֹרִין, דִּכְרִין, אִמְּרִין וּמִנְחָתְהוֹן וְנִסְכֵּיהוֹן</b>, <b>וּתְקָרֵב הִמּוֹ עַל־מַדְבְּחָה דִּי בֵּית אֱלָהֲכֹם דִּי בִירוּשְׁלֶם.</b> [לנוכח זה ביעילות תקנה בכסף הזה שוורים, אילים, כבשים ומנחתם ונסכיהם, ותקריב אותם על המזבח שבבית אלוהיכם שבירושלים.] המלך שולח את עזרא להביא קרבנות לבית המקדש.
(יח) <b>וּמָה דִי עֲלָךְ וְעַל־אֶחָךְ יֵיטַב בִּשְׁאָר כַּסְפָּא וְדַהֲבָה לְמֶעְבַּד</b> – <b>כִּרְעוּת אֱלָהֲכֹם תַּעַבְדוּן.</b> [ומה שעליך ועל אחיך ייטב, והטוב בעיניכם, בשאר הכסף והזהב לעשות – כרצון אלוהיכם תעשו.] כנראה המלך ויועציו נתנו מתנה יפה שלא כולה נצרכה לקרבנות, ולכן הוא מאשר מראש שישתמשו בשאר הכסף לצרכים אחרים.
(יט) <b>וּמָאנַיָּא דִּי־מִתְיַהֲבִין לָךְ לְפָלְחָן בֵּית אֱלָהָךְ הַשְׁלֵם קֳדָם אֱלָהּ יְרוּשְׁלֶם.</b> [ואת הכלים שניתנים לך לעבודת בית אלוהיך מְסוֹר בשלמות, מלא את חובתך והגש במלואם לפני אלוהי ירושלים.]
(כ) <b>וּשְׁאָר חַשְׁחוּת בֵּית אֱלָהָךְ דִּי יִפֶּל־לָךְ לְמִנְתַּן, תִּנְתֵּן מִן־בֵּית גִּנְזֵי מַלְכָּא.</b> [ואת שאר צורכי בית אלוהיך שייפול, שייראה לך לתת, תיתן מבית גנזי המלך.] אם תצטרכו כסף למקדש מעבר למתנתי זו, שחלקה מיועד לקרבנות וחלקה ישמש לפי ראות עיניך – תקבלו אותו מאוצר המלוכה.
(כא) <b>וּמִנִּי, אֲנָה אַרְתַּחְשַׁסְתְּא מַלְכָּא, שִׂים טְעֵם לְכֹל גִּזַּבְרַיָּא דִּי בַּעֲבַר נַהֲרָה דִּי כָל־דִּי יִשְׁאֲלֶנְכוֹן עֶזְרָא כָהֲנָא, סָפַר דָּתָא דִּי־אֱלָהּ שְׁמַיָּא, אָסְפַּרְנָא יִתְעֲבִד.</b> [וממני, אני ארתחשסתא המלך, ניתן צו לכל הגזברים שבעבר הנהר שכל מה שיבקש מכם עזרא הכהן, סופר הדת של אלוהי השמים, ביעילות ייעשה.]
(כב) <b>עַד־כְּסַף</b> – <b>כַּכְּרִין מְאָה;</b> [עד השיעור הזה: מאה כיכרות כסף] כיכר כסף אחת היא יחידת משקל של 30 ק"ג ויותר; <b>וְעַד־חִנְטִין</b> – <b>כּוֹרִין מְאָה;</b> [ועד מאה כורים חיטים] הכור – מידת נפח המכילה למעלה מ-210 ליטר; <b>וְעַד־חֲמַר</b> – <b>בַּתִּין מְאָה;</b> [ועד מאה בתים יין] הבת היא מידת נפח מקבילה לעשירית הכור; <b>וְעַד־בַּתִּין מְשַׁח</b> – <b>מְאָה; וּמְלַח דִּי־לָא כְתָב.</b> [ועד מאה בתים שמן; ומלח – אשר לא כתוב] ללא הגבלה, כפי הצורך.
(כג) <b>כָּל־דִּי מִן־טַעַם אֱלָהּ שְׁמַיָּא יִתְעֲבֵד אַדְרַזְדָּא לְבֵית אֱלָהּ שְׁמַיָּא, דִּי־לְמָה לֶהֱוֵא קְצַף עַל־מַלְכוּת מַלְכָּא וּבְנוֹהִי.</b> [כל אשר מתבקש מצו אלוהי השמים ייעשה בזריזות, בנאמנות לבית אלוהי השמים, פן יהיה כעס מן השמים על מלכות המלך ובניו.] לפיכך עלי להביא לאלוקים קרבנות ולעשות את רצונו.
(כד) <b>וּלְכֹם מְהוֹדְעִין דִּי כָל־כָּהֲנַיָּא וְלֵוָיֵא, זַמָּרַיָּא, תָרָעַיָּא, נְתִינַיָּא וּפָלְחֵי בֵּית אֱלָהָא דְנָה,</b> <b>מִנְדָּה, בְלוֹ וַהֲלָךְ לָא שַׁלִּיט לְמִרְמֵא עֲלֵיהֹם.</b> [ולכם, הגזברים, אנו מודיעים שכל הכהנים והלווים, המשוררים, השוערים, הנתינים ועובדי בית האלוהים הזה, מס-מידה, מס-גולגולת ומס-דרכים לא יהיה שולט, בעל כוח שיוכל להטיל עליהם.]
(כה) <b>וְאַנְתְּ, עֶזְרָא, כְּחָכְמַת אֱלָהָךְ דִּי־בִידָךְ מֶנִּי שָׁפְטִין וְדַיָּנִין דִּי־לֶהֱוֹן דָּיְנִין לְכָל־עַמָּא דִּי בַּעֲבַר נַהֲרָה, לְכָל־יָדְעֵי דָּתֵי אֱלָהָךְ, וְדִי לָא יָדַע תְּהוֹדְעוּן.</b> [ואתה, עזרא, כחכמת אלוהיך שבידך מַנֵּה שופטים ודיינים שיהיו דנים את כל העם שבעבר הנהר, את כל יודעי דתי אלוהיך, ואת אשר לא ידע את הדת תודיעו לו.] חוץ מהתמיכה המלכותית במסעו והפטור ממסים, מקבל עזרא סמכות למנות שופטים ומחוקקים. הניסוח מלמד שהמלך העריך מאוד את עזרא כאיש קדוש וחכם.
(כו) <b>וְכָל־דִּי־לָא לֶהֱוֵא עָבֵד דָּתָא דִי־אֱלָהָךְ וְדָתָא דִּי מַלְכָּא, אָסְפַּרְנָא דִּינָה לֶהֱוֵא מִתְעֲבֵד מִנֵּהּ, הֵן לְמוֹת, הֵן לִשְׁרֹשִׁי, הֵן־לַעֲנָשׁ נִכְסִין וְלֶאֱסוּרִין.</b> [וכל מי שלא יהיה עושה, מקיים את דת אלוהיך ודת המלך, ביעילות הדין יהיה מתבצע בו, ימוצה עמו, אם למוות, אם לעקירה, לחץ, חרם ונידוי, כריתה מן העולם או אולי: כריתת אברים, אם לעונש לקיחת נכסים ולמאסר.] עד כאן מכתבו של המלך. ארתחשסתא לא רק אישר לעזרא לעלות למקדש שבירושלים ולהעלות עמו אנשים ורכוש רב, אלא העניק לו כוח שיפוט עליון על המדינה, ואולי גם חיילים שיסייעו לו להוציא את כוחו אל הפועל. בסמכותו של עזרא למנות דיינים ולהטיל עונשי גוף וממון לפי ראות עיניו, לאו דווקא בהתאם לכתוב בתורה. נחמיה, לשם השוואה, לא קיבל ייפוי כוח כה נרחב.
(כז) אין ספק שהתעורר חסד מיוחד מצד המלך ויועציו לסייע לעזרא. על כן עזרא מסכם ומברך: <b>בָּרוּךְ ה' אֱלֹהֵי אֲבֹתֵינוּ אֲשֶׁר נָתַן כָּזֹאת בְּלֵב הַמֶּלֶךְ, לְפָאֵר אֶת־בֵּית ה' אֲשֶׁר בִּירוּשָׁלִָם,</b>
(כח) <b>וְעָלַי הִטָּה ה' חֶסֶד</b>, חן ורצון <b>לִפְנֵי הַמֶּלֶךְ וְיוֹעֲצָיו וּלְכָל־שָׂרֵי הַמֶּלֶךְ הַגִּבֹּרִים. וַאֲנִי הִתְחַזַּקְתִּי כְּיַד־ה'</b>, כעזרת <b>אֱלֹהַי עָלַי, וָאֶקְבְּצָה מִיִּשְׂרָאֵל רָאשִׁים</b>, אנשים, או: ראשי-אבות עם משפחותיהם <b>לַעֲלוֹת עִמִּי.</b>
<h2>פרק ח</h2>
(א) <b>וְאֵלֶּה רָאשֵׁי אֲבֹתֵיהֶם וְהִתְיַחְשָׂם</b>, והמתייחסים אליהם, מי שנמנו עמהם מ<b>הָעֹלִים עִמִּי בְּמַלְכוּת אַרְתַּחְשַׁסְתְּא הַמֶּלֶךְ מִבָּבֶל:</b>
(ב) <b>מִבְּנֵי</b>, מצאצאי <b>פִינְחָס</b> בן אלעזר בן אהרן הכהן עלה ראש-אב ושמו <b>גֵּרְשֹׁם; מִבְּנֵי אִיתָמָר</b> בן אהרן הגיע <b>דָּנִיֵּאל; מִבְּנֵי דָוִיד</b> – <b>חַטּוּשׁ;</b>
(ג) <b>מִבְּנֵי שְׁכַנְיָה</b>, אדם מפורסם, אולי מצאצאי זרֻבבל שנזכר בספר דברי הימים, <b>מִבְּנֵי פַרְעֹשׁ,</b> שהיה ראש ענף במשפחת שכניה, בא <b>זְכַרְיָה, וְעִמּוֹ הִתְיַחֵשׂ לִזְכָרִים</b>, הנמנים עמו מהזכרים – <b>מֵאָה וַחֲמִשִּׁים</b> איש<b>;</b>
(ד) <b>מִבְּנֵי פַּחַת מוֹאָב</b> – <b>אֶלְיְהוֹעֵינַי בֶּן־זְרַחְיָה, וְעִמּוֹ מָאתַיִם</b> איש, <b>הַזְּכָרִים;</b>
(ה) <b>מִבְּנֵי שְׁכַנְיָה</b> – <b>בֶּן־יַחֲזִיאֵל, וְעִמּוֹ שְׁלֹשׁ מֵאוֹת הַזְּכָרִים;</b>
(ו) <b>וּמִבְּנֵי עָדִין</b> בא איש ששמו <b>עֶבֶד בֶּן־יוֹנָתָן, וְעִמּוֹ חֲמִשִּׁים הַזְּכָרִים;</b>
(ז) <b>וּמִבְּנֵי עֵילָם</b> – <b>יְשַׁעְיָה בֶּן־עֲתַלְיָה, וְעִמּוֹ שִׁבְעִים הַזְּכָרִים;</b>
(ח) <b>וּמִבְּנֵי שְׁפַטְיָה</b> – <b>זְבַדְיָה בֶּן־מִיכָאֵל, וְעִמּוֹ שְׁמֹנִים הַזְּכָרִים;</b>
(ט) <b>מִבְּנֵי יוֹאָב</b> – <b>עֹבַדְיָה בֶּן־יְחִיאֵל, וְעִמּוֹ מָאתַיִם וּשְׁמֹנָה עָשָׂר הַזְּכָרִים;</b>
(י) <b>וּמִבְּנֵי שְׁלוֹמִית</b> – <b>בֶּן־יוֹסִפְיָה, וְעִמּוֹ מֵאָה וְשִׁשִּׁים הַזְּכָרִים;</b>
(יא) <b>וּמִבְּנֵי בֵבַי</b> – <b>זְכַרְיָה בֶּן־בֵּבָי, וְעִמּוֹ עֶשְׂרִים וּשְׁמֹנָה הַזְּכָרִים;</b>
(יב) <b>וּמִבְּנֵי עַזְגָּד</b> – <b>יוֹחָנָן בֶּן־הַקָּטָן, וְעִמּוֹ מֵאָה וַעֲשָׂרָה הַזְּכָרִים;</b>
(יג) <b>וּמִבְּנֵי אֲדֹנִיקָם,</b> ה<b>אַחֲרֹנִים</b> ממשפחה זו שנשארו בגולה, כי לפניהם הגיעו מאות רבות מבני אדֹניקם, <b>וְאֵלֶּה שְׁמוֹתָם: אֱלִיפֶלֶט, יְעִיאֵל וּשְׁמַעְיָה, וְעִמָּהֶם שִׁשִּׁים הַזְּכָרִים;</b>
(יד) <b>וּמִבְּנֵי בִגְוַי</b> – <b>עוּתַי וְזַכּוּר, וְעִמָּהֶם שִׁבְעִים הַזְּכָרִים.</b> בסך הכול מנויים כאן כ-1500 זכרים שאפשר להניח שרובם באו עם משפחותיהם.
(טו) העולים יצאו ממקומות שונים, וצריך היה לאסוף אותם למחנה שייסע יחד. <b>וָאֶקְבְּצֵם אֶל־הַנָּהָר הַבָּא</b>, הזורם <b>אֶל־אַהֲוָא,</b> שם מקום או נהר גדול יותר. באותם דורות כבר היו תעלות מים מלאכותיות כה גדולות שנחשבו לנהרות בפני עצמם. תעלות עצומות כאלה חיברו בין הפרת והחִדקל או שימשו להשקיה. <b>וַנַּחֲנֶה שָׁם יָמִים שְׁלֹשָׁה. וָאָבִינָה</b>, בדקתי והבחנתי <b>בָעָם וּבַכֹּהֲנִים</b> שבנאספים, <b>ו</b>אולם <b>מִבְּנֵי לֵוִי לֹא־מָצָאתִי שָׁם.</b>
(טז) <b>וָאֶשְׁלְחָה לֶאֱלִיעֶזֶר, לַאֲרִיאֵל, לִשְׁמַעְיָה וּלְאֶלְנָתָן וּלְיָרִיב וּלְאֶלְנָתָן וּלְנָתָן וְלִזְכַרְיָה וְלִמְשֻׁלָּם,</b> את אליעזר, את אריאל וכו' ה<b>רָאשִׁים, וּלְיוֹיָרִיב וּלְאֶלְנָתָן</b>, ואת יויריב ואלנתן שהיו <b>מְבִינִים,</b> חכמים,
(יז) <b>וָאֲצַוֶּה</b>, מיניתי <b>אוֹתָם עַל</b>, לבוא אל <b>אִדּוֹ הָרֹאשׁ</b>, המנהיג ש<b>בְּכָסִפְיָא הַמָּקוֹם, וָאָשִׂימָה בְּפִיהֶם דְּבָרִים לְדַבֵּר אֶל־אִדּוֹ</b> ו<b>אָחִיו הַנְּתִינִים</b>, המשרתים בעבודת הקודש <b>בְּכָסִפְיָא הַמָּקוֹם, לְהָבִיא־לָנוּ מְשָׁרְתִים</b>, לוויים ואחרים <b>לְבֵית אֱלֹהֵינוּ.</b> עזרא ביקש שהם יביאו לו אנשים הנחוצים לעבודות שירות במקדש.
(יח) <b>וַיָּבִיאּוּ לָנוּ כְּיַד</b>, עזרת <b>אֱלֹהֵינוּ הַטּוֹבָה עָלֵינוּ אִישׁ שֶׂכֶל</b>, אנשים נבונים ומוצלחים <b>מִבְּנֵי מַחְלִי</b> בן מררי <b>בֶּן־לֵוִי בֶּן־יִשְׂרָאֵל</b>, יעקב, <b>וְשֵׁרֵבְיָה וּבָנָיו וְאֶחָיו</b> – <b>שְׁמֹנָה עָשָׂר</b> איש,
(יט) <b>וְאֶת־חֲשַׁבְיָה, וְאִתּוֹ יְשַׁעְיָה מִבְּנֵי מְרָרִי</b> ו<b>אֶחָיו וּבְנֵיהֶם</b> – <b>עֶשְׂרִים.</b> אלו הלויים שהצטרפו אלינו.
(כ) <b>וּמִן־הַנְּתִינִים שֶׁנָּתַן דָּוִיד</b> לשרת במקדש, <b>וְהַשָּׂרִים</b>, הממונים, או: אותם הסרים אל משמעתך <b>לַעֲבֹדַת הַלְוִיִּם</b> – <b>נְתִינִים מָאתַיִם וְעֶשְׂרִים, כֻּלָּם נִקְּבוּ</b>, פורשו <b>בְשֵׁמוֹת.</b> היו רשימות מפורטות של כל הנתינים העולים.
(כא) <b>וָאֶקְרָא שָׁם צוֹם עַל</b>, ליד <b>הַנָּהָר אַהֲוָא</b> לפני שיצאנו לדרך, <b>לְהִתְעַנּוֹת לִפְנֵי אֱלֹהֵינוּ</b> ו<b>לְבַקֵּשׁ מִמֶּנּוּ דֶּרֶךְ יְשָׁרָה</b>, שדרכנו תצלח בקלות ללא תקלות<b>, לָנוּ וּלְטַפֵּנוּ וּלְכָל־רְכוּשֵׁנוּ,</b> שכן זו הייתה קבוצה אזרחית לא גדולה ביותר הנוסעת לארץ ישראל, בידה כסף, זהב וכלים יקרים. בדרך כלל כאשר השלטון המרכזי חזק ויציב, מתמעטים שודדי הדרכים והעיכובים. בתקופה זו מָלך מֶלך גדול, ובכל זאת החשש היה קיים, משום שלא הייתה לה הגנה ראויה –
(כב) <b>כִּי בֹשְׁתִּי לִשְׁאוֹל</b>, התביישתי לבקש <b>מִן־הַמֶּלֶךְ חַיִל וּפָרָשִׁים לְעָזְרֵנוּ מֵאוֹיֵב בַּדָּרֶךְ, כִּי־אָמַרְנוּ לַמֶּלֶךְ לֵאמֹר: יַד־אֱלֹהֵינוּ עַל־כָּל־מְבַקְשָׁיו לְטוֹבָה</b>, ה' עוזר למי שמתפללים אליו, <b>וְעֻזּוֹ</b>, כוחו <b>וְאַפּוֹ</b>, כעסו יבואו <b>עַל כָּל־עֹזְבָיו</b> ויפגעו בהם. אחרי שאמרתי למלך שה' יסייע לנו, התביישתי לבקש ממנו משמר צבאי לדרך. המלך היה מעוניין לתת כל מה שנדרש, ובוודאי בקלות היה שולח יחידת פרשים לליווי העולים, להגנה עליהם ולהדרכתם, אבל עזרא חשש לבקש זאת.
(כג) על כן – <b>וַנָּצוּמָה וַנְּבַקְשָׁה מֵאֱלֹהֵינוּ עַל־זֹאת, וַיֵּעָתֵר</b>, ה' נענה <b>לָנוּ,</b> וכך עברנו את הדרך בשלום.
(כד) <b>ו</b>בעודנו על נהר אהוה <b>אַבְדִּילָה</b>, ייחדתי <b>מִשָּׂרֵי הַכֹּהֲנִים שְׁנֵים עָשָׂר</b> אנשים, ומיניתי אותם לגזברים לפי שעה. התפקיד ניתן <b>לְשֵׁרֵבְיָה, חֲשַׁבְיָה וְעִמָּהֶם מֵאֲחֵיהֶם</b> עוד <b>עֲשָׂרָה.</b>
(כה) <b>וָאֶשְׁקֳלָה</b>, נתתי <b>לָהֶם אֶת־הַכֶּסֶף וְאֶת־הַזָּהָב וְאֶת־הַכֵּלִים, תְּרוּמַת בֵּית־אֱלֹהֵינוּ הַהֵרִימוּ</b>, שתרמו <b>הַמֶּלֶךְ וְיֹעֲצָיו וְשָׂרָיו וְכָל־יִשְׂרָאֵל הַנִּמְצָאִים</b> בבבל. האנשים הללו יהיו אחראים להחזיק את כל הכסף והזהב שקיבלנו במתנה מהמלך ומהאחרים למען בית המקדש.
(כו) <b>וָאֶשְׁקֲלָה</b>, ספרתי <b>עַל־יָדָם כֶּסֶף</b> – <b>כִּכָּרִים שֵׁשׁ־מֵאוֹת וַחֲמִשִּׁים</b>, סכום משמעותי<b>; וּכְלֵי־כֶסֶף</b> – <b>מֵאָה</b>, נוסף <b>לְכִכָּרִים</b>, גושי הכסף<b>; זָהָב</b> – <b>מֵאָה כִכָּר;</b>
(כז) <b>וּכְפֹרֵי זָהָב</b>, מעין ספלים המשמשים לזריקת דם על המזבח לכפרה – <b>עֶשְׂרִים,</b> נוסף <b>לַאֲדַרְכֹנִים</b>, מטבעות זהב פרסיים שמספרם <b>אָלֶף; וּכְלֵי נְחֹשֶׁת מֻצְהָב</b>, מוזהב <b>טוֹבָה</b> היו <b>שְׁנַיִם, חֲמוּדֹת</b>, נאות ויקרות <b>כַּזָּהָב.</b> לא הייתה זו נחושת נקייה לגמרי אלא תערובת של נחושת וחומר אחר, אולי פליז, אבל היא הייתה איכותית ומבהיקה, כך ששני הכלים הללו נראו כמו כלי זהב.
(כח) <b>וָאֹמְרָה אֲלֵהֶם:</b> <b>אַתֶּם קֹדֶשׁ לַה',</b> בהיותכם כהנים, <b>וְהַכֵּלִים קֹדֶשׁ, וְהַכֶּסֶף וְהַזָּהָב נְדָבָה לַה' אֱלֹהֵי אֲבֹתֵיכֶם.</b> לפיכך ראוי שאתם תחזיקו אותם אצלכם.
(כט) <b>שִׁקְדוּ</b>, השגיחו בהתמדה <b>וְשִׁמְרוּ</b> את החפצים היקרים הללו <b>עַד</b> אשר <b>תִּשְׁקְלוּ</b>, תמסרו אותם במניין <b>לִפְנֵי שָׂרֵי הַכֹּהֲנִים וְהַלְוִיִּם וְשָׂרֵי־הָאָבוֹת לְיִשְׂרָאֵל</b> ש<b>בִּירוּשָׁלִָם</b> בעבור <b>הַלִּשְׁכוֹת</b> שב<b>בֵית ה'.</b>
(ל) <b>וְקִבְּלוּ</b>, הסכימו ולקחו לרשותם <b>הַכֹּהֲנִים וְהַלְוִיִּם מִשְׁקָל</b>, כובד <b>הַכֶּסֶף וְהַזָּהָב וְהַכֵּלִים</b> כדי <b>לְהָבִיא לִירוּשָׁלִַם לְבֵית אֱלֹהֵינוּ.</b>
(לא) <b>וַנִּסְּעָה מִנְּהַר אַהֲוָא בִּשְׁנֵים עָשָׂר לַחֹדֶשׁ הָרִאשׁוֹן</b>, ניסן <b>לָלֶכֶת</b> אל <b>יְרוּשָׁלִָם. וְיַד אֱלֹהֵינוּ הָיְתָה עָלֵינוּ וַיַּצִּילֵנוּ מִכַּף אוֹיֵב וְאוֹרֵב</b> ש<b>עַל־הַדָּרֶךְ.</b>
(לב) <b>וַנָּבוֹא יְרוּשָׁלִָם. וַנֵּשֶׁב שָׁם יָמִים שְׁלֹשָׁה.</b>
(לג) <b>וּבַיּוֹם הָרְבִיעִי נִשְׁקַל הַכֶּסֶף וְהַזָּהָב וְהַכֵּלִים בְּבֵית אֱלֹהֵינוּ עַל יַד־מְרֵמוֹת בֶּן־אוּרִיָּה הַכֹּהֵן,</b> שהיה האחראי בבית המקדש, <b>וְעִמּוֹ אֶלְעָזָר בֶּן־פִּינְחָס, וְעִמָּהֶם יוֹזָבָד בֶּן־יֵשׁוּעַ וְנוֹעַדְיָה בֶן־בִּנּוּי הַלְוִיִּם.</b>
(לד) <b>בְּמִסְפָּר בְּמִשְׁקָל לַכֹּל,</b> מסרנו את מספר כל הכלים והמטבעות ומשקל המתכות, <b>וַיִּכָּתֵב כָּל־הַמִּשְׁקָל בָּעֵת הַהִיא.</b>
(לה) <b>הַבָּאִים מֵהַשְּׁבִי</b> של <b>בְנֵי־הַגּוֹלָה הִקְרִיבוּ עֹלוֹת לֵאלֹהֵי יִשְׂרָאֵל: פָּרִים</b> – <b>שְׁנֵים־עָשָׂר</b>, כמספר שבטי ישראל לכפר <b>עַל־כָּל־יִשְׂרָאֵל; אֵילִים</b> – <b>תִּשְׁעִים וְשִׁשָּׁה</b>, שנים-עשר כפול שמונה<b>; כְּבָשִׂים</b> – <b>שִׁבְעִים וְשִׁבְעָה; צְפִירֵי</b>, שעירי עִזים, תיישים ל<b>חַטָּאת</b> – <b>שְׁנֵים עָשָׂר. הַכֹּל עוֹלָה לַה'.</b> כל הקרבנות המיוחדים הללו נשרפו כליל על המזבח כמו קרבן עולה.
(לו) <b>וַיִּתְּנוּ אֶת־דָּתֵי</b>, המכתבים הרשמיים שהכילו את פקודות <b>הַמֶּלֶךְ לַאֲחַשְׁדַּרְפְּנֵי</b>, מושלי הנפות של <b>הַמֶּלֶךְ וּפַחֲווֹת</b>, מושלי מדינות <b>עֵבֶר הַנָּהָר, וְ</b>כאשר הם ראו פקודות ישירות מהמלך לקרב את העולים ולתמוך בהם, הם <b>נִשְּׂאוּ</b>, כיבדו <b>אֶת־הָעָם וְאֶת־בֵּית הָאֱלֹהִים.</b> כל השרים והפקידים סייעו להם ודאגו לכל צורכי המקדש.
<h2>פרק ט</h2>
(א) <b>וּכְכַלּוֹת</b>, כאשר תמו טקסים <b>אֵלֶּה</b> – הבאת מתנות העולים לאוצר המקדש והקרבת קרבנות הכפרה, הטהרה וההתעלות, <b>נִגְּשׁוּ אֵלַי הַשָּׂרִים לֵאמֹר: לֹא־נִבְדְּלוּ הָעָם</b> שעלו בעלייה הראשונה וכבר יושבים בארץ כמה וכמה שנים, משבטי <b>יִשְׂרָאֵל וְהַכֹּהֲנִים וְהַלְוִיִּם מֵעַמֵּי הָאֲרָצוֹת</b>, מהגויים שישבו באזור, והם עושים <b>כְּתֹעֲבֹתֵיהֶם</b> ש<b>לַכְּנַעֲנִי, הַחִתִּי, הַפְּרִזִּי, הַיְבוּסִי, הָעַמֹּנִי, הַמֹּאָבִי, הַמִּצְרִי וְהָאֱמֹרִי.</b>
(ב) היהודים הרגישו קרובים לעמים האחרים <b>כִּי־נָשְׂאוּ מִבְּנֹתֵיהֶם</b> של הגויים <b>לָהֶם וְלִבְנֵיהֶם, וְהִתְעָרְבוּ זֶרַע הַקֹּדֶשׁ בְּעַמֵּי הָאֲרָצוֹת, ו</b>יתרה מזו – <b>יַד הַשָּׂרִים וְהַסְּגָנִים</b>, הפקידים הבכירים המקורבים לפחה <b>הָיְתָה בַּמַּעַל</b>, מעשה הבגידה <b>הַזֶּה רִאשׁוֹנָה.</b> קורה שהתבוללות פושה בפשוטי העם שבשולי החברה. אלו אינם מקפידים, ושוליים מתערבבים בשוליים. אולם במקרה זה דווקא ראשי העם היו הראשונים שהתחתנו בגויים, אולי הם נשאו נשים ממעמד גבוה. הדבר חמור משום שהם משמשים דוגמה רעה לאחרים. נראה שעזרא לא ידע על העניין.
(ג) <b>וּכְשָׁמְעִי אֶת־הַדָּבָר הַזֶּה, קָרַעְתִּי אֶת־בִּגְדִי וּמְעִילִי, וָאֶמְרְטָה</b>, תלשתי <b>מִשְּׂעַר רֹאשִׁי וּזְקָנִי</b> לאות אבל, <b>וָאֵשְׁבָה מְשׁוֹמֵם,</b> דומם, כעוס ונדהם ממשמע אוזני. עזרא עלה לארץ הקודש ועמו קבוצה הגונה של אנשים, ובידיו ייפוי כוח למנהיגות רוחנית גדולה. הוא התכוון להגביה ולרומם את מצבם של אנשי הארץ, והנה הוא מגלה שהחברה זקוקה לתיקון ראשוני ויסודי הרבה יותר.
(ד) <b>וְאֵלַי יֵאָסְפוּ כֹּל חָרֵד בְּדִבְרֵי אֱלֹהֵי־יִשְׂרָאֵל עַל</b> אודות <b>מַעַל</b> עולי <b>הַגּוֹלָה.</b> כשראו אותי במצבי, התאספו עוד אנשים שנגע להם חטאם של העולים, <b>וַאֲנִי יֹשֵׁב מְשׁוֹמֵם עַד לְמִנְחַת הָעָרֶב,</b> זמן המנחה, שעות אחר הצהריים.
(ה) <b>וּבְמִנְחַת הָעֶרֶב קַמְתִּי מִתַּעֲנִיתִי וּבְקָרְעִי בִגְדִי וּמְעִילִי, ו</b>בבגדי הקרועים <b>אֶכְרְעָה עַל־בִּרְכַּי וָאֶפְרְשָׂה כַפַּי אֶל־ה' אֱלֹהָי.</b> התחלתי להתפלל. נראה שזו לא הייתה תפילה פרטית אלא תפילה בציבור.
(ו) <b>וָאֹמְרָה: אֱלֹהַי</b>! <b>בֹּשְׁתִּי וְנִכְלַמְתִּי</b>, אני מתבייש <b>לְהָרִים, אֱלֹהַי,</b> את <b>פָּנַי אֵלֶיךָ, כִּי עֲוֹנֹתֵינוּ רָבוּ</b>, התרבו עד <b>לְמַעְלָה רֹּאשׁ,</b> מעל לראש, לאין שיעור, <b>וְאַשְׁמָתֵנוּ גָדְלָה עַד לַשָּׁמָיִם.</b>
(ז) <b>מִימֵי אֲבֹתֵינוּ אֲנַחְנוּ</b> – העם הגולה <b>בְּאַשְׁמָה גְדֹלָה עַד הַיּוֹם הַזֶּה, וּבַעֲוֹנֹתֵינוּ נִתַּנּוּ</b>, נמסרנו <b>אֲנַחְנוּ, מְלָכֵינוּ</b> ו<b>כֹהֲנֵינוּ בְּיַד מַלְכֵי הָאֲרָצוֹת, בַּחֶרֶב בַּשְּׁבִי וּבַבִּזָּה וּבְבֹשֶׁת פָּנִים כְּ</b>פי שנראה לנו <b>הַיּוֹם הַזֶּה.</b>
(ח) <b>וְעַתָּה כִּמְעַט־רֶגַע</b>, לפי שעה <b>הָיְתָה תְחִנָּה</b>, חנינה, רגע של חסד <b>מֵאֵת ה' אֱלֹהֵינוּ לְהַשְׁאִיר לָנוּ פְּלֵיטָה וְלָתֶת־לָנוּ יָתֵד</b>, ביסוס וקביעוּת <b>בִּמְקוֹם קָדְשׁוֹ, לְהָאִיר עֵינֵינוּ, אֱלֹהֵינוּ, וּלְתִתֵּנוּ מִחְיָה</b>, חיות וקיום <b>מְעַט בּ</b>תקופת <b>עַבְדֻתֵנוּ.</b>
(ט) <b>כִּי</b> בסופו של דבר עלינו לזכור ש<b>עֲבָדִים אֲנַחְנוּ,</b> ואיננו עצמאים, <b>ו</b>אולם <b>בְעַבְדֻתֵנוּ לֹא עֲזָבָנוּ אֱלֹהֵינוּ, וַיַּט־עָלֵינוּ</b>, הפנה אלינו <b>חֶסֶד לִפְנֵי מַלְכֵי פָרַס לָתֶת־לָנוּ מִחְיָה, לְרוֹמֵם אֶת־בֵּית אֱלֹהֵינוּ וּלְהַעֲמִיד אֶת־חָרְבֹתָיו וְלָתֶת־לָנוּ גָדֵר</b>, אחיזה <b>בִּיהוּדָה וּבִירוּשָׁלִָם.</b> אמנם אנו תחת עול מלכות זרה, אבל זוהי מלכות חסד המעודדת אותנו להתפתח באופן רוחני ומספקת לנו הגנה.
(י) <b>וְעַתָּה מַה־נֹּאמַר, אֱלֹהֵינוּ, אַחֲרֵי</b> כל הטובה ה<b>זֹאת</b> שעשית אתנו, <b>כִּי עָזַבְנוּ מִצְוֹתֶיךָ</b>
(יא) <b>אֲשֶׁר צִוִּיתָ בְּיַד עֲבָדֶיךָ הַנְּבִיאִים לֵאמֹר: הָאָרֶץ אֲשֶׁר אַתֶּם בָּאִים לְרִשְׁתָּהּ אֶרֶץ נִדָּה</b>, טומאה <b>הִיא בְּנִדַּת עַמֵּי הָאֲרָצוֹת, בְּתוֹעֲבֹתֵיהֶם אֲשֶׁר מִלְאוּהָ מִפֶּה אֶל־פֶּה</b>, כולה <b>בְּטֻמְאָתָם.</b> הם טינפו את הארץ, ועכשיו היא מלוכלכת וטמאה לגמרי.
(יב) <b>וְעַתָּה בְּנוֹתֵיכֶם אַל־תִּתְּנוּ לִבְנֵיהֶם, וּבְנֹתֵיהֶם אַל־תִּשְׂאוּ לִבְנֵיכֶם, וְלֹא־תִדְרְשׁוּ שְׁלֹמָם וְטוֹבָתָם עַד־עוֹלָם,</b> כמו שכתוב בתורה כמה וכמה פעמים, <b>לְמַעַן תֶּחֶזְקוּ וַאֲכַלְתֶּם אֶת־טוּב הָאָרֶץ וְהוֹרַשְׁתֶּם</b> אותה <b>לִבְנֵיכֶם עַד־עוֹלָם.</b>
(יג) <b>וְאַחֲרֵי כָּל־הַבָּא עָלֵינוּ</b> במשך הדורות <b>בְּמַעֲשֵׂינוּ הָרָעִים וּבְאַשְׁמָתֵנוּ הַגְּדֹלָה, כִּי אַתָּה, אֱלֹהֵינוּ, חָשַׂכְתָּ לְמַטָּה</b>, המעטת <b>מֵעֲוֹנֵינוּ וְנָתַתָּה</b>, נתת <b>לָּנוּ פְּלֵיטָה</b>, שארית <b>כָּזֹאת.</b>
(יד) ועכשיו <b>ה</b>אם <b>נָשׁוּב לְהָפֵר מִצְוֹתֶיךָ וּלְהִתְחַתֵּן בְּעַמֵּי הַתֹּעֵבוֹת הָאֵלֶּה</b>?! <b>הֲלוֹא</b> אז <b>תֶאֱנַף</b>, תכעס <b>בָּנוּ עַד־כַּלֵּה,</b> תשמיד אותנו לחלוטין, <b>לְאֵין שְׁאֵרִית וּפְלֵיטָה.</b> הרי אנחנו שורדים רק ברחמיך, ועכשיו בנישואי התערובת נקלקל את כל מה שזכינו לו.
(טו) <b>ה' אֱלֹהֵי יִשְׂרָאֵל, צַדִּיק אַתָּה, כִּי־נִשְׁאַרְנוּ פְלֵיטָה כְּהַיּוֹם הַזֶּה. הִנְנוּ</b> עומדים <b>לְפָנֶיךָ בְּאַשְׁמָתֵינוּ, כִּי אֵין</b> לנו זכות <b>לַעֲמוֹד לְפָנֶיךָ עַל</b>, בגלל העברה ה<b>זֹאת</b>.
<h2>פרק י</h2>
(א) עזרא לא הסתפק בתפילתו הפרטית, אלא ניסה לעורר את ישראל לשוב מחטא ההתבוללות. <b>וכ</b>אשר <b>הִתְפַּלֵּל עֶזְרָא וּכְהִתְוַדֹּתוֹ, בֹּכֶה וּמִתְנַפֵּל</b>, משתטח <b>לִפְנֵי בֵּית הָאֱלֹהִים, נִקְבְּצוּ אֵלָיו מִיִּשְׂרָאֵל קָהָל רַב־מְאֹד, אֲנָשִׁים וְנָשִׁים וִילָדִים, כִּי־בָכוּ הָעָם הַרְבֵּה בֶכֶה,</b> בכי. הוא ערך אבל גדול, ואנשים רבים הצטרפו אליו.
(ב) <b>וַיַּעַן שְׁכַנְיָה בֶן־יְחִיאֵל מִבְּנֵי עֵילָם,</b> אחת ממשפחות העולים, <b>וַיֹּאמֶר לְעֶזְרָא:</b> אמנם <b>אֲנַחְנוּ מָעַלְנוּ בֵאלֹהֵינוּ וַנֹּשֶׁב</b> אתנו <b>נָשִׁים נָכְרִיּוֹת מֵעַמֵּי הָאָרֶץ, וְעַתָּה</b> עדיין <b>יֵשׁ־מִקְוֶה</b>, תקווה <b>לְיִשְׂרָאֵל עַל־זֹאת.</b>
(ג) <b>וְעַתָּה נִכְרָת־בְּרִית לֵאלֹהֵינוּ לְהוֹצִיא כָל</b> ה<b>נָשִׁים</b> הנכריות <b>וְ</b>את <b>הַנּוֹלָד מֵהֶם,</b> הילדים שנולדו להן, <b>בַּעֲצַת אֲדֹנָי ו</b>בהתעוררות <b>הַחֲרֵדִים בְּמִצְוַת אֱלֹהֵינוּ, וְכַתּוֹרָה</b>, לפי התורה <b>יֵעָשֶׂה</b> הדבר.
(ד) <b>קוּם, כִּי־עָלֶיךָ</b> מוטל להנהיג את <b>הַדָּבָר, וַאֲנַחְנוּ</b> נשתף <b>עִמָּךְ</b> פעולה. <b>חֲזַק וַעֲשֵׂה.</b>
(ה) <b>וַיָּקָם עֶזְרָא וַיַּשְׁבַּע אֶת־שָׂרֵי הַכֹּהֲנִים הַלְוִיִּם וְכָל־יִשְׂרָאֵל לַעֲשׂוֹת כַּדָּבָר הַזֶּה</b> – לשמוע בקולו ולעשות את כל מה שיידרש כדי לתקן את העניין. <b>וַיִּשָּׁבֵעוּ.</b>
(ו) <b>וַיָּקָם עֶזְרָא מִלִּפְנֵי בֵּית הָאֱלֹהִים וַיֵּלֶךְ אֶל־לִשְׁכַּת יְהוֹחָנָן בֶּן־אֶלְיָשִׁיב, וַיֵּלֶךְ שָׁם</b> בזמן ש<b>לֶחֶם לֹא־אָכַל וּמַיִם לֹא־שָׁתָה, כִּי</b> היה <b>מִתְאַבֵּל עַל־מַעַל</b> עולי <b>הַגּוֹלָה.</b>
(ז) <b>וַיַּעֲבִירוּ קוֹל</b>, הכריזו <b>בִּיהוּדָה וִירוּשָׁלִַם לְכֹל בְּנֵי הַגּוֹלָה לְהִקָּבֵץ</b> ל<b>ירוּשָׁלִָם.</b>
(ח) <b>וְכֹל אֲשֶׁר לֹא־יָבוֹא לִשְׁלֹשֶׁת הַיָּמִים</b>, בעוד שלושה ימים <b>כַּעֲצַת הַשָּׂרִים וְהַזְּקֵנִים, יָחֳרַם כָּל־רְכוּשׁוֹ,</b> כאן ניצל עזרא את הסמכות שהעניק לו המלך במכתבו להחרים את רכושו של מי שלא יציית לו. <b>ו</b>יתרה מזו, <b>הוּא יִבָּדֵל מִקְּהַל הַגּוֹלָה,</b> יוטל עליו חרם.
(ט) <b>וַיִּקָּבְצוּ כָל־אַנְשֵׁי־יְהוּדָה וּבִנְיָמִן</b> ל<b>ירוּשָׁלִַם לִשְׁלֹשֶׁת הַיָּמִים,</b> והתאריך <b>הוּא</b> ה<b>חֹדֶשׁ הַתְּשִׁיעִי</b>, כסלו, <b>בְּעֶשְׂרִים בַּחֹדֶשׁ, וַיֵּשְׁבוּ כָל־הָעָם בִּרְחוֹב בֵּית הָאֱלֹהִים מַרְעִידִים עַל־הַדָּבָר</b>, מעצם העניין <b>וּמֵהַגְּשָׁמִים,</b> שכן ישבו ברחוב בימי הגשמים הקרים ללא מחסה.
(י) <b>וַיָּקָם עֶזְרָא הַכֹּהֵן וַיֹּאמֶר אֲלֵהֶם: אַתֶּם</b> – החוטאים בנישואי תערובת – <b>מְעַלְתֶּם וַתֹּשִׁיבוּ נָשִׁים נָכְרִיּוֹת לְהוֹסִיף</b> אשמה <b>עַל־אַשְׁמַת יִשְׂרָאֵל.</b>
(יא) <b>וְעַתָּה תְּנוּ תוֹדָה</b>, התוודו <b>לַה' אֱלֹהֵי־אֲבֹתֵיכֶם וַעֲשׂוּ רְצוֹנוֹ וְהִבָּדְלוּ מֵעַמֵּי הָאָרֶץ וּמִן־הַנָּשִׁים הַנָּכְרִיּוֹת.</b>
(יב) <b>וַיַּעֲנוּ כָל־הַקָּהָל וַיֹּאמְרוּ</b> ב<b>קוֹל גָּדוֹל: כֵּן, כִּדְבָרְךָ עָלֵינוּ לַעֲשׂוֹת.</b>
(יג) <b>אֲבָל הָעָם רָב, וְהָעֵת גְּשָׁמִים, וְאֵין</b> לנו <b>כֹּחַ לַעֲמוֹד בַּחוּץ, וְהַמְּלָאכָה</b> הזו – בדיקתה של כל משפחה היא <b>לֹא־לְיוֹם אֶחָד וְלֹא לִשְׁנַיִם, כִּי־הִרְבִּינוּ לִפְשֹׁעַ בַּדָּבָר הַזֶּה.</b> כדי לערוך בדיקה יסודית נזדקק לזמן רב.
(יד) <b>יַעַמְדוּ־נָא שָׂרֵינוּ לְ</b>ייצג את <b>כָל־הַקָּהָל, וְכֹל אֲשֶׁר בֶּעָרֵינוּ הַהֹשִׁיב</b>, שהושיב בביתו <b>נָשִׁים נָכְרִיּוֹת יָבֹא לְעִתִּים מְזֻמָּנִים,</b> בזמנים קבועים, <b>וְעִמָּהֶם זִקְנֵי־עִיר וָעִיר וְשֹׁפְטֶיהָ, עַד</b> שיפעלו <b>לְהָשִׁיב חֲרוֹן אַף</b>, לשכך את כעסו של <b>אֱלֹהֵינוּ מִמֶּנּוּ עַד לַדָּבָר</b>, בעבור הדבר <b>הַזֶּה.</b> אין צורך שכל העם ישתתפו בזה.
(טו) <b>אַךְ יוֹנָתָן בֶּן־עֲשָׂהאֵל וְיַחְזְיָה בֶן־תִּקְוָה עָמְדוּ עַל־זֹאת</b>, התאמצו על הדבר <b>וּמְשֻׁלָּם וְשַׁבְּתַי הַלֵּוִי עֲזָרֻם.</b>
(טז) <b>וַיַּעֲשׂוּ־כֵן בְּנֵי הַגּוֹלָה, וַיִּבָּדְלוּ</b>, התייחדו לתפקיד <b>עֶזְרָא הַכֹּהֵן</b> ו<b>אֲנָשִׁים</b> <b>רָאשֵׁי הָאָבוֹת לְבֵית אֲבֹתָם, וְכֻלָּם</b> נקבו <b>בְּשֵׁמוֹת,</b> וערכו רשימה של אלה שיעסקו בדבר. <b>וַיֵּשְׁבוּ</b>, ניגשו למשימה <b>בְּיוֹם אֶחָד לַחֹדֶשׁ הָעֲשִׂירִי,</b> חודש טבת, <b>לְדַרְיוֹשׁ</b>, לדרוש ולתקן את <b>הַדָּבָר.</b>
(יז) <b>וַיְכַלּוּ</b>, סיימו לטפל <b>בַכֹּל,</b> בְּכל ה<b>אֲנָשִׁים הַהֹשִׁיבוּ</b>, שהושיבו <b>נָשִׁים נָכְרִיּוֹת עַד יוֹם אֶחָד לַחֹדֶשׁ הָרִאשׁוֹן,</b> חודש ניסן.
(יח) <b>וַיִּמָּצֵא מִבְּנֵי הַכֹּהֲנִים</b> אנשים <b>אֲשֶׁר הֹשִׁיבוּ נָשִׁים נָכְרִיּוֹת: מִבְּנֵי יֵשׁוּעַ בֶּן־יוֹצָדָק</b> הכהן הגדול, <b>וְאֶחָיו</b> – <b>מַעֲשֵׂיָה וֶאֱלִיעֶזֶר וְיָרִיב וּגְדַלְיָה.</b>
(יט) <b>וַיִּתְּנוּ יָדָם</b>, החליטו בהתחייבות <b>לְהוֹצִיא</b> את <b>נְשֵׁיהֶם ו</b>אף להביא <b>אֲשֵׁמִים,</b> קרבנות אשם לכפרה, <b>אֵיל־צֹאן עַל־אַשְׁמָתָם.</b>
(כ) <b>וּמִבְּנֵי אִמֵּר</b>, שאף הם כהנים – נמצאו <b>חֲנָנִי וּזְבַדְיָה.</b>
(כא) <b>וּמִבְּנֵי חָרִם</b> – <b>מַעֲשֵׂיָה וְאֵלִיָּה וּשְׁמַעְיָה וִיחִיאֵל וְעֻזִּיָּה.</b>
(כב) <b>וּמִבְּנֵי פַּשְׁחוּר</b> – <b>אֶלְיוֹעֵינַי, מַעֲשֵׂיָה, יִשְׁמָעֵאל, נְתַנְאֵל, יוֹזָבָד וְאֶלְעָשָׂה.</b>
(כג) <b>וּמִן־הַלְוִיִּם</b> – <b>יוֹזָבָד וְשִׁמְעִי וְקֵלָיָה הוּא קְלִיטָא,</b> זה היה כנראה שמו הארמי, <b>פְּתַחְיָה, יְהוּדָה וֶאֱלִיעֶזֶר.</b>
(כד) <b>וּמִן־הַמְשֹׁרְרִים</b> – <b>אֶלְיָשִׁיב. וּמִן־הַשֹּׁעֲרִים</b> – <b>שַׁלֻּם וָטֶלֶם וְאוּרִי.</b>
(כה) <b>וּמִיִּשְׂרָאֵל: מִבְּנֵי פַרְעֹשׁ</b> – <b>רַמְיָה וְיִזִּיָּה וּמַלְכִּיָּה וּמִיָּמִן וְאֶלְעָזָר וּמַלְכִּיָּה וּבְנָיָה.</b>
(כו) <b>וּמִבְּנֵי עֵילָם</b> – <b>מַתַּנְיָה, זְכַרְיָה וִיחִיאֵל וְעַבְדִּי וִירֵמוֹת וְאֵלִיָּה.</b>
(כז) <b>וּמִבְּנֵי זַתּוּא</b> – <b>אֶלְיוֹעֵנַי, אֶלְיָשִׁיב, מַתַּנְיָה, וִירֵמוֹת וְזָבָד וַעֲזִיזָא.</b>
(כח) <b>וּמִבְּנֵי בֵּבָי</b> – <b>יְהוֹחָנָן, חֲנַנְיָה, זַבַּי, עַתְלָי.</b>
(כט) <b>וּמִבְּנֵי בָּנִי</b> – <b>מְשֻׁלָּם, מַלּוּךְ וַעֲדָיָה, יָשׁוּב וּשְׁאָל וְרָמוֹת.</b>
(ל) <b>וּמִבְּנֵי פַּחַת מוֹאָב</b> – <b>עַדְנָא וּכְלָל, בְּנָיָה, מַעֲשֵׂיָה, מַתַּנְיָה, בְצַלְאֵל וּבִנּוּי וּמְנַשֶּׁה.</b>
(לא) <b>וּבְנֵי חָרִם</b> – <b>אֱלִיעֶזֶר, יִשִּׁיָּה, מַלְכִּיָּה, שְׁמַעְיָה, שִׁמְעוֹן,</b>
(לב) <b>בִּנְיָמִן, מַלּוּךְ, שְׁמַרְיָה.</b>
(לג) <b>מִבְּנֵי חָשֻׁם</b> – <b>מַתְּנַי, מַתַּתָּה, זָבָד, אֱלִיפֶלֶט, יְרֵמַי, מְנַשֶּׁה, שִׁמְעִי.</b>
(לד) <b>מִבְּנֵי בָנִי</b> – <b>מַעֲדַי, עַמְרָם וְאוּאֵל,</b>
(לה) <b>בְּנָיָה, בֵדְיָה, כְּלוּהוּ,</b>
(לו) <b>וַנְיָה, מְרֵמוֹת, אֶלְיָשִׁיב,</b>
(לז) <b>מַתַּנְיָה, מַתְּנַי וְיַעֲשָׂי</b>
(לח) <b>וּבָנִי וּבִנּוּי, שִׁמְעִי</b>
(לט) <b>וְשֶׁלֶמְיָה וְנָתָן וַעֲדָיָה,</b>
(מ) <b>מַכְנַדְבַי, שָׁשַׁי, שָׁרָי,</b>
(מא) <b>עֲזַרְאֵל וְשֶׁלֶמְיָהוּ, שְׁמַרְיָה,</b>
(מב) <b>שַׁלּוּם, אֲמַרְיָה, יוֹסֵף.</b>
(מג) <b>מִבְּנֵי נְבוֹ</b> – <b>יְעִיאֵל, מַתִּתְיָה, זָבָד, זְבִינָא, יַדַּי וְיוֹאֵל, בְּנָיָה.</b>
(מד) <b>כָּל־אֵלֶּה נָשְׂאוּ נָשִׁים נָכְרִיּוֹת, וְיֵשׁ־מֵהֶם</b> שנשאו <b>נָשִׁים ו</b>גם <b>יָּשִׂימוּ</b>, הולידו בינתיים <b>בָּנִים.</b> את נשותיהם וילדיהם של כל אלה הפרידו, שלחו לעמם ולמשפחות המוצא שלהם, וכך טיהרו את היהודים שבארץ ישראל מנישואי התערובת.
