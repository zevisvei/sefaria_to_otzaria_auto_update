<h1>ביאור שטיינזלץ על איכה</h1>
<h2>פרק א</h2>
(א) <b>אֵיכָה</b>, איך <b>יָשְׁבָה בָדָד הָעִיר</b>, ירושלים שהייתה בעבר <b>רַבָּתִי עָם</b>, מיושבת בעם רב?! היא <b>הָיְתָה</b> חסרת משען <b>כְּאַלְמָנָה.</b> זו שהייתה בעבר <b>רַבָּתִי</b>, גדולה וחשובה <b>בַגּוֹיִם</b> בין העמים, <b>שָׂרָתִי</b>, שרה ומושלת <b>בַּמְּדִינוֹת הָיְתָה</b>, הפכה עכשיו <b>לָמַס</b>, כפופה ומשועבדת לאחרים. ירושלים, שהייתה עיר ממלכה גדולה ומפוארת, ירדה לחלוטין ממעמדה.
(ב) <b>בָּכוֹ תִבְכֶּה</b> האלמנה חסרת הישע, ירושלים, <b>בַּלַּיְלָה,</b> שכן היא מתביישת לבכות ביום לעיני כול, <b>וְדִמְעָתָהּ עַל לֶחֱיָהּ.</b> היא מבקשת להסתיר דמעתה מעיני זרים. <b>אֵין־לָהּ מְנַחֵם מִכָּל־אֹהֲבֶיהָ,</b> בעלי בריתה הפוליטיים. כל המדינות שבעבר היו לה עמן יחסים ידידותיים, זנחו אותה לאחר מפלתה. <b>כָּל־רֵעֶיהָ בָּגְדוּ בָהּ, הָיוּ לָהּ לְאֹיְבִים.</b>
(ג) <b>גָּלְתָה יְהוּדָה מֵעֹנִי</b>, מתוך סבל <b>וּמֵרֹב עֲבֹדָה,</b> שעבוד. <b>הִיא יָשְׁבָה בַגּוֹיִם,</b> בין העמים אבל <b>לֹא מָצְאָה מָנוֹחַ,</b> מנוחה, כי <b>כָּל־רֹדְפֶיהָ</b>, אויביה משכבר, ששמרו לה טינה במשך דורות, <b>הִשִּׂיגוּהָ</b>, ניצלו את ההזדמנות להיפרע ממנה כאשר היא נדחקה <b>בֵּין הַמְּצָרִים,</b> במקומות צרים שאין בהם פתחי מילוט.
(ד) בחגים בימים כתיקונם היו הדרכים לירושלים עמוסות במיוחד, שכן אז עלו אליה כל ישראל לרגל; ואילו עתה <b>דַּרְכֵי צִיּוֹן אֲבֵלוֹת</b>, שוממות <b>מִבְּלִי בָּאֵי מוֹעֵד,</b> עולי רגלים, ולכן גם <b>כָּל־שְׁעָרֶיהָ שׁוֹמֵמִין, כֹּהֲנֶיהָ נֶאֱנָחִים.</b> העיר נהרסה ובית המקדש עזוב. <b>בְּתוּלֹתֶיהָ נוּגוֹת,</b> עצובות, <b>וְהִיא מַר־לָהּ.</b>
(ה) <b>הָיוּ צָרֶיהָ</b>, אויביה המצֵרים לה <b>לְרֹאשׁ,</b> למנהיגים גדולים, <b>אֹיְבֶיהָ שָׁלוּ,</b> מצאו שלווה, <b>כִּי־ה' הוֹגָהּ</b>, ציער וייסר אותה <b>עַל</b>, בגלל <b>רֹב פְּשָׁעֶיהָ,</b> פשעיה הרבים. <b>עוֹלָלֶיהָ</b>, ילדיה הרכים <b>הָלְכוּ</b> ב<b>שְׁבִי לִפְנֵי־צָר</b>, בגלות יהויכין לבבל.
(ו) <b>וַיֵּצֵא מִבַּת־צִיּוֹן כָּל־הֲדָרָהּ,</b> יופיה. <b>הָיוּ שָׂרֶיהָ</b> החופשיים ומורמים מעם, <b>כְּאַיָּלִים</b> ש<b>לֹא־מָצְאוּ מִרְעֶה</b> רעבים ואבודים. <b>וַיֵּלְכוּ בְלֹא־כֹחַ לִפְנֵי רוֹדֵף.</b> הם נלקחו בשבי, ואחרים הובילו אותם.
(ז) <b>זָכְרָה יְרוּשָׁלִַם</b> ב<b>יְמֵי עָנְיָהּ וּמְרוּדֶיהָ</b>, ייסוריה את <b>כֹּל מַחֲמֻדֶיהָ</b>, חמודותיה, אוצרותיה <b>אֲשֶׁר הָיוּ מִימֵי קֶדֶם.</b> בזמן מפלתה נזכרת ירושלים בטובות העבר. <b>בִּנְפֹל עַמָּהּ בְּיַד־צָר, וְאֵין עוֹזֵר לָהּ, רָאוּהָ צָרִים</b> ו<b>שָׂחֲקוּ עַל־מִשְׁבַּתֶּהָ,</b> חסרונה. גם אלה שלא השתתפו באופן פעיל בהחרבתה, נהנו ממצבה הירוד.
(ח) <b>חֵטְא חָטְאָה יְרוּשָׁלִַם, עַל־כֵּן לְנִידָה הָיָתָה.</b> כמו מנידה, אשה שאין נוגעים בה בשל טומאתה, כך רחקו העמים מירושלים הטמאה. <b>כָּל־מְכַבְּדֶיהָ הִזִּילוּהָ,</b> זלזלו בה, <b>כִּי־רָאוּ עֶרְוָתָהּ.</b> נפילותיה, חולשותיה וכאביה נתגלו לעיני כול. <b>גַּם־הִיא נֶאֶנְחָה וַתָּשָׁב אָחוֹר.</b> תש כוחה, ועל כן לא הגיבה באופן פעיל, אלא נאנחה ונסוגה אל אומללותה ושיממונה.
(ט) <b>טֻמְאָתָהּ</b>, דם נידתה ניכר <b>בְּשׁוּלֶיהָ,</b> בשולי בגדה. כלומר, חטאיה גלויים. <b>לֹא זָכְרָה</b>, העלתה על דעתה שזו תהיה <b>אַחֲרִיתָהּ. וַתֵּרֶד פְּלָאִים,</b> הרבה יותר מן הצפוי ומן המשוער. <b>אֵין מְנַחֵם לָהּ.</b> כתוצאה מכל אלה מבקש המקונן: <b>רְאֵה ה' אֶת־עָנְיִי,</b> סבלי, <b>כִּי הִגְדִּיל אוֹיֵב</b> את כוחו, והוא עושה בירושלים כרצונו.
(י) <b>יָדוֹ פָּרַשׂ צָר עַל</b>, האויב לקח את <b>כָּל־מַחֲמַדֶּיהָ, כִּי־רָאֲתָה גוֹיִם</b> ש<b>בָּאוּ</b> אל <b>מִקְדָּשָׁהּ,</b> מן העמים <b>אֲשֶׁר צִוִּיתָה</b> ש<b>לֹא־יָבֹאוּ בַקָּהָל לָךְ,</b> העמונים והמואבים, שהתורה מונעת מהם אפילו את האפשרות להתגייר. כניסתם של העמים הדחויים והפחותים הללו לתוך בית המקדש היא עלבון כפול.
(יא) <b>כָּל־עַמָּהּ נֶאֱנָחִים</b> ו<b>מְבַקְשִׁים לֶחֶם</b> בגלל המצור, <b>נָתְנוּ מַחֲמַדֵּיהֶם</b>, מכרו את כל היקר להם <b>בּ</b>עבור <b>אֹכֶל לְהָשִׁיב</b>, לקיים <b>נָפֶשׁ.</b> שוב מבקש המקונן שה' יביט אליו, אלא שעתה הוא מדבר בשם ירושלים: <b>רְאֵה, ה', וְהַבִּיטָה, כִּי הָיִיתִי</b>, נהפכתי ל<b>זוֹלֵלָה,</b> מזולזלת, או: אנשַי רעבים ללחם כי בעבר הייתי עיר זוללת.
(יב) עתה פונה ירושלים השוממה אל האנשים העוברים בה לפי תומם ומאחלת להם: <b>לוֹא אֲלֵיכֶם,</b> לוואי שלא יפגעו בכם צרות דומות לצרותי, <b>כָּל־עֹבְרֵי דֶרֶךְ. הַבִּיטוּ וּרְאוּ אִם־יֵשׁ מַכְאוֹב כְּמַכְאֹבִי אֲשֶׁר עוֹלַל</b>, נעשה <b>לִי, אֲשֶׁר הוֹגָה</b>, ציער <b>ה' בְּיוֹם חֲרוֹן אַפּוֹ,</b> כעסו.
(יג) <b>מִמָּרוֹם שָׁלַח</b> ה' <b>אֵשׁ בְּעַצְמֹתַי וַיִּרְדֶּנָּה</b>, הרס, רידד אותן, או: האש שלטה בהן. <b>פָּרַשׂ</b> ה' <b>רֶשֶׁת לְרַגְלַי,</b> וכיוון שרגלי לכודות בה, <b>הֱשִׁיבַנִי אָחוֹר. נְתָנַנִי שֹׁמֵמָה, כָּל־הַיּוֹם דָּוָה,</b> חולה וסובלת, או: נידה ומרוחקת.
(יד) <b>נִשְׂקַד</b>, נשמר או נזכר <b>עֹל</b>, מעמסה, חובת <b>פְּשָׁעַי בְּיָדוֹ</b> של ה'. <b>יִשְׂתָּרְגוּ,</b> יסתבכו פשעי, <b>עָלוּ עַל־צַוָּארִי</b> כעול אשר <b>הִכְשִׁיל</b> את <b>כֹּחִי. נְתָנַנִי אֲדֹנָי בִּידֵי</b> מי שמתחתיו <b>לֹא־אוּכַל</b> ל<b>קוּם.</b>
(טו) <b>סִלָּה</b>, רמס את <b>כָל־אַבִּירַי</b>, גיבורַי, <b>אֲדֹנָי בְּקִרְבִּי. קָרָא עָלַי מוֹעֵד</b> זימן אויבים רבים למקום התוועדות אחד כדי <b>לִשְׁבֹּר</b> את <b>בַּחוּרָי. גַּת דָּרַךְ אֲדֹנָי לִבְתוּלַת בַּת־יְהוּדָה,</b> כינוי לשבט יהודה או ליושבי ירושלים. כולנו נדרסים ברגלי האויב כענבים, ודמנו נשפך כיין בגת.
(טז) <b>עַל־אֵלֶּה אֲנִי בוֹכִיָּה, עֵינִי עֵינִי יֹרְדָה מַּיִם</b>, מורידה דמעות – <b>כִּי־רָחַק מִמֶּנִּי</b> מלך או גואל <b>מְנַחֵם, מֵשִׁיב נַפְשִׁי. הָיוּ בָנַי שׁוֹמֵמִים,</b> ללא מדריך וללא מסייע, <b>כִּי גָבַר אוֹיֵב.</b>
(יז) <b>פֵּרְשָׂה</b>, פשטה <b>צִיּוֹן בְּיָדֶיהָ</b> לאות כניעה, שבר וייאוש, <b>אֵין מְנַחֵם לָהּ. צִוָּה ה' לְיַעֲקֹב</b> שאת יעקב יקיפו <b>סְבִיבָיו</b>, מכל צדדיו <b>צָרָיו.</b> <b>הָיְתָה יְרוּשָׁלִַם לְנִדָּה</b>, מרוחקת ובזויה אף יותר <b>בֵּינֵיהֶם.</b>
(יח) הקינה נאמרת מתוך קבלת הדין: <b>צַדִּיק</b>, צודק <b>הוּא ה',</b> שעשה לנו את כל זאת, <b>כִּי פִיהוּ מָרִיתִי,</b> המריתי. <b>שִׁמְעוּ־נָא, כָל־הָעַמִּים,</b> את מה שעשה לנו<b>, וּרְאוּ מַכְאֹבִי</b> – <b>בְּתוּלֹתַי וּבַחוּרַי הָלְכוּ בַשֶּׁבִי.</b>
(יט) <b>קָרָאתִי לַמְאַהֲבַי</b>, לאלה שהציגו עצמם כאוהבי ולבעלות הברית שלי – <b>הֵמָּה רִמּוּנִי.</b> ובינתיים <b>כֹּהֲנַי וּזְקֵנַי</b> המכובדים, הניזונים בדרך כלל מן הציבור, <b>בָּעִיר גָּוָעוּ,</b> משום שבשעת הרעב אין הציבור יכול לפרנסם, <b>כִּי־בִקְשׁוּ אֹכֶל לָמוֹ, וְ</b>על ידו <b>יָשִׁיבוּ אֶת־נַפְשָׁם</b> – אך ללא הועיל.
(כ) שוב פונה המקונן אל ה', והפעם נראה שדמותו האישית של המקונן מתלכדת עם ירושלים: <b>רְאֵה, ה', כִּי־צַר־לִי</b> ו<b>מֵעַי חֳמַרְמָרוּ,</b> התחממו. כל גופי כואב, אפילו אברי הפנימיים – המעיים – בוערים. אני חשה כאילו <b>נֶהְפַּךְ לִבִּי בְּקִרְבִּי, כִּי מָרוֹ מָרִיתִי,</b> המריתי את פי ה'. <b>מִחוּץ שִׁכְּלָה־חֶרֶב, בַּבַּיִת כַּמָּוֶת.</b> בחוץ הורגים, אך אימת המוות נמצאת גם בתוך הבית.
(כא) <b>שָׁמְעוּ כִּי נֶאֱנָחָה אָנִי, אֵין מְנַחֵם לִי. כָּל־אֹיְבַי</b> כש<b>שָׁמְעוּ רָעָתִי</b> – <b>שָׂשׂוּ,</b> שמחו לאידי, <b>כִּי אַתָּה,</b> ה'<b>, עָשִׂיתָ.</b> ומכאן עובר המקונן לתחינה: <b>הֵבֵאתָ</b>, אנא כשיבוא ה<b>יוֹם</b> ש<b>קָרָאתָ</b>, קבעת לכך – <b>וְיִהְיוּ</b> אויבי <b>כָמֹנִי.</b> הענש אותם בייסורים דומים.
(כב) <b>תָּבֹא כָל־רָעָתָם</b> של אלה שהעמידו פני אוהבים וידידים <b>לְפָנֶיךָ, וְעוֹלֵל</b>, עשה <b>לָמוֹ</b>, להם <b>כַּאֲשֶׁר עוֹלַלְתָּ לִי עַל כָּל־פְּשָׁעָי, כִּי־רַבּוֹת אַנְחֹתַי וְלִבִּי דַוָּי,</b> סובל מכאב.
<h2>פרק ב</h2>
(א) <b>אֵיכָה יָעִיב</b>, יחשיך כענן המסתיר את אור השמש <b>בְּאַפּוֹ</b>, בכעסו <b>אֲדֹנָי אֶת־בַּת־צִיּוֹן,</b> אומתו-בתו. <b>הִשְׁלִיךְ מִשָּׁמַיִם</b> אל <b>אֶרֶץ</b> את <b>תִּפְאֶרֶת יִשְׂרָאֵל, וְלֹא־זָכַר</b> את <b>הֲדֹם־רַגְלָיו,</b> כינוי מליצי לבית המקדש <b>בְּיוֹם אַפּוֹ.</b>
(ב) <b>בִּלַּע</b>, השמיד <b>אֲדֹנָי וְלֹא חָמַל אֵת כָּל־נְאוֹת</b>, משכנותיהם הנאים של <b>יַעֲקֹב, הָרַס בְּעֶבְרָתוֹ</b>, בזעמו את <b>מִבְצְרֵי בַת־יְהוּדָה הִגִּיעַ</b>, הוריד <b>לָאָרֶץ, חִלֵּל</b>, ביטל וביזה <b>מַמְלָכָה וְשָׂרֶיהָ.</b>
(ג) <b>גָּדַע בָּחֳרִי־אַף</b>, בחרון, בכעס את <b>כֹּל קֶרֶן</b>, גדולת <b>יִשְׂרָאֵל</b> ותפארתם. בדרך כלל ה' מגן על עמו ואינו מניח לאויב לעשות לו כרצונו, והנה עתה <b>הֵשִׁיב אָחוֹר</b> את <b>יְמִינוֹ</b>, המונעת מן האויב לפעול כנגד ישראל, <b>מִפְּנֵי אוֹיֵב,</b> והאויב פעל ללא הפרעה. <b>וַיִּבְעַר</b> האויב <b>בְּיַעֲקֹב כְּאֵשׁ לֶהָבָה</b> ש<b>אָכְלָה סָבִיב.</b>
(ד) ואף ה' עצמו <b>דָּרַךְ קַשְׁתּוֹ</b> עלינו <b>כְּאוֹיֵב,</b> כאילו היה אויבנו. כאמור, ימינו נסוגה מלסייע לישראל. ולא זו בלבד – <b>נִצָּב יְמִינוֹ כְּצָר.</b> היא עומדת כנגדנו. <b>וַיַּהֲרֹג כֹּל מַחֲמַדֵּי־עָיִן, בְּאֹהֶל בַּת־צִיּוֹן שָׁפַךְ כָּאֵשׁ חֲמָתוֹ,</b> כעסו.
(ה) <b>הָיָה אֲדֹנָי כְּאוֹיֵב, בִּלַּע</b>, ה' השחית את <b>יִשְׂרָאֵל, בִּלַּע כָּל־אַרְמְנוֹתֶיהָ, שִׁחֵת מִבְצָרָיו. וַיֶּרֶב</b>, הִרבָּה <b>בְּבַת־יְהוּדָה תַּאֲנִיָּה וַאֲנִיָּה,</b> קולות של אבל וצער.
(ו) <b>וַיַּחְמֹס כ</b>מי שפולש ל<b>גַּן</b> וקוטף את כל פֵּרותיו, כך הסיר את <b>שֻׂכּוֹ,</b> סוכתו, משכנו. <b>שִׁחֵת</b> את <b>מֹעֲדוֹ,</b> המקום שבו נועד ונכח. <b>שִׁכַּח ה' בְּצִיּוֹן מוֹעֵד וְשַׁבָּת.</b> בגלל הצרות נעשו הימים כה מרים וקשים, שהמועדים ואפילו השבתות אינם ניכרים עוד. רצף החיים הפך דל, אפור ועצוב. <b>וַיִּנְאַץ,</b> ה' קילל ופגע <b>בְּזַעַם־אַפּוֹ</b> ב<b>מֶלֶךְ וְכֹהֵן</b> שבישראל.
(ז) ה' חדל להגן על מקדשו. על כן נראה ש<b>זָנַח אֲדֹנָי</b> את <b>מִזְבְּחוֹ, נִאֵר</b>, קילל את <b>מִקְדָּשׁוֹ, הִסְגִּיר בְּיַד־אוֹיֵב</b> את <b>חוֹמֹת אַרְמְנוֹתֶיהָ.</b> כיוון שהמקום ניתן לשליטת זרים, <b>קוֹל</b> גדול <b>נָתְנוּ בְּבֵית־ה' כְּיוֹם מוֹעֵד.</b> רעשי הטבח והמלחמה במקדש עוררו את זכרם של קולות הרינה והתודה של ההמון שחגג באותו מקום.ֵית־ה' כְּיוֹם מוֹעֵד.
(ח) <b>חָשַׁב ה' לְהַשְׁחִית חוֹמַת בַּת־צִיּוֹן, נָטָה</b>, שרטט <b>קָו</b> לשם הכנת תכניות הפעולה שלו, <b>לֹא־הֵשִׁיב יָדוֹ מִבַּלֵּעַ,</b> מלהשמיד. הוא הוציא את תכניותיו אל הפועל. <b>וַיַּ‌אֲבֶל</b>, ה' גרם לאבל ב<b>חֵל</b>, חומת מגן קטנה <b>וְחוֹמָה,</b> ושניהם <b>יַחְדָּו אֻמְלָלוּ,</b> נשברו.
(ט) <b>טָבְעוּ בָאָרֶץ שְׁעָרֶיהָ</b> כביכול נעלמו, משום שחדלו להשתמש בהם, ואין בהם עוד תועלת. <b>אִבַּד וְשִׁבַּר בְּרִיחֶיהָ,</b> שסגרו את השערים הללו. <b>מַלְכָּהּ וְשָׂרֶיהָ בַגּוֹיִם</b> ואינם יכולים לעזור. <b>אֵין תּוֹרָה, גַּם־נְבִיאֶיהָ לֹא־מָצְאוּ חָזוֹן מֵה'.</b> הכול נעלם ונסתר. המנהיגים יצאו לגלות, ומי שנשאר אינו מספק כל נחמה.
(י) <b>יֵשְׁבוּ לָאָרֶץ</b> ו<b>יִדְּמוּ</b>, שתקו <b>זִקְנֵי בַת־צִיּוֹן, הֶעֱלוּ עָפָר עַל־רֹאשָׁם</b> ו<b>חָגְרוּ שַׂקִּים, הוֹרִידוּ לָאָרֶץ רֹאשָׁן בְּתוּלֹת יְרוּשָׁלִָם.</b> הן הזקנים והן הצעירים מתאבלים.
(יא) מצוקת המקונן נוכח מראה עיניו כה קשה, שהוא חווה אותה כאילו היא פוגעת פגיעה חמורה בגופו: <b>כָּלוּ בַדְּמָעוֹת</b> הרבות <b>עֵינַי,</b> כביכול, <b>חֳמַרְמְרוּ</b>, התלהטו <b>מֵעַי,</b> נתקפתי בכאב בטן נורא, <b>נִשְׁפַּךְ לָאָרֶץ כְּבֵדִי עַל־־שֶׁבֶר בַּת־־עַמִּי. בֵּעָטֵף</b>, כשמתעלפים <b>עוֹלֵל</b>, ילד רך <b>וְיוֹנֵק</b>, ותינוק <b>בִּרְחֹבוֹת קִרְיָה,</b> עיר.
(יב) <b>לְאִמֹּתָם יֹאמְרוּ</b> הילדים הקטנים<b>: "אַיֵּה</b>, איפה יש <b>דָּגָן ו</b>אם אין לחם – היכן יש <b>יָיִן</b> להשיב את נפשנו?<b>" בְּהִתְעַטְּפָם</b>, כשהם מתעלפים ונופלים <b>כֶּחָלָל</b>, כגווייה מתה <b>בִּרְחֹבוֹת עִיר, בְּהִשְׁתַּפֵּךְ נַפְשָׁם אֶל־חֵיק אִמֹּתָם.</b>
(יג) <b>מָה־אֲעִידֵךְ,</b> איזו עדות ממקרה דומה אוכל להביא לך כדי להרגיעך?! <b>מָה אֲדַמֶּה־לָּךְ,</b> באילו דימויים אשתמש כדי להסביר את מצבך, <b>הַבַּת יְרוּשָׁלִַם</b>?! <b>מָה אַשְׁוֶה־לָּךְ</b>, לְמה אוכל להשוות את סבלך <b>וַאֲנַחֲמֵךְ,</b> על מנת לנחמך, <b>בְּתוּלַת בַּת־צִיּוֹן</b>?! <b>כִּי־גָדוֹל כַּיָּם שִׁבְרֵךְ,</b> אסונך, <b>מִי יִרְפָּא־לָךְ</b>?! אין מי שיוכל לרפאך.
(יד) <b>נְבִיאַיִךְ</b>, שלא היו נביאי ה', <b>חָזוּ</b>, נִבאו <b>לָךְ שָׁוְא</b>, דברי הבל ושקר <b>וְתָפֵל,</b> דברים חסרי טעם וממש. <b>וְלֹא־גִלּוּ עַל־עֲוֹנֵךְ לְהָשִׁיב</b> את <b>שְׁבוּתֵךְ,</b> שיבתך למצבך הקודם. הם מעלו בתפקיד המוטל עליהם להוכיח אותך על חטאייך ולעוררך לתשובה, והניחו לך להידרדר. <b>וַיֶּחֱזוּ לָךְ מַשְׂאוֹת</b>, נבואות <b>שָׁוְא וּמַדּוּחִם,</b> דברים המדיחים ומרחיקים אותך מן הדרך הראויה. במקום לומר אמת נוקבת שתעורר לשינוי ולתשובה, אישרו נביאייך את שומעיהם, וכך יכלו להמשיך בדרכם הרעה באין מפריע.
(טו) <b>סָפְקוּ עָלַיִךְ כַּפַּיִם כָּל־עֹבְרֵי דֶרֶךְ, שָׁרְקוּ וַיָּנִעוּ רֹאשָׁם</b> – ביטויים שונים לצער – <b>עַל־בַּת יְרוּשָׁלִָם</b>, למראה חורבנך הם תהו<b>: הֲזֹאת הָעִיר שֶׁיֹּאמְרוּ</b> שהיא <b>כְּלִילַת יֹפִי,</b> שלמות היופי ו<b>מָשׂוֹשׂ</b>, מקור השמחה <b>לְכָל־הָאָרֶץ</b>?!
(טז) <b>פָּצוּ</b>, פתחו <b>עָלַיִךְ פִּיהֶם כָּל־אֹיְבַיִךְ, שָׁרְקוּ וַיַּחַרְקוּ־שֵׁן</b> – ביטויי כעס או איבה – <b>אָמְרוּ: "בִּלָּעְנוּ</b>, השמדנו. <b>אַךְ</b>, הנה <b>זֶה הַיּוֹם שֶׁקִּוִּינֻהוּ,</b> יום מפלתה של ירושלים שציפינו לו, כעת <b>מָצָאנוּ רָאִינוּ".</b>
(יז) <b>עָשָׂה ה'</b> את <b>אֲשֶׁר זָמָם, בִּצַּע</b> את <b>אֶמְרָתוֹ</b>, דבריו <b>אֲשֶׁר צִוָּה מִימֵי־קֶדֶם.</b> הרי הוא העיד בכם בתורתו שיבואו מפלות וחורבן, רעב וחרב, ועתה מתגשמות הפורענויות. <b>הָרַס וְלֹא חָמָל, וַיְשַׂמַּח עָלַיִךְ</b> בכך <b>אוֹיֵב, הֵרִים קֶרֶן</b>, העצים אתרֶן <b>צָרָיִךְ</b> וחיזק את דימוים העצמי.
(יח) <b>צָעַק לִבָּם</b> של תושבי העיר <b>אֶל־אֲדֹנָי. חוֹמַת בַּת־צִיּוֹן, הוֹרִידִי כַנַּחַל דִּמְעָה יוֹמָם וָלַיְלָה, אַל־תִּתְּנִי פוּגַת</b>, הפוגה <b>לָךְ. אַל־תִּדֹּם</b>, תשקוט <b>בַּת</b>, בבת <b>עֵינֵךְ.</b> אל תניחי לעצמך להפסיק לבכות.
(יט) עתה פונה המקונן אל ישראל: <b>קוּמִי רֹנִּי</b>, השמיעי קולך במספד <b>בַלַּיְלָ</b>ה <b>לְרֹאשׁ אַשְׁמֻרוֹת,</b> בתחילת כל חלק של הלילה מתחלפות משמרות, וזמנים אלו ראויים לתפילה – <b>שִׁפְכִי כַמַּיִם לִבֵּךְ</b>, מררי בבכי בשעות הלילה הללו על מצבך <b>נֹכַח פְּנֵי אֲדֹנָי</b>. <b>שְׂאִי</b>, הרימי <b>אֵלָיו כַּפַּיִךְ</b> בתפילה <b>עַל־נֶפֶשׁ עוֹלָלַיִךְ הָעֲטוּפִים</b>, המעולפים <b>בְּרָעָב בְּרֹאשׁ כָּל־חוּצוֹת.</b> לא רק המבוגרים מוכי רעב; אפילו לילדים הרכים אין מזון.
(כ) אף קינה זו מסתיימת בקריאה אל ה' לראות עד היכן הגיעה שפלותה של ירושלים, ובקריאה זו שוב מתלכדת נפש המקונן בנפש העיר ירושלים: <b>רְאֵה, ה', וְהַבִּיטָה לְמִי עוֹלַלְתָּ כֹּה.</b> ה<b>אִם</b> התכוונת לרעב כה נורא, שבו <b>תֹּאכַלְנָה נָשִׁים פִּרְיָם,</b> ילדיהן, <b>עֹלְלֵי טִפֻּחִים</b>?! ה<b>אִם</b> התכוונת ש<b>יֵהָרֵג בְּמִקְדַּשׁ אֲדֹנָי</b>, האמור להיות מקום של מחסה, <b>כֹּהֵן וְנָבִיא</b>?!
(כא) <b>שָׁכְבוּ לָאָרֶץ</b> ב<b>חוּצוֹת נַעַר וְזָקֵן. בְּתוּלֹתַי וּבַחוּרַי נָפְלוּ בֶחָרֶב. הָרַגְתָּ בְּיוֹם אַפֶּךָ, טָבַחְתָּ</b> ו<b>לֹא חָמָלְתָּ.</b> אתה פגעת ללא רחמים בעת זעמך.
(כב) <b>תִּקְרָא</b>, הזמנת <b>כ</b>מו ב<b>יוֹם מוֹעֵד</b>, ביום המיועד לכך, ל<b>מְגוּרַי</b>, לפחדי, שיבוא <b>מִסָּבִיב. וְלֹא הָיָה בְּיוֹם אַף־ה' פָּלִיט וְשָׂרִיד.</b> לא שרד דבר. כל הבתים והגינות, הספרים, המפעלים והילדים <b>אֲשֶׁר־טִפַּחְתִּי וְרִבִּיתִי</b> – <b>אֹיְבִי כִלָּם,</b> ואני נשארתי בודדה בעולם.
<h2>פרק ג</h2>
(א) <b>אֲנִי</b> הוא <b>הַגֶּבֶר</b> ש<b>רָאָה עֳנִי</b> וסבל מן העוני, <b>בְּשֵׁבֶט עֶבְרָתוֹ,</b> במקל זעמו של אלוקים.
(ב) <b>אוֹתִי נָהַג</b>, ה' מנהיג <b>וַיֹּלַךְ</b> ב<b>חֹשֶׁךְ וְלֹא</b> ב<b>אוֹר.</b>
(ג) <b>אַךְ בִּי יָשֻׁב,</b> אלי הוא חוזר פעם אחר פעם, ו<b>יַהֲפֹךְ יָדוֹ כָּל־הַיּוֹם.</b> שוב ושוב הוא מפליא בי את מכותיו ואינו מניח לי.
(ד) <b>בִּלָּה</b>, השחית את <b>בְשָׂרִי וְעוֹרִי, שִׁבַּר עַצְמוֹתָי.</b>
(ה) <b>בָּנָה עָלַי</b> חומת מצור <b>וַיַּקַּף</b>, והקיף אותי ב<b>רֹאשׁ</b>, עשב מר ורעיל <b>וּתְלָאָה,</b> צרה.
(ו) <b>בְּמַחֲשַׁכִּים הוֹשִׁיבַנִי כְּמֵתֵי עוֹלָם.</b> אני יושב בחושך כמתים השרויים באפלה נצחית. עוֹלָם.
(ז) <b>גָּדַר בַּעֲדִי,</b> הוא מגביל את צעדי, <b>וְלֹא אֵצֵא,</b> ולא אוכל לצאת. <b>הִכְבִּיד</b> את <b>נְחָשְׁתִּי,</b> הנחושתיים שלי, כבלי הנחושת שבהם נאסרתי.
(ח) <b>גַּם כִּי אֶזְעַק וַאֲשַׁוֵּעַ שָׂתַם</b>, סתם, חסם <b>תְּפִלָּתִי,</b> וכך היא אינה יכולה לעבור אליו ולהתקבל.
(ט) <b>גָּדַר דְּרָכַי בְּגָזִית</b>, אבני בניין החוסמות את הדרכים, את <b>נְתִיבֹתַי</b>, שבילַי <b>עִוָּה</b>, עיקם. אין הוא פודה אותי מצרותי, ולא זו בלבד אלא שהוא מכניס אותי למצוקות חדשות.
(י) <b>דֹּב אֹרֵב הוּא</b> – ה' <b>לִי, אֲרִי בְּמִסְתָּרִים,</b> ועל כן סכנות צצות שוב ושוב בחיי.
(יא) <b>דְּרָכַי סוֹרֵר</b>, היה מעקם, או: כיסה בסירים, קוצים <b>וַיְפַשְּׁחֵנִי,</b> שיסע וקרע אותי. <b>שָׂמַנִי שׁוֹמֵם,</b> השאיר אותי בודד.
(יב) <b>דָּרַךְ קַשְׁתּוֹ וַיַּצִּיבֵנִי כַּמַּטָּרָא</b>, כמטרה <b>לַחֵץ.</b>
(יג) ובהמשך לכך – <b>הֵבִיא בְּכִלְיֹתָי בְּנֵי אַשְׁפָּתוֹ,</b> חִציו, שלפני ירייתם הם מונחים באשפה. החצים שירה בי חדרו לכליותי.
(יד) אני הנביא, המקונן, או נציג העם <b>הָיִיתִי שְׂחֹק</b>, צחוק <b>לְכָל־עַמִּי, נְגִינָתָם כָּל־הַיּוֹם.</b> הפכתי נושא ללעג ולשירים סאטיריים.
(טו) ה' <b>הִשְׂבִּיעַנִי</b>, מאכיל אותי לשובע <b>בַמְּרוֹרִים, הִרְוַנִי</b> מי <b>לַעֲנָה,</b> משקה מר, רעיל או מהמם.
(טז) מכיוון שה' מנע ממני אוכל – <b>וַיַּגְרֵס</b>, הוא גרם לי לשבור <b>בֶּחָצָץ</b> את <b>שִׁנָּי, הִכְפִּישַׁנִי</b>, כבש והטביע אותי <b>בָּאֵפֶר.</b>
(יז) <b>וַתִּזְנַח מִשָּׁלוֹם נַפְשִׁי.</b> נפשי זנחה את תקוותה לשלום. <b>נָשִׁיתִי</b>, שכחתי את אפשרות ה<b>טוֹבָה,</b> כיוון שאני שקוע במצוקה.
(יח) כשראיתי שה' מתעלם ממני – <b>וָאֹמַר: "אָבַד נִצְחִי,</b> אבדה נפשי, שהיא החלק הנצחי שבי. <b>וְתוֹחַלְתִּי</b>, תקוותי אבדה <b>מֵה'".</b>
(יט) <b>זְכָר־עָנְיִי וּמְרוּדִי</b>, ייסורי הדחק שלי המרים כמו <b>לַעֲנָה וָרֹאשׁ.</b>
(כ) בעתיד אתה <b>זָכוֹר תִּזְכּוֹר, וְ</b>אילו בינתיים <b>תָשׁוֹחַ עָלַי נַפְשִׁי.</b> נפשי כבר מתכופפת מן העמל ומן הייסורים.
(כא) בצד הצער והכאב שאלוקים הביא עלי, שכמעט הביאוני לייאוש, <b>זֹאת אָשִׁיב אֶל־לִבִּי</b>, אני חוזר ועונה לעצמי את הדברים הבאים. <b>עַל־כֵּן אוֹחִיל,</b> אקווה<b>:</b>
(כב) <b>חַסְדֵי ה' כִּי לֹא־תָמְנוּ,</b> שלא כָּלינו, שעדיין אנו קיימים למרות הצרות. <b>כִּי לֹא־כָלוּ רַחֲמָיו,</b> ובזכותם נשארנו בחיים. אלה הם דברי ישראל בכל גלויותיהם.
(כג) <b>חֲדָשִׁים לַבְּקָרִים</b>, בכל בוקר מחדש <b>רַבָּה</b>, מתחזקת בי <b>אֱמוּנָתֶךָ,</b> האמונה בך.
(כד) <b>"חֶלְקִי ה'", אָמְרָה נַפְשִׁי.</b> היא בוחרת להיות עם ה'. <b>עַל־כֵּן אוֹחִיל לוֹ.</b>
(כה) <b>טוֹב ה' לְקֹוָו,</b> למקווים לו, <b>לְנֶפֶשׁ תִּדְרְשֶׁנּוּ,</b> המחפשת אותו.
(כו) <b>טוֹב</b> לאדם <b>וְיָחִיל וְדוּמָם,</b> שיצפה בדממה <b>לִתְשׁוּעַת ה'.</b> ונחמה נוספת:
(כז) <b>טוֹב לַגֶּבֶר כִּי־יִשָּׂא עֹל בִּנְעוּרָיו.</b> כשם שהאדם הצעיר יכול לסבול מעמסה בלא שיינזק יתר על המידה, כך טוב לו כי –
(כח) <b>יֵשֵׁב בָּדָד וְיִדֹּם,</b> וישתוק, <b>כִּי נָטַל עָלָיו,</b> קיבל על עצמו את החיים הללו על קשייהם.
(כט) <b>יִתֵּן בֶּעָפָר פִּיהוּ,</b> ישפיל את עצמו וישים את פיו בעפר, כי לא יוכל לדבר, <b>אוּלַי יֵשׁ תִּקְוָה.</b>
(ל) <b>יִתֵּן לְמַכֵּהוּ לֶחִי</b> במקום להשיב בסטירה למי שמכה אותו, <b>יִשְׂבַּע בְּחֶרְפָּה,</b> שכן הוא מוכה מכל עבר.
(לא) אף על פי כן, יש תקווה – <b>כִּי לֹא יִזְנַח</b>, יעזוב <b>לְעוֹלָם אֲדֹנָי,</b>
(לב) <b>כִּי</b> אף <b>אִם</b> ה' <b>הוֹגָה</b>, ציער, בסופו של דבר – <b>וְרִחַם</b>, הוא ירחם <b>כְּרֹב חֲסָדָו.</b>
(לג) <b>כִּי לֹא עִנָּה</b> בני אדם <b>מִלִּבּוֹ,</b> ללא סיבה, <b>וַיַּגֶּה</b>, ואין הוא מצער <b>בְּנֵי־אִישׁ</b> באופן שרירותי.
(לד) אין הוא רוצה <b>לְדַכֵּא תַּחַת רַגְלָיו כֹּל אֲסִירֵי אָרֶץ.</b>
(לה) אין דרכו <b>לְהַטּוֹת</b> משורת הצדק <b>מִשְׁפַּט־גָּבֶר נֶגֶד</b>, מול <b>פְּנֵי עֶלְיוֹן,</b> אלוקים.
(לו) <b>לְעַוֵּת</b> משפטו של <b>אָדָם בְּרִיבוֹ</b> – <b>אֲדֹנָי לֹא רָאָה,</b> לא היה ראוי בעיניו.
(לז) <b>מִי זֶה</b> מהאויבים <b>אָמַר</b> להרע לישראל – <b>וַתֶּהִי,</b> ודבריו קוימו, אם <b>אֲדֹנָי לֹא צִוָּה</b> שיבואו מכות וסבל על עמו?!
(לח) ועם זאת, <b>מִפִּי עֶלְיוֹן לֹא תֵצֵא הָרָעוֹת וְהַטּוֹב.</b> אלוקים משאיר את העולם לבחירתו החופשית של האדם.
(לט) בסופו של דבר, <b>מַה־יִּתְאוֹנֵן אָדָם חָי</b> – מה יתלונן <b>גֶּבֶר עַל־חֲטָאָו</b>?! תלונותיו על קשייו ומצוקותיו אינן מוצדקות, שהרי רעתו אינה אלא פרי מעשיו הרעים.
(מ) אשר על כן <b>נַחְפְּשָׂה</b>, נחפש את <b>דְרָכֵינוּ וְנַחְקֹרָה,</b> נבדוק אותן, <b>וְנָשׁוּבָה עַד־ה'.</b>
(מא) <b>נִשָּׂא</b> את <b>לְבָבֵנוּ אֶל־כַּפָּיִם,</b> על ידינו. כביכול, נוציא את לבנו מתוכנו ונמסור אותו <b>אֶל־אֵל</b> ש<b>בַּשָּׁמָיִם.</b>
(מב) ושוב, לאחר הקריאה להשלים ולקוות, לאחר צידוק הדין וההסברים ההגיוניים, פורצת הזעקה –א<b>נַחְנוּ</b> אמנם <b>פָשַׁעְנוּ וּמָרִינוּ,</b> ומרדנו, ועל כן ראוי היה שניענש, ובכל זאת היינו מצפים שתמחל לנו, לא רק כאדון לעבדיו, אלא כאב לבניו, ואולם <b>אַתָּה לֹא סָלָחְתָּ.</b>
(מג) <b>סַכּוֹתָה</b>, חצצת ביננו לבינך <b>בָאַף</b>, בכעס, ומחיצה זו כביכול הסתירה אותנו ממך – <b>וַתִּרְדְּפֵנוּ. הָרַגְתָּ</b> ו<b>לֹא חָמָלְתָּ.</b>
(מד) <b>סַכֹּתָה בֶעָנָן לָךְ</b>, מסך זה דומה למחסום של ענן, המעכב <b>מֵעֲבוֹר תְּפִלָּה,</b> כאילו אין שערי השמים פתוחים לתפילותינו. הנביא מדבר לא רק כאישיות פרטית אלא גם כמייצג את עם ישראל:
(מה) <b>סְחִי וּמָאוֹס</b>, לכלוך וגועל <b>תְּשִׂימֵנוּ</b>, נתת אותנו <b>בְּקֶרֶב הָעַמִּים.</b>
(מו) <b>פָּצוּ</b>, פתחו <b>עָלֵינוּ פִּיהֶם כָּל־אֹיְבֵינוּ,</b> ואיננו יכולים להשיב.
(מז) <b>פַּחַד וָפַחַת</b>, מכשול <b>הָיָה לָנוּ הַשֵּׁאת</b>, השואה <b>וְהַשָּׁבֶר</b>, האסון.
(מח) הנביא חוזר לדבר בגוף ראשון יחיד: נוכח מעמדנו הבזוי בקרב העמים <b>פַּלְגֵי־מַיִם תֵּרַד עֵינִי</b> בבכי <b>עַל־שֶׁבֶר בַּת־עַמִּי.</b>
(מט) <b>עֵינִי נִגְּרָה</b>, דמעות ניגרות ממנה, <b>וְלֹא תִדְמֶה</b>, ואין היא נחה ושוקטת, <b>מ</b>שום ש<b>אֵין הֲפֻגוֹת</b> מן הצרות.
(נ) אני בוכה ובוכה <b>עַד</b> ש<b>יַשְׁקִיף וְיֵרֶא ה' מִשָּׁמָיִם</b> בעוניינו ויגאל אותנו בקרוב. שוב צצים כאן גם ביטויי תקווה, נאמנות וביטחון בישועה.
(נא) <b>עֵינִי עוֹלְלָה</b>, עשתה רע, או: לכלכה וניוולה <b>לְנַפְשִׁי</b> יותר <b>מִכֹּל בְּנוֹת עִירִי,</b> או: בגלל כל הנעשה בבנות עירי. לחלופין, ירמיהו, שראה את שכניו וקרוביו יוצאים לגלות או נהרגים, מקונן על כך שעינו הניגרת נשארה כעוללה בודדת לבכות על כולם.
(נב) <b>צוֹד צָדוּנִי כ</b>פי שצדים <b>צִּפֹּר</b>, <b>אֹיְבַי</b> ששנאו אותי ל<b>חִנָּם,</b> ללא סיבה.
(נג) <b>צָמְתוּ</b>, קשרו <b>בַבּוֹר</b> את <b>חַיָּי,</b> ולא זו בלבד אלא – <b>וַיַּדּוּ־אֶבֶן בִּי.</b>
(נד) אולם הבור לא היה ריק, ועל כן <b>צָפוּ־מַיִם עַל־רֹאשִׁי, אָמַרְתִּי: "נִגְזָרְתִּי.</b> הגיע סופי<b>"</b>.
(נה) <b>קָרָאתִי שִׁמְךָ,</b> התפללתי אליך, <b>ה', מִבּוֹר תַּחְתִּיּוֹת.</b>
(נו) את <b>קוֹלִי שָׁמָעְתָּ,</b> וזו עצמה גאולה במקצת, אנא <b>אַל־תַּעְלֵם אָזְנְךָ לְרַוְחָתִי לְשַׁוְעָתִי.</b> אל תתעלם מזעקתי, כדי שאוכל להתרווח.
(נז) או אז תהיה לי תקווה – <b>קָרַבְתָּ בְּיוֹם אֶקְרָאֶךָּ, אָמַרְתָּ</b> לי<b>: "אַל־תִּירָא".</b>
(נח) ולבסוף – <b>רַבְתָּ, אֲדֹנָי,</b> את <b>רִיבֵי נַפְשִׁי, גָּאַלְתָּ</b> את <b>חַיָּי.</b>
(נט) <b>רָאִיתָה, ה',</b> את <b>עַוָּתָתִי,</b> העוול שעשו לי – <b>שָׁפְטָה מִשְׁפָּטִי.</b>
(ס) <b>רָאִיתָה</b> את <b>כָּל־נִקְמָתָם</b> של האויבים, את <b>כָּל־מַחְשְׁבֹתָם</b> הרעה <b>לִי,</b> עלי.
(סא) <b>שָׁמַעְתָּ</b> את <b>חֶרְפָּתָם,</b> דברי החרפות שהם מגדפים אותי, <b>ה', כָּל־מַחְשְׁבֹתָם עָלָי,</b> נגדי. כיוון שהנביא מבשר רעות, כשנבואות הפורענות אינן מתקיימות, שומעיו בזים לו ומשליכים עליו אבנים. וכאשר הן מתקיימות, הם מתנקמים בו על בואן, כאילו הוא אשם בהן, אף על פי שהוא אמר את דבריו כאזהרה בלבד.
(סב) <b>שִׂפְתֵי</b>, דיבוריהם של <b>קָמַי</b>, אויבי הקמים עלי <b>וְהֶגְיוֹנָם</b>, מחשבתם – <b>עָלַי כָּל־הַיּוֹם.</b> בכל דבריהם ומחשבותיהם אני הוא האשם היחידי.
(סג) <b>שִׁבְתָּם וְקִימָתָם הַבִּיטָה</b>, הבט מה הם עושים כשהם יושבים וכשהם עומדים – <b>אֲנִי</b> הוא מושא <b>מַנְגִּינָתָם,</b> שירי הלעג והבוז שלהם.
(סד) <b>תָּשִׁיב לָהֶם גְּמוּל, ה',</b> הענש אותם <b>כְּמַעֲשֵׂה יְדֵיהֶם.</b>
(סה) <b>תִּתֵּן לָהֶם מְגִנַּת־לֵב,</b> צרות האוטמות את הלב, <b>תַּאֲלָתְךָ</b>, קללתך תבוא <b>לָהֶם.</b>
(סו) <b>תִּרְדֹּף בְּאַף</b>, בזעם <b>וְתַשְׁמִידֵם מִתַּחַת שְׁמֵי ה'.</b>
<h2>פרק ד</h2>
(א) <b>אֵיכָה</b>, איך <b>יוּעַם</b>, יוכל להתעמעם ולכהות ברק <b>זָהָב</b>?! איך <b>יִשְׁנֶא</b>, ישתנה מראהו של <b>הַכֶּתֶם הַטּוֹב,</b> הזהב?! איך <b>תִּשְׁתַּפֵּכְנָה אַבְנֵי־קֹדֶשׁ בְּרֹאשׁ כָּל־חוּצוֹת</b>?! איך כל היפה ויקר הערך מושפל ומתבזבז?!
(ב) <b>בְּנֵי צִיּוֹן הַיְקָרִים הַמְסֻלָּאִים</b>, שהיו מוערכים <b>בַּפָּז</b>, בזהב – <b>אֵיכָה נֶחְשְׁבוּ לְנִבְלֵי־חֶרֶשׂ</b>, כדי חרס חסרי ערך <b>מַעֲשֵׂה יְדֵי יוֹצֵר</b>?!
(ג) <b>גַּם־תַּנִּים</b>, צורת הרבים של תן, או: לווייתנים <b>חָלְצוּ שַׁד, הֵינִיקוּ גּוּרֵיהֶן.</b> אפילו אצל בעלי החיים הללו, שחלקם טורפים כל דבר, מתעוררים רחמים בנסיבות מסוימות, ואילו <b>בַּת־עַמִּי</b> נתונה <b>לְאַכְזָר,</b> למידת אכזריוּת. האמהות שצמקו שדיהן מן הרעב, ומתוך דחף ההישרדות שלהן אינן מספקות את צורכי ילדיהן. <b>כַּיְעֵנִים</b>, המפקירים את צאצאיהם <b>בַּמִּדְבָּר.</b> במדבר אין דואגים לזולת, וכך אירע לישראל בארצם.
(ד) <b>דָּבַק לְשׁוֹן יוֹנֵק אֶל־חִכּוֹ בַּצָּמָא,</b> מפני שאין חלב ליונקים. <b>עוֹלָלִים</b>, ילדים רכים <b>שָׁאֲלוּ</b>, ביקשו <b>לֶחֶם,</b> אבל <b>פֹּרֵשׂ</b> לחם <b>אֵין לָהֶם</b> מחמת המצור על ירושלים<b>.</b>
(ה) <b>הָאֹכְלִים לְמַעֲדַנִּים</b>, אלה שנהגו לאכול מעדנים <b>נָשַׁמּוּ</b>, נעשו שוממים וחסרי כול <b>בַּחוּצוֹת,</b> ברחובות. <b>הָאֱמֻנִים</b>, המורגלים <b>עֲלֵי</b>, בבגדי <b>תוֹלָע</b>, בגדים יקרים הצבועים בצבע אדום מיוחד, <b>חִבְּקוּ אַשְׁפַּתּוֹת,</b> כי לא נותר להם דבר.
(ו) <b>וַיִּגְדַּל עֲוֹן בַּת־עַמִּי</b> יותר <b>מֵחַטַּאת סְדֹם,</b> שהרי עונשם היה כבד מעונשה של סדום, <b>הַהֲפוּכָה</b> שנהפכה <b>כְמוֹ</b>, בִּן <b>רָגַע, וְלֹא־חָלוּ</b>, תפסו <b>בָהּ יָדָיִם</b> של אויב. בירושלים, לעומת זאת, נמשכו הייסורים עוד ועוד.
(ז) בעבר <b>זַכּוּ</b>, היו נקיים <b>נְזִירֶיהָ</b> של ירושלים יותר <b>מִשֶּׁלֶג, צַחוּ</b>, היו לבנים וטהורים יותר <b>מֵחָלָב, אָדְמוּ עֶצֶם</b>, מראם היה אדום יותר <b>מִפְּנִינִים,</b> אבנים טובות אדומות, כמו <b>סַפִּיר</b> הייתה <b>גִּזְרָתָם,</b> צורתם.
(ח) אנשי ירושלים הנקיים, הטהורים, המעודנים והיפים, שבימים אחרים עסקו רק בדברים שבקדושה, כעת <b>חָשַׁךְ מִשְּׁחוֹר תָּאֳרָם,</b> מראם, <b>לֹא נִכְּרוּ</b>, אי-אפשר להכירם <b>בַּחוּצוֹת. צָפַד</b>, התייבש <b>עוֹרָם</b> ונדבק <b>עַל־עַצְמָם,</b> לעצמותיהם, <b>יָבֵשׁ הָיָה כָעֵץ.</b>
(ט) <b>טוֹבִים הָיוּ</b>, טוב היה ל<b>חַלְלֵי־חֶרֶב</b>, למתים במלחמה יותר <b>מֵ</b>אשר ל<b>חַלְלֵי רָעָב,</b> מפני <b>שֶׁהֵם</b> – חללי הרעב <b>יָזֻבוּ</b> הפרשות שונות מגופיהן ה<b>מְדֻקָּרִים</b>, המבוקעים <b>מִ</b>פני המחסור ב<b>תְּנוּבוֹת שָׂדָי,</b> השדה. פירוש אחר: חללי החרב ימותו מדושנים.
(י) <b>יְדֵי נָשִׁים רַחֲמָנִיּוֹת בִּשְּׁלוּ יַלְדֵיהֶן,</b> והילדים <b>הָיוּ לְבָרוֹת</b>, למאכל <b>לָמוֹ</b> – לאמותיהם <b>בּ</b>שעת <b>שֶׁבֶר בַּת־עַמִּי.</b>
(יא) <b>כִּלָּה ה' אֶת־חֲמָתוֹ,</b> כעסו, <b>שָׁפַךְ חֲרוֹן אַפּוֹ,</b> זעמו, <b>וַיַּצֶּת־אֵשׁ בְּצִיּוֹן, וַתֹּאכַל</b> האש את כל העיר עד שכילתה אף את <b>יְסֹדֹתֶיהָ.</b>
(יב) <b>לֹא הֶאֱמִינוּ מַלְכֵי־אֶרֶץ, כֹּל יֹשְׁבֵי תֵבֵל,</b> העולם, <b>כִּי יָבֹא צַר וְאוֹיֵב בְּשַׁעֲרֵי יְרוּשָׁלִָם,</b> שהייתה עיר כה מרכזית, מבוצרת ומוגנת.
(יג) כל זה בא <b>מֵחַטֹּאת נְבִיאֶיהָ</b>, שהיו נביאי שקר ומ<b>עֲוֹנֹת כֹּהֲנֶיהָ, הַשֹּׁפְכִים בְּקִרְבָּהּ דַּם צַדִּיקִים</b> ממניעים של רדיפת בצע וכבוד.
(יד) העיר כולה מָלאה בדם חללים. <b>נָעוּ עִוְרִים בַּחוּצוֹת</b> באין להם מדריך, <b>נְגֹאֲלוּ</b>, התלכלכו <b>בַּדָּם,</b> שהרי לא ראו היכן נמצאים המתים. <b>בְּלֹא יוּכְלוּ יִגְּעוּ</b>, עד שאי-אפשר היה לגעת <b>בִּלְבֻשֵׁיהֶם</b> המוכתמים,
(טו) והיה צורך להזהירם – <b>"סוּרוּ, טָמֵא", קָרְאוּ לָמוֹ,</b> להם, <b>"סוּרוּ, סוּרוּ, אַל־תִּגָּעוּ", כִּי</b> הם <b>נָצוּ</b>, התלכלכו <b>גַּם־נָעוּ. אָמְרוּ בַּגּוֹיִם: "</b>הם <b>לֹא יוֹסִפוּ לָגוּר</b> עוד בירושלים, או: בארצנו<b>"</b>.
(טז) <b>פְּנֵי ה' חִלְּקָם,</b> ה' נתן פניו בהם ופיזר אותם, ו<b>לֹא יוֹסִיף לְהַבִּיטָם,</b> מכיוון ש<b>פְּנֵי כֹהֲנִים לֹא נָשָׂאוּ וּזְקֵנִים לֹא חָנָנוּ,</b> הם לא עזרו לנזקקים ולא דאגו לצורכיהם.
(יז) <b>עוֹדֵינוּ תִּכְלֶינָה עֵינֵינוּ</b>, עדיין אנחנו נכספים <b>אֶל־עֶזְרָתֵנוּ</b> שמתברר שהיא עזרת <b>הָבֶל. בְּצִפִּיָּתֵנוּ צִפִּינוּ אֶל־גּוֹי</b>, עם אחר, אבל התברר שהוא <b>לֹא יוֹשִׁעַ.</b>
(יח) האויבים <b>צָדוּ</b>, לכדו את <b>צְעָדֵינוּ</b>, ואנו מנועים אפילו <b>מִלֶּכֶת בִּרְחֹבֹתֵינוּ. קָרַב קִצֵּנוּ,</b> סופנו, <b>מָלְאוּ יָמֵינוּ, כִּי־בָא קִצֵּנוּ.</b>
(יט) גם אלה שלא נשארו בעיר אינם מוצאים מחסה – <b>קַלִּים הָיוּ רֹדְפֵינוּ</b> יותר <b>מִנִּשְׁרֵי שָׁמָיִם</b> ועל כן השיגו אותנו. <b>עַל־הֶהָרִים דְּלָקֻנוּ,</b> רדפו אחרינו, <b>בַּמִּדְבָּר אָרְבוּ לָנוּ.</b>
(כ) <b>רוּחַ אַפֵּינוּ, מְשִׁיחַ ה',</b> מלך יהודה שנמשח בשמן המשחה <b>נִלְכַּד בִּשְׁחִיתוֹתָם,</b> בשחת, במלכודת של האויבים. זה המלך <b>אֲשֶׁר</b> עליו <b>אָמַרְנוּ: "בְּצִלּוֹ נִחְיֶה בַגּוֹיִם".</b>
(כא) לעג מריר כלפי בני אדום, שבזמן הקינה חיו באושר ובשלווה: <b>שִׂישִׂי וְשִׂמְחִי, בַּת־אֱדוֹם</b> ה<b>יוֹשֶׁבֶת בְּאֶרֶץ עוּץ,</b> הרי <b>גַּם־עָלַיִךְ תַּעֲבָר־כּוֹס</b> הנקמה והפורענות הזו, ואת <b>תִּשְׁכְּרִי</b>, תהפכי שיכורה משתייתה <b>וְתִתְעָרִי,</b> תיהרסי.
(כב) <b>תַּם־עֲוֹנֵךְ, בַּת־צִיּוֹן, לֹא יוֹסִיף</b> ה' <b>לְהַגְלוֹתֵךְ.</b> קיבלת את העונש במידה הראויה, ובכך שילמת על כל חטאייך. לעומת זאת, <b>פָּקַד</b>, זכר ה' את <b>עֲוֹנֵךְ, בַּת־אֱדוֹם, גִּלָּה עַל־חַטֹּאתָיִךְ.</b> אתך הוא עוד יבוא חשבון על פשעייך.
<h2>פרק ה</h2>
(א) <b>זְכֹר ה' מֶה־הָיָה לָנוּ,</b> את צרותינו הקשות, או: את עברנו המפואר, ולעומתו – <b>הַבִּיטָ</b>ה <b>וּרְאֵה אֶת־חֶרְפָּתֵנוּ</b> בהווה<b>:</b>
(ב) <b>נַחֲלָתֵנוּ נֶהֶפְכָה לְ</b>נחלתם של <b>זָרִים</b> אחרי שפלשו אליה ושדדו אותה, <b>בָּתֵּינוּ</b> ניתנו <b>לְנָכְרִים.</b>
(ג) <b>יְתוֹמִים הָיִינוּ וְאֵין אָב, אִמֹּתֵינוּ</b> היו <b>כְּאַלְמָנוֹת.</b>
(ד) כשהמים היו מצויים במאגרי המים, לא היה צורך לשלם כסף עבורם, אך בעת המצור <b>מֵימֵינוּ בְּכֶסֶף שָׁתִינוּ.</b> בימים כתיקונם לא היה מחסור בעצים, ואפשר היה ללקטם, ואילו עתה <b>עֵצֵינוּ בִּמְחִיר יָבֹאוּ.</b>
(ה) <b>עַל</b>, עד <b>צַוָּארֵנוּ נִרְדָּפְנוּ, יָגַעְנוּ וְלֹא הוּנַּח־לָנוּ.</b>
(ו) ל<b>מִצְרַיִם נָתַנּוּ</b>, פשטנו <b>יָד</b> כדי לקבל מהם סיוע כלכלי. ייתכן שמדובר בכריתת הברית של צדקיהו עם מצרים, ל<b>אַשּׁוּר</b> הלכנו כדי <b>לִשְׂבֹּעַ לָחֶם.</b>
(ז) אך שום עזרה לא באה משני הצדדים. <b>אֲבֹתֵינוּ חָטְאוּ וְאֵינָם, וַאֲנַחְנוּ</b> איננו משלמים רק על עוונותינו שלנו אלא גם את מחיר <b>עֲוֹנֹתֵיהֶם סָבָלְנוּ.</b>
(ח) <b>עֲבָדִים מָשְׁלוּ בָנוּ.</b> השלטון האמתי נפל, וכפי שקורה כשנחלש השלטון – עלו לגדולה אנשים מתחתית החברה. <b>פֹּרֵק</b>, פודה ומושיע <b>אֵין מִיָּדָם.</b>
(ט) <b>בְּנַפְשֵׁנוּ</b>, עלינו לסכן את נפשנו בשעה ש<b>נָבִיא לַחְמֵנוּ מִפְּנֵי חֶרֶב הַמִּדְבָּר.</b> במדבר חיינו מופקרים לחרבם של שודדים ופושטים. ההליכה למקום שעשוי לספק אוכל כרוכה בסכנת נפשות. אפשרות אחרת: כדי לשרוד במצוקת המלחמה עלינו להביא את מזוננו ממקומות רחוקים, ואפילו מן המדבר.
(י) קרומי <b>עוֹרֵנוּ כְּ</b>אילו ב<b>תַנּוּר נִכְמָרוּ</b>, התחממו או התכווצו, <b>מִפְּנֵי זַלְעֲפוֹת</b>, אימת <b>רָעָב.</b>
(יא) כשהובקעה העיר וחיילי האויבים נכנסו לתוכה, <b>נָשִׁים בְּצִיּוֹן עִנּוּ,</b> אנסו, <b>בְּתֻלֹת בְּעָרֵי יְהוּדָה.</b>
(יב) <b>שָׂרִים בְּיָדָם נִתְלוּ.</b> האויבים היו תולים את נכבדי ירושלים בידיהם כעונש, לשם ראווה או כאמצעי לסחיטת מידע. <b>פְּנֵי זְקֵנִים לֹא נֶהְדָּרוּ.</b> איש לא כיבד את הזקנים.
(יג) <b>בַּחוּרִים</b>, בעלי הכוח הפיזי <b>טְחוֹן נָשָׂאוּ,</b> חויבו לשאת את כלי הטחינה על כתפיהם כדי לייגעם, <b>וּנְעָרִים</b>, שהיו כבולים בשלשלאות ועץ נקשר לרגליהם, <b>בָּעֵץ כָּשָׁלוּ.</b>
(יד) <b>זְקֵנִים מִשַּׁעַר שָׁבָתוּ,</b> חדלו לשבת בשער העיר, משום שכבר לא היה מי שישמע לדבריהם. <b>בַּחוּרִים</b> פסקו <b>מִנְּגִינָתָם</b> וממסיבותיהם.
(טו) <b>שָׁבַת מְשׂוֹשׂ לִבֵּנוּ.</b> בטלה שמחתנו. <b>נֶהְפַּךְ לְאֵבֶל מְחוֹלֵנוּ,</b> ריקוד השמחה שלנו.
(טז) <b>נָפְלָה עֲטֶרֶת רֹאשֵׁנוּ,</b> כבודנו, ואולי נרמז כאן גם כתר המלוכה וכבודה. <b>אוֹי־נָא לָנוּ כִּי חָטָאנוּ.</b>
(יז) <b>עַל־זֶה הָיָה דָוֶה</b>, חולה <b>לִבֵּנוּ, עַל־אֵלֶּה חָשְׁכוּ עֵינֵינוּ</b> –
(יח) <b>עַל הַר־צִיּוֹן</b>, הר הבית <b>שֶׁשָּׁמֵם,</b> שהסתלקה ממנו חיוניות העבר, ו<b>שׁוּעָלִים הִלְּכוּ־בוֹ,</b> כדרכם לנהוג במקום נטוש.
(יט) בצד הצער מסתיימת המגילה גם בנעימה של השלמה ותקווה: <b>אַתָּה, ה', לְעוֹלָם תֵּשֵׁב, כִּסְאֲךָ</b> ייכון <b>לְדוֹר וָדוֹר.</b> אף על פי שמקום מושבו של אלוקים בארץ הוא הר ציון, והוא שמם, מכון כיסאו אינו תלוי בכך, והוא יעמוד לנצח.
(כ) אולם ביחס אלינו – <b>לָמָּה לָנֶצַח תִּשְׁכָּחֵנוּ</b>?! למה <b>תַּעַזְבֵנוּ לְאֹרֶךְ יָמִים</b>?!
(כא) <b>הֲשִׁיבֵנוּ, ה', אֵלֶיךָ, וְ</b>אם תעשה זאת – <b>נָשׁוּבָ</b>ה אליך ברצון ובמעשים. <b>חַדֵּשׁ יָמֵינוּ כְּקֶדֶם,</b> כמו בימים שבהם אהבת וכיבדת אותנו.
(כב) <b>כִּי אִם,</b> אכן <b>מָאֹס מְאַסְתָּנוּ</b> – <b>קָצַפְתָּ עָלֵינוּ עַד־מְאֹד,</b> כבר שבענו בוז די והותר ונפרע חובנו. <b>השיבנו ה' אליך ונשוב חדש ימינו כקדם</b>
