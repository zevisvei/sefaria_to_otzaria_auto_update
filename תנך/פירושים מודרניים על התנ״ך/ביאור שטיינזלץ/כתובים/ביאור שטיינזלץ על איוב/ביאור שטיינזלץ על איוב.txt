<h1>ביאור שטיינזלץ על איוב</h1>
<h2>פרק א</h2>
(א) <b>אִישׁ הָיָה בְאֶרֶץ־עוּץ,</b> שבסביבות ארם או באדום, <b>אִיּוֹב שְׁמוֹ. וְהָיָה הָאִישׁ הַהוּא תָּם וְיָשָׁר וִירֵא אֱלֹהִים וְסָר מֵרָע.</b> הן אישיותו הן התנהגותו הצטיינו בכל המעלות.
(ב) <b>וַיִּוָּלְדוּ לוֹ שִׁבְעָה בָנִים וְשָׁלוֹשׁ בָּנוֹת.</b>
(ג) <b>וַיְהִי מִקְנֵהוּ שִׁבְעַת אַלְפֵי־צֹאן וּשְׁלֹשֶׁת אַלְפֵי גְמַלִּים וַחֲמֵשׁ מֵאוֹת צֶמֶד־בָּקָר וַחֲמֵשׁ מֵאוֹת אֲתוֹנוֹת וַעֲבֻדָּה רַבָּה</b>, עבדים רבים <b>מְאֹד. וַיְהִי הָאִישׁ הַהוּא גָּדוֹל</b> בעושרו ובכבודו יותר <b>מִכָּל־בְּנֵי־קֶדֶם.</b> איוב בעל המשפחה הגדולה והנכסים העצומים היה מעין מלך קטן.
(ד) <b>וְהָלְכוּ בָנָיו</b> מדי פעם <b>וְעָשׂוּ מִשְׁתֶּה בֵּית אִישׁ יוֹמוֹ.</b> בכל יום נהג בן אחר מבניו של איוב להזמין את כל המשפחה למשתה בביתו. <b>וְשָׁלְחוּ וְקָרְאוּ לִשְׁלֹשֶׁת אַחְיֹתֵיהֶם</b> שלא היו נשואות, מן הסתם, <b>לֶאֱכֹל וְלִשְׁתּוֹת עִמָּהֶם.</b> הייתה זו משפחה ידידותית החיה בשלווה ונהנית מסעודות משפחתיות.
(ה) <b>וַיְהִי כִּי הִקִּיפוּ</b>, כשהיו נגמרים <b>יְמֵי הַמִּשְׁתֶּה, וַיִּשְׁלַח אִיּוֹב וַיְקַדְּשֵׁם.</b> איוב היה דואג לטהר את כל צאצאיו מאפשרויות שונות של טומאה, אולי בעקבות משתאותיהם. <b>וְהִשְׁכִּים בַּבֹּקֶר וְהֶעֱלָה עֹלוֹת</b> כ<b>מִסְפַּר כֻּלָּם</b> – כל ילדיו, <b>כִּי אָמַר אִיּוֹב: אוּלַי חָטְאוּ בָנַי וּ'בֵרְכוּ'</b>, קיללו את <b>אֱלֹהִים בִּלְבָבָם.</b> הוא דאג שמא מתוך שמחתם היתרה בזמן המשתה ומתוך זחיחות הדעת הם הרהרו בלבם רעה כנגד אלוקים, גם אם לא ביטאו דבר בפיהם. <b>כָּכָה יַעֲשֶׂה</b>, היה עושה <b>אִיּוֹב</b> האיש המצליח, העשיר וירא השמים <b>כָּל־הַיָּמִים.</b> עד כאן תיאור המתרחש בעולם הזה.
(ו) <b>וַיְהִי הַיּוֹם, וַיָּבֹאוּ בְּנֵי הָאֱלֹהִים</b>, המלאכים <b>לְהִתְיַצֵּב עַל־ה'</b> למעין מפגש של מעלה. <b>וַיָּבוֹא גַם־הַשָּׂטָן בְּתוֹכָם,</b> שכן אף הוא מלאך בעל תפקיד שאיננו רע בהכרח. עליו להיות הקטגור, לוודא שהכול מתנהל על פי שורת הדין, ואם יש מקום לטענות – להשמיען.
(ז) <b>וַיֹּאמֶר ה' אֶל־הַשָּׂטָן: מֵאַיִן תָּבֹא</b>?<b>וַיַּעַן הַשָּׂטָן אֶת־ה' וַיֹּאמַר: מִשּׁוּט</b>, שיטוט <b>בָּאָרֶץ וּמֵהִתְהַלֵּךְ בָּהּ.</b> הסתובבתי בעולם לראות מה קורה לשם מילוי תפקידי. השטן אינו שוכן בשמים. עיקר עסקיו מופנים למציאות שבתוך העולם. ניכר שהיחסים בינו לבין ה' ידידותיים למדי, כביכול.
(ח) <b>וַיֹּאמֶר ה' אֶל־הַשָּׂטָן: הֲשַׂמְתָּ לִבְּךָ עַל־עַבְדִּי אִיּוֹב</b>? <b>כִּי אֵין כָּמֹהוּ בָּאָרֶץ אִישׁ תָּם וְיָשָׁר, יְרֵא אֱלֹהִים וְסָר מֵרָע.</b> הסתכל עליו. האם אין הוא דמות מרשימה ויפה בעיניך?!
(ט) <b>וַיַּעַן הַשָּׂטָן אֶת־ה' וַיֹּאמַר: הַחִנָּם יָרֵא אִיּוֹב אֱלֹהִים</b>?! יש לו סיבות טובות לירוא מאלוקים –
(י) <b>הֲלֹא־אַתָּ</b>ה <b>שַׂכְתָּ בַעֲדוֹ,</b> פרשת עליו מסך של סיוע, חסות והגנה <b>וּבְעַד־בֵּיתוֹ וּבְעַד כָּל־אֲשֶׁר־לוֹ מִסָּבִיב.</b> את <b>מַעֲשֵׂה יָדָיו בֵּרַכְתָּ, וּמִקְנֵהוּ פָּרַץ</b>, התרבה <b>בָּאָרֶץ.</b> אתה עוזר לו, מברך אותו ומצליח את מעשיו. עולמו שקט ונינוח, וכל רצונו עולה בידו. אין הוא נדרש להיאבק. על כן הוא מתהלך אתך בתמימות וביושר.
(יא) <b>וְאוּלָם שְׁלַח־נָא יָדְךָ וְגַע</b>, ופְגע <b>בְּ</b>דבר מתוך <b>כָל־אֲשֶׁר־לוֹ,</b> ואז תראה <b>אִם־לֹא עַל־פָּנֶיךָ 'יְבָרְכֶךָּ'</b> – בהיפוך, משום ניקיון הלשון. בוודאי במקרה כזה איוב ישנה את גישתו.
(יב) <b>וַיֹּאמֶר ה' אֶל־הַשָּׂטָן: הִנֵּה כָל־אֲשֶׁר־לוֹ בְּיָדֶךָ.</b> יש לך רשות לנסות את איוב, ולבדוק אם טענתך צודקת, אם בעקבות ייסורים הוא יזנח אותי או אפילו יקלל אותי, <b>רַק אֵלָיו אַל־תִּשְׁלַח יָדֶךָ.</b> בו עצמו אל תפגע. <b>וַיֵּצֵא הַשָּׂטָן מֵעִם פְּנֵי ה'</b> לממש את הרשות שניתנה בידו.
(יג) <b>וַיְהִי הַיּוֹם, וּבָנָיו וּבְנֹתָיו</b> של איוב <b>אֹכְלִים וְשֹׁתִים יַיִן</b> כדרכם <b>בְּבֵית אֲחִיהֶם הַבְּכוֹר.</b>
(יד) <b>וּמַלְאָךְ</b>, שליח <b>בָּא אֶל־אִיּוֹב, וַיֹּאמַר: הַבָּקָר הָיוּ חֹרְשׁוֹת</b> בשדה, <b>וְהָאֲתֹנוֹת רֹעוֹת עַל־יְדֵיהֶם,</b> שהרי האתונות אינן מיועדות לעבודת החריש כמו הבקר.
(טו) <b>וַתִּפֹּל שְׁבָא וַתִּקָּחֵם.</b> מישהו ממלכות שבא התנפל עליהם ובזז את כל הבהמות. <b>וְאֶת־הַנְּעָרִים</b>, המשרתים שעבדו שם, שלא בהכרח היו צעירים מאוד, <b>הִכּוּ לְפִי־חָרֶב,</b> הרגו את כולם. <b>וָאִמָּלְטָה רַק־אֲנִי לְבַדִּי לְהַגִּיד לָךְ.</b> רק אני שרדתי לספר את שאירע שם.
(טז) <b>עוֹד</b> השליח ה<b>זֶה מְדַבֵּר</b> ומספר את סיפורו, <b>וְזֶה</b> – שליח נוסף <b>בָּא, וַיֹּאמַר: אֵשׁ אֱלֹהִים</b>, אש שאין לה הסבר, או: אדירה <b>נָפְלָה מִן־הַשָּׁמַיִם. וַתִּבְעַר בַּצֹּאן וּבַנְּעָרִים</b> שטיפלו בצאן <b>וַתֹּאכְלֵם.</b> הכול נהרס, <b>וָאִמָּלְטָה רַק־אֲנִי לְבַדִּי לְהַגִּיד לָךְ.</b>
(יז) <b>עוֹד</b> השליח ה<b>זֶה מְדַבֵּר, וְזֶה</b> – שליח נוסף <b>בָּא,</b> ובפיו רעה אחרת, <b>וַיֹּאמַר: כַּשְׂדִּים</b>, בבלים <b>שָׂמוּ שְׁלֹשָׁה רָאשִׁים,</b> ארגנו את צבאם בשלוש חזיתות, <b>וַיִּפְשְׁטוּ עַל־הַגְּמַלִּים וַיִּקָּחוּם,</b> בזזו אותם, <b>וְאֶת־הַנְּעָרִים</b> שהיו עם הגמלים <b>הִכּוּ לְפִי־חָרֶב. וָאִמָּלְטָה רַק־אֲנִי לְבַדִּי לְהַגִּיד לָךְ.</b> כל שליח מספר לאיוב על אסון אחר שמצא את רכושו ואנשיו.
(יח) <b>עַד</b>, עדיין, עוד השליח ה<b>זֶה מְדַבֵּר, וְזֶה</b> – שליח נוסף <b>בָּא, וַיֹּאמַר: בָּנֶיךָ וּבְנוֹתֶיךָ</b> היו <b>אֹכְלִים וְשֹׁתִים יַיִן בְּבֵית אֲחִיהֶם הַבְּכוֹר.</b>
(יט) <b>וְהִנֵּה רוּחַ גְּדוֹלָה בָּאָה מֵעֵבֶר,</b> מכיוון <b>הַמִּדְבָּר. וַיִּגַּע</b> הרוח <b>בְּאַרְבַּע פִּנּוֹת הַבַּיִת, וַיִּפֹּל עַל־הַנְּעָרִים</b> שהיו בו<b>, וַיָּמוּתוּ. וָאִמָּלְטָה רַק־אֲנִי לְבַדִּי לְהַגִּיד לָךְ.</b> איוב שומע שלא רק רכושו אבד, אלא גם משפחתו.
(כ) <b>וַיָּקָם אִיּוֹב וַיִּקְרַע אֶת־מְעִלוֹ, וַיָּגָז</b>, גזז <b>אֶת</b> שיער <b>רֹאשׁוֹ</b> לאות אבל, <b>וַיִּפֹּל אַרְצָה וַיִּשְׁתָּחוּ</b> אל מול ה'.
(כא) <b>וַיֹּאמֶר: עָרֹם יָצָתִי</b>, יצאתי <b>מִבֶּטֶן אִמִּי, וְעָרֹם אָשׁוּב שָׁמָּה.</b> על כן, כאשר אבד לי כל מה שרכשתי בימי חיי, אני חוזר לנקודת הראשית. כשם שנולדתי בלא רכוש ובלא משפחה, כך אמות נטול כול. <b>ה' נָתַן</b> לי את מתנות המשפחה, הרכוש והעצְמה, <b>וַה' לָקָח</b> אותן כעת, <b>יְהִי שֵׁם ה' מְבֹרָךְ</b> על כל מעשיו.
(כב) <b>בְּכָל־זֹאת,</b> למרות כל האסונות <b>לֹא־חָטָא אִיּוֹב וְלֹא־נָתַן תִּפְלָה לֵאלֹהִים.</b> הוא לא אמר דברי הבל וגנאי, כלומר ביקורת על מה שקרה לו. אף שהוא שבור מן האסונות, הוא מצדיק את הדין ודוחה כל אפשרות של דיון במה שאירע לו. במקום זה הוא מבקש לברך את שם ה' ולהמשיך לחיות.
<h2>פרק ב</h2>
(א) <b>וַיְהִי הַיּוֹם,</b> לאחר שאיוב איבד את רכושו ואת רוב משפחתו, <b>וַיָּבֹאוּ בְּנֵי הָאֱלֹהִים לְהִתְיַצֵּב עַל־ה'.</b> הם נאספו לעמוד לפניו כמו במסדר צבאי מפעם לפעם. <b>וַיָּבוֹא</b> שוב <b>גַם־הַשָּׂטָן בְּתֹכָם לְהִתְיַצֵּב עַל־ה'.</b>
(ב) <b>וַיֹּאמֶר ה' אֶל־הַשָּׂטָן: אֵי מִזֶּה</b>, מאין <b>תָּבֹא</b>?<b>וַיַּעַן הַשָּׂטָן אֶת־ה' וַיֹּאמַר: מִשֻּׁט</b>, משיטוט <b>בָּאָרֶץ וּמֵהִתְהַלֵּךְ בָּהּ.</b>
(ג) <b>וַיֹּאמֶר ה' אֶל־הַשָּׂטָן: הֲשַׂמְתָּ לִבְּךָ אֶל־עַבְדִּי אִיּוֹב</b>? הסתכל עליו, <b>כִּי אֵין כָּמֹהוּ בָּאָרֶץ אִישׁ תָּם וְיָשָׁר, יְרֵא אֱלֹהִים וְסָר מֵרָע, וְ</b>אחרי כל האסונות שקרו לו <b>עֹדֶנּוּ מַחֲזִיק בְּתֻמָּתוֹ. וַתְּסִיתֵנִי</b> פיתית אותי <b>בוֹ לְבַלְּעוֹ</b>, להשחית אותו <b>חִנָּם,</b> שהרי התברר שכל זה אינו מגיע לו. מה תאמר עליו עכשיו?
(ד) <b>וַיַּעַן הַשָּׂטָן אֶת־ה' וַיֹּאמַר: עוֹר בְּעַד־עוֹר.</b> אדם מוכן לתת את עורו של זולתו במקום עורו שלו. לחלופין, משל רווח הוא: אדם מסוכך בעור ידיו להגן על עור ראשו או אבר חיוני אחר מפגיעה, <b>וְכֹל אֲשֶׁר לָאִישׁ יִתֵּן בְּעַד נַפְשׁוֹ.</b> פגיעותו של האדם מרוכזת בו עצמו. במאבקו לשרוד הוא יסכים לתת הכול תמורת חייו. עד כה נפגעו רק ילדיו ורכושו אבל הוא עצמו נשאר כפי שהיה, ולכן הוא מברך את ה'.
(ה) <b>אוּלָם שְׁלַח־נָא יָדְךָ וְגַע אֶל־עַצְמוֹ וְאֶל־בְּשָׂרוֹ,</b> – <b>אִם־לֹא</b> כשהוא עצמו ייפגע <b>אֶל־פָּנֶיךָ</b>, ישירות <b>'יְבָרְכֶךָּ'</b>, שוב, בלשון הפוכה.
(ו) <b>וַיֹּאמֶר ה' אֶל־הַשָּׂטָן: הִנּוֹ בְיָדֶךָ.</b> הרשות נתונה לך להציק לו ככל רצונך, <b>אַךְ אֶת־נַפְשׁוֹ שְׁמֹר.</b> עליך לשמור שיישאר בחיים.
(ז) <b>וַיֵּצֵא הַשָּׂטָן מֵאֵת פְּנֵי ה', וַיַּךְ</b>, השטן הכה <b>אֶת־אִיּוֹב בִּשְׁחִין</b>, מחלת עור, <b>רָע מִכַּף רַגְלוֹ וְעַד קָדְקֳדוֹ.</b> מחלה זו אינה רק מציקה בכאביה לסובל ממנה; היא גם מרחיקה אותו מאחרים, וכך הוא נותר אומלל, בודד ובזוי. כל עורו גירד. מִכַּף רַגְלוֹ וְעַד קָדְקֳדוֹ.
(ח) על כן – <b>וַיִּקַּח־לוֹ חֶרֶשׂ</b>, חרס <b>לְהִתְגָּרֵד בּוֹ, וְהוּא יֹשֵׁב בְּתוֹךְ־הָאֵפֶר.</b> הגרד שגורם השחין והפציעות הנובעות ממנו מחמירים בעת לבישת בגדי הצמר, שהיו מקובלים בימי איוב. האפר הדק הוא משענת רכה ועדינה למי שעורו מודלק, והמגע בו הקל על הכאבים ועל הגירוד הקשה.
(ט) <b>וַתֹּאמֶר לוֹ אִשְׁתּוֹ:</b> אחרי כל הייסורים הללו <b>עֹדְךָ מַחֲזִיק בְּתֻמָּתֶךָ</b> ונשאר ירא ה'?! <b>'בָּרֵךְ' אֱלֹהִים וָמֻת.</b> אלוקים יעניש אותך עונש מוות על קללתך, ואז תיפטר מייסוריך ותמצא מנוחה במותך. אשת איוב יודעת שאין דרך לחמוק מן הייסורים שאלוקים מביא, אלא במעין התאבדות.
(י) <b>וַיֹּאמֶר אֵלֶיהָ: כְּדַבֵּר אַחַת הַנְּבָלוֹת תְּדַבֵּרִי,</b> והרי את אשה הגונה. <b>גַּם</b>, האם <b>אֶת־הַטּוֹב נְקַבֵּל מֵאֵת הָאֱלֹהִים, וְאֶת־הָרָע לֹא נְקַבֵּל</b>?! האם אנחנו מתנים עם אלוקים שנעבוד אותו רק אם יעניק לנו מטובתו? <b>בְּכָל־זֹאת,</b> למרות כל מה שקרה לו, <b>לֹא־חָטָא אִיּוֹב בִּשְׂפָתָיו.</b> חייו אינם חיים, והוא איש שבור, מיוסר וחולה, ואף על פי כן לא הוציא מפיו דיבור מגונה.
(יא) <b>וַיִּשְׁמְעוּ שְׁלֹשֶׁת רֵעֵי אִיּוֹב אֵת כָּל־הָרָעָה הַזֹּאת הַבָּאָה עָלָיו, וַיָּבֹאוּ אִישׁ מִמְּקֹמוֹ: אֱלִיפַז הַתֵּימָנִי,</b> שבא מן העיר תימן שבארץ אדום, <b>וּבִלְדַּד הַשּׁוּחִי וְצוֹפַר הַנַּעֲמָתִי, וַיִּוָּעֲדוּ יַחְדָּו לָבוֹא לָנוּד־לוֹ</b>, להשתתף בצערו <b>וּלְנַחֲמוֹ</b> ככל יכולתם.
(יב) <b>וַיִּשְׂאוּ אֶת־עֵינֵיהֶם מֵרָחוֹק</b> לכיוונו, <b>וְלֹא הִכִּירֻהוּ.</b> הם ראו שכל סביבתו הרוסה, והוא עצמו מוכה שחין, ומן הסתם ערום או ערום למחצה מחמת כאבי השחין, <b>וַיִּשְׂאוּ קוֹלָם וַיִּבְכּוּ, וַיִּקְרְעוּ אִישׁ מְעִלוֹ, וַיִּזְרְקוּ עָפָר עַל־רָאשֵׁיהֶם הַשָּׁמָיְמָה.</b> הם התאבלו בדרכים שונות נוכח המראה הקשה.
(יג) <b>וַיֵּשְׁבוּ אִתּוֹ לָאָרֶץ</b>, על הארץ <b>שִׁבְעַת יָמִים וְשִׁבְעַת לֵילוֹת, וְאֵין־דֹּבֵר אֵלָיו דָּבָר.</b> הם לא פתחו בדברים, <b>כִּי רָאוּ כִּי־גָדַל הַכְּאֵב מְאֹד,</b> וכאשר הכאב גדול, כל דיבור גורם מועקה ומכאוב. בינתיים ישבו, המתינו וכאבו את כאבו מתוך ידידות.
<h2>פרק ג</h2>
(א) <b>אַחֲרֵי־כֵן</b> – אחרי שישב ושתק, <b>פָּתַח אִיּוֹב אֶת־פִּיהוּ וַיְקַלֵּל אֶת־יוֹמוֹ.</b> איוב ביטא את כאבו הפשוט על אבדן הכול, ואת תהייתו על ערך חייו בהגיעו לשפל זה, ולא בא לערוך חשבון עם אלוקים.
(ב) <b>וַיַּעַן אִיּוֹב וַיֹּאמַר׃</b>
(ג) איוב מקלל את חייו: הלוואי ש<b>יֹאבַד</b> ה<b>יוֹם אִוָּלֶד בּוֹ,</b> שנולדתי בו, <b>וְ</b>יאבד גם <b>הַלַּיְלָה</b> שבו <b>אָמַר</b> מי שאמר<b>: </b><b>הֹרָה</b>, נהֱרה, התעבר הוולד שהפך <b>גָבֶר,</b> התחיל הריוני.
(ד) לוואי ש<b>הַיּוֹם הַהוּא</b> – שנולדתי בו, <b>יְהִי</b> יום של <b>חֹשֶׁךְ, אַל־יִדְרְשֵׁהוּ אֱלוֹהַּ מִמַּעַל.</b> מי יתן שאלוקים ישכח אותו, <b>וְאַל־תּוֹפַע</b>, תזרח <b>עָלָיו נְהָרָה,</b> אורה.
(ה) <b>יִגְאָלֻהוּ</b>, יטנפו את היום הזה <b>חֹשֶׁךְ וְצַלְמָוֶת. תִּשְׁכָּן־עָלָיו עֲנָנָה</b> להחשיכו, חושך וצלמוות <b>יְבַעֲתֻהוּ</b>, יפילו על היום הזה אימה <b>כִּמְרִירֵי יוֹם,</b> שדים או כוחות רעים המופיעים בכל יום.
(ו) <b>הַלַּיְלָה הַהוּא</b> – שבו נוצרתי, ראוי היה ש<b>יִקָּחֵהוּ אֹפֶל,</b> ייבלע בעלטה. <b>אַל־יִחַדְּ</b>, ייסָּפר <b>בִּימֵי שָׁנָה, בְּמִסְפַּר יְרָחִים</b>, חודשים <b>אַל־יָבֹא,</b> לא ייכלל. אותו לילה צריך היה להימחק מן הלוח, כך שלא ייכנס לחשבון הימים ולא לחשבון החודשים.
(ז) <b>הִנֵּה הַלַּיְלָה הַהוּא יְהִי גַלְמוּד,</b> יישאר לבד, <b>אַל־תָּבוֹא רְנָנָה</b>, שמחה <b>בוֹ.</b>
(ח) <b>יִקְּבֻהוּ</b>, את הלילה ההוא יקללו <b>אֹרְרֵי־יוֹם.</b> המקללים את יומם, <b>הָעֲתִידִים</b>, הנכונים ל<b>עֹרֵר לִוְיָתָן</b> עליהם לבלעם, או: היודעים כיצד לעורר אפילו את הלוויתן הנורא ממקומו.
(ט) לוּ <b>יֶחְשְׁכוּ כּוֹכְבֵי נִשְׁפּוֹ</b>, ערבו, או: חושכו של הלילה ההוא. אותו לילה <b>יְקַו</b>, יקווה <b>לְאוֹר וָאַיִן,</b> והאור לא יגיע לסיימו, <b>וְאַל־יִרְאֶה בְּעַפְעַפֵּי־שָׁחַר.</b> עיניו העצומות של הלילה ההוא לא יזכו כביכול להיפקח על ידי השחר.
(י) מר לי <b>כִּי לֹא סָגַר דַּלְתֵי בִטְנִי,</b> בטן אמי. אילו סגר בעדי מלהיוולד, הכול היה טוב יותר, שכן אז – <b>וַיַּסְתֵּר עָמָל מֵעֵינָי,</b> היה נעלם מתודעתי כל הסבל הזה.
(יא) <b>לָמָּה לֹּא מֵרֶחֶם אָמוּת,</b> מתִּי כבר ברחם, או לפחות <b>מִבֶּטֶן יָצָאתִי וְאֶגְוָע</b>? עדיף היה לוּ גוועתי מיד עם הולדתי.
(יב) ואם כבר נולדתי – <b>מַדּוּעַ קִדְּמוּנִי</b>, המתינו לי <b>בִרְכָּיִם</b>, שעליהן הושיבו אותי לאחר שנולדתי?! <b>וּמַה־שָּׁדַיִם כִּי אִינָק</b>?! לשם מה ינקתי משדי אמי?!
(יג) אילולי נולדתי או אילולי טופלתי מיד עם לידתי – <b>כִּי־עַתָּה שָׁכַבְתִּי</b> בקבר <b>וְאֶשְׁקוֹט, יָשַׁנְתִּי</b> ו<b>אָז יָנוּחַ לִי.</b> הייתי נח בשלום על משכבי. הייתי רוצה להצטרף אל המתים שוכני שאול.
(יד) הרי בשאול הייתי יכול לדור גם <b>עִם־מְלָכִים וְיֹעֲצֵי אָרֶץ הַבֹּנִים</b>, שבנו ערים <b>חֳרָבוֹת לָמוֹ,</b> להם, לפרסום שמם. ואחר כך נסתלקו מן העולם.
(טו) <b>אוֹ עִם־שָׂרִים</b> שיש <b>זָהָב לָהֶם, הַמְמַלְאִים בָּתֵּיהֶם כָּסֶף,</b> ולבסוף מתו.
(טז) <b>אוֹ</b> מדוע <b>כְנֵפֶל טָמוּן</b>, קבור <b>לֹא אֶהְיֶה.</b> או <b>כְּעֹלְלִים</b>, תינוקות ש<b>לֹא־רָאוּ אוֹר,</b> שנפטרו עוד קודם שהספיקו לראות עולם.
(יז) עדיף היה שלא הייתי חי כלל, כי <b>שָׁם</b> – בקבר, אפילו <b>רְשָׁעִים חָדְלוּ רֹגֶז,</b> טרדות וצרות, דאגות וכעסים. שם גם הם אינם זוממים מזימות ואינם חרדים וגועשים כמו בחייהם. <b>וְשָׁם</b> – בקבר, <b>יָנוּחוּ יְגִיעֵי כֹחַ,</b> העייפים,
(יח) <b>יַחַד</b>, כל ה<b>אֲסִירִים שַׁאֲנָנוּ,</b> רגועים. שם אין מכים אותם עוד ו<b>לֹא שָׁמְעוּ קוֹל נֹגֵשׂ.</b> איש אינו מרים קולו לרדות בהם.
(יט) יחד, בשוויון מלא <b>קָטֹן וְגָדוֹל שָׁם</b> – בשאול <b>הוּא, וְעֶבֶד</b> שם <b>חָפְשִׁי מֵאֲדֹנָיו.</b> המוות משחרר ממעמדות ומצרות, ומעניק לכול חירות ומנוחה.
(כ) כיוון שכך, <b>לָמָּה יִתֵּן</b> אלוקים <b>לְעָמֵל</b>, לַסובל <b>אוֹר</b>, מראה עולם?! <b>ו</b>מה הטעם שייתן <b>חַיִּים לְמָרֵי נָפֶשׁ</b>, למסכנים?!
(כא) <b>הַ</b>סובלים כל ימיהם <b>מְחַכִּים לַמָּוֶת</b> – <b>וְאֵינֶנּוּ,</b> ואין הוא מגיע, <b>וַיַּחְפְּרֻהוּ</b>, הם מחפשים אותו ומחטטים בחורים ובסדקים יותר <b>מ</b>חיפוש אחר <b>מַטְמוֹנִים.</b>
(כב) <b>הַשְּׂמֵחִים אֱלֵי־גִיל יָשִׂישׂוּ,</b> כמה ישמחו <b>כִּי</b>, כאשר <b>יִמְצְאוּ־קָבֶר.</b>
(כג) כל זה אמור באשר אלי – <b>לְגֶבֶר אֲשֶׁר־דַּרְכּוֹ נִסְתָּרָה</b> חשך עליו עולמו, <b>וַיָּסֶךְ אֱלוֹהַּ</b>, אלוקים פרש מסך כדי שלא יראה עוד את פניו <b>בַּעֲדוֹ.</b>
(כד) <b>כִּי־לִפְנֵי</b> שאני אוכל את <b>לַחְמִי, אַנְחָתִי תָבֹא</b> מכאבי, <b>וַיִּתְּכוּ</b>, נשפכות <b>כַמַּיִם שַׁאֲגֹתָי,</b> צעקותי.
(כה) <b>כִּי פַחַד פָּחַדְתִּי וַיֶּאֱתָיֵנִי,</b> ובאו אלי הדברים שמהם פחדתי, <b>וַאֲשֶׁר יָגֹרְתִּי</b>, מה שפחדתי מפניו <b>יָבֹא לִי.</b>
(כו) <b>לֹא שָׁלַוְתִּי</b>, הייתי שלו <b>וְלֹא שָׁקַטְתִּי וְלֹא־נָחְתִּי, וַיָּבֹא רֹגֶז,</b> זעזוע.
<h2>פרק ד</h2>
(א) <b>וַיַּעַן אֱלִיפַז הַתֵּימָנִי וַיֹּאמַר׃</b>
(ב) מה קרה לך? <b>הֲנִסָּה דָבָר</b> האם מיד כאשר מגיע דבר ניסיון – אסון או מהומה – <b>אֵלֶיךָ, תִלְאֶה</b>, אתה מתעייף ונשבר?! <b>וַעְצֹר</b>, ולבלום <b>בְּמִלִּין</b>, מלים <b>מִי יוּכָל</b>?! אי-אפשר לשתוק נוכח דבריך.
(ג) <b>הִנֵּה</b> קודם לכן, כשהיה מעמדך גבוה, <b>יִסַּרְתָּ</b>, הטפת מוסר והנחית <b>רַבִּים</b> כיצד להתנהג. <b>וְיָדַיִם רָפוֹת תְּחַזֵּק.</b> כאשר באו אליך אנשים מסכנים, חיזקת את רוחם.
(ד) את ה<b>כּוֹשֵׁל יְקִימוּן מִלֶּיךָ,</b> מילותיך. <b>וּבִרְכַּיִם כֹּרְעוֹת</b>, שאין בהן די כוח לעמוד, <b>תְּאַמֵּץ,</b> חיזקת.
(ה) <b>כִּי עַתָּה</b> כש<b>תָּבוֹא</b> הצרה <b>אֵלֶיךָ</b> – <b>וַתֵּלֶא,</b> תש כוחך?! <b>תִּגַּע עָדֶיךָ</b>, כשהיא מגיעה עד אליך – <b>וַתִּבָּהֵל.</b> אתה נבהל?!
(ו) <b>הֲלֹא יִרְאָתְךָ</b>, יראת ה' שלך הייתה ראויה להיות <b>כִּסְלָתֶךָ,</b> ביטחונך, יציבותך, <b>תִּקְוָתְךָ וְתֹם דְּרָכֶיךָ.</b> אתה יכול להישען על דרכיך השלמות מן העבר.
(ז) <b>זְכָר</b>, היזכר וחשוב <b>נָא, מִי הוּא</b>, האם קרה שאדם <b>נָקִי אָבָד</b>?! <b>וְאֵיפֹה</b> אירע שאנשים <b>יְשָׁרִים נִכְחָדוּ</b>?! הרי אתה יודע שלא כך קורה.
(ח) <b>כַּאֲשֶׁר רָאִיתִי חֹרְשֵׁי</b>, מתכנני <b>אָוֶן,</b> עוון, <b>וְזֹרְעֵי עָמָל</b>, חטא או פגם – הם ש<b>יִקְצְרֻהוּ,</b> יישאו בתוצאות מזימותיהם ומעשיהם.
(ט) <b>מִנִּשְׁמַת אֱלוֹהַּ</b> רק נושף עליהם אלוקים בכעסו, וכבר הם <b>יֹאבֵדוּ, וּמֵרוּחַ אַפּוֹ</b> הם <b>יִכְלוּ,</b> מושמדים.
(י) אפילו ביטויו הראשון של הזעם האלוקי מערער את החזקים ביותר – מיד נשמעים <b>שַׁאֲגַת אַרְיֵה וְקוֹל שָׁחַל,</b> אריה, <b>וְשִׁנֵּי כְפִירִים</b>, גורי אריות <b>נִתָּעוּ,</b> נשברים.
(יא) <b>לַיִשׁ</b> – כינוי נוסף לאריה, אולי לשלב מסוים בהתפתחותו או לזן מסוים, <b>אֹבֵד</b>, נשמד או מאבד עשתונות <b>מִבְּלִי טָרֶף,</b> <b>וּבְנֵי לָבִיא</b> הצעירים, שלשם הגנה צריכים להיות ביחד בקטנותם, <b>יִתְפָּרָדוּ,</b> מתפזרים מבהלה ואובדים. כאשר אלוקים זועם, גם מי שרואה את עצמו חזק כאריה נשבר ונכחד.
(יב) על אליפז שרתה רוח עליונה. כאן הוא מתאר חזון נבואי הנוגע לסודות ההתרחשויות בעולם, שנגלה לו. כמו אצל שאר נביאי אומות העולם חווייתו הנבואית של אליפז הופיעה בחזון הלילה: <b>וְאֵלַי דָּבָר יְגֻנָּב.</b> לא שמעתי אותו במישרין, אלא בגנבה כביכול. <b>וַתִּקַּח</b>, קלטה <b>אָזְנִי שֵׁמֶץ מֶנְהוּ,</b> מעט ממנו.
(יג) מה שידוע לי על עניינים עליונים, מקורו <b>בִּשְׂעִפִּים</b>, מחשבות שנבעו <b>מֵחֶזְיוֹנוֹת לָיְלָה,</b> כמו מתוך חלום, <b>בִּנְפֹל</b>, בשעה שנופלת <b>תַּרְדֵּמָה עַל־אֲנָשִׁים.</b> אז שמעתי את הדברים.
(יד) <b>פַּחַד קְרָאַנִי</b>, תקף אותי מול ההתגלות <b>וּרְעָדָה, וְ</b>את <b>רֹב עַצְמֹתַי</b>, עצמותי הרבות <b>הִפְחִיד</b> והרעיד.
(טו) <b>וְרוּחַ</b> עליון <b>עַל־פָּנַי יַחֲלֹף,</b> והיא <b>תְּסַמֵּר שַׂעֲרַת בְּשָׂרִי.</b> שערות גופי סמרו.
(טז) נוכחתי שמשהו <b>יַעֲמֹד,</b> נמצא, <b>וְ</b>אולם <b>לֹא־אַכִּיר מַרְאֵהוּ.</b> לא זיהיתי אותו. <b>תְּמוּנָה לְנֶגֶד עֵינָי,</b> ולא ידעתי מהי. <b>דְּמָמָה ו</b>בכל זאת <b>קוֹל</b> בתוכה <b>אֶשְׁמָע.</b> והקול אומר:
(יז) <b>הַ</b>אם בוויכוח בין האדם ואלוקיו <b>אֱנוֹשׁ</b>, אדם יותר <b>מֵאֱלוֹהַּ יִצְדָּק</b>?! <b>אִם־מֵעֹשֵׂהוּ יִטְהַר־גָּבֶר</b>?! האם הוא יכול להיות טהור יותר מבוראו?!
(יח) <b>הֵן</b>, הרי אלוקים אפילו <b>בַּעֲבָדָיו</b>, שרפים וצבא מרום <b>לֹא יַאֲמִין, וּבְמַלְאָכָיו יָשִׂים תָּהֳלָה,</b> מייחס להם הוללות, רואה בהם פגם, ואינו סומך עליהם.
(יט) <b>אַף</b> יותר מכך ייראו לפניו חולשותיהם של בני האדם <b>שֹׁכְנֵי</b>, הגרים ב<b>בָתֵּי־חֹמֶר,</b> בתים העשויים מחומר, שהם משל לגוף, <b>אֲשֶׁר־בֶּעָפָר יְסוֹדָם,</b> שבתשתיתם עפר, ואשר <b>יְדַכְּאוּם</b>, הם מדוכאים וכָלים אפילו <b>לִפְנֵי</b>, על ידי <b>עָשׁ.</b>
(כ) <b>מִבֹּקֶר לָעֶרֶב</b>, עד ערב <b>יֻכַּתּוּ,</b> בני אדם נשברים. מה שסודק את עולמם בבוקר מגיע לידי שבר בלילה. <b>מִבְּלִי מֵשִׂים לָנֶצַח יֹאבֵדוּ.</b> הם אובדים בלי ששמו לב אליהם.
(כא) <b>הֲלֹא</b> כשאלוקים מניח את ידו לרעה על בני האדם, <b>נִסַּע</b>, נוסע ומתפזר <b>יִתְרָם בָּם,</b> שרידיהם. הם נהרסים ומחוסלים כליל, וסופם ש<b>יָמוּתוּ וְלֹא בְחָכְמָה.</b> במשפט בין אלוקים והאדם, לא יצאו בני האדם, הברואים הקטנים והשפלים, לעולם וידם על העליונה.
<h2>פרק ה</h2>
(א) אם רצונך לקרוא ולזעוק – אדרבא, <b>קְרָא־נָא,</b> אבל <b>ה</b>אם <b>יֵשׁ עוֹנֶךָּ</b>, מי שיענה לך?! <b>וְאֶל־מִי מִקְּדֹשִׁים</b>, מהמלאכים <b>תִּפְנֶה</b>?! אינך יכול לפנות בתפילה אלא לקדוש ברוך הוא לבדו. כאן מתאר אליפז את האוויל ואת גורלו המר. האוויל המדובר הוא מי שאינו פונה אל ה'. וייתכן שדבריו רומזים לאיוב עצמו.
(ב) <b>כִּי־לֶאֱוִיל</b>, את השוטה <b>יַהֲרָג־כָּעַשׂ,</b> הכעס, <b>וּפֹתֶה</b>, את הפתי, קל הדעת המתפתה בקלות <b>תָּמִית קִנְאָה.</b> ההיסחפות אחר רגשות עזים אופיינית למי שאינם חכמים, ובעטיה צפוי להם סוף רע.
(ג) <b>אֲנִי־רָאִיתִי אֱוִיל מַשְׁרִישׁ,</b> צומח ומתפתח, <b>וָאֶקּוֹב</b>, קיללתי את <b>נָוֵהוּ</b>, ביתו, שאסונו יבוא לו <b>פִתְאֹם</b> כדי לעצור את גדילתו.
(ד) <b>יִרְחֲקוּ בָנָיו</b> של האוויל הזה <b>מִיֶּשַׁע,</b> הם לא ייוושעו, <b>וְיִדַּכְּאוּ</b>, יהיו מדוכאים <b>בַשַּׁעַר,</b> בבית הדין של העיר, <b>וְאֵין מַצִּיל.</b>
(ה) <b>אֲשֶׁר קְצִירוֹ רָעֵב יֹאכֵל.</b> את מה שיקצור האוויל יאכלו רעבים אחרים. <b>וְ</b>הרעֵב <b>אֶל־מִצִּנִּים</b>, אל הסלים, או: גם את הקציר המוקף בגדר קוצים <b>יִקָּחֵהוּ, וְשָׁאַף</b> ישאף ויבלע <b>צַמִּים</b>, צמא את <b>חֵילָם</b> של בני האוויל.
(ו) אליפז מסביר את נפילת האוויל: <b>כִּי לֹא־יֵצֵא מֵעָפָר אָוֶן, וּמֵאֲדָמָה לֹא־יִצְמַח עָמָל.</b> החטאים והפגמים אינם נובעים מן הטבע;
(ז) <b>כִּי־אָדָם לְעָמָל יוּלָּד,</b> האדם הוא זה שמועד לעברה, מפח נפש ותסכול. <b>וּבְנֵי־רֶשֶׁף</b>, ניצוצות <b>יַגְבִּיהוּ עוּף</b>. כשם שטבעם של ניצוצות להתרומם, כך טבעו של אדם לחטוא.
(ח) <b>אוּלָם אֲנִי</b>, שלא כמו האוויל והפתי, <b>אֶדְרֹשׁ</b>, אֶפנה <b>אֶל־אֵל, וְאֶל־אֱלֹהִים אָשִׂים דִּבְרָתִי,</b> אַפנה את מילותי.
(ט) עליו בוודאי-אפשר לסמוך, שהרי הוא <b>עֹשֶׂה גְדֹלוֹת וְאֵין חֵקֶר,</b> שאי-אפשר לחקור אותן, <b>נִפְלָאוֹת עַד</b> ש<b>אֵין</b> להן <b>מִסְפָּר.</b>
(י) הוא <b>הַנֹּתֵן מָטָר עַל־פְּנֵי־אָרֶץ, וְשֹׁלֵחַ מַיִם</b> שירדו <b>עַל־פְּנֵי חוּצוֹת.</b>
(יא) <b>לָשׂוּם</b> המֵרים <b>שְׁפָלִים לְמָרוֹם,</b> עד השמים, <b>וְקֹדְרִים</b>, שבורים ומדוכאים <b>שָׂגְבוּ</b>, מתעלים, מתגברים ב<b>יֶשַׁע,</b> ישועה, מצד אחד.
(יב) ומצד שני, <b>מֵפֵר מַחְשְׁבוֹת עֲרוּמִים,</b> חכמים הבוטחים בערמתם, <b>וְלֹא־תַעֲשֶׂינָה יְדֵיהֶם תֻּשִׁיָּה,</b> וייבצר מהם לעשות כל מה שתכננו.
(יג) אלוקים <b>לֹכֵד</b> ומכשיל <b>חֲכָמִים בְּ</b>אמצעות <b>עָרְמָם,</b> ערמתם שלהם, <b>וַעֲצַת</b>, מזימתם של <b>נִפְתָּלִים</b>, אנשים מתוחכמים המבקשים תחבולות <b>נִמְהָרָה,</b> פזיזה וטיפשית.
(יד) עונשם יהיה ש<b>יוֹמָם</b>, ביום הם <b>יְפַגְּשׁוּ</b> ייפגשו עם <b>חֹשֶׁךְ, וְכ</b>מו ב<b>לַּיְלָה יְמַשְׁשׁוּ</b> ויגששו את דרכם <b>בַצָּהֳרָיִם.</b>
(טו) <b>וַיֹּשַׁע</b> ה' את העניים <b>מֵחֶרֶב, מִפִּיהֶם</b> הטורף של הרשעים, <b>וּמִיַּד חָזָק</b> הוא מציל את ה<b>אֶבְיוֹן.</b>
(טז) <b>וַתְּהִי לַדַּל תִּקְוָה, וְעֹלָתָה</b>, עוולה, רִשעה <b>קָפְצָה</b>, תסגור את <b>פִּיהָ.</b> גלגל חוזר בעולם. על כן אל תתייאש.
(יז) אל תבעט בייסורים שכן הם חלק מן התקשורת בין אלוקים והאדם. <b>הִנֵּה אַשְׁרֵי אֱנוֹשׁ</b>, אדם אשר <b>יוֹכִחֶנּוּ</b>, ייסר אותו <b>אֱלוֹהַּ, ו</b>את <b>מוּסַר</b>, הסבל שמביא עליך <b>שַׁדַּי</b>, ה' <b>אַל־תִּמְאָס.</b>
(יח) <b>כִּי הוּא יַכְאִיב וְיֶחְבָּשׁ</b> את המכה שהביא, <b>יִמְחַץ וְיָדָו תִּרְפֶּינָה.</b> הוא המכֶּה והוא המרפא.
(יט) <b>בְּשֵׁשׁ צָרוֹת יַצִּילֶךָּ, וּבְשֶׁבַע לֹא־יִגַּע בְּךָ רָע.</b> אלוקים יצילך מכל צרה. שש ושבע הם מספרים נוסחאיים המציינים ריבוי.
(כ) <b>בְּרָעָב פָּדְךָ</b>, הציל אותך <b>מִמָּוֶת, וּבְמִלְחָמָה</b> הוא מציל אותך <b>מִידֵי חָרֶב.</b>
(כא) <b>בְּשׁוֹט לָשׁוֹן</b>, כאשר ידברו בך דברים פוגעניים ומזיקים, <b>תֵּחָבֵא,</b> ה' יגן עליך, <b>וְלֹא־תִירָא מִשֹּׁד כִּי יָבוֹא.</b>
(כב) <b>לְשֹׁד וּלְכָפָן</b>, רעָב <b>תִּשְׂחָק,</b> תצחק. הם לא יאיימו עליך. <b>וּמֵחַיַּת הָאָרֶץ אַל־תִּירָא,</b> כי אלוקים יגן עליך מפניהם,
(כג) <b>כִּי עִם־אַבְנֵי הַשָּׂדֶה בְרִיתֶךָ.</b> האבנים, לא יהיו לך למכשול בדרכיך, הטבע כולו ישתף עמך פעולה <b>וְ</b>גם <b>חַיַּת הַשָּׂדֶה הָשְׁלְמָה־לָּךְ,</b> תשלים אתך ולא תיגע בך לרעה.
(כד) <b>וְיָדַעְתָּ כִּי־שָׁלוֹם</b> ישרור ב<b>אָהֳלֶךָ, וּפָקַדְתָּ נָוְךָ,</b> כאשר תתוודע אל ביתך בחזרתך מן הדרך – <b>וְלֹא תֶחֱטָא</b>, לא תחסר, תמצא את ביתך שלם.
(כה) <b>וְיָדַעְתָּ כִּי־רַב זַרְעֶךָ,</b> יהיו לך ילדים רבים, <b>וְצֶאֱצָאֶיךָ</b> ירבו <b>כְּעֵשֶׂב הָאָרֶץ.</b>
(כו) <b>תָּבוֹא בְכֶלַח אֱלֵי־קָבֶר.</b> תבוא בזמן הראוי, כלומר בשיבה טובה, אל הקבר <b>כַּעֲלוֹת גָּדִישׁ</b>, כמו איסוף ערמות היבול, שהוא שיאו של העמל שהושקע בתבואה <b>בְּעִתּוֹ.</b>
(כז) והוא חותם את נאומו: <b>הִנֵּה־זֹאת חֲקַרְנוּהָ,</b> ואכן <b>כֶּן־הִיא,</b> כך הוא סדר העולם. בסוף הנקי והישר אינו אובד, כאחריתו של האוויל. <b>שְׁמָעֶנָּה וְאַתָּה</b>, איוב, <b>דַע־לָךְ.</b> חשוב על הדברים הללו גם באופן אישי. אליפז רומז לאיוב: אם תקבל שאלוקים כיוון אליך את הסבל הזה, ותיכנע בפני הידיעה הזאת, תזכה להיוושע עוד בחייך. ה' יחזיר לך את כל מה שנגרע ממך, ותהיה אחריתך טובה.
<h2>פרק ו</h2>
(א) <b>וַיַּעַן אִיּוֹב וַיֹּאמַר׃</b>
(ב) <b>לוּ שָׁקוֹל יִשָּׁקֵל כַּעְשִׂי,</b> כעסי וכאבי, <b>וְ</b>אילו את <b>הַוָּתִי</b>, אסוני, שברי <b>בְּמֹאזְנַיִם יִשְׂאוּ־יָחַד,</b>
(ג) <b>כִּי־עַתָּה</b> משקל כאבי ומכתי יותר <b>מֵחוֹל</b> כל ה<b>יַמִּים</b> שבעולם <b>יִכְבָּד.</b> סבלי וכאבי כבדים ממה שאפשר למדוד. <b>עַל־כֵּן דְּבָרַי לָעוּ,</b> מגומגמים ואינם יוצאים כראוי.
(ד) <b>כִּי חִצֵּי שַׁדַּי</b>, החצים שירה בי אלוקים עדיין <b>עִמָּדִי, אֲשֶׁר</b> את <b>חֲמָתָם</b>, החֵמה והארס שבהם <b>שֹׁתָה רוּחִי. בִּעוּתֵי אֱלוֹהַּ</b>, הביעותים ששולח אלי ה' <b>יַעַרְכוּנִי,</b> עומדים במערכה, בקרב נגדי.
(ה) אין קינותי ותלונותי מגיעות מתוך מצב של שובע וסיפוק. אילו היה הכול כשורה, לא הייתי משמיע את קולות הכאב שלי: <b>ה</b>אם <b>יִנְהַק</b>, ינער, ישמיע קולות של אי-שביעות רצון <b>פֶּרֶא</b>, חמור בר <b>עֲלֵי־דֶשֶׁא</b>?! כאשר מזונו לפניו הוא אוכל בשקט. <b>אִם יִגְעֶה־שּׁוֹר עַל־בְּלִילוֹ</b>, תערובת האוכל שלו?!
(ו) ולגבי תשובתך, אליפז – הרי היא אינה מספקת את הרעב והמחסור שלי: <b>הֲיֵאָכֵל תָּפֵל מִבְּלִי־מֶלַח</b>?! אי-אפשר לאכול מאכל כזה. <b>אִם־יֶשׁ־טַעַם בְּרִיר חַלָּמוּת,</b> צמח שיש לו ריר חסר טעם?!
(ז) דבריך דומים למאכלים חסרי טעם אלה. <b>מֵאֲנָה לִנְגּוֹעַ</b> בהן <b>נַפְשִׁי, הֵמָּה כִּדְוֵי לַחְמִי,</b> כמו לחם של מכאוב בשבילי.
(ח) <b>מִי־יִתֵּן</b>, הלוואי ש<b>תָּבוֹא</b>, תתקבל <b>שֶׁאֱלָתִי,</b> בקשתי, <b>וְ</b>את <b>תִקְוָתִי יִתֵּן</b>, יממש <b>אֱלוֹהַּ.</b>
(ט) <b>וְיֹאֵל אֱלוֹהַּ וִידַכְּאֵנִי,</b> הלוואי שאלוקים יסכים לשבור אותי לחלוטין. <b>יַתֵּר</b>, ישחרר את <b>יָדוֹ וִיבַצְּעֵנִי,</b> ויכרית אותי. אילו הרג אותי היו נגמרים ייסורי.
(י) <b>וּתְהִי</b> מיתתי זאת <b>עוֹד נֶחָמָתִי, וַאֲסַלְּדָה</b>, ארָתע, ארעד <b>בְחִילָה,</b> באימה בבקשתי ממנו שימית אותי ו<b>לֹא יַחְמוֹל, כִּי־לֹא כִחַדְתִּי</b>, הסתרתי, טשטשתי את <b>אִמְרֵי קָדוֹשׁ</b>, הקדוש ברוך הוא.
(יא) <b>מַה־כֹּחִי כִי־אֲיַחֵל</b>?!כִי־אֲיַחֵל אין לי כוח לצפות ולקוות עוד. <b>וּמַה־קִּצִּי</b> יעלה בסופי <b>כִּי</b>, אם <b>אַאֲרִיךְ נַפְשִׁי,</b> אמשוך את סבלנותי לסבול עוד?! לְמה אוכל לצפות? הרי אני שבור מבחינה כלכלית, מבחינה חברתית, מבחינה אנושית ומבחינה גופנית.
(יב) ה<b>אִם־כֹּחַ אֲבָנִים כֹּחִי</b>?! <b>אִם־בְּשָׂרִי נָחוּשׁ</b>, עשוי נחושת?! הרי אינני אלא אדם, ואינני מחושל ועמיד כאבנים וכנחושת.
(יג) <b>הַאִם אֵין עֶזְרָתִי בִי</b>, האם אפילו אותם רֵעים שבאו לנחמני אינם באים לעזרתי, <b>וְתֻשִׁיָּה</b>, עצה <b>נִדְּחָה</b>, רחקה <b>מִמֶּנִּי</b>?!
(יד) האם העזרה והתושיה שעזבו אותי עברו <b>לַמָּס</b>, למי שממוסס וחומס <b>מֵרֵעֵהוּ חָסֶד, ו</b>למי ש<b>יִרְאַת שַׁדַּי יַעֲזוֹב</b>?!
(טו) <b>אַחַי</b>, רעי, שלכאורה ראוי שאסמוך עליהם, <b>בָּגְדוּ כְמוֹ־נָחַל</b> אכזב, שבו לפעמים זורמים מים ולפעמים הם חדלים, <b>כַּאֲפִיק</b> שבו <b>נְחָלִים יַעֲבֹרוּ,</b> אך כעת הוא יבש. מי הנחלים מכזיבים את הבוטח בהם בקור ובחום:
(טז) <b>הַקֹּדְרִים</b>, הקופאים <b>מִנִּי־קָרַח,</b> בגלל קרח; <b>עָלֵימוֹ</b>, עליהם <b>יִתְעַלֶּם</b>, נערם <b>שָׁלֶג.</b>
(יז) ואילו <b>בְּעֵת יְזֹרְבוּ</b> בשעת השרב הם <b>נִצְמָתוּ,</b> נכרתים. <b>בְּחֻמּוֹ</b> של האפיק המים <b>נִדְעֲכוּ</b>, נמסים, נעלמים <b>מִמְּקוֹמָם,</b> ולא נשאר מהם דבר.
(יח) <b>יִלָּפְתוּ</b>, מתעקמות <b>אָרְחוֹת דַּרְכָּם</b> של הנחלים, <b>יַעֲלוּ בַתֹּהוּ וְיֹאבֵדוּ.</b>
(יט) הצמאים המאוכזבים מיובש הנחלים, <b>הִבִּיטוּ</b> אל <b>אָרְחוֹת</b>, השיירות ההולכות ובאות מ<b>תֵּמָא,</b> עיר בערב; ל<b>הֲלִיכֹת</b>, השיירות ההולכות ובאות מ<b>שְׁבָא קִוּוּ־לָמוֹ,</b> להן.
(כ) אבל בפועל <b>בֹּשׁוּ</b>, התביישו, התאכזבו <b>כִי בָטָח,</b> ממה שבטחו בו קודם, <b>בָּאוּ עָדֶיהָ</b> – עד כל אחת מהשיירות שבה תלו את תקוותם, <b>וַיֶּחְפָּרוּ,</b> אכזבתם הביאה אותם לידי בושה ונמיכות רוח. אחיו של איוב, ואולי הכוונה למנחמיו, מאכזבים אותו. הוא מתאר את ציפייתו לדברי ניחומים של אמת בדימוי של הצמֵא למים, המשליך יהבו תחילה על נחלי אכזב שאינם משיבים את נפשו בצמָא, ואחר כך הוא מצפה למים מבני אדם הנודדים במדבר, אך גם אלה אינם מספקים לו את מבוקשו.
(כא) <b>כִּי־עַתָּה</b> אינכם מסורים אלי, אלא <b>הֱיִיתֶם לוֹ</b> – נעשיתם כאותו נחל מכזיב. או: אינכם אתי אלא שייכים למישהו אחר, אולי לאלוקים. <b>תִּרְאוּ חֲתַת</b>, שבר כלשהו – <b>וַתִּירָאוּ.</b> אינכם משתתפים עמי, ואינכם עוזרים לי.
(כב) <b>הֲכִי</b>, האם <b>אָמַרְתִּי: "הָבוּ</b>, תנו <b>לִי</b>?! הרי לא ביקשתי מכם דבר. <b>ו</b>האם ביקשתי ש<b>מִכֹּחֲכֶם</b> ומהונכם <b>שִׁחֲדוּ בַעֲדִי</b>, תשלמו כופר למעני?!
(כג) <b>ו</b>האם ציפיתי מכם שת<b>מַלְּטוּנִי</b>, תצילו אותי <b>מִיַּד־צָר,</b> מאויב, <b>וּמִיַּד עָרִיצִים</b>, חזקים <b>תִּפְדּוּנִי</b>, תושיעו אותי?!<b>"</b> דבר לא ביקשתי מכם. מדוע אפוא התנערתם ממני?!
(כד) אם רצונכם ללמד אותי – אדרבא, <b>הוֹרוּנִי</b>, לַמדו אותי <b>וַאֲנִי אַחֲרִישׁ,</b> אשתוק. <b>וּמַה־</b>ש<b>שָּׁגִיתִי הָבִינוּ</b>, הַסבירו <b>לִי.</b>
(כה) <b>מַה־נִּמְרְצוּ</b>, מאוד חזקים הם <b>אִמְרֵי־יֹשֶׁר, ו</b>הבה אשמע <b>מַה־יּוֹכִיחַ הוֹכֵחַ</b>, איזו תוכחה תישמע <b>מִכֶּם.</b>
(כו) <b>הַלְהוֹכַח מִלִּים תַּחְשֹׁבוּ</b>?! האם אתם חושבים שאם רק תגידו מלים יהיה בכך כדי תוכחה?! <b>וּ</b>בדברכם מלים ריקות מול ייסורי מתברר ש<b>לְרוּחַ</b>, להבל החשבתם <b>אִמְרֵי נוֹאָשׁ,</b> את דברי ייאושי.
(כז) <b>אַף־עַל־יָתוֹם</b>, שבחולשתו נבצר ממנו לענות ולהתגונן, <b>תַּפִּילוּ</b> נזק. ההתייחסות המילולית שאין בה כדי לכבד את מצבי הנואש כמוה כפגיעה ביתום. <b>וְתִכְרוּ</b>, תחפרו בור <b>עַל־רֵיעֲכֶם,</b> להכשיל בו את ידידכם.
(כח) ייתכן שבשלב זה הפנו הרעים את פניהם ממנו. איוב קורא: <b>וְעַתָּה</b> אדרבא, אם יש לכם טענות עלי, <b>הוֹאִילוּ פְנוּ־בִי,</b> אלי, <b>וְעַל־פְּנֵיכֶם</b>, ובפניכם <b>אִם־אֲכַזֵּב.</b> אני מתחייב שלא אשקר. אולי עתה רואה איוב שרעיו קמו ללכת. על כן הוא אומר להם:
(כט) <b>שֻׁבוּ־נָא, אַל־תְּהִי עַוְלָה,</b> והיווכחו לדעת שאין בי חטא. <b>וְשֻׁבוּ</b>, התעכבו <b>עוֹד, צִדְקִי־בָהּ</b> – בטענתי.
(ל) <b>הֲיֵשׁ־בִּלְשׁוֹנִי עַוְלָה</b>, עיוות?! ה<b>אִם־חִכִּי</b>, פי, דיבורי <b>לֹא־יָבִין הַוּוֹת</b>, את האסונות שאירעו אותי?!
<h2>פרק ז</h2>
(א) <b>הֲלֹא־צָבָא</b>, קצבה <b>ל</b>שְנות חיי <b>אֱנוֹשׁ</b>, אדם <b>עֲלֵ</b>י<b>־אָרֶץ, וְכִימֵי שָׂכִיר</b>, הנשכר לזמן מסוים ולא יפעל מעבר לו, כך קצובים <b>יָמָיו</b> של אדם. לאחר שאדם גומר את עבודתו בעולם, אין הוא נשאר בו אפילו רגע נוסף.
(ב) האדם בעולם <b>כְּעֶבֶד יִשְׁאַף־צֵל</b>. אין הוא חפשי, אך לפחות בעת שעבודו הוא מבקש לנוח קצת בצל, <b>וּכְשָׂכִיר יְקַוֶּה</b> לקבל את שכר <b>פָעֳלוֹ.</b>
(ג) <b>כֵּן</b> – כעבד שזמנו קצוב, והוא תלוי לחלוטין באדונו, <b>הָנְחַלְתִּי לִי</b>, נפלו בחלקי <b>יַרְחֵי־שָׁוְא.</b> חודשים ריקים מתוכן, <b>וְלֵילוֹת עָמָל</b>, ייסורים <b>מִנּוּ</b>, זימנו <b>לִי.</b>
(ד) <b>אִם־שָׁכַבְתִּי וְאָמַרְתִּי</b>, בלכתי לשכב בלילה אני אומר: <b>מָתַי אָקוּם, וּמִדַּד</b>, מדד לבי את ה<b>עָרֶב.</b> בייסורי המתנתי שיגיע קצו של הלילה. <b>וְשָׂבַעְתִּי נְדֻדִים</b>, נדודי שינה <b>עֲדֵי־נָשֶׁף,</b> עד הבוקר.
(ה) <b>לָבַשׁ</b>, התכסה <b>בְּשָׂרִי</b> ב<b>רִמָּה, וְגוּשׁ עָפָר</b> נעשה <b>עוֹרִי,</b> והוא <b>רָגַע</b>, נסדק, נבקע, <b>וַיִּמָּאֵס,</b> ונעשה מאוס.
(ו) לעומת לילות הייסורים, שנמשכו ללא סוף, <b>יָמַי</b>, ימי הטובה <b>קַלּוּ</b>, עזבו אותי מהר יותר <b>מִנִּי־אָרֶג,</b> ממהירות האריגה, <b>וַיִּכְלוּ</b>, הם הסתיימו <b>בְּאֶפֶס</b>, בלי שום <b>תִּקְוָה.</b>
(ז) ה', <b>זְכֹר כִּי</b> כמו <b>רוּחַ</b> חולפים <b>חַיָּי.</b> אינני יצור נצחי, ואין ביכולתי לשאת את כל זאת. <b>לֹא־תָשׁוּב עֵינִי לִרְאוֹת טוֹב,</b> כפי שראתה בעבר.
(ח) לאחר שאמות, <b>לֹא־תְשׁוּרֵנִי</b>, תראה אותי <b>עֵין רֹאִי,</b> העין שתרצה לראות אותי. אתה רק נותן <b>עֵינֶיךָ בִּי</b> – <b>ו</b>כבר <b>אֵינֶנִּי.</b>
(ט) כמו ש<b>כָּלָה</b>, מתפוגג ונעלם <b>עָנָן וַיֵּלַךְ, כֵּן יוֹרֵד</b> ל<b>שְׁאוֹל לֹא יַעֲלֶה.</b> המוות אינו הפיך.
(י) המת <b>לֹא־יָשׁוּב עוֹד לְבֵיתוֹ, וְלֹא־יַכִּירֶנּוּ עוֹד מְקוֹמוֹ</b> המכובד שהיה לו בחייו. המקום שבו חי יאבד כל זיקה אליו, ולא ישמר את זכרו.
(יא) אתה אינך מרפה מלייסרני, ו<b>גַם־אֲנִי לֹא אֶחֱשָׂךְ</b>, אמנע את <b>פִּי</b> מלדבר אליך. <b>אֲדַבְּרָה בְּצַר רוּחִי,</b> מתוך צרותי, <b>אָשִׂיחָה בְּמַר</b>, במרירות <b>נַפְשִׁי:</b>
(יב) <b>הֲיָם</b> המאיים להטביע הכול בתוכו <b>אָנִי, אִם־תַּנִּין,</b> יצור קדם שהחזקת בכוחך <b>כִּי־תָשִׂים עָלַי מִשְׁמָר</b>?! אינני מפלצת ים המבקשת להשתלט על עולם היישוב, שיש לבלמה כדי למנוע את פגיעתה הרעה.
(יג) <b>כִּי־אָמַרְתִּי</b> בלבי, קיוויתי<b>: תְּנַחֲמֵנִי עַרְשִׂי,</b> מיטתי, <b>יִשָּׂא בְשִׂיחִי מִשְׁכָּבִי.</b> אמצא מפלט מצרותי ומרירותי בשינה. אלא שגם אז לא יכולתי לנוח בשקט –
(יד) <b>וְחִתַּתַּנִי</b>, הפלת עלי אימה <b>בַחֲלֹמוֹת, וּמֵחֶזְיֹנוֹת</b> הלילה <b>תְּבַעֲתַנִּי,</b> הבהלת אותי.
(טו) <b>וַתִּבְחַר מַחֲנָק נַפְשִׁי.</b> נפשי מעדיפה להיחנק. ה<b>מָוֶת</b> טוב לה <b>מ</b>לחיות חיים כאלה ב<b>עַצְמוֹתָי,</b> בגופי.
(טז) <b>מָאַסְתִּי</b> בחיי כמות שהם. מאחר ש<b>לֹא־לְעֹלָם אֶחְיֶה, חֲדַל מִמֶּנִּי,</b> הפסק לייסרני והנח לי לחיות חיים שיש בהם תוחלת ומשמעות, <b>כִּי־הֶבֶל יָמָי.</b>
(יז) ב<b>מָה</b> נחשב <b>אֱנוֹשׁ כִּי תְגַדְּלֶנּוּ,</b> שאתה מעריך אותו, <b>ו</b>לפיכך – <b>כִי־תָשִׁית</b>, תשים <b>אֵלָיו לִבֶּךָ</b>?!
(יח) <b>וַתִּפְקְדֶנּוּ</b> אתה זוכר להשגיח עליו <b>לִבְקָרִים,</b> בכל בוקר, <b>לִרְגָעִים</b>, בכל רגע <b>תִּבְחָנֶנּוּ.</b> מדוע אתה מתבונן כל העת במידותיו ובמעשיו של האדם בהשגחה פרטית?!
(יט) <b>כַּמָּה</b> זמן <b>לֹא־תִשְׁעֶה</b>, תרפה <b>מִמֶּנִּי</b>?! <b>לֹא־תַרְפֵּנִי עַד־בִּלְעִי רֻקִּי,</b> אפילו זמן קצר כמשך זמן של בליעת רוק.
(כ) גם אם <b>חָטָאתִי, מָה אֶפְעַל לָךְ</b>?! הרי חטאי אינם משפיעים עליך כלל, <b>נֹצֵר</b>, שומר <b>הָאָדָם.</b> הרי אתה מרומם מכול. <b>לָמָה שַׂמְתַּנִי</b>, הפכת אותי <b>לְמִפְגָּע לָךְ,</b> מטרה לפגיעותיך, או כמי שעשוי לפגוע בך, כביכול, <b>וָאֶהְיֶה עָלַי,</b> עליך, כביכול, <b>לְמַשָּׂא</b>?!
(כא) <b>וּמֶה</b>, מדוע <b>לֹא־תִשָּׂא</b>, תסלח ל<b>פִשְׁעִי וְתַעֲבִיר אֶת־עֲוֹנִי</b>?!<b>כִּי־עַתָּה</b>, עוד מעט <b>לֶעָפָר אֶשְׁכָּב,</b> אקבר, <b>וְשִׁחַרְתַּנִי</b>, תחפש אותי – <b>וְאֵינֶנִּי.</b> הנח לי להשתחרר מהייסורים הללו. אחיה כמה שאחיה, אמות מתי שאמות, אך אין טעם להוסיף עוד סבל מתמשך. למרות שאיוב מזכיר כאן את חטאיו, אין הוא רואה בהם את הגורמים לסבלו. הוא מודה שכאדם יכול להיות שהוא חטא, אבל העונש שקיבל איננו מקביל לכל החטאים שהיו באפשרותו לעשות. אשר על כן, הוא לא מבין למה אירע לו כך, ויתרה מזו – הוא מתלונן. אם קודם לכן הוא תיאר כמה קשה לו וכמה הוא מיוסר, כעת הוא פשוט מבקש למות בשקט.
<h2>פרק ח</h2>
(א) <b>וַיַּעַן בִּלְדַּד הַשּׁוּחִי וַיֹּאמַר׃</b>
(ב) <b>עַד־אָן</b>, מתי, מדוע <b>תְּמַלֶּל</b> דברים <b>אֵלֶּה, וְ</b>עד מתי יצא <b>רוּחַ כַּבִּיר</b> כנגד אלוקים מ<b>אִמְרֵי־פִיךָ</b>?!
(ג) <b>הַ</b>אם <b>אֵל יְעַוֵּת מִשְׁפָּט, וְאִם־שַׁדַּי יְעַוֵּת־צֶדֶק</b>?! בלדד מטיח באיוב דברים שלא אמר. הרי איוב רק הביע את סבלו, ותהה מדוע אלוקים מכהו ללא הרף, כאילו יש להגן על העולם מפגיעתו הרעה. אולם בלדד, כאליפז, מניח שמאחורי דבריו של איוב יש תרעומת על משפטו של אלוקים, וכלפי זה הוא מגיב.
(ד) <b>אִם־בָּנֶיךָ חָטְאוּ־לוֹ</b> – לאלוקים – <b>וַיְשַׁלְּחֵם</b> למוות <b>בְּיַד</b>, כתוצאה מ<b>פִּשְׁעָם.</b>
(ה) טוב יהיה <b>אִם־אַתָּה</b> לעומתם <b>תְּשַׁחֵר</b>, תתחנן <b>אֶל־אֵל, וְאֶל־שַׁדַּי תִּתְחַנָּן.</b>
(ו) <b>אִם־זַךְ וְיָשָׁר אָתָּה</b> באמת, <b>כִּי־עַתָּה יָעִיר עָלֶיךָ</b> אלוקים את הטובה, <b>וְשִׁלַּם</b> לך כראוי ל<b>נְוַת</b>, מקום <b>צִדְקֶךָ.</b>
(ז) <b>וְ</b>גם אם <b>הָיָה רֵאשִׁיתְךָ מִצְעָר,</b> אתה מתחיל עתה בדלות ובשפלות, <b>וְאַחֲרִיתְךָ</b>, סופך <b>יִשְׂגֶּה</b>, יגדל <b>מְאֹד.</b>
(ח) <b>כִּי־שְׁאַל־נָא לְדֹר רִישׁוֹן,</b> ראשון, <b>וְכוֹנֵן</b>, וכוון את דעתך <b>לְחֵקֶר</b>, לְמה שחקרו <b>אֲבוֹתָם,</b> אבות הדורות הראשונים.
(ט) <b>כִּי</b> רק בני <b>תְמוֹל</b>, אתמול <b>אֲנַחְנוּ,</b> אנחנו צעירים מאוד, <b>וְ</b>לכן <b>לֹא נֵדָע</b> הכול, <b>כִּי</b> כמו <b>צֵל</b> חולף ונעלם <b>יָמֵינוּ עֲלֵי־אָרֶץ.</b>
(י) <b>הֲלֹא־הֵם</b> – אבותיך, <b>יוֹרוּךָ,</b> ילמדו אותך, <b>יֹאמְרוּ לָךְ, וּמִלִּבָּם יוֹצִאוּ מִלִּים,</b> וישטחו באוזניך את סדרם הנכון של הדברים<b>:</b>
(יא) <b>ה</b>אם <b>יִגְאֶה</b>, יגבה <b>גֹּמֶא</b>, קנה הצומח ליד ביצות ונחלים <b>בְּלֹא בִצָּה</b>?! האם <b>יִשְׂגֶּא</b>, יתפתח <b>אָחוּ</b>, שם כללי לצמחייה שליד המים, או: מין ערבה <b>בְלִי־מָיִם</b>?!
(יב) בלא תשתית של מים <b>עֹדֶנּוּ בְאִבּוֹ</b>, ברעננותו ו<b>לֹא</b> ראוי שכה צעיר הוא <b>יִקָּטֵף, וְ</b>הנה <b>לִפְנֵי כָל־חָצִיר יִיבָשׁ,</b> יתייבש.
(יג) <b>כֵּן</b>, כך <b>אָרְחוֹת</b>, דרכיהם של <b>כָּל־שֹׁכְחֵי אֵל.</b> שוכחי ה' יקמלו מהר משום שהם נטשו את מה שאמור להזין אותם. <b>וְתִקְוַת חָנֵף</b>, רשע <b>תֹּאבֵד,</b>
(יד) <b>אֲשֶׁר־יָקוֹט</b>, ייכרת, יתמעט, או: קורים דקים <b>כִּסְלוֹ,</b> משענתו שעליה הוא סומך, <b>וּבֵית עַכָּבִישׁ מִבְטַחוֹ.</b> הוא משליך יהבו על קורים שאין בהם ממש.
(טו) הוא <b>יִשָּׁעֵן עַל־בֵּיתוֹ</b> – <b>וְלֹא יַעֲמֹד, יַחֲזִיק בּוֹ</b> – <b>וְלֹא יָקוּם.</b> אי-אפשר לסמוך על בית כזה.
(טז) <b>רָטֹב הוּא</b>, היה הצמח הזה <b>לִפְנֵי</b> זריחת <b>שָׁמֶשׁ</b>, או: מול השמש. <b>וְעַל־גַּנָּתוֹ</b>, בגינתו <b>יוֹנַקְתּוֹ</b>, שורשיו <b>תֵצֵא.</b>
(יז) ואולם אם <b>עַל־גַּל</b> אבנים<b>שָׁרָשָׁיו יְסֻבָּכוּ, בֵּית אֲבָנִים יֶחֱזֶה</b>, ואין לצמח במה לאחוז וממה לחיות.
(יח) <b>אִם־יְבַלְּעֶנּוּ</b>, יעקרו אותו במצב זה <b>מִמְּקֹמוֹ</b> – <b>וְכִחֶשׁ בּוֹ</b> מקומו ויאמר<b>: לֹא רְאִיתִיךָ.</b> לא הכרתי אותך כלל. לא נשאר ממך זכר.
(יט) <b>הֶן־הוּא מְשׂוֹשׂ דַּרְכּוֹ,</b> זו 'שמחתו' ואחרית 'הצלחתו'. או: מסוס, ריקבון. הצמח עומד להירקב <b>וּ</b>לוואי ש<b>מֵעָפָר</b> שבמקום <b>אַחֵר יִצְמָחוּ.</b>
(כ) <b>הֶן</b>, הרי <b>אֵל לֹא יִמְאַס</b> אדם <b>תָּם,</b> שלם. אם אתה אכן איש ישר, ה' יעזור לך, <b>וְ</b>אולם הוא <b>לֹא־יַחֲזִיק בְּיַד</b>, יסייע לאנשים <b>מְרֵעִים.</b>
(כא) אם צדיק אתה – הוא יעזור לך <b>עַד</b> שהוא <b>יְמַלֵּה</b>, ימלא ב<b>שְׂחוֹק</b> את <b>פִּיךָ, ו</b>את <b>שְׂפָתֶיךָ</b> ב<b>תְרוּעָה,</b> רינה, קולות שמחה.
(כב) ואילו <b>שֹׂנְאֶיךָ יִלְבְּשׁוּ־בֹשֶׁת,</b> בושה, <b>וְאֹהֶל רְשָׁעִים אֵינֶנּוּ.</b>
<h2>פרק ט</h2>
(א) <b>וַיַּעַן אִיּוֹב וַיֹּאמַר׃</b>
(ב) <b>אָמְנָם יָדַעְתִּי כִי־כֵן</b>, כדבריכם, שה' גדול ואי-אפשר לדון אתו, <b>וּמַה־יִּצְדַּק אֱנוֹשׁ עִם־אֵל</b>?! אני יודע שאדם שיבוא להידיין עמו, לא יצא מנצח בדין.
(ג) <b>אִם־יַחְפֹּץ</b> אדם <b>לָרִיב עִמּוֹ, לֹא־יַעֲנֶנּוּ</b> אלוקים אפילו על טענה <b>אַחַת מִנִּי־אָלֶף.</b>
(ד) כי אלוקים <b>חֲכַם לֵבָב וְאַמִּיץ כֹּחַ. מִי־הִקְשָׁה</b>, דיבר קשות <b>אֵלָיו וַיִּשְׁלָם</b>, ויצא שלם מן העימות אתו?!
(ה) <b>הַמַּעְתִּיק</b>, מֵזיז <b>הָרִים וְלֹא יָדָעוּ, אֲשֶׁר הֲפָכָם בְּאַפּוֹ,</b> בכעסו.
(ו) <b>הַמַּרְגִּיז</b>, מרעיד <b>אֶרֶץ מִמְּקוֹמָהּ, וְעַמּוּדֶיהָ</b> של הארץ <b>יִתְפַּלָּצוּן,</b> יתנועעו, יחרדו.
(ז) <b>הָאֹמֵר לַחֶרֶס</b>, שמש, שלא לזרוח – <b>וְלֹא יִזְרָח.</b> <b>וּבְעַד</b> אור ה<b>כּוֹכָבִים יַחְתֹּם,</b>יעלים.
(ח) ה<b>נֹטֶה שָׁמַיִם לְבַדּוֹ, וְדוֹרֵךְ עַל־בָּמֳתֵי</b> גובהי <b>יָם.</b>
(ט) <b>עֹשֶׂה־עָשׁ, כְּסִיל וְכִימָה,</b> קבוצות כוכבים. <b>וְחַדְרֵי תֵמָן,</b> שאולי הם כוכבים דרומיים יותר.
(י) <b>עֹשֶׂה גְדֹלוֹת עַד־אֵין חֵקֶר,</b> שאי-אפשר לחקור אותן, <b>וְנִפְלָאוֹת עַד־אֵין מִסְפָּר.</b>
(יא) <b>הֵן</b> גם אם הוא כביכול <b>יַעֲבֹר עָלַי</b> על פני – <b>וְלֹא אֶרְאֶה</b> אותו, <b>וְיַחֲלֹף</b> – <b>וְלֹא־אָבִין לוֹ,</b> את דרכיו.
(יב) <b>הֵן</b> אם הוא <b>יַחְתֹּף</b>, יחטוף – <b>מִי יְשִׁיבֶנּוּ</b> – את הדבר החטוף מידו?! ו<b>מִי־יֹאמַר אֵלָיו: "מַה־תַּעֲשֶׂה"</b>?! מדוע אתה עושה כך?!
(יג) <b>אֱלוֹהַּ לֹא־יָשִׁיב</b>, יבלום את <b>אַפּוֹ, תַּחְתָּו שָׁחֲחוּ</b>, נכנעים <b>עֹזְרֵי רָהַב,</b> יצור או כוח המתקומם נגד השלטון האלוהי בעולם.
(יד) כיוון שכך, <b>אַף כִּי־אָנֹכִי אֶעֱנֶנּוּ</b>?! <b>אֶבְחֲרָה דְבָרַי עִמּוֹ</b>?! קל וחומר שאני, בן אדם, לא אוכל לבוא לדין ודברים אתו.
(טו) <b>אֲשֶׁר</b> על כן, גם <b>אִם־צָדַקְתִּי לֹא אֶעֱנֶה,</b> לא אבוא לדין אתו, אלא <b>לִמְשֹׁפְטִי</b>, לשופטי, אלוקים <b>אֶתְחַנָּן.</b>
(טז) ובכל זאת אינני אופטימי, שכן גם <b>אִם־קָרָאתִי וַיַּעֲנֵנִי, לֹא־אַאֲמִין כִּי־יַאֲזִין קוֹלִי</b> ויתייחס לתחנוני.
(יז) <b>אֲשֶׁר־בִּשְׂעָרָה</b>, ברוח סערה <b>יְשׁוּפֵנִי,</b> הוא כותש אותי, <b>וְהִרְבָּה פְצָעַי חִנָּם.</b>
(יח) <b>לֹא־יִתְּנֵנִי</b>, יניח לי ל<b>הָשֵׁב</b> את <b>רוּחִי</b> ולהירגע, <b>כִּי יַשְׂבִּעַנִי</b> עוד ועוד <b>מַמְּרֹרִים,</b> מרורים.
(יט) אני חסר אונים. <b>אִם־לְכֹחַ</b> אם מדובר במלחמה – הרי <b>אַמִּיץ</b>, חזק <b>הִנֵּה</b> הוא. <b>וְאִם</b> עלי ללכת <b>לְמִשְׁפָּט</b> אלך – <b>מִי יוֹעִידֵנִי</b>?! מי יזמן אותי או יקבע אתי את מועד הדין?!
(כ) הלוא גם <b>אִם־אֶצְדָּק</b> – <b>פִּי יַרְשִׁיעֵנִי</b> מחמת היראה. גם אם <b>תָּם־אָנִי</b> – <b>וַיַּעְקְשֵׁנִי,</b> אלוקים יעקם את הדברים כנגדי.
(כא) אמנם לא אוכל להוכיח זאת במשפט אך אני יודע: <b>תָּם־אָנִי. לֹא־אֵדַע נַפְשִׁי</b>?!<b>אֶמְאַס חַיָּי.</b>
(כב) <b>אַחַת הִיא</b> מסקנתי, <b>עַל־כֵּן אָמַרְתִּי: "תָּם וְרָשָׁע הוּא מְכַלֶּה".</b> אינני רואה את משפט הצדק בעולם, שכן גורלו של השלם זהה לגורלו של החוטא.
(כג) <b>אִם־שׁוֹט</b> יכה ו<b>יָמִית פִּתְאֹם</b>, אם פורענות תרד לארץ – <b>לְמַסַּת</b>, התמוססות, צרת <b>נְקִיִּם</b>, חפים מפשע <b>יִלְעָג.</b>
(כד) <b>אֶרֶץ נִתְּנָה</b>, אלוקים אִפשר שהארץ תתנהל <b>בְיַד־רָשָׁע,</b> שאת <b>פְּנֵי־שֹׁפְטֶיהָ יְכַסֶּה,</b> כך שלא יראו את האמת. במציאות מעוותת זו עלי לשאול: <b>אִם־לֹא</b> נכונים דברי שגורלם של התם והרשע ניתן ביד רשע, <b>אֵפוֹא</b>, אם כן <b>מִי־הוּא</b> האחראי לסדרי הארץ הללו, לדיניה ומנהגיה?!
(כה) <b>וְיָמַי</b> הטובים <b>קַלּוּ</b> התפוגגו בקלילות יותר <b>מִנִּי־רָץ,</b> משליח מהיר. חיי <b>בָּרְחוּ</b> ממני, וכאילו<b>לֹא־רָאוּ טוֹבָה.</b>
(כו) הם <b>חָלְפוּ עִם־אֳנִיּוֹת אֵבֶה,</b> קנים או גומא בנהר או <b>כְּנֶשֶׁר יָטוּשׂ</b>, הטס <b>עֲלֵי־אֹכֶל.</b> הנשר עשוי לצלול ולעוט אל מזונו במהירות רבה מאוד. אלו הם שני דימויים למהירות שבה התפוגגה ונשכחה כל טובתו של איוב.
(כז) <b>אִם־אָמְרִי</b>, אומַר<b>: אֶשְׁכְּחָה</b> את <b>שִׂיחִי,</b> צערי, <b>אֶעֶזְבָה</b> את <b>פָנַי</b>, טענותי, או: זעמי <b>וְאַבְלִיגָה,</b>
(כח) כאשר <b>יָגֹרְתִּי</b>, פחדתי מפני <b>כָל־עַצְּבֹתָי,</b> צערי, כאבי, ורציתי להדחיקם – <b>יָדַעְתִּי כִּי</b> אתה <b>לֹא תְנַקֵּנִי,</b> תזכה ותפטור אותי אלא תמשיך לפגוע בי.
(כט) על כן <b>אָנֹכִי אֶרְשָׁע. לָמָּה־זֶּה הֶבֶל אִיגָע,</b> אתייגע לשווא?!
(ל) הרי גם <b>אִם־הִתְרָחַצְתִּי בְמֵי־שָׁלֶג, ו</b>גם אם <b>הֲזִכּוֹתִי</b>, אזכך, אנקה <b>בְּבֹר</b>, סבון את <b>כַּפָּי,</b> כפות ידי –
(לא) <b>אָז</b> תוציא אותי מהמים המנקים ובמקומם <b>בַּשַּׁחַת</b>, בבור, בשאול <b>תִּטְבְּלֵנִי, וְתִעֲבוּנִי</b> אפילו <b>שַׂלְמוֹתָי,</b> בגדי. אפילו בגדי יסלדו מגופי. לא אצליח להיטהר בעיניך.
(לב) <b>כִּי</b> אלוקים <b>לֹא־אִישׁ כָּמוֹנִי אֶעֱנֶנּוּ,</b> שאוכל לענות לו וש<b>נָבוֹא יַחְדָּו בַּמִּשְׁפָּט.</b>
(לג) <b>לֹא יֵשׁ־בֵּינֵינוּ מוֹכִיחַ.</b> לא ייתכן שבדין בינינו יהיה מי שיוכיח את צדקת אחד מהצדדים, מי ש<b>יָשֵׁת יָדוֹ עַל־שְׁנֵינוּ,</b> ששנינו נהיה כפופים לסמכותו.
(לד) אם <b>יָסֵר מֵעָלַי</b> את <b>שִׁבְטוֹ,</b> שלטונו, וֹ, <b>וְאֵמָתוֹ אַל</b>, לא <b>תְּבַעֲתַנִּי,</b> תפחיד אותי –
(לה) אז <b>אֲדַבְּרָה וְלֹא אִירָאֶנּוּ,</b> בלי להתיירא מפניו. אולם בפועל – <b>כִּי</b>, הרי <b>לֹא־כֵן.</b> אין מי שיוכל לסייע לי. רק <b>אָנֹכִי עִמָּדִי.</b>
<h2>פרק י</h2>
(א) <b>נָקְטָה</b>, נקעה, קָצָה <b>נַפְשִׁי בְּחַיָּי. אֶעֶזְבָה עָלַי שִׂיחִי,</b> אניח לעצמי לבטא את צערי, <b>אֲדַבְּרָה בְּמַר</b>, מתוך מרירות <b>נַפְשִׁי.</b>
(ב) <b>אֹמַר אֶל־אֱלוֹהַּ: אַל־תַּרְשִׁיעֵנִי,</b> תעניש אותי. <b>הוֹדִיעֵנִי עַל מַה־תְּרִיבֵנִי.</b> אני רוצה לדעת במה אני נאשם.
(ג) <b>הֲטוֹב לְךָ כִּי־תַעֲשֹׁק,</b> שאתה עושה לי עוול<b>, כִּי־תִמְאַס יְגִיעַ כַּפֶּיךָ</b>?! הרי בי השקעת. מדוע אתה מואס בי, <b>וְ</b>אילו <b>עַל־עֲצַת</b>, מחשבתם ודרכם של <b>רְשָׁעִים הוֹפָעְתָּ,</b> אתה מתגלה ומאיר, והם ממשיכים לחיות בשלווה.
(ד) <b>הַעֵינֵי בָשָׂר לָךְ, אִם־כִּרְאוֹת אֱנוֹשׁ</b>, כמו שאדם רואה <b>תִּרְאֶה</b>?! הרי אתה יודע את הכמוס בלבות בני האדם. אתה מכיר גם את המעשים שהם עושים בסתר, ולעיניך פרושה גם התמונה הגדולה של ענייני העולם. אם כך, מדוע אתה מחליף את גמולם של התמים ושל הרשעים?!
(ה) את האדם, שראייתו מוגבלת, מטים לעתים שיקולים ואינטרסים זרים, הנובעים מחששותיו ודאגותיו בהיותו בן-חלוף. גם תכניותיו של האדם וגם הדחף לממשן מהר מוּנעים מידיעתו שחייו יגיעו לקצם. לעומת זאת, אתה – <b>הֲכִימֵי אֱנוֹשׁ יָמֶיךָ, אִם־שְׁנוֹתֶיךָ כִּימֵי גָבֶר,</b>
(ו) <b>כִּי־תְבַקֵּשׁ לַעֲוֹנִי, וּלְחַטָּאתִי תִדְרוֹשׁ</b>?! הרי מול חיי הנצח שלך אין לכל אלה ערך. מדוע אתה מתנכל בי לצבור נגדי ראיות?! הרי אתה מעבר לכל החשבונות הללו.
(ז) <b>עַל־דַּעְתְּךָ</b>, אתה יודע <b>כִּי־לֹא אֶרְשָׁע,</b> שאינני יכול לפשוע כנגדך, הואיל <b>וְ</b>אם ארשע – <b>אֵין מִיָּדְךָ מַצִּיל,</b> ואף אני לא אנצל מידך.
(ח) יתר על כן, <b>יָדֶיךָ עִצְּבוּנִי וַיַּעֲשׂוּנִי,</b> והן עטפו אותי, <b>יַחַד סָבִיב,</b> והנה עתה באותן 'ידיים' המקיפות אותי קלקלת את אשר עיצבת <b>וַתְּבַלְּעֵנִי,</b> השחַתָּ אותי מכל צד.
(ט) <b>זְכָר־נָא כִּי כ</b>מו שמגבלים וצרים גוש <b>חֹמֶר</b>, עיסת אדמה, כך <b>עֲשִׂיתָנִי, וְאֶל־עָפָר תְּשִׁיבֵנִי</b> לבסוף. התיאור של יצירת אדם הראשון חל באופן מושאל על כל אדם.
(י) <b>הֲלֹא כֶחָלָב תַּתִּיכֵנִי</b>. בתהליך היווצרי ברחם היו מוצקים שהפכו לנוזל. <b>וְכַגְּבִינָה תַּקְפִּיאֵנִי</b>. והיו שם נוזלים שהתמצקו, כתהליך הגיבון של גבינה.
(יא) <b>עוֹר וּבָשָׂר תַּלְבִּישֵׁנִי</b> בתהליך היצירה שלי<b>, וּבַעֲצָמוֹת וְגִידִים תְּשֹׂכְכֵנִי,</b> כיסית אותי.
(יב) בכל זה <b>חַיִּים וָחֶסֶד עָשִׂיתָ עִמָּדִי, ו</b>מצדי – את <b>פְקֻדָּתְךָ</b>, מצוותך <b>שָׁמְרָה רוּחִי.</b>
(יג) <b>וְ</b>כל <b>אֵלֶּה צָפַנְתָּ</b>, שמרת <b>בִלְבָבֶךָ.</b> אתה מכיר ויודע כל פרט מסודות היווצרותי ומחיי. <b>יָדַעְתִּי כִּי־זֹאת עִמָּךְ.</b>
(יד) <b>אִם־חָטָאתִי</b> – <b>וּשְׁמַרְתָּנִי,</b> אתה מבחין בכך ואינך מעלים עין מחטאי, <b>וּמֵעֲוֹנִי לֹא תְנַקֵּנִי.</b>
(טו) <b>אִם־רָשַׁעְתִּי</b> – <b>אַלְלַי לִי, וְ</b>אולם גם אם <b>צָדַקְתִּי</b> – <b>לֹא־אֶשָּׂא</b>, ארים את <b>רֹאשִׁי,</b> אני <b>שְׂבַע קָלוֹן, וּרְאֵה</b>, ואני רואה את <b>עָנְיִי,</b> מאחר שבין כך ובין כך לא תהיה מרוצה ממני.
(טז) <b>וְיִגְאֶה</b>, עוניי וחרפתי גדלים כאשר <b>כַּשַּׁחַל</b>, כמו שצדים אריה <b>תְּצוּדֵנִי, וְ</b>כאשר <b>תָשֹׁב תִּתְפַּלָּא</b>, תפליא <b>בִי</b> את מכותיך.
(יז) <b>תְּחַדֵּשׁ</b> לאסוף את <b>עֵדֶיךָ נֶגְדִּי, וְתֶרֶב</b>, אתה מרבה את <b>כַּעַשְׂךָ</b>, כעסך <b>עִמָּדִי,</b> עלי, <b>חֲלִיפוֹת</b>, יסורי מתחלפים <b>וְ</b>אולם <b>צָבָא</b>, זמנן קבוע, או: המון רב של מכות <b>עִמִּי.</b>
(יח) <b>וְלָמָּה מֵרֶחֶם הֹצֵאתָנִי</b>?! טוב היה יותר אילולא נולדתי. <b>אֶגְוַע</b> הייתי גווע בעודי נפל הנקבר בשקט, <b>וְעַיִן לֹא־תִרְאֵנִי.</b>
(יט) אני כה סובל בימי חיי, שהיה עדיף אילו <b>כַּאֲשֶׁר לֹא־הָיִיתִי אֶהְיֶה, מִבֶּטֶן לַקֶּבֶר אוּבָל,</b> אילו הייתי נפל הנלקח ישירות מן הבטן אל הקבר.
(כ) <b>הֲלֹא־מְעַט יָמַי,</b> חיי קצרים, <b>וַחֲדָל וְשִׁית</b> לבך <b>מִמֶּנִּי,</b> הנח לי, <b>וְאַבְלִיגָה</b>, אוכל לנוח <b>מְּעָט</b>
(כא) <b>בְּטֶרֶם אֵלֵךְ וְלֹא אָשׁוּב</b>, בלי שוב <b>אֶל־אֶרֶץ חֹשֶׁךְ וְצַלְמָוֶת,</b> מחוזות המוות והשאול,
(כב) <b>אֶרֶץ עֵפָתָה,</b> מחשכים <b>כְּמוֹ אֹפֶל,</b> חושך כפול ומכופל, מקום <b>צַלְמָוֶת וְלֹא סְדָרִים.</b> הגיהינום מאופיין בהיעדר כל סדר וקביעות. <b>וַתֹּפַע</b>, הצלמוות נראית, או: זורחת <b>כְּמוֹ־אֹפֶל</b>, אפילו האור הזורח שם הוא חשוך.
<h2>פרק יא</h2>
(א) <b>וַיַּעַן צֹפַר הַנַּעֲמָתִי וַיֹּאמַר׃</b>
(ב) <b>ה</b>אם מי שמדבר <b>רֹב דְּבָרִים לֹא יֵעָנֶה</b>?! האם אתה חושב שבריבוי המלל שלך יש כדי לחתום את השיחה, כך שעמדתך תחתום את הדיון?! <b>וְאִם־אִישׁ שְׂפָתַיִם</b>, רטוריקן, הוא שבהכרח <b>יִצְדָּק</b>?!
(ג) <b>בַּדֶּיךָ</b>, בדיותיך את ה<b>מְתִים</b>, אנשים <b>יַחֲרִישׁוּ,</b> משתיקים. <b>וַתִּלְעַג</b> – <b>וְאֵין מַכְלִם,</b> ואיש אינו גוער בך ועוצר בעדך. ייתכן שצופר מתייחס לאנשים אחרים מלבד אליפז ובלדד ששמעו את נאומו של איוב ועמדו נטולי מלים מול התבטאויותיו.
(ד) <b>וַתֹּאמֶר: זַךְ לִקְחִי,</b> דברי הם טהורים, <b>וּבַר</b>, נקי <b>הָיִיתִי בְעֵינֶיךָ,</b> קהל שומעי.
(ה) <b>וְאוּלָם</b> במקום שתשגה במחשבותיך אלה, <b>מִי־יִתֵּן</b>, הלוואי ש<b>אֱלוֹהַּ</b> י<b>דַּבֵּר, וְיִפְתַּח שְׂפָתָיו</b> לדבר <b>עִמָּךְ.</b>
(ו) <b>וְיַגֶּד־לְךָ תַּעֲלֻמוֹת חָכְמָה,</b> את החכמה הנסתרת, שנעלמה גם מדעתך, <b>כִּי</b> כפל <b>כִפְלַיִם</b>, דברים רבים יש <b>לְתוּשִׁיָּה,</b> לחכמה לגלות לך. <b>וְדַע כִּי־יַשֶּׁה</b>, יכול לשכוח, למחול <b>לְךָ אֱלוֹהַּ מֵעֲוֹנֶךָ,</b> אבל עליך להקשיב לו ולהמעיט בדבריך.
(ז) <b>הַחֵקֶר אֱלוֹהַּ תִּמְצָא, אִם עַד־תַּכְלִית</b>, סוף דעתו של <b>שַׁדַּי תִּמְצָא</b>?! האם אתה חושב שאתה יכול לחקור ולהבין את אלוקים?!
(ח) ב<b>גָבְהֵי שָׁמַיִם מַה־תִּפְעָל,</b> מה בכוחך לעשות?! חכמת ה' ה<b>עֲמֻקָּה</b> יותר <b>מִשְּׁאוֹל מַה־תֵּדָע</b> ממנה?!
(ט) <b>אֲרֻכָּה</b> יותר <b>מֵאֶרֶץ מִדָּהּ</b>, מידתה <b>וּרְחָבָה מִנִּי־יָם.</b> אתה מנסה להבין דברים שתודעתך אינה יכולה להשיג.
(י) <b>אִם־יַחֲלֹף</b>, יכרית, ימית אלוקים אנשים שחטאו לו <b>וְיַסְגִּיר</b>, יכלא <b>וְיַקְהִיל</b>, או יעצור אותם – <b>וּמִי יְשִׁיבֶנּוּ.</b> מי יכול לעצור בעדו?
(יא) <b>כִּי־הוּא</b> – האלוה <b>יָדַע מְתֵי־שָׁוְא,</b> מכיר אנשי חטא, <b>וַיַּרְא־אָוֶן</b>, פשע <b>וְלֹא יִתְבּוֹנָן,</b> הוא לא צריך להשתהות כדי להתבונן בפרטיו.
(יב) <b>ו</b>לעומת זאת ה<b>אִישׁ נָבוּב</b>, חלול, האדם הוא כלי קיבול, ועל כן <b>יִלָּבֵב,</b> יוכל להתמלא בלב וללמוד בינה. <b>וְעַיִר פֶּרֶא אָדָם יִוָּלֵד.</b> בלידתו האדם דומה לעיר פרא, ועליו לגדול ולהתפתח. ולכן –
(יג) <b>אִם־אַתָּה</b>, איוב, <b>הֲכִינוֹתָ</b>, הכנת את <b>לִבֶּךָ</b> – <b>וּפָרַשְׂתָּ אֵלָיו כַּפֶּיךָ</b> בתפילה.
(יד) <b>אִם־אָוֶן בְּיָדְךָ הַרְחִיקֵהוּ</b> ממך, <b>וְאַל־תַּשְׁכֵּן בְּאֹהָלֶיךָ</b> שום <b>עַוְלָה,</b> עוול.
(טו) <b>כִּי־אָז תִּשָּׂא</b>, תוכל להרים את <b>פָנֶיךָ מִמּוּם,</b> ולא תצטרך להרכינן בגלל מומיך<b>, וְהָיִיתָ מֻצָק,</b> יציב, <b>וְלֹא תִירָא.</b>
(טז) <b>כִּי</b> במצב זה <b>אַתָּה</b> את ה<b>עָמָל</b>, קושי <b>תִּשְׁכָּח, כְּמַיִם עָבְרוּ תִזְכֹּר.</b> יישאר בך רק רושם עמום, כעקבות המים החולפים בלבד.
(יז) <b>ו</b>יותר <b>מ</b>אור ה<b>צָּהֳרַיִם</b>, <b>יָקוּם</b>, יתרומם וייבנה <b>חָלֶד,</b> העולם, ואז <b>תָּעֻפָה</b>, תאיר ותתחדש<b>, כַּבֹּקֶר תִּהְיֶה.</b>
(יח) <b>וּבָטַחְתָּ כִּי־יֵשׁ תִּקְוָה, וְחָפַרְתָּ</b>, תהיה בטוח כאילו אתה מוקף בחפירה המגוננת עליך מאויבים, או: כשתגיע לקברך החפור – <b>לָבֶטַח תִּשְׁכָּב.</b>
(יט) <b>וְרָבַצְתָּ וְאֵין מַחֲרִיד, וְחִלּוּ פָנֶיךָ</b>, ישחרו לפתחך <b>רַבִּים.</b>
(כ) <b>וְ</b>שלא כמו החף מחטא, <b>עֵינֵי רְשָׁעִים תִּכְלֶינָה</b> בציפייה, <b>וּמָנוֹס אָבַד מִנְּהֶם,</b> מהם, <b>וְתִקְוָתָם</b> לא תביא אלא ל<b>מַפַּח־נָפֶשׁ.</b>
<h2>פרק יב</h2>
(א) <b>וַיַּעַן אִיּוֹב וַיֹּאמַר</b> בסרקזם<b>:</b>
(ב) <b>אָמְנָם כִּי אַתֶּם־עָם,</b> אתם הרבים ושואבים מכך את הביטחון שעמכם האמת, <b>וְ</b>כל החכמה מוחזקת אצלכם, כך ש<b>עִמָּכֶם</b> – עם מותכם <b>תָּמוּת חָכְמָה.</b>
(ג) ובכל זאת, <b>גַּם־לִי לֵבָב</b> להבין <b>כְּמוֹכֶם. לֹא־נֹפֵל אָנֹכִי</b>, אינני גרוע <b>מִכֶּם. וְאֶת־מִי־אֵין כְּמוֹ־אֵלֶּה</b>?! ולמי אין תבונה כזאת?! הרי אינכם מחדשים דבר.
(ד) <b>שְׂחֹק לְרֵעֵהוּ</b>, מי שלועג לו רעו <b>אֶהְיֶה</b>, הייתי בעיני רעי מושא ללעג, או: אדם לועג. בעבר הייתי <b>קֹרֵא לֶאֱלוֹהַּ וַיַּעֲנֵהוּ,</b> ועכשיו אני <b>שְׂחוֹק</b> בעיני <b>'צַדִּיק תָּמִים'</b> כמו כל אחד מכם.
(ה) <b>לַפִּיד</b>, אסון המביא <b>בּוּז לְעַשְׁתּוּת</b>, על עשתונותיו של אדם <b>שַׁאֲנָן,</b> האסון המערער את ביטחונו של האדם שהיה בטוח בעצמו, <b>נָכוֹן,</b> מוכן <b>לְמוֹעֲדֵי רָגֶל,</b> לאלו שרגלם מעדה. אפשרות אחרת: לַפִּיד, כלפי סבלנות אתם מביעים בּוּז, ואילו לְעַשְׁתּוּת, לעקשנות ולקשיחות, הגורמות בדרך כלל מהומה, אתם מייחסים שַׁאֲנָן, שקט ושלווה, ובכך להולך בנתיב נָכוֹן אתם גורמים לְמוֹעֲדֵי, מעידת רָגֶל.
(ו) ולעומת זאת, <b>יִשְׁלָיוּ אֹהָלִים לְשֹׁדְדִים.</b> השודדים ישכנו באוהליהם בשלווה, <b>וּבַטֻּחוֹת</b>, וחיי ביטחון נשקפים <b>לְמַרְגִּיזֵי אֵל.</b> ואני יודע שגם התנהלות זו לא באה אלא <b>לַאֲשֶׁר הֵבִיא אֱלוֹהַּ בְּיָדוֹ.</b> גם התרחשויות בלתי צפויות ובלתי מובנות אלה הן מכוחו של אלוקים.
(ז) <b>וְאוּלָם שְׁאַל־נָא</b> אפילו <b>בְהֵמוֹת וְתֹרֶךָּ,</b> וכל אחת מהן תוכל ללמד אותך, שהרי הכול יודעים שהכול בידי ה', <b>וְעוֹף הַשָּׁמַיִם וְיַגֶּד־לָךְ.</b>
(ח) <b>אוֹ שִׂיחַ לָאָרֶץ</b>, דבר אל הארץ <b>וְ</b>היא <b>תֹרֶךָּ, וִיסַפְּרוּ לְךָ דְּגֵי הַיָּם.</b>
(ט) <b>מִי לֹא־יָדַע בְּכָל־אֵלֶּה כִּי יַד־ה' עָשְׂתָה זֹּאת</b> – הכול?!
(י) <b>אֲשֶׁר בְּיָדוֹ נֶפֶשׁ כָּל־חָי וְרוּחַ כָּל־בְּשַׂר־אִישׁ.</b>
(יא) <b>הֲלֹא</b> ביד ה' נתונה גם <b>אֹזֶן</b> אשר <b>מִלִּין תִּבְחָן,</b> האוזן הרגישה לשפה, <b>וְ</b>אף <b>חֵךְ אֹכֶל יִטְעַם־לוֹ,</b> החך המבחין בטעמים.
(יב) ה' הוא גם מי שנטע <b>בִּישִׁישִׁים חָכְמָה, ו</b>בבעלי <b>אֹרֶךְ יָמִים</b> – <b>תְּבוּנָה.</b>
(יג) <b>עִמּוֹ</b> – עם אלוקים <b>חָכְמָה וּגְבוּרָה, לוֹ עֵצָה וּתְבוּנָה.</b>
(יד) <b>הֵן</b> כאשר הוא <b>יַהֲרוֹס</b> דבר – <b>וְלֹא יִבָּנֶה,</b> כשהוא <b>יִסְגֹּר עַל־אִישׁ</b> – <b>וְלֹא יִפָּתֵחַ.</b>
(טו) <b>הֵן יַעְצֹר בַּמַּיִם</b> – <b>וְיִבָשׁוּ, וִישַׁלְּחֵם</b>, ישחרר אותם להציף – <b>וְיַהַפְכוּ־אָרֶץ,</b> ההצפה תהפוך אותה.
(טז) <b>עִמּוֹ עֹז וְתוּשִׁיָּה,</b> עצה או תבונה, אבל גם <b>לוֹ שֹׁגֵג</b> הטועה <b>וּמַשְׁגֶּה,</b> והמטעה, השטן.
(יז) <b>מוֹלִיךְ יוֹעֲצִים שׁוֹלָל.</b> מצליח לפתות את מי שאמורים להיות חכמים ועצמאיים בדעתם, <b>וְשֹׁפְטִים יְהוֹלֵל,</b> יטריף את דעתם.
(יח) מצד אחד, את <b>מוּסַר</b>, מוסרות, כוחם השלטוני של ה<b>מְלָכִים פִּתֵּחַ</b>. הוא נוטל את כוחם; ומצד שני – <b>וַיֶּאְסֹר</b>, קושר <b>אֵזוֹר</b>, חגורה <b>בְּמָתְנֵיהֶם.</b> הוא גם מי שמחזק אותם למלוך.
(יט) <b>מוֹלִיךְ כֹּהֲנִים שׁוֹלָל, וְ</b>את ה<b>אֵיתָנִים</b>, החזקים <b>יְסַלֵּף,</b> הוא מעוות ומטעה.
(כ) <b>מֵסִיר שָׂפָה לְנֶאֱמָנִים,</b> מן האנשים המבוססים היציבים. הם שוכחים לדבר, או: הם כאילמים מול המציאות. <b>וְטַעַם</b>, תבונת <b>זְקֵנִים יִקָּח</b> מהם.
(כא) <b>שׁוֹפֵךְ בּוּז עַל־נְדִיבִים,</b> מבזה את העשירים והמכובדים, <b>ו</b>את <b>מְזִיחַ</b>, סכרם של <b>אֲפִיקִים</b>, זרמי מים <b>רִפָּה</b>, מחליש, משחרר.
(כב) <b>מְגַלֶּה עֲמֻקוֹת מִנִּי</b>, מתוך <b>חֹשֶׁךְ, וַיֹּצֵא לָאוֹר צַלְמָוֶת.</b>
(כג) יש שה' <b>מַשְׂגִּיא</b>, מגדיל <b>לַגּוֹיִם</b>, ובעתים אחרות – <b>וַיְאַבְּדֵם. שֹׁטֵחַ לַגּוֹיִם</b>, פורש רשת ללכוד אותם, ומצד שני – <b>וַיַּנְחֵם,</b> מוליך ומנחה אותם.
(כד) <b>מֵסִיר לֵב</b> נוטל את תבונתם של <b>רָאשֵׁי עַם־הָאָרֶץ,</b> המנהיגים, <b>וַיַּתְעֵם בְּתֹהוּ לֹא־דָרֶךְ.</b>
(כה) <b>יְמַשְׁשׁוּ־חֹשֶׁךְ וְלֹא־אוֹר, וַיַּתְעֵם כַּשִּׁכּוֹר.</b>
<h2>פרק יג</h2>
(א) לאחר שאיוב הראה בדבריו כי ידועה לו גבורתו של ה', הוא חוזר אל דברים מעין אלה שפתח בהם את הנאום: <b>הֶן</b> את <b>כּל</b> מה שאתם מתארים על גדולת ה' ועל כוחו הבלתי מוגבל <b>רָאֲתָה</b> גם <b>עֵינִי, שָׁמְעָה</b> גם <b>אָזְנִי וַתָּבֶן לָהּ.</b>
(ב) <b>כְּדַעְתְּכֶם</b>, את מה שאתם יודעים על גדולת ה' <b>יָדַעְתִּי גַם־אָנִי. לֹא־נֹפֵל אָנֹכִי מִכֶּם.</b>
(ג) <b>אוּלָם</b> שלא כמותכם, שידיעת גדולתו מביאה אתכם לכניעה ולשתיקה מולו, <b>אֲנִי אֶל־שַׁדַּי</b>, ה' <b>אֲדַבֵּר. וְהוֹכֵחַ אֶל</b>, להתווכח עם <b>אֵל אֶחְפָּץ.</b>
(ד) <b>וְאוּלָם אַתֶּם טֹפְלֵי</b>, מדביקים, מורחים דברי <b>שָׁקֶר, רֹפְאֵי אֱלִל</b>, אַל, הבל <b>כֻּלְּכֶם.</b> לכן אין מרפא בדבריכם.
(ה) <b>מִי־יִתֵּן הַחֲרֵשׁ תַּחֲרִישׁוּן, וּ</b>שתיקתכם <b>תְהִי לָכֶם לְחָכְמָה.</b>
(ו) <b>שִׁמְעוּ־נָא</b> את <b>תוֹכַחְתִּי, ו</b>ל<b>רִבוֹת</b>, דברי הריב שאני הוגה ב<b>שְׂפָתַי הַקְשִׁיבוּ.</b>
(ז) יתרה מזו, <b>הַ</b>אם <b>לְ</b>מען ה<b>אֵל תְּדַבְּרוּ עַוְלָה</b>, שקר, <b>ו</b>בשבי<b>לוֹ תְּדַבְּרוּ רְמִיָּה</b>?! הרי אתם יודעים שאינכם אומרים אמת. אתם אומרים זאת מפני שכך צריך להגיד, בין משום שכך כתוב בספרים או מפני שמסורת היא בידכם. בהצדיקכם אותו בוויכוח בינינו יש משוא פנים כלפיו.
(ח) <b>הֲפָנָיו תִּשָּׂאוּן</b>?! <b>אִם־ל</b>מען הצדקת ואמירת סנגוריה על ה<b>אֵל תְּרִיבוּן</b>?!
(ט) <b>ה</b>אם אתם חושבים ש<b>טוֹב</b> יהיה לכם <b>כִּי</b>, אם <b>יַחְקֹר</b> הוא <b>אֶתְכֶם</b>?! הרי הוא יכול לחשוף את משוא הפנים הזה. <b>אִם</b> נראה לכם ש<b>כְּהָתֵל בֶּאֱנוֹשׁ</b>, הטעיית אדם <b>תְּהָתֵלּוּ בוֹ</b>?! האם אתם סבורים שתוכלו להטעותו, כשם שמטעים בני אדם?!
(י) הרי הוא <b>הוֹכֵחַ יוֹכִיחַ</b>, יעניש <b>אֶתְכֶם,</b> גם <b>אִם־בַּסֵּתֶר פָּנִים תִּשָּׂאוּן.</b>
(יא) <b>הֲלֹא שְׂאֵתוֹ</b>, אימתו <b>תְּבַעֵת</b>, תבעית <b>אֶתְכֶם, וּפַחְדּוֹ יִפֹּל עֲלֵיכֶם.</b>
(יב) <b>זִכְרֹנֵיכֶם</b>, הדברים שאתם מזכירים ומשננים <b>מִשְׁלֵי</b>, משולים ל<b>אֵפֶר,</b> ואין להם קיום. <b>לְגַבֵּי</b>, ערמות, או: גופי <b>חֹמֶר</b> משולים <b>גַּבֵּיכֶם.</b> גביכם או גופיכם אינם מוצקים, אלא הם עשויים חומר המתעוות ומקבל כל צורה שמטביעים בו. דבריכם נאמרים בביטחון עצמי, אך לא אמרות פיכם ולא גופיכם יציבים וחסינים.
(יג) <b>הַחֲרִישׁוּ מִמֶּנִּי,</b> שתקו והניחו לי, <b>וַאֲדַבְּרָה־אָנִי, וְיַעֲבֹר עָלַי מָה</b> שיעבור.
(יד) <b>עַל־מָה</b>, מדוע <b>אֶשָּׂא</b>, אחזיק את <b>בְשָׂרִי בְשִׁנָּי</b>, אנשוך אותו כדי להתאפק ולשתוק, <b>וְ</b>למה את <b>נַפְשִׁי</b>, נשימתי <b>אָשִׂים בְּכַפִּי</b>, כדי לבלמה ולשתוק?! לחלופין: וְאת נַפְשִׁי אָשִׂים בְּכַפִּי, אסתכן ואומר את אשר על לבי.
(טו) <b>הֵן</b>, אם <b>יִקְטְלֵנִי לוֹ</b>, אליו <b>אֲיַחֵל,</b> אצפה. אהבָתי את ה' ומסירותי אליו לא ייבטלו ממני גם אז, <b>אַךְ</b> את <b>דְּרָכַי</b> ואת טענותי <b>אֶל־פָּנָיו</b>, לפניו <b>אוֹכִיחַ,</b> אפרוש, ואייחל לו שיקבל אותן.
(טז) <b>גַּם</b>, ועוד: <b>הוּא־לִי לִישׁוּעָה.</b> אותי הוא יושיע ולא אתכם <b>כִּי־לֹא לְפָנָיו חָנֵף יָבוֹא.</b> ולכן לא יקבל את דברי החנופה שלכם.
(יז) <b>שִׁמְעוּ שָׁמוֹעַ</b> את <b>מִלָּתִי, וְ</b>תיכנס <b>אַחְוָתִי</b>, אִמרתי שאחַווה <b>בְּאָזְנֵיכֶם.</b>
(יח) <b>הִנֵּה־נָא עָרַכְתִּי מִשְׁפָּט</b> לפני אלוקים, <b>יָדַעְתִּי כִּי־אֲנִי אֶצְדָּק.</b>
(יט) <b>מִי־הוּא יָרִיב</b>, המסוגל לריב <b>עִמָּדִי</b>?! <b>כִּי־עַתָּה</b> אם יהיה מי שיעמוד בריב אתי, <b>אַחֲרִישׁ</b>, אשתוק <b>וְאֶגְוָע.</b> בינתיים אין מי שימנע אותי לעמוד במשפט.
(כ) עתה איוב פונה ישירות לאלוקים: <b>אַךְ־שְׁתַּיִם</b>, את שני הדברים הבאים <b>אַל־תַּעַשׂ עִמָּדִי, אָז מִפָּנֶיךָ לֹא אֶסָּתֵר,</b> ואחשוף את כל אשר על לבי<b>:</b>
(כא) ראשית, כובד <b>כַּפְּךָ</b> המפליאה בי מכות <b>מֵעָלַי הַרְחַק, וְ</b>שנית<b>, אֵמָתְךָ אַל־תְּבַעֲתַנִּי,</b> לא תבהיל אותי. כל עוד אני כפוף מפני הסבל שאתה מייסר אותי בו, ומפני אימתך, אינני יכול לבטא את המתחולל בלבי. אני זקוק לחירות כלשהי כדי לומר את דברי.
(כב) אם יתקיימו שני התנאים – <b>וּקְרָא וְאָנֹכִי אֶעֱנֶה, אוֹ־אֲדַבֵּר וַהֲשִׁיבֵנִי.</b> נוכל לקיים דו-שיח.
(כג) אני מבקש שתבהיר לי: <b>כַּמָּה</b> יש <b>לִי עֲוֹנוֹת וְחַטָּאוֹת</b>? וטיבם של <b>פִּשְׁעִי וְחַטָּאתִי הֹדִיעֵנִי.</b>
(כד) <b>לָמָּה־פָנֶיךָ תַסְתִּיר, וְתַחְשְׁבֵנִי לְאוֹיֵב לָךְ</b>?! אינני יודע כמה חטאים ואילו חטאים יכולים להצדיק את יחסי האיבה האלה.
(כה) <b>ה</b>אם <b>עָלֶה נִדָּף</b>, שכבר נשר מן העץ <b>תַּעֲרוֹץ</b>, תשבור?! <b>וְ</b>האם <b>אֶת</b>, אחרי <b>קַשׁ יָבֵשׁ תִּרְדֹּף</b>?!
(כו) <b>כִּי־תִכְתֹּב עָלַי מְרֹרוֹת,</b> שאתה גוזר עלי גזרות מרות כל כך, <b>וְתוֹרִישֵׁנִי</b>, ואתה מוריש לי <b>עֲוֹנוֹת נְעוּרָי,</b> חטאים שכבר תיקנתי וכיפרתי עליהם. ואולי: חטאים שחטאתי עוד לפני שהתבגרתי.
(כז) <b>וְתָשֵׂם בַּסַּד</b>, מעין כבל עץ שהונח על רגלי אסירים, את <b>רַגְלַי. וְתִשְׁמוֹר</b> את <b>כָּל־אָרְחֹתָי,</b> דרכי<b>, עַל־שָׁרְשֵׁי רַגְלַי תִּתְחַקֶּה,</b> אתה שם חוק, גבול, לכפות רגלי, כך שלא אוכל לזוז או לעשות שום דבר.
(כח) מדוע אתה מתנכל אלי כך לגופי, <b>ו</b>הרי <b>הוּא</b> – האדם <b>כְּרָקָב יִבְלֶה</b> ויישחת, <b>כְּבֶגֶד</b> ש<b>אֲכָלוֹ עָשׁ,</b> שהוא מחורר, הרוס וחסר תועלת.
<h2>פרק יד</h2>
(א) <b>אָדָם יְלוּד אִשָּׁה</b> הוא <b>קְצַר יָמִים וּשְׂבַע־רֹגֶז.</b> זמן חייו של אדם מוגבל, אך צערו וצרותיו מרובים יותר מדי.
(ב) הוא <b>כְּצִיץ</b>, כמו פֶּרח <b>יָצָא</b>, פָּרח <b>וַיִּמָּל,</b> וקמל, <b>וַיִּבְרַח</b> האדם <b>כַּצֵּל</b>, שאינו ממשי וגודלו וצורתו משתנים תדיר, <b>וְלֹא יַעֲמוֹד,</b> יישאר יציב.
(ג) האם לא די לך להתבונן ולהשגיח במהויות הגדולות בעולם, <b>אַף־עַל־זֶה</b> – האדם הרעוע <b>פָּקַחְתָּ עֵינֶךָ, וְאֹתִי</b>, בן למין האנושי השפל, <b>תָבִיא בְמִשְׁפָּט עִמָּךְ</b>?!
(ד) ובמשפט זה <b>מִי־יִתֵּן</b>, מי יכול להוציא <b>טָהוֹר מִטָּמֵא</b> – <b>לֹא אֶחָד</b>, אלוקים?! הוא היחיד שיוכל להצדיק את האדם בבואו לדון אותו, גם אם נטמא ורשע. אולם מה לו להעניש יצור מוגבל זה?!
(ה) <b>אִם</b>, כיוון ש<b>חֲרוּצִים</b>, גזורים ומוגדרים <b>יָמָיו,</b> וגם <b>מִסְפַּר־חֳדָשָׁיו</b> קבוע <b>אִתָּךְ, חֻקָּו עָשִׂיתָ,</b> קצבת את זמנו ואפשרויותיו, <b>וְלֹא יַעֲבֹר,</b>
(ו) <b>שְׁעֵה מֵעָלָיו</b>, הנח לו <b>וְ</b>הוא <b>יֶחְדָּל,</b> ינוח מכאביו <b>עַד־יִרְצֶה</b>, יְרַצה, ימלא <b>כְּשָׂכִיר</b> את עבודת <b>יוֹמוֹ.</b> אַפשר לו לסיים את חייו בשקט.
(ז) <b>כִּי יֵשׁ לָעֵץ תִּקְוָה, אִם־יִכָּרֵת וְעוֹד יַחֲלִיף,</b> יכול להתחדש, <b>וְיֹנַקְתּוֹ לֹא תֶחְדָּל,</b> שורשיו לא ייעלמו, ולכן הוא ישוב ויצמח.
(ח) אף <b>אִם־יַזְקִין בָּאָרֶץ שָׁרְשׁוֹ, ו</b>גם אם נראה ש<b>בֶעָפָר יָמוּת גִּזְעוֹ</b> –
(ט) <b>מֵרֵיחַ מַיִם</b>, אם רק יושקה במעט מים, כבר <b>יַפְרִחַ,</b> יפרַח, <b>וְעָשָׂה קָצִיר</b>, ענפים <b>כְּמוֹ־נָטַע,</b> כנטיעה צעירה.
(י) <b>וְ</b>אילו <b>גֶבֶר יָמוּת וַיֶּחֱלָשׁ, וַיִּגְוַע אָדָם וְאַיּוֹ,</b> ואיפה הוא?
(יא) כשם ש<b>אָזְלוּ־מַיִם מִנִּי־יָם, ו</b>כשם ש<b>נָהָר יֶחֱרַב וְיָבֵשׁ</b> – תהליכים שאינם הפיכים,
(יב) כך – <b>וְאִישׁ שָׁכַב</b>, מת <b>וְלֹא־יָקוּם. עַד־בִּלְתִּי</b>, שיבלו ולא יתקיימו עוד <b>שָׁמַיִם,</b> לעולם ועד <b>לֹא יָקִיצוּ</b> המתים <b>וְלֹא־יֵעֹרוּ מִשְּׁנָתָם.</b>
(יג) <b>מִי יִתֵּן</b> ש<b>בִּשְׁאוֹל תַּצְפִּנֵנִי.</b> הייתי שמח אילו הכנסת אותי לשאול, ושם שמרת אותי; <b>תַּסְתִּירֵנִי</b>, שהיית מסתיר אותי שם <b>עַד־שׁוּב</b> שיעבור <b>אַפֶּךָ,</b> כעסך. אילו שמרת עלי שם, <b>תָּשִׁית לִי חֹק</b> היית קובע לייסורי בשאול מידה או משפט <b>וְתִזְכְּרֵנִי,</b> ובסופם היית זוכר להוציא אותי משם.
(יד) <b>אִם־יָמוּת גֶּבֶר, ה</b>אם ישוב ו<b>יִחְיֶה</b>?! <b>כָּל־יְמֵי צְבָאִי</b>, הימים הקצובים לחיי <b>אֲיַחֵל עַד־בּוֹא חֲלִיפָתִי,</b> הזמן שבו אצא מן העולם.
(טו) וכאן מבקש איוב: <b>תִּקְרָא</b>, קְרא – <b>וְאָנֹכִי אֶעֱנֶךָּ, ל</b>תגובת <b>מַעֲשֵׂה יָדֶיךָ תִכְסֹף,</b> כְּסוף.
(טז) <b>כִּי־עַתָּה</b> אנא את <b>צְעָדַי תִּסְפּוֹר,</b> השגח שלא אפול, ו<b>לֹא־תִשְׁמֹר עַל</b>, אל תזכור לנצח את <b>חַטָּאתִי.</b> לחלופין: אם יש בי חטא הענישני עליו מיד ואל תמתין.
(יז) בהווה <b>חָתֻם בִּצְרוֹר פִּשְׁעִי,</b> חטאי שמור וקשור אצלך, <b>וַתִּטְפֹּל</b>, הדבקת <b>עַל־עֲוֹנִי</b> עוון נוסף.
(יח) <b>וְאוּלָם</b> כמו שלא לעולם חוסנם של איתני הטבע: <b>הַר־נוֹפֵל יִבּוֹל,</b> הופך לעפר וחדל מלהיות הר; <b>וְצוּר</b>, סלע <b>יֶעְתַּק</b>, זז <b>מִמְּקֹמוֹ,</b> ולא נותר על עמדו;
(יט) את ה<b>אֲבָנִים שָׁחֲקוּ מַיִם,</b> ו<b>תִּשְׁטֹף</b>, ישטפו את <b>סְפִיחֶיהָ עֲפַר־אָרֶץ,</b> ספיחי האדמה – כך – <b>וְתִקְוַת אֱנוֹשׁ הֶאֱבָדְתָּ.</b>
(כ) <b>תִּתְקְפֵהוּ</b>, תתגבר על האדם <b>לָנֶצַח, וַיַּהֲלֹךְ,</b> ילך מן העולם וימות. <b>מְשַׁנֶּה פָנָיו</b> בעקבות הזדקנותו <b>וַתְּשַׁלְּחֵהוּ</b> מן העולם.
(כא) <b>יִכְבְּדוּ</b>, יעלו לגדולה <b>בָנָיו, וְ</b>הוא <b>לֹא יֵדָע. וְיִצְעֲרוּ</b> ויצטערו, <b>וְלֹא־יָבִין לָמוֹ,</b> להם, ללבם.
(כב) <b>אַךְ־בְּשָׂרוֹ עָלָיו יִכְאָב, וְנַפְשׁוֹ עָלָיו תֶּאֱבָל,</b> תתאבל.
<h2>פרק טו</h2>
(א) <b>וַיַּעַן אֱלִיפַז הַתֵּימָנִי וַיֹּאמַר׃</b>
(ב) <b>ה</b>אם <b>חָכָם יַעֲנֶה דַעַת־רוּחַ,</b> דברי הבל, <b>וִימַלֵּא</b> ברוח <b>קָדִים</b>, מזרחית יבשה את <b>בִּטְנוֹ</b>?! כיצד בקרבך, אדם הנחשב חכם, אין שום חכמה ממשית?! עולים מבטנך דברי רוח ריקניים בלבד.
(ג) <b>הוֹכֵחַ</b>, אתה מוכיח, שופט <b>בְּדָבָר</b> ש<b>לֹא יִסְכּוֹן,</b> יועיל, <b>וּ</b>משתמש ב<b>מִלִּים לֹא־יוֹעִיל בָּם,</b> חסרות תועלת.
(ד) <b>אַף־אַתָּה</b> בדבריך <b>תָּפֵר יִרְאָה,</b> יראת ה', <b>וְתִגְרַע שִׂיחָה</b>, שיחתך גרועה ופגומה <b>לִפְנֵי־אֵל.</b>
(ה) <b>כִּי יְאַלֵּף</b>, ילמֵד <b>עֲוֹנְךָ</b> את <b>פִיךָ</b> מה לומר. דבריך אינם נובעים מתוך לבו של האדם הצדיק שהכרתי בך, אלא הם מבטאים את החוטא שבך. <b>וְ</b>זאת – אף על פי שאינך אומר בגלוי שום דבר איסור או כפירה, אלא <b>תִבְחַר לְשׁוֹן עֲרוּמִים,</b> שפה מתוחכמת המרמזת לדברים כאלה.
(ו) <b>יַרְשִׁיעֲךָ פִיךָ, וְלֹא־אָנִי.</b> די במה שאמרת אתה כדי להרשיעך, ואינני צריך להוסיף דבר. <b>וּשְׂפָתֶיךָ</b> שלך הן ש<b>יַעֲנוּ</b>, יעידו <b>בָךְ</b>.
(ז) אתה מדבר בביטחון כאילו מעולם לא היה אדם כמוך. <b>ה</b>אם אתה <b>רִאישׁוֹן אָדָם תִּוָּלֵד,</b> הראשון שנולד בעולם?! <b>וְ</b>האם <b>לִפְנֵי גְבָעוֹת חוֹלָלְתָּ</b>, נוצרת?! האם לא הצטבר בעולם עד כה כל ניסיון וידע?! הרי יש ממי לשאול וללמוד. מהו מקור הידע הוודאי שלך?
(ח) <b>ה</b>אם <b>בְסוֹד</b>, במועצתו של <b>אֱלוֹהַּ תִּשְׁמָע, ו</b>משם <b>תִגְרַע אֵלֶיךָ</b>, אתה לוקח לעצמך פיסות <b>חָכְמָה</b>?!
(ט) <b>מַה־יָּדַעְתָּ</b> אתה <b>וְלֹא נֵדָע</b> אנחנו?! מה <b>תָּבִין</b> אתה <b>וְלֹא־עִמָּנוּ</b>, מצוי בתודעתנו <b>הוּא</b>?!
(י) <b>גַּם־שָׂב,</b> סב, <b>גַּם־יָשִׁישׁ בָּנוּ,</b> בינינו, <b>כַּבִּיר מֵאָבִיךָ יָמִים.</b> אחד או אחדים מאתנו מבוגרים אפילו יותר מאביך.
(יא) <b>הַמְעַט מִמְּךָ</b>, האם לא די לך ב<b>תַּנְחוּמוֹת אֵל,</b> בדברים הטובים שה' עשה לך עד כה, או: בדברינו המנחמים על ה'?! <b>וְ</b>האם אינך מסתפק ב<b>דָבָר</b> ש<b>לָאַט</b>, לחש ה' <b>עִמָּךְ,</b> לך, שגילה לך באמצעות רעיך?!
(יב) <b>מַה,</b> לאן <b>יִּקָּחֲךָ</b>, מושך אותך <b>לִבֶּךָ, וּמַה־יִּרְזְמוּן</b>, רומזות <b>עֵינֶיךָ</b>?!
(יג) <b>כִּי</b>, כאשר <b>תָשִׁיב אֶל־אֵל רוּחֶךָ,</b> תפנה אל ה', רק אז – <b>וְהֹצֵאתָ מִפִּיךָ מִלִּין,</b> מלים, כלומר מילות אמת.
(יד) <b>מָה־אֱנוֹשׁ כִּי־יִזְכֶּה, וְכִי־יִצְדַּק יְלוּד אִשָּׁה</b>?! האדם אינו יכול להיות חף וצדיק מכול וכול.
(טו) <b>הֵן</b> אפילו <b>בִּקְדֹשָׁו</b>, במלאכיו <b>לֹא יַאֲמִין</b> ה'. אף חסרונותיהם גלויים לפניו, ועל כן אין הוא סומך עליהם לחלוטין. <b>ו</b>אפילו <b>שָׁמַיִם לֹא־זַכּוּ</b>, נקיים <b>בְעֵינָיו.</b>
(טז) אם במלאכים ובשרפים אין הוא בוטח – <b>אַף כִּי</b>, בוודאי לא יסמוך על אדם <b>נִתְעָב וְנֶאֱלָח,</b> מאוס ועל <b>אִישׁ־שֹׁתֶה כַמַּיִם עַוְלָה,</b> מי שנוהה אחר הפשע ומזין את עצמו בעוד ועוד חטאים.
(יז) <b>אֲחַוְךָ,</b> אספר לך – <b>שְׁמַע־לִי. וְזֶה</b> אשר <b>חָזִיתִי</b>, ראיתי בחזון או במחשבה <b>וַאֲסַפֵּרָה.</b>
(יח) <b>אֲשֶׁר־חֲכָמִים יַגִּידוּ וְלֹא כִחֲדוּ</b>, ואינם מסתירים את מה שקיבלו <b>מֵאֲבוֹתָם,</b>
(יט) אשר <b>לָהֶם</b>, לאבות הצדיקים וההגונים <b>לְבַדָּם נִתְּנָה הָאָרֶץ,</b> ניתן העולם, <b>וְלֹא־עָבַר זָר בְּתוֹכָם.</b> אם יש גם אחרים הנוחלים ארץ, אין הם נחשבים כלל<b>:</b>
(כ) <b>כָּל־יְמֵי רָשָׁע הוּא מִתְחוֹלֵל,</b> רועד ופוחד <b>וּמִסְפַּר שָׁנִים נִצְפְּנוּ</b>, נקבעו <b>ל</b>איש ה<b>עָרִיץ,</b> ועד קצו ההולך וקרב הוא חי חיי אימה.
(כא) <b>קוֹל־פְּחָדִים</b> הוא שומע תמיד <b>בְּאָזְנָיו.</b> ואפילו <b>בּ</b>עת <b>שָׁלוֹם</b>, בזמנים שלווים <b>שׁוֹדֵד יְבוֹאֶנּוּ.</b>
(כב) <b>לֹא־יַאֲמִין</b> שי<b>שׁוּב מִנִּי</b>, מן ה<b>חֹשֶׁךְ, וְ</b>למרות החושך <b>צָפוּי הוּא אֱלֵי־חָרֶב,</b> אוחז החרב רואה אותו.
(כג) <b>נֹדֵד הוּא לַלֶּחֶם אַיֵּה,</b> כדי למצוא איפה יש לחם, <b>יָדַע כִּי־נָכוֹן בְּיָדוֹ</b>, מוכן לו <b>יוֹם־חֹשֶׁךְ.</b>
(כד) <b>יְבַעֲתֻהוּ</b>, יבהילו אותו <b>צַר</b>, צרות, או: אויבים, <b>וּמְצוּקָה תִּתְקְפֵהוּ כְּמֶלֶךְ</b> ה<b>עָתִיד</b>, המתעתד <b>לַכִּידוֹר,</b> למצור.
(כה) <b>כִּי־נָטָה</b> הרשע הטיח <b>אֶל־אֵל יָדוֹ, וְאֶל</b>, כנגד <b>שַׁדַּי יִתְגַּבָּר.</b> הרשע נכון להילחם באלוקים:
(כו) <b>יָרוּץ אֵלָיו</b> – לעומת ה' <b>בְּצַוָּאר,</b> במצח נחושה, <b>בַּעֲבִי גַּבֵּי מָגִנָּיו,</b> במגִנים עבים וחשופים כלפיו.
(כז) עד כה חי הרשע חיים מדושני עונג. <b>כִּי־כִסָּה פָנָיו בְּחֶלְבּוֹ,</b> בשומן שלו. <b>וַיַּעַשׂ פִּימָה</b>, כפל שומן הדומה לפה, <b>עֲלֵי־כָסֶל,</b> חלציו. ואולם בעקבות חטאיו בא עונשו:
(כח) <b>וַיִּשְׁכּוֹן</b> ב<b>עָרִים נִכְחָדוֹת,</b> במקומות שאינם מיושבים, ובתוך <b>בָּתִּים לֹא־יֵשְׁבוּ לָמוֹ.</b> במבנים <b>אֲשֶׁר הִתְעַתְּדוּ</b>, נועדו <b>לְגַלִּים,</b> עיי חרבות.
(כט) <b>לֹא־יֶעְשַׁר</b>, יתעשר <b>וְלֹא־יָקוּם</b>, יהיה קיום ל<b>חֵילוֹ,</b> רכושו, <b>ו</b>בגלל המחסור של הרשעים <b>לֹא־יִטֶּה</b>, יפנה <b>לָאָרֶץ</b>, לא יישאר דבר לזולתם <b>מִנְלָם,</b> משלהם.
(ל) <b>לֹא־יָסוּר מִנִּי־חֹשֶׁךְ,</b> ממקומו האפל; את <b>יֹנַקְתּוֹ</b>, השורש או השתיל שישלח, <b>תְּיַבֵּשׁ שַׁלְהָבֶת, וְיָסוּר</b>, ייעקר מהעולם <b>בְּרוּחַ פִּיו</b> של ה'.
(לא) <b>אַל־יַאֲמֵן</b>, לא כדאי לרשע להאמין <b>בַּשָּׁוְ</b>א, בשקר ובהבל אשר <b>נִתְעָה,</b> תועים בו לפי שעה, <b>כִּי־שָׁוְא תִּהְיֶה תְמוּרָתוֹ.</b> שווא לא יוליד אלא שווא.
(לב) <b>בְּלֹא־יוֹמוֹ תִּמָּלֵא</b> שעתו. הוא ימות קודם זמנו, <b>וְכִפָּתוֹ</b>, צמרתו <b>לֹא רַעֲנָנָה.</b>
(לג) <b>יַחְמֹס,</b> יאבד <b>כַּגֶּפֶן</b> שטרם הבשילו אשכולותיה את <b>בִּסְרוֹ,</b> פרותיו בעודם בוסר, <b>וְיַשְׁלֵךְ כַּזַּיִת נִצָּתוֹ,</b> פרחיו. צאצאיו, חייו או מעשיו של הרשע יכלו קודם שיגיעו לכלל מימוש כענבי בוסר וכפרחי הזית הנושרים ומתפזרים, ובכך נמנעת הבשלתם לכדי פרי אכיל.
(לד) <b>כִּי־עֲדַת חָנֵף</b>, חברתם של הצבועים והרמאים – סופה <b>גַּלְמוּד,</b> בודדת ושוממה, <b>וְאֵשׁ אָכְלָה</b>, תאכל לבסוף את <b>אָהֳלֵי</b>, משכנותיהם של האנשים שנבנו בכספי <b>שֹׁחַד.</b>
(לה) <b>הָרֹה</b>, רשעים אלה זוממים, כביכול מתעברים בהרהורי <b>עָמָל,</b> חטא, <b>וְ</b>על כן <b>יָלֹד</b>, יולדים <b>אָוֶן,</b> רשע, <b>וּבִטְנָם תָּכִין מִרְמָה.</b>
<h2>פרק טז</h2>
(א) <b>וַיַּעַן אִיּוֹב וַיֹּאמַר׃</b>
(ב) <b>שָׁמַעְתִּי כְ</b>מו <b>אֵלֶּה</b> אמירות <b>רַבּוֹת.</b> אינכם מחדשים לי דבר. <b>מְנַחֲמֵי עָמָל</b>, יגיעה לריק, הבל ושקר <b>כֻּלְּכֶם.</b>
(ג) <b>הֲ</b>אם יש <b>קֵץ</b>, סוף <b>לְדִבְרֵי־רוּחַ,</b> סרק, <b>אוֹ מַה־יַּמְרִיצְךָ</b>, מניע או לוחץ את כל אחד מכם <b>כִּי תַעֲנֶה</b>?!
(ד) <b>גַּם אָנֹכִי כָּכֶם</b>, כמותכם <b>אֲדַבֵּרָה,</b> הייתי מדבר, <b>לוּ־יֵשׁ נַפְשְׁכֶם תַּחַת נַפְשִׁי,</b> אילו הייתם אתם במקומי. <b>אַחְבִּירָה</b> הייתי מוסיף <b>עֲלֵיכֶם בְּמִלִּים</b> כדרכם של דרשנים וספדנים. את סגנון הדרשה אני מכיר היטב, ואילולא סבלתי הייתי יכול להטיף ולדרוש לא פחות טוב מכם. <b>וְאָנִיעָה</b> הייתי נד <b>עֲלֵיכֶם בְּמוֹ רֹאשִׁי</b> לאות צער.
(ה) <b>אֲאַמִּצְכֶם</b>, הייתי גם אני מחזק אתכם <b>בְּמוֹ־פִי,</b> כשם שעד כה אף אתם לא הצעתם לי שום עזרה מעשית. <b>וְנִיד שְׂפָתַי יַחְשֹׂךְ</b>, היה מונע את כאבכם. או: את כאבי הנוכחי.
(ו) אבל למה אשגה בדמיונות – הרי גם <b>אִם־אֲדַבְּרָה</b> – <b>לֹא־יֵחָשֵׂךְ</b>, ייגרע <b>כְּאֵבִי, וְ</b>גם אם <b>אַחְדְּלָה</b> מלדבר ואשתוק – <b>מַה־מִּ</b>מ<b>נִּי</b>, מכאבי <b>יַהֲלֹךְ</b>, יסור?!
(ז) <b>אַךְ־עַתָּה</b> כל המלל הזה, או: הכאב הזה <b>הֶלְאָנִי,</b> התיש אותי. ואתה, הא-ל, <b>הֲשִׁמּוֹתָ</b>, החרבת, איבדת את <b>כָּל־עֲדָתִי,</b> משפחתי.
(ח) <b>וַתִּקְמְטֵנִי</b> כיווצת אותי ברזון ובצרות שהמטת עלי; וסבלי, היוצר בי קמטים, <b>לְעֵד הָיָה. וַיָּקָם בִּי</b>, להעיד כנגדי <b>כַחֲשִׁי,</b> המראה הכחוש שלי; <b>בְּפָנַי יַעֲנֶה.</b>
(ט) <b>אַפּוֹ</b>, כעסו של ה' <b>טָרַף וַיִּשְׂטְמֵנִי,</b> שנא אותי, <b>חָרַק עָלַי בְּשִׁנָּיו. צָרִי</b>, אויבי <b>יִלְטוֹשׁ</b>, מחדד, נועץ את <b>עֵינָיו לִי,</b> כנגדי, וזומם לפגוע בי.
(י) <b>פָּעֲרוּ עָלַי בְּפִיהֶם,</b> בצעקותיהם, <b>בְּחֶרְפָּה</b>, כדי להשפיל אותי <b>הִכּוּ</b> על <b>לְחָיָי. יַחַד עָלַי</b>, כנגדי <b>יִתְמַלָּאוּן,</b> יתכנסו סביבי.
(יא) <b>יַסְגִּירֵנִי אֵל אֶל עֲוִיל,</b> עושה העוול, רשע, <b>וְעַל־יְדֵי רְשָׁעִים</b> הוא <b>יִרְטֵנִי,</b> יטה אותי.
(יב) <b>שָׁלֵו הָיִיתִי</b> – <b>וַיְפַרְפְּרֵנִי,</b> והוא ניער וטלטל אותי, או: פורר אותי <b>וְאָחַז בְּעָרְפִּי וַיְפַצְפְּצֵנִי,</b> שבר ופוצץ אותי, <b>וַיְקִימֵנִי</b>, העמיד אותי <b>לוֹ לְמַטָּרָה</b> על מנת שיירה בי.
(יג) <b>יָסֹבּוּ עָלַי</b>, סובבים אותי <b>רַבָּיו,</b> הרובאים שלו, היורים אל המטרה, וחִצם <b>יְפַלַּח</b>, יבקע את <b>כִּלְיוֹתַי וְלֹא יַחְמֹל,</b> ירחם, <b>יִשְׁפֹּךְ לָאָרֶץ</b> את <b>מְרֵרָתִי,</b> המרה שלי.
(יד) <b>יִפְרְצֵנִי</b>, הוא מכה ושובר אותי <b>פֶרֶץ עַל־פְּנֵי־פָרֶץ,</b> שבר אחר שבר, מכה אחר מכה. <b>יָרֻץ עָלַי</b> לפגוע בי <b>כְּגִבּוֹר</b> המסתער בקרב.
(טו) <b>שַׂק</b> המבטא אֵבל על עצמי <b>תָּפַרְתִּי עֲלֵי גִלְדִּי,</b> עורי, <b>וְעֹלַלְתִּי בֶעָפָר קַרְנִי,</b> העליתי עפר על ראשי.
(טז) <b>פָּנַי חֳמַרְמְרוּ</b>, האדימו כאילו נשרפו <b>מִנִּי</b>, מ<b>בֶכִי, וְעַל עַפְעַפַּי</b> יש <b>צַלְמָוֶת,</b> צל של מוות, או: אופל.
(יז) כל זה קורה לי <b>עַל לֹא־חָמָס בְּכַפָּי, ו</b>הרי <b>תְפִלָּתִי</b> לפניך הייתה <b>זַכָּה.</b> אם כן, מדוע כל זה בא עלי?!
(יח) <b>אֶרֶץ, אַל־תְּכַסִּי</b> את <b>דָמִי.</b> אני מעדיף שיישאר גלוי ויזכיר את העוולה שנעשתה לי. <b>וְאַל־יְהִי מָקוֹם לְ</b>הניח בו אתְ <b>זַעֲקָתִי,</b> כדי שהיא תמשיך להישמע לאוזני כול.
(יט) <b>גַּם־עַתָּה הִנֵּה־בַשָּׁמַיִם</b> נמצא <b>עֵדִי, וְשָׂהֲדִי</b>, עדי – <b>בַּמְּרוֹמִים.</b>
(כ) <b>מְלִיצַי</b>, המדברים דברי מליצה, ואולי: מסלפַי, <b>רֵעָי,</b> הלוא אתם רואים ש<b>אֶל־אֱלוֹהַּ דָּלְפָה עֵינִי,</b> אני בוכה.
(כא) <b>וְיוֹכַח לְגֶבֶר</b>, האם אדם יכול להתווכח <b>עִם־אֱלוֹהַּ</b>?! <b>ו</b>הרי <b>בֶן־אָדָם</b> רק <b>לְרֵעֵהוּ</b>, לאדם אחר יוכל לענות.
(כב) <b>כִּי</b> רק <b>שְׁנוֹת מִסְפָּר</b>, שנים ספורות, <b>יֶאֱתָיוּ,</b> באות עלי, <b>ו</b>אני צועד ב<b>אֹרַח</b>, דרך החיים אשר <b>לֹא־אָשׁוּב אֶהֱלֹךְ,</b> ללכת בה. אי-אפשר לחזור מן הדרך הזאת.
<h2>פרק יז</h2>
(א) <b>רוּחִי חֻבָּלָה</b> נחבלה מכל הצרות שפקדו אותה. <b>יָמַי</b>, ימי חיי <b>נִזְעָכוּ,</b> דעכו ואבדו, מכל ילדי רק <b>קְבָרִים</b> נותרו <b>לִי.</b>
(ב) <b>אִם־לֹא</b>, אני נשבע ש<b>הֲתֻלִים</b>, אנשים מהתלים הלועגים לי הם הנמצאים <b>עִמָּדִי. וּבְהַמְּרוֹתָם</b>, הם ממררים את חיי, ובתוך חיים מרים אלה <b>תָּלַן</b>, ישֵׁנה <b>עֵינִי.</b> כעת פונה איוב לאלוקים ומבקש:
(ג) <b>שִׂימָה־נָּא עָרְבֵנִי עִמָּךְ.</b> היֵה לי עָרב, שהרי אם אתה לא תבטיח את שלומי – <b>מִי הוּא לְיָדִי יִתָּקֵעַ</b>?! איש לא יתחייב לערוב לי.
(ד) <b>כִּי</b> את <b>לִבָּם</b> של הרעים שמסביבי <b>צָפַנְתָּ</b>, הסתרת <b>מִשָּׂכֶל.</b> אין בהם שכל. <b>עַל־כֵּן לֹא תְרוֹמֵם</b> אותם.
(ה) <b>לְ</b>מי ש<b>חֵלֶק</b>, דברי חלקלקות <b>יַגִּיד רֵעִים,</b> לרעיו – <b>וְעֵינֵי בָנָיו</b> של דובר חלקלקות זה <b>תִּכְלֶנָה</b> בציפייה שלא תתממש.
(ו) <b>וְהִצִּיגַנִי</b> רֵע בוגדני זה, הכאב; אליפז; או: אלוקים <b>לִמְשֹׁל</b>, למשל ולשנינה ל<b>עַמִּים.</b> ואכן במשך הדורות איוב נעשה סמל לאדם המיוסר. <b>ו</b>משל ודוגמה ל<b>תֹפֶת</b>, גיהינום <b>לְפָנִים</b>, עוד לפני המוות <b>אֶהְיֶה.</b>
(ז) <b>וַתֵּכַהּ</b>, כהתה, טושטשה ראייתה <b>מ</b>רוב <b>כַּעַשׂ</b>, כעס <b>עֵינִי, וִיצֻרַי</b>, אברי גופי אינם מתפקדים ואין בהם ממשות <b>כַּצֵּל כֻּלָּם.</b>
(ח) <b>יָשֹׁמּוּ</b>, ישתוממו ויתקוממו אנשים <b>יְשָׁרִים עַל־זֹאת, וְ</b>אדם <b>נָקִי עַל</b> ה<b>חָנֵף</b> המהתל <b>יִתְעֹרָר</b> להוכיחו.
(ט) <b>וְיֹאחֵז צַדִּיק</b> ב<b>דַּרְכּוֹ</b> למרות הפורענות היורדת לעולם, <b>וּטֳהָר־יָדַיִם יֹסִיף אֹמֶץ.</b> אחרי ניסוחיו הכלליים פונה איוב לרעיו בעלבון ישיר:
(י) <b>וְאֻלָּם</b> גם כאשר <b>כֻּלָּם</b>, כולכם <b>תָּשֻׁבוּ</b> ותדברו <b>וּבֹאוּ נָא</b> – <b>וְלֹא־אֶמְצָא בָכֶם חָכָם.</b>
(יא) <b>יָמַי עָבְרוּ,</b> עוברים, <b>זִמֹּתַי</b>, מחשבותי <b>נִתְּקוּ</b>, נפסקו מרוב כאב וטרדה, הרהורים שהם <b>מוֹרָשֵׁי לְבָבִי,</b> שלבי הוריש לי.
(יב) רעַי, או: ייסורי <b>לַיְלָה לְיוֹם יָשִׂימוּ,</b> יהפכו, שכן הם ימנעו ממני שינה, <b>אוֹר</b> הנראה <b>קָרוֹב</b> נסוג <b>מִפְּנֵי־חֹשֶׁךְ.</b>
(יג) <b>אִם אֲקַוֶּה</b>, זאת היא תקוותי – שה<b>שְׁאוֹל</b> יהיה <b>בֵּיתִי, בַּחֹשֶׁךְ רִפַּדְתִּי</b>, ארפד בשאול את <b>יְצוּעָי,</b> מיטתי.
(יד) <b>לַשַּׁחַת</b>, בור השאול <b>קָרָאתִי: "אָבִי אָתָּה". "אִמִּי" וַ"אֲחֹתִי"</b> קראתי <b>לָרִמָּה.</b> אִתן אני חי. אמי ואחותי אוכלות את בשרי.
(טו) <b>וְאַיֵּה</b>, היכן <b>אֵפוֹ</b>, אפוא <b>תִקְוָתִי</b>?! <b>וְתִקְוָתִי מִי יְשׁוּרֶנָּה</b>, רואה אותה?!
(טז) אל <b>בַּדֵּי</b>, ענפי, מדורי<b>שְׁאֹל תֵּרַדְנָה</b> תקוותי, <b>אִם־יַחַד</b> אתי <b>עַל־עָפָר נָחַת,</b> תרד תקוותי ותנוח.
<h2>פרק יח</h2>
(א) <b>וַיַּעַן בִּלְדַּד הַשֻּׁחִי וַיֹּאמַר׃</b>
(ב) בלדד פונה לאיוב בלשון רבים<b>: עַד־אָנָה</b>, מתי <b>תְּשִׂימוּן</b>, תשים, איוב, <b>קִנְצֵי</b>, סופים <b>לְמִלִּין</b>, למלים?! בכל פעם נדמה שהגעת לסוף דבריך, והנה אתה מתחיל עניין נוסף. <b>תָּבִינוּ</b>, התבונן וחשוב תחילה <b>וְאַחַר</b> כך <b>נְדַבֵּר.</b>
(ג) <b>מַדּוּעַ נֶחְשַׁבְנוּ</b>, אתה מחשיב אותנו נבערים מדעת <b>כַבְּהֵמָה, נִטְמִינוּ</b>, אטומים וסתומים <b>בְּעֵינֵיכֶם</b>?!
(ד) אתה הוא מי ש<b>טֹרֵף נַפְשׁוֹ</b>, פוגע בעצמו <b>בְּאַפּוֹ,</b> בכעסו. <b>הַלְמַעַנְךָ תֵּעָזַב אָרֶץ</b> מחוקיה<b>, וְיֶעְתַּק</b>, ויזוז <b>צוּר</b>, סלע <b>מִמְּקֹמוֹ</b>?! האם אתה מצפה שהחוקיות הקבועה בעולם תופר לכבודך?!
(ה) אדרבא, <b>גַּם אוֹר רְשָׁעִים יִדְעָךְ,</b> יחשך, <b>וְלֹא־יִגַּהּ</b>, יאיר <b>שְׁבִיב</b>, ניצוץ <b>אִשּׁוֹ.</b>
(ו) <b>אוֹר חָשַׁךְ בְּאָהֳלוֹ, וְנֵרוֹ עָלָיו יִדְעָךְ.</b>
(ז) <b>יֵצְרוּ</b>, יהפכו צרים <b>צַעֲדֵי אוֹנוֹ,</b> כוחו, כהליכתו של אדם חלש, שצעדיו קטנים יותר. <b>וְתַשְׁלִיכֵהוּ עֲצָתוֹ,</b> מחשבתו-שלו היא שמדרדרת אותו.
(ח) <b>כִּי־שֻׁלַּח</b>, נתפס <b>בְּרֶשֶׁת</b> לכידה <b>בְּרַגְלָיו, וְעַל־שְׂבָכָה</b>, סבך ענפים שמניחים על בור המלכודת, <b>יִתְהַלָּךְ.</b>
(ט) <b>יֹאחֵז בְּעָקֵב פָּח,</b> מלכודת. המלכודת תאחז בעקבו. <b>יַחֲזֵק</b>, יהודקו <b>עָלָיו צַמִּים,</b> קישורי המלכודת.
(י) <b>טָמוּן בָּאָרֶץ חַבְלוֹ,</b> החבל שנועד לתפסו, <b>וּמַלְכֻּדְתּוֹ</b> טמונה <b>עֲלֵי נָתִיב,</b> בדרכו.
(יא) <b>סָבִיב בִּעֲתֻהוּ</b>, מפחידים אותו <b>בַלָּהוֹת,</b> שֵדים, <b>וֶהֱפִיצֻהוּ לְרַגְלָיו,</b> ומרוב בעתה אבריו יתפזרו וייהרסו כביכול, והוא ייפול.
(יב) <b>יְהִי־רָעֵב אֹנוֹ,</b> בנו, <b>וְאֵיד נָכוֹן</b>, אסון מוכן <b>לְצַלְעוֹ,</b> לצדו.
(יג) <b>יֹאכַל</b> את <b>בַּדֵּי</b>, ענפי, כלומר חלקי <b>עוֹרוֹ, יֹאכַל</b> את <b>בַּדָּיו</b> ענפיו, כלומר בניו <b>בְּכוֹר מָוֶת,</b> שרו של מוות.
(יד) <b>יִנָּתֵק מֵאָהֳלוֹ מִבְטַחוֹ</b> של האוהל, אולי היתד שמחזיקה את האוהל, ושמא היא דימוי לאשתו. <b>וְתַצְעִדֵהוּ</b> היתד, האשה, או: אתה תצעיד אותו <b>לְמֶלֶךְ בַּלָּהוֹת,</b> אל מלך השדים.
(טו) <b>תִּשְׁכּוֹן</b> אשתו שהפכה לאלמנה <b>בְּאָהֳלוֹ מִבְּלִי־לוֹ,</b> בלעדיו שכן <b>יְזֹרֶה</b>, תפוזר, תומטר <b>עַל־נָוֵהוּ</b>, ביתו <b>גָפְרִית,</b> המשמידה הכול. ת,
(טז) <b>מִתַּחַת</b>, מלמטה <b>שָׁרָשָׁיו יִבָשׁוּ, וּמִמַּעַל יִמַּל</b>, יתמולל ויתייבש <b>קְצִירוֹ.</b>
(יז) <b>זִכְרוֹ־אָבַד מִנִּי־אָרֶץ,</b> מן העולם, <b>וְלֹא־שֵׁם</b>, זיכרון <b>לוֹ עַל־פְּנֵי־חוּץ,</b> בחוצות.
(יח) <b>יֶהְדְּפֻהוּ</b>, ידחפו אותו <b>מֵאוֹר אֶל־חֹשֶׁךְ, וּמִתֵּבֵל</b>, מן העולם <b>יְנִדֻּהוּ,</b> יגרשו אותו.
(יט) <b>לֹא נִין</b>, בן <b>לוֹ וְלֹא־נֶכֶד בְּעַמּוֹ, וְאֵין</b> לו <b>שָׂרִיד בִּמְגוּרָיו.</b>
(כ) <b>עַל־יוֹמוֹ</b>, חייו <b>נָשַׁמּוּ</b>, תוהים דורות <b>אַחֲרֹנִים, וְ</b>גם דורות <b>קַדְמֹנִים</b> שהתבוננו בגורלו, <b>אָחֲזוּ שָׂעַר,</b> רעדו מפחד כמו מול רוח סערה.
(כא) נוכח מצבו של הרשע אומר בלדד לסיכום: <b>אַךְ־אֵלֶּה</b>, כך קורה ל<b>מִשְׁכְּנוֹת</b>, מגוריו של <b>עַוָּל,</b> רשע, <b>וְזֶה מְקוֹם</b> של מי ש<b>לֹא־יָדַע־אֵל.</b>
<h2>פרק יט</h2>
(א) <b>וַיַּעַן אִיּוֹב וַיֹּאמַר׃</b>
(ב) <b>עַד־אָנָה</b>, מתי <b>תּוֹגְיוּן</b>, תעציבו את <b>נַפְשִׁי וּתְדַכּאוּנַּנִי בְמִלִּים</b>?!
(ג) <b>זֶה עֶשֶׂר פְּעָמִים</b>, פעמים רבות <b>תַּכְלִימוּנִי,</b> אתם מעליבים ומביישים אותי אם במפורש או ברמז. <b>לֹא־תֵבֹשׁוּ תַּהְכְּרוּ</b>, להתנכר <b>לִי.</b>
(ד) <b>וְאַף־אָמְנָם,</b> גם אם <b>שָׁגִיתִי</b> – <b>אִתִּי תָּלִין מְשׁוּגָתִי.</b> שִגגתי אינה מזיקה לסביבתי ולעולם. על כן אינני אמור להיענש עליה באופן חמור כל כך.
(ה) <b>אִם־אָמְנָם עָלַי תַּגְדִּילוּ</b> את חטאי, ותרבו לטפול עלי אשמה <b>וְתוֹכִיחוּ עָלַי חֶרְפָּתִי.</b>
(ו) אתם אמנם מחשיבים אותי לרשע גדול כי אתם דנים לפי מה שבא עלי, אך – <b>דְּעוּ־אֵפוֹ כִּי</b> אין בי אשמה כזו, אלא <b>אֱלוֹהַּ עִוְּתָנִי,</b> עיוות את דרכי, <b>וּמְצוּדוֹ</b>, במלכודתו <b>עָלַי הִקִּיף.</b>
(ז) <b>הֵן אֶצְעַק חָמָס</b> – <b>וְלֹא אֵעָנֶה, אֲשַׁוַּע</b>, אזעק – <b>וְאֵין מִשְׁפָּט.</b>
(ח) את <b>אָרְחִי</b>, דרכי <b>גָדַר</b>, חסם – <b>וְלֹא אֶעֱבוֹר. וְעַל־נְתִיבוֹתַי חֹשֶׁךְ יָשִׂים.</b> על כן לא אוכל להמשיך לצעוד.
(ט) את <b>כְּבוֹדִי</b> ומעמדי שהיו לי בעבר <b>מֵעָלַי הִפְשִׁיט, וַיָּסַר</b> את <b>עֲטֶרֶת</b>, הכתר שהיה על <b>רֹאשִׁי.</b>
(י) אלוקים <b>יִתְּצֵנִי,</b> מנתץ אותי <b>סָבִיב וָאֵלַךְ</b>, אלֵך אל מותי, משום שאינני מחזיק מעמד. <b>וַיַּסַּע כּעֵץ</b> שנעקר ממקומו, את <b>תִּקְוָתִי.</b>
(יא) <b>וַיַּחַר עָלַי אַפּוֹ,</b> כעס עלי, <b>וַיַּחְשְׁבֵנִי לוֹ כְצָרָיו.</b> כאילו הייתי אויבו.
(יב) <b>יַחַד יָבֹאוּ</b> לתקוף אותי <b>גְדוּדָיו,</b> האסונות שנחתו עלי. קשה שלא אראה בשורת האסונות התכופים שפקדה אותי מתקפה מתואמת ומכוונת. <b>וַיָּסֹלּוּ</b> הם סוללים <b>עָלַי</b> את <b>דַּרְכָּם,</b> ואני נרמס תחתיהם, <b>וַיַּחֲנוּ סָבִיב לְאָהֳלִי.</b>
(יג) את <b>אַחַי</b>, קרובי <b>מֵעָלַי הִרְחִיק,</b> שהרי אינני רק אביון גמור; מחלת העור שלי בוודאי דוחה אנשים מלהתחבר אלי. <b>וְיֹדְעַי</b>, מכרי <b>אַךְ־זָרוּ</b>, <b>מִמֶּנִּי,</b> רחקו, התאכזרו או: נעשו זרים לי.
(יד) <b>חָדְלוּ</b>, נעלמו <b>קְרוֹבָי, וּמְיֻדָּעַי</b>, ידידי <b>שְׁכֵחוּנִי.</b>
(טו) <b>גָּרֵי בֵיתִי וְאַמְהֹתַי</b>, שפחותי <b>לְזָר תַּחְשְׁבֻנִי,</b> מחשיבים אותי. <b>נָכְרִי הָיִיתִי בְעֵינֵיהֶם.</b>
(טז) <b>לְעַבְדִּי קָרָאתִי</b> – <b>וְלֹא יַעֲנֶה</b> כי סמכותי פסקה. אין הוא מציית לדברי ואף מתעלם מפנייתי אפילו כאשר <b>בְּמוֹ־פִי אֶתְחַנֶּן־לוֹ.</b>
(יז) <b>רוּחִי</b>, נפשי נעשתה <b>זָרָה</b> אפילו <b>לְאִשְׁתִּי, וְחַנֹּתִי</b>, תחינתי זרה <b>ל</b>אלו שגידלתי בביתי כאילו הם <b>בְנֵי בִטְנִי.</b>
(יח) <b>גַּם־עֲוִילִים,</b> אספסוף של צעירים <b>מָאֲסוּ בִי, אָקוּמָה</b> – <b>וַיְדַבְּרוּ־בִי</b> בבוז.
(יט) <b>תִּעֲבוּנִי כָּל</b> אלה שהיו <b>מְתֵי</b>, אנשי <b>סוֹדִי. וְזֶה</b>, האנשים אשר <b>אָהַבְתִּי נֶהְפְּכוּ־בִי</b> לאויבי. ואשר לגופי:
(כ) <b>בְּעוֹרִי וּבִבְשָׂרִי דָּבְקָה עַצְמִי.</b> אני מצומק וכחוש בגופי, ואף איבדתי את כל אשר היה לי, <b>וָאֶתְמַלְּטָה בְּעוֹר שִׁנָּי.</b> שרדתי אחרי הפורענויות הללו חסר כול. אפילו עורי נגוע כולו, ונותר שלם רק העור שסביב שִׁני.
(כא) <b>חָנֻּנִי, חָנֻּנִי,</b> רַחמו עלי כי הרי <b>אַתֶּם רֵעָי, כִּי</b> אני לא עשיתי רעה, רק <b>יַד־אֱלוֹהַּ</b> היא ש<b>נָגְעָה</b>, פגעה <b>בִּי.</b>
(כב) <b>לָמָּה תִּרְדְּפֻנִי כְמוֹ־אֵל</b>, שאלוקים רודף אותי?! הלוא אתם רואים בסבלי ומוסיפים לייסורי, <b>וּמִבְּשָׂרִי לֹא תִשְׂבָּעוּ.</b> אתם טורפים אותי בצורה זו או אחרת ואינכם יודעים שָׂבעה.
(כג) <b>מִי־יִתֵּן</b>, הלוואי <b>אֵפוֹ</b>א <b>וְיִכָּתְבוּן מִלָּי</b>?! <b>מִי־יִתֵּן</b> שדברי ייכתבו <b>בַּסֵּפֶר וְיֻחָקוּ,</b> וייחקקו לזיכרון,
(כד) שייכתבו <b>בְּעֵט־בַּרְזֶל וְעֹפָרֶת,</b> שאפשר ליצוק ממנה תבניות, <b>לָעַד בַּצּוּר</b>, בסלע <b>יֵחָצְבוּן.</b> הלוואי שדברי יישמרו וייזכרו לנצח.
(כה) <b>ו</b>אף שאני מוחה על העוול שאלוקים עשה לי, <b>אֲנִי יָדַעְתִּי</b> – <b>גֹּאֲלִי חָי, ו</b>לאחר שכל מציאות אחרת תיכחד, הוא יהיה ה<b>אַחֲרוֹן</b> ש<b>עַל־עָפָר יָקוּם,</b> יתקיים.
(כו) <b>וְ</b>אמנם <b>אַחַר</b> שהוכה <b>עוֹרִי נִקְּפוּ</b>, הכו ושברו גם את העצם ה<b>זֹאת. וּ</b>בכל זאת <b>מִבְּשָׂרִי</b>, מתוך עצמי, במפגש בלתי אמצעי <b>אֶחֱזֶה</b>, אני רואה <b>אֱלוֹהַּ.</b>
(כז) <b>אֲשֶׁר אֲנִי אֶחֱזֶה־לִּי</b> את אלוקים מתוך מכאובי, <b>וְעֵינַי רָאוּ וְלֹא־זָר.</b> אתם אינכם יכולים לראות את מה שאלוקים מראה לי בבשרי, ועל כן מה שתסבירו על כך לא יהיה נכון. רק אני יודע ש<b>כָּלוּ</b>, אבדו <b>כִלְיֹתַי בְּחֵקִי</b>, בתוכי.
(כח) <b>כִּי</b>, ושמא, ולוואי <b>תֹאמְרוּ</b>, הייתם אומרים בחמלה<b>:</b> מפני <b>מַה־נִּרְדָּף־לוֹ</b>, הוא<b>, ו</b>מה <b>שֹׁרֶשׁ דּבָר</b> חטא <b>נִמְצָא־בִי</b>?! לא עלה על דעתכם לחשוב כך.
(כט) <b>גּוּרוּ לָכֶם</b>, עליכם לפחד <b>מִפְּנֵי־חֶרֶב,</b> שתבוא לבסוף ותנקום בכם. מכיוון שאתם זונחים אותי על בסיס הנחה תיאולוגית ולא מתוך ידיעת המצב לאשורו – תיענשו. <b>כִּי־חֵמָה</b>, כעס אלוקִי יבוא על <b>עֲוֹנוֹת</b> חמורים שעליהם ראוי להיענש ב<b>חָרֶב, לְמַעַן תֵּדְעוּן שַׁדּוּן,</b> שיש דין. ואולי: שוד, או: השלכה. בסופכם תושלכו. או: כדי שתדעו מהו שוד ותרחמו על איש נדכה.
<h2>פרק כ</h2>
(א) <b>וַיַּעַן צוֹפַר הַנַּעֲמָתִי וַיֹּאמַר׃</b>
(ב) <b>לָכֵן</b>, בגלל דבריך. או: אכן, <b>שְׂעִפַּי</b>, הרהורי <b>יְשִׁיבוּנִי.</b> מחשבותי יענו לשאלות שאתה מעורר בי, <b>וּבַעֲבוּר</b> מכיוון ש<b>חוּשִׁי בִי,</b> אני שותק ומקשיב, לכן –
(ג) את <b>מוּסַר כְּלִמָּתִי</b>, דבריך המייסרים והמביישים אותי <b>אֶשְׁמָע, וְרוּחַ מִבִּינָתִי יַעֲנֵנִי,</b> תבונתי היא שעונה לשאלות הללו.
(ד) כך אומרת לי רוחי: <b>הֲזֹאת</b> – מה שאומר מיד <b>יָדַעְתָּ מִנִּי־עַד,</b> מעולם, <b>מִנִּי שִׂים</b>, מאז הושם <b>אָדָם עֲלֵי־אָרֶץ</b>?!
(ה) עליך לדעת <b>כִּי רִנְנַת</b>, שמחתם ושירתם של <b>רְשָׁעִים מִקָּרוֹב,</b> החלה לא מזמן, <b>וְשִׂמְחַת חָנֵף</b>, רשע מגיעה רק <b>עֲדֵי־רָגַע.</b> היא קצרת מועד.
(ו) <b>אִם־יַעֲלֶה לַשָּׁמַיִם שִׂיאוֹ</b>, גובהו של הרשע, <b>וְרֹאשׁוֹ לָעָב</b>, עד הענן <b>יַגִּיעַ,</b>
(ז) <b>כְּ</b>מו <b>גֶלְלוֹ</b>, צואתו אף הוא <b>לָנֶצַח יֹאבֵד.</b> אין גובהו אלא גובה של מגדל גללים שסופו התפוררות וכליה. <b>רֹאָיו</b>, אלה שראו אותו <b>יֹאמְרוּ: "אַיּוֹ</b>?<b>"</b> היכן הוא? כיצד נעלם?
(ח) <b>כּ</b>מו ש<b>חֲלוֹם יָעוּף</b> ויתפוגג – <b>וְלֹא יִמְצָאֻהוּ,</b> אי-אפשר למצאו, <b>וְיֻדַּד</b>, ינדוד <b>כְּחֶזְיוֹן לָיְלָה.</b> גדולת הרשע מתפוגגת בלי להשאיר אחריה שריד, כחלומות הלילה.
(ט) <b>עַיִן שְׁזָפַתּוּ,</b> ראתה אותו, <b>וְלֹא תוֹסִיף</b> לראותו שוב, <b>וְלֹא־עוֹד תְּשׁוּרֶנּוּ</b>, תסתכל בו עינם של אנשי <b>מְקוֹמוֹ.</b>
(י) <b>בָּנָיו יְרַצּוּ</b>, יצטרכו לפייס <b>דַלִּים,</b> עניים שמהם גזל, <b>וְיָדָיו תָּשֵׁבְנָה</b> את מה שעשה ב<b>אוֹנוֹ,</b> רשעתו.
(יא) <b>עַצְמוֹתָיו מָלְאוּ</b> היו מלאות בעבר ב<b>עֲלוּמָו,</b> כוחות נעורים, <b>וְעִמּוֹ</b> רעננותו <b>עַל־עָפָר תִּשְׁכָּב,</b> ישכבו וייקברו אתו עלומיו. אולי: ימות בהיותו צעיר.
(יב) <b>אִם־תַּמְתִּיק</b>, תמתק <b>בְּפִיו רָעָה,</b> אוכל מקולקל או רעיל, כלומר אם תזדמן לרשע מזימה רעה, הוא <b>יַכְחִידֶנָּה</b>, יסתיר אותה <b>תַּחַת לְשׁוֹנוֹ</b> לשעת הכושר.
(יג) <b>יַחְמֹל עָלֶיהָ</b> – על הרעה, <b>וְלֹא יַעַזְבֶנָּה, וְיִמְנָעֶנָּה</b>, ימנע ממנה לצאת וישמור אותה <b>בְּתוֹךְ חִכּוֹ,</b> בפיו.
(יד) לאחר שיבלע-יממש את הרעה, <b>לַחְמוֹ בְּמֵעָיו נֶהְפָּךְ,</b> יתהפך, כאילו <b>מְרוֹרַת</b>, ארס של <b>פְּתָנִים בְּקִרְבּוֹ,</b> בבטנו. והנמשל:
(טו) <b>חַיִל,</b> עושר <b>בָּלַע,</b> צבר, <b>וַיְקִאֶנּוּ,</b> אפילו <b>מִ</b>מה שהתעכל ב<b>בִטְנוֹ יֹרִשֶׁנּוּ</b>, ינשל אותו <b>אֵל.</b>
(טז) <b>רֹאשׁ</b>, ארס של <b>פְּתָנִים יִינָק.</b> פתנים יכישו אותו. <b>תַּהַרְגֵהוּ לְשׁוֹן אֶפְעֶה.</b>
(יז) וקללה לרשע: <b>אַל־יֵרֶא</b>, לא יזכה לראות <b>בִפְלַגּוֹת</b>, בפלגי, בשפע <b>נַהֲרֵי נַחֲלֵי דְּבַשׁ וְחֶמְאָה.</b> טובה זו אינה מיועדת לו. דְּבַשׁ וְחֶמְאָה.
(יח) <b>מֵשִׁיב</b> הרשע <b>יָגָע</b>, את פרי עמלו לאחרים, אולי לאלו שגזל מהם, <b>וְלֹא יִבְלָע</b> וייהנה ממנו בעצמו.. <b>כְּחֵיל</b>, כמו הכסף שעשק מזולתו – כך <b>תְּמוּרָתוֹ, וְ</b>לכן <b>לֹא יַעֲלֹס,</b> יעלוז, ישמח.
(יט) <b>כִּי־רִצַּץ</b>, רוצֵץ, שבר ו<b>עָזַב דַּלִּים</b> בעבר, <b>בַּיִת גָּזַל, וְלֹא יִבְנֵהוּ.</b>
(כ) <b>כִּי לֹא־יָדַע שָׁלֵו</b>, שלווה <b>בְּבִטְנוֹ,</b> והכול תוסס בתוכו. <b>בַּחֲמוּדוֹ</b>, באמצעות אוצרותיו וחפצי החן שלו <b>לֹא יְמַלֵּט</b> את עצמו, יינצל.
(כא) <b>אֵין־שָׂרִיד לְאָכְלוֹ,</b> למאכלו. ברעבתנותו הוא יכלה את הכול מיד. <b>עַל־כֵּן לֹא־יָחִיל</b>, יהיה בידו הכוח לשמור את <b>טוּבוֹ.</b>
(כב) <b>בִּמְלֹאות שִׂפְקוֹ</b> כשיתמלא כל מה שהוא צריך כדי סיפוקו, דווקא אז <b>יֵצֶר לוֹ,</b> יבואו עליו צרות. <b>כָּל־יַד עָמֵל</b>, אדם רשע ופוגעני <b>תְּבֹאֶנּוּ,</b> תכה בו ותציק לו.
(כג) <b>יְהִי לְמַלֵּא</b>, בשעה שימלא את <b>בִטְנוֹ,</b> דווקא אז <b>יְשַׁלַּח־בּוֹ</b> ה' את <b>חֲרוֹן אַפּוֹ,</b> כעסו, <b>וְיַמְטֵר עָלֵימוֹ</b>, עליו <b>בִּלְחוּמוֹ,</b> באש החמה שלו, או במלחמתו.
(כד) הוא <b>יִבְרַח מִנֵּשֶׁק בַּרְזֶל,</b> ואז <b>תַּחְלְפֵהוּ קֶשֶׁת נְחוּשָׁה,</b> שראשי חִצֶּיה עשויים נחושת. ביריית קשת חזקה זו יחלוף החץ בתוך גופו של הרשע.
(כה) <b>שָׁלַף</b> אויבו את הנשק, <b>וַיֵּצֵא</b> הנשק <b>מִגֵּוָה,</b> מעברו השני של גופו, <b>וּבָרָק</b> שיכה בו, <b>מִמְּרֹרָתוֹ,</b> מן המרה שלו <b>יַהֲלֹךְ,</b> יטיל <b>עָלָיו אֵמִים,</b> אימה.
(כו) <b>כָּל־חֹשֶׁךְ טָמוּן</b>, מיועד לו <b>לִצְפוּנָיו,</b> בגלל חטאיו הנסתרים. <b>תְּאָכְלֵהוּ אֵשׁ לֹא־נֻפָּח</b>, שלא נפחו בה כדי להגבירה וכך יסבול זמן רב יותר; או: אש לא אנושית. <b>יֵרַע</b>, יישבר ויתמוטט כל <b>שָׂרִיד בְּאָהֳלוֹ.</b>
(כז) <b>יְגַלּוּ שָׁמַיִם</b> את <b>עֲוֹנוֹ,</b> כדי שיהיה ניכר לעין כול, <b>וְאֶרֶץ מִתְקוֹמָמָה</b>, תתקומם <b>לוֹ,</b> כנגדו, ולא תרצה לקבלו.
(כח) <b>יִגֶל</b>, יִגְלה, ירְחק <b>יְבוּל</b> מ<b>בֵּיתוֹ,</b> ופורענויות יהיו <b>נִגָּרוֹת</b>, נשפכות, ניתכות <b>בְּיוֹם אַפּוֹ,</b> כעסו של ה'.
(כט) <b>זֶה חֵלֶק</b>, גורלו של <b>אָדָם רָשָׁע מֵאֱלֹהִים, וְ</b>זו <b>נַחֲלַת אִמְרוֹ</b>, הנחלה הגזורה עליו והמיועדת לו <b>מֵאֵל.</b>
<h2>פרק כא</h2>
(א) <b>וַיַּעַן אִיּוֹב וַיֹּאמַר׃</b>
(ב) <b>שִׁמְעוּ שָׁמוֹעַ</b> את <b>מִלָּתִי, וּתְהִי־זֹאת</b> – שמיעת דברי <b>תַּנְחוּמֹתֵיכֶם.</b> בשמיעתכם תנחמו אותי.
(ג) <b>שָׂאוּנִי</b>, סלחו לי, התאזרו בסבלנות <b>וְאָנֹכִי אֲדַבֵּר, וְאַחַר דַּבְּרִי</b>, אחרי שאדבר <b>תַלְעִיג,</b> תוכל, צופר, ללעוג למה שתשמע.
(ד) <b>ה</b>אם <b>אָנֹכִי</b> מפנה <b>לְאָדָם</b> את <b>שִׂיחִי,</b> שיחתי, הלוא אל אלוקים אני פונה, <b>וְאִם</b> כן, <b>מַדּוּעַ לֹא־תִקְצַר רוּחִי</b> נוכח שתיקתו?! איני יכול להתאפק בדיבורי.
(ה) <b>פְּנוּ־אֵלַי וְהָשַׁמּוּ,</b> השתוממו<b>,</b> היו דמומים <b>וְשִׂימוּ יָד עַל־פֶּה,</b> שִׁתקו.
(ו) <b>ו</b>הרי לא רק אתם תהיו מוכי תימהון מול דברי, גם <b>אִם זָכַרְתִּי</b>, כשאני נזכר בטענותי – <b>וְנִבְהָלְתִּי, וְאָחַז</b> את <b>בְּשָׂרִי פַּלָּצוּת,</b> רעד. אני מזדעזע.
(ז) <b>מַדּוּעַ רְשָׁעִים יִחְיוּ,</b> ויתרה מזו, הם <b>עָתְקוּ</b>, מזקינים ו<b>גַם־גָּבְרוּ</b>, מגבירים <b>חָיִל,</b> כוח, מתחזקים.
(ח) <b>זַרְעָם</b> פרי בטנם, <b>נָכוֹן</b>, מבוסס ומצליח <b>לִפְנֵיהֶם עִמָּם, וְצֶאֱצָאֵיהֶם</b> – <b>לְעֵינֵיהֶם.</b> הם רואים בשגשוג צאצאיהם.
(ט) ב<b>בָתֵּיהֶם</b> שורר <b>שָׁלוֹם מ</b>אין <b>פָּחַד, וְלֹא שֵׁבֶט</b>, מכותיו של <b>אֱלוֹהַּ</b> מאיימות <b>עֲלֵיהֶם.</b>
(י) <b>שׁוֹרוֹ עִבַּר</b> את הפרה <b>וְלֹא יַגְעִל,</b> ייפלט הזרע מחוץ לרחם הפרה, <b>תְּפַלֵּט</b>, תמליט <b>פָּרָתוֹ וְלֹא תְשַׁכֵּל.</b>
(יא) <b>יְשַׁלְּחוּ</b> הרשעים ישחררו <b>כַצֹּאן</b> את <b>עֲוִילֵיהֶם,</b> עולליהם ללא מורא, <b>וְיַלְדֵיהֶם יְרַקֵּדוּן</b> כגדיים וטלאים.
(יב) <b>יִשְׂאוּ</b>, ישירו בשמחתם <b>כְּתֹף וְכִנּוֹר, וְיִשְׂמְחוּ לְקוֹל עוּגָב.</b>
(יג) <b>יְכַלּוּ בַטּוֹב יְמֵיהֶם, ו</b>אף כשמגיע מותם – <b>בְרֶגַע</b>, בן רגע אל <b>שְׁאוֹל יֵחַתּוּ,</b> ירדו, בלי מכאובים ומחלות קשות.
(יד) <b>וַיֹּאמְרוּ לָאֵל: סוּר מִמֶּנּוּ.</b> איננו מעוניינים בך, <b>וְ</b>ל<b>דַעַת</b> את <b>דְּרָכֶיךָ לֹא חָפָצְנוּ.</b>
(טו) <b>מַה־שַּׁדַּי</b>, מיהו ה' <b>כִּי־נַעַבְדֶנּוּ</b>, שעלינו לעבוד אותו?! <b>וּמַה־נּוֹעִיל כִּי</b>, אם <b>נִפְגַּע־בּוֹ</b>, נתפלל אליו?!
(טז) <b>הֵן</b>, הרי <b>לֹא בְיָדָם</b> הם חוללו את <b>טוּבָם,</b> טובתם. כיוון שאלוקים הוא שהעניק להם חיים טובים אלו, <b>עֲצַת</b> מחשבתו של ה' על ה<b>רְשָׁעִים רָחֲקָה מֶּנִּי,</b> ממני. אינני מבין אותה.
(יז) <b>כַּמָּה</b> פעמים קורה ש<b>נֵר־רְשָׁעִים יִדְעָךְ,</b> כבֶה, <b>וְיָבֹא עָלֵימוֹ</b>, עליהם <b>אֵידָם,</b> אסונם?! כמה פעמים קורה שאת ה<b>חֲבָלִים,</b> מנת חלקם <b>יְחַלֵּק בְּאַפּוֹ,</b> בכעסו. רק לעתים רחוקות הרשעים מקבלים את גמולם הרע.
(יח) כמה פעמים <b>יִהְיוּ כְּתֶבֶן</b> מועף <b>לִפְנֵי־רוּחַ, וּכְמֹץ</b>, פסולת התבואה אשר <b>גְּנָבַתּוּ</b>, סוחפת אותו <b>סוּפָה</b>?!
(יט) ואם תטענו ש<b>אֱלוֹהַּ יִצְפֹּן־לְבָנָיו</b> של הרשע את העונש על <b>אוֹנוֹ,</b> האוון והרשע שלו – הרי בכך הגמול האלוקי נסתר מן הרשע ומסובביו הסמוכים לפשעו. עדיף היה שאלוקים <b>יְשַׁלֵּם אֵלָיו</b> – אל הרשע עצמו, <b>וְיֵדָע.</b>
(כ) ראוי היה ש<b>יִרְאוּ עֵינָו</b> של עושה הרע את <b>כִּידוֹ,</b> אסונו, <b>וּמֵחֲמַת</b>, זעם <b>שַׁדַּי</b> הוא עצמו <b>יִשְׁתֶּה.</b>
(כא) <b>כִּי מַה־חֶפְצוֹ</b>, עניינו <b>בְּבֵיתוֹ</b>, משפחתו, <b>אַחֲרָיו</b> אחרי מותו?! כיוון שאין הוא יודע מה יקרה לבניו לאחר מותו, אם יוטל העונש על חטאיו על ראש בניו אחרי שיסתלק מן העולם, לא ייגע בו העונש ולא ילמד אותו דבר. <b>ו</b>הרי <b>מִסְפַּר חֳדָשָׁיו</b> – חודשי חייו כבר <b>חֻצָּצוּ,</b> נחתכו ונקצבו מראש, והוא עצמו לא נפגע.
(כב) וטענה אחרת: <b>הַ</b>אם יש מי ש<b>לְאֵל יְלַמֶּד־דָּעַת</b>?! האם יש מי שיוכל ללמד משהו בעניינו של אלוקים, <b>ו</b>הרי <b>הוּא</b> – אלוקים על פי חוקים ומשפטים <b>רָמִים</b>, גבוהים <b>יִשְׁפּוֹט</b>?! כיצד אתם מתיימרים להסביר את דרכי האלוקים הנשגבות?!
(כג) <b>זֶה</b> – אדם אחד <b>יָמוּת בְּ</b>כל <b>עֶצֶם</b>, תוקף <b>תֻּמּוֹ,</b> שלמותו בלי שילקה בגופו תחילה <b>כֻּלּוֹ שַׁלְאֲנַן</b>, שאנן <b>וְשָׁלֵיו.</b>
(כד) <b>עֲטִינָיו מָלְאוּ חָלָב, וּמֹחַ עַצְמוֹתָיו יְשֻׁקֶּה,</b> יהיה לח ומדושן. הברכה תשרה הן במה שיצא ממנו החוצה, הן במה שבתוכו פנימה.
(כה) <b>וְ</b>אילו <b>זֶה</b> – אדם אחר, <b>יָמוּת בְּנֶפֶשׁ מָרָה, וְלֹא־אָכַל בַּטּוֹבָה.</b> לכאורה אפשר היה להסיק מכך שהראשון צדיק, ואילו השני רשע.
(כו) אך לא זו אחריתם, שכן שניהם <b>יַחַד עַל־עָפָר יִשְׁכָּבוּ, וְרִמָּה תְּכַסֶּה עֲלֵיהֶם.</b> שניהם יגיעו אל הקבר, ותולעים יאכלו את בשרם.
(כז) <b>הֵן יָדַעְתִּי</b> את <b>מַחְשְׁבוֹתֵיכֶם ו</b>אני יודע את ה<b>מְזִמּוֹת</b> ש<b>עָלַי תַּחְמֹסוּ,</b> תִּטפלו.
(כח) <b>כִּי</b>, כאשר <b>תֹאמְרוּ: "אַיֵּה</b>, היכן <b>בֵית־נָדִיב,</b> עשיר?!<b>"</b> <b>ו</b>כשתאמרו: <b>"אַיֵּה אֹהֶל מִשְׁכְּנוֹת רְשָׁעִים</b>?!<b>"</b> תתהו כיצד ירד לטמיון ביתו המפואר של איוב העשיר, שבו אתם רואים רשע.
(כט) <b>הֲלֹא</b> את השאלות הללו <b>שְׁאֶלְתֶּם עוֹבְרֵי דָרֶךְ, וְ</b>אולם <b>אֹתֹתָם</b>, הסימנים שבהם הם עונים לכם <b>לֹא תְנַכֵּרוּ,</b> תכירו. אתם מתעלמים מתשובותיהם של אותם היודעים את הנעשה בעולם הגדול.
(ל) <b>כִּי לְיוֹם אֵיד</b>, אסון <b>יֵחָשֶׂךְ</b>, יישמר וייזכר ה<b>רָע.</b> הצרות נשמרות ומצטברות, והן יצאו אל הפועל ביום האסון, <b>לְיוֹם עֲבָרוֹת</b>, זעם <b>יוּבָלוּ</b> הנקמות והעונשים.
(לא) <b>מִי־יַגִּיד</b>, יוכיח <b>עַל־פָּנָיו</b>, בפני רשע כזה את <b>דַּרְכּוֹ</b>?! <b>וְהוּא־עָשָׂה</b> רעה – <b>מִי יְשַׁלֶּם־לוֹ</b>?!
(לב) <b>וְ</b>גם במותו <b>הוּא</b> – הרשע <b>לִקְבָרוֹת</b>, לקבורה <b>יוּבָל, וְעַל</b> חלקת קברו המוגבהת והנאה כ<b>גָּדִישׁ</b>, ערמת תבואה <b>יִשְׁקוֹד,</b> ימהר להיקבר בכבוד.
(לג) <b>מָתְקוּ־לוֹ רִגְבֵי נָחַל,</b> שבהם הוא קבור. <b>וְאַחֲרָיו כָּל־אָדָם יִמְשׁוֹךְ.</b> אנשים רבים ימותו אחריו, <b>וּלְפָנָיו אֵין מִסְפָּר</b> למתים שכבר מתו.
(לד) <b>וְ</b>כיוון שאין יחס סיבתי גלוי לעין בין התנהגותו של אדם ואחריתו – <b>אֵיךְ תְּנַחֲמוּנִי</b> תנחומי <b>הָבֶל, וּ</b>מכל <b>תְשׁוּבֹתֵיכֶם נִשְׁאַר־מָעַל,</b> בגידה?!
<h2>פרק כב</h2>
(א) <b>וַיַּעַן אֱלִיפַז הַתֵּמָנִי וַיֹּאמַר׃</b>
(ב) <b>הַלְאֵל יִסְכָּן</b>, יועיל <b>גָּבֶר</b>?! <b>כִּי</b>, אלא <b>יִסְכֹּן עָלֵימוֹ</b>, יועיל לעצמו גבר <b>מַשְׂכִּיל.</b> אין לאלוקים שום תועלת מן השיחה אתך.
(ג) <b>הַ</b>אם יש <b>חֵפֶץ</b>, רצון, עניין <b>לְשַׁדַּי כִּי תִצְדָּק, וְאִם־בֶּצַע</b>, ירוויח <b>כִּי תַתֵּם</b>, אם תיישר את <b>דְּרָכֶיךָ</b>?!
(ד) <b>ה</b>אם <b>מִיִּרְאָתְךָ</b>, בגלל יראה ממך, הוא <b>יֹכִיחֶךָ,</b> מתווכח אתך ו<b>יָבוֹא עִמְּךָ בַּמִּשְׁפָּט</b>?! לאלוקים אין עניין להגיב לטענותיך.
(ה) ובסגנון ישיר ובוטה – <b>הֲלֹא רָעָתְךָ רַבָּה, וְאֵין־קֵץ</b>, סוף <b>לַעֲוֹנֹתֶיךָ.</b>
(ו) <b>כִּי־תַחְבֹּל</b> לוקח משכונות מ<b>אַחֶיךָ חִנָּם,</b> לא משום שמגיע לך, אלא בכוח הזרוע בלבד, <b>וּבִגְדֵי עֲרוּמִּים</b>, בגדיהם האחרונים העוטפים את גופם של עניים <b>תַּפְשִׁיט,</b> ובגללך הם ערומים.
(ז) <b>לֹא־מַיִם</b> את ה<b>עָיֵף</b>, צמא <b>תַּשְׁקֶה, וּמֵרָעֵב תִּמְנַע־לָחֶם.</b>
(ח) <b>וְאִישׁ זְרוֹעַ</b>, אדם חזק ותקיף – <b>לוֹ</b> נתת את <b>הָאָרֶץ, וּנְשׂוּא פָנִים</b>, אדם מכובד, או מי שנשאת לו פנים, כלומר מי שוויתרת לו על חובותיו בדינו, <b>יֵשֶׁב בָּהּ</b> – בארץ. מכאן עולה שאיוב שימש כדיין במשפטיהם של אנשים, ומלתו חרצה גורלות.
(ט) <b>אַלְמָנוֹת</b> שאין להן כוח לתבוע <b>שִׁלַּחְתָּ רֵיקָם,</b> חסרות כול, <b>ו</b>את <b>זְרֹעוֹת</b>, כוחם של <b>יְתֹמִים</b>, שאף עליהם אין מי שיגן, <b>יְדֻכָּא,</b> דיכאת.
(י) <b>עַל־כֵּן סְבִיבוֹתֶיךָ</b> יהיו <b>פַחִים</b>, מכשולים, <b>וִיבַהֶלְךָ פַּחַד פִּתְאֹם.</b>
(יא) <b>אוֹ</b>, וב<b>חֹשֶׁךְ</b> שאתה שרוי בו, <b>לֹא־תִרְאֶה, וְ</b>אף לא תוכל לראות את הדברים לאשורם כאשר <b>שִׁפְעַת</b>, שפע <b>מַיִם</b>, מכאובים <b>תְּכַסֶּךָּ.</b>
(יב) על כן תטעה לחשוב <b>הֲלֹא־אֱלוֹהַּ</b> נמצא ב<b>גֹבַהּ שָׁמָיִם, וּרְאֵה</b>, ותסתכל ב<b>רֹאשׁ כּוֹכָבִים כִּי־רָמוּ,</b> ששגבו. המרחק בין אלוקים כה גדול, שאין הוא משגיח עלי כלל.
(יג) <b>וְאָמַרְתָּ: מַה־יָּדַע אֵל</b>?! <b>הַבְעַד עֲרָפֶל יִשְׁפּוֹט</b>?! האם אלוקים יודע מה קורה מבעד לערפל?! בחסות המרחק והערפל אוכַל לנהוג כרצוני.
(יד) <b>עָבִים</b>, עננים <b>סֵתֶר</b>, מסתירים <b>לוֹ, וְלֹא יִרְאֶה, ו</b>ב<b>חוּג</b>, מעגל, כיפת ה<b>שָׁמַיִם יִתְהַלָּךְ.</b> על כן כשהוא נמצא בצד הרחוק ממני, אין הוא רואה אותי.
(טו) <b>הַאֹרַח עוֹלָם</b>, האם את הדרך העתיקה <b>תִּשְׁמוֹר,</b> תזכור, הדרך <b>אֲשֶׁר דָּרְכוּ</b> בה <b>מְתֵי</b>, אנשי <b>אָוֶן</b>, רֶשע?!
(טז) הרי אלה האנשים <b>אֲשֶׁר־קֻמְּטוּ</b>, נכרתו <b>וְלֹא־עֵת,</b> קודם שהגיעה שעתם, בצעירותם, ואף בחייהם לא היה להם בסיס יציב – <b>נָהָר יוּצַק</b>, נוזל הוא <b>יְסוֹדָם.</b> או: יסודם הותך כנהר.
(יז) <b>הָאֹמְרִים לָאֵל: "סוּר מִמֶּנּוּ,</b> מאתנו ואל תתערב בחיינו<b>"</b>, <b>וּמַה־יִּפְעַל שַׁדַּי לָמוֹ</b>, להם?! הם טועים לחשוב שאלוקים אינו משפיע על חייהם כלל.
(יח) <b>וְ</b>אולם <b>הוּא מִלֵּא</b> את <b>בָתֵּיהֶם טוֹב. ו</b>אליפז מעיר: <b>עֲצַת</b>, מחשבתם של <b>רְשָׁעִים</b> כאלה <b>רָחֲקָה מֶּנִּי,</b> ממני. אל יהי חלקי עמהם.
(יט) לעומתם, <b>יִרְאוּ צַדִּיקִים</b> את מפלת הרשעים <b>וְיִשְׂמָחוּ, וְנָקִי יִלְעַג־לָמוֹ,</b> לרשעים, החושבים שאין הם תלויים כלל באלוקים. וכך יאמרו הצדיקים:
(כ) <b>אִם־לֹא נִכְחַד</b> האדם הנקי, הרי זה משום שהאלוה <b>קִימָנוּ,</b> קיימנו; קיומנו; מושבנו לא אבד; או: אכן הקם עלינו נכחד. <b>וְ</b>אילו את <b>יִתְרָם</b> – הנותרים מהרשעים <b>אָכְלָה אֵשׁ.</b>
(כא) <b>הַסְכֶּן,</b> הרְגל עצמך <b>נָא עִמּוֹ</b> – עם אלוקים <b>וּשְׁלָם,</b> ותהיה שלם. <b>בָּהֶם</b> – באמצעות הדברים הללו <b>תְּבוֹאָתְךָ</b>, תבוא לך <b>טוֹבָה.</b>
(כב) <b>קַח־נָא מִפִּיו</b> של ה' <b>תּוֹרָה, וְשִׂים אֲמָרָיו</b>, אמרותיו, דבריו <b>בִּלְבָבֶךָ.</b>
(כג) <b>אִם־תָּשׁוּב עַד־שַׁדַּי,</b> אז <b>תִּבָּנֶה, תַּרְחִיק עַוְלָה מֵאָהֳלֶךָ.</b>
(כד) <b>וְ</b>אז תעשיר עד כדי כך ש<b>שִׁית</b>, תשים <b>עַל־עָפָר בָּצֶר,</b> חומרי גלם יקרים, אולי ריכוז של חומר מינרלי בעל ערך רב, <b>וּבְצוּר</b>, סלע <b>נְחָלִים</b>, מקום הפקר בטבע תוכל להניח זהב טוב הבא מ<b>אוֹפִיר.</b>
(כה) <b>וְהָיָה שַׁדַּי</b> עושה שפטים ונלחם <b>בְּצָרֶיךָ,</b> אויביך. <b>וְכֶסֶף תּוֹעָפוֹת</b>, עצום, או יעוף <b>לָךְ,</b> אליך.
(כו) <b>כִּי־אָז עַל־שַׁדַּי תִּתְעַנָּג, וְתִשָּׂא</b>, תרים <b>אֶל־אֱלוֹהַּ</b> את <b>פָּנֶיךָ.</b>
(כז) <b>תַּעְתִּיר</b>, תתפלל <b>אֵלָיו וְ</b>הוא <b>יִשְׁמָעֶךָּ, וּנְדָרֶיךָ תְשַׁלֵּם</b> כשיתגשמו רצונותיך.
(כח) <b>וְתִגְזַר־אֹמֶר,</b> תחליט דבר, <b>וְ</b>אלוקים <b>יָקָם</b>, יממש אותו <b>לָךְ,</b> בידיך, <b>וְעַל־דְּרָכֶיךָ נָגַהּ</b>, יזרח <b>אוֹר.</b> תצליח באשר תפנה.
(כט) <b>כִּי</b>, כאשר תראה אנשים ש<b>הִשְׁפִּילוּ,</b> מצבם שפל וירוד, <b>וַתֹּאמֶר</b>, תגזור עליהם ותבטיח להם<b>:</b> <b>גֵּוָה,</b> גאון, מצב מרומם, הואיל <b>וְ</b>אתה יודע ש<b>שַׁח עֵינַיִם</b>, את האדם האומלל שעיניו פונות מטה, ה' <b>יוֹשִׁעַ.</b>
(ל) אז בזכותך <b>יְמַלֵּט</b>, יציל אלוקים את <b>אִי־נָקִי,</b> האדם החוטא, <b>וְ</b>הוא <b>נִמְלַט</b>, יינצל <b>בְּבֹר</b>, הודות לניקיון <b>כַּפֶּיךָ.</b> דבריו של אליפז חריפים למדי, אם כי נראה שבסופם הוא מזכיר לאיוב שעדיין הבחירה בידו. כוונת דבריו היא, שאם אדם עושה מעשים רעים וחושב שהוא מסתתר מאלוקים, הוא ייענש בכל תוקף, אבל אם יחזור בתשובה ויפנה אל אלוקים, יבואו לו טובה וברכה. אם כן, הוא אומר לאיוב: הכול תלוי במעשיך, ואינך צריך להאשים את הקדוש ברוך הוא בגורלך.
<h2>פרק כג</h2>
(א) <b>וַיַּעַן אִיּוֹב וַיֹּאמַר׃</b>
(ב) <b>גַּם־הַיּוֹם</b>, לאחר ששמעתי את דבריך אשמיע את <b>מְרִי שִׂחִי,</b> דיבורי המריר, כי <b>יָדִי</b>, מכתי <b>כָּבְדָה עַל</b>, יותר מאשר <b>אַנְחָתִי.</b> ביטויי הכאב שלי אינם מבטאים את מלוא חומרתה של הפגיעה.
(ג) <b>מִי־יִתֵּן</b>, הלוואי ש<b>יָדַעְתִּי</b> את אלוקים <b>וְאֶמְצָאֵהוּ, אָבוֹא</b>, לוואי שהייתי מגיע <b>עַד־תְּכוּנָתוֹ,</b> מקום מושבו.
(ד) <b>אֶעֶרְכָה</b>, הייתי מסדר <b>לְפָנָיו מִשְׁפָּט, וּפִי אֲמַלֵּא תוֹכָחוֹת</b> באשר למצבי. אינני מתיירא מלבוא אתו למשפט, אבל הוויכוח והדיון מנועים ממני.
(ה) <b>אֵדְעָה</b>, הייתי מבין את ה<b>מִלִּים</b> ש<b>יַעֲנֵנִי,</b> היה משיב לי בהן, <b>וְאָבִינָה</b>, והייתי מבין <b>מַה</b> ש<b>יֹּאמַר לִי.</b>
(ו) <b>הַ</b>אם <b>בְּרָב־כֹּחַ</b>, בכוחו הרב, <b>יָרִיב עִמָּדִי</b> במאבק כוח שתוצאתו ידועה מראש? <b>לֹא. אַךְ־הוּא יָשִׂם בִּי</b> כוח לעמוד לפניו במשפט.
(ז) <b>שָׁם</b> – במקום המשפט <b>יָשָׁר נוֹכָח</b>, הייתי מתווכח <b>עִמּוֹ, וַאֲפַלְּטָה</b>, והייתי מחלץ את עצמי <b>לָנֶצַח מִשֹּׁפְטִי.</b>
(ח) <b>הֵן</b>, אם <b>קֶדֶם</b>, קדימה, או: למזרח <b>אֶהֱלֹךְ</b>, אלך – <b>וְאֵינֶנּוּ.</b> לא אמצא אותו, <b>וְ</b>אם אפנה <b>אָחוֹר</b>, אחורנית, או: למערב – <b>וְלֹא־אָבִין לוֹ,</b> היכן הוא.
(ט) <b>שְׂמֹאול</b>, צפון <b>בַּעֲשֹׂתוֹ</b>, כאשר הוא פועל – <b>וְלֹא־אָחַז,</b> אחזה. לא אוכל לראות את מעשיו, <b>יַעְטֹף</b>, יסתתר או יסתיר את ה<b>יָמִין,</b> דרום – <b>וְלֹא אֶרְאֶה</b> אותו<b>.</b>
(י) בכל כיוון שאלך אליו, אינני מגיע למפגש אתו. הוא מסתתר <b>כִּי־יָדַע</b> את ה<b>דֶּרֶךְ</b> שהייתה <b>עִמָּדִי</b>, שהיא טובה. <b>בְּחָנַנִי</b>, אם יבחן אותי, ואפילו בייסורים קשים – טהור <b>כַּזָּהָב אֵצֵא.</b>
(יא) <b>בַּאֲשֻׁרוֹ</b>, בצעדיו <b>אָחֲזָה רַגְלִי.</b> אני הולך בדרכיו. <b>דַּרְכּוֹ שָׁמַרְתִּי וְלֹא־אָט,</b> נטיתי ממנה.
(יב) שמרתי את <b>מִצְוַת שְׂפָתָיו, וְלֹא אָמִישׁ,</b> זזתי ממצוותיו, <b>מֵחֻקִּי צָפַנְתִּי</b>, מנהגי היה לשמור את <b>אִמְרֵי־פִיו.</b>
(יג) <b>וְהוּא בְאֶחָד,</b> בדרכו האחת, בדרך משלו, <b>וּמִי יְשִׁיבֶנּוּ</b>?! מי יוכל להתווכח אתו?! <b>וְנַפְשׁוֹ אִוְּתָה</b> – <b>וַיָּעַשׂ.</b> הרי כל מה שעולה ברצונו הוא מוציא אל הפועל.
(יד) <b>כִּי יַשְׁלִים</b> את <b>חֻקִּי,</b> מנת המכות שגזר עלי, <b>ו</b>פורענויות שנפשו איוותה <b>כָהֵנָּה</b>, כאלה <b>רַבּוֹת</b> נמצאות <b>עִמּוֹ.</b>
(טו) <b>עַל־כֵּן מִפָּנָיו אֶבָּהֵל, אֶתְבּוֹנֵן וְאֶפְחַד מִמֶּנּוּ.</b>
(טז) <b>וְאֵל הֵרַךְ</b>, ריכך והחליש את <b>לִבִּי, וְשַׁדַּי הִבְהִילָנִי</b>
(יז) <b>כִּי</b>, בכך ש<b>לֹא נִצְמַתִּי</b>, נכרַתִּי לצמיתות <b>מִפְּנֵי</b>, לפני בוא ה<b>חֹשֶׁךְ</b> והצרות, <b>ו</b>כך לא <b>מִפָּנַי כִּסָּה־אֹפֶל,</b> מנע ממני מראה הפורענות.
<h2>פרק כד</h2>
(א) <b>מַדּוּעַ</b> נחשוב כי <b>מִשַּׁדַּי לֹא־נִצְפְּנוּ</b>, נסתרים מאורעות ה<b>עִתִּים, ו</b>הרי <b>יֹדְעָו</b> – יודעי ה', שהם מי שהיו מסוגלים לכאורה להסביר את דרכי הנהגתו בעולם <b>לֹא־חָזוּ יָמָיו,</b> אינם יודעים להסבירן.
(ב) הנה הרשעים <b>גְּבֻלוֹת יַשִּׂיגוּ,</b> הם מסיגים, <b>עֵדֶר גָּזְלוּ וַיִּרְעוּ.</b> גוזלים עדרים ורועים אותם בשדות שאינם שלהם.
(ג) <b>חֲמוֹר</b> של <b>יְתוֹמִים</b> הם יקחו לעצמם ו<b>יִנְהָגוּ, יַחְבְּלוּ</b>, יקחו בתור משכון <b>שׁוֹר</b> של <b>אַלְמָנָה.</b>
(ד) כיוון שאימתם תיפול על החלשים, הם <b>יַטּוּ</b> את ה<b>אֶבְיֹנִים מִדָּרֶךְ,</b> מדרכם, <b>יַחַד חֻבְּאוּ</b> מפניהם <b>עֲנִיֵּי־אָרֶץ.</b>
(ה) <b>הֵן</b>, הרי <b>פְּרָאִים</b>, חמורי בר החיים <b>בַּמִּדְבָּר</b>, דימוי לרשעים כוחניים וחסרי מעצורים אלה, <b>יָצְאוּ בְּפָעֳלָם</b>, לפעלם <b>מְשַׁחֲרֵי לַטָּרֶף,</b> מחפשים מזון, לאו דווקא טרף מן החי. <b>עֲרָבָה</b>, מדבר <b>לוֹ</b>, בשבילו היא מקור <b>לֶחֶם לַנְּעָרִים,</b> לנעריו.
(ו) הפראים-הרשעים <b>בַּשָּׂדֶה בְּלִילוֹ</b>, בלילה, או בלי-לו, כלומר תבואה שאינה שלהם <b>יִקְצוֹרוּ</b> מתבואתם של אחרים, <b>ו</b>מתוך <b>כֶרֶם</b> של אחר ה<b>רָשָׁע יְלַקֵּשׁוּ,</b> ילקט.
(ז) הרשעים הללו <b>עָרוֹם</b>, ערומים <b>יָלִינוּ</b> את העניים, בכך שהם לוקחים מהם את בגדיהם, <b>מִבְּלִי לְבוּשׁ, וְאֵין</b> לעניים <b>כְּסוּת</b>, לבוש <b>בַּקָּרָה.</b>
(ח) <b>מִזֶּרֶם</b> מים היורדים מן ה<b>הָרִים יִרְטָבוּ</b> העניים, <b>וּמִבְּלִי מַחְסֶה חִבְּקוּ־צוּר,</b> סלע. כיוון שהם חסרי הגנה, לא נותר להם אלא להיצמד לסלעים.
(ט) <b>יִגְזְלוּ מִשֹּׁד</b>, משַּׁד אמו <b>יָתוֹם</b> מאב, <b>וְ</b>הלבוש הנמצא <b>עַל</b> גופו של <b>עָנִי יַחְבֹּלוּ,</b> יקחו משכון.
(י) <b>עָרוֹם הִלְּכוּ</b> העניים <b>בְּלִי לְבוּשׁ, וּרְעֵבִים נָשְׂאוּ</b> אל הרשעים התקיפים <b>עֹמֶר</b> תבואה. העניים הללו יהיו פועליהם של הרשעים או שיבקשו ללקט במטעיהם.
(יא) <b>בֵּין־שׁוּרֹתָם</b>, שורות מטעי הזיתים של העשירים עוברים העניים, פועליהם, ו<b>יַצְהִירוּ,</b> מפיקים מהם שמן, וב<b>יְקָבִים</b> שלהם <b>דָּרְכוּ</b> ענבים <b>וַיִּצְמָאוּ,</b> ואין בעלי הזיתים והענבים מאפשרים להם לטעום ממשקה הפֵּרות שהם עצמם שותפים בהכנתו.
(יב) <b>מֵעִיר</b> המיושבת ב<b>מְתִים</b>, בני אדם <b>יִנְאָקוּ,</b> יזעקו העניים הנחמסים, או: תושבי העיר הכבושה, <b>וְנֶפֶשׁ־חֲלָלִים תְּשַׁוֵּעַ</b>, תתחנן – <b>ו</b>אולם <b>אֱלוֹהַּ לֹא־יָשִׂים תִּפְלָה,</b> לא יראה במצבם דבר שאינו ראוי.
(יג) <b>הֵמָּה</b> – הם, אותם רשעים <b>הָיוּ בְּמֹרְדֵי אוֹר,</b> מרדו בה' מקור האור, הטובה והאמת, <b>לֹא־הִכִּירוּ דְרָכָיו, וְלֹא יָשְׁבוּ בִּנְתִיבֹתָיו.</b>
(יד) <b>לָאוֹר</b>, לאור יום <b>יָקוּם רוֹצֵחַ, יִקְטָל</b>, יהרוג <b>עָנִי וְאֶבְיוֹן,</b> מאחר שאין עליו עול מלכות שמים כלל, <b>וּבַלַּיְלָה יְהִי כַגַּנָּב</b> הבא בסתר.
(טו) <b>וְעֵין נֹאֵף</b>, המחפשת אחר אשה זרה, <b>שָׁמְרָה</b>, ממתינה ל<b>נֶּשֶׁף,</b> לילה, <b>לֵאמֹר: לֹא־תְשׁוּרֵנִי</b>, תראה אותי <b>עָיִן. ו</b>ב<b>סֵתֶר פָּנִים יָשִׂים,</b> יפנה אל מקומה.
(טז) <b>חָתַר</b>, חפר <b>בַּחֹשֶׁךְ בָּתִּים</b> לפרוץ לתוכם, <b>יוֹמָם</b>, ביום <b>חִתְּמוּ־לָמוֹ,</b> הסתירו את חתירותיהם כך שהפרצות <b>לֹא־יָדְעוּ אוֹר,</b> ואיש לא יגלה את מזימתם. פירוש אחר: ביום הם עצמם מסתתרים ואיש אינו רואה אותם.
(יז) <b>כִּי יַחְדָּו</b> ה<b>בֹּקֶר לָמוֹ</b>, להם, בשבילם – <b>צַלְמָוֶת,</b> עלטה, אימה <b>כִּי</b> בבוקר <b>יַכִּיר</b>, יזהו אותם, והם פוחדים מכך כמו מ<b>בַּלְהוֹת</b>, שֵׁדי <b>צַלְמָוֶת.</b>
(יח) לאחר תיאור מעשי הרשעים, איוב מתאר את מה שראוי שיגיע לרשע בעטיה של התנהגותו הנלוזה: <b>קַל־הוּא</b>, לא יהיה לרשע שום קיום וכבוד, כאילו יצוף <b>עַל־פְּנֵי־מַיִם. תְּקֻלַּל חֶלְקָתָם</b> של הרשעים <b>בָּאָרֶץ,</b> ואיש <b>לֹא יִפְנֶה דֶּרֶךְ</b> ה<b>כְּרָמִים</b> שלהם משום שהם יעלו קוצים וייחסמו.
(יט) כשם ש<b>צִיָּה</b>, שממה <b>גַם־חֹם יִגְזְלוּ</b>, ייַבשו ויכַלו בקלות <b>מֵימֵי־שֶׁלֶג,</b> כך <b>שְׁאוֹל</b> תכלה את אלו ש<b>חָטָאוּ.</b>
(כ) <b>יִשְׁכָּחֵהוּ רֶחֶם</b> אמו. הרשע מקולל בכך שגורלו יהיה כגורל נפל שנותק מרחם, <b>מְתָקוֹ</b>, הוא יהיה מתוק ל<b>רִמָּה</b> שתאכל אותו באדמה, <b>עוֹד לֹא־יִזָּכֵר</b> הרשע, וכך – <b>וַתִּשָּׁבֵר כָּעֵץ עַוְלָה,</b> פשיעה.
(כא) הרשע הזה <b>רֹעֶה</b>, יחיה עם <b>עֲקָרָה</b> ש<b>לֹא תֵלֵד, וְ</b>ל<b>אַלְמָנָה</b> שיותיר לאחר מותו <b>לֹא יְיֵטִיב,</b> ידאג לטובתה ולמילוי צרכיה.
(כב) ואולם בפועל המציאות שונה – אלוקים תומך ברשעים: <b>וּמָשַׁךְ</b> אלוקים מאריך את קיומם של ה<b>אַבִּירִים</b>, הרשעים החזקים <b>בְּכֹחוֹ,</b> וכל אחד מהם <b>יָקוּם, וְ</b>גם אם יגיע כבר לידי כך ש<b>לֹא־יַאֲמִין בַּחַיִּין</b>, בחיים –
(כג) אלוקים <b>יִתֶּן־לוֹ</b> משענת <b>לָבֶטַח וְיִשָּׁעֵן, וְעֵינֵיהוּ</b>, עיני ה' ישגיחו <b>עַל־דַּרְכֵיהֶם</b> של הרשעים וישמרו עליהם.
(כד) <b>רוֹמּוּ</b>, אילו היו מורמות עיני ה' ומוסָרות מן הרשעים <b>מְעַט</b> – <b>וְאֵינֶנּוּ.</b> רק שמירתו היתרה של ה' עליהם מקיימת אותם. <b>וְ</b>אילו <b>הֻמְּכוּ</b> היו מונמכות עיני ה' מן הרשעים, <b>כַּכֹּל</b>, כדבר כלשהו, מעט – <b>יִקָּפְצוּן,</b> הם היו ניתקים ממקומם ונכרתים, <b>וּכְרֹאשׁ</b>, קצה <b>שִׁבֹּלֶת יִמָּלוּ,</b> היו מתמוללים ואובדים.
(כה) <b>וְאִם־לֹא</b> כך הם פני הדברים, <b>אֵפוֹ</b>א, <b>מִי יַכְזִיבֵנִי</b>, יכחיש את דברי, <b>וְיָשֵׂם לְאַל</b>, ישלול את <b>מִלָּתִי</b>?!
<h2>פרק כה</h2>
(א) <b>וַיַּעַן בִּלְדַּד הַשֻּׁחִי וַיֹּאמַר׃</b>
(ב) <b>הַמְשֵׁל</b>, הממשלה, השלטון <b>ו</b>ה<b>פַחַד עִמּוֹ.</b> הוא בעל הסמכות והכוח ועל כן הוא מטיל את מוראו על הכול, והוא גם <b>עֹשֶׂה שָׁלוֹם בִּמְרוֹמָיו.</b>
(ג) <b>הֲיֵשׁ מִסְפָּר לִגְדוּדָיו</b>?! צבאו של ה' אינו מוגבל. <b>וְעַל־מִי לֹא־יָקוּם אוֹרֵהוּ</b>, אורו?!וּ איש אינו יכול להיסתר ממנו.
(ד) <b>וּמַה־יִּצְדַּק אֱנוֹשׁ</b> במשפטו <b>עִם־אֵל</b>?! <b>וּ</b>במשפט עם אלוקים <b>מַה־יִּזְכֶּה יְלוּד אִשָּׁה</b>?! לא תוכל לצאת זכאי וצודק בוויכוח עם ה'.
(ה) <b>הֵן</b> בהשוואה לאורו של אלוקים <b>עַד,</b> אפילו <b>יָרֵחַ וְלֹא יַאֲהִיל,</b> יהל, יאיר, <b>וְכוֹכָבִים לֹא־זַכּוּ</b>, אורם אינו זך <b>בְעֵינָיו,</b> מול אורו של ה'.
(ו) <b>אַף כִּי</b>, על אחת כמה וכמה <b>אֱנוֹשׁ</b> שהוא <b>רִמָּה, וּבֶן־אָדָם</b> שהוא <b>תּוֹלֵעָה.</b> לאדם שהוא זעיר ונמוך מן המאורות הללו לא צריך להיות פתחון פה מול אלוקים.
<h2>פרק כו</h2>
(א) <b>וַיַּעַן אִיּוֹב וַיֹּאמַר׃</b>
(ב) ב<b>מֶה־עָזַרְתָּ לְלֹא</b>, והרי אין בטיעוניך <b>כֹחַ</b>?! ובמה <b>הוֹשַׁעְתָּ</b>, והרי זרועך היא <b>זְרוֹעַ לֹא־עֹז</b>?!
(ג) <b>מַה־יָּעַצְתָּ לְלֹא</b>, בלי <b>חָכְמָה</b>?! <b>וְ</b>נדמה לך ש<b>תֻשִׁיָּה לָרֹב הוֹדָעְתָּ.</b>
(ד) <b>אֶת־מִי</b>, למי <b>הִגַּדְתָּ מִלִּין</b>, מלים אלו?! למי אתה מחדש בדבריך הבנליים?! <b>וְנִשְׁמַת־מִי יָצְאָה מִמֶּךָּ</b>?! איזו רוח שרתה עליך שאמרת דברי חכמה כה נשגבים?! איוב דוחה את דברי בלדד בלעג ובשאט נפש.
(ה) ומכאן פונה איוב לתאר את גדולת ה', את כוחו ואפילו את האימה מפניו. <b>הָרְפָאִים</b>, המתים <b>יְחוֹלָלוּ</b>, תאחז בהם חלחלה ורעד <b>מִתַּחַת מַיִם וְשֹׁכְנֵיהֶם,</b> בשאול.
(ו) <b>עָרוֹם</b>, חשופה ה<b>שְׁאוֹל נֶגְדּוֹ</b> – לעיני ה', <b>וְאֵין כְּסוּת לַאֲבַדּוֹן.</b> השאול והאבדון גלויים לפני ה'.
(ז) הוא <b>נֹטֶה צָפוֹן עַל־תֹּהוּ,</b> ריק, <b>תֹּלֶה</b> את ה<b>אֶרֶץ</b>, העולם <b>עַל־בְּלִימָה,</b> בלי מה, אין. הבריאה היא מופלאה וחורגת מכל היגיון.
(ח) <b>צֹרֵר</b>, אוגר <b>מַיִם בְּעָבָיו,</b> בענניו, <b>וְלֹא־נִבְקַע עָנָן תַּחְתָּם.</b> למרות כובדם של המים, אין העננים מתבקעים, אלא מזילים טיפות בלבד.
(ט) <b>מְאַחֵז</b>, אוחז <b>פְּנֵי־כִסֵּה,</b> את כיסאו, שהוא דימוי לשמים, <b>פַּרְשֵׁז</b>, פורש <b>עָלָיו</b> – על הכיסא, שהוא הרקיע, את <b>עֲנָנוֹ.</b>
(י) <b>חֹק</b>, גבול <b>חָג</b>, ציין כקו מקיף <b>עַל־פְּנֵי־מָיִם.</b> הוא מגביל את הים, כדי שמימיו לא יכסו את היבשה, או: השמים מקיפים במעגל גדול את המים הרבים, <b>עַד־תַּכְלִית</b>, הקצה שבו נפגש <b>אוֹר עִם־חֹשֶׁךְ,</b> עד קצה המציאות. אין לעולם ולמרכיביו כל חוסן מולו:
(יא) <b>עַמּוּדֵי שָׁמַיִם יְרוֹפָפוּ,</b> מתרופפים, <b>וְיִתְמְהוּ</b>, יתערערו <b>מִגַּעֲרָתוֹ.</b>
(יב) <b>בְּכֹחוֹ רָגַע</b>, הוא משקיט את <b>הַיָּם. וּבִתְבוּנָתוֹ מָחַץ רָהַב,</b> מעין לוויתן או מפלצת ים, המסמל כוחות של מרי.
(יג) <b>בְּרוּחוֹ שָׁמַיִם שִׁפְרָה.</b> רוחו משפרת ומתקנת את השמים; <b>חֹלְלָה</b>, הופכת לחלל, הורגת <b>יָדוֹ נָחָשׁ בָּרִחַ,</b> שהוא רהב שנזכר בפסוק הקודם. אלוקים בורא עולמות סתומים ובלתי מובנים, והוא גם מכה ומכלה את הכוחות הכאוטיים.
(יד) <b>הֶן־אֵלֶּה</b> – האמורים כאן אינם אלא <b>קְצוֹת דְּרָכָו,</b> ולא תיאור של כל גדולתו. <b>וּמַה־שֵּׁמֶץ דָּבָר</b>, דבר מועט <b>נִשְׁמַע־בּוֹ,</b> שנוכל לשמוע על אלוקים, <b>וְ</b>אולם <b>רַעַם גְּבוּרֹתָו</b> בכל עצמתו <b>מִי יִתְבּוֹנָן</b>?! איש אינו מסוגל להבין את עוצם כוחו של ה'. איוב מקבל את דברי בלדד על גדולת ה' וכוחו, ואף מפליג הלאה מזה ומתאר גם את כוחותיו שאינם הרמוניים. ואולם מגדולת ה' הסיק בלדד בסוף דבריו שאדם לא יצא זכאי בהידיינותו עם אלוקים, ואילו איוב מחריש בעניין זה. מן ההקשר מובן ששתיקתו זו משמעה סירוב לקבל את מסקנתו של בלדד. אין בהכרה בכוחו של ה' כדי להשתיק את טענותיו.
<h2>פרק כז</h2>
(א) <b>וַיֹּסֶף אִיּוֹב שְׂאֵת</b>, לשאת את <b>מְשָׁלוֹ</b> – דיבורו המליצי הנושא עמו לקח. <b>וַיֹּאמַר׃</b>
(ב) <b>חַי־אֵל</b>, אני נשבע באלוקים אשר <b>הֵסִיר</b> את <b>מִשְׁפָּטִי,</b> דיני הצודק, <b>וְשַׁדַּי</b> אשר <b>הֵמַר</b>, גרם מרירות ל<b>נַפְשִׁי.</b>
(ג) <b>כִּי־כָל־עוֹד נִשְׁמָתִי בִי, וְרוּחַ אֱלוֹהַּ בְּאַפִּי,</b> כל זמן שאני חי,
(ד) <b>אִם</b>, שלא <b>תְּדַבֵּרְנָה שְׂפָתַי עַוְלָה, וּלְשׁוֹנִי אִם</b>, לא <b>יֶהְגֶּה</b>, ידבר <b>רְמִיָּה,</b> שקר.
(ה) אמנם <b>חָלִילָה לִּי אִם־אַצְדִּיק אֶתְכֶם.</b> למרות שאני עומד בפני חידה שאינני יכול לפתור, <b>עַד־אֶגְוָע לֹא־אָסִיר</b> את <b>תֻּמָּתִי</b>, שלמותי <b>מִמֶּנִּי,</b> לא אחטא בשפתי להצדיק אתכם, כיוון שבכך שאודה בחטאים שלא חטאתי, אבגוד ביושרי ואפגום בהליכתי השלמה עם אלוקים.
(ו) <b>בְּצִדְקָתִי הֶחֱזַקְתִּי וְלֹא אַרְפֶּהָ,</b> ואינני מרפה מצדקתי, <b>לֹא־יֶחֱרַף לְבָבִי</b>, לא היו בלבי הרהורים מחפירים <b>מִיָּמָי.</b>
(ז) <b>יְהִי</b>, ייחשב <b>כְרָשָׁע אֹיְבִי, וּמִתְקוֹמְמִי</b>, הקם נגדי ייחשב <b>כְעַוָּל,</b> עושה עוול. איוב מדבר על סופו המר של הרשע, כחבריו. אולם הם רמזו בדיבורים אלו אליו, ואילו הוא, המאמין בצדקתו, מכוון דבריו אל האחרית הקשה הצפויה להם.
(ח) <b>כִּי מַה־תִּקְוַת,</b> לְמה מקווה <b>חָנֵף</b>, רשע <b>כִּי</b>, כאשר הוא <b>יִבְצָע,</b> גוזל?! הרי הוא לא ירוויח דבר, <b>כִּי</b>, שכן <b>יֵשֶׁל</b>, ישליך <b>אֱלוֹהַּ</b> את <b>נַפְשׁוֹ.</b>
(ט) <b>ה</b>אם את <b>צַעֲקָתוֹ</b> של הרשע <b>יִשְׁמַע אֵל, כִּי</b>, כאשר <b>תָבוֹא עָלָיו צָרָה</b>?!
(י) ה<b>אִם־עַל־שַׁדַּי יִתְעַנָּג</b>?! האם הוא <b>יִקְרָא</b> אל <b>אֱלוֹהַּ בְּכָל־עֵת</b>?! כיוון שהרשע אינו קרוב אל ה', הוא לא יזכה בעזרתו.
(יא) <b>אוֹרֶה</b>, ביכולתי ללמד <b>אֶתְכֶם</b> שהכול מסור <b>בְּיַד־אֵל. אֲשֶׁר עִם</b>, שהכול נתון ביד <b>שַׁדַּי לֹא אֲכַחֵד,</b> אינני מכחיש.
(יב) <b>הֵן</b>, הלוא <b>אַתֶּם כֻּלְּכֶם חֲזִיתֶם,</b> ראיתם את מה שמתרחש בעולם, <b>וְלָמָּה־זֶּה הֶבֶל תֶּהְבָּלוּ</b>, אומרים דברים ריקים?!
(יג) <b>זֶה</b> – העונש שיפורט להלן הוא <b>חֵלֶק־אָדָם רָשָׁע</b> השמור לו <b>עִם־אֵל</b>. <b>וְנַחֲלַת</b>, חלק <b>עָרִיצִים</b> אשר <b>מִשַּׁדַּי יִקָּחוּ,</b> יקבלו.
(יד) <b>אִם־יִרְבּוּ בָנָיו</b> – הם ילכו <b>לְמוֹ</b>, אל <b>חָרֶב, וְצֶאֱצָאָיו לֹא יִשְׂבְּעוּ־לָחֶם,</b> יֵדעו מחסור ורעב.
(טו) <b>שְׂרִידָיו</b> שלא הושמדו בחרב <b>בַּמָּוֶת יִקָּבֵרוּ, וְאַלְמְנֹתָיו לֹא תִבְכֶּינָה</b> משום שלא יישארו אחריו אלמנות,; משום שתהיין טרודות ודואגות על נפשן שלהן, או משום ששוביהן לא ירשו להן לספוד לו.
(טז) <b>אִם־יִצְבֹּר</b> הרשע <b>כֶּעָפָר</b>, הנָּגיש לכול, <b>כָּסֶף</b> רב, <b>וְכַחֹמֶר</b>, המצוי בהרים לרוב <b>יָכִין</b> לעצמו שפע של <b>מַלְבּוּשׁ,</b>
(יז) הוא <b>יָכִין</b> את הבגדים – <b>וְ</b>אילו <b>צַדִּיק</b> הוא ש<b>יִלְבָּשׁ</b> אותם. <b>וְ</b>את ה<b>כֶסֶף</b> שצבר – אדם <b>נָקִי יַחֲלֹק,</b> יקבל.
(יח) <b>בָּנָה כ</b>פקעת הדקה של גולם ה<b>עָשׁ</b> את <b>בֵּיתוֹ.</b> ביתו לא יהיה יציב ולא יגן עליו, <b>ו</b>הוא יהיה עראי <b>כְסֻכָּה</b> ש<b>עָשָׂה נֹצֵר,</b> שומר, הנבנית מראש לזמן קצר בלבד.
(יט) <b>עָשִׁיר יִשְׁכַּב</b> בחוליו <b>וְלֹא יֵאָסֵף,</b> ימות בעושרו, שכן <b>עֵינָיו פָּקַח וְ</b>כל רכושו <b>אֵינֶנּוּ.</b>
(כ) <b>תַּשִּׂיגֵהוּ</b>, יסחפו אותו <b>כ</b>שטף <b>מַּיִם בַּלָּהוֹת,</b> בהלה ואימה, או: שדים ומזיקים, ב<b>לַיְלָה גְּנָבַתּוּ</b>, חוטפת אותו <b>סוּפָה.</b>
(כא) <b>יִשָּׂאֵהוּ</b> רוח <b>קָדִים</b>, מזרחית <b>וְיֵלַךְ, וִישָׂעֲרֵהוּ</b>, הסערה תשליך אותו <b>מִמְּקֹמוֹ.</b>
(כב) <b>וְיַשְׁלֵךְ עָלָיו</b> אלוקים את כעסו <b>וְלֹא יַחְמֹל, מִיָּדוֹ בָּרוֹחַ יִבְרָח,</b> עוזרו, או: עושרו.
(כג) הוא יכה <b>יִשְׂפֹּק עָלֵימוֹ</b>– על עוזרו או על עושרו את <b>כַפֵּימוֹ,</b> כפיו מדאגה וצער, <b>וְיִשְׁרֹק עָלָיו מִמְּקֹמוֹ</b> בתדהמה.
<h2>פרק כח</h2>
(א) האדם יכול להתחקות אחר מקומן של מציאויות חומריות קרובות ואף רחוקות. <b>כִּי יֵשׁ לַכֶּסֶף מוֹצָא,</b> מקום שממנו מוציאים את הכסף או מוצאים אותו. <b>ו</b>יש <b>מָקוֹם</b> שבו <b>לַזָּהָב יָזֹקּוּ,</b> יזקקו אותו מסיגיו.
(ב) <b>בַּרְזֶל מֵעָפָר יֻקָּח,</b> נלקח, <b>וְ</b>כן <b>אֶבֶן</b> שממנה <b>יָצוּק</b>, ייצקו <b>נְחוּשָׁה,</b> נחושת. בדרך כלל לא מוצאים בטבע גושי נחושת טהורים. הנחושת מצויה בעפרות נחושת שאותן מפרקים, מזקקים ומתיכים. הידע האנושי השימושי יכול להגיע למעמקי האדמה.
(ג) <b>קֵץ שָׂם</b> האדם <b>לַחֹשֶׁךְ, וּלְכָל־תַּכְלִית הוּא חוֹקֵר,</b> ידיעתו כובשת אפילו <b>אֶבֶן אֹפֶל וְצַלְמָוֶת</b> השוכנת בעובי האדמה.
(ד) כדי לגלות את המתכות הנסתרות <b>פָּרַץ</b> האדם <b>נַחַל</b>, חופר ערוץ או פיר הרחק <b>מֵעִם־גָּר,</b> ממקום מגורים ויישוב, ממקומות נידחים <b>הַנִּשְׁכָּחִים מִנִּי־רָגֶל,</b> שאין רגל אנוש אחרת הולכת בהם, מקומות אשר <b>דַּלּוּ</b>, התרוממו, הסתלקו <b>מֵאֱנוֹשׁ,</b> כלומר מקומות שיושביהם נטשו אותם ו<b>נָעוּ</b> למקומות אחרים.
(ה) יש <b>אֶרֶץ</b> ש<b>מִמֶּנָּה יֵצֵא־לָחֶם,</b> ולא ידוע מה טמון בה, <b>וְ</b>אולם <b>תַחְתֶּיהָ נֶהְפַּךְ כְּמוֹ־אֵשׁ</b> בעת רעידת אדמה או התפרצות הר געש,
(ו) ואז מתברר ש<b>מְקוֹם־סַפִּיר אֲבָנֶיהָ,</b> ,<b>וְעַפְרֹת זָהָב לוֹ.</b>
(ז) <b>נָתִיב</b> כה נידח ועלום ש<b>לֹא־יְדָעוֹ</b> אפילו <b>עָיִט, וְלֹא שְׁזָפַתּוּ</b>, ראתה אותו אפילו <b>עֵין אַיָּה,</b> שגם היא עוף טורף הרואה למרחק רב.
(ח) נתיב ש<b>לֹא־הִדְרִיכוּהוּ</b>, דרכו בו <b>בְנֵי־שָׁחַץ,</b> חיות רעות, ו<b>לֹא־עָדָה</b>, בזז, טרף <b>עָלָיו שָׁחַל.</b>
(ט) <b>בַּחַלָּמִיש</b>, בסלע הגדול, או: בצֹר, שהיא אבן קשה במיוחד <b>שָׁלַח</b> מחפש המתכות ואוצרות האדמה את <b>יָדוֹ,</b> או: אלוקים מערער את איתני הטבע הנראים יציבים, <b>הָפַךְ מִשֹּׁרֶשׁ</b>, מן היסוד את ה<b>הָרִים.</b>
(י) <b>בַּצּוּרוֹת</b> מתוך הצורים, הסלעים <b>יְאֹרִים בִּקֵּעַ.</b> הוא ביקע נחלים, <b>וְכָל־יְקָר</b>, דבר יקר ומכובד שנסתר שם <b>רָאֲתָה עֵינוֹ.</b>
(יא) <b>מִבְּכִי</b>, את נבכי ה<b>נְהָרוֹת</b> ואת סודותיהם <b>חִבֵּשׁ,</b> הוא סוכר, וכך מתגלים האוצרות הסחופים במים, <b>וְתַעֲלֻמָהּ יֹצִא</b> ל<b>אוֹר.</b>
(יב) אוצרות הטבע טמונים בבטן האדמה, מצויים במרחבים רחוקים מאוד או מכוסים במים, אך האדם יכול לגלותם בעקבות רעידות אדמה והתרחשויות דרמטיות אחרות ובעקבות חיפושיו. <b>ו</b>לעומתם <b>הַחָכְמָה</b> – <b>מֵאַיִן תִּמָּצֵא, וְאֵי זֶה</b>, היכן <b>מְקוֹם בִּינָה</b>?!
(יג) <b>לֹא־יָדַע אֱנוֹשׁ</b> את <b>עֶרְכָּהּ, וְ</b>היא <b>לֹא תִמָּצֵא בְּאֶרֶץ הַחַיִּים,</b> בארצות שבהם חיים בני האדם.
(יד) <b>תְּהוֹם אָמַר: לֹא בִי־הִיא</b> שוכנת. <b>וְיָם אָמַר: אֵין</b> היא <b>עִמָּדִי,</b> עמי.
(טו) <b>לֹא־יֻתַּן סְגוֹר</b>, זהב <b>תַּחְתֶּיהָ.</b> אי-אפשר לתת זהב תחת החכמה וכך לקנות אותה, <b>וְלֹא יִשָּׁקֵל</b> ב<b>כֶּסֶף מְחִירָהּ.</b>
(טז) <b>לֹא־תְסֻלֶּה</b>, תשובח <b>בְּ</b>כך שמשווים אותה ל<b>כֶתֶם</b>, זהב שמגיע מ<b>אוֹפִיר,</b> ולא <b>בְּשֹׁהַם יָקָר וְסַפִּיר.</b>
(יז) <b>לֹא־יַעַרְכֶנָּה</b>, אין להעריך את שווייה באמצעות <b>זָהָב וּזְכוּכִית,</b> שייתכן שהיא אבן יקרה זכה, שקופה, או שזוהי הזכוכית הקרויה כך היום, שכן באותם ימים ערכה היה רב מאוד. <b>וּתְמוּרָתָהּ</b> לא תשווה לערכו של <b>כְּלִי־פָז,</b> זהב.
(יח) <b>רָאמוֹת וְגָבִישׁ</b>, אבנים יקרות <b>לֹא יִזָּכֵר,</b> לא ייחשבו בהשוואה לחכמה, <b>וּמֶשֶׁךְ</b>, וההשתדלות למשוך ולקלוט <b>חָכְמָה</b> יקרה או קשה יותר <b>מ</b>השגת <b>פְּנִינִים,</b> שם כללי לאבנים יקרות עגולות, או: האבן היקרה שדולים מן הקונכיות המכונות בפינו 'פנינים'.
(יט) <b>לֹא־'יַעַרְכֶנָּה פִּטְדַת־כּוּשׁ,</b> אבן טובה המגיעה מכוש, <b>בְּכֶתֶם</b>, זהב <b>טָהוֹר לֹא תְסֻלֶּה.</b>
(כ) את אוצרות הטבע הנכבדים אפשר למצוא בעמל וביגיעה ולהביאם ממרחקים. <b>ו</b>לעומתם <b>הַחָכְמָה</b>, שכאמור, היא יקרה מהם לאין ערוך – <b>מֵאַיִן תָּבוֹא, וְאֵי זֶה מְקוֹם בִּינָה</b>?!
(כא) <b>וְנֶעֶלְמָה מֵעֵינֵי כָל־חָי, ו</b>אפילו <b>מֵעוֹף הַשָּׁמַיִם</b>, שעיניו המשקיפות על הכול מלמעלה במעופו מקיפות מראות רבים, היא <b>נִסְתָּרָה.</b>
(כב) <b>אֲבַדּוֹן וָמָוֶת</b>, הקצוות הנסתרים של המציאות<b>, אָמְרוּ: בְּאָזְנֵינוּ</b> רק <b>שָׁמַעְנוּ שִׁמְעָהּ,</b> אבל אין היא בקרבנו.
(כג) רק <b>אֱלֹהִים הֵבִין דַּרְכָּהּ</b> של החכמה, <b>וְהוּא</b> לבדו <b>יָדַע אֶת־מְקוֹמָהּ,</b>
(כד) <b>כִּי־הוּא לִקְצוֹת־הָאָרֶץ יַבִּיט, תַּחַת כָּל־הַשָּׁמַיִם יִרְאֶה,</b> ומעיניו לא נסתר דבר.
(כה) הוא משתמש בחכמה <b>לַעֲשׂוֹת לָרוּחַ מִשְׁקָל</b>. הוא שוקל ומודד את המהירות הראויה לרוח בכל מקום ואת עצמתה, <b>וּמַיִם תִּכֵּן</b>, הוא קוצב <b>בְּמִדָּה.</b>
(כו) <b>בַּעֲשֹׂתוֹ לַמָּטָר חֹק,</b> סדר ותכנית, <b>ו</b>בעשותו <b>דֶרֶךְ לַחֲזִיז</b>, ברק ה<b>קֹלוֹת,</b> הרעמים.
(כז) <b>אָז</b> אלוקים היודע כל אלה <b>רָאָהּ</b> – את החכמה <b>וַיְסַפְּרָהּ,</b> דייק בגודלה ובפרטיה, או: ערכה בספר הוראות, <b>הֱכִינָהּ וְגַם־חֲקָרָהּ.</b>
(כח) <b>וַיֹּאמֶר</b> ה<b>' לָאָדָם:</b> אכן, החכמה נמצאת עמי, ואתה לא תוכל לדעת את כולה. ובכל זאת, <b>הֵן</b> בשבילך <b>יִרְאַת אֲדֹנָי הִיא חָכְמָה, וְסוּר</b>, ההימנעות <b>מֵרָע</b> היא <b>בִּינָה</b> בעבורך.
<h2>פרק כט</h2>
(א) <b>וַיֹּסֶף אִיּוֹב שְׂאֵת מְשָׁלוֹ וַיֹּאמַר</b>׃
(ב) <b>מִי־יִתְּנֵנִי,</b> יאפשר לי לחיות שוב, <b>כְ</b>מו שחייתי ב<b>יַרְחֵי</b>, חודשי <b>קֶדֶם</b>?! הלוואי היו חוזרים אלי הימים שעברו. הלוואי שיכולתי שוב לחיות <b>כּ</b>מו ב<b>ימֵי אֱלוֹהַּ יִשְׁמְרֵנִי,</b> באותם זמנים שבהם ה' שמר אותי.
(ג) <b>בְּהִלּוֹ,</b> כשהאיר <b>נֵרוֹ</b> של ה' <b>עֲלֵי רֹאשִׁי,</b> כשה' הגן עלי, <b>לְאוֹרוֹ אֵלֶךְ,</b> יכולתי ללכת גם ב<b>חֹשֶׁךְ.</b>
(ד) הלוואי שיכולתי שוב לחיות <b>כַּאֲשֶׁר</b>, כפי ש<b>הָיִיתִי בִּימֵי חָרְפִּי,</b> בצעירותי, בימי צמיחתי שבהם הייתי <b>בְּסוֹד</b>, במועצה הקרובה, כלומר בקרבה גדולה או השגחה מיוחדת של <b>אֱלוֹהַּ עֲלֵי,</b> על <b>אָהֳלִי,</b>
(ה) <b>בְּעוֹד שַׁדַּי,</b> ה' <b>עִמָּדִי,</b> אתי, ובזמן ש<b>סְבִיבוֹתַי</b> היו <b>נְעָרָי</b>, משרתי ועוזרי, כאשר הייתי מוגן וחזק.
(ו) <b>בִּרְחֹץ,</b> כאשר רחצו <b>הֲלִיכַי,</b> רגלי <b>בְּחֵמָה,</b> בחמאה שכן טבלתי בשפע כלכלי באותם ימים, <b>וְ</b>גם ה<b>צוּר</b>, הסלע ה<b>יָצוּק עִמָּדִי</b>, שאולי הוא מגלם כאן את מבצרי הבטוח, היה מוקף כביכול <b>פַּלְגֵי־שָׁמֶן.</b>
(ז) לא הייתי רק מוגן ועשיר. אף מעמדי החברתי היה רם: <b>בְּצֵאתִי</b>, כשהייתי יוצא ל<b>שַׁעַר עֲלֵי־קָרֶת</b>, עיר, <b>בָּרְחוֹב</b>, ברחבה, שגם בה היו יושבים גדולי העיר, <b>אָכִין</b>, הייתי מבסס את <b>מוֹשָׁבִי</b>.
(ח) באותם ימים <b>רָאוּנִי נְעָרִים וְנֶחְבָּאוּ</b> ביראת כבוד מפני גדולתי, <b>ו</b>אפילו <b>ישִׁישִׁים</b>, זקנים <b>קָמוּ עָמָדוּ</b> לכבודי.
(ט) <b>שָׂרִים עָצְרוּ בְמִלִּים</b>, שתקו בנוכחותי, <b>וְכַף</b> יד <b>יָשִׂימוּ לְפִיהֶם</b> לאות שתיקה.
(י) <b>קוֹל־נְגִידִים</b>, שרים בכירים <b>נֶחְבָּאוּ,</b> נדם והסתלק <b>וּלְשׁוֹנָם לְחִכָּם דָּבֵקָה</b>, נאלמה.
(יא) כל אלה רחשו לי כבוד <b>כִּי</b> כל <b>אֹזֶן</b> ש<b>שָׁמְעָה</b> עלי – <b>וַתְּאַשְּׁרֵנִי</b>, אישרה את התנהגותי ודברי, <b>וְ</b>כל <b>עַיִן</b> ש<b>רָאֲתָה</b> אותי – <b>וַתְּעִידֵנִי,</b> יכלה להעיד רק על מעשי הטובים:
(יב) <b>כִּי־אֲמַלֵּט</b>, הצלתי <b>עָנִי מְשַׁוֵּעַ,</b> זועק, <b>וְיָתוֹם וְלֹא</b>, שאין מי ש<b>עֹזֵר לוֹ.</b>
(יג) וכיוון שעזרתי למי שאיבד את דרכו או את רכושו, <b>בִּרְכַּת אֹבֵד עָלַי תָּבֹא, וְלֵב אַלְמָנָה,</b> שאין להן תומך אחר, <b>אַרְנִן</b>, אשמח במעשי.
(יד) <b>צֶדֶק לָבַשְׁתִּי,</b> נהגתי בצדק <b>וַיִּלְבָּשֵׁנִי,</b> והצדק הלם את מידותי. <b>כּ</b>מו ב<b>מְעִיל וְ</b>כמו ב<b>צָנִיף</b>, עטיתי עלי את <b>מִשְׁפָּטִי.</b>
(טו) <b>עֵינַיִם הָיִיתִי לַעִוֵּר, וְרַגְלַיִם לַפִּסֵּחַ אָנִי.</b> אני ממלא את חסרונם של כל בעלי המום והזקוקים לעזרה.
(טז) כמו <b>אָב אָנֹכִי לָאֶבְיוֹנִים,</b> לעניים, <b>וְרִב</b>, וריב ש<b>לֹא־יָדַעְתִּי</b> את פרטיו משום שאין הוא נוגע לחיי, <b>אֶחְקְרֵהוּ</b>. אינני יכול לסבול מריבה, ועל כן אני מתערב גם בסכסוכים שאינם קשורים אלי ומנסה ליישר את ההדורים. אינני מסתפק בחקירת המקרים הללו, אלא אף מתערב בהענשת הפושע:
(יז) <b>וָאֲשַׁבְּרָה מְתַלְּעוֹת</b>, מלתעות של <b>עַוָּל,</b> עושה העוול, <b>וּמִשִּׁנָּיו</b> העושקות והפוגעות בזולת <b>אַשְׁלִיךְ,</b> אני מציל <b>טָרֶף</b>.
(יח) <b>וָאֹמַר: "עִם־קִנִּי,</b> במקומי הבטוח <b>אֶגְוָע</b>. אינני זקוק לחסדי אחרים, ובביתי אוכל לשכון בשלווה כל ימי, <b>וכ</b>גרגריו הרבים של ה<b>חוֹל אַרְבֶּה יָמִים.</b>
(יט) <b>שָׁרְשִׁי פָתוּחַ אֱלֵי־מָיִם</b> לינוק מהם חיות. קיומי בטוח כעץ השתול על מים, <b>וְטַל יָלִין,</b> ישכון בלילה <b>בִּקְצִירִי,</b> בענפי.
(כ) <b>כְּבוֹדִי חָדָשׁ</b>, מתחדש ומתחזק שוב ושוב <b>עִמָּדִי, וְקַשְׁתִּי,</b> כוחי <b>בְּיָדִי תַחֲלִיף</b> ותתחדש תמיד<b>"</b>.
(כא) <b>לִי־שָׁמְעוּ</b> אנשים <b>וְיִחֵלּוּ,</b> השתוקקו לשמוע עוד, <b>וְיִדְּמוּ,</b> ישתקו <b>לְמוֹ</b>, לנוכח <b>עֲצָתִי</b>.
(כב) <b>אַחֲרֵי דְבָרִי,</b> שאני מדבר, <b>לֹא יִשְׁנוּ</b>, ישַׁנו ממה שאמרתי ולא יסורו מהוראותי, <b>וְעָלֵימוֹ,</b> ועליהם <b>תִּטֹּף מִלָּתִי.</b> דברי מזינים את שומעי כטיפות מי מטר או מי טל המשקות את האדמה.
(כג) <b>וְיִחֲלוּ כַמָּטָר לִי.</b> הם מצפים לי כמו שמצפים לגשם, <b>וּפִיהֶם פָּעֲרוּ</b> לקלוט משהו מדברי כאילו הם צמאים המתאמצים לקלוט עוד כמה טיפות מן ה<b>מַלְקוֹשׁ</b>, הגשם האחרון.
(כד) בגלל מעמדי הנשגב <b>אֶשְׂחַק,</b> כשאני מחייך <b>אֲלֵהֶם</b> – <b>לֹא יַאֲמִינוּ</b> מאוֹשר, <b>וְ</b>למרות פנייתי השוחקת אליהם את <b>אוֹר פָּנַי לֹא יַפִּילוּן.</b> הילת החשיבות שלי לא תיפגע בעיניהם.
(כה) אני <b>אֶבְחַר</b> את <b>דַּרְכָּם וְאֵשֵׁב רֹאשׁ,</b> בראשם, <b>וְאֶשְׁכּוֹן</b> בקרבם <b>כְּמֶלֶךְ בַּגְּדוּד, כַּאֲשֶׁר,</b> וכמו מי שאת ה<b>אֲבֵלִים יְנַחֵם.</b>
<h2>פרק ל</h2>
(א) <b>וְעַתָּה שָׂחֲקוּ</b>, צוחקים <b>עָלַי</b> אפילו <b>צְעִירִים מִמֶּנִּי לְיָמִים,</b> ולא סתם צעירים אלא אלו <b>אֲשֶׁר־מָאַסְתִּי</b> את <b>אֲבוֹתָם לָשִׁית</b>, לשים <b>עִם־כַּלְבֵי צֹאנִי.</b> גם את אבותיהם של הצעירים הללו לא הייתי שם בין הכלבים השומרים את צאני. הם היו בריות שפלות שכלל לא החשבתי, ועתה בניהם הצעירים לועגים לי. כדי לתאר את מצבו הירוד של איוב הוא מתאר לפרטים את נחיתותם ושפלותם של הלועגים לו:
(ב) <b>גַּם־כֹּחַ יְדֵיהֶם לָמָּה לִּי,</b> לא יוכל לעזור לי, <b>עָלֵימוֹ</b>, עליהם <b>אָבַד כָּלַח,</b> כוח, רעננות, לחלוחית. למרות שהם צעירים, תש כוחם.
(ג) אלה המבזים אותי שרויים בעצמם <b>בְּחֶסֶר וּבְכָפָן</b>, רעָב ו<b>גַּלְמוּד</b>, בדידות, <b>הַעֹרְקִים,</b> הבורחים מתוך קלונם אל <b>צִיָּה,</b> מדבר, המכונה גם <b>אֶמֶשׁ,</b> מקום חשכה, <b>שׁוֹאָה</b>, חורבן <b>וּמְשֹׁאָה,</b> שממה.
(ד) <b>הַקֹּטְפִים מַלּוּחַ</b>, שיח מדברי שממנו ניזונים נוודים החיים במדבר <b>עֲלֵי־שִׂיחַ, וְשֹׁרֶשׁ רְתָמִים לַחְמָם.</b> הם אוכלים את שורשי הרתמים, או: משתמשים בשורשי הרתמים לחמם את עצמם.
(ה) <b>מִן־גֵּו</b>, מבפנים – מתוך העיר <b>יְגֹרָשׁוּ,</b> ובני העיר <b>יָרִיעוּ עָלֵימוֹ</b>, יודיעו את קלונם <b>כּ</b>מו על <b>גַּנָּב.</b>
(ו) כיוון שיגורשו ממקום היישוב, <b>בַּעֲרוּץ נְחָלִים</b> ילכו <b>לִשְׁכֹּן,</b> ב<b>חֹרֵי עָפָר וְכֵפִים,</b> סלעים.
(ז) <b>בֵּין־שִׂיחִים יִנְהָקוּ,</b> הם נוערים כפראים, חמורי בר, <b>תַּחַת חָרוּל</b>, קוץ <b>יְסֻפָּחוּ,</b> הם מתאספים לשבת.
(ח) <b>בְּנֵי־נָבָל</b>, רשע, וגם: משוקץ <b>גַּם־בְּנֵי בְלִי־שֵׁם,</b> חסרי שֵם, <b>נִכְּאוּ</b>, נמוכים יותר <b>מִן־הָאָרֶץ.</b>
(ט) איוב מתאר באופן ציורי את האספסוף הנקלה והבזוי הלועג לו. אלו הם אנשים חסרי רכוש, כוח, חברה, שם ומעמד. תיאור זה של משפיליו מנמיך עוד את שפלות מעמדו שלו: <b>וְעַתָּה נְגִינָתָם הָיִיתִי,</b> הם שרים עלי שירי לעג, <b>וָאֱהִי לָהֶם לְמִלָּה,</b> אני משמש נושא לרינוניהם ולרכילותם.
(י) <b>תִּעֲבוּנִי, רָחֲקוּ מֶנִּי, וּמִפָּנַי לֹא־חָשְׂכוּ רֹק.</b> הם אינם נמנעים מלירוק בפני.
(יא) <b>כִּי</b> את <b>יִתְרִי</b>, החבל שבו הקפתי את עצמי כאזור מתניים המבטא חיזוק, קשרי והגנותי שהחזיקו אותי, <b>פִתַּח</b> אלוקים, או: האדם הלועג לי <b>וַיְעַנֵּנִי, וְ</b>את ה<b>רֶסֶן</b> שבו רוסנה התנהגותם כל עוד עמדתי בכוחותי ובמעמדי, <b>מִפָּנַי שִׁלֵּחוּ,</b> הסירו, ועתה הם מרשים לעצמם לפגוע בי.
(יב) <b>עַל־יָמִין</b>, לצדִי, במקום גדודי מכבדי, <b>פִּרְחַח</b>, צעירים פוחזים <b>יָקוּמוּ,</b> את <b>רַגְלַי שִׁלֵּחוּ,</b> הם דוחקים, <b>וַיָּסֹלּוּ</b>, הם מתווים ולוחצים <b>עָלַי</b> את <b>אָרְחוֹת אֵידָם,</b> דרכי אסונם. את הנידוי והמצוקות שחוו הם מעבירים עתה אלי.
(יג) <b>נָתְסוּ</b>, נתצו, שיבשו את <b>נְתִיבָתִי,</b> דרכי. <b>לְהַוָּתִי</b>, לאסוני <b>יֹעִילוּ</b> מעשה שהם עושים מועיל להגדיל את שברי, אך <b>לֹא עֹזֵר</b>, מועיל <b>לָמוֹ,</b> לעצמם, אלא נעשה מתוך רשעות לשמה.
(יד) <b>כְּפֶרֶץ</b>, נחשול <b>רָחָב יֶאֱתָיוּ,</b> הם באים לשטפני, <b>תַּחַת שֹׁאָה</b>, ענן קודר <b>הִתְגַּלְגָּלוּ.</b>
(טו) <b>הָהְפַּךְ</b>, נהפכו <b>עָלַי בַּלָּהוֹת,</b> סיוטים, ובלהה <b>תִּרְדֹּף כָּרוּחַ</b> את <b>נְדִבָתִי,</b> נדיבותי, מידותי הטובות, <b>וּכְ</b>מו שחולף <b>עָב,</b> ענן, <b>עָבְרָה יְשֻׁעָתִי.</b>
(טז) <b>וְעַתָּה עָלַי תִּשְׁתַּפֵּךְ נַפְשִׁי</b> בבכי, <b>יֹאחֲזוּנִי יְמֵי־עֹנִי,</b> עינוי.
(יז) ב<b>לַיְלָה</b> הכאב ב<b>עֲצָמַי</b>, עצמותי <b>נִקַּר מֵעָלָי.</b> הכאב החיצוני והפנימי חדר בי עמוק. <b>וְעֹרְקַי לֹא יִשְׁכָּבוּן,</b> אינם נחים מחמת הייסורים.
(יח) <b>בְּרָב־כֹּחַ יִתְחַפֵּשׂ</b> הכאב ל<b>לְבוּשִׁי.</b> הכאב ידבק בי וייצמד אלי בכוח, כאילו הוא לבושי, <b>כְּפִי</b>, כמו מפתח הצוואר של <b>כֻתָּנְתִּי</b> הכאב <b>יַאַזְרֵנִי,</b> יקיף אותי במין לפיתת חנק.
(יט) הכאב <b>הֹרַנִי</b> להיות דומה, או: השליכני <b>לַחֹמֶר, וָאֶתְמַשֵּׁל כֶּעָפָר</b>, נעשיתי דומה לעפר <b>וָאֵפֶר.</b>
(כ) עתה הוא פונה אל אלוקים: <b>אֲשַׁוַּע</b>, אני זועק <b>אֵלֶיךָ, וְלֹא תַעֲנֵנִי.</b> אינך עונה לי. <b>עָמַדְתִּי</b> לפניך בתפילה <b>וַתִּתְבֹּנֶן בִּי,</b> ראית אותי ובכל זאת לא הגבת.
(כא) <b>תֵּהָפֵךְ לְאַכְזָר לִי, בְּעֹצֶם</b>, בכוח <b>יָדְךָ תִשְׂטְמֵנִי,</b> אתה שונא אותי.
(כב) אתה <b>תִּשָּׂאֵנִי אֶל־רוּחַ,</b> והיא <b>תַּרְכִּיבֵנִי,</b> תעיף אותי, <b>וּתְמֹגְגֵנִי</b>, ותמוגג, תמיס ממני <b>תֻּשִׁיָּה,</b> עצה ותבונה.
(כג) <b>כִּי־יָדַעְתִּי</b> שאל <b>מָוֶת תְּשִׁיבֵנִי, ו</b>תקוותי היחידה היא להגיע ל<b>בֵית מוֹעֵד לְכָל</b>, מקום המפגש של כל <b>חָי.</b> כל החיים, ובהם אני, נגיע אל המוות.
(כד) <b>אַךְ לֹא־בְעִי</b>, בחורבה, כלומר בקבר <b>יִשְׁלַח יָד</b> אין מי שישלח לחלצני משם, <b>אִם־בְּפִידוֹ</b>, וגם באסונם של הנפשות לא יעזור <b>לָהֶן שׁוּעַ,</b> עושר.
(כה) איוב חותם את נאומו הארוך בסדרת שבועות והצהרות בדבר צדקותו בתחומים שונים, ובכל זאת בא עליו האסון הכבד: <b>אִם־לֹא</b>, אני נשבע ש<b>בָכִיתִי</b> בשעת גדולתי <b>לִקְשֵׁה־יוֹם, עָגְמָה נַפְשִׁי לָאֶבְיוֹן,</b> כשראיתי עני.
(כו) <b>כִּי טוֹב קִוִּיתִי</b>, שכן התייחסתי בחמלה לזולת – <b>וַיָּבֹא רָע, וַאֲיַחֲלָה</b>, קיוויתי <b>לְאוֹר</b> – <b>וַיָּבֹא אֹפֶל.</b> עתה כשאני נתון במצוקה, איש אינו חס עלי.
(כז) <b>מֵעַי רֻתְּחוּ</b>, בוערים בכאב <b>וְלֹא־דָמּוּ,</b> ואינם נרגעים. <b>קִדְּמֻנִי</b>, ונכונים לי עוד <b>יְמֵי־עֹנִי,</b> ייסורים.
(כח) <b>קֹדֵר הִלַּכְתִּי בְּלֹא</b> להרגיש באור <b>חַמָּה.</b> לא רק בהיותי לבדי אני זועק – <b>קַמְתִּי</b> אפילו בהיותי <b>ב</b>קרב <b>קָּהָל</b> – ו<b>אֲשַׁוֵּעַ.</b> אינני יכול אלא לזעוק.
(כט) ביללותי כ<b>אָח הָיִיתִי לְתַנִּים, ו</b>כ<b>רֵעַ</b>, חבר – <b>לִבְנוֹת יַעֲנָה,</b> המשמיעות קולות דומים.
(ל) <b>עוֹרִי שָׁחַר</b>, השחיר <b>מֵעָלָי, וְעַצְמִי</b>, שלד עצמותי <b>חָרָה</b>, התייבש <b>מִנִּי־חֹרֶב,</b> מלהט החום של מחלתי.
(לא) <b>וַיְהִי לְאֵבֶל כִּנֹּרִי, וְעֻגָבִי לְקוֹל בֹּכִים.</b> כלי הנגינה שלי, ששימשו לשמחה ולעינוג החיים, משמיעים קולות מספד ונהי.
<h2>פרק לא</h2>
(א) ושוב הוא חוזר להצהיר על הגינותו: <b>בְּרִית כָּרַתִּי לְעֵינָי,</b> חייבתי את עיני <b>וּמָה</b>, שלא <b>אֶתְבּוֹנֵן עַל־בְּתוּלָה.</b> אף שבתולה אינה אסורה עלי, מנעתי מעצמי לעסוק בנושאים אלה משום רצוני להתקדש.
(ב) <b>וּמֶה</b> היה <b>חֵלֶק אֱלוֹהַּ מִמָּעַל</b> שניתן לי על צדקותי זו, <b>ו</b>מה הייתה <b>נַחֲלַת שַׁדַּי מִמְּרֹמִים</b> שהנחיל לי?!
(ג) <b>הֲלֹא</b> ראוי שאלוקים יביא <b>אֵיד</b>, אסון <b>לְעַוָּל,</b> לרשע העושה עוול, <b>וְנֶכֶר</b> ראוי שיתנכר <b>לְפֹעֲלֵי אָוֶן,</b> רשעה, ולא לי. והרי אלוקים יודע זאת –
(ד) <b>הֲלֹא־הוּא יִרְאֶה</b> את <b>דְרָכָי, וְכָל־צְעָדַי יִסְפּוֹר.</b> כל מעשה קטן שאני עושה גלוי לפניו.
(ה) הרי הוא יודע <b>אִם־הָלַכְתִּי עִם־שָׁוְא,</b> הבל או שקר, <b>וַתַּחַשׁ</b>, ואם מיהרה <b>עַל</b>, אל עשיית <b>מִרְמָה רַגְלִי,</b>
(ו) הרי ה' <b>יִשְׁקְלֵנִי בְמֹאזְנֵי־צֶדֶק, וְיֵדַע אֱלוֹהַּ תֻּמָּתִי,</b> שאני תם ושכל מה שקיבלתי – הגיע לי ביושר.
(ז) <b>אִם</b>, אילו <b>תִּטֶּה אַשֻּׁרִי</b>, סרה רגלי <b>מִנִּי</b>, מן <b>הַדָּרֶךְ</b> הנכונה, <b>וְאַחַר עֵינַי הָלַךְ לִבִּי</b> ונמשך אחר דברים שאינם שלי, <b>וּבְכַפַּי דָּבַק מאוּם,</b> מאומה, או: מום, דבר איסור או טומאה –
(ח) הייתי מקבל ש<b>אֶזְרְעָה וְאַחֵר יֹאכֵל</b> את מה שעמלתי בזריעתו, <b>וְצֶאֱצָאַי יְשֹׁרָשׁוּ,</b> ייעקרו ויישמדו.
(ט) <b>אִם־נִפְתָּה</b>, התפתה <b>לִבִּי עַל־אִשָּׁה</b> נשואה, <b>וְעַל־פֶּתַח רֵעִי אָרָבְתִּי</b> לחכות שיצא כדאי שאוכל אני להיכנס –
(י) <b>תִּטְחַן</b>, תימסר <b>לְאַחֵר אִשְׁתִּי, וְעָלֶיהָ יִכְרְעוּן</b>, ואתה ישכבו אנשים <b>אֲחֵרִין,</b> אחרים.
(יא) אל לאדם לנאוף עם אשתו של הזולת, <b>כִּי</b> פנייה כזאת <b>הִיא זִמָּה, ו</b>מעשה כזה <b>הוּא עָוֹן פְּלִילִים,</b> פשע חמור.
(יב) <b>כִּי אֵשׁ הִיא עַד־אֲבַדּוֹן תֹּאכֵל,</b> שעלולה לשרוף ולכלות, <b>וּבְכָל־תְּבוּאָתִי תְשָׁרֵשׁ.</b>
(יג) ה<b>אִם־אֶמְאַס מִשְׁפַּט עַבְדִּי וַאֲמָתִי</b>, נהגתי בעבדי ובשפחתי שלא בהגינות <b>בְּרִבָם עִמָּדִי,</b>
(יד) <b>ו</b>הרי <b>מָה אֶעֱשֶׂה</b>, הייתי עושה <b>כִּי־יָקוּם אֵל</b> לתבוע את פגיעתם ממני במשפט?! <b>וְכִי־יִפְקֹד</b> וישאל על מעשי <b>מָה אֲשִׁיבֶנּוּ</b>?!
(טו) <b>הֲלֹא־בַבֶּטֶן עֹשֵׂנִי עָשָׂהוּ</b> – את עבדי. באותו אופן שאני נוצרתי גם הוא נוצר, <b>וַיְכוּנֶנּוּ</b>, היוצר עשה אותו ואותי <b>בָּרֶחֶם אֶחָד.</b> כיוון ששנינו בני אדם, איך אוכל לבוז לו?!
(טז) ה<b>אִם־אֶמְנַע</b>, מנעתי <b>מֵחֵפֶץ דַּלִּים,</b> מן העניים את חפצם, רצונם?! <b>ו</b>האם קרה ש<b>עֵינֵי אַלְמָנָה אֲכַלֶּה</b>, שהיא ציפתה בכליון עיניים לעזרתי, ואכזבתי אותה?!
(יז) <b>וְ</b>האם <b>אֹכַל</b>, אכלתי את <b>פִּתִּי</b>, לחמי <b>לְבַדִּי, וְלֹא־אָכַל יָתוֹם מִמֶּנָּה</b>?!
(יח) <b>כִּי מִנְּעוּרַי</b> אופי זה ומידות אלו <b>גְּדֵלַנִי</b>, גידלו אותי <b>כְאָב, וּמִבֶּטֶן אִמִּי אַנְחֶנָּה,</b> נהגתי כך – בעזרה לזולת.
(יט) <b>אִם־אֶרְאֶה</b> אדם <b>אוֹבֵד</b>, אבוד, מסכן <b>מִבְּלִי לְבוּשׁ, וְאֵין כְּסוּת לָאֶבְיוֹן,</b> אביון ערום –
(כ) <b>אִם־לֹא</b>, אני נשבע שכיסיתי אותו, ועל כן <b>בֵרְכוּנִי חֲלָצָו,</b> מותניו, שהרי חיממתי אותם בבגד שנתתי לו, <b>וּמִגֵּז</b>, הצמר שנגזז מ<b>כְּבָשַׂי</b> הוא <b>יִתְחַמָּם.</b>
(כא) <b>אִם־הֲנִיפוֹתִי עַל־יָתוֹם יָדִי</b> להכותו <b>כִּי־אֶרְאֶה בַשַּׁעַר</b>, במקום המשפט את <b>עֶזְרָתִי.</b> אם ניצלתי את מעמדי העדיף ואת ידידַי השופטים והתנכלתי ליתום חסר הישע –
(כב) ראוי ש<b>כְּתֵפִי מִשִּׁכְמָה תִפּוֹל</b> ותתפרק, <b>וְאֶזְרֹעִי</b>, זרועי <b>מִקָּנָה</b> מן השכמה, או: עצם הזרוע <b>תִשָּׁבֵר.</b>
(כג) <b>כִּי־פַחַד אֵלַי</b>, מפחיד אותי <b>אֵיד</b>, עונשו של <b>אֵל, וּמִשְּׂאֵתוֹ</b>, ומן האימה לשאת את כובדו <b>לֹא אוּכָל</b> לנהוג כך.
(כד) <b>אִם־שַׂמְתִּי</b> ב<b>זָהָב כִּסְלִי,</b> מבטחי, אם נשענתי על הזהב, <b>וְלַכֶּתֶם</b>, זהב <b>אָמַרְתִּי מִבְטַחִי,</b>
(כה) <b>אִם־אֶשְׂמַח כִּי־רַב חֵילִי,</b> כוחי, או: עושרי, <b>וְכִי</b> הון <b>כַבִּיר</b>, רב <b>מָצְאָה יָדִי,</b>
(כו) <b>אִם־אֶרְאֶה אוֹר</b> השמש <b>כִּי יָהֵל,</b> יזרח, <b>וְיָרֵחַ יָקָר</b>, נכבד, זוהר ו<b>הֹלֵךְ,</b>
(כז) <b>וַיִּפְתְּ</b>, התפתה <b>בַּסֵּתֶר לִבִּי, וַתִּשַּׁק יָדִי לְפִי,</b> שלחתי נשיקה מרחוק לשמש, לירח, לכוכבים או למזלות, מחווה שהיא מעין עבודה זרה –
(כח) <b>גַּם</b> מעשה זה <b>הוּא עָוֹן פְּלִילִי, כִּי</b> גם אם המעשה אינו נגלה לעיני בני אדם אחרים, וגם אם בני האדם הרואים אותו אינם מתייחסים אליו בחומרה, <b>כִחַשְׁתִּי לָאֵל</b>, הייתי בוגד בכך באל <b>מִמָּעַל.</b>
(כט) <b>אִם־אֶשְׂמַח</b> שמחתי <b>בְּפִיד</b>, אסונו, מפלתו של <b>מְשַׂנְאִי,</b> אויבי, <b>וְ</b>שלא <b>הִתְעֹרַרְתִּי</b>, התחזקתי <b>כִּי־מְצָאוֹ רָע,</b>
(ל) <b>ו</b>הרי <b>לֹא־נָתַתִּי</b>, הנחתי <b>לַחֲטֹא</b> ל<b>חִכִּי</b> לפי בדיבור, ואף לא הרשיתי לעצמי <b>לִשְׁאֹל בְּאָלָה</b>, לבקש בקללה את <b>נַפְשׁוֹ,</b> שאויבי ימות.
(לא) <b>אִם־לֹא אָמְרוּ מְתֵי</b>, אנשי <b>אָהֳלִי</b>, אורחי: הבשר שהוא מאכיל אותנו כה טעים. על כן, <b>מִי־יִתֵּן</b> ש<b>מִבְּשָׂרוֹ לֹא נִשְׂבָּע,</b> ונאכל ממנו עוד ועוד.
(לב) כשהייתי בכוחי ובגדולתי, <b>בַּחוּץ לֹא־יָלִין גֵּר</b> אלא בביתי, <b>דְּלָתַי לָאֹרַח</b>, לאורֵח <b>אֶפְתָּח.</b>
(לג) <b>אִם</b>, אני נשבע שלא <b>כִּסִּיתִי</b>, הסתרתי <b>כְ</b>דרך בני <b>אָדָם</b> את <b>פְּשָׁעָי, לִטְמוֹן בְּחֻבִּי</b>, במחבואי את <b>עֲוֹנִי,</b>
(לד) <b>כִּי אֶעֱרוֹץ</b>, כאשר מתוך פחד מ<b>הָמוֹן רַבָּה,</b> רב, <b>וּבוּז־מִשְׁפָּחוֹת יְחִתֵּנִי,</b> שובר אותי, <b>וָאֶדֹּם.</b> לא שתקתי מתוך אימה חברתית, ולא בעטיה <b>לֹא־אֵצֵא</b> מ<b>פתַח</b> ביתי. אילו היו חטאים מכבידים על מצפוני, אדרבה, הייתי משמיעם. אינני פוחד מדעת הקהל.
(לה) <b>מִי יִתֶּן־לִי שֹׁמֵעַ לִי,</b> להצהרת חפותי זו, שחיי נקיים מכל חטא, במחשבה, בדיבור ובמעשה, ובכל תחום?! <b>הן</b> על <b>תָּוִי</b>, סימני הכתב שבהם רשמתי את דברי, <b>שַׁדַּי יַעֲנֵנִי</b> ויעיד עלי, <b>ו</b>אני מבקש שאת <b>סֵפֶר</b> ההאשמות <b>כָּתַב</b>, יכתוב <b>אִישׁ רִיבִי,</b> כדי שהדברים יהיו גלויים.
(לו) <b>אִם־לֹא עַל־שִׁכְמִי אֶשָּׂאֶנּוּ</b> – את הספר שייכתב כנגדי, או: את כותבו, <b>אֶעֶנְדֶנּוּ עֲטָרוֹת</b>, אקשור אותו ככתר <b>לִי,</b> על ראשי, אכבד אותו מאוד.
(לז) <b>מִסְפַּר צְעָדַי אַגִּידֶנּוּ.</b> אחשוף את כל הפרטים בפני כותב כתב ההאשמה הזה; <b>כְּמוֹ</b> שמקרבים <b>נָגִיד</b>, שר <b>אֲקָרְבֶנּוּ.</b>
(לח) את דבריו חותם איוב במשל מעבודת האדמה. במשל זה הוא חוזר ומקבל על עצמו עונשים חמורים, אם הם מגיעים לו. ואולם מובלעת בו ידיעתו הבהירה שהוא נקי מכל אשם. <b>אִם־עָלַי</b>, על מעשי המושחתים <b>אַדְמָתִי תִזְעָק, וְיַחַד תְּלָמֶיהָ יִבְכָּיוּן,</b>
(לט) <b>אִם־כֹּחָהּ אָכַלְתִּי בְלִי־כָסֶף,</b> הואיל וגזולה היא בידי, <b>וְנֶפֶשׁ בְּעָלֶיהָ הִפָּחְתִּי,</b> גרמתי מפח נפש, ציערתי –
(מ) אני מקלל את עצמי ש<b>תַּחַת</b>, במקום <b>חִטָּה יֵצֵא</b> בשדה שלי <b>חוֹחַ,</b> קוצים, <b>וְתַחַת־שְׂעֹרָה</b> – <b>בָאְשָׁה,</b> עשבים רעים, או: מצחינים. <b>תַּמּוּ דִּבְרֵי אִיּוֹב.</b>
<h2>פרק לב</h2>
(א) <b>וַיִּשְׁבְּתוּ,</b> פסקו <b>שְׁלֹשֶׁת הָאֲנָשִׁים הָאֵלֶּה מ</b>ל<b>עֲנוֹת אֶת־אִיּוֹב, כִּי</b> הבינו שאיוב לא ישתכנע מדבריהם, וכי <b>הוּא צַדִּיק בְּעֵינָיו,</b> ובטוח בצדקתו.
(ב) <b>וַיִּחַר אַף</b>, כעס <b>אֱלִיהוּא בֶן־בַּרַכְאֵל הַבּוּזִי מִמִּשְׁפַּחַת רָם</b> – <b>בְּאִיּוֹב חָרָה אַפּוֹ עַל־צַדְּקוֹ נַפְשׁוֹ</b> יותר <b>מֵאֱלֹהִים,</b>
(ג) <b>ו</b>אילו <b>בִשְׁלֹשֶׁת רֵעָיו חָרָה אַפּוֹ עַל אֲשֶׁר לֹא־מָצְאוּ מַעֲנֶה</b> למצוקתו של איוב, ומשום כך – <b>וַיַּרְשִׁיעוּ אֶת־אִיּוֹב.</b>
(ד) <b>וֶאֱלִיהוּ חִכָּה</b> עד כה <b>אֶת</b>, ליד <b>אִיּוֹב בִּדְבָרִים,</b> ולא אמר דבר <b>כִּי זְקֵנִים־הֵמָּה מִמֶּנּוּ לְיָמִים.</b>
(ה) <b>וַיַּרְא אֱלִיהוּא כִּי אֵין מַעֲנֶה בְּפִי שְׁלֹשֶׁת הָאֲנָשִׁים, וַיִּחַר אַפּוֹ</b> עד שהרגיש שעליו להתערב.
(ו) <b>וַיַּעַן אֱלִיהוּא בֶן־בַּרַכְאֵל הַבּוּזִי וַיֹּאמַר: צָעִיר אֲנִי לְיָמִים, וְאַתֶּם יְשִׁישִׁים,</b> זקנים, <b>עַל־כֵּן זָחַלְתִּי</b>, פחדתי <b>וָאִירָא מֵחַוֹּת דֵּעִי</b>, דעתי <b>אֶתְכֶם,</b> ביניכם.
(ז) <b>אָמַרְתִּי</b> בלבי: <b>יָמִים יְדַבֵּרוּ, וְרֹב שָׁנִים יֹדִיעוּ חָכְמָה.</b> הנחתי שככל שאדם חי שנים רבות יותר – רבה חכמתו.
(ח) <b>אָכֵן,</b> לאמתו של דבר, <b>רוּחַ־הִיא</b> – החכמה <b>בֶאֱנוֹשׁ, וְנִשְׁמַת שַׁדַּי תְּבִינֵם.</b> ההבנה מגיעה מן הנשמה שמקורה באלוקים, ואין היא תלויה בגיל.
(ט) <b>לֹא־רַבִּים</b>, המבוגרים ש<b>יֶחְכָּמוּ, ו</b>לא תמיד ה<b>זְקֵנִים</b> הם ש<b>יָבִינוּ מִשְׁפָּט.</b>
(י) <b>לָכֵן אָמַרְתִּי: שִׁמְעָה־לִי, אֲחַוֶּה דֵעִי אַף־אָנִי.</b>
(יא) <b>הֵן הוֹחַלְתִּי</b>, ציפיתי והמתנתי <b>לְדִבְרֵיכֶם, אָזִין</b>, האזנתי <b>עַד</b> שאשמע את <b>תְּבוּנֹתֵיכֶם</b>, תובנותיכם, <b>עַד־תַּחְקְרוּן מִלִּין,</b> תבררו מלים, עד שתשלימו את כל טיעוניכם.
(יב) <b>וְעָדֵיכֶם אֶתְבּוֹנָן,</b> אני מסתכל בכם, <b>וְהִנֵּה אֵין לְאִיּוֹב מוֹכִיחַ</b>, מטיף או משכנע ו<b>עוֹנֶה</b> כראוי על <b>אֲמָרָיו</b>, דבריו <b>מִכֶּם.</b>
(יג) <b>פֶּן־תֹּאמְרוּ,</b> שמא אתם סבורים: אנחנו אמנם <b>מָצָאנוּ חָכְמָה</b> ועמדנו על פשר ייסורי איוב<b>,</b> אבל את איוב עצמו – רק <b>אֵל יִדְּפֶנּוּ,</b> יהדפנו, <b>לֹא־אִישׁ.</b> שום אדם לא יוכל לעמוד כנגדו ולנצחו.
(יד) <b>וְ</b>אמנם איוב <b>לֹא־עָרַךְ אֵלַי מִלִּין,</b> לא אתי הוא התווכח – <b>ו</b>אולם אילו היה פונה אלי, <b>בְאִמְרֵיכֶם</b>, את תשובותיכם <b>לֹא אֲשִׁיבֶנּוּ,</b> לא הייתי משיב לו.
(טו) הרֵעים <b>חַתּוּ</b>, פחדו <b>לֹא־עָנוּ עוֹד, הֶעְתִּיקוּ מֵהֶם</b>, הסירו מפיהם <b>מִלִּים.</b>
(טז) <b>וְהוֹחַלְתִּי</b>, חיכיתי וראיתי <b>כִּי־לֹא יְדַבֵּרוּ, כִּי עָמְדוּ</b>, חדלו הרעים לדבר, שתקו ו<b>לֹא־עָנוּ עוֹד.</b>
(יז) כיוון שהם לא הצליחו בוויכוח, <b>אַעֲנֶה אַף־אֲנִי חֶלְקִי, אֲחַוֶּה דֵעִי אַף־אָנִי.</b>
(יח) <b>כִּי מָלֵתִי</b>, אני מלא <b>מִלִּים, הֱצִיקַתְנִי</b> ה<b>רוּחַ</b>, ההרהורים והרגשות הסוערים בתוך <b>בִּטְנִי.</b>
(יט) <b>הִנֵּה בִטְנִי</b> תוססת <b>כְּיַיִן</b> המשומר בקנקן סגור, <b>לֹא־יִפָּתֵחַ, כְּאֹבוֹת</b>, כמו נאדות <b>חֲדָשִׁים</b> ש<b>יִבָּקֵעַ,</b> יתבקעו. כאשר יין תוסס בכלי חדש, הלחץ מבפנים גובר מחמת התסיסה ובסופו של דבר הוא ישבור את הכלי או יבקע את הנאד.
(כ) לכן <b>אֲדַבְּרָה וְיִרְוַח־לִי, אֶפְתַּח שְׂפָתַי וְאֶעֱנֶה.</b> סוף סוף אביע את עצמי.
(כא) <b>אַל־נָא אֶשָּׂא פְנֵי</b>, לא אחניף ל<b>אִישׁ, וְאֶל־אָדָם לֹא אֲכַנֶּה,</b> אפנה בכינוי כבוד ובלשון עקיפה,
(כב) <b>כִּי לֹא יָדַעְתִּי אֲכַנֶּה,</b> לכנות, לפנות לאנשים בגינוני כבוד או לדבר בלשון נקייה ומעודנת. ואף אינני מחשיב מאמצים כאלה, שהרי הדברים חשובים כפי שהם, ויש בהם מידה של דחיפות – <b>כִּמְעַט</b>, כהרף עין <b>יִשָּׂאֵנִי</b>, יכול לקחת את נפשי, להמית אותי <b>עֹשֵׂנִי,</b> בוראי, אלוקים.
<h2>פרק לג</h2>
(א) <b>וְאוּלָם שְׁמַע־נָא, אִיּוֹב,</b> את <b>מִלָּי,</b> מילותי, <b>ו</b>ל<b>כָל־דְּבָרַי הַאֲזִינָה</b>.
(ב) <b>הִנֵּה־נָא פָּתַחְתִּי</b> את <b>פִי, דִּבְּרָה לְשׁוֹנִי בְחִכִּי.</b>
(ג) <b>יֹשֶׁר־לִבִּי</b> יתבטא ב<b>אֲמָרָי,</b> דברי, <b>וְדַעַת שְׂפָתַי בָּרוּר מִלֵּלוּ.</b> דעת ברורה מיללו שפתי.
(ד) <b>רוּחַ־אֵל עָשָׂתְנִי,</b> עשתה אותי, <b>וְנִשְׁמַת שַׁדַּי תְּחַיֵּנִי.</b> אינני אלא אדם. אומר לך טיעונים אחדים כדבֵּר אדם אל חברו השווה לו.
(ה) <b>אִם־תּוּכַל</b> – <b>הֲשִׁיבֵנִי. עֶרְכָה</b>, ערוך את תגובותיך <b>לְפָנַי, הִתְיַצָּבָה</b> לדיון אתי. אמרת שאינך יכול להתווכח עם אלוקים, משום שאימתו מוטלת עליך. הנה אתי תוכל לדבר ברוגע –
(ו) <b>הֵן־אֲנִי כְפִיךָ</b>, כפי שאתה, כמוך <b>ל</b>עומת ה<b>אֵל.</b> שנינו שווים לפניו. כמוך <b>מֵחֹמֶר קֹרַצְתִּי</b> נחתכתי, עוצבתי <b>גַם־אָנִי.</b>
(ז) <b>הִנֵּה אֵימָתִי לֹא תְבַעֲתֶךָּ.</b> ממני אינך מפחד, <b>וְאַכְפִּי</b>, כפייתי <b>עָלֶיךָ לֹא־יִכְבָּד.</b>
(ח) <b>אַךְ</b> אסכם את מה ש<b>אָמַרְתָּ בְאָזְנָי, וְקוֹל מִלִּין אֶשְׁמָע,</b> ששמעתי ממך<b>:</b>
(ט) <b>"זַךְ</b>, נקי <b>אֲנִי בְּלִי פָשַׁע, חַף אָנֹכִי וְלֹא עָוֹן לִי.</b>
(י) <b>הֵן תְּנוּאוֹת</b>, תואנות ועלילות <b>עָלַי יִמְצָא</b> אלוקים, ואף על פי שאני קרוב אל אלוקים וירא אותו, <b>יַחְשְׁבֵנִי</b>, הוא מחשיב אותי <b>לְאוֹיֵב לוֹ.</b>
(יא) <b>יָשֵׂם בַּסַּד רַגְלָי.</b> הוא כובל אותי ומונע ממני תנועה, <b>יִשְׁמֹר</b>, הוא עוקב אחרי ובכך מגביל את <b>כָּל־אָרְחֹתָי,</b> דרכי<b>"</b>.
(יב) <b>הֶן־זֹאת</b> – בדבריך שאלוקים מבקש להתאנות אליך <b>לֹא־צָדַקְתָּ, אֶעֱנֶךָּ. כִּי־יִרְבֶּה</b>, גדול <b>אֱלוֹהַּ</b> יותר <b>מֵאֱנוֹשׁ</b> לאין ערוך, ואין בו מידות מגונות כאלה.
(יג) <b>מַדּוּעַ אֵלָיו רִיבוֹתָ,</b> מדוע אתה דן וטוען <b>כִּי כָל־דְּבָרָיו לֹא־יַעֲנֶה</b>?! הרי קורה שאנשים שומעים תשובה מלמעלה.
(יד) <b>כִּי־בְאַחַת</b>, פעם אחת, או: בדרך אחת <b>יְדַבֶּר־אֵל</b> עם בני אדם <b>ו</b>הוא מדבר גם <b>בִשְׁתַּיִם</b>, פעם שנייה, או: בדרך שנייה למי ש<b>לֹא יְשׁוּרֶנָּה,</b> יראה את מה שה' מבקש להראות לו.
(טו) <b>בַּחֲלוֹם, חֶזְיוֹן לַיְלָה, בִּנְפֹל תַּרְדֵּמָה עַל־אֲנָשִׁים, בִּתְנוּמוֹת עֲלֵי מִשְׁכָּב,</b>
(טז) <b>אָז יִגְלֶה</b>, מְגַלה ה' את דברו ב<b>אֹזֶן אֲנָשִׁים, וּבְמֹסָרָם</b>, את הלקח והתוכחות, או: את הייסורים הבאים ללמד, הוא <b>יַחְתֹּם,</b> חוקק בהם,
(יז) כדי <b>לְהָסִיר אָדָם</b> מ<b>מַעֲשֶׂה</b> שלילי שהוא רגיל בו <b>ו</b>כדי ש<b>גֵוָה</b>, גוויה, גוף, או: גאווה <b>מִגֶּבֶר יְכַסֶּה,</b> כדי שהאדם לא יפעל מתוך צורכי גופו או מתוך גאוותו.
(יח) בכך שאלוקים מייסר את גופו של האדם או באמצעות דברי המוסר שהוא משמיע באוזניו הוא <b>יַחְשֹׂךְ</b>, מציל את <b>נַפְשׁוֹ</b> של אדם <b>מִנִּי־שָׁחַת,</b> משאול, ממוות, <b>וְ</b>את <b>חַיָּתוֹ</b>, חייו, או: נפשו הוא מציל <b>מ</b>ל<b>עֲבֹר בַּשָּׁלַח,</b> בחרב.
(יט) <b>וְהוּכַח</b> האדם <b>בְּמַכְאוֹב עַל־מִשְׁכָּבוֹ, וְ</b>ב<b>רוֹב עֲצָמָיו</b>, בעצמותיו הרבות הכאב <b>אֵתָן,</b> חזק. הכאב עצמו הוא מענה התוכחה שאלוקים משמיע לאדם.
(כ) כאשר אדם חולה, <b>וְזִהֲמַתּוּ</b>, ובוחלת <b>חַיָּתוֹ</b>, נפשו ב<b>לָחֶם, וְנַפְשׁוֹ</b> דוחה אפילו <b>מַאֲכַל תַּאֲוָה.</b>
(כא) הוא הופך כחוש עד ש<b>יִכֶל</b>, יכלה <b>בְּשָׂרוֹ מֵרֹאִי.</b> מחמת רזונו לא נראה בשרו, כביכול. <b>וְשֻׁפּוּ</b>, נטחנות <b>עַצְמֹתָיו</b> עד כדי כך שהן <b>לֹא רֻאּוּ,</b> נראות.
(כב) להרגשתו – <b>וַתִּקְרַב לַשַּׁחַת</b>, לשאול <b>נַפְשׁוֹ, וְחַיָּתוֹ</b>, נתונה <b>לַמְמִתִים,</b> ביד הממיתים, מלאכי החבלה.
(כג) <b>אִם־יֵשׁ עָלָיו מַלְאָךְ מֵלִיץ</b>, סניגור <b>אֶחָד מִנִּי</b>, מתוך <b>אלֶף</b> מלאכים המדברים בגנותו, <b>לְהַגִּיד לְאָדָם</b>, לספר על האדם את <b>יָשְׁרוֹ</b> –
(כד) <b>וַיְחֻנֶּנּוּ,</b> ה' ירחם עליו, <b>וַיֹּאמֶר: פְּדָעֵהוּ</b>, הצל אותו <b>מ</b>ל<b>רֶדֶת שַׁחַת,</b> כי <b>מָצָאתִי כֹפֶר.</b> מצאתי במה לכפר על עוונותיו. ואז –
(כה) <b>רֻטֲפַשׁ</b>, יתלחלח וישמין אז <b>בְּשָׂרוֹ מִנֹּעַר,</b> יותר מכפי שהיה בנעוריו, ו<b>יָשׁוּב לִימֵי עֲלוּמָיו.</b>
(כו) לאחר שיקום ממחלתו, <b>יֶעְתַּר</b>, יתפלל <b>אֶל־אֱלוֹהַּ וַיִּרְצֵהוּ, וַיַּרְא פָּנָיו בִּתְרוּעָה,</b> בשמחה, <b>וַיָּשֶׁב</b> ה' <b>לֶאֱנוֹשׁ</b> את גמול <b>צִדְקָתוֹ.</b>
(כז) הוא <b>יָשֹׁר</b>, יצעד; יסתכל; יתקן; או יקיף עצמו <b>עַל</b>, בתוך <b>אֲנָשִׁים, וַיֹּאמֶר</b> בפניהם דברי וידוי<b>: חָטָאתִי וְ</b>את דרך ה<b>יָשָׁר הֶעֱוֵיתִי,</b> עיקמתי, <b>וְלֹא־שָׁוָה</b>, הועיל <b>לִי.</b>
(כח) ה' <b>פָּדָה נַפְשׁוֹ</b> של אדם זה, ששב אליו, <b>מֵעֲבֹר בַּשָּׁחַת,</b> ממוות, <b>וְחַיָּתוֹ בָּאוֹר</b>, את האור <b>תִּרְאֶה.</b> עתידו של אדם איננו חתום. לעתים ה' מאפשר לו להבריא ולהתאושש, ואז הוא יכול לחזור לשנותיו הראשונות.
(כט) <b>הֶן־כָּל־אֵלֶּה</b> – פניית אלוקים אליו, הן בתוכחה שבחלום הן באמצעות הייסורים, <b>יִפְעַל־אֵל פַּעֲמַיִם שָׁלוֹשׁ</b>, כמה פעמים <b>עִם־גָּבֶר,</b>
(ל) כדי <b>לְהָשִׁיב</b> את <b>נַפְשׁוֹ מִנִּי־שָׁחַת לֵאוֹר</b>, להיות מואר <b>בְּאוֹר הַחַיִּים.</b>
(לא) <b>הַקְשֵׁב, אִיּוֹב, שְׁמַע־לִי, הַחֲרֵשׁ,</b> שתוק, <b>וְאָנֹכִי אֲדַבֵּר.</b>
(לב) <b>אִם־יֵשׁ־מִלִּין</b> בפיך לענות לי בהן – <b>הֲשִׁיבֵנִי, דַּבֵּר כִּי</b> לא מניע אותי הרצון להאשימך. אדרבא, <b>חָפַצְתִּי צַדְּקֶךָּ,</b> להצדיקך.
(לג) <b>אִם־אַיִן</b>, אם אין לך מה לומר – <b>אַתָּה שְׁמַע־לִי, הַחֲרֵשׁ וַאֲאַלֶּפְךָ</b>, הנח לי ללמד אותך <b>חָכְמָה.</b>
<h2>פרק לד</h2>
(א) <b>וַיַּעַן אֱלִיהוּא וַיֹּאמַר׃</b>
(ב) <b>שִׁמְעוּ, חֲכָמִים,</b> את <b>מִלָּי, וְיֹדְעִים, הַאֲזִינוּ לִי.</b> שימו לב לדברי הבאים,
(ג) <b>כִּי־אֹזֶן</b> את טיבן של <b>מִלִּין תִּבְחָן, וְחֵךְ</b>, כשם שחך <b>יִטְעַם לֶאֱכֹל,</b> יבחין באיכות המאכל.
(ד) <b>מִשְׁפָּט נִבְחֲרָה־לָּנוּ,</b> הבה נערוך דיון אובייקטיבי, נלבן את הדברים לאשורם, ו<b>נֵדְעָה בֵינֵינוּ מַה־טּוֹב.</b> אף שאליהוא מתאר את עצמו כאילו אין הוא אחד מן הצדדים, יתברר שהוא נוקט קו מובהק בדיון.
(ה) תחילה אליהוא מסכם את הדברים שנשמעו כבר: <b>כִּי־אָמַר אִיּוֹב: "צָדַקְתִּי, וְ</b>אולם <b>אֵל הֵסִיר</b> את <b>מִשְׁפָּטִי,</b> לא שפט אותי כראוי.
(ו) <b>עַל־מִשְׁפָּטִי אֲכַזֵּב.</b> אני מכחיש שמשפטי משפט צדק הוא. <b>אָנוּשׁ</b>, גרם לפגיעה קשה מאוד <b>חִצִּי</b>, החץ שפגע בי <b>בְלִי־פָשַׁע,</b> שפשעתי<b>"</b>.
(ז) <b>מִי־גֶבֶר</b> אין עוד גבר סר מרע <b>כְּאִיּוֹב</b> ש<b>יִשְׁתֶּה־לַּעַג</b>, שפיו מלא לעג, ודברי הביקורת שלו על אלוקים פורצים ושוטפים <b>כַּמָּיִם,</b>
(ח) <b>וְאָרַח לְחֶבְרָה</b>, ומתחבר <b>עִם־פֹּעֲלֵי אָוֶן,</b> עושי רע, <b>וְלָלֶכֶת עִם־אַנְשֵׁי־רֶשַׁע,</b>
(ט) <b>כִּי־אָמַר: "לֹא יִסְכָּן</b>, יועיל <b>גָּבֶר בִּרְצֹתוֹ</b> ללכת <b>עִם־אֱלֹהִים.</b> אין אדם מביא תועלת לעצמו בעשותו רצון אלוקים ובהיותו שלם עמו<b>"</b>.
(י) <b>לָכֵן, אַנְשֵׁי לֵבָב,</b> אנשים מבינים, <b>שִׁמְעוּ לִי:</b> קודם כול הכרחי שאומר: <b>חָלִלָה לָאֵל מֵרֶשַׁע, וְ</b>חלילה ל<b>שַׁדַּי מֵעָוֶל.</b> אלוקים אינו נוהג ברשעות,
(יא) <b>כִּי</b>, אלא התגמול על <b>פֹעַל אָדָם</b> ה' <b>יְשַׁלֶּם־לוֹ</b> – לאדם, <b>וּכְאֹרַח</b>, ולפי דרכו של <b>אִישׁ</b> ה' <b>יַמְצִאֶנּוּ,</b> יזמן לו.
(יב) <b>אַף־אָמְנָם</b>, לאמתו של דבר <b>אֵל לֹא־יַרְשִׁיעַ, וְשַׁדַּי לֹא־יְעַוֵּת מִשְׁפָּט.</b>
(יג) <b>מִי־פָקַד עָלָיו אָרְצָה</b>, לברוא את הארץ?! וכיוון שאין מעליו כל גורם, לא סביר הוא שהוא יחפש תואנות להתנכל אליך. <b>וּמִי שָׂם</b>, ברא <b>תֵּבֵל כֻּלָּהּ</b>?! כיוון שהוא מקור הכול, לא סביר שינהג ברשע.
(יד) <b>אִם</b> רק <b>יָשִׂים</b> ה' <b>אֵלָיו</b> – אל האדם את <b>לִבּוֹ</b> וירצה להרע לו, לא יזדקק לטפול עליו אשמות, אלא מיד <b>רוּחוֹ וְנִשְׁמָתוֹ אֵלָיו יֶאֱסֹף,</b> ימית אותו.
(טו) <b>יִגְוַע כָּל־בָּשָׂר יָחַד, וְאָדָם עַל־עָפָר יָשׁוּב.</b>
(טז) עכשיו פונה אליהוא לאיוב: <b>וְאִם־בִּינָה,</b> תבין, <b>שִׁמְעָה־זֹאת, הַאֲזִינָה לְקוֹל מִלָּי:</b>
(יז) <b>הַאַף,</b> האם מי ש<b>שׂוֹנֵא מִשְׁפָּט יַחֲבוֹשׁ</b>, הוא שיהיה המושל בעולם?! <b>וְאִם</b> את אלוקים, שהוא <b>צַדִּיק כַּבִּיר תַּרְשִׁיעַ</b>?!
(יח) <b>הַאֲמֹר</b> האם אפשר לומר – כפי שאתה עושה – <b>לְמֶלֶךְ</b>, על מלך שהוא <b>בְּלִיָּעַל</b>, אדם נמוך שאין סיכוי שיעלה משפלותו – בלי יעַל?! האם אפשר לקרוא <b>רָשָׁע אֶל</b>, ל<b>נְדִיבִים</b>?!
(יט) הרי ידוע לך, שאלוקים הוא <b>אֲשֶׁר לֹא־נָשָׂא פְּנֵי</b>, העדיף במשפט <b>שָׂרִים, וְלֹא נִכַּר־שׁוֹעַ</b>, בעל שררה ומעמד <b>לִפְנֵי־דָל.</b> הוא אינו מפלה בין העשיר והנכבד ובין העני, <b>כִּי־מַעֲשֵׂה יָדָיו כֻּלָּם</b> – הן השרים והשועים הן הדלים.
(כ) הלוא אם יעלה ברצונו, בתוך <b>רֶגַע</b> הם <b>יָמֻתוּ, ו</b>ב<b>חֲצוֹת לָיְלָה</b>, על משכבם ובאפלה <b>יְגֹעֲשׁוּ</b>, יזדעזעו בני ה<b>עָם</b>, שכיבדו אותם והאמינו בחוסנם, <b>וְיַעֲבֹרוּ,</b> ויסתלקו חשוביהם, <b>וְיָסִירוּ</b> המסירים <b>אַבִּיר</b>, בעלי כוח <b>לֹא בְיָד,</b> בכוח, אלא בקלות.
(כא) <b>כִּי־עֵינָיו</b> של ה' <b>עַל־דַּרְכֵי־אִישׁ, וְכָל־צְעָדָיו</b> של אדם הוא <b>יִרְאֶה.</b>
(כב) <b>אֵין־חֹשֶׁךְ</b> מבחינתו <b>וְאֵין צַלְמָוֶת</b>, אפלה <b>לְהִסָּתֶר שָׁם פֹּעֲלֵי אָוֶן.</b> עושי הרע לא ימצאו מסתור מפניו.
(כג) <b>כִּי לֹא עַל־אִישׁ יָשִׂים עוֹד,</b> יטפול אשמות נוספות, יותר משחטא, כך שהאדם המואשם בחטאים שלא עשה יפנה <b>לַהֲלֹךְ אֶל־אֵל</b>, לבוא בטענות כלפי ה' <b>בַּמִּשְׁפָּט.</b>
(כד) <b>יָרֹעַ</b> בכוחו של ה' לשבור <b>כַּבִּירִים</b>, גדולי עולם חזקים <b>לֹא־חֵקֶר,</b> רבים מאוד, ולאחר שהם קרסו – <b>וַיַּעֲמֵד אֲחֵרִים תַּחְתָּם,</b> במקומם.
(כה) <b>לָכֵן</b>, כיוון שהכול גלוי לפני אלוקים, הוא <b>יַכִּיר</b> את <b>מַעְבָּדֵיהֶם,</b> מעשיהם של בני אדם, <b>וְהָפַךְ</b> את אורם ל<b>לַיְלָה, וְיִדַּכָּאוּ,</b> והם נשברים.
(כו) <b>תַּחַת</b>, במקומם של ה<b>רְשָׁעִים סְפָקָם,</b> הכה אותם ללא שהייה ועיכוב, <b>בִּמְקוֹם רֹאִים,</b> לעיני כול,
(כז) <b>אֲשֶׁר עַל־כֵּן</b>, כי <b>סָרוּ מֵאַחֲרָיו, וְכָל־דְּרָכָיו לֹא הִשְׂכִּילוּ,</b> למדו.
(כח) סטייתם של הכבירים מדרך ה' היא שגרמה <b>לְהָבִיא עָלָיו</b> – אל ה' <b>צַעֲקַת־דָּל, וְצַעֲקַת עֲנִיִּים</b> הוא <b>יִשְׁמָע.</b>
(כט) <b>וְ</b>כאשר <b>הוּא יַשְׁקִט</b>, מרגיע ומביא מנוחה לאנשים מסוימים – <b>וּמִי יַרְשִׁעַ.</b> איש לא יוכל להרע להם. <b>וְיַסְתֵּר</b> כאשר הוא מסתיר <b>פָּנִים</b> – <b>וּמִי יְשׁוּרֶנּוּ</b>, יוכל לראותו?! <b>וְ</b>כך פועל אלוקים <b>עַל־גּוֹי</b>, עם שלם, או: מלך <b>וְעַל־אָדָם</b> פרטי <b>יָחַד,</b> כאחד.
(ל) <b>מִמְּלֹךְ,</b> אלוקים דואג שלא ימלוך <b>אָדָם חָנֵף,</b> רשע. כיוצא בזה, הוא שומר <b>מִמֹּקְשֵׁי עָם,</b> ממכשולים העלולים להזיק לעם.
(לא) <b>כִּי</b> מי שמדבר <b>אֶל־אֵל הֶאָמַר</b>, ראוי שיאמר<b>: "נָשָׂאתִי</b>, אני סובל את ייסורי. <b>לֹא אֶחְבֹּל,</b> אשחית.
(לב) <b>בִּלְעֲדֵי אֶחֱזֶה,</b> את מה שלא אוכל לראות בעצמי, <b>אַתָּה</b>, האל, <b>הֹרֵנִי,</b> למד אותי, ואז <b>אִם־עָוֶל פָּעַלְתִּי,</b> אקבל על עצמי ש<b>לֹא אֹסִיף</b> לנהוג כך<b>"</b>.
(לג) <b>הֲמֵעִמְּךָ</b>, האם מתוך התייעצות אתך, איוב, ה' <b>יְשַׁלְּמֶנָּה</b> – את הרעה או את הטובה, <b>כִּי־מָאַסְתָּ,</b> שאתה מרשה לעצמך למאוס בייסורים שהביא עליך?! האם אתה חושב <b>כִּי־אַתָּה תִבְחַר</b> בגמול הראוי לך <b>וְלֹא־אָנִי</b>?! <b>וּמַה־יָּדַעְתָּ</b>, אתה יודע ל<b>דַבֵּר</b>?!
(לד) <b>אַנְשֵׁי לֵבָב</b>, אנשים מבינים <b>יֹאמְרוּ לִי, וְגֶבֶר חָכָם שֹׁמֵעַ לִי,</b> מסכים אתי
(לה) ש<b>אִיּוֹב לֹא־בְדַעַת</b> בחכמה <b>יְדַבֵּר</b> בדרישתו לערוך משפט עם אלוקים, <b>וּדְבָרָיו לֹא</b> נאמרו <b>בְהַשְׂכֵּיל.</b>
(לו) <b>אָבִי</b>, רצוני הוא ש<b>יִבָּחֵן אִיּוֹב עַד־נֶצַח,</b> בכל המבחנים האפשריים לעולם ועד, <b>עַל</b> ה<b>תְּשֻׁבֹת</b> שבפיו <b>בּ</b>דבר, או: תשובותיו שהן עם <b>אַנְשֵׁי־אָוֶן</b> שאירח להם לחברה.
(לז) <b>כִּי</b> בדבריו הנוקבים <b>יֹסִיף</b> איוב <b>עַל־חַטָּאתוֹ פֶשַׁע, בֵּינֵינוּ</b>, בתוכנו <b>יִסְפּוֹק</b>, מכה בדבריו, או: מרבה דברים יותר מדי. די בדברים היתרים שהשמיע לנו <b>וְיֶרֶב</b>, והוא מרבה ב<b>אֲמָרָיו</b> הקשים <b>לָאֵל.</b>
<h2>פרק לה</h2>
(א) <b>וַיַּעַן אֱלִיהוּ</b>, אליהוא <b>וַיֹּאמַר׃</b>
(ב) <b>הֲזֹאת</b>, האם כך <b>חָשַׁבְתָּ לְמִשְׁפָּט,</b> לדבר ישר, או: לבוא במשפט עם אלוקים בדברים ש<b>אָמַרְתָּ: "צִדְקִי</b>, אני צודק יותר <b>מֵאֵל"</b>?!
(ג) האם חשבת לנכון <b>כִּי</b>, כאשר <b>תֹאמַר: מַה־יִּסְכָּן</b>, יועיל <b>לָךְ</b>, הצדיק, ללכת בדרכי יושר?! כפי שתהית על עצמך: <b>"מָה־אֹעִיל</b>, תועיל צדקתי יותר <b>מֵחַטָּאתִי</b>?! בין שאנהג כך ובין שאנהג כך, גורלי יהיה זהה<b>"</b>.
(ד) <b>אֲנִי אֲשִׁיבְךָ</b> על כך <b>מִלִּין, וְ</b>אף <b>אֶת־רֵעֶיךָ עִמָּךְ.</b>
(ה) <b>הַבֵּט</b> ל<b>שָׁמַיִם וּרְאֵה</b> את מה שתצליח לראות, <b>וְשׁוּר</b>, ראה עד כמה <b>שְׁחָקִים</b>, שמים <b>גָּבְהוּ מִמֶּךָּ.</b> כשאתה מתייחס למשפטו של אלוקים, עליך להביא בחשבון שאינך אלא יצור קטן נבער מדעת העומד אל מול האל הגדול, הגיבור והנורא. לטענותיך על צדקתך ועל מעשיך הטובים אתה אולי זקוק למען עצמך, אבל אין לך כל יכולת לראות את ההיקף הגדול של המציאות.
(ו) <b>אִם־חָטָאתָ, מַה־תִּפְעָל־בּוֹ</b>, תזיק לו?! <b>וְ</b>אם <b>רַבּוּ פְשָׁעֶיךָ, מַה־תַּעֲשֶׂה־לּוֹ</b>?!
(ז) ולהיפך, <b>אִם־צָדַקְתָּ מַה־תִּתֶּן־לוֹ, אוֹ מַה־מִּיָּדְךָ יִקָּח</b>?! יש החושבים בטעות שאם קיימו את מצוות ה', הם עזרו לו בדרך כלשהי. ואולם מעשיה של ברייה זעירה כמוך – לרעה או לטובה – אין בהם כדי לזעזע את מרחבי האינסוף.
(ח) <b>לְאִישׁ־כָּמוֹךָ</b> יכול להזיק <b>רִשְׁעֶךָ,</b> המעשה המרושע שלך, <b>וּלְבֶן־אָדָם</b> אתה גומל את <b>צִדְקָתֶךָ,</b> אבל כלפי אלוקים אין לכל זה משמעות.
(ט) <b>מֵרֹב</b>, בגלל המריבות והגזל, <b>עֲשׁוּקִים</b>, האנשים הנגזלים <b>יַזְעִיקוּ,</b> יצעקו, <b>יְשַׁוְּעוּ</b>, יתחננו ויזעקו, <b>מִזְּרוֹעַ</b>, בגלל מעשיהם הכוחנים של הגוזלים עשוקים <b>רַבִּים.</b>
(י) <b>וְלֹא־אָמַר</b> – אחד מן העשוקים הללו. או: לא ראוי שיאמר בהאשמה: <b>אַיֵּה אֱלוֹהַּ עֹשָׂי</b>, שעשה אותי, שהוא <b>נֹתֵן,</b> מאפשר <b>זְמִרוֹת</b>, קיצוצים, גדיעות ופגעים <b>בַּלָּיְלָה,</b> כשאיש אינו רואה, שכן הפשע החברתי הוא באחריותו של האדם.
(יא) <b>מַלְּפֵנוּ</b>, מאלפנו, מלמדנו, את הדבר נלמד <b>מִבַּהֲמוֹת אָרֶץ, וּמֵעוֹף הַשָּׁמַיִם יְחַכְּמֵנוּ.</b>
(יב) כשנתבונן בקטטותיהם של בעלי החיים נראה ש<b>שָׁם יִצְעֲקוּ וְלֹא יַעֲנֶה</b> אלוקים להם <b>מִפְּנֵי גְּאוֹן</b> בעלי החיים ה<b>רָעִים</b> התוקפים אותם. יש ללמוד מלהקת הזאבים, מעדר הכבשים ומן הציפורים הנטרפות שאל לו לאדם לערב את אלוקים במצוקותיו הנובעות ממעשה הזולת.
(יג) אמנם יש שאלוקים אינו מגיב אל מצוקותיהם של ברואיו החיים, ועם זה, <b>אַךְ־שָׁוְא</b>, לחינם אמרת ש<b>לֹא־יִשְׁמַע אֵל</b> את זעקתך, <b>וְשַׁדַּי לֹא יְשׁוּרֶנָּה,</b> יראה את מצוקתך כלל.
(יד) <b>אַף כִּי־תֹאמַר</b> ש<b>לֹא תְשׁוּרֶנּוּ,</b> תראה את הדין הצודק של אלוקים, יש <b>דִּין לְפָנָיו, וּתְחוֹלֵל</b>, עליך לייחל ולהמתין <b>לוֹ,</b> שכן סופו של דין הצדק להתגלות.
(טו) <b>וְעַתָּה כִּי־אַיִן</b>, כיוון שלא הוחלת וקיווית לו בסבלנות, אתה חושב ש<b>פָּקַד</b> עליך את <b>אַפּוֹ</b>, זעמו שלא בצדק, <b>וְ</b>הדבר נראה בעיניך כאילו אלוקים <b>לֹא־יָדַע בַּפַּשׁ</b> את ריבויים של דבריך <b>מְאֹד,</b> ולא שמע את צעקתך כלל.
(טז) ועתה הוא עובר לדבר על איוב בלשון נסתר: <b>וְאִיּוֹב</b> מתוך טעותו זו שלא המתין לה', בדברי <b>הֶבֶל יִפְצֶה</b>, פותח את <b>פִּיהוּ,</b> פיו; <b>בִּבְלִי־דַעַת מִלִּין יַכְבִּר,</b> מרבה.
<h2>פרק לו</h2>
(א) <b>וַיֹּסֶף אֱלִיהוּא וַיֹּאמַר׃</b>
(ב) <b>כַּתַּר</b>, המתן <b>לִי זְעֵיר,</b> מעט <b>וַאֲחַוֶּךָּ,</b> ואומר לך, <b>כִּי־עוֹד ל</b>דוברים למען <b>אֱלוֹהַּ</b> ובשמו <b>מִלִּים.</b>
(ג) <b>אֶשָּׂא</b> את <b>דֵעִי</b>, דעתי <b>לְמֵרָחוֹק, וּלְפֹעֲלִי</b>, על יוצרי <b>אֶתֵּן־צֶדֶק,</b> אודיע את צדקתו.
(ד) <b>כִּי־אָמְנָם</b>, אכן <b>לֹא־שֶׁקֶר מִלָּי</b>. אינני בא כנגדך, איוב. הרי אני <b>תְּמִים דֵּעוֹת,</b> דעותי שלמות <b>עִמָּךְ</b>, אני מדבר אליך בכנות, ומתוך הבנה שלמה ללבך.
(ה) <b>הֶן</b> ה<b>אֵל כַּבִּיר, וְלֹא יִמְאָס</b> יהרוס וישחית לחינם שכן הוא <b>כַּבִּיר כֹּחַ לֵב,</b> הודות לכוחו וחכמתו הוא יכול להכיל הרבה.
(ו) ובכל זאת, הוא <b>לֹא־יְחַיֶּה רָשָׁע,</b> הואיל <b>וּמִשְׁפַּט עֲנִיִּים יִתֵּן.</b> הוא יפעל לפי שורת הדין עם הרשע הפוגע בעניים.
(ז) <b>לֹא־יִגְרַע מִצַּדִּיק עֵינָיו,</b> ה' ישגיח היטב על הצדיק, <b>וְאֶת־מְלָכִים</b> יקים <b>ל</b>שבת על <b>כִּסֵּא,</b> המלוכה, למלוך, <b>וַיֹּשִׁיבֵם</b> במקומם הנכבד <b>לָנֶצַח, וַיִּגְבָּהוּ,</b> כיוון שהוא רומם אותם.
(ח) <b>ו</b>לעומתם <b>אִם</b> יש <b>אֲסוּרִים בַּזִּקִּים,</b> בשלשלאות, <b>יִלָּכְדוּן בְּחַבְלֵי־עֹנִי,</b> עינויים –
(ט) <b>וַיַּגֵּד לָהֶם</b> אלוקים באמצעות הייסורים שהוא מטיל עליהם את <b>פָּעֳלָם,</b> מעשיהם הרעים, <b>וּפִשְׁעֵיהֶם כִּי יִתְגַּבָּרוּ,</b> המתעצמים והולכים.
(י) ובאופן זה – <b>וַיִּגֶל</b>, ה' חושף את <b>אָזְנָם לַמּוּסָר,</b> כך שיקבלו מוסר, <b>וַיֹּאמֶר</b> להם באמצעות הסבל <b>כִּי־יְשׁוּבוּן מֵאָוֶן,</b> מן החטא.
(יא) <b>אִם־יִשְׁמְעוּ</b> לדבר ה' שנגלה אליהם דרך כאביהם, <b>וְיַעֲבֹדוּ</b> אותו, הם <b>יְכַלּוּ</b>, ישלימו את <b>יְמֵיהֶם בַּטּוֹב, ו</b>את <b>שְׁנֵיהֶם</b>, שנותיהם <b>בַּנְּעִימִים.</b>
(יב) <b>וְאִם־לֹא יִשְׁמְעוּ</b> – <b>בְּשֶׁלַח</b>, בחרב <b>יַעֲבֹרוּ,</b> ייהרגו, <b>וְיִגְוְעוּ בִּבְלִי־דָעַת.</b>
(יג) <b>וְחַנְפֵי־לֵב,</b> הרשעים <b>יָשִׂימוּ,</b> מעוררים בה' <b>אָף,</b> כעס. <b>לֹא יְשַׁוְּעוּ</b>, יתחננו אליו גם <b>כִּי</b>, כאשר הוא <b>אֲסָרָם,</b> כובל אותם בצרותיהם.
(יד) <b>תָּמֹת בַּנֹּעַר</b>, בצעירותם <b>נַפְשָׁם, וְחַיָּתָם</b>, חייהם יגיעו לקצם באופן לא מכובד – <b>בַּקְּדֵשִׁים,</b> עם הגברים המיועדים לזנות.
(טו) ושוב הוא חוזר לדבר באנשים המקשיבים לייסוריהם כמסר מאלוקים: <b>יְחַלֵּץ</b>, יושיע ה' <b>עָנִי בְעָנְיוֹ,</b> בעינוייו, <b>וְיִגֶל בּ</b>אמצעות ה<b>לַּחַץ</b> את <b>אָזְנָם.</b> הם ישכילו להקשיב לדברי ה' הבאים לביטוי דווקא בייסוריהם.
(טז) לאחר שאליהוא תיאר את האנשים המקשיבים לדבר ה' המתבטא בייסוריהם ואת המתכחשים אליו, הוא פונה אל איוב: <b>וְאַף</b> לגביך הדברים אמורים. דווקא באמצעות הייסורים שהמיט ה' עליך, הוא <b>הֲסִיתְךָ</b>, הסיר והרחיק אותך <b>מִפִּי־צָר,</b> צרה המבקשת לבלעך הדומה לבאר שחת, שפיה העליון צר, אך <b>רַחַב</b>, רוחב <b>לֹא־מוּצָק תַּחְתֶּיהָ</b>. הגיהינום מדומה כאן לתנור, שבדרך כלל הוא רחב מלמטה וצר מלמעלה, וחומו ועשנו נצברים בתוכו. <b>וְ</b>לא זו בלבד, הוא ייטיב ב<b>נַחַת</b> את <b>שֻׁלְחָנְךָ, מָלֵא דָשֶׁן,</b> שומן. לא רק שעל ידי הייסורים אתה נחלץ מדינה של גיהינום, הם גם מזכים אותך בשלווה וטובה גדולה.
(יז) <b>וְ</b>גם אם <b>דִין</b> הראוי ל<b>רָשָׁע מָלֵאתָ,</b> עליך לדעת ש<b>דִּין וּמִשְׁפָּט יִתְמֹכוּ,</b> אלו עשויים דווקא לסייע לך.
(יח) <b>כִּי</b> בזמן שתיתךְ עליך <b>חֵמָה</b>, כעסו של אלוקים, היזהר <b>פֶּן־יְסִיתְךָ</b> היצר לעזוב את דרך הישר <b>בְשָׂפֶק,</b> בספק ופקפוק, או: במכה, <b>וְרָב־כֹּפֶר</b>, ותשלום של כסף רב <b>אַל־יַטֶּךָּ,</b> לא יוכל לחלץ אותך. או: אל יסירו אותך הייסורים הרבים המכפרים מן האמת.
(יט) <b>הֲ</b>אם <b>יַעֲרֹךְ</b>, תיערך <b>שׁוּעֲךָ</b>, שוועתך, תפילתך <b>לֹא בְצָר,</b> בלא שתתנסה בצרות?! הצרות הן המעוררות את האדם לפנות לאלוקים, <b>וְ</b>האם תשטח תפילה בלי שתידרש ל<b>כֹל מַאֲמַצֵּי־כֹחַ</b>?!
(כ) <b>אַל־תִּשְׁאַף</b> להגיע כבר אל <b>הַלָּיְלָה,</b> המוות, כי עוד יבוא זמן שבו תהיה לך עצמה כה רבה שתוכל אפילו <b>לַעֲלוֹת</b>, לכרות, או: לסלק <b>עַמִּים תַּחְתָּם.</b>
(כא) <b>הִשָּׁמֶר אַל־תֵּפֶן</b>, שלא תפנה <b>אֶל־אָוֶן,</b> חטא, <b>כִּי עַל־זֶה</b> – את החטא <b>בָּחַרְתָּ</b>, העדפת עד עכשיו יותר <b>מֵעֹנִי,</b> הכנעה.
(כב) <b>הֶן־אֵל יַשְׂגִּיב</b>, נשגב ועצום <b>בְּכֹחוֹ, מִי כָמֹהוּ מוֹרֶה</b>?! מי יכול ללמד כמוהו?!
(כג) <b>מִי־פָקַד עָלָיו דַּרְכּוֹ</b>?! אי-אפשר לצוות עליו לעשות כך או אחרת, <b>וּמִי־אָמַר</b> לו<b>: פָּעַלְתָּ עַוְלָה.</b> אי-אפשר לטעון שלא פעל כראוי.
(כד) <b>זְכֹר</b> מעשיו, <b>כִּי</b>, כאשר <b>תַשְׂגִּיא</b>, תראה את גדולת <b>פָעֳלוֹ</b> <b>אֲשֶׁר</b> עליה <b>שֹׁרְרוּ</b>, חיברו שירים <b>אֲנָשִׁים.</b>
(כה) גם <b>כָּל</b> מה ש<b>אָדָם חָזוּ</b>, ראו <b>בוֹ</b> – <b>אֱנוֹשׁ יַבִּיט</b> בו רק <b>מֵרָחוֹק.</b> האדם לא יוכל להיווכח בה' ובדרכיו אלא לקבל מהם רושם כללי מרוחק בלבד.
(כו) <b>הֶן</b>, הרי אלוקים הוא <b>אֵל שַׂגִּיא,</b> כביר <b>וְלֹא נֵדָע</b> את גדולתו, <b>מִסְפַּר שָׁנָיו וְלֹא־חֵקֶר.</b> אין הוא נתון תחת ממד הזמן. הוא נצחי.
(כז) לא נדע <b>כִּי</b>, כאשר <b>יְגָרַע</b>, יזיל <b>נִטְפֵי־מָיִם,</b> כאשר <b>יָזֹקּוּ</b> יזוקקו, יסוננו או: יתְעַבו טיפות ה<b>מָטָר לְאֵדוֹ,</b> מן האדים,
(כח) <b>אֲשֶׁר־יִזְּלוּ</b> טיפות הגשם מן ה<b>שְׁחָקִים, יִרְעֲפוּ</b>, יטפטפו <b>עֲלֵי</b>, על <b>אָדָם רָב,</b> אנשים רבים. האדם אינו יכול להגיע לחקר גדולת ה' ומפעליו. אין הוא עומד על סוד הורדת הגשם. ולא זאת בלבד אינו יכול לתפוס בהכרתו –
(כט) <b>אַף אִם</b> האם הוא <b>יָבִין מִפְרְשֵׂי־עָב,</b> לאן שט הענן, <b>תְּשֻׁאוֹת</b>, רעשי <b>סֻכָּתוֹ,</b> עננו, כלומר רעמיו?!
(ל) <b>הֵן־פָּרַשׂ עָלָיו</b> – על הענן את <b>אוֹרוֹ</b>, ברקיו, <b>וְ</b>את <b>שָׁרְשֵׁי</b>, עיקר או קצה <b>הַיָּם</b> הוא <b>כִּסָּה.</b>
(לא) <b>כִּי־בָם</b> – בברקים ובגשם <b>יָדִין עַמִּים,</b> ובאמצעותם גם <b>יִתֶּן־אֹכֶל לְמַכְבִּיר,</b> לרוב.
(לב) <b>עַל־כַּפַּיִם</b>, בכפיו של ה', כלומר בענניו, הוא <b>כִּסָּה</b> את ה<b>אוֹר. וַיְצַו עָלֶיהָ</b> – על העב, הענן <b>בְמַפְגִּיעַ,</b> להתנגש בענן אחר כדי להמטיר.
(לג) <b>יַגִּיד</b>, יספר ויעיד <b>עָלָיו</b> – על אלוקים וגדולתו, או: על הגשם <b>רֵעוֹ,</b> תרועתו, הרעם, <b>מִקְנֶה</b> הנשימה שלכיוון ה<b>אַף עַל־עוֹלֶה.</b> הרעם מדומה לתרועה העולה מנשיפת אפו של אלוקים.
<h2>פרק לז</h2>
(א) <b>אַף־לְזֹאת</b> – מן הרעם <b>יֶחֱרַד לִבִּי, ו</b>פעימותיו יהיו כה חזקות כאילו <b>יִתַּר</b> ינתר <b>מִמְּקוֹמוֹ.</b>
(ב) <b>שִׁמְעוּ שָׁמוֹעַ בְּרֹגֶז קֹלוֹ,</b> את קולו הרוגז <b>וְ</b>את ה<b>הֶגֶה</b> ש<b>מִפִּיו יֵצֵא.</b>
(ג) <b>תַּחַת־כָּל־הַשָּׁמַיִם יִשְׁרֵהוּ,</b> הוא שורה, <b>וְאוֹרוֹ</b>, הברק מתפשט <b>עַל־כַּנְפוֹת</b>, קצות <b>הָאָרֶץ.</b>
(ד) <b>אַחֲרָיו</b> – אחרי הברק <b>יִשְׁאַג־קוֹל,</b> רעם, <b>יַרְעֵם</b> ה' <b>בְּקוֹל</b> שיבטא את <b>גְּאוֹנוֹ, וְלֹא יְעַקְּבֵם,</b> לא יתאחר אחרי הברקים, <b>כִּי־יִשָּׁמַע קוֹלוֹ.</b>
(ה) <b>יַרְעֵם אֵל בְּקוֹלוֹ נִפְלָאוֹת,</b> בדרך פלא, <b>עֹשֶׂה גְדֹלוֹת וְלֹא נֵדָע,</b> שאיננו מבינים, או: איננו ערים לדברים הגדולים שמחולל אלוקים בכל עת. אחת מהן:
(ו) <b>כִּי לַשֶּׁלֶג יֹאמַר</b> אלוקים<b>: הֱוֵא</b>, הֱיה מונח על ה<b>אָרֶץ,</b> שלא כגשם המחלחל בה, <b>וְגֶשֶׁם מָטָר</b> הוא מוריד, <b>וְגֶשֶׁם מִטְרוֹת עֻזּוֹ,</b> כוחו, גשם חזק.
(ז) הקדוש ברוך הוא לא רק עושה את כל הדברים הללו, אלא גם יודע מה מעשיו של כל אדם. יתר על כן, <b>בְּיַד</b>, בעד <b>כָּל־אָדָם</b> הגשם החזק <b>יַחְתּוֹם,</b> יסגור, ימנע מלצאת כדי <b>לָדַעַת כָּל־אַנְשֵׁי מַעֲשֵׂהוּ.</b> בעקבות המטר החזק לא יוכל האדם לפקח על ענייניו, מלאכתו ופועליו.
(ח) <b>וַתָּבוֹא</b> מפני הגשם גם <b>חַיָּה בְמוֹ־אָרֶב,</b> בתוך מארב, במקומות מסתור <b>וּבִמְעוֹנוֹתֶיהָ תִשְׁכֹּן.</b>
(ט) <b>מִן־הַחֶדֶר</b>, מן המדור שבו היא שוכנת <b>תָּבוֹא</b>, תצא באותה עת <b>סוּפָה,</b> <b>וּמִמְּזָרִים</b>, מחסנים מיוחדים תצא <b>קָרָה.</b>
(י) <b>מִנִּשְׁמַת</b>, מנשימת <b>אֵל</b>, מרוחו <b>יִתֶּן־קָרַח.</b> נשיפתו יוצרת קרח, כשם שהעולם נברא במאמרות פיו. <b>וְרֹחַב</b>, שפע <b>מַיִם בְּמוּצָק,</b> יהפוך מוצק.
(יא) <b>אַף־בְּרִי</b>, אפילו ביום ברור, בהיר יש ואלוקים <b>יַטְרִיחַ</b>, יטעין <b>עָב,</b> ענן, <b>יָפִיץ</b>, יפזר <b>עֲנַן אוֹרוֹ,</b> גשמו<b>.</b>
(יב) <b>וְהוּא</b> – הענן <b>מְסִבּוֹת</b>, בסיבובים <b>מִתְהַפֵּךְ בְּתַחְבּוּלֹתָו</b> הבלתי צפויות של אלוקים <b>לְפָעֳלָם,</b> להרעמת רעמים, לשליחת ברקים ולהמטרת גשם ושלג, <b>כֹּל אֲשֶׁר יְצַוֵּם</b> ה' לעשות <b>עַל־פְּנֵי תֵבֵל אָרְצָה,</b> בארץ, בעולם.
(יג) <b>אִם־לְשֵׁבֶט</b>, למכה – <b>אִם</b>, כאשר יבוא <b>לְאַרְצוֹ</b> – <b>אִם־לְחֶסֶד יַמְצִאֵהוּ.</b> כאשר יבוא הענן על הארץ, הוא יכול לבוא כדי להכותה או כדי להשפיע בה טובה. את טיב פעולתו בארץ קובע אלוקים.
(יד) <b>הַאֲזִינָה</b>, הקשב ל<b>זֹּאת, אִיּוֹב, עֲמֹד וְהִתְבּוֹנֵן נִפְלְאוֹת אֵל.</b>
(טו) <b>הֲתֵדַע בְּשׂוּם</b>, מתי שָׂם <b>אֱלוֹהַּ</b> עננים <b>עֲלֵיהֶם</b>– על בני האדם, <b>ו</b>מתי <b>הוֹפִיעַ אוֹר עֲנָנוֹ</b>?!
(טז) <b>הֲתֵדַע עַל מִפְלְשֵׂי</b>, הדרך שמפלס <b>עָב,</b> והאם אתה מבין את <b>מִפְלְאוֹת</b>, נפלאותיו של ה' שהוא <b>תְּמִים דֵּעִים</b>, שדעותיו שלמות?!
(יז) האם תדע מדוע אחרי הגשם והסופה יש <b>אֲשֶׁר־בְּגָדֶיךָ חַמִּים, בְּהַשְׁקִט</b>, כאשר שקטה ה<b>אֶרֶץ</b> ונושבת רוח חמה <b>מִדָּרוֹם</b>?!
(יח) האם <b>תַּרְקִיעַ</b>, תעלה <b>עִמּוֹ</b> – עם הבורא <b>לִשְׁחָקִים,</b> לשמים לעשותם <b>חֲזָקִים כִּרְאִי מוּצָק,</b> כראי העשוי מתכת לטושה וחזקה?! כשהשמים בהירים ללא ענן, הם נראים מוצקים ויבשים, וכיפתם מדומה למראָה עצומה אל מול הארץ.
(יט) אם יכול אתה להגיע לגבהים אלו, <b>הוֹדִיעֵנוּ מַה־נֹּאמַר לוֹ</b> – לאלוקים. ואולם הרי אתה ואנחנו יודעים ש<b>לֹא־נַעֲרֹךְ</b>, נוכל לעמוד מולו, או: לערוך דברינו לפניו <b>מִפְּנֵי־חֹשֶׁךְ,</b> האופף אותנו, או: המקיף אותו ומסתירו מעינינו. ואולם אין צורך להודיע לאלוקים דבר:
(כ) <b>הַיְסֻפַּר־לוֹ כִּי אֲדַבֵּר</b>?! האם כדי שאלוקים ישמע את דברי צריך לספרם באוזניו?! <b>אִם־אָמַר אִישׁ</b> דבר <b>כִּי יְבֻלָּע</b>, שייסתר ממנו?!
(כא) <b>וְעַתָּה לֹא רָאוּ</b> בני אדם <b>אוֹר,</b> משום שכוסה בעננים, אך לאמתו של דבר הוא קיים אך אינו גלוי לעיניהם – <b>בָּהִיר הוּא בַּשְּׁחָקִים, וְרוּחַ עָבְרָה</b>, פיזרה את העננים <b>וַתְּטַהֲרֵם.</b>
(כב) <b>מִצָּפוֹן זָהָב</b>, נוגה זהוב <b>יֶאֱתֶה</b>, בא, והוא מכסה <b>עַל־אֱלוֹהַּ נוֹרָא הוֹד.</b> שלא כדרום החמים והשקט, הצפון הוא מקור הסופה והגשם, ומשם יופיע ויתגלה עליך אלוקים. ייתכן שאליהוא מבשר לאיוב שדווקא מתוך ייסוריו וסערת הנפש שלו יתגלה עליו ה'.
(כג) <b>שַׁדַּי</b> אשר <b>לֹא־מְצָאנֻהוּ</b> בעצמו, ואשר הוא <b>שַׂגִּיא־כֹחַ ו</b>שגיא <b>מִשְׁפָּט וְרֹב־צְדָקָה</b> – <b>לֹא יְעַנֶּה</b> את בריותיו בשרירות לב.
(כד) <b>לָכֵן</b> – הואיל והוא שגיא כוח ומשפט<b>, יְרֵאוּהוּ אֲנָשִׁים,</b> אך הוא <b>לֹא־יִרְאֶה כָּל</b>, לא יתחשב בכל <b>חַכְמֵי־לֵב.</b> הקדוש ברוך הוא, המנהל עולם מופלא ומסתורי, אינו רואה לנכון להצדיק את עצמו בפני החכמה האנושית.
<h2>פרק לח</h2>
(א) <b>וַיַּעַן־ה' אֶת־אִיּוֹב מִן הַסְּעָרָה</b>, הרוח שמוטטה את בית בנו הבכור והמיתה את בניו, <b>וַיֹּאמַר:</b>
(ב) <b>מִי זֶה</b> שבמקום לדבר דברי חכמה מאירים הוא <b>מַחְשִׁיךְ עֵצָה</b>, חכמה <b>בְמִלִּין</b>, במלים <b>בְּלִי־דָעַת</b>?! כך פונה ה' לאיוב.
(ג) <b>אֱזָר</b>, חגור <b>נָא כְגֶבֶר</b> את <b>חֲלָצֶיךָ,</b> מתניך, עמוֹד והתכונן <b>וְאֶשְׁאָלְךָ וְהוֹדִיעֵנִי</b>, כמובן אמנם מדובר בשאלות רטוריות, שאין ציפייה מציאותית שיענה עליהן<b>:</b>
(ד) <b>אֵיפֹה הָיִיתָ בְּיָסְדִי־אָרֶץ,</b> כשיסדתי את העולם?! <b>הַגֵּד אִם־יָדַעְתָּ בִינָה,</b> אם יש לך ידע על כך.
(ה) <b>מִי־שָׂם מְמַדֶּיהָ</b>, מידותיה – אמוֹר <b>כִּי</b>, אם <b>תֵדָע, אוֹ מִי־נָטָה עָלֶיהָ קָּו,</b> מכשיר מדידה?! אינך מכיר את תכניות העולם ואת דרך היווצרותו.
(ו) <b>עַל־מָה אֲדָנֶיהָ</b>, הבסיסים לעמודים שעליהם נשענת הארץ, כביכול, <b>הָטְבָּעוּ</b>, שוקעו?! אינך יודע על מה הארץ עומדת. <b>אוֹ מִי־יָרָה</b>, הציב את <b>אֶבֶן פִּנָּתָהּ</b>, אבן היסוד של הארץ,
(ז) <b>בְּרָן</b>, כאשר החלו לשיר <b>יַחַד כּוֹכְבֵי בֹקֶר, וַיָּרִיעוּ כָּל־בְּנֵי אֱלֹהִים,</b> המלאכים?!
(ח) מן השאלות שבהן ה' מראה לאיוב שאין הוא מכיר את ראשיתו של העולם ואת סוד היווצרותו וקיומו, הוא עובר להשתבח בעצמתו של הים ובכוח האלוקי שרק הוא יכול לבלמו: <b>וַיָּסֶךְ</b>, ומיהו שסָּכר <b>בִּדְלָתַיִם יָם</b> כדי שלא יציף את היבשה עוד <b>בְּגִיחוֹ, מֵרֶחֶם יֵצֵא,</b> בשעה שהים נולד, כביכול. כבר בראשיתו הופיע הים כבול, ונאסר עליו להתפרץ מחוץ לתחומו.
(ט) <b>בְּשׂוּמִי עָנָן לְבֻשׁוֹ,</b> כשהלבשתי את הים בענן, <b>ו</b>את ה<b>עֲרָפֶל</b> הפכתי ל<b>חֲתֻלָּתוֹ,</b> עטיפתו שבה הוא מחותל. הים הגדול נראה כאילו הוא מגיע לקצה השמים, והעננים לו כבגד מכורך.
(י) <b>וָאֶשְׁבֹּר עָלָיו</b>, שברתי את כוח ההתפשטות שלו באמצעות <b>חֻקִּי,</b> הגבול שהעמדתי לו, <b>וָאָשִׂים</b> על הים <b>בְּרִיחַ וּדְלָתָיִם,</b> מנעתי ממנו לחרוג מגבולו.
(יא) <b>וָאֹמַר</b> לים<b>: עַד־פֹּה תָבוֹא וְלֹא תֹסִיף,</b> תמשיך בתנועתך, <b>וּפֹא</b>, ופה <b>יָשִׁית</b>, יושם כוחך <b>בִּגְאוֹן גַּלֶּיךָ,</b> חרף גליך המתנשאים מעלה.
(יב) ובעניין האור: <b>הֲמִיָּמֶיךָ</b>, האם מיום היותך אירע ש<b>צִוִּיתָ</b> על ה<b>בֹּקֶר</b> להופיע?! האם אי-פעם <b>יִדַּעְתָּה</b> את <b>הַשַּׁחַר</b> מהו <b>מְקֹמוֹ</b>
(יג) כדי להתפשט משם ו<b>לֶאֱחֹז בְּכַנְפוֹת</b>, בשולי <b>הָאָרֶץ, וְיִנָּעֲרוּ רְשָׁעִים מִמֶּנָּה</b>?! בפריסת האור על הארץ הרשעים הפועלים באפלת המחתרת מנוערים ממנה.
(יד) מדי בוקר <b>תִּתְהַפֵּךְ</b> הארץ <b>כְּחֹמֶר חוֹתָם</b> רך המקבל צורות שונות, שכן אור השמש יעצב אותה מחדש, <b>וְיִתְיַצְּבוּ</b> עליה בני האדם <b>כְּמוֹ לְבוּשׁ</b> מתחלף,
(טו) <b>ו</b>בבוא הזמן <b>יִמָּנַע מֵרְשָׁעִים אוֹרָם, וּזְרוֹעַ רָמָה</b>, גבוהה וחזקה <b>תִּשָּׁבֵר</b> בבוא האור על הארץ כולה. את כל אלה אני מחולל.
(טז) <b>הֲבָאתָ עַד־נִבְכֵי</b>, מעמקי <b>יָם, ו</b>האם <b>בְחֵקֶר תְּהוֹם הִתְהַלָּכְתָּ</b>?! ידוע לך מה מתרחש בתהומות?!
(יז) <b>הֲנִגְלוּ לְךָ שַׁעֲרֵי־מָוֶת, וְשַׁעֲרֵי צַלְמָוֶת תִּרְאֶה</b>?! גם המוות הוא חלק מן המציאות. האם פענחת את סודו?!
(יח) האם <b>הִתְבֹּנַנְתָּ עַד רַחֲבֵי</b>, כל מרחב ה<b>אָרֶץ</b>?! <b>הַגֵּד אִם־יָדַעְתָּ כֻלָּהּ.</b> הרי אינך מכיר את העולם כולו.
(יט) <b>אֵי־זֶה הַדֶּרֶךְ</b>, היכן <b>יִשְׁכָּן־אוֹר, וְחֹשֶׁךְ אֵי־זֶה</b>, מהו <b>מְקֹמוֹ,</b>
(כ) <b>כִּי תִקָּחֶנּוּ</b>, שתוכל לקחת הן את האור והן את החושך ולהביאו <b>אֶל־גְּבוּלוֹ,</b> מקומו של כל אחד מהם, <b>וְכִי תָבִין</b>, ושתדע מהן ה<b>נְתִיבוֹת</b>, הדרכים אל <b>בֵּיתוֹ,</b> מקומו.
(כא) לפני שה' ממשיך למנות באוזני איוב את שאלותיו המדגישות את נחיתותו של האדם וקוצר ימיו, הוא אומר לו בלעג: אם את כל אלה <b>יָדַעְתָּ</b> – <b>כִּי־אָז</b> – בעת בריאת העולם <b>תִּוָּלֵד, וּמִסְפַּר יָמֶיךָ רַבִּים.</b> מי שמספר ימיו אינו כמספר ימי עולם לא יוכל לדעת את כל אלה. רק לי הם ידועים.
(כב) <b>הֲבָאתָ אֶל־אֹצְרוֹת</b>, המקומות שבהם מוחזק <b>שָׁלֶג, וְאוֹצְרוֹת בָּרָד תִּרְאֶה</b>?!
(כג) <b>אֲשֶׁר־חָשַׂכְתִּי</b>, שמרתי אותם <b>לְעֶת־צָר,</b> אויב, <b>לְיוֹם קְרָב וּמִלְחָמָה.</b> בזמן שאלחם ברשעים אמטיר עליהם מבול של שלג וברד.
(כד) <b>אֵי־זֶה הַדֶּרֶךְ</b> שבה <b>יֵחָלֶק</b>, יפציע <b>אוֹר</b>?!מהיכן <b>יָפֵץ</b>, יתפזר רוח <b>קָדִים</b>, רוח מזרחית <b>עֲלֵי־אָרֶץ</b>?!
(כה) <b>מִי־פִלַּג</b>, הבקיע <b>ל</b>זרימתו של <b>שֶׁטֶף</b> הגשם <b>תְּעָלָה,</b> נתיב שדרכו יצאו מן הענן ויובילו את טיפותיהם דווקא לאזורים מסוימים, <b>ו</b>מי פילס <b>דֶרֶךְ לַחֲזִיז קֹלוֹת,</b> לרעם,
(כו) <b>לְהַמְטִיר</b> גם <b>עַל־אֶרֶץ לֹא</b>, שאין בה <b>אִישׁ,</b> ועל <b>מִדְבָּר לֹא־אָדָם בּוֹ</b>
(כז) כדי <b>לְהַשְׂבִּיעַ שֹׁאָה וּמְשֹׁאָה,</b> את המקומות העלובים שאיש אינו דואג להשקייתם, <b>וּלְהַצְמִיחַ</b> שם <b>מֹצָא דֶשֶׁא.</b>
(כח) <b>הֲיֵשׁ־לַמָּטָר אָב, אוֹ מִי־הוֹלִיד אֶגְלֵי־טָל</b>?! מה מקורם של המשקעים?!
(כט) <b>מִבֶּטֶן מִי יָצָא הַקָּרַח, וּכְפֹר שָׁמַיִם</b> – <b>מִי יְלָדוֹ</b>?!
(ל) <b>כָּאֶבֶן מַיִם יִתְחַבָּאוּ</b> כשהם הופכים גלידי קרח, <b>וּפְנֵי תְהוֹם</b>, קיבוץ מים רבים <b>יִתְלַכָּדוּ</b> כשהם קופאים.
(לא) ומכאן לכוכבים<b>: הַתְקַשֵּׁר מַעֲדַנּוֹת</b>, האם אתה כולא ושולט בצביר הכוכבים <b>כִּימָה,</b> פליאדות, <b>אוֹ־מֹשְׁכוֹת כְּסִיל</b>, קבוצת הכוכבים אוריון <b>תְּפַתֵּחַ</b>, תשחרר?!
(לב) <b>הֲתֹצִיא מַזָּרוֹת</b>, מזלות <b>בְּעִתּוֹ</b>, בזמנם, <b>וְעַיִשׁ</b>, כוכב בהיר בצביר הכוכבים כימה <b>עַל־בָּנֶיהָ</b>, הכוכבים הקטנים יותר <b>תַנְחֵם</b>?!
(לג) <b>הֲיָדַעְתָּ</b> את <b>חֻקּוֹת</b>, חוקי גרמי ה<b>שָׁמָיִם, אִם־תָּשִׂים</b> את דרך <b>מִשְׁטָרוֹ</b>, ממשלתו של הרקיע <b>בָאָרֶץ</b>?!
(לד) <b>הֲתָרִים</b>, תישא <b>לָעָב</b>, לענן את <b>קוֹלֶךָ</b> ותורֶה לו להיכן עליו לנוע – <b>ו</b>מיד <b>שִׁפְעַת־מַיִם</b>, מי גשמים <b>תְּכַסֶּךָּ</b>?!
(לה) <b>הַתְשַׁלַּח</b>, האם בכוחך לשלוח <b>בְּרָקִים</b> – <b>וְיֵלֵכוּ, וְיֹאמְרוּ לְךָ</b> בהכנעה ובנכונות למלא את הוראתך<b>: "הִנֵּנוּ"</b>?!
(לו) <b>מִי־שָׁת בַּטֻּחוֹת</b> במקומות הסתומים והנסתרים, את ה<b>חָכְמָה</b>?! <b>אוֹ מִי־נָתַן לַשֶּׂכְוִי</b> ללב, או: לתרנגול <b>בִינָה</b> כך שיקרא בשעות קבועות.
(לז) <b>מִי־יְסַפֵּר</b>, ידע לספר על <b>שְׁחָקִים</b>, שמיִם <b>בְּחָכְמָה, וְ</b>את <b>נִבְלֵי</b>, נודות <b>שָׁמַיִם</b>, העננים המלאים מים <b>מִי יַשְׁכִּיב</b> כך שהמים שבתוכם יומטרו על העולם,
(לח) <b>בְּצֶקֶת</b>, בהתגבשות <b>עָפָר לַמּוּצָק, וּרְגָבִים יְדֻבָּקוּ</b> זה לזה עם ירידת הגשם?!
(לט) ושוב על החיים שבארץ: <b>הֲתָצוּד לְלָבִיא</b>, לאריה <b>טָרֶף, וְ</b>האם את בטנה של <b>חַיַּת כְּפִירִים</b>, אריה <b>תְּמַלֵּא</b>?! האם היית מסוגל לספק את צורכיהן של חיות הבר
(מ) <b>כִּי</b>, כאשר הם <b>יָשֹׁחוּ</b>, רובצים <b>בַמְּעוֹנוֹת, יֵשְׁבוּ בַסֻּכָּה לְמוֹ־אָרֶב,</b> ממתינים במארב לטרפם?!
(מא) <b>מִי יָכִין לָעֹרֵב</b>, הכעור והנבזה בעופות את <b>צֵידוֹ, כִּי</b>, כאשר <b>יְלָדָו</b>, גוזליו העלובים <b>אֶל־אֵל יְשַׁוֵּעוּ,</b> מתחננים <b>יִתְעוּ</b>, נודדים <b>לִבְלִי־אֹכֶל</b>?!
<h2>פרק לט</h2>
(א) <b>הֲיָדַעְתָּ עֵת לֶדֶת</b>, מתי נולדים <b>יַעֲלֵי־סָלַע</b>?! האם את <b>חֹלֵל</b>, זמן המלטת <b>אַיָּלוֹת תִּשְׁמֹר</b>, אתה זוכר?!
(ב) האם <b>תִּסְפֹּר</b> את ה<b>יְרָחִים</b>, חודשי הריונן עד ש<b>תְּמַלֶּאנָה</b>, יגיע זמן ההמלטה, <b>וְיָדַעְתָּ</b> את <b>עֵת לִדְתָּנָה</b>, לידתן, כך שתוכל לסייע להן?!
(ג) כשהן <b>תִּכְרַעְנָה, יַלְדֵיהֶן תְּפַלַּחְנָה,</b> יצאו מגופן הנבקע, ואת <b>חֶבְלֵיהֶם</b>, צירי הלידה שלהן <b>תְּשַׁלַּחְנָה</b> מעליהן. את חיות הבית האדם יכול להזין ואף לסייע להן בהמלטותיהן, ואילו חיות הבר ניזונות ומתרבות בלי ידיעתו ובלי מעורבותו של האדם כלל.
(ד) <b>יַחְלְמוּ</b>, יתחזקו <b>בְנֵיהֶם</b> של היעלים והאיילות, <b>יִרְבּוּ בַבָּר,</b> בחוץ, <b>יָצְאוּ</b> לבדם <b>וְלֹא־שָׁבוּ לָמוֹ</b> – אל אמותיהם.
(ה) <b>מִי־שִׁלַּח פֶּרֶא</b> חמור בר, <b>חָפְשִׁי</b> כך שאי-אפשר לשעבדו כלל, <b>וּמֹסְרוֹת</b>, רצועות הקשירה של <b>עָרוֹד</b>, אף הוא מין חמור בר <b>מִי פִתֵּחַ</b>, התיר?!
(ו) <b>אֲשֶׁר־שַׂמְתִּי</b>, קבעתי ב<b>עֲרָבָה</b> את <b>בֵיתוֹ, ו</b>את <b>מִשְׁכְּנוֹתָיו</b>, אזור המחיה שלו בארץ <b>מְלֵחָה,</b> באזורים מדבריים.
(ז) מכיוון שהוא חי רק במקומות שאינם מיושבים, הוא <b>יִשְׂחַק לַהֲמוֹן</b>, להמולת <b>קִרְיָה,</b> עיר, לקולות העבודה הנשמעים בה, <b>תְּשֻׁאוֹת</b>, קולות רועשים של מי ש<b>נוֹגֵשׂ</b>, רודה בזולתו, <b>לֹא יִשְׁמָע.</b>
(ח) <b>יְתוּר</b>, יָתור, ישוטט ויחפש ב<b>הָרִים</b> את <b>מִרְעֵהוּ, וְאַחַר כָּל</b> עשב <b>יָרוֹק</b> הוא <b>יִדְרוֹשׁ.</b>
(ט) <b>ה</b>אם <b>יֹאבֶה</b>, ירצה <b>רֵים</b>, ראם, חיית בר גדולה וחזקה<b>, עָבְדֶךָ</b>, לעבוד אצלך<b>,</b> ה<b>אִם־יָלִין עַל־אֲבוּסֶךָ</b>, וממנו ישבע?! בעולם החי יצורים רבים שאינם כפופים לאדם ואינם מסתייעים על ידו.
(י) <b>הֲתִקְשָׁר־רֵים</b> כדי שיחרוש <b>בְּתֶלֶם</b> באמצעות <b>עֲבֹתוֹ,</b> בחבל שלו, <b>אִם־יְשַׂדֵּד,</b> יתחח ב<b>עֲמָקִים אַחֲרֶיךָ</b>?!
(יא) <b>הֲתִבְטַח־בּוֹ כִּי־רַב כֹּחוֹ, ו</b>משום כך <b>תַעֲזֹב אֵלָיו</b>, תניח בידו את השדה הזרוע, פרי <b>יְגִיעֶךָ</b>?!
(יב) <b>הֲתַאֲמִין בּוֹ</b>, האם תוכל לסמוך עליו <b>כִּי־יָשִׁיב</b>, יישא לביתך על גבו את <b>זַרְעֶךָ, וְ</b>את תבואתך מ<b>גָרְנְךָ יֶאֱסֹף</b>?! אולי מפאת גודלו ועצמתו של הראם היית רוצה לאלפו לרתום אותו למלאכתך, ואולם הוא כביר מכדי שבני אדם ישלטו בו וישתמשו בו לצורכיהם.
(יג) ומכאן לנפלאות הכרוכות בקיומן של הציפורים: האם אתה בראת <b>כְּנַף־רְנָנִים</b>, ציפור שיר או ציפור שכנפיה ססגוניות ומתפארות כביכול בצבעוניותן, <b>נֶעֱלָסָה,</b> עליזה, ה<b>אִם</b> יצרת <b>אֶבְרָה,</b> מפרק כנף <b>לחֲסִידָה וְנֹצָה</b>?!
(יד) <b>כִּי־תַעֲזֹב</b> ציפור <b>לָאָרֶץ בֵּצֶיהָ,</b> כיוון שאין היא מקננת על העצים או על הסלעים אלא על האדמה, <b>וְעַל־עָפָר</b> היא <b>תְּחַמֵּם</b> אותן.
(טו) <b>וַתִּשְׁכַּח</b>, התנהגותה זו אינה מביאה בחשבון <b>כִּי</b> כל <b>רֶגֶל תְּזוּרֶהָ,</b> עלולה לדרוך על הביצה ולמעוך אותה, <b>וְחַיַּת הַשָּׂדֶה תְּדוּשֶׁהָ,</b> עלולה לרמוס אותה.
(טז) אותו עוף <b>הִקְשִׁיחַ</b> את לבו וחילק את <b>בָּנֶיהָ לְלֹא־לָהּ,</b> יש ציפור המתנכרת לבניה ועוזבת אותם. <b>לְרִיק</b>, לשווא היה <b>יְגִיעָהּ</b> בדגירתה על ביציה <b>בְּלִי־פָחַד,</b> בלא לחשוש שמא יילקחו ממנה גוזליה,
(יז) <b>כִּי־הִשָּׁהּ</b>, השכיח או החסיר ממנה <b>אֱלוֹהַּ חָכְמָה, וְלֹא־חָלַק לָהּ בַּבִּינָה.</b>
(יח) <b>כָּעֵת</b>, כאשר תבוא העת שהיא תרצה לעוף <b>בַּמָּרוֹם תַּמְרִיא,</b> והיא <b>תִּשְׂחַק לַסּוּס וּלְרֹכְבוֹ</b> שאינם יכולים לפגוע בה. אני הוא השומר גם על צפור זו.
(יט) <b>ה</b>אם אתה <b>תִתֵּן לַסּוּס גְּבוּרָה</b>?! <b>ה</b>אם אתה <b>תַלְבִּישׁ</b> את <b>צַוָּארוֹ רַעְמָה</b>?!
(כ) <b>ה</b>אם אתה <b>תַרְעִישֶׁנּוּ</b>, גורם לסוס להרעיש <b>כָּ</b>רעש שמשמיע ה<b>אַרְבֶּה</b> בשעת פשיטתו בשדות?! <b>הוֹד נַחְרוֹ</b>, נחירתו, קולו היוצא מנחיריו, מטיל <b>אֵימָה.</b>
(כא) בשעיטתו <b>יַחְפְּרוּ</b> רגליו של סוס המלחמה <b>בָעֵמֶק, וְיָשִׂישׂ</b>, וישמח <b>בְּכֹחַ, יֵצֵא לִקְרַאת־נָשֶׁק.</b> הוא מוכן לקרב.
(כב) <b>יִשְׂחַק</b>, ילעג <b>לְפַחַד וְלֹא יֵחָת</b>, יפחד. <b>וְלֹא־יָשׁוּב</b> אחורה לברוח <b>מִפְּנֵי־חָרֶב.</b>
(כג) <b>עָלָיו תִּרְנֶה</b>, תשיר, תשמיע קול <b>אַשְׁפָּה,</b> הכלי שבתוכו נמצאת התחמושת. מתוכה ירעיש שקשוק החצים ב<b>לַהַב חֲנִית ו</b>ב<b>כִידוֹן.</b>
(כד) <b>בְּרַעַשׁ וְרֹגֶז יְגַמֶּא־אָרֶץ,</b> שועט, <b>ו</b>מרוב שמחה <b>לֹא־יַאֲמִין כִּי־קוֹל שׁוֹפָר</b> המזעיק את החיילים למלחמה ומתריע מפני אויב הוא שומע.
(כה) <b>בְּדֵי</b>, מדי השמעת תרועת <b>שֹׁפָר</b>, המציינת פתיחה במלחמה, <b>יֹאמַר: הֶאָח.</b> הוא שש אלי קרב, <b>וּמֵרָחוֹק יָרִיחַ מִלְחָמָה,</b> וישמע <b>רַעַם שָׂרִים</b>, שרי המלחמה <b>וּתְרוּעָה.</b> לעומת חיות הבר שנזכרו קודם לכן, סוסי מלחמה מקיימים קשר הדדי קרוב מאוד עם בני האדם.
(כו) ושוב אל העופות: <b>הֲמִבִּינָתְךָ יַאֲבֶר</b>, יעוף <b>נֵץ, יִפְרֹשׂ כְּנָפָו לְתֵימָן,</b> לדרום. הנִּצים הנודדים העוברים בארץ עושים את דרכם דרומה. האם ידיעתו של הנץ לנדוד דרומה לקראת החורף נשענת על בינת אנוש?!
(כז) ה<b>אִם־עַל־פִּיךָ</b>, לפי דברך <b>יַגְבִּיהַּ נשֶׁר</b> לעוף, <b>וְכִי יָרִים</b>, יבנה במקום גבוה את <b>קִנּוֹ</b>?!
(כח) ב<b>סֶלַע יִשְׁכֹּן וְיִתְלֹנָן,</b> ויישן <b>עַל־שֶׁן־סֶלַע וּמְצוּדָה.</b>
(כט) <b>מִשָּׁם</b> – ממרום ההרים <b>חָפַר</b>, מחפש <b>אֹכֶל, לְמֵרָחוֹק עֵינָיו יַבִּיטוּ.</b> חלק מבשר הפגרים שמוצא הנשר הוא אוכל בעצמו, וחלק הוא מביא לגוזליו שבקן –
(ל) <b>וְאֶפְרֹחָו יְעַלְעוּ</b>, בולעים <b>דָם,</b> שכן אף הם ניזונים מנבלות, <b>וּבַאֲשֶׁר</b> נמצאים <b>חֲלָלִים,</b> פגרים <b>שָׁם הוּא.</b>
<h2>פרק מ</h2>
(א) לאחר שה' הסב את תשומת לבו של איוב לכך שאין הוא אלא אחד מברואיו הרבים, ולמרות תודעתו המפותחת אין הוא יכול לנהל את העולם. טענותיו של איוב מסתתמות, והוא מעדיף לשתוק. <b>וַיַּעַן ה' אֶת־אִיּוֹב וַיֹּאמַר׃</b>
(ב) <b>הֲ</b>אם <b>רֹב</b>, מי שרב <b>עִם־שַׁדַּי יִסּוֹר</b>, נוהג באופן מוסרי, או: עשוי לקבל מוסר?! אנא, מי ש<b>מוֹכִיחַ</b> אותי – את <b>אֱלוֹהַּ</b> – <b>יַעֲנֶנָּה,</b> מוזמן לנסות להשיב לדברי!
(ג) <b>וַיַּעַן אִיּוֹב אֶת־ה' וַיֹּאמַר׃</b>
(ד) <b>הֵן קַלֹּתִי,</b> אני קל בעיני עצמי. <b>מָה אֲשִׁיבֶךָּ</b>, אוכל לענות לך?! <b>יָדִי שַׂמְתִּי לְמוֹ,</b> על <b>פִי</b> לאות שתיקה.
(ה) <b>אַחַת דִּבַּרְתִּי וְלֹא אֶעֱנֶה</b> יותר, <b>וּשְׁתַּיִם וְלֹא אוֹסִיף.</b> אכן, דיברתי יותר מדי.
(ו) <b>וַיַּעַן־ה' אֶת־אִיּוֹב מִן סְעָרָה וַיֹּאמַר׃</b>
(ז) <b>אֱזָר־נָא כְגֶבֶר חֲלָצֶיךָ,</b> חגור מתניך, הכן עצמך, <b>אֶשְׁאָלְךָ</b> על תופעות נוספות, <b>וְהוֹדִיעֵנִי.</b>
(ח) <b>הַאַף תָּפֵר</b>, אתה טוען שאני מבטל את <b>מִשְׁפָּטִי</b>, כלומר שמשפטי אינו הוגן?! האם <b>תַּרְשִׁיעֵנִי</b>, אתה טעון שאני רשע <b>לְמַעַן תִּצְדָּק</b>?!
(ט) אם חכם אתה וצודק יותר ממני, אולי גם כוחך ככוחי – <b>וְאִם־זְרוֹעַ</b>, כוח <b>כּ</b>כוחו של ה<b>אֵל</b> יש <b>לָךְ, וּבְקוֹל כָּמֹהוּ תַרְעֵם</b>, תרעיש?!
(י) <b>עֲדֵה</b>, קשט עצמך <b>נָא</b> ב<b>גָאוֹן וָגֹבַהּ, וְהוֹד וְהָדָר תִּלְבָּשׁ</b> כמוני.
(יא) <b>הָפֵץ</b> את <b>עַבְרוֹת אַפֶּךָ,</b> זעמך, <b>וּרְאֵה כָל־גֵּאֶה וְהַשְׁפִּילֵהוּ.</b>
(יב) <b>רְאֵה כָל־גֵּאֶה</b> ו<b>הַכְנִיעֵהוּ, וַהֲדֹךְ</b>, כְּתוש <b>רְשָׁעִים תַּחְתָּם.</b>
(יג) <b>טָמְנֵם בֶּעָפָר יָחַד,</b> את <b>פְּנֵיהֶם חֲבֹשׁ</b>, כסה, אסור <b>בַּטָּמוּן,</b> במקום נסתר.
(יד) <b>וְגַם־אֲנִי אוֹדֶךָּ,</b> אודה בצדקתך, <b>כִּי</b>, אם <b>תוֹשִׁעַ לְךָ יְמִינֶךָ.</b> אם תוכל לעשות את אשר אני יכול לעשות בכוחך שלך. אלוקים לועג לאיוב המעמיד עצמו מולו, כאילו יש צד של דמיון בינו לבין יוצרו, ואומר לו: אדרבא, נהל אתה את העולם טוב יותר וגם אני אודה ואשבח אותך.
(טו) אם לא תוכל לשלוט על הגאים שבבני אדם, לך נא אל יצורים אחרים: <b>הִנֵּה־נָא בְהֵמוֹת</b>, שֵׁם בהמה גדולה <b>אֲשֶׁר־עָשִׂיתִי עִמָּךְ,</b> החולקת אתך את העולם, <b>חָצִיר</b>, עשב <b>כַּבָּקָר יֹאכֵל,</b> הוא יצור צמחוני.
(טז) <b>הִנֵּה־נָא כֹחוֹ בְמָתְנָיו, וְאוֹנוֹ</b>, כוחו <b>בִּשְׁרִירֵי בִטְנוֹ.</b>
(יז) כש<b>יַחְפֹּץ</b>, יחפוז, ימהר לנענע ב<b>זְנָבוֹ כְמוֹ־אָרֶז.</b> זנבו האדיר ייראה כעץ ארז נע ברוח, <b>גִּידֵי פַחֲדָו</b>, אשכיו <b>יְשֹׂרָגוּ,</b> מסורגים ומסועפים כענפי עץ.
(יח) <b>עֲצָמָיו</b>, עצמותיו דומות ל<b>אֲפִיקֵי</b>, גושי <b>נְחֻשָׁה,</b> נחושת. <b>גְּרָמָיו</b>, עצמותיו <b>כִּמְטִיל בַּרְזֶל.</b>
(יט) <b>הוּא רֵאשִׁית</b>, הראשון בחשיבותו ב<b>דַרְכֵי</b>, בין היצורים שברא <b>אֵל,</b> או: הוא הבהמה הראשונה שברא ה'. הוא חסין מפני כל פגיעה של צייד או חיית טרף. רק <b>הָעֹשׂוֹ</b>, מי שעשה אותו <b>יַגֵּשׁ חַרְבּוֹ</b> אליו להרגו.
(כ) <b>כִּי</b> את <b>בוּל</b>, יבול ה<b>הָרִים יִשְׂאוּ</b> ויביאו <b>לוֹ, וְכָל־חַיַּת הַשָּׂדֶה יְשַׂחֲקוּ־שָׁם</b> – במקום מרבצו. הוא אינו טורף ואינו פוגע בשום חיה.
(כא) <b>תַּחַת־צֶאֱלִים</b>, עצי צאלה, או: שם כללי לעצים מצלים, או: צללים <b>יִשְׁכָּב, בְּסֵתֶר קָנֶה וּבִצָּה.</b>
(כב) <b>יְסֻכֻּהוּ</b>, מסוככים עליו <b>צֶאֱלִים</b> ויהיו לו <b>צִלְלוֹ,</b> צלו. <b>יְסֻבּוּהוּ</b>, סובבים ומקיפים אותו <b>עַרְבֵי־נָחַל.</b>
(כג) <b>הֵן</b> הוא כה גדול ש<b>יַעֲשֹׁק</b>, בכוחו לבלוע <b>נָהָר, וְלֹא יַחְפּוֹז,</b> ייחפז, ימהר מחרדה כלשהי, שכן הוא אינו ירא משום יצור אחר. <b>יִבְטַח</b>, הוא ירגיש בטוח גם <b>כִּי</b>, כאשר <b>יָגִיחַ</b>, ימשוך את כל נהר ה<b>יַרְדֵּן אֶל־פִּיהוּ.</b>
(כד) <b>בְּעֵינָיו</b> של הבהמות <b>יִקָּחֶנּוּ</b> – יבלע את הירדן כולו. בתשוקתו לשתות אותו הוא ישפיל את פניו ויגמע אותו עד אשר <b>בְּמוֹקְשִׁים</b>, באבני הנגף ובמכשולים שעל קרקעית הנהר <b>יִנְקָב</b> הבהמות את ה<b>אָף</b> של עצמו.
(כה) מן הבהמות – החיה העצומה ביבשה, הוא עובר ללווייתן – החיה הגדולה שבים. <b>תִּמְשֹׁךְ</b>, האם תוכל למשוך <b>לִוְיָתָן בְּ</b>אמצעות <b>חַכָּה, וּבְ</b>אמצעות <b>חֶבֶל תַּשְׁקִיעַ לְשֹׁנוֹ,</b> תתפוס אותו באמצעות נעיצתו בלשונו?!
(כו) <b>הֲתָשִׂים אַגְמֹן</b>, קרס כפוף <b>בְּאַפּוֹ</b>, <b>וּבְחוֹחַ</b>, קוץ <b>תִּקֹּב</b>, תנקב את <b>לֶחֱיוֹ</b> לשם לכידתו?!
(כז) ואילו ניסית לדוג את הלווייתן העצום – <b>ה</b>אם היית מצפה שהוא <b>יַרְבֶּה אֵלֶיךָ תַּחֲנוּנִים אִם</b>, או <b>יְדַבֵּר אֵלֶיךָ רַכּוֹת</b>, בלשון רכה כדי להפציר בך שלא תבצע את זממך?!
(כח) <b>הֲיִכְרֹת בְּרִית עִמָּךְ</b> כדי להינצל מאיומך ויסכים ש<b>תִּקָּחֶנּוּ לְעֶבֶד עוֹלָם</b>?!
(כט) <b>הַתְשַׂחֶק־בּוֹ כּ</b>מו שמשחקים ב<b>צִּפּוֹר, וְתִקְשְׁרֶנּוּ לְנַעֲרוֹתֶיךָ,</b> לילדיך כדי שיוכלו להשתעשע בו?!
(ל) האם <b>יִכְרוּ</b>, יערכו סעודה <b>עָלָיו חַבָּרִים,</b> חכמים ומכשפים, או: חבורות סוחרים, ו<b>יֶחֱצוּהוּ</b>, יחלקו את בשרו <b>בֵּין כְּנַעֲנִים</b>, סוחרים?!
(לא) <b>הַתְמַלֵּא בְשֻׂכּוֹת</b>, קוצים או יתדות דוקרות את <b>עוֹרוֹ</b> כדי לצוד אותו, <b>וּבְצִלְצַל דָּגִים</b>, כלי חד ללכידת הדג הגדול תדקור ב<b>רֹאשׁוֹ</b>?!
(לב) אילו ניסית ל<b>שִׂים־עָלָיו</b> את <b>כַּפֶּיךָ,</b> אילו התאמצת ללכדו – <b>זְכֹר</b>, זכרהּ של <b>מִלְחָמָה אַל־תּוֹסַף,</b> לא היה ממשיך להתעורר בך, מחמת הטראומה שהייתה מותירה בך ההתגרות בו.
<h2>פרק מא</h2>
(א) <b>הֵן־תֹּחַלְתּוֹ</b>, תקוותו של המבקש לצודו <b>נִכְזָבָה, הֲגַם</b>, הרי אפילו <b>אֶל־מַרְאָיו</b>, למראהו <b>יֻטָל,</b> נופל אדם באימה.
(ב) <b>לֹא</b>, אין יצור <b>אַכְזָר כִּי יְעוּרֶנּוּ,</b> שיעיר ויטריד אותו משלוותו. <b>וּמִי הוּא</b> ש<b>לְפָנַי,</b> כנגדי <b>יִתְיַצָּב.</b> ה' מזמין כביכול את מי שמתיימר לנצח את הלווייתן להתערבות:
(ג) <b>מִי הִקְדִּימַנִי</b>, מצליח יותר ממני בהתמודדות זו <b>וַאֲשַׁלֵּם</b> לו את דמי ההתערבות?! ויש לי מהיכן לשלם לו, שכן <b>תַּחַת כָּל־הַשָּׁמַיִם לִי־הוּא.</b>
(ד) אילו נמצא אדם אכזר וגיבור כזה, <b>לוֹ</b> – באשר אליו <b>אַחֲרִישׁ</b>, הייתי שותק לשמע <b>בַּדָּיו</b>, פעולות אבריו, גבורותיו או: הגיגיו <b>וּדְבַר־גְּבוּרוֹת</b>, גבורותיו <b>וְחִין עֶרְכּוֹ,</b> החן שבו אבריו ערוכים.
(ה) כאן הוא חוזר לתאר את הלווייתן: <b>מִי־גִלָּה</b>, יכול לגלות את <b>פְּנֵי לְבוּשׁוֹ</b>, מה שנחבא בתוך לבוש הקשקשים שלו?!<b>בְּכֶפֶל רִסְנוֹ</b>, ברסנו הכפול – בין שתי לסתותיו, מקום הנחת הרסן <b>מִי יָבוֹא</b>?! איש לא יעז להתקרב לשם.
(ו) את <b>דַּלְתֵי פָנָיו</b>, פיו, <b>מִי פִתֵּחַ</b>, יכול לפתוח?!<b>סְבִיבוֹת שִׁנָּיו אֵימָה.</b> שִׁניו מאיימות על כל הסובב אותו.
(ז) <b>גַּאֲוָה</b>, הוא מתגאה ב<b>אֲפִיקֵי</b>, ערוצי, חגורות או: גושי <b>מָגִנִּים,</b> קשקשים, כך שבשרו <b>סָגוּר</b> וכלוא מאחוריהם כמו תחת <b>חוֹתָם צָר.</b>
(ח) <b>אֶחָד בְּאֶחָד</b>, זה בזה <b>יִגַּשׁוּ,</b> נוגעים הקשקשים, <b>וְרוּחַ</b>, רווח <b>לֹא־יָבֹא בֵינֵיהֶם.</b>
(ט) <b>אִישׁ־בְּאָחִיהוּ</b>, באחיו, זה בזה <b>יְדֻבָּקוּ, יִתְלַכְּדוּ</b> לשריון אחד <b>וְלֹא יִתְפָּרָדוּ.</b>
(י) <b>עֲטִישֹׁתָיו</b>, התעטשותו <b>תָּהֶל</b>, מאירה, מפיצה <b>אוֹר.</b> כשהוא מתעטש, נראה כאילו ברק יוצא ממנו, <b>וְעֵינָיו</b> זוהרות <b>כְּעַפְעַפֵּי־שָׁחַר,</b> כהתאדמות השמים לקראת הזריחה.
(יא) <b>מִפִּיו לַפִּידִים יַהֲלֹכוּ,</b> יוצאים, ואף <b>כִּידוֹדֵי</b>, ניצוצות <b>אֵשׁ יִתְמַלָּטוּ,</b> יוצאים ממנו.
(יב) <b>מִנְּחִירָיו יֵצֵא עָשָׁן,</b> כְּמו עשן העולה מ<b>דוּד נָפוּחַ</b>, רותח <b>וְאַגְמֹן,</b> וסיר.
(יג) <b>נַפְשׁוֹ</b> כמו <b>גֶּחָלִים תְּלַהֵט, וְלַהַב</b>, להבה <b>מִפִּיו יֵצֵא.</b>
(יד) <b>בְּצַוָּארוֹ יָלִין</b>, נמצא, שוכן <b>עֹז,</b> עוצמה רבה, <b>וּלְפָנָיו תָּדוּץ</b>, שמֵחה אפילו <b>דְּאָבָה,</b> דאגה וצער. כלומר, אין לפניו כל דאגה ועצב. או: מכיוון שהוא טורף והורס כל דבר, הוא זורה סביבו אימה, ורק הדאגה והצער יכולים לשמוח לפניו.
(טו) <b>מַפְּלֵי בְשָׂרוֹ דָבֵקוּ.</b> בשרו <b>יָצוּק עָלָיו, בַּל־יִמּוֹט,</b> יתמוטט. גופו מוצק מגובש והדוק.
(טז) <b>לִבּוֹ יָצוּק כְּמוֹ־אָבֶן.</b> הוא איננו מתרגש ומפחד. <b>וְיָצוּק</b>, יציב <b>כְּפֶלַח תַּחְתִּית,</b> השֶׁכב ברֵחיים, שלא כמו הפלח העליון, הרֶכב, המסתובב.
(יז) <b>מִשֵּׂתוֹ</b>, משאתו, מאימתו, <b>יָגוּרוּ</b>, יפחדו <b>אֵלִים,</b> גיבורים, ומולו אף <b>מִשְּׁבָרִים</b>, המשבָּרים, גלי הים <b>יִתְחַטָּאוּ,</b> ייזוקו וייפגמו. הלווייתן עמיד בפני כל כלי נשק:
(יח) <b>מַשִּׂיגֵהוּ</b> ב<b>חֶרֶב</b> – <b>בְּלִי תָקוּם,</b> לא לו תהיה תקומה, או: החרב שביד מי שמבקש להשיגו לא תוכל לעמוד בפניו. ולא רק החרב אלא גם <b>חֲנִית מַסָּע,</b> שהיא כלי נשק גדול יותר, <b>וְשִׁרְיָה,</b> שריון.
(יט) אם מנסים לפגוע בלווייתן באמצעות ברזל – <b>יַחְשֹׁב לְתֶבֶן בַּרְזֶל.</b> הברזל ייסוג מעליו כאילו היה רך כמו תבן. <b>לְעֵץ</b> אכול <b>רִקָּבוֹן</b> תיחשב מולו <b>נְחוּשָׁה,</b> הנחושת, מחמת קשקשיו הקשים והחזקים.
(כ) <b>לֹא־יַבְרִיחֶנּוּ בֶן־קָשֶׁת,</b> חץ. <b>לְקַשׁ נֶהְפְּכוּ־לוֹ</b>, נחשבים בעיניו <b>אַבְנֵי־קָלַע</b> שמשליכים עליו.
(כא) <b>כְּקַשׁ נֶחְשְׁבוּ</b> בעיניו יריותיו של <b>תוֹתָח,</b> כלי נשק אחר שאינו מזוהה, <b>וְיִשְׂחַק</b>, הוא צוחק בזלזול <b>לְרַעַשׁ כִּידוֹן.</b> כלי המשחית אינם עושים עליו שום רושם.
(כב) במקום מרבצו מונחים <b>תַּחְתָּיו חַדּוּדֵי חָרֶשׂ,</b> חרסים חדים, אבל אין הם מטרידים אותו כלל. אם <b>יִרְפַּד</b>, מרפד לעצמו בתור מצע <b>חָרוּץ</b>, כלי דיש דוקר – הוא יוכל לנוח עליו כאילו הוא רובץ <b>עֲלֵי־טִיט.</b> הוא חסין בפני כל דבר.
(כג) <b>יַרְתִּיחַ כַּסִּיר</b> את ה<b>מְצוּלָה,</b> מעמקי הים. <b>יָם יָשִׂים כַּמֶּרְקָחָה,</b> תערובת בשמִים. תנועתו של היצור הענק מערבבת את כל מה שסביבה ויוצרת מהומה במים.
(כד) <b>אַחֲרָיו יָאִיר</b>, ייראה <b>נָתִיב,</b> שביל. תנועתו המהירה תשאיר אחריו סימן במים, כמו לאחר מעבר אנייה. <b>יַחְשֹׁב תְּהוֹם לְשֵׂיבָה.</b> שחייתו תותיר קצף לבן.
(כה) <b>אֵין־עַל־עָפָר</b>, ביבשה <b>מָשְׁלוֹ,</b> יצור דומה לו, <b>הֶעָשׂוּ</b>, העשוי, שנברא <b>לִבְלִי־חָת,</b> כך שלא יירא מדבר.
(כו) <b>אֵת־כָּל־גָּבֹהַּ</b> הוא <b>יִרְאֶה. הוּא מֶלֶךְ עַל־כָּל־בְּנֵי־שָׁחַץ,</b> הבריות הגדולות.
<h2>פרק מב</h2>
(א) <b>וַיַּעַן אִיּוֹב אֶת־ה' וַיֹּאמַר׃</b>
(ב) <b>יָדַעְתִּ</b>י, אני יודע עכשיו את מה שידעתי גם קודם – <b>כִּי־כֹל תּוּכָל, וְלֹא־יִבָּצֵר</b> נמנעת <b>מִמְּךָ</b> כל <b>מְזִמָּה,</b> מחשבה. ובכל זאת תודעתי עברה תמורה כה גדולה עד שאני תוהה:
(ג) <b>מִי זֶה מַעְלִים עֵצָה בְּלִי דָעַת</b>?! כיצד נעלמה הדעת הזאת ממני קודם לכן?! <b>לָכֵן</b> אני מתנצל ש<b>הִגַּדְתִּי,</b> דיברתי עד היום, <b>וְלֹא אָבִין,</b> הבנתי. דיברתי על <b>נִפְלָאוֹת מִמֶּנִּי,</b> דברים שנשגבו מבינתי <b>וְלֹא אֵדָע</b> אותם. וכך אמרתי אליך בלא דעת:
(ד) <b>שְׁמַע־נָא, וְאָנֹכִי אֲדַבֵּר.</b> הקשב לדברי. אני <b>אֶשְׁאָלְךָ, וְ</b>אתה <b>הוֹדִיעֵנִי,</b> תענה לי.
(ה) בעבר <b>לְשֵׁמַע־אֹזֶן שְׁמַעְתִּיךָ,</b> מה שידעתי עליך היה בגדר שמועות מאחרים, <b>וְ</b>אילו <b>עַתָּה עֵינִי רָאָתְךָ.</b> בעקבות התגלות כבודך הישירה לעיני השתנה כל עולמי.
(ו) <b>עַל־כֵּן אֶמְאַס</b> בכל הדיבורים שדיברתי, <b>וְנִחַמְתִּי,</b> אני מתחרט ומצטער <b>עַל</b> דברי שיצאו מפיו של מי שאינו אלא <b>עָפָר וָאֵפֶר,</b> בן-תמותה שפל. אפשרות אחרת: עצמתו של המפגש אתך עוררה אותי למאוס בדברים שייחסתי להם ערך בחיי. בפנייתך אלי מצאתי נחמה על ישיבתי הדואבת בייסורי, בעת שישבתי בעפר ובאפר.
(ז) <b>וַיְהִי אַחַר דִּבֶּר ה' אֶת־הַדְּבָרִים</b> אֶת־הַדְּבָרִים<b>הָאֵלֶּה אֶל־אִיּוֹב, וַיֹּאמֶר ה' אֶל־אֱלִיפַז הַתֵּימָנִי: חָרָה אַפִּי בְךָ וּבִשְׁנֵי רֵעֶיךָ</b>. אני כועס עליכם, <b>כִּי לֹא דִבַּרְתֶּם אֵלַי</b>, למעני, או: עלי <b>נְכוֹנָה</b>, כראוי <b>כְּעַבְדִּי אִיּוֹב.</b> דיבוריו של איוב שבאו מתוך סבל ומכאוב, היו מוצדקים. איוב ידע גבול גם כשהתריס. להצעתה של אשתו 'בָּרֵךְ' אֱלֹהִים, הוא סירב בתוקף. לעומת זאת, ידידיו, דיברו שלא כהוגן, הן בכך שכדי להצדיק את ה' הם האשימו את איוב באחריות לאשר אירע לו; הן בפנייתם אל דיונים פילוסופיים ותיאולוגיים מופשטים נוכח כאבו הממשי של רֵעם.
(ח) <b>וְעַתָּה קְחוּ־לָכֶם שִׁבְעָה־פָרִים וְשִׁבְעָה אֵילִים וּלְכוּ אֶל־עַבְדִּי אִיּוֹב, וְהַעֲלִיתֶם</b> קרבנות <b>עוֹלָה בַּעַדְכֶם,</b> כדי לכפר על עוונותיכם. <b>וְאִיּוֹב עַבְדִּי יִתְפַּלֵּל עֲלֵיכֶם,</b> כיוון שחטאתם כלפיו, וכן משום שהוא איש תם וישר, <b>כִּי אִם</b>, רק את <b>פָּנָיו אֶשָּׂא</b>, אפנה אליו לטובה<b>, לְבִלְתִּי עֲשׂוֹת עִמָּכֶם נְבָלָה,</b> רעה גדולה. רק זכותו תוכל להגן עליכם מהעונש הראוי לכם <b>כִּי לֹא דִבַּרְתֶּם אֵלַי נְכוֹנָה כְּעַבְדִּי אִיּוֹב.</b>
(ט) <b>וַיֵּלְכוּ אֱלִיפַז הַתֵּימָנִי וּבִלְדַּד הַשּׁוּחִי</b> ו<b>צֹפַר הַנַּעֲמָתִי וַיַּעֲשׂוּ כַּאֲשֶׁר דִּבֶּר אֲלֵיהֶם ה'.</b> הם הקריבו את הקרבנות, ביקשו את סליחתו של איוב, והוא התפלל עליהם, <b>וַיִּשָּׂא ה' אֶת־פְּנֵי אִיּוֹב</b>.
(י) <b>וַה' שָׁב אֶת־שְׁבוּת אִיּוֹב בְּהִתְפַּלְלוֹ בְּעַד רֵעֵהוּ.</b> איוב לא נטר לרעיו ולא שמח לאידם, אלא התפלל עליהם. <b>וַיֹּסֶף ה' אֶת־כָּל־אֲשֶׁר לְאִיּוֹב לְמִשְׁנֶה</b>, כפליים.
(יא) <b>וַיָּבֹאוּ אֵלָיו כָּל־אֶחָיו וְכָל־אַחְיֹתָיו וְכָל־יֹדְעָיו</b>, מכריו <b>לְפָנִים</b>, שחווה את נטישתם בשעת צערו. <b>וַיֹּאכְלוּ עִמּוֹ לֶחֶם בְּבֵיתוֹ, וַיָּנֻדוּ לוֹ</b>, השתתפו בצערו <b>וַיְנַחֲמוּ אֹתוֹ</b> עַל <b>כָּל־הָרָעָה אֲשֶׁר־הֵבִיא ה' עָלָיו. וַיִּתְּנוּ־לו</b>ֹ אִישׁ <b>קְשִׂיטָה</b>, מטבע, או: כבשה קטנה <b>אֶחָת</b>, <b>וְאִישׁ נֶזֶם זָהָב</b> אֶחָד.
(יב) <b>וַה' בֵּרַךְ אֶת־אַחֲרִית אִיּוֹב</b> יותר <b>מ</b>כל מה שהיה לו ב<b>רֵאשִׁתו</b>ֹ. <b>וַיְהִי־לו</b>ֹ <b>אַרְבָּעָה עָשָׂר אֶלֶף צֹאן וְשֵׁשֶׁת אֲלָפִים גְּמַלִּים וְאֶלֶף־צֶמֶד בָּקָר וְאֶלֶף אֲתוֹנוֹת.</b>
(יג) <b>וַיְהִי־לו</b>ֹ <b>שִׁבְעָנָה</b>, שתי שביעיות <b>בָנִים וְשָׁלוֹשׁ בָּנוֹת</b>. מספר הבנים הוכפל, ואילו מספר הבנות נשאר כפי שהיה, אלא שלבנותיו היה צד ייחוד, ועל כן הן נמנות בשמותיהן, שאולי קשורים לענייני יופי:
(יד) <b>וַיִּקְרָא שֵׁם־הָאַחַת יְמִימָה</b>, מאירה כיום <b>וְשֵׁם הַשֵּׁנִית קְצִיעָה,</b> שם בושם <b>וְשֵׁם הַשְּׁלִישִׁית קֶרֶן הַפּוּךְ,</b> כלי לאיפור.
(טו) <b>וְלֹא נִמְצָא נָשִׁים יָפוֹת כִּבְנוֹת אִיּוֹב בְּכָל־הָאָרֶץ. וַיִּתֵּן לָהֶם אֲבִיהֶם נַחֲלָה בְּתוֹךְ אֲחֵיהֶם.</b> הן היו מיוחסות, יפות וגם עשירות.
(טז) <b>וַיְחִי אִיּוֹב אַחֲרֵי־זֹאת מֵאָה וְאַרְבָּעִים שָׁנָה.</b> יהיה אשר יהיה גילו הקודם, חייו הראשונים נהרסו לחלוטין, והחיים החדשים שבהם זכה – אורכם כפליים משבעים השנים הנחשבות כזמן החיים הסטנדרטי של אדם. <b>וַיִּרְאֶ</b>ה <b>אֶת־בָּנָיו וְאֶת־בְּנֵי בָנָיו</b> במשך <b>אַרְבָּעָה דֹּרוֹת.</b>
(יז) <b>וַיָּמָת אִיּוֹב זָקֵן וּשְׂבַע יָמִים.</b>
