<h1>ביאור שטיינזלץ על שיר השירים</h1>
<h2>פרק א</h2>
(א) <b>שִׁיר הַשִּׁירִים</b>, השיר המיוחד בשירים <b>אֲשֶׁר לִשְׁלֹמֹה</b> מלך ישראל, עליו נאמר במפורש שחיבר שירים רבים מאוד.
(ב) השיר פותח ללא זיהוי הדמות המדברת, אבל ברור מתוכו שמדובר בשירה של עלמה. <b>יִשָּׁקֵנִי מִנְּשִׁיקוֹת פִּיהוּ, כִּי־טוֹבִים דֹּדֶיךָ</b>, אֲהָביך, או: רטיבות פיך <b>מִיָּיִן.</b> המעבר מגוף נסתר לפנייה ישירה עשוי להיות יותר מאשר סגנון של שירה; זהו ביטוי של חלום, בו הרצייה וההשתוקקות נעשות חיוניות יותר ויותר. מכל מקום, בין אם זה תיאור של חלום או פנייה ישירה לאהוב, הוא מבטא את כמיהתה של הבחורה לנשיקותיו של אהובה. היא מוסיפה לשבח את בן-זוגה:
(ג) <b>לְרֵיחַ</b> – <b>שְׁמָנֶיךָ טוֹבִים,</b> שמניך טובים לריח. ולא רק ריחך נעים ומבשם, אף כמו <b>שֶׁמֶן תּוּרַק</b>, שמן מבושם, או: שמן תהיה מוּרק, תועבר כשיוזכר <b>שְׁמֶךָ.</b> גם שמך נעים כשמן הטוב, ו<b>עַל־כֵּן עֲלָמוֹת אֲהֵבוּךָ.</b> אין היא מדברת רק על אהבה וכמיהה לקרבה אישית, אלא גם על הערצה. את הערצתה לאהובה מבטאת הנערה בכך שהוא אהוב על הכול.
(ד) <b>מָשְׁכֵנִי אַחֲרֶיךָ</b> ו<b>נָרוּצָה</b> יחד. זהו תיאור מתוך עולמם של האוהבים; הבחור מושך את הבחורה, והיא מחזיקה בידו ורצה אתו, אך אין זו ריצה סתמית – <b>הֱבִיאַנִי הַמֶּלֶךְ</b> אל <b>חֲדָרָיו</b> הפרטיים. כעת מתגלה רובד נוסף בשיר. היא מגלה לפתע שהאהוב איננו סתם אדם, אלא המלך בכבודו ובעצמו. אמנם בהמשך הוא יתואר לא פעם כרועה צאן, אך ייתכן שבחיזוריו אחריה המלך רוצה להופיע כאדם פשוט ולא כשליט. לעומת זאת, כאשר הם רצים יחד, הוא מושך אותה דווקא לחדרי ארמונו. אפשרות אחרת להבנת הסיפור היא שבעיניה נראה האהוב הרועה כמלך, היא חשה את עצמה כמלכה אהובה שחתנה המלך מביא אותה לביתו. שם <b>נָגִילָה וְנִשְׂמְחָה בָּךְ,</b> בְּךָ, <b>נַזְכִּירָה</b>, נדבר שם על <b>דֹדֶיךָ</b> המתוקים והמשכרים יותר <b>מִיַּיִן. מֵישָׁרִים</b>, כשורה, בצדק <b>אֲהֵבוּךָ,</b> או: הולכי מישרים אוהבים אותך. גם ביטוי זה איננו שייך בפשטות לשיר אהבה, והוא חושף ממד נוסף בשיר. הנשמה, ששוטטה עד כה בעולמה המוכר והחיצוני, מוצאת את עצמה עם ההימשכות, ההערצה והריצה, בתוך חדרי המלך האהוב פנימה. שאיפתה להתאחדות כרוכה בערנות ובחיוניות, מצד אחד, ובתחושה של אינטימיות וסודיות, מצד אחר, בין שהדברים מתרחשים בחוויית ההווה, בזיכרון העבר או בטעימת העתיד.
(ה) ואלו דברי הרעיה: <b>שְׁחוֹרָה אֲנִי וְנָאוָה,</b> יפה, <b>בְּנוֹת יְרוּשָׁלִָם,</b> העיר שהיא הרקע למתרחש בשיר. אני שחורה <b>כְּאָהֳלֵי</b> שבטי <b>קֵדָר</b>, העשויים מצמר עזים, שצבען הרגיל באזור הוא שחור, <b>כִּירִיעוֹת שְׁלֹמֹה,</b> שהיו מפוארות מאוד, ואולי גם הן שחורות. דמותה השחורה ונאווה מצטיירת באמצעות צירוף הדימויים המנוגדים – צמר גס ויריעה מלכותית.
(ו) <b>אַל־תִּרְאֻנִי</b>, אל תסתכלו עלי בזלזול מאחר <b>שֶׁאֲנִי שְׁחַרְחֹרֶת,</b> שחורה ביותר, <b>שֶׁ</b>הרי אין זה צבעי הטבעי, אלא <b>שְּׁזָפַתְנִי</b> <b>הַשָּׁמֶשׁ.</b> כאן מתבקש הסבר מדוע בת ירושלים ההגונה והצנועה נחשפה כל כך לשמש – <b>בְּנֵי אִמִּי נִחֲרוּ־בִי,</b> כעסו עלי ו<b>שָׂמֻנִי נֹטֵרָה</b>, הפקידו אותי לשמור <b>אֶת־הַכְּרָמִים</b> של המשפחה, להפגין בהם נוכחות אנושית ולהבריח בעלי חיים המנסים לחדור לתוכם. כתוצאה מהתפקיד שהוטל עלי, את <b>כַּרְמִי שֶׁלִּי לֹא נָטָרְתִּי.</b> גם לי יש כרם משלי, אבל בני המשפחה שרבו אתי דאגו לשלהם בלבד, ואילו כרמי שלי נעזב. אפשר להבין תיאורים אלו כחוויה פרטית של מי שנדחקת להיחלץ ממצוקתה וכיעורה החיצוניים ולחשוף את יופיה החבוי, אך גם כמצבה של הנפש ושל האומה בכללה. אמנם אינני נקייה וצחה כשלג, אבל צבעי השחור אינו פגם טבעי, וגם אינו נובע ממצב שבחרתי בו. כעַם אולצנו להסתובב הרבה בחוץ; בעטיים של עמים אחרים נדחקנו לשאת בתפקידים שונים לטובת העולם ושמירת כרמיו, ולא נותרו לנו זמן ואפשרות לשמור על כרמנו שלנו.
(ז) <b>הַגִּידָה לִּי,</b> אתה <b>שֶׁאָהֲבָה נַפְשִׁי, אֵיכָה</b>, היכן <b>תִרְעֶה</b>, אתה רועה את הצאן? <b>אֵיכָה תַּרְבִּיץ</b>, אתה מֵניח את העדרים <b>בַּצָּהֳרָיִם</b>? <b>שַׁלָּמָה</b>, לשם מה <b>אֶהְיֶה כְּעֹטְיָה</b>, כמי שכרוכה <b>עַל עֶדְרֵי חֲבֵרֶיךָ</b>?! למה אצטרך להסתפח לעדרי הרועים האחרים?! אם תאמר לי היכן אתה, ותקבע לי מקום מפגש, לא איאלץ לתעות ולבוא בחברת זרים.
(ח) לראשונה מוצג מענה האוהב: <b>אִם־לֹא תֵדְעִי לָךְ,</b> אם אינך יודעת היכן אני, <b>הַיָּפָה בַּנָּשִׁים, צְאִי־לָךְ בְּעִקְבֵי</b>, בעקבות <b>הַצֹּאן וּרְעִי אֶת־גְּדִיֹּתַיִךְ.</b> נראה שאין היא רק נוטרת כרמים אלא גם רועת צאן. לרועָה הצעירה נמסר בדרך כלל עדר גדיים קטן. עלייך ללכת לחפש אותי <b>עַל מִשְׁכְּנוֹת</b>, מגורי <b>הָרֹעִים</b>. האהוב אינו יכול לתת לבחירת לבו כתובת שבה תוכל למצאו. עליה לצאת לחפשו. היעד הסופי של מסעה הגדול של הנשמה – כמו יעדו של מסע ישראל במדבר – אינו נראה באופק.
(ט) והוא ממשיך לבטא בקיצור את אהבתו אליה, המודגשת אף יותר מביטויי אהבתה אליו: <b>לְסֻסָתִי</b>, לסוסה ש<b>בְּרִכְבֵי פַרְעֹה דִּמִּיתִיךְ,</b> את דומה בעיני, <b>רַעְיָתִי.</b> הסוסים נתפסים בעיני מרבית בני האדם כיצורים יפים. הסוסה הרתומה לרכבי פרעה מסורקת, מקושטת ומושלמת. הוא מפאר של תכונות הנערה ויופיה, הרבה מעל לרועָה פשוטה.
(י) כאותה סוסה <b>נָאווּ</b>, יפות ומקושטות <b>לְחָיַיִךְ בַּתֹּרִים,</b> תכשיטים, כנראה עגילים ארוכים התלויים על האוזן ומקשטים את הלחיים. <b>צַוָּארֵךְ</b> מקושט <b>בַּחֲרוּזִים.</b> את ראויה אף לקישוט יפה יותר:
(יא) <b>תּוֹרֵי</b>, טורי, מחרוזות <b>זָהָב נַעֲשֶׂה־לָּךְ עִם נְקֻדּוֹת הַכָּסֶף.</b> צבע נקודות הכסף בולט ומשלים את הרקע הזהוב, והוא דומה לנקודות הלבנות המופיעות על בעלי חיים שונים שצבע גופם חום או צהבהב. כשמדובר בכנסת ישראל, רכבי פרעה מזכירים את יציאת מצרים; הקישוטים – את הרכוש הגדול שלקחו ישראל; וגם הזהב והכסף התפרשו באופנים רבים, בין על דרך הפשט ובין על דרך הסוד.
(יב) תשובתה של הרעיה מבטאת שוב רצון לקרבה ואף להט: <b>עַד</b>, בעוד <b>שֶׁהַמֶּלֶךְ</b> יושב <b>בִּמְסִבּוֹ נִרְדִּי נָתַן רֵיחוֹ.</b> בין כל מיני ריחות הבשמים המצויים במסיבת המלך, מורגש ריח הנרד של המלך שלי.
(יג) <b>צְרוֹר הַמֹּר דּוֹדִי לִי.</b> לוּ יהיה אהובי כאגודה של בושם המור הנתלית על הצוואר ומונחת על החזה. זה תיאור של חלום מלא תשוקה שבו האהוב <b>בֵּין שָׁדַי יָלִין.</b>
(יד) <b>אֶשְׁכֹּל הַכֹּפֶר</b>, צמח בושם שמופיע בצורת אשכולות, <b>דּוֹדִי לִי בְּכַרְמֵי עֵין גֶּדִי</b> – שם כנראה גדל הכופר. ייתכן ששם היא מצפה לפגוש את הדוד.
(טו) קצב התחלפות הקולות בדואט הופך מהיר יותר: <b>הִנָּךְ יָפָה, רַעְיָתִי, הִנָּךְ יָפָה. עֵינַיִךְ יוֹנִים.</b> היונים מסמלות יופי וחן, ודימוי העיניים ליונים מורה גם על תום ושלווה, המעוררים בו אהבה.
(טז) והיא עונה: <b>הִנְּךָ יָפֶה, דוֹדִי, אַף נָעִים</b> להיות אתך, <b>אַף־עַרְשֵׂנוּ</b>, מיטתנו <b>רַעֲנָנָה.</b> נראה שזהו ביטוי לחלום על אהבה גדולה וקשר קרוב. היא חולמת גם על ביתם המשותף:
(יז) <b>קֹרוֹת בָּתֵּינוּ</b> עשויות <b>אֲרָזִים,</b> ו<b>רָהִיטֵנוּ בְּרוֹתִים.</b> שני צדדים שזורים בשירה הזו. בצד האהבה הלוהטת, שלפעמים יש בה אפילו פראות, מופיע מוטיב של בית ורגיעה. מָשְׁכֵנִי אַחֲרֶיךָ נָרוּצָה אינו מבטא ריצה סתמית והשתובבות לשמה, כי בסופה נכנסים לחדרי המלך; לאחר האהבה הפורחת, המבוטאת בערש הרענן, מגיע החלום על הבית. מערכת היחסים הזו צריכה בסופו של דבר להתמסד – על דרך המשל: בחור ובחורה הלוהטים באהבתם, אך מעמידים את ביתם המשותף כתכלית; ועל דרך הנמשל: ישראל הדבקים בה' במצרים או במסע מופלא במדבר, אך משתוקקים תמיד להגיע הביתה.
<h2>פרק ב</h2>
(א) הנערה ממשיכה: <b>אֲנִי</b> יפה כמו <b>חֲבַצֶּלֶת הַשָּׁרוֹן, שׁוֹשַׁנַּת הָעֲמָקִים.</b> יש ששיערו ששושנת העמקים היא השושן הצחור.
(ב) ובן-זוגה מאשר: אכן <b>כְּשׁוֹשַׁנָּה בֵּין הַחוֹחִים, כֵּן רַעְיָתִי בֵּין הַבָּנוֹת.</b> את עומדת בפני עצמך בין הבנות, ושונה מהן. ועוד: כפי שאפשר להתרשם מיופיה של השושנה הבולט לעין, אך קשה להגיע אליה, כך את אינך נגישה בקלות. דימוי זה מרמז על קירוב-ריחוק בכל רובדי המשמעות שלו.
(ג) האהובה משבחת את רֵעהּ: <b>כְּ</b>עץ ה<b>תַפּוּחַ</b> הניכר בריחו <b>בַּעֲצֵי הַיַּעַר,</b> שבדרך כלל אינם מרובי פרחים ולא ריחניים במיוחד, <b>כֵּן דּוֹדִי בֵּין הַבָּנִים.</b> מלבד הריח יש לתפוח מעלות נוספות – <b>בְּצִלּוֹ חִמַּדְתִּי וְיָשַׁבְתִּי, וּפִרְיוֹ מָתוֹק לְחִכִּי.</b>
(ד) <b>הֱבִיאַנִי אֶל־בֵּית הַיָּיִן,</b> מין בית מרזח, שבו הגברים שותים. לא ברור אם בית היין שירת גם נשים. על כן נראה שזהו ביטוי לחלומה של האוהבת שאהוב לבה יופיע אִתה בכל מקום שהוא הולך אליו. ושמא בית היין היה המקביל לבית קפה בימינו. <b>וְדִגְלוֹ</b>, מבטו <b>עָלַי אַהֲבָה.</b> או: אהבתנו היא דגלו. הוא שמח להיראות באהבה הקורנת מחברתנו.
(ה) <b>סַמְּכוּנִי</b>, תִּמכו בי <b>בָּאֲשִׁישׁוֹת,</b> מאכל או משקה העשוי מענבים. <b>רַפְּדוּנִי בּ</b>מצע <b>תַּפּוּחִים, כִּי־חוֹלַת אַהֲבָה אָנִי.</b> בחולשתה היא מבקשת להיות מוקפת בפֵרות כדי שהכול סביבה יהיה ריחני, רך ונעים.
(ו) <b>שְׂמֹאלוֹ תַּחַת לְרֹאשִׁי, וִימִינוֹ תְּחַבְּקֵנִי.</b> חולת האהבה מדמה שהיא שרויה עם בן-זוגה בקרבה יתרה.
(ז) <b>הִשְׁבַּעְתִּי אֶתְכֶם, בְּנוֹת יְרוּשָׁלִַם,</b> שאינן חלק מן ההתרחשות אלא הן דמויות רקע סביב הרעיה, <b>בִּצְבָאוֹת</b>, נקבות הצבי <b>אוֹ בְּאַיְלוֹת הַשָּׂדֶה</b>. מכיוון שמדובר בענייני אהבה, היא משביעה את בנות ירושלים ביצורים המסמלים יופי ואהבה, ותוכן השבועה – <b>אִם־תָּעִירוּ וְאִם־תְּעוֹרְרוּ אֶת־הָאַהֲבָה עַד שֶׁתֶּחְפָּץ</b> להתעורר מאליה. אל תעוררו מבחוץ את האהבה. הניחו לה להתפתח באופן טבעי. הביטוי העמום הזה, החוזר יותר מפעם אחת בספר, מלמד שהבת בטוחה באהבתה וחשה שהקשר הולך ומתעצם. היא מבקשת לאפשר לאהבה להתקדם בקצב הנכון. מתוך תחושת האושר שבאהבה היא חולמת על קשר גלוי ומופגן – האהוב יוכל להביאה גם לבית היין ההומה ולהיראות אִתה בפומבי. אכן, החלומות הללו אינם צריכים להתגשם מיד; אפילו קיים חשש שמא יוגשמו בטרם עת, אבל היא משתוקקת שהדוד יגלה לכול את האהבה המשותפת, ובנמשל הכללי – שהקדוש ברוך הוא יופיע ויגלה גם לעיני הגויים את אהבתו וקרבתו אלינו.
(ח) <b>קוֹל</b> צעדי <b>דּוֹדִי, הִנֵּה</b> אהובי <b>זֶה בָּא, מְדַלֵּג עַל־הֶהָרִים, מְקַפֵּץ עַל־הַגְּבָעוֹת.</b> הוא רץ אלי בקפיצות.
(ט) <b>דּוֹמֶה דוֹדִי לִצְבִי אוֹ לְעֹפֶר הָאַיָּלִים,</b> המדלג במהירות על ההרים במלוא הדרו. <b>הִנֵּה־זֶה</b> כבר <b>עוֹמֵד אַחַר כָּתְלֵנוּ.</b> אני שומעת אותו מאחורי הקיר וחשה את נוכחותו – הוא <b>מַשְׁגִּיחַ מִן־הַחַלֹּנוֹת</b> ו<b>מֵצִיץ</b> אלי <b>מִן־הַחֲרַכִּים,</b> החריצים. כמו מאורעות הגאולה, גם יחסי הנפש הפרטית עם הקדוש ברוך הוא אינם מהלך רצוף במסלול ישר ומסודר. הצבי הרץ בהרים ונעלם ומתגלה חליפות, והעמידה מאחורי הכותל והחרכים מרמזים על מצבים שונים של גילוי והסתרה.
(י) כשהתקרב, פנה אלי – <b>עָנָה</b>, קרא בקול <b>דוֹדִי וְאָמַר לִי: קוּמִי לָךְ, רַעְיָתִי יָפָתִי, וּלְכִי־לָךְ,</b> לכי לבדך, או: בואי אתי. הגיע זמנך לעזוב את מקומך, לצאת למסע ולהתקדם הלאה.
(יא) <b>כִּי־הִנֵּה הַסְּתָו</b>, עונת הגשמים, <b>עָבָר, הַגֶּשֶׁם חָלַף הָלַךְ לוֹ.</b>
(יב) <b>הַנִּצָּנִים</b>, ראשיתם של הפרחים <b>נִרְאוּ בָאָרֶץ, עֵת הַזָּמִיר</b>, זמנה של ציפור השיר <b>הִגִּיעַ, וְקוֹל הַתּוֹר</b> האופייני <b>נִשְׁמַע בְּאַרְצֵנוּ.</b> הציפורים הנודדות הללו עוברות בארץ בזמן האביב, ועל כן הן נחשבות לסימני האביב.
(יג) <b>הַתְּאֵנָה חָנְטָה</b>, התחילה להבשיל את <b>פַגֶּיהָ</b>. פֵּרות הבוסר מתחילים לקבל צורה של תאנים קטנות בתחילת האביב, <b>וְהַגְּפָנִים</b> שחנטו – <b>סְמָדַר,</b> פֵּרות הגפן בתחילת התפתחותם, המופיעים למשך תקופה קצרה כאשכולות של פרחים קטנים ולבנים, <b>נָתְנוּ רֵיחַ</b> נעים. <b>קוּמִי לָךְ, רַעְיָתִי יָפָתִי, וּלְכִי־לָךְ.</b> האביב הוא הזמן הטוב ביותר לצאת לטייל.
(יד) את, אהובתי, <b>יוֹנָתִי</b> המתחבאת <b>בְּחַגְוֵי הַסֶּלַע</b>, בנקיקים שבין הסלעים, <b>בְּסֵתֶר הַמַּדְרֵגָה,</b> שטח צר במדרון ההר שהותקן לנטיעה, טרסה. צאי ו<b>הַרְאִינִי אֶת־מַרְאַיִךְ, הַשְׁמִיעִנִי אֶת־קוֹלֵךְ, כִּי־קוֹלֵךְ עָרֵב וּמַרְאֵיךְ נָאוֶה,</b> נאה. דומה לקריאה זו הקריאה לנפש או לעם לצאת ולעשות, שכן כבר הגיע זמן גאולתם. כאן יש רמז ברור ליציאת מצרים, שאירעה בחודש האביב. וכשמדובר במבוכי הנפש, זמני הקור והאפלה שבהם הנפש הייתה רדומה, התחלפו באור ובחיים, וצריך לקום ולצאת. אכן, גם לאחר שהאהובה קמה והלכה ממקומה פניה מוסתרים, לא מחמת חוסר רצון אלא מהצטנעות. הגיע הזמן להתגלות.
(טו) אלא שהדרך אינה ישרה וחלקה. <b>אֶחֱזוּ־לָנוּ</b>, תִּפסו בשבילנו את ה<b>שׁוּעָלִים,</b> אותם <b>שֻׁעָלִים קְטַנִּים מְחַבְּלִים כְּרָמִים, וּכְרָמֵינוּ</b> כבר חנטו <b>סְמָדַר,</b> ופגיעתם של השועלים בהם גדולה יותר. השועלים הקטנים מסמלים צרות ובעיות של הכלל והפרט. אין הם חיות טרף, אך הם מזיקים לכרמים, ובשלב שבו צומח הסמדר נזקם של השועלים המסתובבים בכרם גדול. יש אפוא לתפסם ולהשליכם החוצה. גם כשהאוהבים יוצאים ומתגלים, לא הכול הולך למישרין, וצפויים בדרך מכשולים נוספים.
(טז) אכן קיימות מניעות, ולא תמיד אנחנו נפגשים, אבל לא בשל חוסר רצון או ריחוק רגשי – <b>דּוֹדִי לִי וַאֲנִי לוֹ.</b> הוא זוכר אותי, ואני – אותו, והאהבה בינינו תישאר. אין להטיל ספק בקיומו של הקשר, גם כאשר אני נזקקת לטפל בהברחת מחבלי הכרמים, והוא עוסק בדברים חשובים בעולמו – דודי <b>הָרֹעֶה בַּשּׁוֹשַׁנִּים,</b> כפי שאני מתרשמת מריחו הטוב.
(יז) איננו יכולים להתראות <b>עַד שֶׁיָּפוּחַ</b>, יזרח בשלמות, או: תנשוב רוח <b>הַיּוֹם, וְנָסוּ</b>, ייפסקו <b>הַצְּלָלִים.</b> בינתיים <b>סֹב,</b> פנה אחורה, <b>דְּמֵה־לְךָ, דוֹדִי, לִצְבִי אוֹ לְעֹפֶר הָאַיָּלִים עַל־הָרֵי בָתֶר,</b> הרים מבותרים בגאיות ונחלים. המשך בתנועתך. בצד הכיסופים לקרבה ניתנים כאן מנוחה ומרחב לבן-הזוג – מה שאינו מצוי תמיד בין אוהבים. אולי אין זה הזמן המתאים לתשוקה אינטנסיבית, ועדיף להניח לבן-הזוג לרוץ בעסקיו, ומכיוון שיש ביטחון בקשר – ידוע בוודאות שהוא יחזור. בין שמדובר במאורעות היסטוריים של תהליכי הגאולה הלאומית, ובין שהכוונה לחוויות הנפש הפרטית, יש זמנים של נוכחות, הצצה, התגלות וקרבה, ויש זמנים של הסתר ורגיעה. אין זו היפרדות של ממש, אלא קשר פחות בולט ותובעני. האהבה זקוקה לרגעי מנוחה כדי שלא תתפרץ יתר על המידה, ויש להניח לה שתחפץ בזמני הגעגוע מרחוק.
<h2>פרק ג</h2>
(א) בעוד האהוב מתרוצץ במרחב, היא בביתה נתקפת בגעגועים – <b>עַל־מִשְׁכָּבִי</b> – שכפי הנראה בהמשך אינו בית ההורים, <b>בַּלֵּילוֹת בִּקַּשְׁתִּי</b>, רציתי <b>אֵת שֶׁאָהֲבָה נַפְשִׁי. בִּקַּשְׁתִּיו</b> – <b>וְלֹא מְצָאתִיו.</b> הוא לא נמצא בקרבת מקום. אחת המשמעויות הסמליות של התיאור היא של הנפש המבקשת את ה' בזמנים של בדידות וקושי, ומגלה שהוא איננו קרוב.
(ב) הדבר הראשון שהיא עושה – <b>אָקוּמָה נָּא וַאֲסוֹבְבָה בָעִיר, בַּשְּׁוָקִים וּבָרְחֹבוֹת, אֲבַקְשָׁה אֵת שֶׁאָהֲבָה נַפְשִׁי,</b> שמא הוא נמצא בחוצות העיר. אך שוב – <b>בִּקַּשְׁתִּיו וְלֹא מְצָאתִיו.</b>
(ג) <b>מְצָאוּנִי הַשֹּׁמְרִים הַסֹּבְבִים בָּעִיר.</b> מדובר בעיר מסודרת, כנראה ירושלים, שיש בה לא רק שווקים ורחובות אלא גם משמר מסייר. בשלב השני היא שואלת את מי שאמורים לדעת: <b>אֵת שֶׁאָהֲבָה נַפְשִׁי רְאִיתֶם</b>? כנראה גם תשובתם שלילית.
(ד) מכיוון שלא עזרו לה במציאה ובעצה, בדעתה לפנות מהם – <b>כִּמְעַט שֶׁעָבַרְתִּי מֵהֶם, עַד שֶׁמָּצָאתִי אֵת שֶׁאָהֲבָה נַפְשִׁי.</b> אחרי שלושה ניסיונות מייאשים – הוא איננו בבית, אין היא מוצאת אותו ברחוב, וגם אלו שאמורים לדעת את המתרחש אינם יודעים היכן הוא – רק אז מצאתי אותו. <b>אֲחַזְתִּיו וְלֹא אַרְפֶּנּוּ, עַד־שֶׁהֲבֵיאתִיו אֶל־בֵּית אִמִּי וְאֶל־חֶדֶר הוֹרָתִי.</b> שלא כמו במקומות אחרים בשיר, שבהם מבטאים הבית והמיטה תשוקה או אהבה, כאן נראה שהבית מבטא קרבה נפשית ומשפחתיות. מבחינת החוויה הפנימית הנפש מחפשת את מושא אהבתה על מנת להחזיר אותו אל נקודת הראשית, אל היחסים הפשוטים. בית האם וחדר ההורה הוא מקום ראשית החיים ומקום הגידול הראשוני והפשוט, לכן שם ייבנה הקשר. במובן הסמלי של עם ישראל בין העמים, החזרה אל בית האם רומזת לשיבה לארץ, ובמובן הרוחני – לשיבה אל ה'. הבה נחזור שוב למצב הקודם, בלי חוויות מיוחדות אבל יחד.
(ה) ושוב חוזרת האזהרה: <b>הִשְׁבַּעְתִּי אֶתְכֶם, בְּנוֹת יְרוּשָׁלִַם, בִּצְבָאוֹת אוֹ בְּאַיְלוֹת הַשָּׂדֶה, אִם־תָּעִירוּ וְאִם־תְּעוֹרְרוּ אֶת־הָאַהֲבָה עַד שֶׁתֶּחְפָּץ.</b> כאמור, לאהבה יש מהלך התפתחות טבעי, וצריך להניח לה לצמוח בעצמה בזמנה הראוי. יש בשיר ביטויים אחרים של געגועים עזים או של תשוקה גדולה, אבל כאן המגמה הפוכה: הניחו לאהבה לבוא מאליה, ואל תלבו אותה מוקדם מדי.
(ו) <b>מִי זֹאת עֹלָה מִן־הַמִּדְבָּר כְּתִימְרוֹת עָשָׁן</b>, כעמודי עשן זקופים, הנראים במדבר ממרחק?! אלא שאם לעשן יש גם צדדים שליליים, היא <b>מְקֻטֶּרֶת</b>, מבושמת ב<b>מֹר וּלְבוֹנָה,</b> בשמים בעלי ריח עז, ו<b>מִכֹּל</b> מיני <b>אַבְקַת</b>, בשמים כתושים של <b>רוֹכֵל.</b> הרוכלים העוברים ממקום למקום בימי קדם וגם בדורות מאוחרים היו מספקים לנשים תמרוקים ותכשיטים.
(ז) כאן מתרחשת קפיצה. המלך שלמה, שעד כה נזכר מפורשות רק בכותרת השיר, מתואר כאן כחלק מהסיפור, כמלך היושב בתוך עמו: <b>הִנֵּה מִטָּתוֹ שֶׁלִּשְׁלֹמֹה, שִׁשִּׁים גִּבֹּרִים סָבִיב לָהּ,</b> לאו דווקא סמוך למיטה ממש אלא בעמדות שמירה במעגלים שונים, <b>מִגִּבֹּרֵי יִשְׂרָאֵל.</b>
(ח) הגיבורים הללו, <b>כֻּלָּם אֲחֻזֵי חֶרֶב מְלֻמְּדֵי מִלְחָמָה, אִישׁ חַרְבּוֹ עַל־יְרֵכוֹ מִפַּחַד בַּלֵּילוֹת.</b> ישנם פחדים אפילו למעלה מעלה אצל המלך שלמה, ולכן השומרים מקיפים את מיטתו. אין זה רק משמר כבוד לתפארת המלכות; הגיבורים מגנים על המלך שלמה מפני התקפת פתע לילית.
(ט) <b>אַפִּרְיוֹן</b>, מיטה מפוארת, חופה, <b>עָשָׂה לוֹ הַמֶּלֶךְ שְׁלֹמֹה מֵעֲצֵי הַלְּבָנוֹן.</b> הַלְּבָנוֹן.
(י) <b>עַמּוּדָיו</b>, רגלי האפריון <b>עָשָׂה כֶסֶף, רְפִידָתוֹ</b>, ריפודו מ<b>זָהָב,</b> ו<b>מֶרְכָּבוֹ</b>, מקום מושבו המוגבה עשוי <b>אַרְגָּמָן,</b> אריג צבוע יקר ערך. את האפריון של שלמה שמרו מהתקרבותם של זרים מן החוץ, אך <b>תּוֹכוֹ רָצוּף</b>, ממולא ב<b>אַהֲבָה מִבְּנוֹת יְרוּשָׁלִָם,</b> המגיעות אל מיטתו של המלך שלמה.
(יא) <b>צְאֶינָה וּרְאֶינָה, בְּנוֹת צִיּוֹן,</b> המסמלות כאן את קהל הנוכחים ואת מציאות החיים שמסביב. לכו והביטו <b>בַּמֶּלֶךְ שְׁלֹמֹה, בָּעֲטָרָה שֶׁעִטְּרָה־לּוֹ אִמּוֹ בְּיוֹם חֲתֻנָּתוֹ וּבְיוֹם שִׂמְחַת לִבּוֹ.</b>
<h2>פרק ד</h2>
(א) דברי השבח אינם תיאורים חיצוניים לחלוטין. הם מתחילים בחלקי גופה שבהם ניכרת הפנימיות. <b>הִנָּךְ יָפָה, רַעְיָתִי, הִנָּךְ יָפָה, עֵינַיִךְ</b> תואמות, חינניות ומשרות רוגע כזוג <b>יוֹנִים</b>, והן מציצות <b>מִבַּעַד לְצַמָּתֵךְ,</b> תסרוקתך או קווצת השער המונחת בחלקה על פנייך. ובמסגרת שירו של ה' לכנסת ישראל, למהותם של ישראל, התפרש הביטוי עֵינַיךְִ יוֹנִים כרמז לתכונת היונה שמקבלת עול, אינה מתריסה והולכת לכל מקום שהיא נקראת אליו. <b>שַׂעְרֵךְ כְּעֵדֶר הָעִזִּים שֶׁגָּלְשׁוּ</b>, החליקו <b>מֵהַר גִּלְעָד</b> – מקום גידול צאן. העזים היו כמעט תמיד שחורות לגמרי, והן קופצניות ומפוזרות יותר מן הכבשים. זהו תיאור של שער שחור גולש ומתולתל.
(ב) <b>שִׁנַּיִךְ כְּעֵדֶר</b> הכבשות <b>הַקְּצוּבוֹת</b>, המסודרות <b>שֶׁעָלוּ מִן־הָרַחְצָה,</b> שהן לבנות ביותר ונקיות. כאשר הכבשים יוצאים מן המים בבת אחת, אפשר לראות עדר שלם שמופיע בהתאמה. כך שִׁנייך – <b>שֶׁכֻּלָּם מַתְאִימוֹת וְשַׁכֻּלָה</b>, בודדת, או: חסרה <b>אֵין בָּהֶם.</b>
(ג) <b>כְּחוּט הַשָּׁנִי</b>, הצבוע בצבע אדום בוהק <b>שִׂפְתוֹתַיִךְ.</b> לעתים יש שפתיים נאות מאוד, שברגע שהן נפתחות ומתחילות לדבר מתקלקל כל הרושם, <b>ו</b>אילו אצלך <b>מִדְבָּרֵךְ</b>, דיבורך <b>נָאוֶה,</b> נאה. נוי דיבורך משלים את יופייך הפיזי. <b>כְּפֶלַח הָרִמּוֹן רַקָּתֵךְ</b>, צד המצח שליד האוזן, המתגלה <b>מִבַּעַד לְצַמָּתֵךְ.</b> חכמים דרשו את המילה 'רקתך' מלשון ריקים ופוחזים, שאפילו הם מעולים כמו פלח הרימון המלא בגרעינים עסיסיים.
(ד) <b>כְּמִגְדַּל דָּוִיד</b>, שאינו המגדל המכונה כך כעת, אלא מגדל גבוה וישר אחר שהיה בירושלים, ולו מדומה <b>צַוָּארֵךְ</b> הארוך והזקוף, ו<b>בָנוּי לְתַלְפִּיּוֹת,</b> כבניין מפואר. זה שבח לעמידתה של הכלה, כנסת ישראל, ולקומתה הזקופה. וחז"ל דרשו זאת על בית המקדש, "תל שכל פיות (המתפללים) פונים בו". <b>אֶלֶף הַמָּגֵן</b>, אוסף המגִנים הרבים <b>תָּלוּי עָלָיו</b> – על המגדל, <b>כֹּל שִׁלְטֵי</b>, מגִני <b>הַגִּבֹּרִים.</b> הגיבורים שבמבצר היו תולים על המגדל את מגִניהם להתרברבות והפגנת כוח. המגדל שתלויים עליו אלף מגִנים משמש דימוי לצוואר הזקוף המעוטר בתכשיטים רבים.
(ה) <b>שְׁנֵי שָׁדַיִךְ כִּשְׁנֵי עֳפָרִים</b>, וולדות <b>תְּאוֹמֵי צְבִיָּה.</b> תאומים אינם מצויים אצל הצביים והאיילים בתדירות גבוהה. כאשר עופרים תאומים עומדים יחד, הם בולטים לעין בחוטמם השחור, בסביבתם, ובמיוחד כשהם – <b>הָרֹעִים בַּשּׁוֹשַׁנִּים.</b> רקע השושנים מוסיף ליופיים. כך נוצרת תבנית מושלמת.
(ו) בינתיים, <b>עַד שֶׁיָּפוּחַ</b>, יזרח, או: ינשוב רוח <b>הַיּוֹם</b> החמה, עד הצהריים <b>וְנָסוּ הַצְּלָלִים, אֵלֶךְ לִי אֶל־הַר</b> שבו צומח <b>הַמּוֹר</b> <b>וְאֶל־גִּבְעַת הַלְּבוֹנָה,</b> שבהם האוויר מבושם ונעים. הדוד, הרועה בשושנים ומשוטט בהרים, אומר לרעיה שהוא יוצא לזמן קצר וישוב הביתה כשהאור והחום יהיו בתוקפם.
(ז) והוא מסכם מעין הפתיחה: <b>כֻּלָּךְ יָפָה, רַעְיָתִי, וּמוּם אֵין בָּךְ.</b> את מושלמת. בזמן אהבה – בין שזו אהבה אנושית ובין שזו אהבה אלוקית – לא נראים חסרונות באהובה. גם אם נגלים פה ושם פגמים ותקלות, אין הם אלא כתמים זמניים וצללים חולפים, והמראה הכללי נראה שלם.
(ח) <b>אִתִּי מ</b>הר ה<b>לְּבָנוֹן, כַּלָּה, אִתִּי מִלְּבָנוֹן תָּבוֹאִי.</b> נטייל יחד בלבנון ונשוב. אולי הדוד בא מצפון הארץ. <b>תָּשׁוּרִי</b>, תביטי <b>מֵרֹאשׁ אֲמָנָה, מֵרֹאשׁ שְׂנִיר וְחֶרְמוֹן</b>. שניר הוא אחד השמות הנרדפים לחרמון, וייתכן שהוא מתייחס לצד אחר של ההר. <b>מִמְּעֹנוֹת אֲרָיוֹת, מֵהַרְרֵי נְמֵרִים.</b> מקומות מיוערים אלו היו בעיקרם אדמת בר שבה חיו אריות ונמרים. ארץ הפרא של הלבנון על חיות הטרף השוכנות בה, משמשת רקע ניגודי לכלה המעודנת, כנסת ישראל או הנפש הקדושה.
(ט) <b>לִבַּבְתִּנִי,</b> משכת את לבי ועוררת אותו, <b>אֲחֹתִי</b>, אהובתי <b>כַלָּה. לִבַּבְתִּנִי</b> אפילו כשאני צופה <b>בְּאַחַת מֵעֵינַיִךְ</b> בלבד, ואפילו <b>בְּאַחַד עֲנָק</b>, תכשיט או מחרוזת אחת <b>מִצַּוְּרֹנָיִךְ,</b> מתכשיטי צווארך. גם כאשר אני מסתכל בך רק מזווית צרה, אני נרגש מאוד.
(י) <b>מַה־יָּפוּ דֹדַיִךְ,</b> תענוגות אהבתך, או: רטיבות פיך, <b>אֲחֹתִי כַלָּה,</b> בין בדמיון בין במציאות. <b>מַה־טֹּבוּ דֹדַיִךְ</b> יותר <b>מִיַּיִן, וְרֵיחַ שְׁמָנַיִךְ,</b> אפילו הפשוטים שבהם, טוב יותר <b>מִכָּל־בְּשָׂמִים.</b>
(יא) <b>נֹפֶת,</b> מתק, צוף דבש <b>תִּטֹּפְנָה שִׂפְתוֹתַיִךְ, כַּלָּה. דְּבַשׁ וְחָלָב תַּחַת לְשׁוֹנֵךְ,</b> טעמך מתוק ונעים, <b>וְרֵיחַ שַׂלְמֹתַיִךְ</b>, שמלותייך <b>כְּרֵיחַ לְבָנוֹן</b>, שהוא אזור גשום, דשן ומיוער.
(יב) <b>גַּן נָעוּל</b> את, <b>אֲחֹתִי כַלָּה, גַּל</b>, מקור מים <b>נָעוּל, מַעְיָן חָתוּם,</b> סגור. אף על פי שיופייך מרהיב, הוא אינו נחלת הכלל. היא מיועדת לאיש אחד בלבד.
(יג) <b>שְׁלָחַיִךְ</b>, ענפייך המסתעפים, מראך החיצוני, בגדייך וכיסוייך דומים לענפי <b>פַּרְדֵּס רִמּוֹנִים</b> שמראהו נאה, <b>עִם פְּרִי מְגָדִים,</b> מבורך וטעים, והם ריחניים כמו מְגָדִים,<b>כְּפָרִים עִם־נְרָדִים,</b> מיני בושם. את מקרינה יופי, ערבות ונעימות מכל צד –
(יד) <b>נֵרְדְּ וְכַרְכֹּם, קָנֶה</b>, קנה הבושם, <b>וְקִנָּמוֹן עִם כָּל־עֲצֵי לְבוֹנָה, מֹר וַאֲהָלוֹת</b>, עצי בושם <b>עִם כָּל־רָאשֵׁי בְשָׂמִים,</b> הבשמים מהשורה הראשונה. מבין אחד-עשר סממני הקטורת שבבית המקדש, שרק ארבעה מהם פורטו בשמותיהם בתורה, רובם ככולם לקוחים מהרשימה הזו.
(טו) המסתורין שבכלה לא יישאר סגור לחלוטין תמיד; הוא שמור ומחכה לאחד. בתוך הגן הנעול יש <b>מַעְיַן</b> שאף שהוא חתום בפני רבים, הוא משמש להשקות <b>גַּנִּים,</b> כ<b>בְּאֵר מַיִם חַיִּים</b> ומחיים <b>וְנֹזְלִים מִן־לְבָנוֹן.</b> אין זה פלג קטן אלא מעיין שמקורו בראשי ההרים הפוריים הרחוקים.
(טז) <b>עוּרִי,</b> רוח <b>צָפוֹן, וּבוֹאִי,</b> רוח <b>תֵימָן</b> הדרומית, <b>הָפִיחִי</b>, הפיצי ריח <b>גַנִּי</b> – הוא כלתי. <b>יִזְּלוּ</b>, יתפשטו, או: ייזל השרף של עצי <b>בְשָׂמָיו.</b> שלא כבמקומות רבים בתנ"ך שבהם מדובר על הברית שבין ה' לישראל ועל המחויבות כלפיה, כאן מבוטא הצד הרומנטי. שיר האהבה והשבח המובא כאן מזכיר את ביטויי אהבת הכלולות של ישראל במדבר בפי ירמיהו. ואכן גם השיר הזה הובן כמשל לישראל בצאתם ממצרים. בנקודת ההתחלה הזו היו הבטחה לעתיד, תום ואמונה שהכול יהיה טוב. החתן מתפעל מיופיה המושלם של הכלה ומנאמנותה, והוא ממתין שריחה הטוב יצא למרחקים. אחרי כל שבחי הדוד, הכלה מקצרת במלותיה הצנועות והמזמינות: <b>יָבֹא דוֹדִי לְגַנּוֹ וְיֹאכַל פְּרִי מְגָדָיו.</b> בפניך אין הגן נעול; המעיין פתוח לקראתך.
<h2>פרק ה</h2>
(א) אחרי ההזמנה הדוד מספר על קורת הרוח שמצא בכלתו המושלמת: <b>בָּאתִי לְגַנִּי</b> המלא בכל טוב – הוא <b>אֲחֹתִי כַלָּה; אָרִיתִי</b>, ליקטתי את <b>מוֹרִי עִם־בְּשָׂמִי; אָכַלְתִּי יַעְרִי</b>, חלת הדבש שלי <b>עִם־דִּבְשִׁי; שָׁתִיתִי יֵינִי עִם־חֲלָבִי. – אִכְלוּ רֵעִים, שְׁתוּ וְשִׁכְרוּ דּוֹדִים.</b> התעלסו באהבים.
(ב) <b>אֲנִי</b> הייתי <b>יְשֵׁנָה</b> באחד הלילות <b>וְלִבִּי</b> היה <b>עֵר.</b> בתודעתי המעורפלת משהו בתוכי שמע את <b>קוֹל דּוֹדִי דוֹפֵק.</b> מכוחו של הקשר הפנימי עם האהוב, למרות השינה הייתי דרוכה וערנית. הדוד הדופק קרא אלי מבחוץ: <b>פִּתְחִי־לִי אֲחֹתִי,</b> אהובתי, <b>רַעְיָתִי,</b> חברתי הקרובה, <b>יוֹנָתִי תַמָּתִי,</b> יפתי השלמה, המושלמת. לביטויי החיבה הללו יש צליל של קרבת נפש רגועה ומשפחתית. הכניסי אותי מפני <b>שֶׁרֹּאשִׁי נִמְלָא־טָל</b> מהשהייה בחוץ בשעת לילה, <b>קְוֻצּוֹתַי</b>, תלתלי מלאים <b>רְסִיסֵי לָיְלָה,</b> טיפות טל. אני רטוב מעט, לא נוח לי בחוץ ואני מבקש מחסה.
(ג) לא ברור אם הרעיה מתארת כאן התרחשות מציאותית או מספרת על חלום ארוך. בין כך ובין כך היא אמרה לעצמה: כבר <b>פָּשַׁטְתִּי אֶת־כֻּתָּנְתִּי</b> – <b>אֵיכָכָה אֶלְבָּשֶׁנָּה</b>?! <b>רָחַצְתִּי אֶת־רַגְלַי</b> כדי להיכנס למיטה – <b>אֵיכָכָה אֲטַנְּפֵם</b> בלכתי על הרצפה לפתוח את הדלת?! היא איננה נענית לקריאה.
(ד) <b>דּוֹדִי שָׁלַח</b>, הושיט את <b>יָדוֹ מִן הַחוֹר</b> שבדלת. כאשר הוא הושיט את ידו, אהבתי התגברה <b>וּמֵעַי הָמוּ</b>, קרבַי התהפכו מהתרגשות <b>עָלָיו.</b>
(ה) על אף חששותי וחשבונותי כאשר הדוד כמעט היה בפנים לא יכולתי עוד להתאפק – <b>קַמְתִּי אֲנִי לִפְתֹּחַ לְדוֹדִי, וְיָדַי</b> המבושמות <b>נָטְפוּ־מוֹר,</b> המופיע כאן בצורת נוזל. <b>וְאֶצְבְּעֹתַי</b> נטפו <b>מוֹר</b> ש<b>עֹבֵר עַל כַּפּוֹת</b>, ידיות <b>הַמַּנְעוּל.</b> ריחו של המור הנוזלי הורגש גם בחוץ.
(ו) <b>פָּתַחְתִּי אֲנִי לְדוֹדִי ו</b>בינתיים, עד שהתלבטתי, התלבשתי, מצאתי את נעלי והתבשמתי <b>דוֹדִי חָמַק עָבָר,</b> הסתלק ונעלם. <b>נַפְשִׁי יָצְאָה בְדַבְּרוֹ</b>. כשפנה אלי קודם, כלתה נפשי מתוך אהבה וגעגועים, ואחרי שפתחתי את הדלת, והנה הוא נעלם, <b>בִּקַּשְׁתִּיהוּ וְלֹא מְצָאתִיהוּ, קְרָאתִיו וְלֹא עָנָנִי.</b> כאמור, ייתכן שהרעיה קמה בפועל ממיטתה וייתכן שזהו תיאור חלום ביעותים של אהובה; הדוד לא הופיע באמת באמצע הלילה – שאיננו זמן מקובל לביקורי נימוסין, אבל לבה הער של האוהבת חולם בלהות על החמצה. בסיפור הגדול של הנמשל הדוד הדופק הוא התרחשות ממשית. בין אם מדברים על הנפש הפרטית או על העם, יש זמנים שבהם רוח ישראל או נשמת האדם רדומים, ואז מופיעה קריאה לגאולה, לישועה, ליציאה מהגבולות. קול הדוד קורא: פתחי לי, עכשיו נוכל להיפגש. אולם למרות הרצון הפנימי מתעוררים מכשולים שונים, הקשורים בלבושים חיצוניים, הרגלי נוחות וכדומה, והם מונעים את המפגש, וההזדמנות עוברת.
(ז) לאחר שחיפשתי את הדוד ליד הבית והוא לא נמצא, יצאתי לרחובות. שם <b>מְצָאֻנִי הַשֹּׁמְרִים הַסֹּבְבִים בָּעִיר,</b> ובראותם אותי מתרוצצת לבד בלילה, אולי לא לבושה לגמרי, <b>הִכּוּנִי פְצָעוּנִי,</b> כנראה ראו בי משוטטת שיש להענישה. <b>נָשְׂאוּ</b>, סילקו <b>אֶת־רְדִידִי</b>, הבגד המכסה את הראש ואולי גם את הגוף <b>מֵעָלַי שֹׁמְרֵי הַחֹמוֹת.</b> שומרי החומות אינם אויבים בהכרח. הם מופקדים על הסדר הציבורי ומענישים את הרעיה על התנהגותה הבלתי הולמת. ההתעוררות המאוחרת של הנפש הפרטית או של העם כולו דוחפת לעשייה שלא בזמנה ושלא במקומה. מכוח החוויה החזקה אנשים יוצאים מגדרם ומנסים לפעול, אך מעשיהם נתפסים כמוזרים וחריגים. התשוקה אמנם גדולה, ולגעגועים אין פתרון, שכן הדוד היה קרוב מאוד, אלא ששומרי החומות אינם מתחשבים בכל אלה, והם מונעים את שבירת הסדר כמצופה מהם.
(ח) ייתכן שרק כאן מגיע החלום לסיומו, ומכאן היא פונה לחברותיה. <b>הִשְׁבַּעְתִּי אֶתְכֶם, בְּנוֹת יְרוּשָׁלִָם,</b> והפעם כדי להיחלץ לעזרתי: <b>אִם</b> וכאשר <b>תִּמְצְאוּ אֶת־דּוֹדִי, מַה־תַּגִּידוּ לוֹ</b>? – אמרו לו <b>שֶׁחוֹלַת אַהֲבָה אָנִי.</b> אם קודם לכן הן הושבעו להניח לאהבה להתעורר מאליה, כאן בעקבות דפיקותיו – הממשיות או המדומות – והיעלמותו המאכזבת מתפרצת בה תשוקה רבה. כבר אין בכוחה להסתיר דבר ולהמשיך לשחק את המשחק והיא מבקשת שיספרו לו על אהבתה העזה.
(ט) הבנות שואלות אותה: <b>מַה־דּוֹדֵךְ מִדּוֹד, הַיָּפָה בַּנָּשִׁים</b>? מיהו אהובך? מה סימן ההיכר שלו? <b>מַה־דּוֹדֵךְ מִדּוֹד שֶׁכָּכָה הִשְׁבַּעְתָּנוּ</b>?חלק מעניינו של השיר בכל רבדיו הוא שהדוד איננו מוכר. הוא מופיע מדי פעם ונעלם, איש אינו מזהה אותו ואינו יודע מהו מקומו, וברקע מרחפת השאלה עד כמה הוא מציאותי. אין לו כעת קשר פורמלי עם הרעיה. הם נפגשים לעתים רחוקות ובשלב זה של הסיפור אינם מתראים בפומבי.
(י) הרעיה עונה להן: עור פניו של <b>דּוֹדִי צַח</b>, נקי ולבן <b>וְאָדוֹם,</b> סמוק, לחייו אדמומיות כאיש צעיר ויפה. הוא <b>דָּגוּל</b>, מורם כדגל, נבחר <b>מ</b>תוך <b>רְבָבָה,</b> רבים מאוד. דודי הוא אחד ויחיד.
(יא) <b>רֹאשׁוֹ</b> בנוי ומרשים כמו יצירת <b>כֶּתֶם פָּז,</b> זהב מובחר, נדיר ויקר. <b>קְוֻצּוֹתָיו</b>, שערותיו <b>תַּלְתַּלִּים שְׁחֹרוֹת כָּעוֹרֵב.</b> בדורות ראשונים היה צבע שערותיהם של ישראל שחור בדרך כלל, ולכן השתבח הגבר הצעיר בכך ששער ראשו שחור לגמרי.
(יב) <b>עֵינָיו</b> מקרינות יופי, תום ורוגע <b>כְּיוֹנִים</b> העומדות <b>עַל־אֲפִיקֵי</b>, זרמי <b>מָיִם.</b> דימוי למראה פסטורלי של יונים חינניות ושלוות ליד מים שוטפים. שתיית היונים גם מאופיינת בשאיבה, ומקורן משמש להן כקש שתייה הישר אל הוושט, ולא באיסוף מים בפה והשלכתם פנימה בהנעת הראש. זוג יונים שותה נראה תואם באשר אינו משנה את עמידתו ותנועתו. אולי גם מראה זה מפנה את תשומת לבו של הרואה אליהן. עיניו <b>רֹחֲצוֹת בֶּחָלָב</b>, דימוי לעיניים הכהות על רקע העור הלבן, <b>יֹשְׁבוֹת עַל־מִלֵּאת,</b> כאבני חן משובצות במילואן, שאינן בולטות ואינן שוקעות.
(יג) <b>לְחָיָו כַּעֲרוּגַת הַבֹּשֶׂם, מִגְדְּלוֹת</b>, הלחיים הן מקומות גידול <b>מֶרְקָחִים,</b> בשמים. בחור מישראל באותם זמנים בוודאי לא התגלח, וכיוון שהוא צעיר – זקנו קצר כצמחי הבושם הקטנים בערוגותיהם. <b>שִׂפְתוֹתָיו</b> בצבע <b>שׁוֹשַׁנִּים</b>, או: רכות, קטיפתיות, ריחניות ונאות כעלי השושן הצחור, <b>נֹטְפוֹת מוֹר עֹבֵר,</b> מדיף ריח.
(יד) <b>יָדָיו</b> בנויות כ<b>גְלִילֵי זָהָב מְמֻלָּאִים בַּתַּרְשִׁישׁ,</b> כמו יצירת זהב שמשובצת בה אבן יקרה. <b>מֵעָיו</b>, בטנו מוצקה ונראית כ<b>עֶשֶׁת שֵׁן,</b> גוש שנהב, <b>מְעֻלֶּפֶת</b>, מכוסה ב<b>סַפִּירִים,</b> אבני ספיר.
(טו) <b>שׁוֹקָיו עַמּוּדֵי שֵׁשׁ,</b> שיש, <b>מְיֻסָּדִים</b>, שנבנו <b>עַל־אַדְנֵי־פָז,</b> אדנים מזהב. זו אינה דמות ממשית אלא מעין יצירת פאר. <b>מַרְאֵהוּ</b> הכללי <b>כַּלְּבָנוֹן,</b> שטח מיוער שהכול צומח בו ושוקק חיים, <b>בָּחוּר כָּאֲרָזִים</b> הגדולים והמרשימים הגדלים בלבנון.
(טז) <b>חִכּוֹ</b>, פיו <b>מַמְתַקִּים, וְכֻלּוֹ מַחֲמַדִּים. זֶה דוֹדִי וְזֶה רֵעִי, בְּנוֹת יְרוּשָׁלִָם.</b> באהבתה מתארת הכלה-הרעיה את הדוד כשלמות של יופי. בעיניה כל פרט בו נהדר ומושלם. תיאוריה המהללים לא יספקו לזולת נתונים על דמותו הממשית של האהוב כדי לסייע לה למצאו, אבל יש בהם כדי ללמד על יחסה לדוד. תיאור זה זכה בכמה וכמה הסברים אלגוריים. בסופו של דבר, השאלה 'מה דודך מדוד' הופנתה לכנסת ישראל כבר למעלה מאלפיים שנה, ותשובתה היא: אתם אינכם רואים אותו – אולי תכירו אותו כשיתגלה, אבל אנחנו רואים כיצד הוא מושלם ואיננו יכולים שלא לרדוף אחריו ולחפש אותו בכל מקום.
<h2>פרק ו</h2>
(א) בנות ירושלים עונות במקהלה לבת המחפשת את אהובה: <b>אָנָה הָלַךְ דּוֹדֵךְ, הַיָּפָה בַּנָּשִׁים</b>?<b>אָנָה פָּנָה דוֹדֵךְ</b>? – <b>וּנְבַקְשֶׁנּוּ עִמָּךְ.</b> נעזור לך לחפש אחריו.
(ב) והיא עונה: <b>דּוֹדִי יָרַד לְגַנּוֹ, לַעֲרֻגוֹת הַבֹּשֶׂם.</b> אין זו כתובת ברורה, אבל הוא אמור להיות במקום שכולו יופי וניחוחות, לשם ירד כדי <b>לִרְעוֹת</b> את צאנו, או את עצמו <b>בַּגַּנִּים וְלִלְקֹט שׁוֹשַׁנִּים.</b> והיא מסיימת:
(ג) <b>אֲנִי לְדוֹדִי וְדוֹדִי לִי,</b> הוא הדוד <b>הָרוֹעֶה בַּשּׁוֹשַׁנִּים.</b> אין הוא אתי עכשיו, לא מפני שברח או התחמק מחוסר רצון בי. בלי ספק אנחנו שייכים זה לזו, והקשר בינינו מתמיד, אלא שלעת עתה הוא הלך לגנו, ואולי יביא אתו שושנים.
(ד) לאחר דברי הרעיה לבנות ירושלים בחיפושיה אחר אהובה, מגיעים דברי הדוד, שמן הסתם לא נשמעו באוזניה ישירות. פסוקים מעין אלה כבר הופיעו קודם לכן: <b>יָפָה אַתְּ, רַעְיָתִי, כְּתִרְצָה,</b> עיר לא גדולה בארץ אפרים, שהייתה בזמן מסוים בירת ממלכת ישראל. ייתכן שגם בגלל יופיה נבחרה לבירה. <b>נָאוָה</b>, נאה אַת <b>כִּירוּשָׁלִָם,</b> המתוארת כעיר יפה ביותר, ו<b>אֲיֻמָּה</b>, יוצאת מן הכלל, פלאית ומפעימה, <b>כַּנִּדְגָּלוֹת,</b> כמו דגלים, כמו יצירות מיוחדות המתנוססות לראווה, או: כגדודים מפוארים.
(ה) <b>הָסֵבִּי</b>, הפני את <b>עֵינַיִךְ מִנֶּגְדִּי,</b> אל תסתכלי בי, <b>שֶׁהֵם</b> – עינייך, כלומר מבטיהן <b>הִרְהִיבֻנִי,</b> מעוררים את גאוותי וזחיחות דעתי או מגבירים את רגשותי. <b>שַׂעְרֵךְ</b> השחור גולש ומתולתל <b>כְּעֵדֶר הָעִזִּים שֶׁגָּלְשׁוּ מִן־הַגִּלְעָד.</b>
(ו) <b>שִׁנַּיִךְ כְּעֵדֶר הָרְחֵלִים שֶׁעָלוּ מִן־הָרַחְצָה, שֶׁכֻּלָּם מַתְאִימוֹת</b> זו לזו <b>וְשַׁכֻּלָה אֵין בָּהֶם.</b> כל השִׁניים שלמות ויפות. אין ביניהן בולטות וגדולות.
(ז) <b>כְּפֶלַח הָרִמּוֹן</b>, שהוא עגול ויפה, <b>רַקָּתֵךְ מִבַּעַד לְצַמָּתֵךְ</b>, מקלעת או קווצת שער הנתונה על קדמת הפנים והצדעיים.
(ח) <b>שִׁשִּׁים הֵמָּה מְלָכוֹת,</b> נשות שלמה המלך הנושאות בתואר רשמי, <b>וּשְׁמֹנִים</b> – <b>פִּילַגְשִׁים,</b> בעלות מעמד קבוע של נשים חצי רשמיות, <b>ו</b>בקרבתו גם <b>עֲלָמוֹת אֵין מִסְפָּר.</b> ייתכן שזהו שיר שהושר על שלמה המלך או שירו של המלך עצמו, מן הסתם בצעירותו.
(ט) ולמרות הנשים הרבות של שלמה – <b>אַחַת הִיא יוֹנָתִי תַמָּתִי.</b> היא מעל כולן. <b>אַחַת הִיא לְאִמָּהּ,</b> אין בת כמוה, <b>בָּרָה</b>, נקייה וטהורה <b>הִיא לְיוֹלַדְתָּהּ. רָאוּהָ בָנוֹת וַיְאַשְּׁרוּהָ,</b> הבנות הרואות אותה מהללות ומחזקות אותה, <b>מְלָכוֹת וּפִילַגְשִׁים</b> ראו אותה – <b>וַיְהַלְלוּהָ.</b>
(י) המשך שבח הכלה: <b>מִי־זֹאת הַנִּשְׁקָפָה</b>, מופיעה מרחוק זוהרת <b>כְּמוֹ</b> ה<b>שָׁחַר</b> העולה<b>, יָפָה כַלְּבָנָה, בָּרָה</b>, צחה וזורחת <b>כַּחַמָּה.</b> אלה תיאורים הדרגתיים של אור. השחר הוא אור ראשון עדין מאוד; אור הלבנה איננו עז והוא נעים ונקי, ולבסוף – זריחת החמה. <b>אֲיֻמָּה כַּנִּדְגָּלוֹת,</b> מדהימה.
(יא) את הדברים הבאים אפשר לייחס לשני הצדדים, אבל מסתבר שהם דברי הרעיה: <b>אֶל־גִּנַּת אֱגוֹז יָרַדְתִּי, לִרְאוֹת בְּאִבֵּי</b>, ניצנים, פֵּרות או צמחים רעננים של <b>הַנָּחַל, לִרְאוֹת הֲפָרְחָה הַגֶּפֶן</b>, לראות אם <b>הֵנֵצוּ הָרִמֹּנִים.</b> זוהי תקופת האביב, שבה הולכים אל הגינה ולנחל וצופים בראשית הצמיחה והפריחה. פירושים רבים זיהו את תקופת ראשית הצמיחה הזו עם יציאת מצרים. הדבר מסתבר בין אם מדובר בשיר שלו או בשיר שלה.
(יב) אני משתאה ומשתוממת על החוויה, כאילו <b>לֹא יָדַעְתִּי</b>, אינני מכירה את <b>נַפְשִׁי</b> במצב לא ראלי זה, הדומה לחלום או לשכרות. נפשי <b>שָׂמַתְנִי</b>, אני מרגישה את עצמי <b>מַרְכְּבוֹת</b> של <b>עַמִּי נָדִיב,</b> כינוי מכבד המתאים לאהוב.
<h2>פרק ז</h2>
(א) חלק מהשיר נאמר בזמן שהבנות מחוללות יחד ושרות ליפהפייה שבהן: <b>שׁוּבִי שׁוּבִי,</b> חזרי אלינו לריקוד, או: הסתובבי, <b>הַשּׁוּלַמִּית,</b> המושלמת, מסתבר שאין זה שם פרטי. <b>שׁוּבִי שׁוּבִי, וְנֶחֱזֶה־בָּךְ.</b> והתשובה: <b>מַה</b>, למה <b>תֶּחֱזוּ בַּשּׁוּלַמִּית כִּמְחֹלַת הַמַּחֲנָיִם</b>, במחול קבוצות הרוקדות?! מצד אחד, השולמית מופיעה עם כולן; ומצד שני, היא יוצאת דופן. בין שהכוונה לכנסת ישראל ביחס לאומות או שזו הנשמה הקדושה שמתעלה למעלה, פונים אליה מתוך הערצה גדולה.
(ב) כעת מתואר יופיה בפרוטרוט, והפעם מכף רגל ועד ראש: <b>מַה־יָּפוּ פְעָמַיִךְ</b>, פסיעותייך או רגלייך <b>בַּנְּעָלִים, בַּת־נָדִיב,</b> בת אצילים. <b>חַמּוּקֵי</b>, עיגולי <b>יְרֵכַיִךְ</b> הם <b>כְּמוֹ חֲלָאִים</b>, תכשיטים <b>מַעֲשֵׂה יְדֵי אָמָּן.</b> מבנה ירכייך מושלם כמו יצירת אמנות.
(ג) <b>שָׁרְרֵךְ</b>, טבורך הוא כמו <b>אַגַּן</b>, קערה, ספל <b>הַסַּהַר,</b> הירח במילואו. וכיוון שהוא נראה כמו כלי, <b>אַל־יֶחְסַר</b> בו <b>הַמָּזֶג.</b> ראוי למלא אותו במשקה. יש לשער שבזמן שבנות רוקדות יחד הן עשויות להיות לא לגמרי לבושות. <b>בִּטְנֵךְ</b> בכללה מעוגלת, חלקה וסימטרית כ<b>עֲרֵמַת חִטִּים</b> בגורן. <b>סוּגָה</b>, גדורה <b>בַּשּׁוֹשַׁנִּים,</b> ביטוי המרמז על שימור ועל יופי כאחד.
(ד) <b>שְׁנֵי שָׁדַיִךְ</b> הם <b>כִּשְׁנֵי עֳפָרִים תָּאֳמֵי צְבִיָּה.</b> הדימוי בנוי הן על החיבה והן על המראה והמבנה של שני עופרים תאומים.
(ה) <b>צַוָּארֵךְ</b> זקוף, לבן ונאה <b>כְּמִגְדַּל הַשֵּׁן,</b> שנהב. <b>עֵינַיִךְ</b> כמו <b>בְּרֵכוֹת בְּחֶשְׁבּוֹן</b> – עיר עתיקה בעבר הירדן, שהייתה בירה עוד לפני שנכנסו ישראל לארץ. ייתכן שהיו בה שתי ברכות גדולות <b>עַל־שַׁעַר בַּת־רַבִּים.</b> אולי הברכות התאומות הללו היו במקום ציבורי. מכל מקום זהו דימוי לעיניים גדולות, עמוקות ושלוות. <b>אַפֵּךְ</b>, יש שפירשו: מצחך, ישר <b>כְּמִגְדַּל הַלְּבָנוֹן</b> ש<b>צוֹפֶה</b>, משקיף על <b>פְּנֵי דַמָּשֶׂק,</b> ניכר למרחוק.
(ו) <b>רֹאשֵׁךְ</b> עומד <b>עָלַיִךְ</b> והוא הדוּר ואולי גם מתולתל <b>כַּכַּרְמֶל,</b> הר המלא בצמחייה, <b>וְדַלַּת</b>, קווצת השער שעל <b>רֹאשֵׁךְ</b>, תלתלייך מסודרים בקפידה ועומדים באופן מרשים וברכּות <b>כּ</b>לשונות של <b>אַרְגָּמָן,</b> שבשל ערכן הגבוה ונדירותן הן נשמרות בצורה מסודרת ומפוארת. <b>מֶלֶךְ</b>, הראש <b>אָסוּר</b>, קשור <b>בָּרְהָטִים,</b> סרטים ושרשרות בתכלית היופי והשלמות.
(ז) אחרי תיאור הכלה, שהוא אינטימי הרבה יותר מקודמיו, מובאים מכאן ואילך ביטויי האהבה ההדדיים של הדוד והרעיה: <b>מַה־יָּפִית וּמַה־נָּעַמְתְּ אַהֲבָה בַּתַּעֲנוּגִים.</b> כמה יופי ונעימות יש בתחושת האהבה בתענוגים. באהבה יש עליות וירידות, והיא עשויה לכלול חלומות, שאיפות ומועקות. אבל אהבה בתענוגים היא אהבה המגיעה לידי הגשמה.
(ח) שיר הקִּרבה של הדוד: <b>זֹאת קוֹמָתֵךְ דָּמְתָה לְתָמָר,</b> שהוא עץ יפה ותמיר, <b>וְשָׁדַיִךְ</b> דומים <b>לְאַשְׁכֹּלוֹת</b> תמרים. מכבדות התמר הנושאות פרות צומחות סמוך לצמרת העץ, ומכאן הדימוי לשדיים.
(ט) מכיוון שקומתך דמתה לתמר, <b>אָמַרְתִּי</b> בלבי<b>: אֶעֱלֶה בְתָמָר, אֹחֲזָה בְּסַנְסִנָּיו,</b> ענפיו, בסיס הענפים הנשארים על העץ, או: מכבדות. <b>וְיִהְיוּ־נָא שָׁדַיִךְ כְּאֶשְׁכְּלוֹת הַגֶּפֶן, וְרֵיחַ אַפֵּךְ</b> נעים <b>כַּתַּפּוּחִים,</b>
(י) <b>וְחִכֵּךְ</b>, טעם נשיקותייך <b>כְּיֵין הַטּוֹב</b> ש<b>הוֹלֵךְ לְדוֹדִי</b>, לתענוגי האהבה שלי, או: לפי <b>לְמֵישָׁרִים,</b> בנועם, ו<b>דּוֹבֵב</b>, מעורר לדבר <b>שִׂפְתֵי יְשֵׁנִים.</b> דימויים אלו מבטאים את הרצון להתקרב ולהתאחד.
(יא) הרעיה עונה לדודה ולמשאלותיו: <b>אֲנִי</b> משתוקקת, או: נתונה <b>לְדוֹדִי, וְעָלַי תְּשׁוּקָתוֹ.</b> והיא ממשיכה בחלום שלה:
(יב) <b>לְכָה, דוֹדִי, נֵצֵא</b> שנינו לבד אל <b>הַשָּׂדֶה, נָלִינָה בַּכְּפָרִים.</b> אין זו בהכרח משאלה שמנסים להגשים. דיבורי האהבה הללו בכל דרגותיהם נועדו לבטא את עומק הרגש והתשוקה.
(יג) <b>נַשְׁכִּימָה לַכְּרָמִים, נִרְאֶה אִם</b> כבר <b>פָּרְחָה הַגֶּפֶן,</b> אם <b>פִּתַּח</b>, נפתח, התחיל <b>הַסְּמָדַר.</b> פריחת הגפן איננה מרשימה, אך היא ניכרת לעין, ואחריה מתחיל להתפתח הסמדר – פרי הגפן הקטנטן בתחילת התפתחותו. נראה אם <b>הֵנֵצוּ</b>, הוציאו ניצן, <b>הָרִמּוֹנִים.</b> מדובר בתקופת האביב, הזמן שבו מתחילים הרימונים להוציא את פרחיהם, שהם ללא ספק פרחים מרשימים ביופיים. <b>שָׁם</b> – בתוך השלווה והיופי של הכרם <b>אֶתֵּן אֶת־דֹּדַי</b>, אהָבַי <b>לָךְ.</b> תיאורי האביב שבשיר רומזים גם ליציאת מצרים, שכן חג הפסח חל בעונה זו. יש חובה מיוחדת לזכור שהיציאה ממצרים – שהיא האביב של ישראל כעם – אירעה בחודש שבו הטבע כולו פורח ומבטיח הבטחות לעתיד.
(יד) כעבור זמן <b>הַדּוּדָאִים נָתְנוּ־רֵיחַ.</b> אם אלה הדודאים המזוהים בשם זה כיום, הם אינם נותנים את ריחם הנעים בעונת האביב. הם מגיעים להבשלה בערך חודש וחצי לאחר מכן, בזמן קציר החיטים. מכאן שהאמור כאן מתייחס לזמן ניכר לאחר ההזמנה. <b>וְעַל־פְּתָחֵינוּ</b> ניחוחות <b>כָּל־מְגָדִים</b>, יבול טוב ומתוק, <b>חֲדָשִׁים</b>, שצמחו עכשיו, <b>גַּם־יְשָׁנִים.</b> את כל המתק, החדש עם הישן, <b>דּוֹדִי, צָפַנְתִּי לָךְ.</b> כאן למעשה מגיע לסיומו מהלך שהתפתח בסיפור כולו. האהבה מתגלית כאן בשיאה, כאשר הדוד מתאר את אהובתו שכולה יפה וחיננית, והיא עונה לעומתו שהמציאות כולה בשלה ומוכנה למימוש אהבתם, והכול מחכה רק לו.
<h2>פרק ח</h2>
(א) אם עד כה תוארה אהבה שאינה מוגבלת במקום ובזמן – האוהבים נמצאים בכל מקום ובשום מקום. בדבריה הבאים של האהובה מובע רצון להפוך את הקשר ליציב וממוסד יותר: <b>מִי יִתֶּנְךָ</b>, הלוואי שהיית <b>כְּאָח לִי, יוֹנֵק שְׁדֵי אִמִּי,</b> כי אז <b>אֶמְצָאֲךָ בַחוּץ אֶשָּׁקְךָ, גַּם לֹא־יָבֻזוּ לִי,</b> שהרי נישוק אח קטן לעיני כול אינו נתפס כמעשה בלתי מכובד. הלוואי שיכולתי לגלות את אהבתי אליך באופן טבעי גם בחוץ.
(ב) או-אז בלי בושה <b>אֶנְהָגְךָ,</b> הייתי מובילה אותך ו<b>אֲבִיאֲךָ אֶל־בֵּית אִמִּי תְּלַמְּדֵנִי</b>, המלמדת אותי. שם <b>אַשְׁקְךָ מִיַּיִן הָרֶקַח,</b> יין מבושם, <b>מֵעֲסִיס רִמֹּנִי.</b>
(ג) עוד אני חולמת: <b>שְׂמֹאלוֹ</b> נמצאת <b>תַּחַת רֹאשִׁי וִימִינוֹ תְּחַבְּקֵנִי</b> מתוך קרבה גדולה ואהבה.
(ד) ועם זאת, <b>הִשְׁבַּעְתִּי אֶתְכֶם, בְּנוֹת יְרוּשָׁלִָם, מַה</b>, אם <b>תָּעִירוּ וּמַה</b>, ואם <b>תְּעֹרְרוּ אֶת־הָאַהֲבָה עַד שֶׁתֶּחְפָּץ.</b> אל תאיצו את התהליך. הניחו לאהבה להתפתח מעצמה.
(ה) גם בקטע הבא, הנפתח מפיו של צד שלישי כביכול, מודגש הקשר מהיבט מוסדר יותר: <b>מִי זֹאת עֹלָה מִן־הַמִּדְבָּר</b> כשהיא <b>מִתְרַפֶּקֶת</b>, צמודה ונשענת <b>עַל־דּוֹדָהּ</b>?הלוא זוהי הרעיה, האומרת לו: <b>תַּחַת</b> עץ <b>הַתַּפּוּחַ</b> פגשתי אותך ו<b>עוֹרַרְתִּיךָ</b> כשישנת, או: עוררתי את אהבתך בי. <b>שָׁמָּה חִבְּלַתְךָ</b>, הרתה אותך, או: נתקפה חבלי לידה <b>אִמֶּךָ, שָׁמָּה חִבְּלָה יְלָדַתְךָ,</b> מי שילדה אותך. צל התפוח הוא מוצאו של הדוד, ושם נקודת המפגש שלו עם רעייתו. קודם ביקשה הבת להביא את אהובה מן החוץ אל בית אמה, ואילו כעת היא הבאה מן המדבר, המקום שאינו מוגדר, ומתרפקת על מקום יצירתו של דודהּ. היא מגיעה למקום הוריו ומזכירה את משפחתו, גם אם אין היא נפגשת עם הוריו בפועל. בחוויית אהבת הנפש כלפי הבורא, זהו הרצון להגיע לקרבה גדולה יותר, להתעלות ממופעים חיצוניים ומן המזדמן אל המקור, אל הבסיס הפנימי והמהותי.
(ו) ושוב היא מביעה משאלה: <b>שִׂימֵנִי כַחוֹתָם</b>, חותמת, אביזר אישי שבעיקר השתמשו בו גברים שהיה צמוד בטבעת או נתלה על הצוואר <b>עַל־לִבֶּךָ,</b> כיוצא בזה – <b>כַּחוֹתָם עַל־זְרוֹעֶךָ.</b> תן אותי כחותמך, שהוא חפץ אישי שאינו מועבר. כלומר, אני רוצה קשר קבוע ועמוק. זהו ביטוי נוסף לחיזוק היחסים ומיסודם. אם קודם לכן עמדו בני-הזוג זה מול זה, כשזה מחזר אחרי זה ולעתים נעלם אחד מהם, נחבא או העדיף להישאר עם עצמו – כעת הרעיה מוסרת את כל כולה לאהובה. היא מוותרת על קיומה העצמי הנפרד ומבקשת להיצמד לאהובה כטבעת. אולם גם צד שני למטבע – <b>כִּי־עַזָּה כַמָּוֶת אַהֲבָה.</b> באהבה יש עוצמה יתרה והעזה. בצד הנעימות והעונג שבאהבה שבוטאו שוב ושוב קודם, יש באהבה גם צד אפל, שאותו מדגיש הדימוי למוות. כשם שהמוות בולע הכול ואי-אפשר לדחותו, כך אי-אפשר להיחלץ מרגש האהבה; וכמו המוות אף הוא טוטלי ובלתי הפיך. <b>קָשָׁה כִשְׁאוֹל קִנְאָה.</b> אין מדובר כאן בקנאה שהיא כאב בהצלחתו של האחר, אלא בקנאה שהיא תביעת בלעדיות על מושא האהבה. זוהי קנאה שכרוכה באהבה שאין מושאה יכול להיות משותף לרבים. היא מתעוררת כאשר אדם איננו מסכים לחלוק את מושא אהבתו עם אחרים. קנאה כזו היא רגש עמוק שקשה לשאת אותו. את הקנאה הכרוכה באהבת ה' התובעת מסירות, שהרי אֵין עוֹד מִלְּבַדּוֹ, אומות העולם מתקשות להבין. בעיני ישראל הקשר עם ה' אינו רק הקשר החשוב ביותר, אלא הוא הדבר היחידי שיש לו חשיבות. רגש זה קשה כשאול משום שהוא מוחלט וחסר פשרות. <b>רְשָׁפֶיהָ</b>, הניצוצות של האהבה הם <b>רִשְׁפֵּי אֵשׁ</b>, והם מסוגלים להכאיב ואף לכַלות. היא <b>שַׁלְהֶבֶתְיָה,</b> שלהבת אדירה.
(ז) אם האהבה היא אהבת אמת, <b>מַיִם רַבִּים לֹא יוּכְלוּ לְכַבּוֹת אֶת</b> אש <b>הָאַהֲבָה, וּנְהָרוֹת לֹא יִשְׁטְפוּהָ.</b> גם <b>אִם־יִתֵּן אִישׁ אֶת־כָּל־הוֹן בֵּיתוֹ בּ</b>שביל לרכוש <b>אַהֲבָה</b> – <b>בּוֹז יָבוּזוּ לוֹ.</b> באמצעות מחוות, מתנות והפגנת רגש אפשר לרכוש ידידות וקרבה מסוימת, אבל לא רגש של אהבה.
(ח) אמנם הידידים והמכרים ידעו על האהבה בין הדוד והרעיה, אבל מהות הקשר ביניהם עדיין אינה ברורה לאיש. עכשיו הגיעה השעה לדון במיסוד היחסים. תחילה מדברים אחיה של הבת: <b>אָחוֹת לָנוּ קְטַנָּה,</b> צעירה מדי, <b>וְשָׁדַיִם אֵין לָהּ.</b> אין היא מפותחת מספיק. ובכן, <b>מַה־נַּעֲשֶׂה לַאֲחוֹתֵנוּ בַּיּוֹם שֶׁיְּדֻבַּר־בָּהּ</b> בענייני שידוכים ונישואין? כיוון שעדיין אינה בשלה לנישואין, כיצד נפעל לנוכח הצעת נישואין שתבוא? כמה זמן נוכל לדחות אותה? כעת עולה גם שאלת אופיה של האחות. כל זמן שהיא ילדה קטנה המתרוצצת בחוץ, שרה ורוקדת, האחים אינם מודעים למעשיה; עכשיו, שבאים לדבר בה נכבדות, מן הראוי לברר זאת.
(ט) <b>אִם־חוֹמָה</b>, שמורה, צנועה וכשרה <b>הִיא</b> – <b>נִבְנֶה עָלֶיהָ טִירַת</b>, מצודת <b>כָּסֶף,</b> נקשט אותה בתכשיטים בולטים. <b>וְאִם־דֶּלֶת הִיא</b>, שנפתחת לפעמים – <b>נָצוּר עָלֶיהָ</b>, נקבע בה <b>לוּחַ אָרֶז,</b> שיחזיק את הדלת שלא תיפתח על ידי כל אחד, שהרי כבר אין היא קטנה מאוד.
(י) עונה להם הבת: ראשית, <b>אֲנִי חוֹמָה</b> ולא דלת, <b>וְ</b>שנית, <b>שָׁדַי כַּמִּגְדָּלוֹת.</b> יש לי שדיים, אלא שאתם לא שמתם לב כמה גדלתי. <b>אָז</b> – במצב זה <b>הָיִיתִי בְעֵינָיו</b> – בעיני האהוב, שאולי נמצא כרגע בחדר השני, <b>כְּמוֹצְאֵת שָׁלוֹם.</b> אהובי כבר יודע שמצאתי את שלומי בבחירתי בו. אל לכם להתלבט לגבי. אני כבר בשלה מוסרית, גופנית ונפשית להיכנס למסגרת נישואין, ואף מצאתי את שלמותי ואושרי.
(יא) וכדברי רקע להמשך דברי הבת – <b>כֶּרֶם הָיָה לִשְׁלֹמֹה</b> המלך <b>בְּבַעַל הָמוֹן,</b> שם מקום. <b>נָתַן</b> שלמה <b>אֶת־הַכֶּרֶם לַנֹּטְרִים,</b> לשומרים שיטפלו בו. כל <b>אִישׁ</b> מהם <b>יָבִא בְּפִרְיוֹ</b>, יכניס מיבולו של הכרם הכנסה יפה – <b>אֶלֶף כָּסֶף.</b> בקטע סמלי זה הכרם הוא דימוי לאשה, וכאן הכוונה לאחות הקטנה. שלמה הוא מעין אפוטרופוס על הבת. הוא הדמות הקרובה ביותר לאב, הנעלם מכל הספר, והוא שמטיל את אחריות הכרם, הבת הקטנה, על האחים. הם מקבלים שכרם בעין יפה באמצעות עבודות שונות שהם מטילים על הילדה. בנמשל, אפשר לראות את עם ישראל ככרם שבזמן שהוא ממלא את הייעוד שהציב לו בעליו, רווחיו מתחלקים בין האומות, אם אמנם אלו יֵדעו להעריך את הכרם ולגלות אחריות כלפיו.
(יב) עכשיו הבת שכבר רואה עצמה גדולה, ומחליטה בעצמה על אודות כרמה: <b>כַּרְמִי שֶׁלִּי לְפָנָי,</b> ובכוונתי להביאו לאהובי, כלומר להינשא לו. במסגרת העסקה יחולקו רווחי הכרם – <b>הָאֶלֶף לְךָ, שְׁלֹמֹה</b> ה'אפוטרופוס', <b>וּמָאתַיִם</b> יינתנו <b>לְנֹטְרִים אֶת־פִּרְיוֹ.</b> מתחילתו עסק השיר כולו באהבה, בגעגועים ובחיפושים הדדיים. עכשיו, כשבני-הזוג מעוניינים לבנות קשר קבוע יותר, נוצרים גדרים לאהבה. הכלה כאן היא הנפש הפרטית או כנסת ישראל המתגעגעת והמבקשת להתחתן. בהקשר זה כבר דרשו חכמים: "'ביום חתונתו' – זו מתן תורה, ו'ביום שמחת לבו' – זה בניין בית המקדש". אהבה בין הקדוש ברוך הוא וישראל הייתה גם קודם לכן, אבל הקשר לא היה יציב. מתן תורה היה החתונה משום שבו נוצר קשר יציב מחייב; ושמחת הלב באה כאשר לבני-הזוג נמצא מקום להיות בו יחדיו, כשה' שוכן בתוך ישראל או בתוך הנפש. גם בתחומי הנפש וגם בדרכה של האומה נשאלות אותן שאלות, אמנם בסגנון אחר, שעולות כאן לפני שידוך: מיהי הכלה? האם היא ראויה? האם היא בשלה לנישואין או שעליה להמתין עוד כמה שנים? האם היא נאמנה ואמינה? יתרה מזו, כל זמן שמדובר בקשר אהבה ספונטני, אין בו תשלומים, ואולם קשר קבוע כרוך בהסכמים, מחיר והתחייבויות. מסתבר ששלמה המלך הגדול איננו זקוק לתשלומים אלו, אבל על מנת שההסכם ייגמר, הגיעה השעה שבה צריכה הכלה לוותר על חלק מנחלתה ולתת את כרמה שלה כנדוניה.
(יג) בכל הדיבורים הללו האהוב לא נכח. עתה, משהחליטה הבת על נישואיה, פונה אליה החתן המיועד: אַת, <b>הַיּוֹשֶׁבֶת בַּגַּנִּים,</b> ש<b>חֲבֵרִים מַקְשִׁיבִים לְקוֹלֵךְ,</b> כפי שהוכחת בדיבורייך אל האחים – <b>הַשְׁמִיעִנִי.</b> ברצוני להיפגש אתך ולשמוע את קולך הערב.
(יד) והיא עונה: אמנם מימוש הקשר קרוב מתמיד, אבל טרם הגיע הזמן. עכשיו <b>בְּרַח, דּוֹדִי, וּדְמֵה־לְךָ לִצְבִי אוֹ לְעֹפֶר הָאַיָּלִים עַל הָרֵי בְשָׂמִים.</b> אהבתי מובטחת לך. כולי נתונה לך. מעתה אתה יכול לקפץ על ההרים ולהתבשם מניחוחם. אני יודעת שתשוב.
