<h1>ביאור שטיינזלץ על יחזקאל</h1>
<h2>פרק א</h2>
(א) <b>וַיְהִי בִּשְׁלֹשִׁים שָׁנָה</b>, כנראה בשנה השלושים למציאת ספר התורה על ידי יאשיהו, מאורע משמעותי שחולל שינויים בעמדת המלכים והנביאים, והגביר את המודעות הציבורית לתורה ולחיוביה. מהחשבון המבוסס על רמזי המקראות עולה כי זו גם השנה השלושים משנת היובל. <b>בּ</b>חודש ה<b>רְבִיעִי</b>, תמוז, <b>בַּחֲמִשָּׁה לַחֹדֶשׁ, וַאֲנִי בְתוֹךְ־הַגּוֹלָה</b>, בבבל, שאליה הוגלתה יהודה, <b>עַל־נְהַר־כְּבָר</b> שבדרום בבל, <b>נִפְתְּחוּ</b>, כביכול, <b>הַשָּׁמַיִם, וָאֶרְאֶה מַרְאוֹת אֱלֹהִים</b>.
(ב) מתיאור הנביא בגוף ראשון, הכתוב עובר לגוף שלישי ומוסיף פרטי רקע, כעין תיעוד חיצוני למאורע. <b>בַּחֲמִשָּׁה לַחֹדֶשׁ</b> האמור בשנה האמורה, <b>הִיא הַשָּׁנָה הַחֲמִישִׁית לְגָלוּת הַמֶּלֶךְ יוֹיָכִין</b>. עם יהויכין גלו רבים מבני יהודה ומחשוביה, וביניהם היה כנראה הנביא יחזקאל.
(ג) <b>הָיֹה הָיָה דְבַר־ה' אֶל־יְחֶזְקֵאל בֶּן־בּוּזִי הַכֹּהֵן בְּאֶרֶץ כַּשְׂדִּים עַל־נְהַר־כְּבָר, וַתְּהִי עָלָיו שָׁם יַד־ה',</b> רוח נבואה.
(ד) הנביא חוזר ומדבר בגוף ראשון: <b>וָאֵרֶא וְהִנֵּה רוּחַ סְעָרָה בָּאָה מִן־הַצָּפוֹן</b>. מנקודת מבטה של ארץ ישראל, הרוח סוערת אליה מבבל ומביאה אִתה <b>עָנָן גָּדוֹל וְאֵשׁ מִתְלַקַּחַת</b> סביב הענן או בתוכו <b>וְנֹגַהּ</b>, אור <b>לוֹ</b> – לענן מ<b>סָבִיב.</b> <b>וּמִתּוֹכָהּ</b> – מתוך האש – זוהר <b>כְּעֵין</b>, כגון <b>הַחַשְׁמַל,</b> מהות מסתורית שאינה ידועה למי שלא צפה בה, <b>מִתּוֹךְ הָאֵשׁ.</b>
(ה) ככל שהרוח מתקרבת מתבררות הדמויות שבתוכה: <b>וּמִתּוֹכָהּ דְּמוּת אַרְבַּע חַיּוֹת,</b> יצורים חיים. <b>וְזֶה מַרְאֵיהֶן:</b> בתבניתן הכללית <b>דְּמוּת אָדָם לָהֵנָּה,</b> להן.
(ו) <b>וְאַרְבָּעָה פָנִים לְ</b>כל <b>אֶחָת וְאַרְבַּע כְּנָפַיִם לְ</b>כל <b>אַחַת לָהֶם,</b> מהן.
(ז) <b>וְרַגְלֵיהֶם רֶגֶל יְשָׁרָה,</b> ללא מפרק של ברך, <b>וְכַף רַגְלֵיהֶם כְּכַף רֶגֶל עֵגֶל, וְנֹצְצִים</b>, הרגליים נוצצות <b>כְּעֵין נְחשֶׁת קָלָל,</b> כמראה נחושת מצוחצחת.
(ח) <b>וִידֵי אָדָם מִתַּחַת כַּנְפֵיהֶם עַל אַרְבַּעַת רִבְעֵיהֶם,</b> עבריהן, צדיהן <b>וּפְנֵיהֶם וְכַנְפֵיהֶם</b> זהות <b>לְאַרְבַּעְתָּם</b> – לארבע החיות.
(ט) <b>חֹבְרֹת</b>, נצמדות <b>אִשָּׁה אֶל־אֲחוֹתָהּ כַּנְפֵיהֶם,</b> כנפי החיות נוגעות זו בזו. החיות <b>לֹא־יִסַּבּוּ בְלֶכְתָּן</b>, כאשר הן משנות את כיוון הליכתן, אין הן מסבות את פניהן, אלא <b>אִישׁ אֶל־עֵבֶר פָּנָיו יֵלֵכוּ,</b> שהרי בכל צד יש פנים.
(י) <b>וּדְמוּת</b> ארבע <b>פְּנֵיהֶם</b> של כל אחת מ'חיות הקודש': <b>פְּנֵי אָדָם, וּפְנֵי אַרְיֵה אֶל־הַיָּמִין לְאַרְבַּעְתָּם, וּפְנֵי־שׁוֹר מֵהַשְּׂמאוֹל לְאַרְבַּעְתָּן, וּפְנֵי־נֶשֶׁר לְאַרְבַּעְתָּן</b>
(יא) – <b>ו</b>כך היו<b>פְנֵיהֶם. וְכַנְפֵיהֶם פְּרֻדוֹת</b>, נבדלות ופרושות <b>מִלְמָעְלָה, לְאִישׁ</b>, לכל אחת מהדמויות <b>שְׁתַּיִם חֹבְרוֹת אִישׁ,</b> שתי כנפיים פרושות שנצמדות לכנפי דמות אחרת, <b>וּשְׁתַּיִם</b>, ושתי כנפיים נוספות <b>מְכַסּוֹת אֵת גְּוִיֹּתֵיהֶנָה,</b> גופיהן.
(יב) <b>וְ</b>כאמור, <b>אִישׁ אֶל־עֵבֶר פָּנָיו יֵלֵכוּ. אֶל אֲשֶׁר יִהְיֶה־שָּׁמָּה הָרוּחַ</b>, הרצון. או: רוח הסערה <b>לָלֶכֶת</b> לשם <b>יֵלֵכוּ, לֹא יִסַּבּוּ,</b> יסתובבו <b>בְּלֶכְתָּן.</b>
(יג) <b>וּדְמוּת הַחַיּוֹת: מַרְאֵיהֶם כְּגַחֲלֵי־אֵשׁ בֹּעֲרוֹת, כְּמַרְאֵה הַלַּפִּדִים הִיא</b> – האש <b>מִתְהַלֶּכֶת בֵּין הַחַיּוֹת</b>. החיות נראות כגחלים בוערות בתוך אש, <b>וְנֹגַהּ</b>, זוהר מיוחד <b>לָאֵשׁ,</b> יותר מאשר לאש רגילה, <b>וּמִן־הָאֵשׁ יוֹצֵא בָרָק.</b>
(יד) <b>וְהַחַיּוֹת</b> רוטטות <b>רָצוֹא וָשׁוֹב</b>, ברטט מתמיד ההולך ושב, <b>כְּמַרְאֵה הַבָּזָק,</b> כהבזקי להבות אש.
(טו) <b>וָאֵרֶא</b> את <b>הַחַיּוֹת,</b> התבוננתי עוד, <b>וְהִנֵּה אוֹפַן</b>, גלגל <b>אֶחָד בָּאָרֶץ אֵצֶל הַחַיּוֹת לְאַרְבַּעַת פָּנָיו,</b> לכל דמות חיה בעלת ארבע הפנים מתלווה אופן אחד.
(טז) <b>מַרְאֵה</b>, גון <b>הָאוֹפַנִּים וּמַעֲשֵׂיהֶם</b>, צורת עשייתם <b>כְּעֵין תַּרְשִׁישׁ</b>, אבן יקרה שצבעה אולי לבן או תכלכל. <b>וּדְמוּת אֶחָד</b>, צורה זהה <b>לְאַרְבַּעְתָּן. וּמַרְאֵיהֶם וּמַעֲשֵׂיהֶם כַּאֲשֶׁר יִהְיֶה הָאוֹפַן בְּתוֹךְ הָאוֹפָן.</b> האופנים יכולים לפנות בקלות לכל עבר, לא כגלגל הנע קדימה ואחורה בלבד, אלא כאילו מורכב בו אופן נוסף הפונה ממנו בזווית אחרת.
(יז) <b>עַל־אַרְבַּעַת רִבְעֵיהֶן</b>, עבריהן <b>בְּלֶכְתָּם יֵלֵכוּ, לֹא יִסַּבּוּ בְּלֶכְתָּן.</b> כמו החיות גם האופנים לא מסבים עצמם כשהם משנים כיוון, אלא מוכנים ומזומנים לנוע לכל עבר.
(יח) <b>וְ</b>ראיתי את <b>גַבֵּיהֶן</b>, צדם החיצוני של האופנים <b>וְגֹבַהּ לָהֶם וְיִרְאָה לָהֶם</b>, המראה שלהם נישא ומפחיד, <b>וְגַבֹּתָם</b>, גבי האופנים <b>מְלֵאֹת עֵינַיִם סָבִיב</b>. האופנים אינם מכשירי תנועה גרידא, הם ישויות חיות מלאות עיניים. כך <b>לְאַרְבַּעְתָּן.</b>
(יט) <b>וּבְלֶכֶת הַחַיּוֹת יֵלְכוּ הָאוֹפַנִּים אֶצְלָם,</b> צמוד להן. <b>וּבְהִנָּשֵׂא הַחַיּוֹת</b>, כשהן מתרוממות <b>מֵעַל הָאָרֶץ</b> – <b>יִנָּשְׂאוּ</b> אִתן <b>הָאוֹפַנִּים.</b>
(כ) <b>עַל</b>, אל <b>אֲשֶׁר יִהְיֶה־שָּׁם הָרוּחַ</b>, הרצון, המטרה האלוהית <b>לָלֶכֶת</b> – <b>יֵלֵכוּ</b> החיות, כי <b>שָׁמָּה הָרוּחַ לָלֶכֶת,</b> <b>וְהָאוֹפַנִּים יִנָּשְׂאוּ לְעֻמָּתָם</b>. האופנים אינם מחוברים לחיות, אבל הם נעים אתן לכל מקום שהן הולכות, <b>כִּי רוּחַ הַחַיָּה</b>, החיות פועלת <b>בָּאוֹפַנִּים.</b>
(כא) על כן <b>בְּלֶכְתָּם</b> – בלכת החיות <b>יֵלֵכוּ</b> האופנים, <b>וּבְעָמְדָם</b> – <b>יַעֲמֹדוּ, וּבְהִנָּשְׂאָם מֵעַל הָאָרֶץ</b> – <b>יִנָּשְׂאוּ הָאוֹפַנִּים לְעֻמָּתָם, כִּי רוּחַ הַחַיָּה בָּאוֹפַנִּים.</b> האופנים נתפסים כחלק מדמות החיה אף שהם הוויה שונה. החיות נראות כדמות אדם בעלת פנים שונות, ואילו האופנים הם סוג מלאך שצורתו אינה רגילה: גלגל גדול המשוחרר לנוע לכל עבר, תבוני, מביט ומטיל פחד.
(כב) התיאור נמשך במה שמעל לאופנים וחיות הקודש: <b>וּדְמוּת עַל־ רָאשֵׁי הַחַיָּה</b>, מעל ראשי החיות ראיתי צורת <b>רָקִיעַ, כְּעֵין הַקֶּרַח הַנּוֹרָא</b>, כגוש קרח עצום הממלא את הכול, <b>נָטוּי</b>, פרוש <b>עַל־רָאשֵׁיהֶם מִלְמָעְלָה.</b>
(כג) <b>וְתַחַת הָרָקִיעַ כַּנְפֵיהֶם</b>, כנפי החיות הפרושות מעל ראשיהן <b>יְשָׁרוֹת</b>, מקבילות <b>אִשָּׁה אֶל־אֲחוֹתָהּ. לְאִישׁ</b>, לכל אחת מהחיות <b>שְׁתַּיִם מְכַסּוֹת לָהֵנָּה,</b> שתי כנפיים חופות להן, <b>וּלְאִישׁ שְׁתַּיִם מְכַסּוֹת לָהֵנָּה אֵת גְּוִיֹּתֵיהֶם</b>, גופיהן, כאמור.
(כד) <b>וָאֶשְׁמַע אֶת־קוֹל</b> משק <b>כַּנְפֵיהֶם.</b> הכנפיים הומות <b>כְּקוֹל מַיִם רַבִּים, כְּקוֹל־שַׁדַּי</b>, קול חזק <b>בְּלֶכְתָּם, קוֹל הֲמֻלָּה כְּקוֹל מַחֲנֶה,</b> שאון של עם רב. החיות אינן הולכות כגוף יחיד אלא כהמון רב, מעין זמזום אדיר של עיר שוקקת ורוחשת. ו<b>בְעָמְדָם</b> כמשמר כבוד <b>תְּרַפֶּינָה</b>, שוקטות <b>כַנְפֵיהֶן.</b>
(כה) <b>וַיְהִי־קוֹל</b> נשמע <b>מֵעַל לָרָקִיעַ אֲשֶׁר עַל־רֹאשָׁם, בְּעָמְדָם תְּרַפֶּינָה כַנְפֵיהֶן,</b> כאשר החיות שקטו.
(כו) <b>וּמִמַּעַל לָרָקִיעַ אֲשֶׁר עַל־רֹאשָׁם כְּמַרְאֵה אֶבֶן־סַפִּיר</b> – אבן יקרה, שקופה, כחולה או נוטה לאדום. האבן מעוצבת כ<b>דְּמוּת כִּסֵּא, וְעַל דְּמוּת הַכִּסֵּא דְּמוּת כְּמַרְאֵה אָדָם</b> – לא מראה אדם ממש–<b>עָלָיו</b> – על הכיסא <b>מִלְמָעְלָה.</b>
(כז) <b>וָאֵרֶא כְּעֵין חַשְׁמַל</b> ש<b>כְּמַרְאֵה־אֵשׁ בֵּית־לָהּ</b>, מבפנים, או: אש שיש לה בית <b>סָבִיב</b> – <b>מִמַּרְאֵה מָתְנָיו וּלְמָעְלָה</b>, הדמות שעל הכיסא עטורה במראה חשמל. <b>וּמִמַּרְאֵה מָתְנָיו וּלְמַטָּה רָאִיתִי כְּמַרְאֵה־אֵשׁ, וְנֹגַהּ לוֹ סָבִיב.</b> נֹגַהּ לוֹ סָבִיב.
(כח) <b>כְּמַרְאֵה הַקֶּשֶׁת</b> בעלת הגוונים <b>אֲשֶׁר יִהְיֶה בֶעָנָן בְּיוֹם הַגֶּשֶׁם, כֵּן מַרְאֵה הַנֹּגַהּ סָבִיב.</b> הדמות שעל הכיסא <b>הוּא מַרְאֵה דְּמוּת כְּבוֹד־ה'</b> שנגלה אלי. <b>וָאֶרְאֶה וָאֶפֹּל עַל־פָּנַי. וָאֶשְׁמַע קוֹל מְדַבֵּר.</b>
<h2>פרק ב</h2>
(א) <b>וַיֹּאמֶר אֵלָי</b> הקול<b>: בֶּן־אָדָם, עֲמֹד עַל־רַגְלֶיךָ וַאֲדַבֵּר אֹתָךְ</b>, אתך.
(ב) <b>וַתָּבֹא בִי רוּחַ</b> חיצונית, או: נאזרתי ברוח חדשה, <b>כַּאֲשֶׁר</b>, בזמן ש<b>דִּבֶּר אֵלַי</b> הקול, <b>וַתַּעֲמִדֵנִי עַל־רַגְלָי. וָאֶשְׁמַע אֵת מִדַּבֵּר</b>, המתדבר <b>אֵלָי.</b> יחזקאל שמע את קול ה' בלי לראות את מקור הקול ואת פנייתו הממוקדת. הקול נשמע כמידבר בחלל העולם, והוא הקשיב.
(ג) <b>וַיֹּאמֶר אֵלַי: בֶּן־אָדָם, שׁוֹלֵחַ אֲנִי אוֹתְךָ אֶל־בְּנֵי יִשְׂרָאֵל, אֶל־גּוֹיִם</b>, שבטים, קבוצות <b>הַמּוֹרְדִים אֲשֶׁר מָרְדוּ־בִי,</b> אשר <b>הֵמָּה וַאֲבוֹתָם פָּשְׁעוּ בִי, עַד־עֶצֶם הַיּוֹם הַזֶּה,</b>
(ד) <b>וְ</b>גם <b>הַבָּנִים קְשֵׁי</b>, עזי <b>פָנִים וְחִזְקֵי־לֵב,</b> עקשנים, קשים. <b>אֲנִי שׁוֹלֵחַ אוֹתְךָ אֲלֵיהֶם, וְאָמַרְתָּ אֲלֵיהֶם: "כֹּה אָמַר ה' אֱלוֹהִים".</b> אתה תהיה זה שמוסר לעם הקשה את דבר ה',
(ה) <b>וְהֵמָּה,</b> בין <b>אִם־יִשְׁמְעוּ ו</b>בין <b>אִם־יֶחְדָּלוּ</b> – <b>כִּי בֵּית מְרִי</b>, קבוצת מרדנים <b>הֵמָּה,</b> וחוסר הציות והזלזול טבוע בהם כמסורת אבות – <b>וְיָדְעוּ</b> לאחר זמן, כאשר דבריך יתקיימו, <b>כִּי נָבִיא הָיָה בְתוֹכָם.</b>
(ו) <b>וְאַתָּה, בֶן־אָדָם, אַל־תִּירָא מֵהֶם, וּמִדִּבְרֵיהֶם אַל־תִּירָא, כִּי סָרָבִים</b>, סרבנים, או: עצמים צורבים <b>וְסַלּוֹנִים</b>, שיחים קוצניים <b>אוֹתָךְ,</b> אתך, <b>וְאֶל</b>, ליד <b>עַקְרַבִּים</b>, מין קוצים דוקרניים <b>אַתָּה יוֹשֵׁב. מִדִּבְרֵיהֶם אַל־תִּירָא וּמִפְּנֵיהֶם אַל־תֵּחָת,</b> תיבהל, תישבר, <b>כִּי בֵּית מְרִי הֵמָּה,</b> וצפוי שהתנהגותם לא תהיה נעימה כלל.
(ז) <b>וְדִבַּרְתָּ אֶת־דְּבָרַי אֲלֵיהֶם, אִם־יִשְׁמְעוּ וְאִם־יֶחְדָּלוּ, כִּי</b> אנשי <b>מְרִי הֵמָּה.</b> השפעתך על ישראל מפוקפקת, ודרכך לא תהיה פשוטה וקלה. אולם תפקידך למסור לישראל את דברי בכל תנאי, שכן באמצעותך יזכור העם שגם בזמן גלותו הוא לא נעזב. היה אתם נביא ה' שעמד על המשמר והזהיר<b>.</b>
(ח) <b>וְאַתָּה, בֶן־אָדָם, שְׁמַע אֵת אֲשֶׁר־אֲנִי מְדַבֵּר אֵלֶיךָ: אַל־תְּהִי</b> בן <b>מֶרִי כְּבֵית הַמֶּרִי</b>, שאתה חי בתוכו. ציית למצוותי ואל תסרב: <b>פְּצֵה</b>, פתח <b>פִיךָ וֶאֱכֹל אֵת אֲשֶׁר־אֲנִי נֹתֵן אֵלֶיךָ.</b>
(ט) <b>וָאֶרְאֶה וְהִנֵּה־יָד שְׁלוּחָה</b>, מושטת <b>אֵלָי וְהִנֵּה־בוֹ</b> – בתוך היד <b>מְגִלַּת־סֵפֶר.</b>
(י) <b>וַיִּפְרשׂ</b> הפורש <b>אוֹתָהּ לְפָנַי, וְהִיא כְתוּבָה פָּנִים וְאָחוֹר</b>, משני צדיה, <b>וְכָתוּב אֵלֶיהָ</b>, בה <b>קִנִים,</b> דברי קינה, <b>וָהֶגֶה,</b> יללה, דברים שהומים ונאנחים עליהם, <b>וָהִי,</b> נהי, בכי.
<h2>פרק ג</h2>
(א) <b>וַיֹּאמֶר אֵלַי: בֶּן־אָדָם אֵת</b> כל <b>אֲשֶׁר־תִּמְצָא</b> בתוך ידי <b>אֱכוֹל. אֱכוֹל אֶת־הַמְּגִלָּה הַזֹּאת, וְ</b>אז <b>לֵךְ דַּבֵּר אֶל־בֵּית יִשְׂרָאֵל.</b>
(ב) <b>וָאֶפְתַּח אֶת־פִּי וַיַּאֲכִלֵנִי אֵת הַמְּגִלָּה הַזֹּאת.</b>
(ג) <b>וַיֹּאמֶר אֵלַי: בֶּן־אָדָם, בִּטְנְךָ תַאֲכֵל</b>, תאכיל <b>וּמֵעֶיךָ תְמַלֵּא אֵת הַמְּגִלָּה הַזֹּאת אֲשֶׁר אֲנִי נֹתֵן אֵלֶיךָ. וָאֹכְלָה,</b> אכלתי אותה – <b>וַתְּהִי בְּפִי כִּדְבַשׁ לְמָתוֹק.</b> למרות שהמגילה אינה שמחה, היא התקבלה בפי כדבש. משמעות הדבר היא שעל הנביא לעמוד ברצון ובלב שלם נוכח המסר שהוא מביא עמו, והוא מסוגל לכך.
(ד) לאחר אכילת המגילה – <b>וַיֹּאמֶר אֵלָי: בֶּן־אָדָם, לֶךְ־בֹּא אֶל־בֵּית יִשְׂרָאֵל וְדִבַּרְתָּ בִדְבָרַי</b>, את דברי, או: בלשוני <b>אֲלֵיהֶם.</b>
(ה) <b>כִּי לֹא אֶל־עַם עִמְקֵי שָׂפָה וְכִבְדֵי לָשׁוֹן</b>, ששפתך זרה להם <b>אַתָּה שָׁלוּחַ,</b> אלא <b>אֶל־בֵּית יִשְׂרָאֵל</b>, המבינים אותך ואתה מבין אותם. בעייתך איננה חוסר תקשורת לשונית.
(ו) <b>לֹא אֶל־עַמִּים רַבִּים עִמְקֵי שָׂפָה וְכִבְדֵי לָשׁוֹן אֲשֶׁר לֹא־תִשְׁמַע</b>, תבין את <b>דִּבְרֵיהֶם, אִם־לֹא</b>, לוּ <b>אֲלֵיהֶם שְׁלַחְתִּיךָ</b> – <b>הֵמָּה יִשְׁמְעוּ אֵלֶיךָ,</b> הם היו מצייתים אליך ומקבלים דבריך,
(ז) <b>ו</b>אולם <b>בֵית יִשְׂרָאֵל לֹא יֹאבוּ</b>, ירצו <b>לִשְׁמֹעַ אֵלֶיךָ,</b> לא מפני פגם שיש בך, <b>כִּי־אֵינָם אֹבִים,</b> רוצים <b>לִשְׁמֹעַ אֵלָי.</b> היכולת לדבר בשפתם לא תעזור לך, <b>כִּי כָּל־בֵּית יִשְׂרָאֵל חִזְקֵי־מֵצַח וּקְשֵׁי־לֵב הֵמָּה.</b>
(ח) <b>הִנֵּה נָתַתִּי אֶת־פָּנֶיךָ חֲזָקִים לְעֻמַּת פְּנֵיהֶם וְאֶת־מִצְחֲךָ חָזָק לְעֻמַּת מִצְחָם.</b> אתן לך את הכוח לעמוד מול תוכחותיהם, ומריבותיהם.
(ט) <b>כְּשָׁמִיר</b>, חומר קשה, או יצור שבכוחו לבקוע אבנים, לסמן בהן חריצים ואף לחתכן. <b>חָזָק</b> יותר <b>מ</b>אבן <b>צֹּר נָתַתִּי</b> את <b>מִצְחֶךָ. לֹא־תִירָא אוֹתָם</b>, מהם <b>וְלֹא־תֵחַת מִפְּנֵיהֶם כִּי בֵּית מְרִי הֵמָּה,</b> הם מורדים ואינם ראויים לכבוד וליראה, ואילו אתה תקבל את כל הכוח הדרוש לעמידה לעומתם.
(י) <b>וַיֹּאמֶר אֵלָי: בֶּן־אָדָם, אֶת־כָּל־דְּבָרַי אֲשֶׁר אֲדַבֵּר אֵלֶיךָ קַח בִּלְבָבְךָ וּבְאָזְנֶיךָ שְּׁמָע,</b> שים לב וקשב,
(יא) <b>וְלֵךְ בֹּא אֶל</b> בני <b>הַגּוֹלָה, אֶל־בְּנֵי עַמֶּךָ, וְדִבַּרְתָּ אֲלֵיהֶם, וְאָמַרְתָּ אֲלֵיהֶם</b>, שוב ושוב: <b>"כֹּה אָמַר ה' אֱלוֹהִים"</b> – <b>אִם־יִשְׁמְעוּ וְאִם־יֶחְדָּלוּ</b>, תפקידך לומר את דברי מתוך תקווה שישמעו, אבל שמיעתם איננה מסורה תחת אחריותך. גם אם הם יאמינו שאתה נביא, הם עיקשים מאוד.
(יב) <b>וַתִּשָּׂאֵנִי רוּחַ, וָאֶשְׁמַע אַחֲרַי קוֹל רַעַשׁ גָּדוֹל</b> שאומר: <b>"בָּרוּךְ כְּבוֹד־ה' מִמְּקוֹמוֹ".</b>
(יג) <b>וְקוֹל כַּנְפֵי הַחַיּוֹת מַשִּׁיקוֹת</b>, נוגעות ונוקשות <b>אִשָּׁה אֶל־אֲחוֹתָהּ,</b> כנף בכנף, <b>וְקוֹל הָאוֹפַנִּים לְעֻמָּתָם</b> במקביל לחיות, <b>ו</b>בסך הכול <b>קוֹל רַעַשׁ גָּדוֹל.</b> לא רק אני נישאתי ברוח והתרחקתי, על פי משק הכנפיים ותנועת האופנים נשמע שגם המרכבה זזה.
(יד) <b>וְרוּחַ נְשָׂאַתְנִי וַתִּקָּחֵנִי</b>, ולעומת המתיקות שחוויתי במהלך הנבואה – <b>וָאֵלֵךְ מַר בַּחֲמַת רוּחִי,</b> בהתרגשותי העזה, <b>וְיַד־ה' עָלַי חָזָקָה.</b> עכשיו כבר לא הלכתי ופעלתי מרצוני; הייתי מופעל.
(טו) <b>וָאָבוֹא אֶל</b> בני <b>הַגּוֹלָה,</b> אל <b>תֵּל אָבִיב, הַיּשְׁבִים אֶל־נְהַר־כְּבָר וָאֵשֵׁב</b> גם אני. <b>הֵמָּה יוֹשְׁבִים שָׁם, וָאֵשֵׁב שָׁם שִׁבְעַת יָמִים מַשְׁמִים</b>, נדהם ודומם <b>בְּתוֹכָם.</b> יחזקאל עדיין לא קיבל נבואה לאמרה. בינתיים הוא בהול ואחוז שיממון מכל מה שעבר.
(טז) <b>וַיְהִי מִקְצֵה שִׁבְעַת יָמִים</b> של שתיקה והמתנה <b>וַיְהִי דְבַר־ה' אֵלַי לֵאמֹר:</b>
(יז) <b>בֶּן־אָדָם, צֹפֶה</b>, חוזה <b>נְתַתִּיךָ לְבֵית יִשְׂרָאֵל</b> – <b>וְשָׁמַעְתָּ מִפִּי דָּבָר וְהִזְהַרְתָּ אוֹתָם מִמֶּנִּי,</b> מכוחי.
(יח) <b>בְּאָמְרִי לָרָשָׁע: "מוֹת תָּמוּת</b> ברשעך<b>", וְ</b>אתה, יחזקאל, הצופה מכוחי, אם <b>לֹא הִזְהַרְתּוֹ וְלֹא דִבַּרְתָּ לְהַזְהִיר רָשָׁע מִדַּרְכּוֹ הָרְשָׁעָה לְחַיֹּתוֹ</b>, כדי שיישאר בחיים – <b>הוּא רָשָׁע,</b> על כן <b>בַּעֲוֹנוֹ יָמוּת, וְדָמוֹ מִיָּדְךָ אֲבַקֵּשׁ.</b> האחריות למותו מוטלת עליך.
(יט) <b>וְאַתָּה כִּי</b>, אם <b>הִזְהַרְתָּ רָשָׁע, וְלֹא־שָׁב מֵרִשְׁעוֹ וּמִדַּרְכּוֹ הָרְשָׁעָה</b> – <b>הוּא בַּעֲוֹנוֹ יָמוּת, וְאַתָּה אֶת־נַפְשְׁךָ הִצַּלְתָּ.</b> האחריות המוטלת עליך, כצופה, להתריע, אבל אין אתה שולט בתוצאות.
(כ) <b>וּבְשׁוּב</b>, אם יתחרט <b>צַדִּיק מִצִּדְקוֹ וְעָשָׂה עָוֶל,</b> רעה, <b>וְנָתַתִּי מִכְשׁוֹל לְפָנָיו</b>, וייכשל בעוונו – <b>הוּא יָמוּת, כִּי לֹא הִזְהַרְתּוֹ</b> ולא שב – על כן <b>בְּחַטָּאתוֹ יָמוּת, וְלֹא תִזָּכַרְןָ צִדְקֹתָו אֲשֶׁר עָשָׂה,</b> כדי להצילו מן העונש. זהו הכלל הנאמר כמה פעמים בספר יחזקאל: מצבו של האדם בהווה הוא הקובע, ועליו מוטלת האחריות. עבָרו, זכויות אבותיו וגורמים סביבתיים יכולים להישקל בחשבונות מחשבונות שונים, אבל אינם פוטרים אותו מן האחריות על מעשיו, לטוב ולרע. אם הצדיק ירצה לחדול מצדקותו, הוא יורשע. וְאם לא הזהרת אותו, <b>דָמוֹ מִיָּדְךָ אֲבַקֵּשׁ.</b>
(כא) <b>וְאַתָּה כִּי הִזְהַרְתּוֹ</b> – את ה<b>צַדִּיק לְבִלְתִּי חֲטֹא,</b> וכ<b>צַדִּיק</b> הוא ציית לאזהרה <b>וְהוּא לֹא־חָטָא</b> – <b>חָיוֹ יִחְיֶה כִּי נִזְהָר, וְאַתָּה אֶת־נַפְשְׁךָ הִצַּלְתָּ.</b>
(כב) <b>וַתְּהִי עָלַי שָׁם</b> – בתל אביב <b>יַד־ה',</b> רוח נבואה, <b>וַיֹּאמֶר אֵלַי: קוּם צֵא</b> ממקום היישוב <b>אֶל־הַבִּקְעָה,</b> המרחב המישורי שבבבל, שהיא ארץ שטוחה מאוד, <b>וְשָׁם אֲדַבֵּר אוֹתָךְ,</b> אתך.
(כג) <b>וָאָקוּם וָאֵצֵא אֶל־הַבִּקְעָה, וְהִנֵּה־שָׁם כְּבוֹד־ה'</b> כבר <b>עֹמֵד, כַּכָּבוֹד אֲשֶׁר רָאִיתִי</b> במרכבה <b>עַל־נְהַר־כְּבָר. וָאֶפֹּל עַל־פָּנָי.</b>
(כד) <b>וַתָּבֹא־בִי רוּחַ וַתַּעֲמִדֵנִי עַל־רַגְלָי. וַיְדַבֵּר אֹתִי, וַיֹּאמֶר אֵלַי: בֹּא הִסָּגֵר בְּתוֹךְ בֵּיתֶךָ,</b>
(כה) <b>וְאַתָּה, בֶן־אָדָם, הִנֵּה</b> אתה כאילו <b>נָתְנוּ עָלֶיךָ עֲבוֹתִים,</b> חבלים עבים, <b>וַאֲסָרוּךָ בָּהֶם</b>. אתה נתון בסגר, ותנועתך משותקת, <b>וְלֹא תֵצֵא בְּתוֹכָם</b> – בתוך בני הגולה. מכאן ואילך אינך אדם חברתי.
(כו) <b>וּלְשׁוֹנְךָ אַדְבִּיק אֶל־חִכֶּךָ, וְנֶאֱלַמְתָּ וְלֹא־תִהְיֶה לָהֶם לְאִישׁ מוֹכִיחַ, כִּי בֵּית מְרִי הֵמָּה.</b>
(כז) <b>וּבְדַבְּרִי אוֹתְךָ אֶפְתַּח אֶת־פִּיךָ</b>. בהגיע הזמן תקבל ממני רשות או יכולת לדבר, <b>וְאָמַרְתָּ אֲלֵיהֶם</b> את דברי נבואתי כהווייתם: <b>"כֹּה אָמַר ה' אֱלוֹהִים".</b> ובפעם השלישית – <b>הַשֹּׁמֵעַ יִשְׁמָע, וְהֶחָדֵל יֶחְדָּל, כִּי בֵּית מְרִי הֵמָּה.</b>
<h2>פרק ד</h2>
(א) <b>וְאַתָּה, בֶן־אָדָם, קַח־לְךָ לְבֵנָה וְנָתַתָּה אוֹתָהּ לְפָנֶיךָ וְחַקּוֹתָ</b>, צייר <b>עָלֶיהָ עִיר, אֶת־יְרוּשָׁלִָם.</b>
(ב) <b>וְנָתַתָּה עָלֶיהָ מָצוֹר: וּבָנִיתָ עָלֶיהָ</b>, ליד העיר דמות <b>דָּיֵק,</b> מערכת מגדלים או מעין חומות שבחסותם ובאמצעותם צופים על העיר הנתונה במצור ויורים עליה, <b>וְשָׁפַכְתָּ עָלֶיהָ סֹלְלָה,</b> תל עפר מוגבה עד שפת חומת העיר, כדי לחדור לתוכה, <b>וְנָתַתָּה עָלֶיהָ מַחֲנוֹת, וְשִׂים־עָלֶיהָ כָּרִים</b>, אילי ברזל לניגוח החומה מ<b>סָבִיב.</b>
(ג) <b>וְאַתָּה,</b> לאחר שתעצב דגם של ירושלים הנתונה במצור, <b>קַח־לְךָ מַחֲבַת בַּרְזֶל</b> שטוחה <b>וְנָתַתָּה אוֹתָהּ</b> כ<b>קִיר בַּרְזֶל בֵּינְךָ וּבֵין הָעִיר וַהֲכִינֹתָה</b>, כַּוון <b>אֶת־פָּנֶיךָ אֵלֶיהָ, וְהָיְתָה</b> העיר <b>בַמָּצוֹר וְצַרְתָּ עָלֶיהָ. אוֹת הִיא</b> – העיר הנצורה ביד צבא והמוסתרת בקיר ברזל מהנביא הצר עליה, <b>לְבֵית יִשְׂרָאֵל.</b> המעשה מסמל את שהולך לקרות לירושלים, הניתוק הסביבתי על ידי אויב והסתר הפנים האלוקי ממנה.
(ד) <b>וְאַתָּה, שְׁכַב עַל־צִדְּךָ הַשְּׂמָאלִי, וְשַׂמְתָּ</b>, תישא <b>אֶת־עֲוֹן בֵּית־יִשְׂרָאֵל עָלָיו.</b> סבל הכובד על שמאלך יהיה לגביך כמשא עוונות בני ישראל. כ<b>מִסְפַּר הַיָּמִים אֲשֶׁר תִּשְׁכַּב עָלָיו תִּשָּׂא</b>, תסבול, ובכך תכפר במידת-מה <b>אֶת־עֲוֹנָם.</b>
(ה) <b>וַאֲנִי נָתַתִּי לְךָ אֶת־שְׁנֵי</b>, שנות <b>עֲוֹנָם לְמִסְפַּר יָמִים</b>, יום כנגד שנה: <b>שְׁלשׁ־מֵאוֹת וְתִשְׁעִים יוֹם, וְנָשָׂאתָ עֲוֹן בֵּית־יִשְׂרָאֵל.</b>
(ו) <b>וְכִלִּיתָ</b>, כשתסיים <b>אֶת</b> הימים ה<b>אֵלֶּה, וְשָׁכַבְתָּ עַל־צִדְּךָ הַיְמָנִי שֵׁנִית, ו</b>בכך <b>נָשָׂאתָ אֶת־עֲוֹן בֵּית־יְהוּדָה</b> – <b>אַרְבָּעִים יוֹם, יוֹם לַשָּׁנָה יוֹם לַשָּׁנָה נְתַתִּיו לָךְ.</b>
(ז) <b>ו</b>בכל התקופה הזו, למעלה משנה, שתשכב על צדך, <b>אֶל</b> תבנית <b>מְצוֹר יְרוּשָׁלִַם</b> שאתה עושה, <b>תָּכִין</b>, תכוון את <b>פָּנֶיךָ, וּזְרֹעֲךָ</b>, תהיה <b>חֲשׂוּפָה,</b> כמוכנה לפעולת גבורה, <b>וְנִבֵּאתָ</b> אז <b>עָלֶיהָ,</b> תאמר לה את נבואתך.
(ח) <b>וְהִנֵּה נָתַתִּי עָלֶיךָ</b>, כביכול, <b>עֲבוֹתִים, וְלֹא־תֵהָפֵךְ מִצִּדְּךָ אֶל־צִדֶּךָ עַד־כַּלּוֹתְךָ יְמֵי מְצוּרֶיךָ.</b> אתה תהיה כפוי וכפות בידי ללא יכולת תזוזה. יחזקאל נתון במצב קשה כאילו אזיקים סמויים כובלים אותו בתנוחה אחת, והוא פונה ומדבר אל עיר מדומה שבנה לעצמו.
(ט) <b>וְאַתָּה קַח־לְךָ</b> גרגרי <b>חִטִּין</b>, חטים <b>וּשְׂעֹרִים וּפוֹל וַעֲדָשִׁים וְדֹחַן וְכֻסְּמִים,</b> שאפשר לאכול מהם מכל מין בנפרד, <b>וְנָתַתָּה אוֹתָם בִּכְלִי אֶחָד. וְעָשִׂיתָ אוֹתָם לְךָ</b> קמח מהתערובת הזאת <b>לְלָחֶם</b> שבוודאי אינו ערב לחיך. זה יהיה מאכלך ב<b>מִסְפַּר הַיָּמִים אֲשֶׁר־אַתָּה שׁוֹכֵב עַל־צִדְּךָ, שְׁלשׁ־מֵאוֹת וְתִשְׁעִים יוֹם תֹּאכְלֶנּוּ.</b>
(י) <b>וּמַאֲכָלְךָ אֲשֶׁר תּאכְלֶנּוּ</b> – <b>בְּמִשְׁקוֹל,</b> במשקל <b>עֶשְׂרִים שֶׁקֶל</b>, שהם כמאתיים גרם <b>לַיּוֹם, מֵעֵת עַד־עֵת,</b> משעה מסוימת של יום זה עד לאותה השעה ביום שלמחרת <b>תֹּאכְלֶנּוּ.</b>
(יא) <b>וּמַיִם בִּמְשׂוּרָה,</b> כלי קטן למדידת נוזלים, <b>תִשְׁתֶּה, שִׁשִּׁית הַהִין,</b> כ-750 סמ"ק לפי המדידה המקובלת יותר, <b>מֵעֵת עַד־עֵת תִּשְׁתֶּה.</b>
(יב) <b>וְ</b>את הלחם שציוויתיך להכין, <b>עֻגַת שְׂעֹרִים</b>, רקיק העשוי שלא בהקפדה מדגן גס, <b>תֹּאכְלֶנָּה, וְהִיא בְּגֶלְלֵי צֵאַת הָאָדָם תְּעֻגֶנָה,</b> תיאפה. צואת אדם יבשה תשמש לך כחומר בערה באפייה שתיעשה <b>לְעֵינֵיהֶם</b> של בני אדם שיבואו אליך.
(יג) <b>וַיּׂאמֶר ה': כָּכָה יֹאכְלוּ בְנֵי־יִשְׂרָאֵל אֶת־לַחְמָם טָמֵא,</b> מאוס ודחוי, <b>בַּגּוֹיִם אֲשֶׁר אַדִּיחֵם שָׁם.</b> מה שאתה עושה מסמל את עם ישראל בגולה.
(יד) <b>וָאֹמַר: אֲהָהּ, ה' אֱלוֹהִים, הִנֵּה נַפְשִׁי לֹא מְטֻמָּאָה, וּנְבֵלָה וּטְרֵפָה לֹא־אָכַלְתִּי מִנְּעוּרַי וְעַד־עַתָּה, וְלֹא־בָא בְּפִי בְּשַׂר פִּגּוּל</b>, משוקץ. רבונו של עולם, כל חיי אכלתי רק דברים טהורים ונקיים. איך אוכל לאכול את הדברים האלה שאתה אומר לי?!
(טו) <b>וַיֹּאמֶר אֵלַי: רְאֵה</b>, אקל עליך – <b>נָתַתִּי לְךָ אֶת־צְפִיעֵי</b>, גללי <b>הַבָּקָר תַּחַת גֶּלְלֵי הָאָדָם,</b> המסריחים הרבה יותר, <b>וְעָשִׂיתָ אֶת־לַחְמְךָ עֲלֵיהֶם.</b> את האש תסיק בגללים, שיש המשתמשים בהם להסקה.
(טז) וכאן באה נבואת העתיד: <b>וַיֹּאמֶר אֵלַי: בֶּן־אָדָם, הִנְנִי שֹׁבֵר מַטֵּה</b>, משען <b>לֶחֶם בִּירוּשָׁלִַם, וְאָכְלוּ־לֶחֶם בְּמִשְׁקָל</b>, מתוך צמצום ומחסור, <b>וּבִדְאָגָה, וּמַיִם</b> בצמצום, מדודים <b>בִּמְשׂוּרָה</b>, כלי למדידת נפח נוזלים ומוצקים, <b>וּבְשִׁמָּמוֹן</b>, בדכדוך נפש <b>יִשְׁתּוּ,</b>
(יז) <b>לְמַעַן</b>, מתוך ש<b>יַחְסְרוּ לֶחֶם וָמָיִם, וְנָשַׁמּוּ</b>, ייבהלו, יוכו בתדהמה <b>אִישׁ וְאָחִיו, וְנָמַקּוּ</b>, יאבדו <b>בַּעֲוֹנָם.</b> כל מה שתעשה בתקופה הקרובה יסמל הן את כובד העוונות המצטברים הן את פורענותה של ירושלים. הרעב והמחסור שיפקדו אותה יהיו כה ממושכים עד ששאריות האוכל יוכנו וייאכלו בצורה הגולמית והגסה ביותר.
<h2>פרק ה</h2>
(א) <b>וְאַתָּה, בֶן־אָדָם, קַח־לְךָ חֶרֶב חַדָּה,</b> לא חרב ממש אלא <b>תַּעַר הַגַּלָּבִים</b>, סכין של ספָּרים <b>תִּקָּחֶנָּה לָּךְ, וְהַעֲבַרְתָּ</b> אותו <b>עַל־רֹאשְׁךָ וְעַל־זְקָנֶךָ</b> וגלחם, <b>וְלָקַחְתָּ לְךָ מֹאזְנֵי מִשְׁקָל וְחִלַּקְתָּם</b>, חַלק את השערות הנגזזות –
(ב) <b>שְׁלִשִׁית</b>, שליש מהשער <b>בָּאוּר</b>, באש <b>תַּבְעִיר בְּתוֹךְ הָעִיר</b> הסמלית שחקקת בלבנה, <b>כִּמְלֹאת</b>, בהשלמת <b>יְמֵי הַמָּצוֹר</b> שאתה 'צר' על העיר, <b>וְלָקַחְתָּ אֶת־הַשְּׁלִשִׁית</b>, ואותה <b>תַּכֶּה בַחֶרֶב סְבִיבוֹתֶיהָ</b>, מסביב לעיר, <b>וְהַשְּׁלִשִׁית תִּזְרֶה</b>, והשליש הנותר תעיף <b>לָרוּחַ, וְחֶרֶב אָרִיק</b>, אשלוף מנדנה <b>אַחֲרֵיהֶם,</b> אחרי השערות הזרויות.
(ג) <b>וְלָקַחְתָּ מִשָּׁם מְעַט בְּמִסְפָּר</b>, שערות ספורות <b>וְצַרְתָּ</b>, קשׁוֹר <b>אוֹתָם בִּכְנָפֶיךָ,</b> בקצה בגדך.
(ד) <b>וּמֵהֶם</b> – מהשליש האחרון <b>עוֹד תִּקָּח וְהִשְׁלַכְתָּ אוֹתָם אֶל־תּוֹךְ הָאֵשׁ וְשָׂרַפְתָּ אֹתָם בָּאֵשׁ. מִמֶּנּוּ</b>, ממעשה זה, או: מהחלק הזה שתקח ותשליך לאש <b>תֵצֵא־אֵשׁ</b> ותתפשט <b>אֶל־כָּל־בֵּית יִשְׂרָאֵל.</b> כך יקרה ליהודים: חלקם ימותו בעיר באש, חלקם יברחו ויוכו בחרב, ואחרים יתפזרו בעולם וגם מהם ייספו בגלויות השונות.
(ה) <b>כֹּה אָמַר ה' אֱלוֹהִים: זֹאת יְרוּשָׁלִַם</b> ש<b>בְּתוֹךְ הַגּוֹיִם שַׂמְתִּיהָ, ו</b>שמ<b>סְבִיבוֹתֶיהָ אֲרָצוֹת</b> –
(ו) <b>וַתֶּמֶר</b>, החליפה <b>אֶת־מִשְׁפָּטַי לְרִשְׁעָה</b>, להרשיע יותר <b>מִן־הַגּוֹיִם, וְאֶת־חֻקּוֹתַי</b> המרתה יותר <b>מִן־הָאֲרָצוֹת אֲשֶׁר סְבִיבוֹתֶיהָ,</b> ירושלים אימצה מהעמים שסביבה את הדברים הגרועים שאפשר ללמוד, <b>כִּי בְמִשְׁפָּטַי מָאָסוּ, וְחֻקּוֹתַי לֹא־הָלְכוּ בָהֶם.</b>
(ז) <b>לָכֵן כֹּה־אָמַר ה' אֱלוֹהִים: יַעַן הֲמָנְכֶם,</b> כיוון שהרביתם להרשיע, או: עקב היותכם המון נבדל לעצמו. או: עקב הייתם המוניים, פרועים ומלאי מהומות יותר <b>מִן־הַגּוֹיִם אֲשֶׁר סְבִיבוֹתֵיכֶם, בְּחֻקּוֹתַי לֹא הֲלַכְתֶּם, וְאֶת־מִשְׁפָּטַי לֹא עֲשִׂיתֶם ו</b>גם <b>כְמִשְׁפְּטֵי הַגּוֹיִם</b> המתוקנים ההגיוניים <b>אֲשֶׁר סְבִיבוֹתֵיכֶם לֹא עֲשִׂיתֶם,</b> אלא עשיתם רק רע,
(ח) <b>לָכֵן כֹּה אָמַר ה' אֱלוֹהִים: הִנְנִי עָלַיִךְ גַּם־אָנִי, וְעָשִׂיתִי בְתוֹכֵךְ מִשְׁפָּטִים</b>, שפטים, תוכחות ועונשים <b>לְעֵינֵי הַגּוֹיִם.</b>
(ט) <b>וְעָשִׂיתִי בָךְ אֵת אֲשֶׁר לֹא־עָשִׂיתִי וְאֵת אֲשֶׁר־לֹא־אֶעֱשֶׂה כָמֹהוּ עוֹד</b>, עונשך יהיה גרוע יותר מזה של עמים אחרים, <b>יַעַן כָּל־תּוֹעֲבֹתָיִךְ.</b>
(י) <b>לָכֵן</b> מרוב רעב <b>אָבוֹת יֹאכְלוּ בָנִים בְּתוֹכֵךְ, וּבָנִים יֹאכְלוּ אֲבוֹתָם,</b> אנשים יאכלו גוויות קרוביהם המתים, <b>וְעָשִׂיתִי בָךְ שְׁפָטִים, וְזֵרִיתִי אֶת־כָּל־שְׁאֵרִיתֵךְ לְכָל־רוּחַ.</b>
(יא) <b>לָכֵן חַי־אָנִי, נְאֻם ה' אֱלוֹהִים, אִם־לֹא</b>, בשבועה, כך יהיה: <b>יַעַן אֶת־מִקְדָּשִׁי טִמֵּאת בְּכָל־שִׁקּוּצַיִךְ וּבְכָל־תּוֹעֲבֹתָיִךְ, וְגַם</b>, גם <b>אֲנִי אֶגְרַע וְלֹא־תָחוֹס</b>, תרחם <b>עֵינִי, וְגַם־אֲנִי לֹא אֶחְמוֹל.</b>
(יב) <b>שְׁלִשִׁתֵיךְ בַּדֶּבֶר יָמוּתוּ וּבָרָעָב יִכְלוּ בְתוֹכֵךְ,</b> היא בערת האש שבעיר המוזכרת לעיל, <b>וְהַשְּׁלִשִׁית בַּחֶרֶב יִפְּלוּ סְבִיבוֹתָיִךְ, וְהַשְּׁלִישִׁית לְכָל־רוּחַ אֱזָרֶה, וְחֶרֶב אָרִיק אַחֲרֵיהֶם.</b>
(יג) <b>וְכָלָה אַפִּי,</b> כעסי, <b>וַהֲנִחֹתִי</b>, אשכך את <b>חֲמָתִי</b>, כעסי <b>בָּם, וְהִנֶּחָמְתִּי</b> התנחמתי, <b>וְיָדְעוּ</b> אז <b>כִּי־אֲנִי ה' דִּבַּרְתִּי בְּקִנְאָתִי, בְּכַלּוֹתִי חֲמָתִי בָּם.</b> עד שיבוא אותו זמן, יבואו עליכם רעות רבות:
(יד) <b>וְאֶתְּנֵךְ לְחָרְבָּה</b>, לחורבן <b>וּלְחֶרְפָּה בַּגּוֹיִם אֲשֶׁר סְבִיבוֹתָיִךְ</b>, ירושלים תהיה שוממה ומבוישת <b>לְעֵינֵי כָּל־עוֹבֵר.</b>
(טו) <b>וְהָיְתָה</b> העיר דגם <b>חֶרְפָּה וּגְדוּפָה,</b> כשירצו לקלל מקום, יאמרו: "גורלכם יהיה כגורל ירושלים". וכן תהיה העיר ללקח <b>מוּסָר וּמְשַׁמָּה</b>, השתוממות <b>לַגּוֹיִם אֲשֶׁר סְבִיבוֹתָיִךְ בַּעֲשׂוֹתִי בָךְ שְׁפָטִים בְּאַף וּבְחֵמָה וּבְתֹכְחוֹת חֵמָה. אֲנִי ה' דִּבַּרְתִּי.</b>
(טז) <b>בְּשַׁלְּחִי אֶת־חִצֵּי הָרָעָב הָרָעִים בָּהֶם</b> – בגויים המקיפים אותך, <b>אֲשֶׁר הָיוּ</b> החצים <b>לְמַשְׁחִית, אֲשֶׁר־אֲשַׁלַּח אוֹתָם</b> גם בכם <b>לְשַׁחֶתְכֶם, וְרָעָב אֹסֵף עֲלֵיכֶם</b>, יותר מן הגויים – <b>וְשָׁבַרְתִּי לָכֶם מַטֵּה־לָחֶם.</b>
(יז) <b>וְשִׁלַּחְתִּי עֲלֵיכֶם רָעָב וְחַיָּה רָעָה וְשִׁכְּלֻךְ,</b> ישמידו אתכם, <b>וְדֶבֶר וָדָם יַעֲבָר־בָּךְ, וְחֶרֶב אָבִיא עָלַיִךְ. אֲנִי ה' דִּבַּרְתִּי.</b>
<h2>פרק ו</h2>
(א) נבואת זעם נוספת על ארץ ישראל ויושביה החוטאים<b>: וַיְהִי דְבַר־ה' אֵלַי לֵאמֹר׃</b>
(ב) <b>בֶּן־אָדָם, שִׂים פָּנֶיךָ</b>, פנה בדיבורך <b>אֶל־הָרֵי יִשְׂרָאֵל,</b> כנקודות ציון שייצגו את הארץ כולה, <b>וְהִנָּבֵא אֲלֵיהֶם</b>, ובעיקר על מה שמסביבם,
(ג) <b>וְאָמַרְתָּ: הָרֵי יִשְׂרָאֵל, שִׁמְעוּ דְּבַר־ה' אֱלוֹהִים: כֹּה־אָמַר ה' אֱלוֹהִים לֶהָרִים וְלַגְּבָעוֹת, לָאֲפִיקִים וְלַגֵּאָיוֹת,</b> לנחלים ולעמקים: <b>הִנְנִי אֲנִי</b>. כפילות המלים מורה על נכונות ונחרצות. <b>מֵבִיא עֲלֵיכֶם חֶרֶב</b> מלחמה, <b>וְאִבַּדְתִּי</b> בה את <b>בָּמוֹתֵיכֶם,</b> מבנים גבוהים שהוקמו לפולחן.
(ד) <b>וְנָשַׁמּוּ</b>, יחרבו <b>מִזְבְּחוֹתֵיכֶם, וְנִשְׁבְּרוּ חַמָּנֵיכֶם,</b> סמלי שמש שנעשו לעבודה זרה. <b>וְהִפַּלְתִּי חַלְלֵיכֶם לִפְנֵי גִּלּוּלֵיכֶם,</b> כינוי מבזה לעבודה זרה.
(ה) <b>וְנָתַתִּי אֶת־פִּגְרֵי בְּנֵי יִשְׂרָאֵל לִפְנֵי גִּלּוּלֵיהֶם, וְזֵרִיתִי</b>, אפזר <b>אֶת־עַצְמוֹתֵיכֶם סְבִיבוֹת מִזְבְּחוֹתֵיכֶם</b> השוממים.
(ו) <b>בְּכֹל</b> מקומות <b>מוֹשְׁבוֹתֵיכֶם הֶעָרִים תֶּחֱרַבְנָה, וְהַבָּמוֹת תִּישָׁמְנָה, לְמַעַן יֶחֶרְבוּ וְיֶאְשְׁמוּ</b>, יהיו שוממים <b>מִזְבְּחוֹתֵיכֶם. וְנִשְׁבְּרוּ וְנִשְׁבְּתוּ</b>, יחדלו מלהתקיים <b>גִּלּוּלֵיכֶם, וְנִגְדְּעוּ חַמָּנֵיכֶם, וְנִמְחוּ מַעֲשֵׂיכֶם.</b>
(ז) <b>וְנָפַל חָלָל</b>, הרוגים <b>בְּתוֹכְכֶם, וִידַעְתֶּם כִּי־אֲנִי ה'.</b>
(ח) <b>וְהוֹתַרְתִּי, בִּהְיוֹת לָכֶם</b> כל זאת, <b>פְּלִיטֵי חֶרֶב בַּגּוֹיִם בְּהִזָּרוֹתֵיכֶם</b>, כשתהיו פזורים <b>בָּאֲרָצוֹת.</b>
(ט) בסופו של דבר פליטי הגלות יבינו את פשר החורבן. <b>וְזָכְרוּ פְלִיטֵיכֶם אוֹתִי בַּגּוֹיִם אֲשֶׁר נִשְׁבּוּ־שָׁם אֲשֶׁר נִשְׁבַּרְתִּי אֶת</b>, גרמתי שיישבר. או: נשברתי ונעצבתי, כביכול, עם <b>לִבָּם הַזּוֹנֶה אֲשֶׁר־סָר מֵעָלַי וְאֵת עֵינֵיהֶם הַזֹּנוֹת אַחֲרֵי גִּלּוּלֵיהֶם, וְנָקֹטּוּ בִּפְנֵיהֶם</b> הם ימאסו בעצמם, יתביישו ויתחרטו <b>אֶל־הָרָעוֹת אֲשֶׁר עָשׂוּ לְכֹל תּוֹעֲבֹתֵיהֶם.</b>
(י) <b>וְיָדְעוּ כִּי־אֲנִי ה', לֹא אֶל־חִנָּם דִּבַּרְתִּי לַעֲשׂוֹת לָהֶם הָרָעָה הַזֹּאת.</b> הגלות אינה רק עונש על המעשים הרעים שנעשו בעבר, יש בה גם היבט של תיקון חיובי וחינוכי שיבוא אם העם יהיה מודע לכך שסבלו ונדודיו באו בעקבות העבודה הזרה שלו.
(יא) כאן באה נבואת המשך: <b>כֹּה־אָמַר ה' אֱלוֹהִים הַכֵּה בְכַפְּךָ וּרְקַע בְּרַגְלְךָ</b>, אלו הן מחוות גוף לא פורמליות המבטאות התרגשות לשמע ידיעות רעות. <b>וֶאֱמָר־אָח</b>, אוי <b>אֶל כָּל־תּוֹעֲבוֹת רָעוֹת בֵּית יִשְׂרָאֵל, אֲשֶׁר</b> בגלל תועבותיהם <b>בַּחֶרֶב, בָּרָעָב וּבַדֶּבֶר יִפֹּלוּ.</b>
(יב) <b>הָרָחוֹק</b> ממרכזי הערים ומזירת הקרב <b>בַּדֶּבֶר יָמוּת, וְהַקָּרוֹב</b> אל המלחמה <b>בַּחֶרֶב יִפּוֹל, וְהַנִּשְׁאָר</b> מהחרב ומהדבר <b>וְהַנָּצוּר</b> בתוך הערים <b>בָּרָעָב יָמוּת, וְכִלֵּיתִי חֲמָתִי בָּם</b> בעונשים השונים.
(יג) <b>וִידַעְתֶּם כִּי־אֲנִי ה', בִּהְיוֹת חַלְלֵיהֶם</b> מושלכים <b>בְּתוֹךְ</b> מתחמי <b>גִּלּוּלֵיהֶם</b> ב<b>סְבִיבוֹת מִזְבְּחוֹתֵיהֶם, אֶל כָּל־גִּבְעָה רָמָה, בְּכֹל רָאשֵׁי הֶהָרִים וְתַחַת כָּל־עֵץ רַעֲנָן וְתַחַת כָּל</b> עץ <b>אֵלָה עֲבֻתָּה</b>, מסובכת בענפיה, שלא קצצו אותה מפני שהייתה סוג של פולחן. כל המקומות הללו הם <b>מְקוֹם אֲשֶׁר נָתְנוּ־שָׁם רֵיחַ נִיחֹחַ לְכֹל גִּלּוּלֵיהֶם.</b>
(יד) <b>וְנָטִיתִי אֶת־יָדִי עֲלֵיהֶם וְנָתַתִּי אֶת־הָאָרֶץ שְׁמָמָה וּמְשַׁמָּה</b>, שיממון כפול, אינה מיושבת וגם הרוסה <b>מִמִּדְבַּר דִּבְלָתָה</b>, אולי זהו כינוי לגבול דרומי במדבר יהודה, או: מהמדבר שבדרום עד 'רבלה' שבגבול הצפון. <b>בְּכֹל מוֹשְׁבוֹתֵיהֶם. וְיָדְעוּ כִּי־אֲנִי ה'.</b>
<h2>פרק ז</h2>
(א) <b>וַיְהִי דְבַר ה' אֵלַי לֵאמֹר:</b>
(ב) <b>וְאַתָּה, בֶן־אָדָם, כֹּה־אָמַר ה' אֱלוֹהִים: לְאַדְמַת יִשְׂרָאֵל</b> – <b>קֵץ,</b> כיליון. <b>בָּא הַקֵּץ עַל־אַרְבַּע כַּנְפוֹת הָאָרֶץ.</b> על כל המקום הזה.
(ג) <b>עַתָּה</b> מגיע <b>הַקֵּץ עָלַיִךְ, וְשִׁלַּחְתִּי אַפִּי בָּךְ, וּשְׁפַטְתִּיךְ כִּדְרָכָיִךְ,</b> כפי התנהגותך, כלומר כראוי למעשיהם של בנייך היושבים עלייך, <b>וְנָתַתִּי עָלַיִךְ אֵת</b> גמול <b>כָּל־תּוֹעֲבֹתָיִךְ.</b> בקרוב תיחרב ירושלים ויקיץ הקץ על השלטון היהודי בכל הארץ.
(ד) <b>וְלֹא־תָחוֹס עֵינִי עָלַיִךְ וְלֹא אֶחְמוֹל, כִּי</b> פירעון <b>דְרָכַיִךְ עָלַיִךְ אֶתֵּן, וְתוֹעֲבוֹתַיִךְ בְּתוֹכֵךְ תִּהְיֶיןָ.</b> הפורענות לא תיתפס כחיצונית ומקרית, אלא כתוצאה ישירה והתגלמות מעשיכם. <b>וִידַעְתֶּם כִּי־אֲנִי ה'.</b>
(ה) <b>כֹּה אָמַר ה' אֱלוֹהִים: רָעָה אַחַת</b>, מיוחדת, <b>רָעָה הִנֵּה בָאָה</b> –
(ו) <b>קֵץ בָּא, בָּא הַקֵּץ, הֵקִיץ</b>, התעורר לבוא <b>אֵלָיִךְ.</b> חיי האומה הישראלית על אדמתה עומדים להסתיים. <b>הִנֵּה בָּאָה</b> הרעה.
(ז) <b>בָּאָה הַצְּפִירָה</b>, השעה היעודה, שחר יום הרעה, או: כיתור האויב <b>אֵלֶיךָ, יוֹשֵׁב הָאָרֶץ, בָּא הָעֵת, קָרוֹב הַיּוֹם, מְהוּמָה</b> ממשית של שפך דם <b>וְלֹא־הֵד הָרִים,</b> שאין בו אלא קול עמום ומרוחק.
(ח) <b>עַתָּה מִקָּרוֹב אֶשְׁפּוֹךְ חֲמָתִי עָלַיִךְ, וְכִלֵּיתִי אַפִּי בָּךְ, וּשְׁפַטְתִּיךְ כִּדְרָכָיִךְ, וְנָתַתִּי עָלַיִךְ אֵת כָּל־תּוֹעֲבוֹתָיִךְ.</b> יחזקאל חוזר ומדגיש שאין זה עונש שרירותי ומנותק מחיי העם, אלא שיקוף של מעשיו הרעים.
(ט) <b>וְלֹא־תָחוֹס עֵינִי וְלֹא אֶחְמוֹל, כִּדְרָכַיִךְ עָלַיִךְ אֶתֵּן, וְתוֹעֲבוֹתַיִךְ בְּתוֹכֵךְ תִּהְיֶיןָ,</b> אייסר אתכם לפי מידת שחיתותכם, <b>וִידַעְתֶּם</b>, אתם תבינו <b>כִּי אֲנִי ה' מַכֶּה.</b>
(י) <b>הִנֵּה הַיּוֹם, הִנֵּה בָאָה יָצְאָה הַצְּפִרָה,</b> שעת הכושר, הבוקר או הכיתור, <b>צָץ</b>, הוציא ציץ, פרח <b>הַמַּטֶּה</b> הבא להכות אתכם, <b>פָּרַח הַזָּדוֹן</b>, הרוע. האויב כבר עומד להופיע.
(יא) <b>הֶחָמָס</b> עיוות הצדק והמוסר שבידכם <b>קָם לְמַטֵּה־רֶשַׁע</b> להכות את החוטאים, <b>לֹא</b> יישאר <b>מֵהֶם</b> דבר, <b>וְלֹא מֵהֲמוֹנָם וְלֹא מֵהֱמֵהֶם,</b> כנראה צירוף של 'מהם' ו'הם' הרומז על צאצאיהם או על המייתו של ההמון. כלומר, כולם ייכחדו ויידומו, <b>וְלֹא־נֹהַּ בָּהֶם</b>, אין מי שינהה ויתאבל אחריהם. או: אין בהם מנוחה ורגיעה.
(יב) <b>בָּא הָעֵת, הִגִּיעַ הַיּוֹם</b> שבו הכול נגמר. <b>הַקּוֹנֶה אַל־יִשְׂמָח</b> במה שרכש, <b>וְהַמּוֹכֵר</b>, שנאלץ למכור, <b>אַל־יִתְאַבָּל</b> על רכושו שנמכר. ביום הדין הקרב הכול ילך לאבדון, וכבר לא תהיה כל משמעות למקח וממכר, <b>כִּי חָרוֹן</b>, רוגז גדול בא <b>אֶל־כָּל־הֲמוֹנָהּ</b> של העיר.
(יג) <b>כִּי הַמּוֹכֵר</b> – <b>אֶל־הַמִּמְכָּר לֹא יָשׁוּב, וְ</b>לא <b>עוֹד בַּחַיִּים חַיָּתָם,</b> גם אלו שיישארו בחיים לא ישובו לארצם, <b>כִּי־חָזוֹן</b> הגלות <b>אֶל־כָּל־הֲמוֹנָהּ לֹא יָשׁוּב</b>, יתהפך, <b>וְאִישׁ בַּעֲוֹנוֹ חַיָּתוֹ לֹא־יִתְחַזָּקוּ.</b> נפש החוטא לא תחזיק מעמד. הוא לא ישרוד בגלות.
(יד) תיאור הפורענות המתקרבת: לקראת בוא האויב <b>תָּקְעוּ בַתָּקוֹעַ,</b> בכלי המזעיק את העם למלחמה, כמו שופר או חצוצרה. <b>וְהָכִין</b>, והֵכינו <b>הַכֹּל</b> לקראת המלחמה <b>וְ</b>עם זאת <b>אֵין הֹלֵךְ לַמִּלְחָמָה</b> מפני האימה והיאוש, <b>כִּי חֲרוֹנִי</b>, זעמי מופנה <b>אֶל־כָּל־הֲמוֹנָהּ</b> של העיר. כלומר, אין תועלת בהתכוננות למלחמה ובהליכה אליה. זעמי הגדול יגרום ללוחמים תבוסה קשה.
(טו) <b>הַחֶרֶב בַּחוּץ,</b> מחוץ לעיר, <b>וְהַדֶּבֶר וְהָרָעָב מִבָּיִת,</b> בתוכה. <b>אֲשֶׁר</b>, מי שיימצא <b>בַּשָּׂדֶה</b> – <b>בַּחֶרֶב יָמוּת, וַאֲשֶׁר בָּעִיר</b> – <b>רָעָב וָדֶבֶר יֹאכְלֶנּוּ.</b>
(טז) <b>וּפָלְטוּ פְּלִיטֵיהֶם,</b> שיימלטו מהחרב ומשאר המכות, <b>וְהָיוּ אֶל</b>, על <b>הֶהָרִים כְּיוֹנֵי הַגֵּאָיוֹת</b> המוברחות מקניהן אל מקומות נידחים בהרים, ש<b>כֻּלָּם הֹמוֹת,</b> משמיעות רעש מבוהל, כך כל <b>אִישׁ</b> יהמה <b>בַּעֲוֹנוֹ.</b>
(יז) <b>כָּל־הַיָּדַיִם תִּרְפֶּינָה,</b> ייחלשו, <b>וְכָל־בִּרְכַּיִם תֵּלַכְנָה מָּיִם,</b> יאחז בהן פיק ברכיים. הנתקפים בפחד פתאומי, לעתים מי רגליהם ניגרים על ברכיהם.
(יח) <b>וְחָגְרוּ שַׂקִּים</b> לאבל, <b>וְכִסְּתָה אוֹתָם פַּלָּצוּת,</b> אימה, <b>וְאֶל כָּל־פָּנִים</b> תכסה <b>בּוּשָׁה, וּבְכָל־רָאשֵׁיהֶם קָרְחָה.</b> הם ימרטו שערות ראשם מצער ויגון.
(יט) <b>כַּסְפָּם בַּחוּצוֹת יַשְׁלִיכוּ, וּזְהָבָם לְנִדָּה</b>, לדבר מאוס ומורחק <b>יִהְיֶה,</b> שהרי <b>כַּסְפָּם וּזְהָבָם לֹא־יוּכַל לְהַצִּילָם בְּיוֹם עֶבְרַת</b>, זעם <b>ה',</b> את <b>נַפְשָׁם לֹא יְשַׂבֵּעוּ, וּמֵעֵיהֶם לֹא יְמַלֵּאוּ.</b> רכושם יהיה דחוי שהרי הוא לא ישביעם, ואף לא יועיל כנגד האויב. יתרה מזו – <b>כִּי־מִכְשׁוֹל עֲוֹנָם הָיָה,</b> והוא שהביאם לדרכם, שאין לה מוצא.
(כ) החורבן לא יעצור באדמה, ביבולים ובגופות. הוא יגיע גם אל המקדש ואל רוח העם –<b>וּצְבִי עֶדְיוֹ</b>, קישוטו הנאה של ישראל, בית המקדש, ש<b>לְגָאוֹן שָׂמָהוּ</b>, הוא מקור גאוותם של ישראל, <b>וְ</b>אילו הם את <b>צַלְמֵי תוֹעֲבֹתָם</b> ו<b>שִׁקּוּצֵיהֶם עָשׂוּ בוֹ.</b> הם טימאו את יופיו בצלמי האלילים שהציבו בו. <b>עַל־כֵּן נְתַתִּיו לָהֶם לְנִדָּה,</b> לדבר מורחק ודחוי.
(כא) <b>וּנְתַתִּיו</b> – את בית המקדש <b>בְּיַד־הַזָּרִים לָבַז, וּלְרִשְׁעֵי הָאָרֶץ לְשָׁלָל, וְחִלְּלוּהֻ.</b> שָׁלָל, וְחִלְּלוּהֻ.
(כב) <b>וַהֲסִבֹּתִי פָנַי מֵהֶם, וְחִלְּלוּ אֶת־צְפוּנִי,</b> מטמוני, מקדשי, <b>וּבָאוּ־בָהּ</b> <b>פָּרִיצִים</b>, פורקי עול, אכזרים <b>וְחִלְּלוּהָ.</b>
(כג) <b>עֲשֵׂה הָרַתּוֹק,</b> הכינו את השרשרות לחייבים בדינם, <b>כִּי הָאָרֶץ מָלְאָה מִשְׁפַּט דָּמִים,</b> משפט עונש מוות, <b>וְהָעִיר מָלְאָה חָמָס.</b>
(כד) <b>וְהֵבֵאתִי רָעֵי גוֹיִם,</b> את הרעים שבגויים, <b>וְיָרְשׁוּ אֶת־בָּתֵּיהֶם, וְהִשְׁבַּתִּי גְּאוֹן עַזִּים,</b> את כבודם או התרברבותם של העזים שבבני ישראל, <b>וְנִחֲלוּ מְקַדְשֵׁיהֶם,</b> מקדשיהם יחוללו.
(כה) <b>קְפָדָה־בָא,</b> כריתה באה, <b>וּבִקְשׁוּ שָׁלוֹם</b> – <b>וָאָיִן.</b>
(כו) <b>הֹוָה עַל־הֹוָה תָּבוֹא,</b> אסון ירדוף אסון, <b>וּשְׁמֻעָה</b> רעה <b>אֶל־שְׁמוּעָה</b> אחרת <b>תִּהְיֶה, וּבִקְשׁוּ חָזוֹן מִנָּבִיא, וְתוֹרָה תֹּאבַד</b> אפילו <b>מִכֹּהֵן</b>. הכהנים היו בדרך כלל אנשי התורה וההוראה. <b>וְעֵצָה</b>, היכולת לייעץ תאבד <b>מ</b>ה<b>זְּקֵנִים.</b>
(כז) <b>הַמֶּלֶךְ יִתְאַבָּל, וְנָשִׂיא יִלְבַּשׁ שְׁמָמָה,</b> תדהמה וחוסר אונים, <b>וִידֵי עַם־הָאָרֶץ תִּבָּהַלְנָה</b> כי <b>מִדַּרְכָּם</b>, בהתאם למנהגיהם המסואבים <b>אֶעֱשֶׂה אֹתָם,</b> אנהג אִתם, <b>וּבְמִשְׁפְּטֵיהֶם אֶשְׁפְּטֵם, וְיָדְעוּ כִּי־אֲנִי ה'.</b>
<h2>פרק ח</h2>
(א) <b>וַיְהִי בַּשָּׁנָה הַשִּׁשִּׁית</b> לגלות יהויכין <b>בַּשִּׁשִּׁי</b>, בחודש אלול <b>בַּחֲמִשָּׁה לַחֹדֶשׁ אֲנִי יוֹשֵׁב בְּבֵיתִי, וְזִקְנֵי יְהוּדָה</b> שגלו עם יהויכין <b>יוֹשְׁבִים לְפָנָי.</b> מכאן עולה שיחזקאל היה גדול הדור, ועל אף הזרות של מעשיו, המשיכו לעלות אליו. <b>וַתִּפֹּל עָלַי שָׁם יַד ה' אֱלוֹהִים.</b> תקפה אותי רוח נבואה בעודי יושב בבית בחברת בני אדם.
(ב) <b>וָאֶרְאֶה וְהִנֵּה דְמוּת כְּמַרְאֵה־אֵשׁ</b> – <b>מִמַּרְאֵה מָתְנָיו וּלְמַטָּה אֵשׁ, וּמִמָּתְנָיו וּלְמַעְלָה כְּמַרְאֵה־זֹהַר כְּעֵין הַחַשְׁמַלָה.</b> כאמור, אין אנו יודעים מהו 'החשמל' או 'החשמלה'. אפשר שזהו צבע מסוים, כפי שהובן בחלק מהתרגומים העתיקים, או תופעה אחרת.
(ג) <b>וַיִּשְׁלַח</b> מן הסתם בעל הדמות <b>תַּבְנִית</b>, צורת <b>יָד, וַיִּקָּחֵנִי בְּצִיצִת</b>, בקווצת שֵער <b>רֹאשִׁי</b>. יחזקאל היה מגודל שער, בין שהיה נזיר ובין שלא. <b>וַתִּשָּׂא אֹתִי רוּחַ בֵּין־הָאָרֶץ וּבֵין הַשָּׁמַיִם, וַתָּבֵא אֹתִי יְרוּשָׁלַמָה בְּמַרְאוֹת אֱלֹהִים,</b> יחזקאל אינו מספר שהגיע לירושלים בגופו, אלא במראות שה' הראה לו. צורת יד אחזה בו, והרוח נשאה אותו למקדש שבירושלים, <b>אֶל</b>, ליד <b>פֶּתַח שַׁעַר</b> החצר <b>הַפְּנִימִית הַפּוֹנֶה צָפוֹנָה, אֲשֶׁר־שָׁם מוֹשַׁב סֵמֶל הַקִּנְאָה</b>, פסל אלילי או דבר דומה <b>הַמַּקְנֶה,</b> המרגיז.
(ד) <b>וְהִנֵּה־שָׁם</b> – בחצר הפנימית ראיתי את <b>כְּבוֹד אֱלֹהֵי יִשְׂרָאֵל, כַּמַּרְאֶה אֲשֶׁר רָאִיתִי בַּבִּקְעָה.</b> זהו אותו מראה שראה בהיותו על נהר כבר, שבו נגלה אליו ה' נישא במעין מרכבה. אותו מראה חוזר אל יחזקאל מפעם לפעם.
(ה) <b>וַיֹּאמֶר אֵלַי: בֶּן־אָדָם, שָׂא־נָא עֵינֶיךָ דֶּרֶךְ צָפוֹנָה,</b> לכיוון צפון. <b>וָאֶשָּׂא עֵינַי דֶּרֶךְ צָפוֹנָה, וְהִנֵּה מִצָּפוֹן לְשַׁעַר הַמִּזְבֵּחַ</b> יושב <b>סֵמֶל הַקִּנְאָה הַזֶּה, בַּבִּאָה,</b> בכניסה.
(ו) <b>וַיֹּאמֶר אֵלַי: בֶּן־אָדָם, הֲרֹאֶה אַתָּה מָה הֵם עֹשִׂים</b> – <b>תּוֹעֵבוֹת גְּדֹלוֹת</b>, עבודה זרה <b>אֲשֶׁר בֵּית־יִשְׂרָאֵל עֹשִׂים פֹּה, לְרָחֳקָה</b>, להרחיקני <b>מֵעַל מִקְדָּשִׁי. וְעוֹד תָּשׁוּב תִּרְאֶה תּוֹעֵבוֹת גְּדֹלוֹת.</b>
(ז) יחזקאל, שנלקח בחזונו לירושלים, מסייר בה במבט שאינו אפשרי לאדם אחר. <b>וַיָּבֵא אֹתִי אֶל־פֶּתַח הֶחָצֵר, וָאֶרְאֶה וְהִנֵּה חֹר־אֶחָד בַּקִּיר.</b>
(ח) <b>וַיֹּאמֶר אֵלַי: בֶּן־אָדָם, חֲתָר,</b> פרוֹץ <b>נָא בַקִּיר</b>, בתוך החור שבקיר. <b>וָאֶחְתֹּר בַּקִּיר וְהִנֵּה פֶּתַח אֶחָד.</b>
(ט) <b>וַיֹּאמֶר אֵלָי: בֹּא</b>, היכנס <b>וּרְאֵה אֶת־הַתּוֹעֵבוֹת הָרָעוֹת אֲשֶׁר הֵם עֹשִׂים פֹּה</b> באופן בוטה הרבה יותר מהצבת סמל.
(י) <b>וָאָבוֹא,</b> נכנסתי בחזון לחדר פנימי כלשהו בבית המקדש, <b>וָאֶרְאֶה וְהִנֵּה כָל־תַּבְנִית</b>, תבנית כל <b>רֶמֶשׂ וּבְהֵמָה, שֶׁקֶץ וְכָל־גִּלּוּלֵי</b>, אלילי <b>בֵּית יִשְׂרָאֵל מְחֻקֶּה</b>, חקוק <b>עַל־הַקִּיר סָבִיב סָבִיב.</b> החדר היה מקושט כולו בסממנים אליליים ובתבניות בעלי חיים ששימשו לעבודה זרה.
(יא) <b>וְשִׁבְעִים אִישׁ מִזִּקְנֵי בֵית־יִשְׂרָאֵל</b>. שבעים זקנים היו קבוצה נבחרת של חכמי העם, מאז ימי משה. <b>וְיַאֲזַנְיָהוּ בֶן־שָׁפָן</b>, אדם חשוב שבא ממשפחה שנודעה ביחסה הטוב לנביאים, <b>עֹמֵד בְּתוֹכָם.</b> הזקנים <b>עֹמְדִים לִפְנֵיהֶם</b> – לפני הגילולים, <b>וְאִישׁ מִקְטַרְתּוֹ בְּיָדוֹ,</b> ביד כל אחד מִקטרת, מחתה שעליה קטורת, <b>וַעֲתַר</b>, מעבה <b>עֲנַן־הַקְּטֹרֶת עֹלֶה.</b>
(יב) <b>וַיֹּאמֶר אֵלַי: הֲרָאִיתָ, בֶן־אָדָם,</b> את <b>אֲשֶׁר זִקְנֵי בֵית־יִשְׂרָאֵל עֹשִׂים בַּחשֶׁךְ, אִישׁ בְּחַדְרֵי מַשְׂכִּיתוֹ?!</b> כפי שראית כך עושים הזקנים בהיחבא, איש איש בחדרו המקושט, <b>כִּי אֹמְרִים: "אֵין ה' רֹאֶה אֹתָנוּ, עָזַב ה' אֶת־הָאָרֶץ".</b> אכן, חרף מאמציהם להצפין את מעשיהם, ה' חושף אותם לעיני הנביא, וזה מפרסמם.
(יג) <b>וַיֹּאמֶר אֵלָי:</b> הסיור לא תם. <b>עוֹד תָּשׁוּב תִּרְאֶה תּוֹעֵבוֹת גְּדֹלוֹת אֲשֶׁר־הֵמָּה עֹשִׂים.</b>
(יד) <b>וַיָּבֵא אֹתִי אֶל־פֶּתַח שַׁעַר בֵּית־ה' אֲשֶׁר אֶל־הַצָּפוֹנָה, וְהִנֵּה־שָׁם הַנָּשִׁים יֹשְׁבוֹת</b> ו<b>מְבַכּוֹת אֶת</b>, מקוננות ומתאבלות על <b>הַתַּמּוּז,</b> שם אליל. הנשים מקיימות פולחן בבלי המבוסס על הרעיון שהאליל מת, ולכן הן מבכות את אובדנו. בהמשך, לפי אותה מחשבה, חל היפוך – 'התמוז' קם מחדש לתחייה, ולכבוד אירוע זה היו חוגגים חג, שגם בו נטלו חלק בעיקר נשים. גם ביוון במצרים ובמקומות אחרים רווח פולחן של אל שמת ואחר כך קם לתחייה.
(טו) <b>וַיֹּאמֶר אֵלַי: הֲרָאִיתָ, בֶן־אָדָם? עוֹד תָּשׁוּב</b> ו<b>תִּרְאֶה תּוֹעֵבוֹת גְּדֹלוֹת מֵאֵלֶּה.</b>
(טז) <b>וַיָּבֵא אֹתִי אֶל־חֲצַר בֵּית־ה' הַפְּנִימִית,</b> הסמוכה לבית, <b>וְהִנֵּה</b> לנגד עיני <b>פֶתַח הֵיכַל ה',</b> ובדרך, <b>בֵּין הָאוּלָם</b> המשמש מבוא להיכל, <b>וּבֵין הַמִּזְבֵּחַ</b> שבחצר, עומדים <b>כְּעֶשְׂרִים וַחֲמִשָּׁה אִישׁ,</b> כש<b>אֲחֹרֵיהֶם</b> מופנים <b>אֶל־הֵיכַל ה', וּפְנֵיהֶם קֵדְמָה,</b> לצד מזרח, <b>וְהֵמָּה מִשְׁתַּחֲוִיתֶם</b>, משתחווים <b>קֵדְמָה לַשָּׁמֶשׁ.</b> כמו במשכן, כך גם במקדש, קודש הקודשים נמצא בצד המערבי של ההיכל, המנוגד לזריחת השמש. האנשים שיחזקאל מתאר עמדו ליד פתח הקודש, אבל השתחוו לכיוון הנגדי, לשמש.
(יז) <b>וַיֹּאמֶר אֵלַי: הֲרָאִיתָ, בֶן־אָדָם?! הֲנָקֵל</b>, האם דבר קל ערך <b>לְבֵית יְהוּדָה מֵעֲשׂוֹת אֶת־הַתּוֹעֵבוֹת אֲשֶׁר עָשׂוּ־פֹה?! כִּי־מָלְאוּ אֶת־הָאָרֶץ חָמָס,</b> ולא די להם בכך – <b>וַיָּשֻׁבוּ לְהַכְעִיסֵנִי</b> – <b>וְהִנָּם שֹׁלְחִים אֶת־הַזְּמוֹרָה</b>, כינוי בלשון נקייה לדבר מאוס, אולי ריח רע של נפיחה וכדומה <b>אֶל־אַפָּם.</b> ייתכן שזהו כינוי גנאי לקטורת העבודה הזרה, וייתכן שזה תיאור עובדתי של מעשים מגונים שנעשו במקדש. נוסף על כל רעתם הם מבזים גם את עצמם במעשים אלו.
(יח) <b>וְגַם־אֲנִי</b> אנהג כדבריהם; הם הכעיסוני, ואני <b>אֶעֱשֶׂה בְחֵמָה;</b> הם אומרים אין ה' רואה, ואני <b>לֹא־תָחוֹס עֵינִי;</b> הם אמרו: "עזב ה' את הארץ", <b>ו</b>אני <b>לֹא אֶחְמֹל, וְקָרְאוּ בְאָזְנַי</b> בבוא הפורענות עליהם שאושיעם ב<b>קוֹל גָּדוֹל, וְלֹא אֶשְׁמַע אוֹתָם.</b>
<h2>פרק ט</h2>
(א) <b>וַיִּקְרָא בְאָזְנַי קוֹל גָּדוֹל</b> של כרוז <b>לֵאמֹר: "קָרְבוּ פְּקֻדּוֹת</b>, עונשי <b>הָעִיר.</b> הממונים על הענישה – גשו <b>וְאִישׁ כְּלִי מַשְׁחֵתוֹ בְּיָדוֹ".</b>
(ב) <b>וְהִנֵּה</b> לנגדי <b>שִׁשָּׁה אֲנָשִׁים בָּאִים מִדֶּרֶךְ־שַׁעַר הָעֶלְיוֹן</b> של בית ה', <b>אֲשֶׁר מָפְנֶה צָפוֹנָה, וְאִישׁ כְּלִי מַפָּצוֹ</b>, הניתוץ שלו <b>בְּיָדוֹ. וְאִישׁ־אֶחָד בְּתוֹכָם לָבֻשׁ בַּדִּים,</b> בגדי פשתן, <b>וְקֶסֶת הַסֹּפֵר</b>, מערכת מכשירי הכתיבה, או כלי לדיו <b>בְּמָתְנָיו.</b> מלבושיו המלאכיים ותפקידו מורים כי הוא הממונה על האחרים. <b>וַיָּבֹאוּ</b> ששת האנשים <b>וַיַּעַמְדוּ אֵצֶל מִזְבַּח הַנְּחשֶׁת.</b>
(ג) <b>וּ</b>באותה שעה <b>כְבוֹד אֱלֹהֵי יִשְׂרָאֵל נַעֲלָה</b>, הסתלק <b>מֵעַל הַכְּרוּב אֲשֶׁר הָיָה עָלָיו</b>. הקדוש ברוך הוא מכונה יֹשֵׁב הַכְּרֻבִים. הכרובים מסוככים כביכול על הכיסא שכבוד ה' יושב עליו במקדש, ועומדים עליו לשרתו. הכבוד עזב את מקומו <b>אֶל מִפְתַּן הַבָּיִת</b> בדרך לצאת ממנו. <b>וַיִּקְרָא אֶל־הָאִישׁ הַלָּבֻשׁ הַבַּדִּים אֲשֶׁר קֶסֶת הַסֹּפֵר בְּמָתְנָיו,</b>
(ד) <b>וַיֹּאמֶר ה' אֵלָו: עֲבֹר בְּתוֹךְ הָעִיר, בְּתוֹךְ יְרֽוּשָׁלִַם, וְהִתְוִיתָ תָּו</b>, שים סימן <b>עַל־מִצְחוֹת הָאֲנָשִׁים הַנֶּאֱנָחִים וְהַנֶּאֱנָקִים</b>, הכואבים <b>עַל כָּל־הַתּוֹעֵבוֹת הַנַּעֲשׂוֹת בְּתוֹכָהּ.</b> סמן בדיו את אלו שסובלים בחוסר אונים את הסתאבותה של העיר.
(ה) <b>וּלְאֵלֶּה</b> האנשים הנושאים את כלי הנפץ <b>אָמַר</b> ה' <b>בְּאָזְנַי: עִבְרוּ בָעִיר אַחֲרָיו</b> אחרי האיש לבוש הבדים שהולך ומסמן את אלה שצריך לחוס עליהם, <b>וְהַכּוּ. אַל־תָּחֹס עֵינְכֶם וְאַל־תַּחְמֹלוּ.</b>
(ו) <b>זָקֵן בָּחוּר וּבְתוּלָה וְטַף וְנָשִׁים תַּהַרְגוּ לְמַשְׁחִית</b>, להשחתה, <b>וְ</b>אולם <b>עַל־כָּל־אִישׁ אֲשֶׁר־עָלָיו הַתָּו אַל־תִּגַּשׁוּ,</b> התו מסמן את חסינותם בפני העונש. <b>וּמִמִּקְדָּשִׁי</b>, ממקום המקדש, שבו אתם עומדים, <b>תָּחֵלּוּ,</b> תתחילו את ההכאה. ואכן – <b>וַיָּחֵלּוּ</b> הממונים על הענישה להכות <b>בָּאֲנָשִׁים הַזְּקֵנִים אֲשֶׁר לִפְנֵי הַבָּיִת.</b>
(ז) <b>וַיֹּאמֶר אֲלֵיהֶם: טַמְּאוּ אֶת־הַבַּיִת, וּמַלְאוּ אֶת־הַחֲצֵרוֹת חֲלָלִים.</b> השאירו את החללים במקומם, ואל תחששו מפני טומאת המקדש וחצרותיו. <b>צֵאוּ</b> העירה. <b>וְיָצְאוּ וְהִכּוּ בָעִיר.</b>
(ח) <b>וַיְהִי כְּהַכּוֹתָם</b> בעיר <b>וְנֵאשְׁאַר</b>, ואשאר, כלומר נשארתי <b>אָנִי</b> הנביא לבד במקום המקדש ומסביבי רק הרוגים, <b>וָאֶפְּלָה עַל־פָּנַי וָאֶזְעַק, וָאֹמַר: אֲהָהּ, ה' אֱלוֹהִים! הֲמַשְׁחִית אַתָּה אֵת כָּל־שְׁאֵרִית יִשְׂרָאֵל, בְּשָׁפְכְּךָ אֶת־חֲמָתְךָ עַל־יְרוּשָׁלִַם?!</b> האם אתה מתכוון להרוס את העיר כולה, ובכך להשחית את כל שארית ישראל<b>?!</b>
(ט) <b>וַיֹּאמֶר אֵלַי:</b> אכן, <b>עֲוֹן בֵּית־יִשְׂרָאֵל וִיהוּדָה גָּדוֹל בִּמְאֹד מְאֹד, וַתִּמָּלֵא הָאָרֶץ דָּמִים,</b> הרציחות רבו בארץ, והן דורשות נקמה, <b>וְהָעִיר מָלְאָה מֻטֶּה,</b> הטיית דין, בשל שקרים, מתן שוחד וכדומה, <b>כִּי אָמְרוּ: "עָזַב ה' אֶת־הָאָרֶץ, וְאֵין ה' רֹאֶה".</b> ה' הסתלק מן הארץ, ואינו משגיח עוד בעברותינו. בשל כך הם מחבלים תחבולות ועושים ככל העולה על רוחם.
(י) <b>וְגַם־אֲנִי</b>, בהתאם לאכזריותם, <b>לֹא־תָחוֹס עֵינִי וְלֹא אֶחְמֹל. דַּרְכָּם בְּרֹאשָׁם נָתָתִּי.</b> העונש יחול על ראשם בדרך שחטאו. מידה כנגד מידה אעניש אותם.
(יא) <b>וְהִנֵּה הָאִישׁ לְבֻשׁ הַבַּדִּים, אֲשֶׁר הַקֶּסֶת בְּמָתְנָיו, מֵשִׁיב דָּבָר</b>, כפקוד החוזר אל אדונו, <b>לֵאמֹר: עָשִׂיתִי כְּכֹל אֲשֶׁר צִוִּיתָנִי.</b>
<h2>פרק י</h2>
(א) לאחר הכאת רשעי העיר, מתואר השלב הבא –<b>וָאֶרְאֶה וְהִנֵּה אֶל</b>, על <b>הָרָקִיעַ אֲשֶׁר עַל־רֹאשׁ הַכְּרֻבִים כְּאֶבֶן סַפִּיר, כְּמַרְאֵה דְּמוּת</b>, צורת <b>כִּסֵּא נִרְאָה עֲלֵיהֶם.</b> כך גם מתואר במראה יחזקאל הראשון, אלא ששם נראה כבוד ה' מעל הכיסא, ואילו כאן לא פורש. ייתכן שהכבוד אינו על הכיסא, כי עדיין הוא במפתן הבית.
(ב) <b>וַיֹּאמֶר</b>, יצאה אמירה, כפי הנראה ממקור שנעלם מן המראה, <b>אֶל־הָאִישׁ לְבֻשׁ הַבַּדִּים,</b> הוא המלאך הממונה על הבאים להשחית העיר, <b>וַיֹּאמֶר: "בֹּא אֶל־בֵּינוֹת לַגַּלְגַּל,</b> היכנס בין הגלגלים, <b>אֶל־תַּחַת לַכְּרוּב.</b> שם נמצא הגלגל. <b>וּמַלֵּא חָפְנֶיךָ גַחֲלֵי־אֵשׁ מִבֵּינוֹת לַכְּרֻבִים,</b> כאמור, האש בוערת בין החיות, שהן הכרובים. <b>וּזְרֹק</b> את האש <b>עַל־הָעִיר</b>, ירושלים". <b>וַיָּבֹא</b> האיש לבוש הבדים <b>לְעֵינָי.</b>
(ג) במקביל לתיאור השתלשלות החורבן מתוארים שלבי עזיבת הכבוד: <b>וְהַכְּרֻבִים עֹמְדִים מִימִין לַבַּיִת, בְּבֹאוֹ</b>, בבוא <b>הָאִישׁ</b> לבוש הבדים אל תחתם לקחת האש. או: הכרובים עומדים מימין כניסת האנשים לבית. <b>וְ</b>עד לאותה שעה, בהיות הכבוד במקומו, <b>הֶעָנָן מָלֵא אֶת־הֶחָצֵר הַפְּנִימִית,</b> שהיא רחוקה יחסית ממקום הכבוד, בתוך הבית.
(ד) משהתחילה עזיבת הכבוד, כאמור–<b>וַיָּרָם כְּבוֹד־ה' מֵעַל הַכְּרוּב</b> שבקודש הקודשים, ובא <b>עַל מִפְתַּן הַבָּיִת.</b> אז – <b>וַיִּמָּלֵא הַבַּיִת אֶת־הֶעָנָן, וְ</b>אילו <b>הֶחָצֵר</b>, שדרכה יצא הכבוד <b>מָלְאָה אֶת־נֹגַהּ כְּבוֹד ה'.</b>
(ה) <b>וְקוֹל</b> משק <b>כַּנְפֵי הַכְּרוּבִים</b> הנעים ממקום למקום <b>נִשְׁמַע עַד־הֶחָצֵר הַחִיצֹנָה,</b> הקול היה חזק מאוד <b>כְּקוֹל אֵל־שַׁדַּי בְּדַבְּרוֹ,</b> דומה לאמור במראה הראשון.
(ו) וחזרה למעשה האיש: <b>וַיְהִי בְּצַוֹּתוֹ אֶת־הָאִישׁ לְבֻשׁ־הַבַּדִּים לֵאמֹר: "קַח אֵשׁ מִבֵּינוֹת לַגַּלְגַּל, מִבֵּינוֹת לַכְּרוּבִים", וַיָּבֹא</b> האיש <b>וַיַּעֲמֹד אֵצֶל הָאוֹפָן</b>, הגלגל.
(ז) <b>וַיִּשְׁלַח הַכְּרוּב אֶת־יָדוֹ מִבֵּינוֹת לַכְּרוּבִים אֶל־הָאֵשׁ אֲשֶׁר בֵּינוֹת הַכְּרֻבִים. וַיִּשָּׂא</b>, הרים את האש <b>וַיִּתֵּן אֶל־חָפְנֵי</b>, חלל כפות ידי האיש <b>לְבֻשׁ הַבַּדִּים.</b> האיש לא מילא את חופניו בידיו, אלא בעזרת הכרוב. <b>וַיִּקַּח</b> האיש את האש <b>וַיֵּצֵא.</b>
(ח) ומהאיש אל הכרובים והאופנים: <b>וַיֵּרָא</b>, אז נראתה <b>לַכְּרֻבִים תַּבְנִית יַד־אָדָם תַּחַת כַּנְפֵיהֶם.</b> קודם לכן לא הובחנו ידי הכרובים. רק כשהכרוב הושיט ידו אל האש, נגלתה צורת יד אדם בכרובים. המשך תיאור האופנים והכרובים דומה למראה שבתחילת הספר:
(ט) <b>וָאֶרְאֶה, וְהִנֵּה אַרְבָּעָה אוֹפַנִּים אֵצֶל הַכְּרוּבִים</b> – <b>אוֹפַן אֶחָד אֵצֶל הַכְּרוּב</b> ה<b>אֶחָד, וְאוֹפַן אֶחָד אֵצֶל הַכְּרוּב</b> ה<b>אֶחָד,</b> אופן ליד כל כרוב. <b>וּמַרְאֵה הָאוֹפַנִּים כְּעֵין אֶבֶן תַּרְשִׁישׁ,</b> אבן יקרה שצבעה אולי לבן או תכלכל.
(י) <b>וּמַרְאֵיהֶם</b> – <b>דְּמוּת אֶחָד לְאַרְבַּעְתָּם,</b> ארבעת האופנים שווים במראם, <b>כַּאֲשֶׁר יִהְיֶה הָאוֹפַן בְּתוֹךְ הָאוֹפָן.</b> כאילו מורכב אופן נוסף בזווית ישרה למשנהו. מצב זה אִפשר לאופנים לפנות בקלות לארבעה צדדים ולא רק לשני כיוונים נגדיים.
(יא) <b>בְּלֶכְתָּם, אֶל־אַרְבַּעַת רִבְעֵיהֶם</b>, עבריהם <b>יֵלֵכוּ.</b> כאמור, יש לאופנים יכולת תנועה לכל עבר, לכן <b>לֹא יִסַּבּוּ</b>, יסתובבו לפנות לכיוון אחר <b>בְּלֶכְתָּם, כִּי</b> אם אל <b>הַמָּקוֹם אֲשֶׁר־יִפְנֶה הָרֹאשׁ</b>, הכרוב הקדמי – <b>אַחֲרָיו יֵלֵכוּ. לֹא יִסַּבּוּ בְּלֶכְתָּם,</b>
(יב) <b>וְכָל־בְּשָׂרָם וְגַבֵּהֶם וִידֵיהֶם וְכַנְפֵיהֶם</b> של הכרובים, <b>וְ</b>כן <b>הָאוֹפַנִּים, מְלֵאִים עֵינַיִם סָבִיב,</b> ואינם צריכים להסתובב כדי להביט. כך <b>לְאַרְבַּעְתָּם אוֹפַנֵּיהֶם</b>, לארבעת האופנים. והנביא מעיר:
(יג) <b>לָאוֹפַנִּים, לָהֶם קוֹרָא</b>, נקרא <b>"הַגַּלְגַּל" בְּאָזְנָי.</b> הקול שהגיע לאוזני כינה את האופן 'גלגל', כנזכר.
(יד) <b>וְאַרְבָּעָה פָנִים לְ</b>כל <b>אֶחָד</b> מהכרובים – <b>פְּנֵי הָאֶחָד פְּנֵי הַכְּרוּב,</b> שאיננו יודעים מה הם. בדברי חכמים פורש שפני הכרוב כפני ילד קטן. <b>וּפְנֵי הַשֵּׁנִי פְּנֵי אָדָם</b> בוגר, <b>וְהַשְּׁלִישִׁי</b> – <b>פְּנֵי אַרְיֵה, וְהָרְבִיעִי</b> – <b>פְּנֵי־נָשֶׁר.</b>
(טו) <b>וַיֵּרֹמּוּ</b>, התרוממו <b>הַכְּרוּבִים.</b> הכרוב <b>הִיא הַחַיָּה אֲשֶׁר רָאִיתִי בִּנְהַר־כְּבָר.</b> חזון המרכבה הראשון דומה לחזון הנוכחי, והחיות המוזכרות שם הן הכרובים, אלא שכאן המראה מתגלה בתוך מקדש ה', ושם – בריחוק ממנו.
(טז) <b>וּבְלֶכֶת הַכְּרוּבִים יֵלְכוּ הָאוֹפַנִּים אֶצְלָם. וּבִשְׂאֵת הַכְּרוּבִים אֶת־כַּנְפֵיהֶם לָרוּם מֵעַל הָאָרֶץ, לֹא־יִסַּבּוּ</b>, יפנו <b>הָאוֹפַנִּים גַּם־הֵם מֵאֶצְלָם.</b>
(יז) אף על פי שלא נראה שהאופנים מחוברים לכרובים, הם היו חלק בלתי נפרד מהכרובים, ולכן <b>בְּעָמְדָם יַעֲמֹדוּ, וּבְרוֹמָם יֵרוֹמּוּ אוֹתָם, כִּי רוּחַ הַחַיָּה</b>, רוח הכרובים, שהם החיות, מצויה <b>בָּהֶם,</b> באופנים.
(יח) ושוב נמשך תיאור עזיבת הכבוד את הבית. קודם ראה הנביא את כבוד ה' עולה ממקום שכינתו הפנימי אל מפתן הבית. עתה נראה המשך עזיבתו: <b>וַיֵּצֵא כְּבוֹד ה' מֵעַל מִפְתַּן הַבָּיִת, וַיַּעֲמֹד עַל־הַכְּרוּבִים</b>, המשמשים לו מרכבה.
(יט) <b>וַיִּשְׂאוּ הַכְּרוּבִים אֶת־כַּנְפֵיהֶם, וַיֵּרוֹמּוּ מִן־הָאָרֶץ לְעֵינַי בְּצֵאתָם</b> מהבית, <b>וְהָאוֹפַנִּים</b> מתרוממים גם הם <b>לְעֻמָּתָם. וַיַּעֲמֹד</b>, הכרובים עצרו <b>פֶּתַח שַׁעַר בֵּית־ה' הַקַּדְמוֹנִי,</b> הפתח המזרחי, <b>וּכְבוֹד אֱלֹהֵי־יִשְׂרָאֵל עֲלֵיהֶם</b> – על הכרובים <b>מִלְמָעְלָה</b>, מעל הרקיע הפרוש על ראשי הכרובים.
(כ) ושוב לתיאור הכרובים: הכרוב <b>הִיא הַחַיָּה אֲשֶׁר רָאִיתִי תַּחַת אֱלֹהֵי־יִשְׂרָאֵל בִּנְהַר־כְּבָר. וָאֵדַע כִּי</b> אותן חיות שראיתי אז <b>כְרוּבִים הֵמָּה,</b> הם הכרובים העומדים במקדש.
(כא) <b>אַרְבָּעָה אַרְבָּעָה פָנִים לְאֶחָד,</b> לכל אחד ואחד מהכרובים ארבעה פנים, <b>וְאַרְבַּע כְּנָפַיִם לְ</b>כל <b>אֶחָד, וּדְמוּת,</b> מעין <b>יְדֵי אָדָם תַּחַת כַּנְפֵיהֶם.</b>
(כב) <b>וּדְמוּת פְּנֵיהֶם</b> של הכרובים <b>הֵמָּה הַפָּנִים אֲשֶׁר רָאִיתִי עַל־נְהַר־כְּבָר, מַרְאֵיהֶם</b> שווה <b>וְאוֹתָם,</b> ועצמם. החיות שראיתי אז הן הן הכרובים שאני רואה עכשיו, <b>אִישׁ אֶל־עֵבֶר פָּנָיו יֵלֵכוּ,</b> מכיוון שלכל כרוב יש פנים לכל צד, בכל אשר יפנו יש להם חזית.
<h2>פרק יא</h2>
(א) <b>וַתִּשָּׂא אֹתִי רוּחַ, וַתָּבֵא אֹתִי אֶל־שַׁעַר בֵּית־ה' הַקַּדְמוֹנִי,</b> כלומר <b>הַפּוֹנֶה קָדִימָה,</b> מזרחה. המקום שמעליו עמד הכבוד עכשיו. <b>וְהִנֵּה בְּפֶתַח הַשַּׁעַר עֶשְׂרִים וַחֲמִשָּׁה אִישׁ. וָאֶרְאֶה בְתוֹכָם אֶת־יַאֲזַנְיָה בֶן־עַזֻּר וְאֶת־פְּלַטְיָהוּ בֶן־בְּנָיָהוּ שָׂרֵי הָעָם.</b> בפתח השער המזרחי של המקדש עמדה קבוצת אנשים בעלי השפעה, ובראשם שניים שכנראה היו ידועים אז כמנהיגי ישראל.
(ב) <b>וַיֹּאמֶר</b> האומר <b>אֵלָי: בֶּן־אָדָם, אֵלֶּה</b> הם <b>הָאֲנָשִׁים הַחֹשְׁבִים אָוֶן</b>, פשע <b>וְהַיֹּעֲצִים עֲצַת־רָע בָּעִיר הַזֹּאת.</b> חשובי העיר מייצגים את יסודות הרע של העיר.
(ג) <b>הָאֹמְרִים:</b> "ייתכן שהנבואות על עתיד העיר יתקיימו. איננו מזלזלים בהן ובאזהרותיהן, אך הן <b>לֹא</b> מדברות <b>בְקָרוֹב,</b> בימינו. על כן, יש ל<b>בְנוֹת בָּתִּים</b> בעיר. <b>הִיא הַסִּיר, וַאֲנַחְנוּ הַבָּשָׂר.</b> העיר מבוצרת ומגנה עלינו מאש האויב כסיר המגן על הבשר שבתוכה. כלומר, עירנו היא ביתנו, ובה נחיה את חיינו לבטח עד שיגיע זמן מותנו".
(ד) <b>לָכֵן הִנָּבֵא עֲלֵיהֶם, הִנָּבֵא, בֶּן־אָדָם.</b>
(ה) <b>וַתִּפֹּל עָלַי רוּחַ ה', וַיֹּאמֶר אֵלַי, אֱמֹר: כֹּה־אָמַר ה': כֵּן</b>, כך וכך <b>אֲמַרְתֶּם, בֵּית יִשְׂרָאֵל, ו</b>לא רק את דבריכם אני יודע, גם <b>מַעֲלוֹת</b>, המחשבה העולה על <b>רוּחֲכֶם</b>, רצונכם <b>אֲנִי יְדַעְתִּיהָ.</b>
(ו) אתם, מנהיגי העיר, <b>הִרְבֵּיתֶם חַלְלֵיכֶם בָּעִיר הַזֹּאת וּמִלֵּאתֶם חוּצֹתֶיהָ חָלָל.</b> היו ביניכם אנשים שלא בחלו באמצעים פסולים להשגת מטרותיהם, ודאגו להיפטר מכל העומד בדרכם.
(ז) <b>לָכֵן כֹּה־אָמַר ה' אֱלוֹהִים: חַלְלֵיכֶם אֲשֶׁר שַׂמְתֶּם בְּתוֹכָהּ,</b> שהרגתם, <b>הֵמָּה הַבָּשָׂר,</b> הם אלו שנשארים בעיר כבשר, <b>וְהִיא</b> – העיר <b>הַסִּיר, וְ</b>אילו <b>אֶתְכֶם הוֹצִיא</b>, אוציא, או: יש להוציא <b>מִתּוֹכָהּ.</b>
(ח) <b>חֶרֶב יְרֵאתֶם, וְחֶרֶב אָבִיא עֲלֵיכֶם, נְאֻם ה' אֱלוֹהִים.</b>
(ט) <b>וְהוֹצֵאתִי אֶתְכֶם מִתּוֹכָהּ, וְנָתַתִּי אֶתְכֶם בְּיַד־זָרִים, וְעָשִׂיתִי בָכֶם שְׁפָטִים.</b>
(י) <b>בַּחֶרֶב תִּפֹּלוּ</b> כולכם. <b>עַל־גְּבוּל יִשְׂרָאֵל אֶשְׁפּוֹט אֶתְכֶם,</b> כשתצאו מן העיר. <b>וִידַעְתֶּם</b> אז, כשתעמדו מול משפטכם, <b>כִּי־אֲנִי ה'.</b>
(יא) <b>הִיא לֹא־תִהְיֶה לָכֶם לְסִיר,</b> העיר לא תגן עליכם, <b>ו</b>בכל זאת <b>אַתֶּם תִּהְיוּ בְתוֹכָהּ לְבָשָׂר,</b> 'תתבשלו' בה. <b>אֶל־גְּבוּל יִשְׂרָאֵל אֶשְׁפֹּט אֶתְכֶם.</b>
(יב) <b>וִידַעְתֶּם כִּי־אֲנִי ה', אֲשֶׁר בְּחֻקַּי לֹא הֲלַכְתֶּם, וּמִשְׁפָּטַי לֹא עֲשִׂיתֶם, וּכְמִשְׁפְּטֵי הַגּוֹיִם</b> הרעים <b>אֲשֶׁר סְבִיבוֹתֵיכֶם עֲשִׂיתֶם.</b>
(יג) <b>וַיְהִי כְּהִנָּבְאִי,</b> בשעה שעמדתי וניבאתי, <b>וּפְלַטְיָהוּ בֶן־בְּנָיָה מֵת. וָאֶפֹּל עַל־פָּנַי וָאֶזְעַק קוֹל גָּדוֹל, וָאֹמַר: אֲהָהּ, ה' אֱלוֹהִים, כָּלָה אַתָּה עֹשֶׂה אֵת שְׁאֵרִית יִשְׂרָאֵל.</b> אמנם יחזקאל עומד וצופה במרכבה ומנבא, אך גם הוא אינו מצפה שנבואתו תתקיים בטווח המידי. מותו הפתאומי של אדם מרכזי ומוּכר פגע בו.
(יד) <b>וַיְהִי דְבַר־ה' אֵלַי לֵאמֹר</b> בתשובה על הזעקה על שארית ישראל שבירושלים:
(טו) <b>בֶּן־אָדָם, אַחֶיךָ</b> שבגולה, <b>אַחֶיךָ אַנְשֵׁי גְאֻלָּתֶךָ,</b> הקרובים אליך קרבת דם, אלו הם בני הגולה שגלו עם יחזקאל, <b>וְכָל־בֵּית יִשְׂרָאֵל כֻּלֹּה</b>, גולים אחרים שאינם בירושלים, <b>אֲשֶׁר אָמְרוּ לָהֶם</b>, עליהם <b>ישְׁבֵי יְרוּשָׁלִַם: רַחֲקוּ מֵעַל ה'. לָנוּ הִיא נִתְּנָה הָאָרֶץ לְמוֹרָשָׁה.</b> אנשי ירושלים החשיבו את עצמם מאוד וסברו שמאחר שהם היחידים שנשארו בארץ וישבו סמוך לבית המקדש, הם גם קרובים לה' יותר מאחרים. לפי הבנתם, הארץ נשארה להם בלבד, ואילו לשאר בני העם שבפריפריה אין כל תקווה, וביטלו את ערכם של הגולים לבבל.
(טז) <b>לָכֵן אֱמֹר: כֹּה אָמַר ה' אֱלוֹהִים: כִּי הִרְחַקְתִּים</b> – את אחיך ואת בית ישראל כולו <b>בַּגּוֹיִם, וְכִי הֲפִיצוֹתִים בָּאֲרָצוֹת,</b> לא דחיתי אותם מעלי, <b>וָאֱהִי לָהֶם לְמִקְדָּשׁ מְעַט בָּאֲרָצוֹת אֲשֶׁר־בָּאוּ שָׁם.</b> למרות שאנשי ירושלים חושבים שקרבתם למקדש מקנה להם קרבה אלי, את שכינתי לא אשרה עליהם אלא דווקא על קהילות הפזורה שנשארו דבקים בי ועוסקים יחד בעניינים שבקדושה, בבתי כנסיות וכדומה.
(יז) <b>לָכֵן אֱמֹר: כֹּה־אָמַר ה' אֱלוֹהִים: וְקִבַּצְתִּי אֶתְכֶם</b>, המרוחקים, <b>מִן־הָעַמִּים, וְאָסַפְתִּי אֶתְכֶם מִן־הָאֲרָצוֹת אֲשֶׁר נְפֹצוֹתֶם בָּהֶם, וְנָתַתִּי לָכֶם</b>, הגולים, <b>אֶת־אַדְמַת יִשְׂרָאֵל.</b>
(יח) <b>וּבָאוּ־שָׁמָּה</b> מן הפזורה, <b>וְהֵסִירוּ אֶת־כָּל־שִׁקּוּצֶיהָ וְאֶת־כָּל־תּוֹעֲבוֹתֶיהָ</b> של הארץ <b>מִמֶּנָּה.</b>
(יט) <b>וְנָתַתִּי לָהֶם לֵב אֶחָד, וְרוּחַ חֲדָשָׁה אֶתֵּן בְּקִרְבָּם. וַהֲסִרֹתִי</b> את <b>לֵב הָאֶבֶן</b>, חסר הרגש <b>מִבְּשָׂרָם</b> של הגולים, <b>וְנָתַתִּי לָהֶם לֵב בָּשָׂר,</b> לב חדש בעל יכולת להרגיש.
(כ) <b>לְמַעַן בְּחֻקֹּתַי יֵלֵכוּ וְאֶת־מִשְׁפָּטַי יִשְׁמְרוּ וְעָשׂוּ אֹתָם. וְהָיוּ־לִי לְעָם, וַאֲנִי אֶהְיֶה לָהֶם לֵאלֹהִים.</b>
(כא) <b>וְ</b>אילו אלה שבירושלים, ואולי גם בשאר מקומות, ש<b>אֶל־לֵב שִׁקּוּצֵיהֶם וְתוֹעֲבוֹתֵיהֶם לִבָּם הֹלֵךְ,</b> את גמול <b>דַּרְכָּם בְּרֹאשָׁם נָתַתִּי, נְאֻם ה' אֱלוֹהִים.</b> הנביא מתבשר אפוא כי הארץ תשוקם, אך ישועתה תבוא לה מגולי בבל דווקא ולא מיושביה הנוכחיים.
(כב) לאחר הדיבור בדבר ענישתם של אנשי ירושלים וההבטחה לבני הגולה, נוסע הכבוד מירושלים: <b>וַיִּשְׂאוּ הַכְּרוּבִים אֶת־כַּנְפֵיהֶם, וְהָאוֹפַנִּים</b> התנשאו <b>לְעֻמָּתָם,</b> לנוכח הכרובים, <b>וּכְבוֹד אֱלֹהֵי־יִשְׂרָאֵל עֲלֵיהֶם מִלְמָעְלָה.</b>
(כג) <b>וַיַּעַל כְּבוֹד ה' מֵעַל תּוֹךְ הָעִיר, וַיַּעֲמֹד עַל־הָהָר אֲשֶׁר מִקֶּדֶם לָעִיר</b>, כנראה הר הזיתים שממזרח לירושלים.
(כד) <b>וְרוּחַ נְשָׂאַתְנִי</b> בתום המראות המזעזעים שראיתי בירושלים, <b>וַתְּבִיאֵנִי כַשְׂדִּימָה,</b> אל בבל, <b>אֶל־הַגּוֹלָה, בַּמַּרְאֶה, בְּרוּחַ אֱלֹהִים, וַיַּעַל</b>, הסתלק <b>מֵעָלַי הַמַּרְאֶה אֲשֶׁר רָאִיתִי.</b>
(כה) <b>וָאֲדַבֵּר אֶל־הַגּוֹלָה אֵת כָּל־דִּבְרֵי ה' אֲשֶׁר הֶרְאָנִי,</b> את כל המסופר בעניין – את מה שראיתי ושמעתי בירושלים, את משפט העיר ואת עתיד העם בארצו ומחוצה לה.
<h2>פרק יב</h2>
(א) <b>וַיְהִי דְבַר־ה' אֵלַי לֵאמֹר:</b>
(ב) <b>בֶּן־אָדָם, בְּתוֹךְ בֵּית־הַמֶּרִי</b>, המרדנים <b>אַתָּה יֹשֵׁב,</b> בני הגולה שאתה יושב בתוכם הם ציבור של מורדים בה', <b>אֲשֶׁר עֵינַיִם לָהֶם לִרְאוֹת וְלֹא רָאוּ, אָזְנַיִם לָהֶם לִשְׁמֹעַ וְלֹא שָׁמֵעוּ</b>. העם שבבבל ממאן לקבל את התוכחות, וייתכן שהוא מסרב להאמין שנגזרה גלות ממושכת על העם וכי ירושלים תיחרב, <b>כִּי בֵּית מְרִי הֵם.</b> כיוון שזה אופיים וזה נוהגם, תצטרך אתה לגרום להם לראות ולשמוע:
(ג) <b>וְאַתָּה, בֶן־אָדָם, עֲשֵׂה לְךָ כְּלֵי גוֹלָה</b>, בגדים פשוטים ואביזרים שמתאימים להיטלטלות בדרך הארוכה לגלות, <b>וּגְלֵה יוֹמָם</b>, לאור היום <b>לְעֵינֵיהֶם. וְגָלִיתָ מִמְּקוֹמְךָ אֶל־מָקוֹם אַחֵר לְעֵינֵיהֶם.</b> הם יראו אותך נודד מביתך. בכך תמחיש להם את הרעיון, שעונש הגלות נגזר על העם ועתיד להיות אף חמור מכפי שהוא נתפס בהווה. <b>אוּלַי</b> על ידי מעשיך המתמיהים <b>יִרְאוּ,</b> יתבוננו, <b>כִּי בֵּית מְרִי הֵמָּה,</b> ודיבורים לבדם כנראה אינם מספיקים להם.
(ד) <b>וְהוֹצֵאתָ כֵלֶיךָ כּ</b>פי שאדם מכין לו ליציאה לדרך, <b>כְלֵי גוֹלָה יוֹמָם לְעֵינֵיהֶם,</b> ביום הם יראו אותך אוסף ומכין כלי נדודים, <b>וְאַתָּה תֵּצֵא</b> מצויד בכלים אלו <b>בָעֶרֶב לְעֵינֵיהֶם, כְּמוֹצָאֵי גּוֹלָה,</b> כפי שבדרך כלל יוצא אדם לגלות.
(ה) <b>לְעֵינֵיהֶם חֲתָר</b>, חפור <b>לְךָ בַקִּיר</b> עד שייפער בו חור גדול, <b>וְהוֹצֵאתָ בּוֹ</b> את כלי הגולה עמך.
(ו) <b>לְעֵינֵיהֶם עַל־כָּתֵף תִּשָּׂא, בָּעֲלָטָה</b>, בחשכת הערב <b>תוֹצִיא</b> את מיטלטליך עמך. את <b>פָּנֶיךָ תְכַסֶּה</b>, כמי שמפחד שיראו אותו או מתבייש, <b>וְלֹא תִרְאֶה אֶת־הָאָרֶץ,</b> כשתצא יהיו פניך מכוסים כך שטווח ראייתך יצומצם<b>, כִּי־מוֹפֵת</b>, דוגמא <b>נְתַתִּיךָ לְבֵית יִשְׂרָאֵל.</b> התנהגותך תמחיש להם את עתידם העלום.
(ז) הנביא איננו שואל שאלות אלא ממלא פקודות גם כשאינן נוחות לו. <b>וָאַעַשׂ כֵּן כַּאֲשֶׁר צֻוֵּיתִי. כֵּלַי הוֹצֵאתִי כִּכְלֵי גוֹלָה יוֹמָם, וּבָעֶרֶב חָתַרְתִּי־לִי בַקִּיר בְּיָד,</b> כאדם הנס על נפשו בלי להקים רעש וללא אמצעים ועזרת אנשים. <b>בָּעֲלָטָה הוֹצֵאתִי, עַל־כָּתֵף נָשָׂאתִי לְעֵינֵיהֶם.</b>
(ח) <b>וַיְהִי דְבַר־ה' אֵלַי בַּבֹּקֶר</b> שלמחרת <b>לֵאמֹר׃</b>
(ט) <b>בֶּן־אָדָם, הֲלֹא אָמְרוּ אֵלֶיךָ בֵּית יִשְׂרָאֵל, בֵּית הַמֶּרִי, מָה אַתָּה עֹשֶׂה?</b> למרות אופיים המרדני הם סקרנים להבין את מעשיך. ייתכן גם שזו שאלה היפותטית.
(י) <b>אֱמֹר אֲלֵיהֶם: כֹּה אָמַר ה' אֱלוֹהִים: הַנָּשִׂיא,</b> המלך, והכוונה כאן כנראה לצדקיהו מלך יהודה – עליו <b>הַמַּשָּׂא</b>, המטען הפיסי שעל הכתף, וגם: החזון הנבואי <b>הַזֶּה בִּירוּשָׁלִַם, ו</b>ל<b>כָל־בֵּית יִשְׂרָאֵל אֲשֶׁר־הֵמָּה בְתוֹכָם</b>, בתוכה. כאן נאמר לצופים במעשה, שמה שנגלה לעיניהם הוא נבואה.
(יא) <b>אֱמֹר: אֲנִי מוֹפֶתְכֶם,</b> הדוגמה לכם, וכן: האות לאמתות הנבואה לכשתתממש. <b>כַּאֲשֶׁר עָשִׂיתִי, כֵּן יֵעָשֶׂה לָהֶם</b> – ליושבי ירושלים. <b>בַּגּוֹלָה, בַשְּׁבִי יֵלֵכוּ.</b>
(יב) <b>וְהַנָּשִׂיא אֲשֶׁר־בְּתוֹכָם, אֶל</b>, על <b>כָּתֵף יִשָּׂא בָּעֲלָטָה וְיֵצֵא.</b> בדרך כלל, מלך לא יברח ומשא על כתפו, אבל במקרה זה יצטרך המלך להימלט בחשאי מתוך העיר עם שאר הבורחים ולא לבלוט במהומה. <b>בַּקִּיר יַחְתְּרוּ</b> לו <b>לְהוֹצִיא בוֹ,</b> את <b>פָּנָיו יְכַסֶּה, יַעַן אֲשֶׁר לֹא־יִרְאֶה לָעַיִן הוּא אֶת־הָאָרֶץ.</b> אמנם המלך יכסה את פניו בעיקר כדי שלא ייראה, אבל גם נוח לו בכך שעינו לא תפגוש באיש מחמת הבושה. ובעניין המלך ה' מוסיף:
(יג) <b>וּפָרַשְׂתִּי אֶת־רִשְׁתִּי עָלָיו, וְנִתְפַּשׂ בִּמְצוּדָתִי</b>. הוא יכול להימלט באפלת הלילה ולהתחמק מכל רודפיו הצרים עליו, ומכל מקום במלכודת שלי הוא ייתפס ולא יצא לחופשי. <b>וְהֵבֵאתִי אֹתוֹ בָבֶלָה,</b> אל <b>אֶרֶץ כַּשְׂדִּים, וְאוֹתָהּ לֹא־יִרְאֶה, וְשָׁם יָמוּת.</b>
(יד) <b>וְ</b>את <b>כֹל אֲשֶׁר סְבִיבֹתָיו, עֶזְרֹה</b>, עוזריו של צדקיהו <b>וְכָל־אֲגַפָּיו</b>, זרועות שלטונו, <b>אֱזָרֶה לְכָל־רוּחַ,</b> הם יברחו, <b>וְחֶרֶב אָרִיק</b>, אשלוף <b>אַחֲרֵיהֶם.</b>
(טו) <b>וְיָדְעוּ כִּי־אֲנִי ה', בַּהֲפִיצִי אוֹתָם בַּגּוֹיִם, וְזֵרִיתִי</b>, כשאפזר <b>אוֹתָם בָּאֲרָצוֹת.</b>
(טז) <b>וְהוֹתַרְתִּי מֵהֶם אַנְשֵׁי מִסְפָּר,</b> אנשים ספורים, כי כל האחרים ימותו <b>מֵחֶרֶב, מֵרָעָב וּמִדָּבֶר,</b> ואותם הפליטים ייוותרו <b>לְמַעַן יְסַפְּרוּ אֶת־כָּל־תּוֹעֲבוֹתֵיהֶם,</b> את כל מה שעשו ומה שנעשה בהם, <b>בַּגּוֹיִם אֲשֶׁר־בָּאוּ שָׁם. וְיָדְעוּ</b> הכול <b>כִּי־אֲנִי ה'.</b>
(יז) נבואה נוספת המלֻווה במעשה הנביא<b>: וַיְהִי דְבַר־ה' אֵלַי לֵאמֹר׃</b>
(יח) <b>בֶּן־אָדָם, לַחְמְךָ בְּרַעַשׁ</b>,דָם, לַחְמְךָ בְּרַעַשׁ בזעזוע <b>תֹּאכֵל, וּמֵימֶיךָ בְּרָגְזָה וּבִדְאָגָה תִּשְׁתֶּה.</b> גם כאן על יחזקאל להמחיש את נבואתו בהצגה ממשית: עליו לאכול ולשתות תוך כדי הקמת מהומה ומתוך מתח וחרדה.
(יט) <b>וְאָמַרְתָּ אֶל־עַם הָאָרֶץ: כֹּה־אָמַר ה' אֱלוֹהִים לְיֹשְׁבֵי יְרוּשָׁלִַם אֶל</b>, שעל <b>אַדְמַת יִשְׂרָאֵל: לַחְמָם בִּדְאָגָה יֹאכֵלוּ, וּמֵימֵיהֶם בְּשִׁמָּמוֹן</b>, בתדהמה <b>יִשְׁתּוּ, לְמַעַן</b>, מתוך ש<b>תֵּשַׁם</b>, תתרוקן <b>אַרְצָהּ מִמְּלֹאָהּ, מ</b>פני <b>חֲמַס כָּל־הַיּשְׁבִים בָּהּ.</b>
(כ) <b>וְהֶעָרִים הַנּוֹשָׁבוֹת</b>, המיושבות <b>תֶּחֱרַבְנָה, וְהָאָרֶץ שְׁמָמָה תִהְיֶה.</b> וכיוון שהעונשים הללו יתקיימו על פי גזרתי, כאשר הם יתרחשו – <b>וִידַעְתֶּם כִּי־אֲנִי ה'.</b>
(כא) <b>וַיְהִי דְבַר־ה' אֵלַי לֵאמֹר׃</b>
(כב) <b>בֶּן־אָדָם, מָה־הַמָּשָׁל,</b> הפתגם המליצי <b>הַזֶּה לָכֶם</b> הרווח <b>עַל־אַדְמַת יִשְׂרָאֵל לֵאמֹר: "יַאַרְכוּ הַיָּמִים</b> – <b>וְאָבַד כָּל־חָזוֹן",</b> הזמן יחלוף ובינתיים הנבואות יחדלו מלהתקיים עד שייבטלו. כשאנשים ראו שהפורענויות שחזו הנביאים הקודמים לא התקיימו, שכן ירושלים עדיין ניצבה על עומדה, הם לא טענו שהנבואה היא שקר, אלא ראו בנבואה, גם זו המתייחסת לימים הקרובים, חזון המתייחס לעתיד הרחוק. בדחייה זו מנעו מן הנבואה לגעת בהם.
(כג) <b>לָכֵן אֱמֹר אֲלֵיהֶם: כֹּה־אָמַר ה' אֱלוֹהִים: הִשְׁבַּתִּי אֶת־הַמָּשָׁל הַזֶּה, וְלֹא־יִמְשְׁלוּ אֹתוֹ עוֹד בְּיִשְׂרָאֵל, כִּי אִם־דַּבֵּר אֲלֵיהֶם</b> פתגם הפוך: <b>"קָרְבוּ,</b> יקרבו <b>הַיָּמִים ו</b>עמהם <b>דְבַר כָּל־חָזוֹן".</b> דברי החזונות יתקיימו בקרוב.
(כד) <b>כִּי</b> אז, כשיתממשו הדברים, <b>לֹא יִהְיֶה עוֹד כָּל־חֲזוֹן שָׁוְא וּמִקְסַם חָלָק</b>, דברי חלקות וחנופה של קוסמים <b>בְּתוֹךְ בֵּית יִשְׂרָאֵל.</b> לא יאבד כל חזון כדברי הפתגם; חזונות השווא המציגים תמונה אופטימית, הם שיאבדו.
(כה) <b>כִּי אֲנִי ה' אֲדַבֵּר</b> רק <b>אֵת אֲשֶׁר אֲדַבֵּר דָּבָר וְיֵעָשֶׂה,</b> כל דברי מתממשים. <b>לֹא תִמָּשֵׁךְ עוֹד</b> התגשמות דברי, <b>כִּי בִימֵיכֶם, בֵּית הַמֶּרִי, אֲדַבֵּר דָּבָר וַעֲשִׂיתִיו. נְאֻם ה' אֱלוֹהִים.</b>
(כו) <b>וַיְהִי דְבַר־ה' אֵלַי לֵאמֹר׃</b>
(כז) <b>בֶּן־אָדָם, הִנֵּה בֵית־יִשְׂרָאֵל אֹמְרִים: הֶחָזוֹן אֲשֶׁר־הוּא</b> – יחזקאל <b>חֹזֶה, לְ</b>עוד <b>יָמִים רַבִּים וּלְעִתִּים רְחוֹקוֹת הוּא נִבָּא.</b> על כן אנו יכולים להמשיך את חיינו הטובים בנחת ושלווה.
(כח) <b>לָכֵן אֱמֹר אֲלֵיהֶם: כֹּה אָמַר ה' אֱלוֹהִים: לֹא־תִמָּשֵׁךְ עוֹד</b> התקיימות <b>כָּל־דְּבָרָי,</b> את <b>אֲשֶׁר אֲדַבֵּר דָּבָר וְיֵעָשֶׂה, נְאֻם ה' אֱלוֹהִים.</b> הנבואות שאתם שומעים מפי עומדות להתגשם. אמתות הנבואה תתגלה במהרה, ואז ישתנה גם מעמדו של הנביא, והוא יהפוך מאדם המנבא את העתיד, שחושדים בו שאינו דובר אמת, למי שכל נבואתו התממשה והוא הוכר כנביא אמת.
<h2>פרק יג</h2>
(א) <b>וַיְהִי דְבַר־ה' אֵלַי לֵאמֹר׃</b>
(ב) <b>בֶּן־אָדָם, הִנָּבֵא אֶל־נְבִיאֵי יִשְׂרָאֵל הַנִּבָּאִים, וְאָמַרְתָּ לִנְבִיאֵי מִלִּבָּם,</b> לאותם שדברם אינו דבר ה', אלא בודים את נבואותיהם מלבם<b>: שִׁמְעוּ דְּבַר־ה'.</b>
(ג) <b>כֹּה אָמַר ה' אֱלוֹהִים: הוֹי</b>, צער ורוגז <b>עַל־הַנְּבִיאִים הַנְּבָלִים</b>, השפלים, <b>אֲשֶׁר הֹלְכִים אַחַר רוּחָם,</b> רצונם, <b>וּלְבִלְתִּי רָאוּ</b> דבר בנבואה אלא בודים מלבם.
(ד) <b>כְּשֻׁעָלִים</b> הנחבאים <b>בָּחֳרָבוֹת נְבִיאֶיךָ, יִשְׂרָאֵל, הָיוּ.</b>
(ה) <b>לֹא עֲלִיתֶם</b>, קמתם להתמודד <b>בַּפְּרָצוֹת</b> לסתמן, <b>וַתִּגְדְּרוּ גָדֵר עַל־בֵּית יִשְׂרָאֵל,</b> כדי שיוכל <b>לַעֲמֹד בַּמִּלְחָמָה</b> בפני אויביו <b>בְּיוֹם ה'.</b> כשועלים המנצלים את החרבות לחבל בכרם וביישוב, ואף מרחיבים את הפרצות הקיימות, כך אתם לא עמדתם בפרץ והתרעתם, כחובתו של הנביא. אדרבא, ניצלתם את חולשת העם והרחבתם את הפרוץ בו.
(ו) נביאים אלו <b>חָזוּ שָׁוְא וְקֶסֶם כָּזָב</b>, ניחושים ולהטוטים, <b>הָאֹמְרִים "נְאֻם־ה'", וְה' לֹא שְׁלָחָם, וְיִחֲלוּ</b>, וגרמו לשומעיהם תוחלת, תקוות שווא <b>לְקַיֵּם דָּבָר.</b>
(ז) <b>הֲלוֹא מַחֲזֵה־שָׁוְא חֲזִיתֶם, וּמִקְסַם כָּזָב אֲמַרְתֶּם, וְאֹמְרִים: "נְאֻם־ה'", וַאֲנִי לֹא דִבַּרְתִּי.</b>
(ח) <b>לָכֵן כֹּה אָמַר ה' אֱלוֹהִים: יַעַן דַּבֶּרְכֶם שָׁוְא וַחֲזִיתֶם כָּזָב, לָכֵן הִנְנִי אֲלֵיכֶם, נְאֻם ה' אֱלוֹהִים.</b>
(ט) <b>וְהָיְתָה יָדִי</b> הקשה <b>אֶל־הַנְּבִיאִים הַחֹזִים שָׁוְא וְהַקֹּסְמִים כָּזָב. בְּסוֹד</b>, בחבורת <b>עַמִּי לֹא־יִהְיוּ, וּבִכְתָב בֵּית־יִשְׂרָאֵל לֹא יִכָּתֵבוּ</b>. הם יאבדו מחיי העם וזכרונו הקולקטיבי, לא יימנו עם מנהיגיו, ודבריהם לא יונצחו בספריו. <b>וְאֶל־אַדְמַת יִשְׂרָאֵל לֹא יָבֹאוּ</b> בתום הגלות, <b>וִידַעְתֶּם כִּי־אֲנִי ה' אֱלוֹהִים.</b>
(י) <b>יַעַן וּבְיַעַן הִטְעוּ אֶת־עַמִּי, לֵאמֹר: "שָׁלוֹם"</b> לכם, <b>וְאֵין שָׁלוֹם.</b> נביאי השקר בזמן יחזקאל ובזמנים אחרים נהגו להבטיח שהעולם ימשיך להתנהל כסדרו ואין סיבות לדאגה – העיר חזקה, עומד בה מקדש, מוקרבים בו קרבנות, ובעזרת ה' יהיה טוב. <b>וְהוּא</b> – העם, או המלך הקובע את המדיניות <b>בֹּנֶה חַיִץ,</b> קיר, <b>וְהִנָּם</b> – נביאי השווא <b>טָחִים אֹתוֹ</b> ב<b>תָּפֵל,</b> בדבר שאין בו ממש. הנביאים מטייחים את מגרעות הקיר וסדקיו בטיח שאין לו קיום. והנמשל – תכנית המלך יוצרת אשליה שהיא תביא לניצחון וחוסן, ונביאי השקר המבטיחים עתיד מזהיר, מחפים על חולשתה של התכנית, העלולה להוביל לחורבן.
(יא) וה' פונה אל יחזקאל וממשיך באותו דימוי: <b>אֱמֹר אֶל־טָחֵי תָפֵל: וְיִפֹּל</b> הקיר שאתם טחים, ו<b>הָיָה גֶּשֶׁם שׁוֹטֵף, וְאַתֵּנָה,</b> ואַתֶּן, <b>אַבְנֵי אֶלְגָּבִישׁ,</b> גושי ברד גדולים, <b>תִּפֹּלְנָה, וְרוּחַ סְעָרוֹת תְּבַקֵּעַ,</b> תפרוץ, או: תפלח את הקיר.
(יב) <b>וְהִנֵּה נָפַל הַקִּיר, הֲלוֹא יֵאָמֵר אֲלֵיכֶם: אַיֵּה הַטִּיחַ אֲשֶׁר טַחְתֶּם?!</b>
(יג) <b>לָכֵן כֹּה אָמַר ה' אֱלוֹהִים: וּבִקַּעְתִּי רוּחַ־סְעָרוֹת בַּחֲמָתִי, וְגֶשֶׁם שֹׁטֵף בְּאַפִּי</b>, בכעסי <b>יִהְיֶה, וְאַבְנֵי אֶלְגָּבִישׁ בְּחֵמָה לְכָלָה</b>, עד תום.
(יד) <b>וְהָרַסְתִּי אֶת־הַקִּיר אֲשֶׁר־טַחְתֶּם תָּפֵל, וְהִגַּעְתִּיהוּ</b>, אפיל אותו לחלוטין עד שיגיע <b>אֶל־הָאָרֶץ, וְנִגְלָה יְסֹדוֹ, וְנָפְלָה</b> ירושלים, <b>וּכְלִיתֶם</b>, ואתם תיהרגו <b>בְּתוֹכָהּ, וִידַעְתֶּם כִּי־אֲנִי ה'.</b>
(טו) <b>וְכִלֵּיתִי אֶת־חֲמָתִי בַּקִּיר וּבַטָּחִים אֹתוֹ תָּפֵל, וְאֹמַר לָכֶם: אֵין הַקִּיר, וְאֵין הַטָּחִים אֹתוֹ.</b> הקיר לא היה אלא אשליה, וכל החיזוקים שלו בטלים מעיקרם.
(טז) אלו הם <b>נְבִיאֵי יִשְׂרָאֵל הַנִּבְּאִים אֶל־יְרוּשָׁלִַם וְהַחֹזִים לָהּ חֲזוֹן שָׁלֹם וְאֵין שָׁלֹם, נְאֻם ה' אֱלוֹהִים.</b> כנגד החזונות הבנויים על תפיסות מתעתעות הועמד יחזקאל, שדבריו ברורים וחמורים, והוא פוסל את כל ניסיונות המרידות והמלחמות שנביאים אלה מעודדים, כיוון שאין להם כל סיכוי להצליח.
(יז) עד כאן כוונה הנבואה אל המנבאים נבואות גדולות פוליטיות, כנראה בראש חוצות. עכשיו מופנית הנבואה לקבוצה אחרת: <b>וְאַתָּה, בֶן־אָדָם, שִׂים</b> מגמת <b>פָּנֶיךָ אֶל־בְּנוֹת עַמְּךָ הַמִּתְנַבְּאוֹת מִלִּבְּהֶן,</b> מלִבן <b>וְהִנָּבֵא עֲלֵיהֶן.</b>
(יח) <b>וְאָמַרְתָּ: כֹּה־אָמַר ה' אֱלוֹהִים: הוֹי לִמְתַפְּרוֹת כְּסָתוֹת</b>, תופרות הכריות <b>עַל כָּל־אַצִּילֵי יָדַי,</b> מרפקי ידיים, <b>וְעֹשׂוֹת הַמִּסְפָּחוֹת</b>, כובעים או מטפחות מיוחדות <b>עַל־רֹאשׁ כָּל</b> בעלי <b>קוֹמָה</b>, בני אדם <b>לְצוֹדֵד</b>, לצוד, לפתות <b>נְפָשׁוֹת.</b> נראה שהנביאות הללו היו ביתיות יותר ופומביות פחות מהנביאים הגברים. הן לא עסקו בחזונות אלא באמצעי ניחוש. פעילותן הייתה כרוכה בהלבשת אביזרים שונים על עצמן או על המבקשים את שירותיהן, כחלק מהצגה לצורך כישוף. ייתכן שמבין אותן נשים היו כאלו שהתחזו לצדקניות העוטות את ראשן בכיסויים מיוחדים. אַתן, נביאות השקר, <b>הַנְּפָשׁוֹת תְּצוֹדֵדְנָה לְעַמִּי, וּנְפָשׁוֹת לָכֶנָה תְחַיֶּינָה?!</b> האם תוליכו שולל את בני עמי שולל עד שהם יבגדו בדתם, כדי שתוכלו לפרנס נפשות אחרות, את עצמכן?!
(יט) <b>וַתְּחַלֶּלְנָה אֹתִי,</b> את קדושתי <b>אֶל</b>, אצל <b>עַמִּי,</b> בכך שאנשים סרים מעלי ובוטחים בדבריכן, <b>בּ</b>עבור <b>שַׁעֲלֵי</b>, חופני <b>שְׂעֹרִים וּבִפְתוֹתֵי</b>, פרוסות <b>לֶחֶם</b> שאתן נוטלות בשכרכן. מעמדן של הנביאות האלה היה נמוך בהרבה מזה של הנביאים, וגם שכרן היה נמוך במידה רבה. הן מנבאות <b>לְהָמִית נְפָשׁוֹת אֲשֶׁר לֹא־תְמוּתֶנָה, וּלְחַיּוֹת נְפָשׁוֹת אֲשֶׁר לֹא־תִחְיֶינָה</b>. למשל, אשה שמתלוננת על שכנתה, אתן עשויות לנבא ששכנה זו תמות בקרוב, אך היא נשארת בחיים. וכן להפך – אתן מעודדות ומנחמות אנשים, שיקיריהם יחיו, אך למעשה הם עתידים למות בקרוב. הרי שאתן מחללות את שמי <b>בְּכַזֶּבְכֶם לְעַמִּי, שֹׁמְעֵי כָזָב.</b> קל להוליך שולל את התמימים הנותנים בכן את אמונם. אתן מנצלות זאת ומכזבות להם.
(כ) <b>לָכֵן כֹּה־אָמַר ה' אֱלוֹהִים: הִנְנִי</b> פונה <b>אֶל־כִּסְתוֹתֵיכֶנָה, אֲשֶׁר אַתֵּנָה מְצֹדְדוֹת</b>, צדות <b>שָׁם אֶת־הַנְּפָשׁוֹת</b> הנדמות <b>לְפֹרְחוֹת,</b> כאילו היו ציפורים, <b>וְקָרַעְתִּי אֹתָם</b> – את כסתותיכן <b>מֵעַל זְרוֹעֹתֵיכֶם, וְשִׁלַּחְתִּי אֶת־הַנְּפָשׁוֹת,</b> בני עמי <b>אֲשֶׁר אַתֶּם מְצֹדְדוֹת אֶת־נְפָשִׁים</b>, נפשותם, <b>ל</b>היות <b>פֹרְחֹת.</b> אשחרר מידכן את הנפשות השבויות בקסמיכן.
(כא) <b>וְקָרַעְתִּי אֶת־מִסְפְּחֹתֵיכֶם, וְהִצַּלְתִּי אֶת־עַמִּי מִיֶּדְכֶן, וְלֹא־יִהְיוּ עוֹד בְּיֶדְכֶן לִמְצֻדָה,</b> למלכודת. <b>וִידַעְתֶּן כִּי־אֲנִי ה'.</b>
(כב) זאת אעשה <b>יַעַן הַכְאוֹת</b>, בגלל שבירת <b>לֵב־צַדִּיק</b> ב<b>שֶׁקֶר, וַאֲנִי לֹא הִכְאַבְתִּיו.</b> משיקולי כדאיות אתן עשויות לנבא רעות לצדיק ולצערו, אף שאין כל רע צפוי לו מידי, <b>וּ</b>מפני שאתן גורמות <b>לְחַזֵּק יְדֵי רָשָׁע, לְבִלְתִּי־שׁוּב מִדַּרְכּוֹ הָרָע לְהַחֲיֹתוֹ.</b> בגלל הבטחותיכן לא ילמד הרשע להיטיב את דרכיו, ובכך לחיות.
(כג) <b>לָכֵן שָׁוְא לֹא תֶחֱזֶינָה, וְקֶסֶם לֹא־תִקְסַמְנָה עוֹד, וְהִצַּלְתִּי אֶת־עַמִּי מִיֶּדְכֶן, וִידַעְתֶּן כִּי־אֲנִי ה'.</b>
<h2>פרק יד</h2>
(א) <b>וַיָּבוֹא</b>, ויבואו <b>אֵלַי אֲנָשִׁים מִזִּקְנֵי יִשְׂרָאֵל</b> שבגולה <b>וַיֵּשְׁבוּ לְפָנָי.</b> כאמור, ליחזקאל היה מעמד חשוב בעם.
(ב) <b>וַיְהִי דְבַר־ה' אֵלַי לֵאמֹר׃</b>
(ג) <b>בֶּן־אָדָם, הָאֲנָשִׁים הָאֵלֶּה</b> היושבים לפניך, <b>הֶעֱלוּ גִלּוּלֵיהֶם עַל־לִבָּם, וּמִכְשׁוֹל עֲוֹנָם נָתְנוּ נֹכַח פְּנֵיהֶם.</b> הם דבקים בעבודה זרה, והיא תופסת את לבם ומוחם. <b>הַאִדָּרֹשׁ אִדָּרֵשׁ לָהֶם?!</b> האם עלי להתייחס אליהם ולענות להם?!
(ד) <b>לָכֵן דַּבֶּר־אוֹתָם וְאָמַרְתָּ אֲלֵיהֶם, כֹּה־אָמַר ה' אֱלוֹהִים: אִישׁ אִישׁ מִבֵּית יִשְׂרָאֵל אֲשֶׁר יַעֲלֶה אֶת־גִּלּוּלָיו אֶל־לִבּוֹ, וּמִכְשׁוֹל עֲוֹנוֹ יָשִׂים נֹכַח פָּנָיו, וּבָא אֶל־הַנָּבִיא</b> בתקווה שהנביא אינו מכיר את מחשבותיו – <b>אֲנִי ה' נַעֲנֵיתִי</b>, אענה, או: אתעסק ואוכיח <b>לוֹ</b> בעודו <b>בָא בְּרֹב גִּלּוּלָיו.</b> כפי שנראה מן ההמשך, ה' יענה לו בדברים מייסרים.
(ה) איני מתעלם ממנו – כפי שאולי היה ראוי – <b>לְמַעַן תְּפֹשׂ אֶת־בֵּית־יִשְׂרָאֵל בְּלִבָּם,</b> במחשבותיהם הרעות שהם מנסים להסתיר, <b>אֲשֶׁר נָזֹרוּ</b>, התרחקו <b>מֵעָלַי בְּגִלּוּלֵיהֶם כֻּלָּם.</b> אני מתריע וחושף את צפונות לבם כדי להודיע להם שאין ביכולתם להיסתר ממשפט ה'.
(ו) <b>לָכֵן אֱמֹר אֶל־בֵּית יִשְׂרָאֵל: כֹּה אָמַר ה' אֱלוֹהִים: שׁוּבוּ</b> אל ה' <b>וְהָשִׁיבוּ</b>, העבירו את עצמכם <b>מֵעַל גִּלּוּלֵיכֶם, וּמֵעַל כָּל־תּוֹעֲבֹתֵיכֶם</b>, עבודת האלילים שאתם שטופים בה, <b>הָשִׁיבוּ פְנֵיכֶם.</b>
(ז) <b>כִּי אִישׁ אִישׁ מִבֵּית יִשְׂרָאֵל וּמֵהַגֵּר אֲשֶׁר־יָגוּר בְּיִשְׂרָאֵל, וְיִנָּזֵר מֵאַחֲרַי,</b> יתרחק ממני, <b>וְיַעַל גִּלּוּלָיו אֶל־לִבּוֹ, וּמִכְשׁוֹל עֲוֹנוֹ יָשִׂים נֹכַח פָּנָיו, וּבָא אֶל־הַנָּבִיא לִדְרָשׁ־לוֹ בִי,</b> חוטאים אלה אינם נמנעים מלבוא אל הנביא, על אף מעשיהם ומחשבות העוון שבלבם, כי נוסף על אמונתם באליליהם הם מעוניינים לשמוע באמצעות הנביא גם את דברי ה'. <b>אֲנִי ה' נַעֲנֶה־לּוֹ בִּי,</b> בעצמי אענה לו –
(ח) <b>וְנָתַתִּי פָנַי בָּאִישׁ הַהוּא,</b> אפנה להענישו, <b>וַהֲשִׂמוֹתִיהוּ לְאוֹת וְלִמְשָׁלִים,</b> אשים אותו לדגם ולסיפורים. כלומר, הקורות אותו יהיו דוגמה שתמחיש לאחרים את הפורענויות הבאות על אנשים מסוגו. <b>וְהִכְרַתִּיו מִתּוֹךְ עַמִּי. וִידַעְתֶּם כִּי־אֲנִי ה'.</b> הנביא אמנם פונה כאן לכל ישראל, אבל דבריו מכוונים תחילה למכובדים היושבים לפניו. הוא מדבר אליהם בזעם רב, מפני שהם, בלבם, שייכים לעולם של אמונות זרות, ובאים אל הנביא כדי לגוון את עולמם או לשם השגת מידע. מדברי יחזקאל הם שומעים שאם אכן ה' ידבר אליהם, יהיה זה רק חלק מעונשם החמור.
(ט) <b>ו</b>מצד שני, <b>הַנָּבִיא כִי־יְפֻתֶּה וְדִבֶּר דָּבָר,</b> כשבאים אנשים אל הנביא, נותנים לו כבוד גדול ומבקשים שידבר אליהם, הוא עלול להתפתות ולומר דבר שאינו ראוי, כדי לזכות בתשומת לב או בטובות חומריות, שהרי גם לנביא יש חולשות – <b>אֲנִי ה' פִּתֵּיתִי אֵת הַנָּבִיא הַהוּא,</b> אפשרתי לו ללכת בדרך שהוא בחר בה, <b>וְנָטִיתִי אֶת־יָדִי</b> החזקה <b>עָלָיו, וְהִשְׁמַדְתִּיו מִתּוֹךְ עַמִּי יִשְׂרָאֵל.</b>
(י) <b>וְנָשְׂאוּ</b> כולם באחריות <b>עֲוֹנָם</b> – <b>כַּעֲוֹן הַדֹּרֵשׁ</b> את הנביא ולבו פונה אל אחרים, <b>כַּעֲוֹן הַנָּבִיא</b> המתפתה לומר לשומעיו דברים שאינם ראויים <b>יִהְיֶה.</b> עונש שניהם שווה.
(יא) <b>לְמַעַן לֹא־יִתְעוּ עוֹד בֵּית־יִשְׂרָאֵל מֵאַחֲרַי, וְלֹא־יִטַּמְּאוּ עוֹד בְּכָל־פִּשְׁעֵיהֶם, וְהָיוּ־לִי לְעָם, וַאֲנִי אֶהְיֶה לָהֶם לֵאלֹהִים. נְאֻם ה' אֱלוֹהִים.</b> העונשים החמורים נועדו להסיר את החטא מלבות בני ישראל, ולהביא לנאמנותם לי. על הבאים אל הנביא לשמוע נבואתו להביא בחשבון שנבואה זו היא דבר ה', התובע מהם לקיים את דברו ומזהיר שאם לא יעשו כן – יאבדו.
(יב) <b>וַיְהִי דְבַר־ה' אֵלַי לֵאמֹר׃</b> הנבואה דנה תחילה במתרחש בעולם:
(יג) <b>בֶּן־אָדָם, אֶרֶץ כִּי תֶחֱטָא־לִי לִמְעָל־מַעַל,</b> להתכחש אלי, <b>וְנָטִיתִי יָדִי עָלֶיהָ, וְשָׁבַרְתִּי לָהּ מַטֵּה־לָחֶם,</b> את משענת המזון שלה, <b>וְהִשְׁלַחְתִּי־בָהּ רָעָב, וְהִכְרַתִּי מִמֶּנָּה אָדָם וּבְהֵמָה.</b>
(יד) <b>וְ</b>גם אם <b>הָיוּ שְׁלֹשֶׁת הָאֲנָשִׁים הָאֵלֶּה בְּתוֹכָהּ</b>, שהם מופת לרבים<b>: נֹחַ, דָּנִיֵּאל וְאִיּוֹב.</b> כל אחד מהצדיקים המפורסמים האלה שרד כיחיד בשל צדקתו. לוּ הם חיו בארץ שנדונה לפורענות ברעב, <b>הֵמָּה בְצִדְקָתָם יְנַצְּלוּ</b> את <b>נַפְשָׁם</b> בלבד. <b>נְאֻם ה' אֱלוֹהִים.</b>
(טו) <b>לוּ־חַיָּה רָעָה</b>, מתקפת חיות טורפות <b>אַעֲבִיר בָּאָרֶץ, וְשִׁכְּלָתָּה</b>, החיות יטרפו את בני הארץ, <b>וְהָיְתָה שְׁמָמָה מִבְּלִי עוֹבֵר מִפְּנֵי הַחַיָּה,</b>
(טז) <b>שְׁלֹשֶׁת הָאֲנָשִׁים הָאֵלֶּה</b>, אילו היו <b>בְּתוֹכָהּ</b> – <b>חַי־אָנִי, נְאֻם ה' אֱלוֹהִים, אִם־בָּנִים וְאִם־בָּנוֹת יַצִּילוּ,</b> צדקת האבות לא תציל את זרעם. <b>הֵמָּה לְבַדָּם יִנָּצֵלוּ, וְהָאָרֶץ תִּהְיֶה שְׁמָמָה.</b>
(יז) <b>אוֹ</b> אם <b>חֶרֶב</b>, מלחמה <b>אָבִיא עַל־הָאָרֶץ הַהִיא, וְאָמַרְתִּי</b>, גזרתי, או התרעתי מראש: <b>חֶרֶב תַּעֲבֹר בָּאָרֶץ, וְהִכְרַתִּי מִמֶּנָּה אָדָם וּבְהֵמָה,</b>
(יח) <b>וּשְׁלֹשֶׁת הָאֲנָשִׁים הָאֵלֶּה בְּתוֹכָהּ</b> – <b>חַי־אָנִי, נְאֻם ה' אֱלוֹהִים, לֹא יַצִּילוּ בָּנִים וּבָנוֹת, כִּי הֵם לְבַדָּם יִנָּצֵלוּ.</b> אֱלוֹהִים, לֹא יַצִּילוּ בָּנִים וּבָנוֹת, כִּי הֵם לְבַדָּם יִנָּצֵלוּ.
(יט) <b>אוֹ</b> מגפת <b>דֶּבֶר אֲשַׁלַּח אֶל־הָאָרֶץ הַהִיא, וְשָׁפַכְתִּי חֲמָתִי עָלֶיהָ בְּדָם</b>, בהרג <b>לְהַכְרִית מִמֶּנָּה אָדָם וּבְהֵמָה,</b> שכן מחלת הדבר פוגעת הן בבני אדם, הן בבהמות.
(כ) <b>וְנֹחַ דָּנִיֵּאל וְאִיּוֹב בְּתוֹכָהּ</b> – <b>חַי־אָנִי, נְאֻם ה' אֱלוֹהִים, אִם־בֵּן אִם־בַּת יַצִּילוּ,</b> אך <b>הֵמָּה בְצִדְקָתָם יַצִּילוּ נַפְשָׁם.</b> אם באה פורענות, היא פוגעת בכול ואיש אינו חסין מפניה בגלל קשרי דם. גם הגדולים בצדיקי העולם, שצדקתם עומדת לעד וזכויותיהם רבות מספור, יכולים להציל רק את נפשם ולא אחרים.
(כא) <b>כִּי כֹה אָמַר ה' אֱלוֹהִים: אַף כִּי</b>, על אחת כמה וכמה כאשר את <b>אַרְבַּעַת שְׁפָטַי</b>, עונשי <b>הָרָעִים, חֶרֶב וְרָעָב וְחַיָּה רָעָה וָדֶבֶר, שִׁלַּחְתִּי אֶל־יְרוּשָׁלִַם, לְהַכְרִית מִמֶּנָּה אָדָם וּבְהֵמָה.</b> אם בכל פורענות בפני עצמה, לא יינצלו אלא הצדיקים הגמורים, כל שכן במקרה של ירושלים, שבה אשלח את כל ארבע הפורעניות יחד – אמורים כל תושביה הרשעים להיכחד.
(כב) <b>ו</b>בכל זאת <b>הִנֵּה נוֹתְרָה־בָּהּ פְּלֵטָה, הַמּוּצָאִים</b> מהעיר, <b>בָּנִים וּבָנוֹת, הִנָּם יוֹצְאִים אֲלֵיכֶם,</b> ישרדו פליטים צעירים שיוכלו לשאת את קשיי הדרך מירושלים לבבל, וכשיגיעו לבבל – <b>וּרְאִיתֶם אֶת־דַּרְכָּם וְאֶת־עֲלִילוֹתָם,</b> מהם תלמדו על מה ולמה נענשה ירושלים. כשתבינו זאת, תצדיקו את הדין <b>וְנִחַמְתֶּם</b>, תקבלו תנחומים, יירגע יגונכם <b>עַל־הָרָעָה אֲשֶׁר הֵבֵאתִי עַל־יְרוּשָׁלִַם, אֵת כָּל־אֲשֶׁר הֵבֵאתִי עָלֶיהָ,</b>
(כג) <b>וְנִחֲמוּ אֶתְכֶם</b>, אותם ניצולים יגרמו לכם נחמה, <b>כִּי־תִרְאוּ אֶת־דַּרְכָּם וְאֶת־עֲלִילוֹתָם, וִידַעְתֶּם כִּי לֹא חִנָּם עָשִׂיתִי אֵת כָּל־אֲשֶׁר־עָשִׂיתִי בָהּ, נְאֻם ה' אֱלוֹהִים.</b>
<h2>פרק טו</h2>
(א) <b>וַיְהִי דְבַר־ה' אֵלַי לֵאמֹר׃</b>
(ב) <b>בֶּן־אָדָם, מַה־יִּהְיֶה</b> מה נחשב <b>עֵץ־הַגֶּפֶן מִכָּל־עֵץ,</b> לעומת שאר העצים? ומה נחשבת <b>הַזְּמוֹרָה</b>, ענף הגפן <b>אֲשֶׁר הָיָה</b> גדל <b>בַּעֲצֵי הַיָּעַר</b> ונערך מולם? מבחינה הלכתית ומבחינות אחרות, שיח הגפן הוא עץ, אבל הוא שונה מעצים אחרים –
(ג) <b>הֲיֻקַּח מִמֶּנּוּ עֵץ לַעֲשׂוֹת לִמְלָאכָה?!</b> האם יש מי שמגלף מעץ הגפן כלים או בונה ממנו רהיטים?! אין מי שעושה כך, שכן זמורת הגפן נשארת רכה וחלשה גם בבגרותה. ה<b>אִם־יִקְחוּ</b> ליצור <b>מִמֶּנּוּ יָתֵד, לִתְלוֹת עָלָיו כָּל־כֶּלִי,</b> כדי לתלות עליה כלים?! גם זה לא ייתכן מאותה סיבה.
(ד) <b>הִנֵּה</b> אם <b>לָאֵשׁ נִתַּן לְאָכְלָה,</b> אם יינתן עץ הגפן באש, <b>אֵת שְׁנֵי קְצוֹתָיו אָכְלָה הָאֵשׁ</b>, קצותיו יבערו מיד <b>וְתוֹכוֹ נָחָר,</b> כיוון שלגפן תוך רך, בזמן השהייה באש הוא מתייבש לחלוטין ונשרף. מעתה <b>הֲיִצְלַח</b> העץ ל<b>ִמְלָאכָה,</b> לשימוש כלשהו<b>?!</b>
(ה) <b>הִנֵּה</b> גם <b>בִּהְיוֹתוֹ תָמִים לֹא יֵעָשֶׂה לִמְלָאכָה, אַף כִּי</b>, כל שכן כאשר <b>אֵשׁ אֲכָלַתְהוּ וַיֵּחָר, וְ</b>כי <b>נַעֲשָׂה עוֹד לִמְלָאכָה?!</b>
(ו) <b>לָכֵן כֹּה אָמַר ה' אֱלוֹהִים: כַּאֲשֶׁר</b>, כמו <b>עֵץ־הַגֶּפֶן בְּעֵץ הַיַּעַר, אֲשֶׁר־נְתַתִּיו לָאֵשׁ לְאָכְלָה,</b> שהרי אין בו כל תועלת אחרת, <b>כֵּן נָתַתִּי אֶת־יֹשְׁבֵי יְרוּשָׁלִַם.</b> יושבי ירושלים, שעוד מתחילה לא רבּו זכויותיהם, הרי משעברו כיבוש אחר כיבוש והם מדוכאים תחת עול זרים, מצבם דומה למצבה של הגפן השרופה – הם לא יועלו לכלום.
(ז) <b>וְנָתַתִּי אֶת־פָּנַי בָּהֶם. מֵהָאֵשׁ</b> שאכלה מהם בכיבושים הקודמים <b>יָצָאוּ, וְהָאֵשׁ תֹּאכְלֵם, וִידַעְתֶּם כִּי־אֲנִי ה' בְּשׂוּמִי אֶת־פָּנַי בָּהֶם.</b>
(ח) בסופו של דבר, <b>וְנָתַתִּי אֶת־הָאָרֶץ שְׁמָמָה, יַעַן מָעֲלוּ מַעַל, נְאֻם ה' אֱלוֹהִים.</b>
<h2>פרק טז</h2>
(א) <b>וַיְהִי דְבַר־ה' אֵלַי לֵאמֹֽר׃</b>
(ב) <b>בֶּן־אָדָם, הוֹדַע</b>, יַדֵּעַ <b>אֶת־יְרֽוּשָׁלִַם אֶת־תּֽוֹעֲבֹתֶֽיהָ.</b> למרות שלהלן יפורטו קורותיה של האומה כולה, הנבואה מכוונת לירושלים מפני שממלכת ישראל כבר איננה.
(ג) <b>וְאָֽמַרְתָּ: כֹּֽה־אָמַר אֲדֹנָי אֱלוֹהִים לִירוּשָׁלִַם</b>, המדומה כאן לאשה: <b>מְכֹֽרֹתַיִךְ וּמׂלְדֹתַיִךְ</b>, מקורך ולידתך <b>מֵאֶרֶץ הַֽכְּנַֽעֲנִי. אָבִיךְ הָֽאֱמֹרִי וְאִמֵּךְ חִתִּֽית.</b> ביטוי זה – שהוא אולי נכון מבחינה גנטית, שהרי אבות האומה הראשונים באו מארם נהריים, מגזעים השייכים אולי לאמורים ולחיתים–
(ד) <b>וּמוֹלְדוֹתַיִךְ</b>, קורות לידתך – <b>בְּיוֹם הוּלֶּדֶת אוֹתָךְ לֹֽא־כָרַּת</b>, כורַת, נכרת <b>שָׁרֵּךְ,</b> טבורך כהוגן – הפעולה הראשונה שעושים ביילוד, <b>וּבְמַיִם לֹֽא־רֻחַצְתְּ לְמִשְׁעִי,</b> לניקיון והחלקה, <b>וְהָמְלֵחַ לֹא הֻמְלַחַתְּ</b>. נהגו לפזר מלח על עורם של יילודים ולשפשפו. <b>וְהָחְתֵּל לֹא חֻתָּֽלְתְּ.</b> לא עטפו אותך בחיתולים. לידתך התרחשה בכל תנאי ההזנחה האפשריים. ישראל הפכו ממשפחה גדולה לעם רק בגלות מצרים. העם לא נולד מתוך מהפכה, מעלה מיוחדת או מצב מרומם; הקבוצה גילתה שהיא עם כשבניה היו עבדים מושפלים וחסרי כול, נטולי עבר ועתיד אשר חיו את חייהם הרופפים בהווה בלבד.
(ה) <b>לֹא־חָסָה עָלַיִךְ עַיִן לַֽעֲשׂוֹת לָךְ אַחַת מֵאֵלֶּה, לְחֻמְלָה</b>, לרחם <b>עָלָיִךְ, וַֽתֻּשְׁלְכִי אֶל־פְּנֵי הַשָּׂדֶה בְּגֹעַל נַפְשֵׁךְ</b>, במיאוס גופך <b>בְּיוֹם הֻלֶּדֶת אֹתָֽךְ.</b>
(ו) <b>וָאֶֽעֱבֹר</b>, אני ה', <b>עָלַיִךְ,</b> לידך, <b>וָֽאֶרְאֵךְ מִתְבּוֹסֶסֶת</b>, מתגוללת <b>בְּדָמָיִךְ</b> נטושה ואומללה. <b>וָאֹמַר לָךְ: בְּדָמַיִךְ חֲיִי. וָאֹמַר לָךְ: בְּדָמַיִךְ חֲיִֽי.</b> הדם שאת מלוכלכת בו אינו מבשר את סופך, הוא תחילתם של חייך. ציוויתי עלייך את החיים כשסביבך נשפכו דמים. ואכן אפשרתי את חייך בתנאים לא תנאים –
(ז) <b>רְבָבָה</b>, ריבוי וגדילה. או: כמות בלתי נספרת <b>כְּצֶמַח הַשָּׂדֶה נְתַתִּיךְ,</b> גדלת כצמח בר המתרבה בלא השקיה והשקעה, <b>וַתִּרְבִּי וַֽתִּגְדְּלִי וַתָּבֹאִי בַּֽעֲדִי עֲדָיִים,</b> במבחר הקישוטים, לא בקישוטים חיצוניים, אלא <b>שָׁדַיִם נָכֹנוּ, וּשְׂעָרֵךְ צִמֵּחַ, וְ</b>ְעם זאת עדיין <b>אַתְּ עֵרֹם וְעֶרְיָֽה,</b> נטושה וחסרת כול. חייך נעדרי פשר ומשמעות.
(ח) <b>וָאֶֽעֱבֹר עָלַיִךְ</b> שוב כשהגעת לבשלות, <b>וָֽאֶרְאֵךְ וְהִנֵּה עִתֵּךְ עֵת דֹּדִים</b>, הגעת לעת אהבים. באותה תקופה היו הבנות נישאות בנעוריהן. <b>וָֽאֶפְרֹשׂ כְּנָפִי עָלַיִךְ</b>, הכנסתי אותך תחת חסותי והבטחתי לקחת אותך לאשה <b>וָֽאֲכַסֶּה עֶרְוָתֵךְ וָֽאֶשָּׁבַֽע לָךְ וָֽאָבוֹא בִבְרִית אֹתָךְ,</b> אִתך, <b>נְאֻם אֲדֹנָי אֱלוֹהִים, וַתִּֽהְיִי־לִֽי</b> לאשה. אותה תינוקת מוזנחת שלא היה לה סיכוי לשרוד, גדלה והתפתחה ללא הורים ומורים, חינוך ואהבה. בתחילת בגרותה נעשתה מוגנת ומרוחמת על ידי האדון הגדול החפץ ביקרה, והנה הפכה לו לבת ברית. החתן-האומֵן המשיך לדאוג לכלתו ולפארה –
(ט) <b>וָֽאֶרְחָצֵךְ בַּמַּיִם, וָֽאֶשְׁטֹף דָּמַיִךְ מֵֽעָלָיִךְ, וָֽאֲסֻכֵךְ בַּשָּֽׁמֶן,</b>
(י) <b>וָֽאַלְבִּישֵׁךְ רִקְמָה,</b> בגדים צבעוניים או משובצים, <b>וָֽאֶנְעֲלֵךְ</b> בעור מובחר של ה<b>תָּחַשׁ, וָֽאֶחְבְּשֵׁךְ בּ</b>כיסוי ראש העשוי <b>שֵּׁשׁ,</b> פשתן, <b>וַֽאֲכַסֵּךְ</b> בבגדי <b>מֶֽשִׁי.</b> לא יצאתם ממצרים כקבוצת עבדים הנמלטת מאדוניה אלא כעם חופשי, שאף זכה בביטויי חסדו של ה' ובהתגלויותיו. ייתכן שמקצת החומרים והבגדים רומזים למשכן העדות, שבו גלומה הקִּרבה הגדולה של עם ישראל לאלוקיו.
(יא) <b>וָֽאֶעְדֵּךְ עֶדִי, וָֽאֶתְּנָה צְמִידִים עַל־יָדַיִךְ וְרָבִיד</b>, כעין שרשרת או ענק <b>עַל־גְּרוֹנֵֽךְ.</b> במצרים שימש רביד זהב קישוט לרמי מעלה וסימן את מעמדם.
(יב) <b>וָֽאֶתֵּן נֶזֶם עַל־אַפֵּךְ וַֽעֲגִילִים עַל־אָזְנָיִךְ וַֽעֲטֶרֶת</b>, זֵר <b>תִּפְאֶרֶת בְּרֹאשֵֽׁךְ.</b>
(יג) <b>וַתַּעְדִּי זָהָב וָכֶסֶף, וּמַלְבּוּשֵׁךְ שֵׁשׁ וָמֶשִׁי וְרִקְמָה. סֹלֶת וּדְבַשׁ וָשֶׁמֶן אָכָלְתְּ, וַתִּיפִי בִּמְאֹד מְאֹד וַֽתִּצְלְחִי לִמְלוּכָֽה.</b> התפתחותך המתמדת הכשירה אותך לכונן מלוכה משלך.
(יד) <b>וַיֵּצֵא לָךְ שֵׁם בַּגּוֹיִם בְּיָפְיֵךְ, כִּי כָּלִיל</b>, מושלם <b>הוּא,</b> לא רק משום יופייֵך הטבעי, אלא <b>בַּֽהֲדָרִי אֲשֶׁר־שַׂמְתִּי עָלַיִךְ. נְאֻם אֲדֹנָי אֱלוֹהִים.</b>
(טו) כאן מתחיל ההיפוך של התמונה האידילית שצוירה עד עכשיו: <b>וַתִּבְטְחִי בְיָפְיֵךְ, וַתִּזְנִי עַל</b>, באמצעות <b>שְׁמֵךְ,</b> את השם המפואר שיצא לך בכל העמים, כיפהפייה, ניצלת למטרות מתועבות, כפי שעושה זונה. <b>וַתִּשְׁפְּכִי אֶת־תַּזְנוּתַיִךְ עַל־כָּל־עוֹבֵר, לוֹ־יֶהִי.</b> לכל עובר אורח יש חלק בך ובזימתך. הנביא רומז לחוסר הנאמנות של ישראל לה', לא כאשה העוזבת את בעלה לטובת איש אחר, אלא כפרוצה המזנה עם הכול. ירושלים לא עזבה לגמרי את דת ישראל, אלא הוסיפה עליה פולחני אלילים מהסביבה.
(טז) <b>וַתִּקְחִי מִבְּגָדַיִךְ</b> שהענקתי לך, <b>וַתַּעֲשִׂי־לָךְ</b> מהם <b>בָּמוֹת טְלֻאוֹת,</b> מרופדות באוסף בגדים שונים. <b>וַתִּזְנִי עֲלֵיהֶם.</b> כפל משמעות – הבמה לעבודה זרה מדומה למיטת זנונים. תופעות כמו מה שאירע כאן <b>לֹא בָאוֹת</b>, מתרחשות <b>וְ</b>גם <b>לֹא יִהְיֶה,</b> יהיו. זו התנהגות בלתי מתקבלת על הדעת לחלוטין.
(יז) <b>וַתִּקְחִי כְּלֵי תִפְאַרְתֵּךְ,</b> אלו ש<b>מִזְּהָבִי וּמִכַּסְפִּי אֲשֶׁר נָתַתִּי לָךְ, וַתַּעֲשִׂי־לָךְ</b> מהם <b>צַלְמֵי זָכָר, וַתִּזְנִי־בָם.</b> עבודת האלילים מתוארת בדימוי בוטה ביותר.
(יח) <b>וַתִּקְחִי אֶת־בִּגְדֵי רִקְמָתֵךְ, וַתְּכַסִּים</b> – כיסית בבגדים את הצלמים שעשית לך, <b>וְשַׁמְנִי וּקְטָרְתִּי</b> שהם שלי, <b>נָתַתְּ לִפְנֵיהֶם.</b>
(יט) <b>וְלַחְמִי אֲשֶׁר־נָתַתִּי לָךְ, סֹלֶת וָשֶׁמֶן וּדְבַשׁ</b> ש<b>הֶאֱכַלְתִּיךְ, וּנְתַתִּיהוּ</b>, את נתת את המזונות שבהם הזנתי אותך <b>לִפְנֵיהֶם, לְרֵיחַ נִיחֹחַ</b> – <b>וַיֶּהִי.</b> כך אכן היה ואף התקיים בקביעות למרות העיוות שבדברים. <b>נְאֻם ה' אֱלוֹהִים.</b>
(כ) <b>וַתִּקְחִי אֶת־בָּנַיִךְ וְאֶת־בְּנוֹתַיִךְ אֲשֶׁר יָלַדְתְּ לִי, וַתִּזְבָּחִים</b>, הקרבת אותם <b>לָהֶם</b> – למאהבייך <b>לֶאֱכוֹל</b> בעבודת המולך ודומיו, שהיו כרוכות בהקרבת ילדים. <b>הַמְעַט</b>, כלום אין די <b>מִתַּזְנוּתָיִךְ,</b>
(כא) <b>וַתִּשְׁחֲטִי</b> גם <b>אֶת־בָּנָי וַתִּתְּנִים, בְּהַעֲבִיר אוֹתָם לָהֶם</b> – לאלילייך באש<b>?!</b>
(כב) <b>וְאֵת</b>, ועם <b>כָּל־תּוֹעֲבֹתַיִךְ וְתַזְנֻתַיִךְ</b>, בזמן שמסרת את כל שבידך לאחרים, <b>לֹא זָכַרְתְּ אֶת־יְמֵי נְעוּרָיִךְ, בִּהְיוֹתֵךְ עֵרֹם וְעֶרְיָה, מִתְבּוֹסֶסֶת בְּדָמֵךְ הָיִית,</b>
(כג) <b>וַיְהִי</b>, הכול – השפע וההצלחה שהענקתי לך, הנכסים, החשיבות והיופי שהעמידוך על רגלייך – הלך <b>אַחֲרֵי כָּל־רָעָתֵךְ,</b> הוקרב בצורה כזו או אחרת לעבודה זרה. <b>אוֹי, אוֹי לָךְ. נְאֻם ה' אֱלוֹהִים.</b>
(כד) <b>וַתִּבְנִי־לָךְ גָּב,</b> מקום מוגבה, גבעה <b>וַתַּעֲשִׂי־לָךְ רָמָה</b>, במה <b>בְּכָל־רְחוֹב.</b>
(כה) <b>אֶל־כָּל</b>, בכל <b>רֹאשׁ דֶּרֶךְ בָּנִית רָמָתֵךְ, וַתְּתַעֲבִי אֶת־יָפְיֵךְ,</b> הפכת את יופייך למיאוס, <b>וַתְּפַשְּׂקִי אֶת־רַגְלַיִךְ לְכָל־עוֹבֵר</b> אורח, <b>וַתַּרְבִּי אֶת־תַּזְנוּתָיִךְ.</b> מתוך ריקנות רוחנית, להיטות ופתיחות לכל פולחן זר, עם ישראל אימץ כל עבודה זרה מזדמנת ולא בחל אף לא באחת.
(כו) <b>וַתִּזְנִי אֶל־בְּנֵי־מִצְרַיִם שְׁכֵנַיִךְ, גִּדְלֵי בָשָׂר,</b> כינוי לאיבר המין, <b>וַתַּרְבִּי אֶת־תַּזְנֻתֵךְ לְהַכְעִיסֵנִי.</b> ישראל הצטרף לפולחני המצרים ולמד מהם.
(כז) <b>וְהִנֵּה</b> בגלל חטאייך אלה <b>נָטִיתִי יָדִי עָלַיִךְ, וָאֶגְרַע חֻקֵּךְ,</b> הפחתתי את מנת מזונך שאני מחלק לך, <b>וָאֶתְּנֵךְ בְּנֶפֶשׁ</b>, ברצון <b>שׂנְאוֹתַיִךְ, בְּנוֹת פְּלִשְׁתִּים,</b> מסרתי אותך לידי בנות האזור, לעשות בך כרצונן. עם ישראל ניגף לא פעם בידי אויביו הפלשתים. <b>הַנִּכְלָמוֹת מִדַּרְכֵּךְ</b>, דרך ה<b>זִמָּה.</b> אפילו הפלשתים, שהם עצמם עובדי עבודה זרה, נכלמים מהתנהגותך כי אינך מסתפקת בחיקוי פולחניהם, אלא עולה עליהם בתועבותייך.
(כח) <b>וַתִּזְנִי</b>, פנית <b>אֶל־בְּנֵי אַשּׁוּר</b> לקשור גם אתם קשרים תרבותיים, דתיים ומדיניים <b>מִבִּלְתִּי שָׂבְעָתֵךְ.</b> לאחר שהמלך שלמה קשר קשרים עם מצרים, ירושלים לא שבעה מקשר זה עם מעצמה זרה. המלך אחז הגדיל לעשות ושלח בקשה למלך אשור שיבוא לחזקו במלחמה נגד ממלכת ישראל וארם, אך ללא הועיל. <b>וַתִּזְנִים</b> – זנית עם האשורים, <b>וְגַם</b> בכך <b>לֹא שָׂבָעַתְּ.</b> קשריה של ממלכת יהודה עם אשור לא סיפקו אותה, והיא ביקשה להרחיב את מעגל הקשרים עם ממלכות נוספות.
(כט) <b>וַתַּרְבִּי אֶת־תַּזְנוּתֵךְ</b> לכיוון אחר – <b>אֶל־אֶרֶץ כְּנַעַן</b>, ארץ הסוחרים – <b>כַּשְׂדִּימָה</b> אל בבל, שהייתה ארץ מסחר מפותחת. <b>וְגַם־בְּזֹאת לֹא שָׂבָעַתְּ.</b> עם ישראל מדלג מקשר לקשר. מבחינה פוליטית ומבחינה דתית הוא התנסה בכל סוגי התרבויות והעבודה הזרה, ודבר לא הביאו על סיפוקו.
(ל) <b>מָה אֲמֻלָה</b>, אומלל, נפסד <b>לִבָּתֵךְ,</b> לבך, <b>נְאֻם ה' אֱלוֹהִים, בַּעֲשׂוֹתֵךְ אֶת־כָּל־אֵלֶּה, מַעֲשֵׂה אִשָּׁה זוֹנָה שַׁלָּטֶת.</b> העושה מעשיה בפומבי וללא מעצורים –
(לא) <b>בִּבְנוֹתַיִךְ</b>, בבנותך את <b>גַּבֵּךְ,</b> מקומות הפולחן הגבוהים שלך <b>בְּרֹאשׁ כָּל־דֶּרֶךְ, וְרָמָתֵךְ עָשִׂית בְּכָל־רְחוֹב.</b> ישראל מדומים ליצאנית המתקינה לעצמה מיטה בכל מקום. <b>וְלֹא־הָיִית כַּזּוֹנָה לְקַלֵּס</b>, לבזות <b>אֶתְנָן.</b> כשזונה מקבלת אתנן היא מעמידה פנים שהיא מתעלמת ממנו מפני שהוא מבוזה בעיניה, ואילו את אינך נוהגת כמוה.
(לב) אַת, <b>הָאִשָּׁה הַמְנָאָפֶת תַּחַת אִישָׁהּ, תִּקַּח</b>, תקנה, תפתה <b>אֶת־</b>ה<b>זָרִים.</b> מבחינה זו את כאשה נשואה המתאווה לזרים ומוכנה לשלם להם.
(לג) <b>לְכָל</b> ה<b>זֹנוֹת יִתְּנוּ</b> מאהביהם <b>נֵדֶה,</b> מתנה, <b>וְ</b>אילו <b>אַתְּ נָתַתְּ אֶת־נְדָנַיִךְ</b>, מתנותייך <b>לְכָל־מְאַהֲבַיִךְ</b>. ובנמשל, עם ישראל התפתה לעבוד אלילים ללא קבלת כל תמורה לעבודה זו. <b>וַתִּשְׁחֳדִי אוֹתָם,</b> את זו שהעברת להם שלמונים בסתר כדי <b>לָבוֹא אֵלַיִךְ מִסָּבִיב, בְּתַזְנוּתָיִךְ,</b> מרוב זימתך.
(לד) <b>וַיְהִי</b>, התקיים <b>בָךְ הֵפֶךְ מִן־הַנָּשִׁים</b> הזונות <b>בְּתַזְנוּתַיִךְ.</b> הן מקבלות אתנן, ואת משלמת. <b>וְאַחֲרַיִךְ לֹא זוּנָּה,</b> מאז זנותך לא הייתה עוד זנות מופקרת כזאת. <b>וּבְתִתֵּךְ אֶתְנָן, וְאֶתְנַן לֹא נִתַּן־לָךְ</b> – <b>וַתְּהִי</b>, נהיית <b>לְהֶפֶךְ.</b> פולחניהם ומנהגיהם של העמים האחרים רווחו בישראל, לא משום שאותם עמים רצו להשפיע על ישראל. ישראל הם שחיפשו את קרבת העמים ופולחניהם.
(לה) וכך עתיד לקרות לירושלים בשל חטאיה: <b>לָכֵן, זוֹנָה, שִׁמְעִי דְּבַר־ה'.</b>
(לו) <b>כֹּה־אָמַר ה' אֱלוֹהִים: יַעַן הִשָּׁפֵךְ נְחֻשְׁתֵּךְ,</b> תחתיתך, ערוותך. ייתכן שהדימוי מושאל מסיר שתבשילו נשפך והתגלתה נחושתו. <b>וַתִּגָּלֶה עֶרְוָתֵךְ בְּתַזְנוּתַיִךְ, עַל</b>, למען <b>מְאַהֲבָיִךְ וְעַל כָּל־גִּלּוּלֵי תוֹעֲבוֹתַיִךְ וְכִדְמֵי</b>, ובדמי <b>בָנַיִךְ אֲשֶׁר נָתַתְּ לָהֶם,</b> שהקרבת לעבודה זרה.
(לז) <b>לָכֵן הִנְנִי מְקַבֵּץ אֶת־כָּל־מְאַהֲבַיִךְ אֲשֶׁר עָרַבְתְּ עֲלֵיהֶם</b>, שנעמת להם. כל עמי האזור אשר עם ישראל קשר אתם קשרים, והם נהנו מהשתתפותו בפולחניהם, <b>וְאֵת כָּל־אֲשֶׁר אָהַבְתְּ עַל</b>, יחד עם <b>כָּל־אֲשֶׁר שָׂנֵאת, וְקִבַּצְתִּי אֹתָם עָלַיִךְ מִסָּבִיב, וְגִלֵּיתִי עֶרְוָתֵךְ</b>, קלונך <b>אֲלֵהֶם, וְרָאוּ אֶת־כָּל־עֶרְוָתֵךְ.</b> מאהבייך, ירושלים, יהיו מעתה הצופים שיוזמנו לחזות בענישתך. כך ייוודעו ברבים חרפת חטאייך וגמולם.
(לח) <b>וּשְׁפַטְתִּיךְ</b> כ<b>מִשְׁפְּטֵי נֹאֲפוֹת וְשֹׁפְכֹת דָּם,</b> כי בשני אלה חטאו ישראל, כפי שניכר בדברי הנביאים, <b>וּנְתַתִּיךְ דַּם, חֵמָה</b>, כעס <b>וְקִנְאָה.</b>
(לט) <b>וְנָתַתִּי אֹתָךְ בְּיָדָם</b> של כל מאהבייך. העמים השכנים שהתפתית לקשור אִתם קשרים, יהיו שותפים בהענשתך. <b>וְהָרְסוּ</b> את <b>גַבֵּךְ,</b> המקומות המוגבהים שבנית לעבודה זרה, <b>וְנִתְּצוּ רָמֹתַיִךְ, וְהִפְשִׁיטוּ אוֹתָךְ בְּגָדַיִךְ, וְלָקְחוּ כְּלֵי תִפְאַרְתֵּךְ, וְהִנִּיחוּךְ עֵירֹם וְעֶרְיָה.</b> הם ינשלו אותך מכל נכסייך. הבמות ינופצו, ולהבדיל, גם בית המקדש, ואף כל הרכוש החומרי ייבזז. שנאת מאהבייך ובזיזתם אותך ישיבו אותך למצבך הראשון. שוב תהיי עזובה ועירומה כפי שהיית כשנולדת.
(מ) <b>וְהֶעֱלוּ עָלַיִךְ קָהָל</b> להשתתף במשפטך. הם יעלו עלייך למלחמה, <b>וְרָגְמוּ אוֹתָךְ בָּאָבֶן, וּבִתְּקוּךְ בְּחַרְבוֹתָם,</b> ּבִתְּקוּךְ בְּחַרְבוֹתָם,
(מא) <b>וְשָׂרְפוּ בָתַּיִךְ בָּאֵשׁ, וְעָשׂוּ־בָךְ שְׁפָטִים לְעֵינֵי נָשִׁים רַבּוֹת. וְהִשְׁבַּתִּיךְ מִזּוֹנָה, וְגַם־אֶתְנַן לֹא תִתְּנִי־עוֹד.</b> משלא יהיה לך דבר לתת, תיאלצי לחדול מזנותך.
(מב) לאחר העונש ולאחר שייפסק רצונך לזנות – <b>וַהֲנִחֹתִי חֲמָתִי</b>, אשכך את כעסי <b>בָּךְ, וְסָרָה קִנְאָתִי מִמֵּךְ, וְשָׁקַטְתִּי, וְלֹא אֶכְעַס עוֹד.</b>
(מג) <b>יַעַן אֲשֶׁר לֹא־זָכַרְתְּ אֶת־יְמֵי נְעוּרַיִךְ, וַתִּרְגְּזִי־לִי</b>, והרגזת אותי <b>בְּכָל</b> חטאייך <b>אֵלֶּה, וְגַם־אֲנִי, הֵא</b>, הנה <b>דַּרְכֵּךְ בְּרֹאשׁ</b>, בראשך <b>נָתַתִּי, נְאֻם ה' אֱלוֹהִים, וְ</b>עדיין <b>לֹא עָשִׂית</b>, תיקנת <b>אֶת־הַזִּמָּה עַל</b>, עם <b>כָּל־תּוֹעֲבֹתָיִךְ.</b>
(מד) <b>הִנֵּה כָּל־הַמֹּשֵׁל</b> משלים, פתגמים, <b>עָלַיִךְ יִמְשֹׁל לֵאמֹר: "כְּאִמָּה</b> – <b>בִּתָּהּ,</b> כַּאם כך בתה". המחבר משלים ידמה את ירושלים לבת המתנהגת בדומה לאמה. והנביא מפרש:
(מה) <b>בַּת־אִמֵּךְ אַתְּ,</b> ש<b>גֹּעֶלֶת</b>, בוחלת ב<b>אִישָׁהּ וּבָנֶיהָ.</b> את ממשיכה את מסורת אמך המתנכרת לאישהּ ולבניה, <b>וַאֲחוֹת אֲחוֹתֵךְ אַתְּ,</b> ובדבר זה את כאחיותייך <b>אֲשֶׁר גָּעֲלוּ</b> את <b>אַנְשֵׁיהֶן וּבְנֵיהֶן.</b> עתה יבוא זיהוין של הקרובות: <b>אִמְּכֶן חִתִּית וַאֲבִיכֶן אֱמֹרִי.</b> אתם, בני ישראל כולכם, מוצאכם מתערובת עמים שתרבותם שפלה, עמי כנען וחת.
(מו) <b>וַאֲחוֹתֵךְ הַגְּדוֹלָה</b> בשטחה ובמעמדה היא <b>שֹׁמְרוֹן, הִיא וּבְנוֹתֶיהָ</b>, היישובים הנספחים לה, <b>הַיּוֹשֶׁבֶת עַל־שְׂמֹאולֵךְ</b>, מצפון לך, <b>וַאֲחוֹתֵךְ הַקְּטַנָּה מִמֵּךְ, הַיּוֹשֶׁבֶת מִימִינֵךְ</b> – <b>סְדֹם וּבְנוֹתֶיהָ.</b> את, ירושלים, שוכנת בין האחות הגדולה, מהעבר הקרוב, ובין האחרת, הקטנה, הנוכחת אף היא בזכרונה ההיסטורי.
(מז) <b>וְלֹא</b> רק <b>בְדַרְכֵיהֶן הָלַכְתְּ וּכְתוֹעֲבוֹתֵיהֶן עָשִׂית, כִּמְעַט קָט</b>, בזמן קצר מאוד <b>וַתַּשְׁחִתִי</b> יותר <b>מֵהֶן בְּכָל־דְּרָכָיִךְ.</b> לא רק סיגלת לעצמך את מעשי שומרון וסדום, אלא אף עלית עליהן בתועבותייך.
(מח) <b>חַי־אָנִי, נְאֻם ה' אֱלוֹהִים, אִם־עָשְׂתָה סְדֹם אֲחוֹתֵךְ, הִיא וּבְנוֹתֶיהָ,</b> עמורה, אדמה וצבויים, <b>כַּאֲשֶׁר עָשִׂית אַתְּ וּבְנוֹתָיִךְ.</b>
(מט) <b>הִנֵּה־זֶה הָיָה עֲוֹן סְדֹם אֲחוֹתֵךְ: גָּאוֹן</b>, גאווה שמקורה <b>שִׂבְעַת־לֶחֶם וְשַׁלְוַת הַשְׁקֵט</b>, שובע ושאננות <b>הָיָה לָהּ וְלִבְנוֹתֶיהָ, וְיַד־עָנִי וְאֶבְיוֹן לֹא הֶחֱזִיקָה.</b> כל מה שהיה ברשות אנשי סדום, הם שמרו לעצמם בלבד.
(נ) <b>וַתִּגְבְּהֶינָה</b> סדום ובנותיה <b>וַתַּעֲשֶׂינָה תוֹעֵבָה לְפָנָי. וָאָסִיר אֶתְהֶן כַּאֲשֶׁר רָאִיתִי</b> את יוהרתן ומעשיהן.
(נא) <b>וְשֹׁמְרוֹן כַּחֲצִי חַטֹּאתַיִךְ לֹא חָטָאָה.</b> חטאי שומרון אינם מגיעים לחצי חטאייך. <b>וַתַּרְבִּי אֶת־תּוֹעֲבוֹתַיִךְ</b> יותר <b>מֵהֵנָּה, וַתְּצַדְּקִי אֶת־אֲחוֹתַיִךְ בְּכָל־תּוֹעֲבֹתַיִךְ, אֲשֶׁר עָשִׂית.</b> בהשוואה אלייך שתי אחיותייך נראות צדיקות. את פרוצה מהן, כי יצרת בתוכך מקבץ תרבותי והתפתית להשפעות מכל הכיוונים – אשור, בבל, מצרים והכנענים.
(נב) <b>גַּם־אַתְּ שְׂאִי כְלִמָּתֵךְ</b>, בושתך <b>אֲשֶׁר פִּלַּלְתְּ</b>, דנת, ציפית או איחלת <b>לַאֲחוֹתֵךְ</b>. חשבת ששומרון ראויה לכלימה, אך את ראויה לכך ממנה כי <b>בְּחַטֹּאתַיִךְ אֲשֶׁר־הִתְעַבְתְּ מֵהֵן,</b> הן <b>תִּצְדַּקְנָה מִמֵּךְ. וְ</b>שוב – <b>גַם־אַתְּ בּוֹשִׁי וּשְׂאִי כְלִמָּתֵךְ, בְּצַדֶּקְתֵּךְ אַחְיוֹתֵךְ.</b> בירושלים נחשבות שומרון וסדום ערי חטא, אבל לנוכח התועבות שלה עצמה הן נחשבות צדיקות.
(נג) בסופו של דבר – <b>וְשַׁבְתִּי אֶת־שְׁבִיתְהֶן,</b> גם את הערים האלה אשיב על כנן – <b>אֶת־שְׁבוּת סְדֹם וּבְנוֹתֶיהָ וְאֶת־שְׁבוּת שֹׁמְרוֹן וּבְנוֹתֶיהָ, וּשְׁבוּת שְׁבִיתַיִךְ בְּתוֹכָהְנָה,</b> בתוכן. לכשתבוא הגאולה, וסדום ושומרון ייבנו מחדש, גם את תיבני עמן.
(נד) <b>לְמַעַן תִּשְׂאִי כְלִמָּתֵךְ, וְנִכְלַמְתְּ מִכֹּל אֲשֶׁר עָשִׂית, בְּנַחֲמֵךְ אֹתָן,</b> הן ימצאו נחמה, כביכול, בצרתך הגדולה.
(נה) <b>וַאֲחוֹתַיִךְ סְדֹם וּבְנוֹתֶיהָ תָּשֹׁבְןָ לְקַדְמָתָן, וְשֹׁמְרוֹן וּבְנוֹתֶיהָ תָּשֹׁבְןָ לְקַדְמָתָן, וְאַתְּ וּבְנוֹתַיִךְ תְּשֻׁבֶינָה לְקַדְמַתְכֶן.</b>
(נו) <b>וְלוֹא הָיְתָה סְדֹם אֲחוֹתֵךְ לִשְׁמוּעָה בְּפִיךְ בְּיוֹם גְּאוֹנָיִךְ.</b> בתקופת גדולתך, כשעוד היה כוח השלטון בידיך, לא התבוננת מספיק בחטאיה ובמהפכתה של סדום.
(נז) היית אמורה ללמוד ולהפנים את מה שאירע בסדום ולהימנע מתועבות <b>בְּטֶרֶם תִּגָּלֶה רָעָתֵךְ, כְּמוֹ</b> ב<b>עֵת חֶרְפַּת בְּנוֹת־אֲרָם וְכָל־סְבִיבוֹתֶיהָ</b> ו<b>בְנוֹת פְּלִשְׁתִּים הַשָּׁאטוֹת</b>, המבזות <b>אוֹתָךְ מִסָּבִיב,</b> בזמן שערי ארם ושכנותיהן וערי פלשתים לעגו לתרבותך הנרמסת והפרוצה לכול. לחלופין: בזמן שאלו התגרו בכם ובזזו אתכם. מדוע לא שבתם אז ממעשיכם?!
(נח) <b>אֶת־זִמָּתֵךְ וְאֶת־תּוֹעֲבוֹתַיִךְ</b> – <b>אַתְּ נְשָׂאתִים,</b> נשאת אותן. רק את נושאת באחריות העבודה הזרה שלך. <b>נְאֻם ה'.</b>
(נט) <b>כִּי כֹה אָמַר ה' אֱלוֹהִים: וְעָשִׂיתִ אוֹתָךְ</b>, עשיתי לך <b>כַּאֲשֶׁר עָשִׂית,</b> עונשך חמור כחומרת מעשייך, <b>אֲשֶׁר־בָּזִית</b>, ביזית <b>אָלָה</b>, שבועה <b>לְהָפֵר בְּרִית</b> שכָּרת אתי בהר סיני.
(ס) ואף שאת זלזלת בברית – <b>וְזָכַרְתִּי אֲנִי אֶת־בְּרִיתִי אוֹתָךְ</b>, אותה ברית שכרתי לך <b>בִּימֵי נְעוּרָיִךְ, וַהֲקִימוֹתִי לָךְ בְּרִית עוֹלָם.</b> אקיים את ברית הנצח עמך, אושיעך ולא אוסיף לקצוף עלייך עוד.
(סא) <b>וְזָכַרְתְּ</b> אז <b>אֶת־דְּרָכַיִךְ וְנִכְלַמְתְּ</b> בהן, <b>בְּקַחְתֵּךְ אֶת־אֲחוֹתַיִךְ הַגְּדֹלוֹת מִמֵּךְ,</b> שומרון ובנותיה <b>אֶל</b>, עם <b>הַקְּטַנּוֹת מִמֵּךְ</b>, סדום ובנותיה, <b>וְנָתַתִּי אֶתְהֶן לָךְ לְבָנוֹת,</b> הן יהיו שייכות לך, <b>וְלֹא מִבְּרִיתֵךְ,</b> לא מפני שמגיע לך, שהרי לא שמרת בריתך,
(סב) אלא – <b>וַהֲקִימֹתִי אֲנִי אֶת־בְּרִיתִי אִתָּךְ, וְיָדַעַתְּ כִּי־אֲנִי ה',</b>
(סג) <b>לְמַעַן תִּזְכְּרִי וָבֹשְׁתְּ,</b> תתביישי, <b>וְלֹא יִהְיֶה־לָּךְ עוֹד פִּתְחוֹן פֶּה</b>, אומץ לדבר <b>מִפְּנֵי כְּלִמָּתֵךְ,</b> והדבר הגדול ביותר – <b>בְּכַפְּרִי־לָךְ לְכָל־אֲשֶׁר עָשִׂית. נְאֻם ה' אֱלוֹהִים.</b>
<h2>פרק יז</h2>
(א) <b>וַיְהִי דְבַר־ה' אֵלַי לֵאמֹר:</b>
(ב) <b>בֶּן־אָדָם, חוּד חִידָה</b>, משל, אלגוריה <b>וּמְשֹׁל מָשָׁל</b>, חזון בנוסח קצוב או פיוטי <b>אֶל־בֵּית יִשְׂרָאֵל.</b>
(ג) <b>וְאָמַרְתָּ: כֹּה־אָמַר ה' אֱלוֹהִים: הַנֶּשֶׁר הַגָּדוֹל, גְּדוֹל הַכְּנָפַיִם, אֶרֶךְ הָאֵבֶר,</b> שעצמות כנפיו ארוכות, <b>מָלֵא הַנּוֹצָה, אֲשֶׁר־לוֹ הָרִקְמָה,</b> נוצות מגוונות הנראות יחד כעין רקמה, <b>בָּא אֶל־הַלְּבָנוֹן,</b> הידוע בארזיו הרמים, <b>וַיִּקַּח אֶת־צַמֶּרֶת הָאָרֶז.</b>
(ד) <b>אֵת רֹאשׁ יְנִיקוֹתָיו</b>, יונקותיו, ענפיו הרכים <b>קָטָף, וַיְבִיאֵהוּ אֶל־אֶרֶץ כְּנַעַן,</b> ארץ סוחרים, <b>בְּעִיר רֹכְלִים שָׂמוֹ.</b> הוא העביר את ראש הענפים ממעמדו ומקומו הטבעי אל עיר מסחר כלשהי.
(ה) <b>וַיִּקַּח</b> הנשר זרע <b>מִזֶּרַע הָאָרֶץ, וַיִּתְּנֵהוּ בִּשְׂדֵה־זָרַע,</b> בשדה המיועדת לזריעה, במקומו <b>קָח</b>, לקח אותו <b>עַל</b>, אל <b>מַיִם רַבִּים,</b> כ<b>צַפְצָפָה</b>, כעץ הגדל במהירות במקומות משופעים במים, <b>שָׂמוֹ.</b> לאחר שקטף את צמרת הארז מארצה, הוא שותל אחד מזרעי הארץ במקום מתאים ומשובח.
(ו) <b>וַיִּצְמַח</b> הזרע, <b>וַיְהִי לְגֶפֶן סֹרַחַת</b>, שרועה על הקרקע <b>שִׁפְלַת קוֹמָה,</b> נמוכה. מגמת הצמח הזה הייתה <b>לִפְנוֹת</b>, להפנות את <b>דָּלִיּוֹתָיו</b>, ענפיו הארוכים <b>אֵלָיו</b> – אל הנשר, כלומר להכיר בו כאדונה של הגפן ולפנות אליו בכל ענייניה. לחלופין: ענפיה יהיו פונים אל מרכז הגפן, לא יפרצו החוצה ולא יטפסו, <b>וְשָׁרָשָׁיו תַּחְתָּיו</b>, במקומו <b>יִהְיוּ. וַתְּהִי לְגֶפֶן</b> ראויה לשמה, <b>וַתַּעַשׂ בַּדִּים,</b> ענפים, <b>וַתְּשַׁלַּח פֹּראוֹת,</b> גם הן ענפים, אולי ארוכים ומפוארים. הגפן גדלה והתעבתה, ואף שהייתה שרועה על הארץ וענפיה נשענו עליה, היא כבר הייתה מסוגלת להתרומם ולהתפשט.
(ז) <b>וַיְהִי</b> שם עוד <b>נֶשֶׁר־אֶחָד גָּדוֹל, גְּדוֹל כְּנָפַיִם וְרַב נוֹצָה, וְהִנֵּה הַגֶּפֶן הַזֹּאת כָּפְנָה</b>, כפפה, הטתה את <b>שָׁרָשֶׁיהָ עָלָיו,</b> הגפן הסרוחה ניסתה להכות שורשים אצל הנשר השני, <b>וְ</b>את <b>דָלִיּוֹתָיו</b>, ענפיה <b>שִׁלְחָה־לּוֹ, לְהַשְׁקוֹת אוֹתָהּ מֵעֲרֻגוֹת מַטָּעָהּ,</b> ממקומה התחום והמסודר שניתן לה, פנתה הגפן אל פטרון חדש, ולא מתוך מצוקה ממשית –
(ח) <b>אֶל־שָׂדֶה</b>, בשדה <b>טּוֹב, אֶל־מַיִם רַבִּים הִיא שְׁתוּלָה</b> כעת, <b>לַעֲשׂוֹת עָנָף וְלָשֵׂאת פֶּרִי, לִהְיוֹת לְגֶפֶן אַדָּרֶת</b>, הדר.
(ט) <b>אֱמֹר</b>, בן אדם, לשומעיך<b>: כֹּה אָמַר ה' אֱלוֹהִים:</b> האם הגפן <b>תִּצְלָח</b> במהלכה זה?! נראה שהגפן מעוניינת לעלות ממעמדה הנחות, לפרוץ גבולות ולהתנשא, והיא סבורה למצוא גיבוי זר למהלכה. אך <b>הֲלוֹא</b> הנשר הראשון <b>אֶת־שָׁרָשֶׁיהָ יְנַתֵּק, וְאֶת־פִּרְיָהּ יְקוֹסֵס</b>, יכרסם <b>וְיָבֵשׁ, כָּל־טַרְפֵּי</b>, עלי <b>צִמְחָהּ תִּיבָשׁ. וְלֹא־בִזְרֹעַ גְּדוֹלָה</b>, לא יהיה צורך בכוח רב <b>וּבְעַם רָב לְמַשְׂאוֹת</b>, להסיע, לעקור <b>אוֹתָהּ מִשָּׁרָשֶׁיהָ.</b>
(י) <b>וְהִנֵּה</b> אף שהייתה <b>שְׁתוּלָה</b> במקומה – <b>הֲתִצְלָח?! הֲלֹא כְּגַעַת בָּהּ</b>, כשתגיע אליה <b>רוּחַ הַקָּדִים,</b> הרוח השרבית ממזרח, הגפן <b>תִּיבַשׁ יָבֹשׁ. עַל־עֲרֻגֹת צִמְחָהּ תִּיבָשׁ.</b> אין לה סיכוי להיתלות במימיו של הנשר החדש, שכן הרוח המזרחית עזה דיה לייבש אותה בקלות.
(יא) כאן עובר הנביא מהמשל לנמשל: <b>וַיְהִי דְבַר־ה' אֵלַי לֵאמֹר:</b>
(יב) <b>אֱמָר־נָא לְבֵית הַמֶּרִי</b>. כך מכונים בספר אנשי בית ישראל, משום שאינם שומעים ומצייתים לדבר ה'. <b>הֲלֹא יְדַעְתֶּם מָה</b> הדימויים ה<b>אֵלֶּה!? אֱמֹר</b>, פרש להם: <b>הִנֵּה־בָא מֶלֶךְ־בָּבֶל</b>, נבוכדראצר, הנשר הגדול, אל <b>יְרוּשָׁלִַם,</b> המקבילה לראש הלבנון, <b>וַיִּקַּח אֶת־מַלְכָּהּ</b>, יכניה המלך צעיר הוגלה – אֵת רֹאשׁ יְנִיקוֹתָיו קָטָף, <b>וְאֶת־שָׂרֶיהָ,</b> צמרת הארז, <b>וַיָּבֵא אוֹתָם אֵלָיו בָּבֶלָה,</b> היא ארץ הסוחרים במשל.
(יג) <b>וַיִּקַּח</b> גם <b>מִזֶּרַע הַמְּלוּכָה,</b> נבוכדראצר בחר בדודו של יכניה, מתניה – הוא צדקיהו, ומינה אותו למלך על יהודה <b>וַיִּכְרֹת אִתּוֹ בְּרִית, וַיָּבֵא אֹתוֹ בְּאָלָה</b>. בשבועה שהשביע נבוכדראצר את צדקיהו לקיים את הברית, כרוכה קללה אם יפר אותה. <b>וְאֶת־אֵילֵי הָאָרֶץ לָקָח.</b> נבוכדראצר שבה את האנשים החזקים בממלכה ואת נכבדיה כעירבון לקיום הברית.
(יד) <b>לִהְיוֹת מַמְלָכָה שְׁפָלָה, לְבִלְתִּי הִתְנַשֵּׂא, לִשְׁמֹר אֶת־בְּרִיתוֹ, לְעָמְדָהּ</b>, לקיימה. מגמת נבוכדראצר לא להחריב את יהודה אלא שתשרוד כממלכה קטנה תחת חסותו, והוא יוכל לסמוך עליה שתהיה נאמנה לברית שכרת עם מלכה, שהעמיד הוא.
(טו) אבל – <b>וַיִּמְרָד־בּוֹ</b> צדקיהו, <b>לִשְׁלֹחַ מַלְאָכָיו</b>, שליחיו ל<b>מִצְרַיִם</b>, הנשר הגדול השני במשל, <b>לָתֶת־לוֹ סוּסִים וְעַם־רָב</b> – <b>הֲיִצְלָח?! הֲיִמָּלֵט הָעֹשֵׂה אֵלֶּה?! וְהֵפֵר בְּרִית</b> – <b>וְנִמְלָט?!</b> האם מי שהפר ברית והפר אמונים כלפי הממונה על ידי המלך ישרוד בשלום?!
(טז) <b>חַי־אָנִי, נְאֻם ה' אֱלוֹהִים, אִם־לֹא בִּמְקוֹם הַמֶּלֶךְ הַמַּמְלִיךְ אֹתוֹ, אֲשֶׁר בָּזָה אֶת־אָלָתוֹ, וַאֲשֶׁר הֵפֵר אֶת־בְּרִיתוֹ אִתּוֹ,</b> כלומר <b>בְתוֹךְ־בָּבֶל יָמוּת.</b>
(יז) <b>וְלֹא בְחַיִל גָּדוֹל וּבְקָהָל רָב יַעֲשֶׂה אוֹתוֹ</b>, עמו <b>פַרְעֹה</b> חפרע <b>בַּמִּלְחָמָה.</b> פרעה לא יעזור לצדקיהו בצבא גדול כפי שהבטיח לו, <b>בִּשְׁפֹּךְ סֹלְלָה וּבִבְנוֹת דָּיֵק,</b> כאשר הבבלים יצורו על ירושלים ויבנו סוללה סביבה כדי <b>לְהַכְרִית נְפָשׁוֹת רַבּוֹת.</b>
(יח) <b>וּבָזָה</b> צדקיהו <b>אָלָה לְהָפֵר בְּרִית, וְהִנֵּה נָתַן יָדוֹ,</b> בא לידי הסכמה, תקע כפו כמחווה לחיזוק השבועה. לחלופין: השתתף עם מלך מצרים, <b>וְכָל אֵלֶּה עָשָׂה</b> – <b>לֹא יִמָּלֵט.</b>
(יט) <b>לָכֵן כֹּה־אָמַר ה' אֱלוֹהִים: חַי־אָנִי, אִם־לֹא אָלָתִי אֲשֶׁר בָּזָה, וּבְרִיתִי</b>, הברית שכרת בשמי <b>אֲשֶׁר הֵפִיר, וּנְתַתִּיו</b>, נתתי לו את גמולו <b>בְּרֹאשׁוֹ.</b> צדקיהו לא רק בגד במלך בבל, אלא גם הפר את הברית שנשבע בה בשם ה'.
(כ) <b>וּפָרַשְׂתִּי עָלָיו רִשְׁתִּי, וְנִתְפַּשׂ בִּמְצוּדָתִי, וַהֲבִיאוֹתִיהוּ בָבֶלָה, וְנִשְׁפַּטְתִּי אִתּוֹ שָׁם</b>, אתדיין אתו ב<b>מַעֲלוֹ אֲשֶׁר מָעַל־בִּי,</b> בכך ששיקר בשבועה שנשבע לפני.
(כא) <b>וְאֵת כָּל־מִבְרָחָו</b>, בורחיו, אלו שיִּברחו אתו. או: אלו המשמשים לו מקום מפלט, <b>בְּכָל־אֲגַפָּיו</b>, מסביבו, או: בגדודיו, <b>בַּחֶרֶב יִפֹּלוּ, וְהַנִּשְׁאָרִים לְכָל־רוּחַ יִפָּרֵשׂוּ, וִידַעְתֶּם כִּי אֲנִי ה' דִּבַּרְתִּי.</b>
(כב) הנבואה מסתיימת בנחמה: <b>כֹּה אָמַר ה' אֱלוֹהִים: וְלָקַחְתִּי</b> אף <b>אָנִי מִצַּמֶּרֶת הָאֶרֶז הָרָמָה, וְנָתָתִּי</b>, אשתול אותו, <b>מֵרֹאשׁ יֹנְקוֹתָיו רַךְ אֶקְטֹף, וְשָׁתַלְתִּי אָנִי,</b> לא בארץ כשדים, אלא <b>עַל הַר־גָּבֹהַּ וְתָלוּל,</b>
(כג) <b>בְּהַר מְרוֹם יִשְׂרָאֵל אֶשְׁתֳּלֶנּוּ, וְנָשָׂא עָנָף וְעָשָׂה פֶרִי, וְהָיָה לְאֶרֶז אַדִּיר,</b> לא לגפן נמוכת קומה. בעץ זה שוב לא ישלטו בעלי כנף כמקודם, אלא להפך – <b>וְשָׁכְנוּ תַחְתָּיו כֹּל צִפּוֹר כָּל־כָּנָף, בְּצֵל דָּלִיּוֹתָיו תִּשְׁכֹּנָּה.</b>
(כד) <b>וְיָדְעוּ כָּל־עֲצֵי הַשָּׂדֶה כִּי אֲנִי ה' הִשְׁפַּלְתִּי עֵץ גָּבֹהַּ, הִגְבַּהְתִּי עֵץ שָׁפָל, הוֹבַשְׁתִּי עֵץ לָח, וְהִפְרַחְתִּי עֵץ יָבֵשׁ, אֲנִי ה', דִּבַּרְתִּי וְעָשִׂיתִי.</b> אחרי מפלתה של ממלכת יהודה וגלותה לבבל, תהיה תקומה לישראל: ה' ייקח דבר-מה שלכאורה אין סיכוי שיתקיים, ובכל זאת הוא יגדל ויצמח. בית ישראל ייבנה מחדש.
<h2>פרק יח</h2>
(א) <b>וַיְהִי דְבַר־ה' אֵלַי, לֵאמֹר:</b>
(ב) <b>מַה־לָּכֶם</b> כי <b>אַתֶּם</b> ה<b>מֹשְׁלִים אֶת־הַמָּשָׁל</b>, הפתגם המליצי <b>הַזֶּה עַל־אַדְמַת יִשְׂרָאֵל, לֵאמֹר: "אָבוֹת יֹאכְלוּ בֹסֶר, וְשִׁנֵּי הַבָּנִים תִּקְהֶינָה</b>, ילקו". כלומר, הבנים נענשים על חטאי אבותם<b>?!</b>
(ג) <b>חַי־אָנִי, נְאֻם ה' אֱלוֹהִים, אִם</b> – לשון שבועה: לא <b>יִהְיֶה לָכֶם עוֹד</b> ל<b>מְשֹׁל הַמָּשָׁל הַזֶּה בְּיִשְׂרָאֵל.</b> המשל הזה ייעלם מלשונכם ומחשבתכם.
(ד) <b>הֵן כָּל־הַנְּפָשׁוֹת לִי הֵנָּה,</b> הלוא כל הנפשות ברשותי לבחון אותן ולשלוט בגורלן. כולן שלי הן, ואיני מעדיף נפש אחת על האחרת. <b>כְּנֶפֶשׁ הָאָב וּכְנֶפֶשׁ הַבֵּן לִי־הֵנָּה,</b> ועל כן <b>הַנֶּפֶשׁ הַחֹטֵאת הִיא תָמוּת.</b> לכל אדם אחריות אישית לבחירתו בטוב או ברע.
(ה) כאן מתחיל פירוט העיקרון: <b>וְאִישׁ כִּי־יִהְיֶה צַדִּיק, וְעָשָׂה מִשְׁפָּט וּצְדָקָה,</b> הוא נוהג כדין ובחמלה,
(ו) <b>אֶל</b>, על <b>הֶהָרִים</b>, שבהם היו רגילים להציב אלילים, <b>לֹא אָכָל</b> זבחי עבודה זרה, <b>וְעֵינָיו לֹא נָשָׂא אֶל</b>, לא חמד את <b>גִּלּוּלֵי בֵּית יִשְׂרָאֵל,</b> הוא לא התפתה לעבוד אלילים המקובלים בעמו, <b>וְאֶת־אֵשֶׁת רֵעֵהוּ לֹא טִמֵּא,</b> איננו נואף עם אשת איש, <b>וְאֶל־אִשָּׁה נִדָּה</b>, גם אם היא אשתו, <b>לֹא יִקְרָב.</b> הוא נשמר מחטאים שבין אדם למקום, מתרחק מעבודה זרה ומחטאים שבין גברים לנשים.
(ז) <b>ו</b>בדיני ממונות: <b>אִישׁ לֹא יוֹנֶה,</b> אינו מרמה או פוגע באיש, את <b>חֲבֹלָתוֹ</b>, הבגד שלקח מעני כמשכון בעבור <b>חוֹב</b> שיש לו בעקבות הלוואה, <b>יָשִׁיב,</b> הוא משיבו מדי ערב מפני שהעני זקוק להתכסות בו, כאמור בתורה. <b>גְּזֵלָה לֹא יִגְזֹל, לַחְמוֹ לְרָעֵב יִתֵּן, וְעֵירֹם יְכַסֶּה־בָּגֶד.</b>
(ח) <b>בַּנֶּשֶׁךְ לֹא־יִתֵּן, וְתַרְבִּית לֹא יִקָּח,</b> איננו מלווה בריבית כלל, <b>מֵעָוֶל</b>, מרעה <b>יָשִׁיב יָדוֹ,</b> נמנע, <b>מִשְׁפַּט אֱמֶת יַעֲשֶׂה בֵּין אִישׁ לְאִישׁ.</b>
(ט) <b>בְּחֻקּוֹתַי יְהַלֵּךְ, וּמִשְׁפָּטַי שָׁמַר לַעֲשׂוֹת אֱמֶת</b>. זהו שרטוט כללי של אדם המקיים את ציוויי ה' ונמנע מן העברות. <b>צַדִּיק הוּא</b> – <b>חָיֹה יִחְיֶה,</b> הוא זוכה לחיים. <b>נְאֻם ה' אֱלוֹהִים.</b>
(י) ואם קרה <b>וְהוֹלִיד בֵּן־פָּרִיץ,</b> פורץ את גבולות הדין והמוסר, <b>שֹׁפֵךְ דָּם, וְעָשָׂה, אָח</b> – כנראה, קריאת כאב, <b>מֵאַחַד מֵאֵלֶּה</b> – מהמעשים שאביו נמנע מהם.
(יא) <b>וְהוּא אֶת־כָּל־אֵלֶּה</b> – מנהגי אביו <b>לֹא עָשָׂה, כִּי גַם אֶל־הֶהָרִים אָכַל, וְאֶת־אֵשֶׁת רֵעֵהוּ טִמֵּא.</b>
(יב) <b>עָנִי וְאֶבְיוֹן הוֹנָה, גְּזֵלוֹת גָּזָל, חֲבֹל</b>, משכון <b>לֹא יָשִׁיב, וְאֶל־הַגִּלּוּלִים נָשָׂא עֵינָיו, תּוֹעֵבָה עָשָׂה,</b>
(יג) <b>בַּנֶּשֶׁךְ נָתַן</b> את כספו, <b>וְתַרְבִּית לָקַח</b> – <b>וָחָי?!</b> היעלה על הדעת שרשע כזה יחיה?! <b>לֹא יִחְיֶה. אֵת כָּל־הַתּוֹעֵבוֹת הָאֵלֶּה עָשָׂה</b> – <b>מוֹת יוּמָת. דָּמָיו בּוֹ יִהְיֶה.</b> בן מוות הוא. רשעתו של בן זה תביא להענשתו במלוא החומרה גם אם אביו צדיק.
(יד) והנביא ממשיך בקורות המשפחה: <b>וְהִנֵּה</b> אותו רשע גם הוא <b>הוֹלִיד בֵּן, וַיַּרְא אֶת־כָּל־חַטֹּאת אָבִיו אֲשֶׁר עָשָׂה, וַיִּרְאֶה וְלֹא יַעֲשֶׂה כָּהֵן.</b> אמנם בנו של הרשע גדל בבית מושחת, ויש להניח שהחינוך שקיבל ודאי בלתי מוסרי, ועם זאת הוא מבחין בכל חטאי אביו ובוחר להימנע מהם.
(טו) <b>עַל־הֶהָרִים לֹא אָכָל, וְעֵינָיו לֹא נָשָׂא אֶל־גִּלּוּלֵי בֵּית יִשְׂרָאֵל, אֶת־אֵשֶׁת רֵעֵהוּ לֹא טִמֵּא,</b>
(טז) <b>וְאִישׁ לֹא הוֹנָה, חֲבֹל לֹא חָבָל</b> שלא כדין, <b>וּגְזֵלָה לֹא גָזָל, לַחְמוֹ לְרָעֵב נָתָן וְעֵרוֹם כִּסָּה־בָגֶד.</b>
(יז) <b>מֵעָנִי הֵשִׁיב יָדוֹ,</b> הוא נזהר מלעשות רע למסכנים, שהם הפגיעים ביותר בדרך כלל, <b>נֶשֶׁךְ וְתַרְבִּית לֹא לָקָח, מִשְׁפָּטַי עָשָׂה, בְּחֻקּוֹתַי הָלָךְ</b> – <b>הוּא לֹא יָמוּת בַּעֲוֹן אָבִיו,</b> אלא <b>חָיֹה יִחְיֶה.</b>
(יח) <b>אָבִיו, כִּי־עָשַׁק עֹשֶׁק, גָּזַל גֵּזֶל אָח, וַאֲשֶׁר לֹא־טוֹב עָשָׂה בְּתוֹךְ עַמָּיו</b> – <b>וְהִנֵּה־מֵת בַּעֲוֹנוֹ.</b> אביו הרשע ימות בשל חטאיו, אך אין קשר בין חטאי האב ובין בנו הצדיק.
(יט) <b>וַאֲמַרְתֶּם</b>, אתם שואלים<b>: מַדֻּעַ לֹא־נָשָׂא</b>, יסבול <b>הַבֵּן בַּעֲוֹן הָאָב</b> הרשע<b>? וְ</b>התשובה: הרי <b>הַבֵּן מִשְׁפָּט וּצְדָקָה עָשָׂה, אֵת כָּל־חֻקּוֹתַי שָׁמַר, וַיַּעֲשֶׂה אֹתָם</b> כראוי וכיאות – <b>חָיֹה יִחְיֶה.</b>
(כ) כפי הכלל: <b>הַנֶּפֶשׁ הַחֹטֵאת</b> – <b>הִיא תָמוּת. בֵּן לֹא־יִשָּׂא בַּעֲוֹן הָאָב, וְאָב לֹא יִשָּׂא בַּעֲוֹן הַבֵּן. צִדְקַת הַצַּדִּיק עָלָיו תִּהְיֶה, וְרִשְׁעַת הָרָשָׁע עָלָיו תִּהְיֶה.</b> צדיקות או רשעות אינן עוברות בירושה. כל אדם אחראי למעשיו הוא, לא למעשי הוריו ולא למעשי ילדיו.
(כא) אכן, על אף שרשעת הרשע עליו – <b>וְהָרָשָׁע, כִּי יָשׁוּב מִכָּל־חַטֹּאתָו אֲשֶׁר עָשָׂה, וְשָׁמַר אֶת־כָּל־חֻקּוֹתַי, וְעָשָׂה מִשְׁפָּט וּצְדָקָה</b> – <b>חָיֹה יִחְיֶה, לֹא יָמוּת.</b>
(כב) <b>כָּל־פְּשָׁעָיו אֲשֶׁר עָשָׂה לֹא יִזָּכְרוּ לוֹ, בְּצִדְקָתוֹ אֲשֶׁר־עָשָׂה יִחְיֶה.</b> הרשע ששב אל ה', רשעתו הקודמת תימחל, והוא יזכה בחיים
(כג) שהרי – <b>הֶחָפֹץ אֶחְפֹּץ</b> ב<b>מוֹת רָשָׁע?!</b> אין לי חפץ בהריגת רשעים, <b>נְאֻם ה' אֱלוֹהִים, הֲלוֹא</b> בזאת אחפוץ – <b>בְּשׁוּבוֹ מִדְּרָכָיו וְחָיָה.</b> לכן אני מקבל את תשובת הרשע באהבה.
(כד) וגם להפך: <b>וּבְשׁוּב צַדִּיק מִצִּדְקָתוֹ</b>, צדיק שמחליט לחזור בו מדרכו <b>וְעָשָׂה עָוֶל, כְּכֹל הַתּוֹעֵבוֹת אֲשֶׁר־עָשָׂה הָרָשָׁע יַעֲשֶׂה</b> – <b>וָחָי?! כָּל־צִדְקֹתָו אֲשֶׁר־עָשָׂה לֹא תִזָּכַרְנָה, בְּמַעֲלוֹ אֲשֶׁר־מָעַל וּבְחַטָּאתוֹ אֲשֶׁר־חָטָא</b> – <b>בָּם יָמוּת.</b>
(כה) <b>וַאֲמַרְתֶּם: לֹא יִתָּכֵן</b>, אינה מידה מכוונת <b>דֶּרֶךְ אֲדֹנָי.</b> איך ייתכן שהצדיק המפורסם שהסתבך בסוף ימיו בשערוריות שונות ימות?! וכי לא נכון להביא בחשבון את פעולותיו של האיש בעבר ולהקל בעונשו?! <b>שִׁמְעוּ־נָא בֵּית יִשְׂרָאֵל: הֲדַרְכִּי לֹא יִתָּכֵן?! הֲלֹא דַרְכֵיכֶם לֹא יִתָּכֵנוּ!</b> אמות המידה שלכם הן השגויות. לא עברוֹ המשפחתי ולא עברו האישי של האדם יקבעו את ההווה.
(כו) <b>בְּשׁוּב־צַדִּיק מִצִּדְקָתוֹ, וְעָשָׂה עָוֶל</b> – <b>וּמֵת עֲלֵיהֶם</b> – בגלל מעשי העוול שלו. <b>בְּעַוְלוֹ אֲשֶׁר־עָשָׂה יָמוּת.</b> וכן בכיוון השני, העבר אינו מסיר את אפשרות התיקון:
(כז) <b>וּבְשׁוּב רָשָׁע מֵרִשְׁעָתוֹ אֲשֶׁר עָשָׂה, וַיַּעַשׂ מִשְׁפָּט וּצְדָקָה</b> – <b>הוּא</b> בתשובתו <b>אֶת־נַפְשׁוֹ יְחַיֶּה.</b>
(כח) <b>וַיִּרְאֶה,</b> התבונן על דרכיו, <b>וַיָּשָׁב מִכָּל־פְּשָׁעָיו אֲשֶׁר עָשָׂה</b> – <b>חָיוֹ יִחְיֶה, לֹא יָמוּת.</b>
(כט) <b>וְ</b>שוב, <b>אָמְרוּ בֵּית יִשְׂרָאֵל: לֹא יִתָּכֵן דֶּרֶךְ אֲדֹנָי!</b> – <b>הַדְּרָכַי לֹא יִתָּכְנוּ, בֵּית יִשְׂרָאֵל?! הֲלֹא דַרְכֵיכֶם לֹא יִתָּכֵן!</b>
(ל) <b>לָכֵן אִישׁ כִּדְרָכָיו אֶשְׁפֹּט אֶתְכֶם, בֵּית יִשְׂרָאֵל, נְאֻם ה' אֱלוֹהִים. שׁוּבוּ וְהָשִׁיבוּ</b>, העבירו את עצמכם <b>מִכָּל־פִּשְׁעֵיכֶם, וְלֹא־יִהְיֶה לָכֶם לְמִכְשׁוֹל עָוֹן.</b>
(לא) <b>הַשְׁלִיכוּ מֵעֲלֵיכֶם אֶת־כָּל־פִּשְׁעֵיכֶם אֲשֶׁר פְּשַׁעְתֶּם בָּם, וַעֲשׂוּ לָכֶם לֵב חָדָשׁ וְרוּחַ חֲדָשָׁה, וְלָמָּה תָמֻתוּ, בֵּית יִשְׂרָאֵל.</b> אם דרככם נפשעת, דבר אינו מחייב להמשיך בה. אין סיבה שתחזיקו בעבר מזוהם. הפכו לבעלי לב ורוח חדשים, ותזכו בחיים.
(לב) <b>כִּי לֹא אֶחְפֹּץ בְּמוֹת הַמֵּת, נְאֻם ה' אֱלוֹהִים,</b> אינני מעוניין לחסל חשבונות עם העבריין ולהמיתו. <b>וְהָשִׁיבוּ</b>, את עצמכם וגם את אחרים, <b>ו</b>בכך <b>חיוּ.</b>
<h2>פרק יט</h2>
(א) <b>וְאַתָּה</b>, יחזקאל, <b>שָׂא</b>, השמע <b>קִינָה אֶל</b>, על <b>נְשִׂיאֵי יִשְׂרָאֵל,</b> מלכי יהודה שמלכו לאחר יאשיהו,
(ב) <b>וְאָמַרְתָּ: מָה</b> גדולה הייתה <b>אִמְּךָ,</b> ממלכת יהודה, <b>לְבִיָּא</b>, לביאה <b>בֵּין אֲרָיוֹת, רָבָצָה בְּתוֹךְ כְּפִרִים, רִבְּתָה</b>, גידלה במקומה הטבעי והבטוח את <b>גוּרֶיהָ.</b>
(ג) <b>וַתַּעַל</b>, היא העלתה לגדולה <b>אֶחָד מִגֻּרֶיהָ, כְּפִיר הָיָה</b>, הוא בגר ונעשה אריה צעיר, <b>וַיִּלְמַד לִטְרָף־טֶרֶף, אָדָם אָכָל</b>, דבר שאריה שאיננו במצוקה לא נוהג לעשות. הכפיר במשל הוא יהואחז בן יאשיהו מלך יהודה, שהומלך על ידי העם בצעירותו, והנהגתו הייתה למורת רוחו של מלך מצרים.
(ד) <b>וַיִּשְׁמְעוּ אֵלָיו</b> – על האריה המשוטט והמזיק בקרבתם <b>גּוֹיִם,</b> עמים קרובים, או: התאספו עליו. <b>בְּשַׁחְתָּם</b>, בבור שחפרו ללכדו <b>נִתְפָּשׂ. וַיְבִאֻהוּ בַחַחִים,</b> קרסים התחובים באף החיה לשם קשירתה והולכתה, <b>אֶל־אֶרֶץ מִצְרָיִם.</b> ואכן, כך קרה ליהואחז, שמלך שלושה חודשים בלבד עד שצבא פרעה נכו הגלה אותו למצרים. באותה התקפה מצרית לא הצליח פרעה לממש את רוב תכניותיו, חוץ מהכניסה לירושלים, שביית המלך יהואחז והגלייתו למצרים. מן הסתם יהואחז השבוי היה נתון בכלא המצרי עד שמת.
(ה) <b>וַתֵּרֶא</b> הלביאה <b>כִּי נוֹחֲלָה,</b> חיכתה עד בוש וכי <b>אָבְדָה תִּקְוָתָהּ,</b> ויהואחז לא ישוב אליה, <b>וַתִּקַּח</b> עוד <b>אֶחָד מִגֻּרֶיהָ, כְּפִיר שָׂמָתְהוּ.</b> הממלכה העמידה מלך נוסף מבני יאשיהו, יהויקים.
(ו) <b>וַיִּתְהַלֵּךְ בְּתוֹךְ־אֲרָיוֹת,</b> ל<b>כְפִיר הָיָה, וַיִּלְמַד לִטְרָף־טֶרֶף, אָדָם אָכָל.</b>
(ז) <b>וַיֵּדַע אַלְמְנוֹתָיו,</b> עינה אלמנות עַמו, או: שיבר ארמנותיו, <b>וְעָרֵיהֶם הֶחֱרִיב</b> במעשיו הרעים, <b>וַתֵּשַׁם</b>, הפכה שממה <b>אֶרֶץ וּמְלֹאָהּ מִקּוֹל שַׁאֲגָתוֹ.</b> יהויקים פגע באשיות הארץ, הדין, המוסר וההנהגה המדינית.
(ח) <b>וַיִּתְּנוּ עָלָיו גּוֹיִם סָבִיב מִמְּדִינוֹת,</b> עמים חברו יחד כדי לתפסו, <b>וַיִּפְרְשׂוּ עָלָיו רִשְׁתָּם, בְּשַׁחְתָּם נִתְפָּשׂ.</b>
(ט) <b>וַיִּתְּנֻהוּ בַסּוּגַר,</b> בכלוב <b>בַּחַחִים, וַיְבִאֻהוּ אֶל־מֶלֶךְ בָּבֶל,</b> שעלה באותו זמן לארץ ישראל, <b>יְבִאֻהוּ בַּמְּצָדוֹת,</b> במלכודות, <b>לְמַעַן לֹא־יִשָּׁמַע קוֹלוֹ עוֹד אֶל</b>, על <b>הָרֵי יִשְׂרָאֵל,</b> שלא ישלוט ביהודה. ייתכן שדימוי מלכי יהודה לאריות טרף אוכלי אדם המעוררים את סביבתם נגדם, מרמז שאילו היו יותר כנועים ושפלים, היו שורדים באופן כלשהו.
(י) קינה זו על מלכי יהודה, אינה רק ביטוי לצער על אבדן המלכים ואבדן מלכותם, אלא גם על תקוות הממלכה המפוארת שנגוזה. <b>אִמְּךָ</b>, האומה <b>כַגֶּפֶן בְּדָמְךָ,</b> בדימוייהם של המדמים אותך, <b>עַל־מַיִם שְׁתוּלָה, פֹּרִיָּה וַעֲנֵפָה הָיְתָה, מִ</b>שפע <b>מַּיִם רַבִּים.</b>
(יא) <b>וַיִּהְיוּ־לָהּ מַטּוֹת עֹז</b>, ענפיה החזקים <b>אֶל־שִׁבְטֵי,</b> לשבטי <b>מֹשְׁלִים,</b> מלכות יהודה הצמיחה שושלת של מנהיגים חשובים. <b>וַתִּגְבַּהּ קוֹמָתוֹ</b> של העץ מ<b>עַל־בֵּין עֲבֹתִים.</b> המשל חוזר אל מלך יהודה האחרון, שבזמנו פרחה המלוכה מחדש. המלך יאשיהו מדומה לגפן בשיא פריונה, שטיפסה כעץ גבוה, אף שאין צמיחה כזאת אופיינית לגפן. <b>וַיֵּרָא בְגָבְהוֹ בְּרֹב דָּלִיֹּתָיו.</b> בשל גובהה ורוב ענפיה הגפן בלטה לעין.
(יב) <b>וַתֻּתַּשׁ</b>, הגפן נעקרה <b>בְּחֵמָה,</b> בזעם, <b>לָאָרֶץ הֻשְׁלָכָה, וְרוּחַ הַקָּדִים</b>, המזרחי, העז והשרבי <b>הוֹבִישׁ פִּרְיָהּ. הִתְפָּרְקוּ וְיָבֵשׁוּ מַטֵּה עֻזָּהּ, אֵשׁ אֲכָלָתְהוּ.</b>
(יג) <b>וְעַתָּה</b> הגפן הפורייה והענפה, שהייתה שתולה על מים רבים, <b>שְׁתוּלָה בַמִּדְבָּר, בְּאֶרֶץ צִיָּה</b>, חרבה <b>וְצָמָא</b> בלי תקווה.
(יד) <b>וַתֵּצֵא אֵשׁ מִמַּטֵּה בַדֶּיהָ,</b> מענפיה, את <b>פִּרְיָהּ</b> היבש <b>אָכָלָה, וְלֹא־הָיָה בָהּ מַטֵּה עֹז שֵׁבֶט לִמְשׁוֹל</b>. אחרי מות יאשיהו לא נותר מלך הגון ביהודה, והממלכה הלכה והידרדרה מפנים ומחוץ. הניסיונות לשקם אותה לא עלו יפה, התקוות התבדו, ובכל פעם הופיעה צרה חדשה – עקירה והשלכה, רוח מזרחית, רעב, אש, גלות ושממה. כל הדימויים השונים האופייניים ליהודה – כפיר אריות וגפן – מכוונים לעניין אחד: <b>קִינָה הִיא</b> ששמע הנביא על מלכות יהודה המתמוטטת ונחרבת. <b>וַתְּהִי לְקִינָה.</b> משנשא יחזקאל את הקינה בנבואה, היא נקלטה והושמעה בישראל כקינה. יחזקאל לא יכול היה להוסיף לה דברי תקווה או עידוד, והיא מסתכמת כקינה בלבד.
<h2>פרק כ</h2>
(א) <b>וַיְהִי בַּשָּׁנָה הַשְּׁבִיעִית</b> לגלות יהויכין, <b>בַּחֲמִשִׁי,</b> בחודש אב, <b>בֶּעָשׂוֹר לַחֹדֶשׁ בָּאוּ</b> אלי <b>אֲנָשִׁים מִזִּקְנֵי יִשְׂרָאֵל</b> כדי <b>לִדְרֹשׁ אֶת־ה',</b> לברר עניין העומד על הפרק או עתיד לבוא, וגם: לשמוע דברי תורה. <b>וַיֵּשְׁבוּ לְפָנָי.</b>
(ב) <b>וַיְהִי דְבַר־ה' אֵלַי לֵאמֹר:</b>
(ג) <b>בֶּן־אָדָם, דַּבֵּר אֶת־זִקְנֵי יִשְׂרָאֵל, וְאָמַרְתָּ אֲלֵהֶם: כֹּה אָמַר ה' אֱלוֹהִים: הֲלִדְרֹשׁ אֹתִי אַתֶּם בָּאִים?!</b> דרישתכם אותי אינה כנה. <b>חַי־אָנִי, אִם־אִדָּרֵשׁ</b>, אני נשבע שלא איענה <b>לָכֶם, נְאֻם ה' אֱלוֹהִים.</b> ובשאלה רטורית ליחזקאל:
(ד) <b>הֲתִשְׁפֹּט אֹתָם, הֲתִשְׁפּוֹט, בֶּן־אָדָם?!</b> אל תדון בעניינם, <b>אֶת־תּוֹעֲבֹת אֲבוֹתָם הוֹדִיעֵם.</b> על זקנים אלה לשמוע את החשבון הגדול של המציאות, לא את חשבונם הפרטי.
(ה) <b>וְאָמַרְתָּ אֲלֵיהֶם: כֹּה־אָמַר ה' אֱלוֹהִים: בְּיוֹם בָּחֳרִי</b>, בזמן שבחרתי <b>בְיִשְׂרָאֵל, וָאֶשָּׂא יָדִי</b>, נשבעתי <b>לְזֶרַע בֵּית יַעֲקֹב, וָאִוָּדַע</b>, התגליתי <b>לָהֶם בְּאֶרֶץ מִצְרָיִם, וָאֶשָּׂא יָדִי לָהֶם, לֵאמֹר: אֲנִי ה' אֱלֹהֵיכֶם,</b> אתם עמי.
(ו) <b>בַּיּוֹם הַהוּא נָשָׂאתִי יָדִי לָהֶם לְהוֹצִיאָם מֵאֶרֶץ מִצְרָיִם אֶל־אֶרֶץ אֲשֶׁר־תַּרְתִּי</b>, חיפשתי <b>לָהֶם,</b> ארץ <b>זָבַת חָלָב וּדְבַשׁ, צְבִי</b>, יפי, חמדה <b>הִיא לְכָל־הָאֲרָצוֹת.</b>
(ז) <b>וָאֹמַר אֲלֵהֶם</b> באותו הזמן: <b>אִישׁ</b> את <b>שִׁקּוּצֵי</b>, אלילי <b>עֵינָיו</b>, שהעיניים נשואות אליהם. או: אלוהויות הנראות לעיניים <b>הַשְׁלִיכוּ, וּבְגִלּוּלֵי</b>, כינוי גנאי לעבודה זרה <b>מִצְרַיִם אַל־תִּטַּמָּאוּ.</b> השליכו את פסיליכם, ועבדו אותי בלבד, כי <b>אֲנִי ה' אֱלֹהֵיכֶם.</b>
(ח) <b>וַיַּמְרוּ</b>, מרדו <b>בִי, וְלֹא אָבוּ</b>, רצו <b>לִשְׁמֹעַ אֵלַי</b> – <b>אִישׁ אֶת־שִׁקּוּצֵי עֵינֵיהֶם לֹא הִשְׁלִיכוּ וְאֶת־גִּלּוּלֵי מִצְרַיִם לֹא עָזָבוּ.</b> כבר בארץ מצרים היו בני ישראל מרדנים. <b>וָאֹמַר לִשְׁפֹּךְ חֲמָתִי עֲלֵיהֶם, לְכַלּוֹת אַפִּי בָּהֶם, בְּתוֹךְ אֶרֶץ מִצְרָיִם.</b> לְכַלּוֹת אַפִּי בָּהֶם, בְּתוֹךְ אֶרֶץ מִצְרָיִם.
(ט) <b>וָאַעַשׂ לְמַעַן שְׁמִי לְבִלְתִּי הֵחֵל</b>, כדי שלא יתחלל <b>לְעֵינֵי הַגּוֹיִם אֲשֶׁר־הֵמָּה בְתוֹכָם, אֲשֶׁר נוֹדַעְתִּי אֲלֵיהֶם</b> – לבני ישראל <b>לְעֵינֵיהֶם</b> ונשבעתי לישראל <b>לְהוֹצִיאָם מֵאֶרֶץ מִצְרָיִם.</b>
(י) ולכן למרות שלא היו ראויים – <b>וָאוֹצִיאֵם מֵאֶרֶץ מִצְרָיִם, וָאֲבִאֵם אֶל־הַמִּדְבָּר,</b>
(יא) <b>וָאֶתֵּן לָהֶם אֶת־חֻקּוֹתַי, וְאֶת־מִשְׁפָּטַי הוֹדַעְתִּי אוֹתָם, אֲשֶׁר יַעֲשֶׂה אוֹתָם הָאָדָם וָחַי בָּהֶם.</b> משפטי ה' הם המעצבים את הדרך הראויה לחיות.
(יב) <b>וְגַם אֶת־שַׁבְּתוֹתַי נָתַתִּי לָהֶם, לִהְיוֹת לְאוֹת בֵּינִי וּבֵינֵיהֶם, לָדַעַת כִּי אֲנִי ה' מְקַדְּשָׁם.</b>
(יג) <b>וַיַּמְרוּ־בִי בֵית־יִשְׂרָאֵל בַּמִּדְבָּר</b> – <b>בְּחֻקּוֹתַי לֹא־הָלָכוּ, וְאֶת־מִשְׁפָּטַי מָאָסוּ,</b> החוקים והמשפטים <b>אֲשֶׁר יַעֲשֶׂה אֹתָם הָאָדָם וָחַי בָּהֶם, וְאֶת־שַׁבְּתֹתַי חִלְּלוּ מְאֹד, וָאֹמַר לִשְׁפֹּךְ חֲמָתִי עֲלֵיהֶם בַּמִּדְבָּר, לְכַלּוֹתָם.</b>
(יד) <b>וָאֶעֱשֶׂה</b> בכל זאת <b>לְמַעַן שְׁמִי, לְבִלְתִּי הֵחֵל לְעֵינֵי הַגּוֹיִם, אֲשֶׁר הוֹצֵאתִים לְעֵינֵיהֶם.</b>
(טו) <b>וְגַם־אֲנִי נָשָׂאתִי יָדִי לָהֶם בַּמִּדְבָּר, לְבִלְתִּי הָבִיא אוֹתָם</b> – את היוצאים ממצרים <b>אֶל־הָאָרֶץ אֲשֶׁר־נָתַתִּי</b> להם, ארץ <b>זָבַת חָלָב וּדְבַשׁ, צְבִי הִיא לְכָל־הָאֲרָצוֹת,</b>
(טז) <b>יַעַן בְּמִשְׁפָּטַי מָאָסוּ וְאֶת־חֻקּוֹתַי לֹא־הָלְכוּ בָהֶם, וְאֶת־שַׁבְּתוֹתַי חִלֵּלוּ, כִּי אַחֲרֵי גִלּוּלֵיהֶם לִבָּם הֹלֵךְ,</b>
(יז) ועם זאת – <b>וַתָּחָס עֵינִי</b>, ריחמתי <b>עֲלֵיהֶם מִ</b>ל<b>שַּׁחֲתָם, וְלֹא־עָשִׂיתִי אוֹתָם כָּלָה</b>, לא השמדתי אותם <b>בַּמִּדְבָּר.</b>
(יח) <b>וָאֹמַר אֶל־בְּנֵיהֶם</b>, של היוצאים ממצרים, <b>בַּמִּדְבָּר: בְּחוּקֵּי אֲבוֹתֵיכֶם אַל־תֵּלֵכוּ, וְאֶת־מִשְׁפְּטֵיהֶם אַל־תִּשְׁמֹרוּ, וּבְגִלּוּלֵיהֶם אַל־תִּטַּמָּאוּ,</b>
(יט) כי <b>אֲנִי ה' אֱלֹהֵיכֶם. בְּחֻקּוֹתַי לֵכוּ, וְאֶת־מִשְׁפָּטַי שִׁמְרוּ וַעֲשׂוּ אוֹתָם,</b>
(כ) <b>וְאֶת־שַׁבְּתוֹתַי קַדֵּשׁוּ, וְהָיוּ לְאוֹת בֵּינִי וּבֵינֵיכֶם, לָדַעַת כִּי אֲנִי ה' אֱלֹהֵיכֶם.</b>
(כא) <b>וַיַּמְרוּ־בִי</b> גם <b>הַבָּנִים</b> – <b>בְּחֻקּוֹתַי לֹא־הָלָכוּ, וְאֶת־מִשְׁפָּטַי לֹא־שָׁמְרוּ לַעֲשׂוֹת אוֹתָם, אֲשֶׁר יַעֲשֶׂה אוֹתָם הָאָדָם וָחַי בָּהֶם, אֶת־שַׁבְּתוֹתַי חִלֵּלוּ.</b> ושוב, כיוון שגם דור זה לא שמע בקולי – <b>וָאֹמַר לִשְׁפֹּךְ חֲמָתִי עֲלֵיהֶם, לְכַלּוֹת אַפִּי בָּם בַּמִּדְבָּר.</b>
(כב) <b>וַהֲשִׁבֹתִי אֶת־יָדִי,</b> נמנעתי, <b>וָאַעַשׂ לְמַעַן שְׁמִי, לְבִלְתִּי הֵחֵל לְעֵינֵי הַגּוֹיִם, אֲשֶׁר־הוֹצֵאתִי אֹתָם לְעֵינֵיהֶם.</b>
(כג) <b>גַּם־אֲנִי נָשָׂאתִי אֶת־יָדִי</b> נשבעתי <b>לָהֶם</b> – לדור בניהם של יוצאי מצרים כבר <b>בַּמִּדְבָּר, לְהָפִיץ אֹתָם בַּגּוֹיִם וּלְזָרוֹת</b>, לפזר <b>אוֹתָם בָּאֲרָצוֹת</b> בבוא הזמן,
(כד) <b>יַעַן מִשְׁפָּטַי לֹא־עָשׂוּ, וְחֻקּוֹתַי מָאָסוּ, וְאֶת־שַׁבְּתוֹתַי חִלֵּלוּ, וְאַחֲרֵי גִּלּוּלֵי אֲבוֹתָם הָיוּ עֵינֵיהֶם.</b>
(כה) <b>וְגַם־אֲנִי</b> – בהתאם להתנהגותם – <b>נָתַתִּי לָהֶם חֻקִּים לֹא טוֹבִים, וּמִשְׁפָּטִים לֹא יִחְיוּ בָּהֶם,</b> חוקַי שהיו אמורים להיות לישראל לחיים ולברכה נהפכו להם לרועץ, גם משום שישראל נכשלו בהפרתם, גם מפני שסילפו את החוקים, וגם משום שהחוקים עצמם אינם מתאימים למי שאינו נאמן לה'.
(כו) <b>וָאֲטַמֵּא אוֹתָם</b>, הנחתי להם לטעות <b>בְּמַתְּנוֹתָם</b> לאלילים, <b>בְּהַעֲבִיר</b> למולך <b>כָּל־פֶּטֶר רָחַם, לְמַעַן אֲשִׁמֵּם,</b> אתנם לחורבן ולבעתה, <b>לְמַעַן אֲשֶׁר יֵדְעוּ אֲשֶׁר אֲנִי ה'.</b>
(כז) <b>לָכֵן דַּבֵּר אֶל־בֵּית יִשְׂרָאֵל, בֶּן־אָדָם, וְאָמַרְתָּ אֲלֵיהֶם: כֹּה אָמַר ה' אֱלוֹהִים: עוֹד זֹאת גִּדְּפוּ</b>, חירפו וביזו <b>אוֹתִי אֲבוֹתֵיכֶם בְּמַעֲלָם בִּי מָעַל</b>, כדלהלן:
(כח) <b>וָאֲבִיאֵם אֶל־הָאָרֶץ, אֲשֶׁר נָשָׂאתִי אֶת־יָדִי לָתֵת אוֹתָהּ לָהֶם, וַיִּרְאוּ</b> בארץ <b>כָל־גִּבְעָה רָמָה וְכָל־עֵץ עָבוֹת,</b> שענפיו עבים וצפופים, <b>וַיִּזְבְּחוּ־שָׁם אֶת־זִבְחֵיהֶם, וַיִּתְּנוּ־שָׁם כַּעַס קָרְבָּנָם,</b> קרבנם המכעיס, <b>וַיָּשִׂימוּ שָׁם רֵיחַ נִיחוֹחֵיהֶם, וַיַּסִּיכוּ שָׁם אֶת־נִסְכֵּיהֶם.</b>
(כט) <b>וָאֹמַר אֲלֵהֶם: מָה הַבָּמָה</b>, מה יש בה בבמה הגבוהה <b>אֲשֶׁר־אַתֶּם הַבָּאִים</b>, באים <b>שָׁם?!</b> אין בה כלום. <b>וַיִּקָּרֵא שְׁמָהּ "בָּמָה"</b> כביטוי לעג: בא-מה, במֶה, בה-מה. כלומר, למה באים אליה? במה היא חשובה? אין בה מאומה. <b>עַד הַיּוֹם הַזֶּה.</b>
(ל) ומכאן לזמן ההווה: <b>לָכֵן אֱמֹר אֶל־בֵּית יִשְׂרָאֵל: כֹּה אָמַר ה' אֱלוֹהִים: הַבְּדֶרֶךְ אֲבוֹתֵיכֶם אַתֶּם נִטְמְאִים, וְאַחֲרֵי שִׁקּוּצֵיהֶם אַתֶּם זֹנִים?!</b>
(לא) <b>וּבִשְׂאֵת</b>, בהרמת <b>מַתְּנֹתֵיכֶם</b>, כלומר <b>בְּהַעֲבִיר בְּנֵיכֶם בָּאֵשׁ, אַתֶּם נִטְמְאִים לְכָל־גִּלּוּלֵיכֶם, עַד־הַיּוֹם, וַאֲנִי אִדָּרֵשׁ לָכֶם</b> אם תדרשוני, <b>בֵּית יִשְׂרָאֵל?! חַי־אָנִי,</b> אני נשבע, <b>נְאֻם ה' אֱלוֹהִים, אִם־אִדָּרֵשׁ לָכֶם.</b> לא אענה לכם מפני שאינכם ראויים לכך, שהרי אתם מקיימים פולחנים מתועבים.
(לב) <b>וְ</b>המחשבה <b>הָעֹלָה עַל־רוּחֲכֶם</b> – <b>הָיוֹ לֹא תִהְיֶה,</b> כלומר <b>אֲשֶׁר אַתֶּם אֹמְרִים: "נִהְיֶה כַגּוֹיִם, כְּמִשְׁפְּחוֹת הָאֲרָצוֹת לְשָׁרֵת עֵץ וָאָבֶן,</b> כדאי לנו לעזוב את ה' ולהיות 'עם נורמלי', לעבוד עץ ואבן".
(לג) <b>חַי־אָנִי, נְאֻם ה' אֱלוֹהִים, אִם־לֹא בְּיָד חֲזָקָה וּבִזְרוֹעַ נְטוּיָה וּבְחֵמָה שְׁפוּכָה אֶמְלוֹךְ עֲלֵיכֶם.</b> מלכותי עליכם אינה תלויה ברצונכם.
(לד) אתם לא תיטמעו בגויים כפי מחשבתכם – <b>וְהוֹצֵאתִי אֶתְכֶם מִן־הָעַמִּים, וְקִבַּצְתִּי אֶתְכֶם מִן־הָאֲרָצוֹת אֲשֶׁר נְפוֹצוֹתֶם</b>, תפוצו <b>בָּם,</b> אך לא תזכו לצאת ולהתקבץ שמחים וטובי לב, אלא <b>בְּיָד חֲזָקָה וּבִזְרוֹעַ נְטוּיָה וּבְחֵמָה שְׁפוּכָה.</b> תגיעו לארצכם שבעי מלחמות, רדיפות, שחיטות וצרות אחרות.
(לה) <b>וְהֵבֵאתִי אֶתְכֶם אֶל־מִדְבַּר הָעַמִּים</b>, תנדדו מגולה לגולה מופקרים לטרף ולביזה, <b>וְנִשְׁפַּטְתִּי</b> אבוא במשפט <b>אִתְּכֶם שָׁם פָּנִים אֶל־פָּנִים.</b>
(לו) <b>כַּאֲשֶׁר נִשְׁפַּטְתִּי אֶת</b>, עם <b>אֲבוֹתֵיכֶם בְּמִדְבַּר אֶרֶץ מִצְרָיִם, כֵּן אִשָּׁפֵט אִתְּכֶם</b> במדבר העמים, <b>נְאֻם ה' אֱלוֹהִים.</b>
(לז) <b>וְהַעֲבַרְתִּי אֶתְכֶם תַּחַת הַשָּׁבֶט.</b> כמו שסופרים כבשים – מעבירים אותן אחת אחת תחת מטה הרועים, כך אתם תיבחנו כולכם. <b>וְהֵבֵאתִי אֶתְכֶם בְּמָסֹרֶת</b>, בקשר, או בכבל <b>הַבְּרִית.</b>
(לח) <b>וּבָרוֹתִי</b>, אברור <b>מִכֶּם</b> את <b>הַמֹּרְדִים וְהַפּוֹשְׁעִים בִּי, מֵאֶרֶץ מְגוּרֵיהֶם אוֹצִיא אוֹתָם, וְ</b>אולם <b>אֶל־אַדְמַת יִשְׂרָאֵל לֹא יָבוֹא,</b> יבואו. <b>וִידַעְתֶּם כִּי־אֲנִי ה'.</b>
(לט) <b>וְאַתֶּם, בֵּית־יִשְׂרָאֵל, כֹּה־אָמַר ה' אֱלוֹהִים</b> בלשון אירונית: <b>אִישׁ</b> את <b>גִּלּוּלָיו לְכוּ עֲבֹדוּ,</b> לכו אחר האלילים כאוות נפשכם ואל נא תשובו אלי, <b>וְאַחַר</b> נראה <b>אִם־אֵינְכֶם שֹׁמְעִים אֵלָי,</b> <b>וְאֶת־שֵׁם קָדְשִׁי לֹא תְחַלְּלוּ־עוֹד בְּמַתְּנוֹתֵיכֶם וּבְגִלּוּלֵיכֶם.</b> אסלק מתוככם את הפושעים בי. הם לא יבואו לארץ ולא יחללו עוד את שם קודשי בעבודה זרה.
(מ) <b>כִּי בְהַר־קָדְשִׁי, בְּהַר מְרוֹם יִשְׂרָאֵל, נְאֻם ה' אֱלוֹהִים, שָׁם יַעַבְדֻנִי כָּל</b> הנשארים מ<b>בֵּית יִשְׂרָאֵל כֻּלֹּה, בָּאָרֶץ</b>, לא במדבר העמים, <b>שָׁם אֶרְצֵם, וְשָׁם אֶדְרוֹשׁ אֶת־תְּרוּמֹתֵיכֶם וְאֶת־רֵאשִׁית מַשְׂאוֹתֵיכֶם</b>, מתנותיכם <b>בְּכָל־קָדְשֵׁיכֶם,</b> בכורות, ביכורים ותרומות.
(מא) ואז <b>בְּרֵיחַ נִיחֹחַ אֶרְצֶה אֶתְכֶם, בְּהוֹצִיאִי אֶתְכֶם מִן־הָעַמִּים, וְקִבַּצְתִּי אֶתְכֶם מִן־הָאֲרָצוֹת אֲשֶׁר נְפֹצֹתֶם בָּם, וְנִקְדַּשְׁתִּי בָכֶם לְעֵינֵי הַגּוֹיִם.</b> הגויים ייווכחו שאני מחזיר אתכם לארץ ישראל, וכך שוב יקודש שמי.
(מב) <b>וִידַעְתֶּם כִּי־אֲנִי ה', בַּהֲבִיאִי אֶתְכֶם אֶל־אַדְמַת יִשְׂרָאֵל, אֶל־הָאָרֶץ אֲשֶׁר נָשָׂאתִי אֶת־יָדִי לָתֵת אוֹתָהּ לַאֲבוֹתֵיכֶם.</b> אתם חושבים שתצליחו להתמזג בעמים שבקרבם אתם יושבים בגלות, ושתיפטרו מהתחייבויותיכם לי. לא כך יהיה. ברצונכם או שלא ברצונכם תחזרו לארץ שהבטחתי לאבותיכם, ואז תדעו שאני ה'.
(מג) <b>וּזְכַרְתֶּם־שָׁם</b> – בארץ ישראל <b>אֶת־דַּרְכֵיכֶם וְאֵת כָּל־עֲלִילוֹתֵיכֶם אֲשֶׁר נִטְמֵאתֶם בָּם</b> בעבר. ולאחר שעולמכם ייהפך טוב יותר – <b>וּנְקֹטֹתֶם בִּפְנֵיכֶם</b>, תסתכלו על עצמכם בעבר ברגשי חרטה ובוז <b>בְּ</b>של <b>כָל־רָעוֹתֵיכֶם אֲשֶׁר עֲשִׂיתֶם.</b>
(מד) <b>וִידַעְתֶּם כִּי־אֲנִי ה', בַּעֲשׂוֹתִי אִתְּכֶם לְמַעַן שְׁמִי, לֹא כְדַרְכֵיכֶם הָרָעִים וְכַעֲלִילוֹתֵיכֶם הַנִּשְׁחָתוֹת, בֵּית יִשְׂרָאֵל. נְאֻם ה' אֱלוֹהִים.</b> שְׁמִי, לֹא כְדַרְכֵיכֶם הָרָעִים וְכַעֲלִילוֹתֵיכֶם הַנִּשְׁחָתוֹת, בֵּית יִשְׂרָאֵל. נְאֻם ה' אֱלוֹהִים.
<h2>פרק כא</h2>
(א) <b>וַיְהִי דְבַר־ה' אֵלַי לֵאמֹר:</b>
(ב) <b>בֶּן־אָדָם, שִׂים פָּנֶיךָ דֶּרֶךְ תֵּימָנָה,</b> פנה לדרום <b>וְהַטֵּף</b>, ושא את דבריך <b>אֶל־דָּרוֹם, וְהִנָּבֵא אֶל־יַעַר הַשָּׂדֶה</b> שב<b>נֶגֶב.</b> כנראה, יערות הבר שבארץ יהודה. בכלל, בעבר היו יערות עבותים באזורים נרחבים בארץ והושמדו, אולי אף בנגב.
(ג) <b>וְאָמַרְתָּ לְיַעַר הַנֶּגֶב: שְׁמַע דְּבַר־ה'. כֹּה־אָמַר ה' אֱלוֹהִים: הִנְנִי מַצִּית־בְּךָ אֵשׁ, וְאָכְלָה בְךָ כָל־עֵץ־לַח וְכָל־עֵץ יָבֵשׁ,</b> האש תשרוף את כולך, גם את העצים הלחים ששרפתם ממושכת יותר. <b>לֹא־תִכְבֶּה לַהֶבֶת שַׁלְהֶבֶת, וְנִצְרְבוּ</b>, נכוו <b>בָהּ כָּל־פָּנִים</b>, האש תתפשט עד שתצרוב את פני הכול <b>מִ</b>ן ה<b>נֶּגֶב צָפוֹנָה,</b> עד גבול הצפון.
(ד) <b>וְרָאוּ כָּל־בָּשָׂר</b>, הכול ידעו <b>כִּי אֲנִי ה' בִּעַרְתִּיהָ, לֹא תִּכְבֶּה.</b>
(ה) <b>וָאֹמַר: אֲהָהּ, ה' אֱלוֹהִים, הֵמָּה</b> – השומעים אותי מדבר אל היער ומנבא את שרפתו, <b>אֹמְרִים לִי</b>, עלי<b>: "הֲלֹא מְמַשֵּׁל מְשָׁלִים הוּא".</b> למרות שכוונת דברי יכולה להיות ברורה להם, שהרי הם גדלו בארץ, הם אינם מקשיבים ברצינות לתוכן דברי, אלא מתייחסים אליהם כדרשה מליצית נאה בלבד.
(ו) <b>וַיְהִי דְבַר־ה' אֵלַי</b> שנית <b>לֵאמֹר</b>, הפעם בפנייה מפורשת יותר:
(ז) <b>בֶּן־אָדָם, שִׂים פָּנֶיךָ אֶל־יְרוּשָׁלִַם, וְהַטֵּף אֶל־מִקְדָּשִׁים,</b> האולם, ההיכל, הדביר וכלי קודש שבמקדש, <b>וְהִנָּבֵא אֶל־אַדְמַת יִשְׂרָאֵל.</b>
(ח) <b>וְאָמַרְתָּ לְאַדְמַת יִשְׂרָאֵל: כֹּה אָמַר ה': הִנְנִי</b> פונה <b>אֵלַיִךְ, וְהוֹצֵאתִי חַרְבִּי מִתַּעְרָהּ,</b> מנדנה, <b>וְהִכְרַתִּי מִמֵּךְ צַדִּיק וְרָשָׁע.</b> ההרג יקיף צדיקים ורשעים גם יחד.
(ט) <b>יַעַן אֲשֶׁר־הִכְרַתִּי מִמֵּךְ צַדִּיק וְרָשָׁע, לָכֵן תֵּצֵא חַרְבִּי</b> האוכלת-כול <b>מִתַּעְרָהּ</b> ולא תשוב אליו במהרה אלא תוסיף ותפנה <b>אֶל־כָּל־בָּשָׂר מִנֶּגֶב</b> ועד <b>צָפוֹן.</b>
(י) כשתתממש הנבואה – <b>וְיָדְעוּ כָּל־בָּשָׂר כִּי אֲנִי ה' הוֹצֵאתִי חַרְבִּי מִתַּעְרָהּ, לֹא תָשׁוּב עוֹד.</b>
(יא) <b>וְאַתָּה, בֶן־אָדָם, הֵאָנַח בְּשִׁבְרוֹן מָתְנַיִם,</b> אנחה עמוקה המורגשת עד תחתית בית החזה ואף למטה ממנה, <b>וּבִמְרִירוּת תֵּאָנַח לְעֵינֵיהֶם</b> כדי להביע את המועקה הכבדה.
(יב) <b>וְהָיָה כִּי־יֹאמְרוּ אֵלֶיךָ: עַל־מָה אַתָּה נֶאְנָח</b> ככה, בפומבי<b>? וְאָמַרְתָּ: אֶל</b>, בשל <b>שְׁמוּעָה כִי־בָאָה,</b> תבוא בקרוב, <b>וְנָמֵס כָּל־לֵב, וְרָפוּ כָל־יָדַיִם, וְכִהֲתָה</b>, תיעכר <b>כָל־רוּחַ, וְכָל־בִּרְכַּיִם תֵּלַכְנָה מַּיִם.</b> כשאנשים נמלאים פחד גדול, הם אינם שולטים בעצמם ומי רגליהם שותתים על ברכיהם. בקרוב תגיע שמועה מירושלים שתבעית ותדכא את כל שומעיה. <b>הִנֵּה בָאָה וְנִהְיָתָה,</b> השמועה עומדת להתממש בקרוב. <b>נְאֻם ה' אֱלוֹהִים.</b> תוכנה של השמועה הוא חורבן בית המקדש. המקדש היה תקוותו הגדולה של העם, שכן היה ברור לעם שהמקדש יעמוד על תלו לעד, וכשנהרס – התפוגגו כל התקוות.
(יג) <b>וַיְהִי דְבַר־ה' אֵלַי לֵאמֹר:</b>
(יד) <b>בֶּן־אָדָם, הִנָּבֵא וְאָמַרְתָּ: כֹּה אָמַר ה': אֱמֹר חֶרֶב חֶרֶב,</b> חרבו של מלך בבל <b>הוּחַדָּה</b>, חודדה, הושחזה <b>וְגַם־מְרוּטָה,</b> מלוטשת.
(טו) <b>לְמַעַן טְבֹחַ טֶבַח</b>, לשם הרג <b>הוּחַדָּה, לְמַעַן־הֱיֵה־לָהּ בָּרָק מֹרָטָּה,</b> כחרב נוצצת שאין בה כל פגם. ובשאלה רטורית – <b>אוֹ נָשִׂישׂ?</b> האם החרב הוברקה לכבוד אירוע משמח? והתשובה: אין כל סיבה לשמוח. החרב נועדה להיות <b>שֵׁבֶט</b>, מקל ההכאה של <b>בְּנִי,</b> חרב ה<b>מֹאֶסֶת כָּל־עֵץ.</b> היא לא נועדה לכריתת עצים.
(טז) <b>וַיִּתֵּן אֹתָהּ לְמָרְטָה, לִתְפֹּשׂ בַּכָּף הִיא־הוּחַדָּה,</b> ה<b>חֶרֶב, וְהִיא מֹרָטָּה</b> כדי שתהיה חלקה וחדה <b>לָתֵת אוֹתָהּ בְּיַד־הוֹרֵג,</b> להקל על ההורג התופס את החרב. ככל שהחרב חלקה ללא פגמים היא יעילה יותר.
(יז) <b>זְעַק וְהֵילֵל,</b> ילל, <b>בֶּן־אָדָם, כִּי־הִיא</b> – החרב <b>הָיְתָה בְעַמִּי, הִיא</b> מכה <b>בְּכָל־נְשִׂיאֵי יִשְׂרָאֵל,</b> מלכי יהודה. <b>מְגוּרֵי</b>, מושלכים, מקובצים או מפוחדים <b>אֶל־חֶרֶב הָיוּ</b> הנשיאים <b>אֶת</b>, עם <b>עַמִּי. לָכֵן סְפֹק</b>, הַכה <b>אֶל־יָרֵךְ</b>, כביטוי אבל.
(יח) <b>כִּי בֹחַן,</b> הדבר שאמרנו בדוק, <b>וּמָה</b> הוא? <b>אִם־גַּם־שֵׁבֶט מֹאֶסֶת לֹא יִהְיֶה,</b> החרב המלוטשת לא תבחל באיש אלא תחתוך הכול. <b>נְאֻם ה' אֱלוֹהִים.</b>
(יט) <b>וְאַתָּה, בֶן־אָדָם, הִנָּבֵא וְהַךְ כַּף אֶל־כָּף</b> כביטוי לאסון שקרה, <b>וְתִכָּפֵל חֶרֶב שְׁלִישִׁתָה,</b> מכת החרב תוכפל ותשולש, <b>חֶרֶב</b> הורגת <b>חֲלָלִים הִיא, חֶרֶב חָלָל הַגָּדוֹל</b>, חללים רבים וגדולים <b>הַחֹדֶרֶת לָהֶם</b> – לגופם של הנדקרים,
(כ) החרב הבוהקת באה <b>לְמַעַן לָמוּג</b>, להמיס, להפחיד <b>לֵב, וְהַרְבֵּה הַמִּכְשֹׁלִים,</b> ולהרבות את הנופלים. <b>עַל כָּל־שַׁעֲרֵיהֶם נָתַתִּי אִבְחַת</b>, תנופה, טבח, או ליטוש <b>חָרֶב, אָח</b>, אוי, <b>עֲשׂוּיָה</b> היא <b>לְבָרָק, מְעֻטָּה</b>, מכוסה, מוצנעת ושמורה <b>לְטָבַח.</b>
(כא) חֶרב, <b>הִתְאַחֲדִי הֵימִינִי, הָשִׂימִי הַשְׂמִילִי,</b> נראה שאלה הן הוראות טכניות איך להחזיק ולהניף חרב, כמצוי בשפות אחרות. <b>אָנָה</b>, חרב, <b>פָּנַיִךְ מֻעָדוֹת.</b> החרב הזו שנאחזת ביד לוחם מקצועי היא כה מהירה שאין לדעת היכן היא, ולאן היא הולכת.
(כב) <b>וְגַם־אֲנִי</b>, כמוך, יחזקאל, <b>אַכֶּה כַפִּי אֶל־כַּפִּי</b> כמקונן על האסון, <b>וַהֲנִחֹתִי חֲמָתִי,</b> וארגיע את כעסי. <b>אֲנִי ה' דִּבַּרְתִּי.</b>
(כג) <b>וַיְהִי דְבַר־ה' אֵלַי לֵאמֹר:</b>
(כד) <b>וְאַתָּה, בֶן־אָדָם, שִׂים</b>, סמן <b>לְךָ</b> בעיני רוחך או באופן מעשי <b>שְׁנַיִם דְּרָכִים לָבוֹא חֶרֶב מֶלֶךְ־בָּבֶל. מֵאֶרֶץ</b> מלך <b>אֶחָד יֵצְאוּ שְׁנֵיהֶם,</b> שתי הדרכים יבואו מהצפון. <b>וְיָד</b>, מקום <b>בָּרֵא,</b> פַּנה באמצעות כריתת הצמחייה. <b>בְּרֹאשׁ דֶּרֶךְ־עִיר</b>, בתחילתה של כל אחת מהדרכים הללו, המובילות לעיר, <b>בָּרֵא,</b> כרוֹת. כיוון שהמלכים הקטנים שסביבות ארץ ישראל חוברים לצדקיהו כדי למרוד בבבל, יֵרד נבוכדראצר דרומה עם צבאו באחת משתי דרכים:
(כה) <b>דֶּרֶךְ תָּשִׂים לָבוֹא חֶרֶב אֵת</b>, אל <b>רַבַּת</b>, עיר הממלכה של <b>בְּנֵי־עַמּוֹן, וְ</b>דרך שנייה – <b>אֶת־יְהוּדָה</b> ש<b>בִירוּשָׁלִַם בְּצוּרָה,</b> ממלכת יהודה המבוצרת בירושלים. על נבוכדראצר לבחור אם ילך לכבוש בדרך המזרחית שמוליכה לרבת בני עמון שבעבר הירדן המזרחי, או בדרך המובילה מערבה לכיוון ירושלים, כנראה 'דרך הים'. אין אנו יודעים אם אכן התלבט נבוכדראצר למעשה בשאלה זו. על כל פנים עמדו לפניו כמה אסטרטגיות.
(כו) <b>כִּי־עָמַד מֶלֶךְ־בָּבֶל אֶל־אֵם הַדֶּרֶךְ,</b> הדרך הראשית המתפצלת, <b>בְּרֹאשׁ שְׁנֵי הַדְּרָכִים,</b> ולשם הכרעה באיזו דרך לפנות הוא יידרש <b>לִקְסָם־קָסֶם: קִלְקַל</b>, צחצח, ירה או: נענע <b>בַּחִצִּים</b> לסימן, <b>שָׁאַל בַּתְּרָפִים,</b> צלמים ששימשו להגדת עתידות וכסגולה להצלחה. <b>רָאָה בַּכָּבֵד.</b> הכהנים הבבלים היו נוהגים לעתים להוציא את כבד הבהמה המיועדת לקרבן, ולראות בו סימנים שיכריעו בהתלבטויותיהם.
(כז) <b>בִּימִינוֹ הָיָה הַקֶּסֶם</b>, בחץ שנבוכדראצר השתמש בו כגורל הוא יפנה אל <b>יְרוּשָׁלִַם, לָשׂוּם כָּרִים</b>, אילי ברזל שמנגחים בהם את החומה, או: למנות מפקדים <b>לִפְתֹּחַ פֶּה בְּרֶצַח,</b> בצרחה, <b>לְהָרִים קוֹל בִּתְרוּעָה, לָשׂוּם כָּרִים עַל־שְׁעָרִים, לִשְׁפֹּךְ סֹלְלָה,</b> ערמת עפר כדי לעלות על החומה, <b>לִבְנוֹת דָּיֵק,</b> מגדל. נבוכדראצר היה מעדיף לצור על עיר קטנה ונוחה לכיבוש, כמו רבת עמון, יותר מירושלים שלה ביצורים טבעיים. ואכן, המצור על ירושלים נמשך זמן רב. אך כל הסימנים, בחצים, בתרפים ובכבד הראו לו שעליו ללכת לכיוון ירושלים.
(כח) <b>וְהָיָה</b> הקסם <b>לָהֶם</b> – לבני ירושלים <b>כִּקְסָם־שָׁוְא בְּעֵינֵיהֶם.</b> הם לא האמינו שנבוכדראצר יכבוש את עירם כי <b>שְׁבֻעֵי שְׁבֻעוֹת</b> נשבעו <b>לָהֶם</b> נביאי השקר שנבוכדראצר לא יבוא עליהם. להם הם דווקא האמינו. <b>וְהוּא</b> – הביטחון בשבועות נביאיהם היה להם <b>מַזְכִּיר עָוֹן לְהִתָּפֵשׂ,</b> להילכד. הקשבתם לנביאי השקר רק הוסיפה על עוונם והנכיחה אותו. והוא מפרש:
(כט) <b>לָכֵן כֹּה־אָמַר ה' אֱלוֹהִים: יַעַן הַזְכַּרְכֶם</b>, מאחר שנזכר על ידכם <b>עֲוֹנְכֶם, בְּהִגָּלוֹת פִּשְׁעֵיכֶם לְהֵרָאוֹת חַטֹּאותֵיכֶם בְּכֹל עֲלִילוֹתֵיכֶם, יַעַן הִזָּכֶרְכֶם</b> – <b>בַּכַּף תִּתָּפֵשׂוּ.</b> אתם עצמכם מביאים את לכידתכם.
(ל) הנביא פונה אל צדקיהו: <b>וְאַתָּה, חָלָל רָשָׁע.</b> הורשעת בדין, ואתה נחשב כחלל, <b>נְשִׂיא יִשְׂרָאֵל אֲשֶׁר־בָּא יוֹמוֹ</b> האחרון <b>בְּעֵת עֲוֹן קֵץ.</b> העוון הסופי, כשהתמלאה סאתו.
(לא) <b>כֹּה אָמַר ה' אֱלוֹהִים</b> לצדקיהו: <b>הָסִיר</b>, הסר את <b>הַמִּצְנֶפֶת, וְהָרִים</b>, הרם את <b>הָעֲטָרָה.</b> כלומר, אתה מודח מכס מלכותך. <b>זֹאת</b> המצנפת כבר <b>לֹא־זֹאת,</b> איננה מה שהיא. <b>הַשָּׁפָלָה</b>, החלק השפל <b>הַגְבֵּהַּ, וְהַגָּבֹהַּ הַשְׁפִּיל.</b> מצנפת המלך אינה תקינה, הכריכה הגבוהה הוחלפה בנמוכה והנמוכה בגבוהה. כלומר המלכות תוסר.
(לב) <b>עַוָּה עַוָּה עַוָּה</b>, מקולקלת לחלוטין, או: חרבה <b>אֲשִׂימֶנָּה.</b> מלכותו של צדקיהו תאבד, וצרות יבואו עליו, <b>גַּם־זֹאת לֹא הָיָה,</b> לא אירע כזאת עד עכשיו, <b>עַד־בֹּא אֲשֶׁר־לוֹ</b>, עד שיבוא מי שבידו <b>הַמִּשְׁפָּט, וּנְתַתִּיו</b> – את המשפט, או את נבוכדראצר המעניש, על צדקיהו.
(לג) בצד ירושלים מנבא יחזקאל גם על עמון, שהשתתפה במרד צדקיהו. <b>וְאַתָּה, בֶן־אָדָם, הִנָּבֵא וְאָמַרְתָּ: כֹּה אָמַר ה' אֱלוֹהִים אֶל־בְּנֵי עַמּוֹן וְאֶל־חֶרְפָּתָם,</b> אלילם, <b>וְאָמַרְתָּ:</b> אל תחשבו שאם נבוכדראצר פנה לירושלים, אתם ניצלתם. <b>חֶרֶב חֶרֶב פְּתוּחָה</b>, שלופה <b>לְטֶבַח, מְרוּטָה לְהָכִיל</b>, לשאת הרג <b>לְמַעַן בָּרָק,</b>
(לד) <b>בַּחֲזוֹת לָךְ</b>, בזמן שנביאי עמון חוזים לך <b>שָׁוְא,</b> כשהם חוזים שלא תפגעי בהם, <b>בִּקְסָם־לָךְ</b> דברי <b>כָּזָב</b> – <b>לָתֵת אוֹתָךְ</b>, את תינתני <b>אֶל־צַוְּארֵי חַלְלֵי רְשָׁעִים,</b> הרשעים הנידונים ליפול חללים, <b>אֲשֶׁר־בָּא יוֹמָם בְּעֵת עֲוֹן קֵץ.</b>
(לה) <b>הָשַׁב אֶל־תַּעְרָהּ</b>, החרב תשוב אל נדנה <b>בִּמְקוֹם אֲשֶׁר־נִבְרֵאת.</b> ההרג יסתיים בארצך, <b>בְּאֶרֶץ מְכֻרוֹתַיִךְ</b>, במולדתך <b>אֶשְׁפֹּט אֹתָךְ.</b>
(לו) <b>וְשָׁפַכְתִּי עָלַיִךְ זַעְמִי, בְּאֵשׁ עֶבְרָתִי</b>, כעסי <b>אָפִיחַ</b>, אנשוף <b>עָלָיִךְ, וּנְתַתִּיךְ בְּיַד אֲנָשִׁים בֹּעֲרִים</b>, נבערים, או היודעים להבעיר אש, <b>חָרָשֵׁי מַשְׁחִית.</b> בעלי מלאכה המייצרים כלי נשק.
(לז) <b>לָאֵשׁ תִּהְיֶה</b> עמון <b>לְאָכְלָה. דָּמֵךְ יִהְיֶה</b> שפוך <b>בְּתוֹךְ הָאָרֶץ</b> שלך. את לא תִּגלי אלא תיענשי במקומך. או: דמך ייבלע באדמה ולא יתבע נקמה. <b>לֹא תִזָּכֵרִי.</b> יבוא עלייך חורבן גמור, <b>כִּי אֲנִי ה' דִּבַּרְתִּי.</b>
<h2>פרק כב</h2>
(א) <b>וַיְהִי דְבַר־ה' אֵלַי לֵאמֹר:</b>
(ב) <b>וְאַתָּה, בֶן־אָדָם, הֲתִשְׁפֹּט הֲתִשְׁפֹּט</b>, האם תרצה לשפוט <b>אֶת־עִיר</b> שופכי <b>הַדָּמִים</b> ירושלים, <b>וְהוֹדַעְתָּהּ</b>, גלה לה <b>אֵת כָּל־תּוֹעֲבוֹתֶיהָ?!</b>
(ג) <b>וְאָמַרְתָּ</b> לה<b>: כֹּה אָמַר ה' אֱלוֹהִים:</b> אַת <b>עִיר</b> אשר <b>שֹׁפֶכֶת דָּם בְּתוֹכָהּ</b> כדי <b>לָבוֹא עִתָּהּ,</b> לקרב את קִצהּ במעשיה, <b>ו</b>אשר <b>עָשְׂתָה גִלּוּלִים עָלֶיהָ לְטָמְאָה,</b> להיטמא בהם.
(ד) <b>בְּדָמֵךְ אֲשֶׁר־שָׁפַכְתְּ אָשַׁמְתְּ, וּבְגִלּוּלַיִךְ אֲשֶׁר־עָשִׂית טָמֵאת,</b> נטמאת, <b>וַתַּקְרִיבִי יָמַיִךְ,</b> הבאת את ימייך אל קצם, <b>וַתָּבוֹא עַד־שְׁנוֹתָיִךְ,</b> הגעת לסוף שנותייך. <b>עַל־כֵּן, נְתַתִּיךְ</b>, אתן אותך <b>חֶרְפָּה לַגּוֹיִם, וְקַלָּסָה</b>, ביזיון <b>לְכָל־הָאֲרָצוֹת</b> –
(ה) הארצות <b>הַקְּרֹבוֹת וְהָרְחֹקוֹת מִמֵּךְ יִתְקַלְּסוּ־בָךְ,</b> יתלוצצו עלייך, <b>טְמֵאַת הַשֵּׁם,</b> בעלת השם הטמא, <b>רַבַּת הַמְּהוּמָה,</b> העיר הפרועה, מלאת המהומות.
(ו) <b>הִנֵּה נְשִׂיאֵי יִשְׂרָאֵל</b>, מלכי יהודה, שכל <b>אִישׁ</b> מהם פונה <b>ל</b>כוח <b>זְרֹעוֹ,</b> <b>הָיוּ בָךְ</b>. מלכייך כוחניים ודורסניים <b>לְמַעַן שְׁפָךְ־דָּם.</b>
(ז) <b>אָב וָאֵם הֵקַלּוּ</b>, זלזלו <b>בָךְ. לַגֵּר עָשׂוּ</b>, עם הזרים התנהגו, לחצו או נטפלו <b>בַעֹשֶׁק בְּתוֹכֵךְ. יָתוֹם וְאַלְמָנָה</b>, לא רק שלא תמכו בהם, אף <b>הוֹנוּ</b>, הציקו ורימו <b>בָךְ.</b>
(ח) אַת, העיר ירושלים, אֶת <b>קָדָשַׁי בָּזִית, וְאֶת־שַׁבְּתֹתַי חִלָּלְתְּ,</b>
(ט) <b>אַנְשֵׁי רָכִיל הָיוּ בָךְ לְמַעַן שְׁפֹךְ־דָּם,</b> על ידי לשונות רעים שאמרו על אדם, גרמו לשפוך את דמו. <b>וְאֶל</b>, על <b>הֶהָרִים אָכְלוּ בָךְ</b> זבחי עבודה זרה, שכרגיל הייתה נעשית על הרים רמים. חטאייך החמורים אינם מסתכמים בשפיכות דמים ועבודה זרה – גם <b>זִמָּה</b>, פריצות בעריות <b>עָשׂוּ בְתוֹכֵךְ:</b>
(י) <b>עֶרְוַת־אָב גִּלָּה־בָךְ,</b> אנשים חטאו עם נשי אביהם, <b>טְמֵאַת הַנִּדָּה עִנּוּ־בָךְ,</b> בעלו נשים בנידתן.
(יא) <b>וְאִישׁ אֶת</b>, עם <b>אֵשֶׁת רֵעֵהוּ עָשָׂה תּוֹעֵבָה, וְאִישׁ אֶת־כַּלָּתוֹ טִמֵּא בְזִמָּה, וְאִישׁ אֶת־אֲחֹתוֹ בַת־אָבִיו עִנָּה־בָךְ.</b> לעתים חטאים אלה נעשים בביתו של אדם באונס, כגון אחות צעירה הנופלת קרבן לפגיעת אחיה המבוגר, או נידה המצויה עם בעלה האלים. שמא משום כך בשתי אלו נאמר לשון עינוי.
(יב) <b>שֹׁחַד לָקְחוּ־בָךְ</b> שופטייך <b>לְמַעַן שְׁפָךְ־דָּם,</b> כדי שיגֵנו על רוצחים או יצדיקו רציחות. <b>נֶשֶׁךְ וְתַרְבִּית</b>, ריבית <b>לָקַחַתְּ, וַתְּבַצְּעִי</b>, הענקת בצע כסף ל<b>רֵעַיִךְ בּ</b>ממון שמקורו <b>עֹשֶׁק.</b> או: שברת את רעייך כשעשקת אותם. <b>וְאֹתִי</b> – שהזהרתי אותך על כל אלה – <b>שָׁכַחַתְּ. נְאֻם ה' אֱלוֹהִים.</b>
(יג) <b>וְהִנֵּה הִכֵּיתִי</b> ב<b>כַפִּי</b> לביטוי צער וכאב <b>אֶל</b>, על <b>בִּצְעֵךְ אֲשֶׁר עָשִׂית, וְעַל־דָּמֵךְ</b>, שפיכות הדמים <b>אֲשֶׁר הָיוּ בְּתוֹכֵךְ.</b>
(יד) <b>הֲיַעֲמֹד לִבֵּךְ?!</b> האם לבך יחזיק מעמד?! ה<b>אִם־תֶּחֱזַקְנָה יָדַיִךְ</b>, כוחך <b>לַיָּמִים</b>, ימי הנקם <b>אֲשֶׁר אֲנִי עֹשֶׂה אוֹתָךְ,</b> מכין לך?! הרי תיהרסי כולך עד היסוד. <b>אֲנִי ה' דִּבַּרְתִּי וְעָשִׂיתִי</b>, וכך אעשה.
(טו) ואז – <b>וַהֲפִיצוֹתִי אוֹתָךְ בַּגּוֹיִם, וְזֵרִיתִיךְ</b>, אפזר אותך <b>בָּאֲרָצוֹת, וַהֲתִמֹּתִי</b>, אכלה את <b>טֻמְאָתֵךְ מִמֵּךְ,</b> אולי עקב הגלייתך ופיזורך בכל העולם.
(טז) <b>וְנִחַלְתְּ בָּךְ</b>, תיווכחי שאת מחוללת <b>לְעֵינֵי גוֹיִם,</b> ואז – <b>וְיָדַעַתְּ כִּי־אֲנִי ה'.</b>
(יז) <b>וַיְהִי דְבַר־ה' אֵלַי לֵאמֹר:</b>
(יח) <b>בֶּן־אָדָם, הָיוּ־לִי בֵית־יִשְׂרָאֵל לְסִיג,</b> חומר זר המעורב במתכת יקרה. <b>כֻּלָּם</b> כ<b>נְחֹשֶׁת וּבְדִיל וּבַרְזֶל וְעוֹפֶרֶת בְּתוֹךְ כּוּר,</b> תנורכּוּר, היתוך <b>סִיגִים</b> ב<b>כֶּסֶף הָיוּ.</b> ישראל נעשו יסוד מזייף או מלכלך.
(יט) <b>לָכֵן כֹּה אָמַר ה' אֱלוֹהִים: יַעַן הֱיוֹת כֻּלְּכֶם לְסִגִים, לָכֵן הִנְנִי קֹבֵץ אֶתְכֶם אֶל־תּוֹךְ יְרוּשָׁלִַם,</b>
(כ) את <b>קְבֻצַת</b>, אוסף ה<b>כֶּסֶף וּנְחֹשֶׁת וּבַרְזֶל וְעוֹפֶרֶת וּבְדִיל, אֶל־תּוֹךְ כּוּר</b>, שבו מפרידים את הסיגים, <b>לָפַחַת</b>, לנפוח, לנשוב, ללבות <b>עָלָיו אֵשׁ, לְהַנְתִּיךְ,</b> להתיך. ירושלים תהפוך לכור מַצְרֵף, שבו האש תלהט ותפריד את הסיגים. <b>כֵּן אֶקְבֹּץ</b> אאסוף אתכם <b>בְּאַפִּי וּבַחֲמָתִי, וְהִנַּחְתִּי וְהִתַּכְתִּי אֶתְכֶם.</b> המבנה החברתי של העיר, שלטונה ושאר מוסדותיה יתפוררו לגמרי.
(כא) שוב – <b>וְכִנַּסְתִּי אֶתְכֶם וְנָפַחְתִּי עֲלֵיכֶם בְּאֵשׁ עֶבְרָתִי וְנִתַּכְתֶּם בְּתוֹכָהּ.</b>
(כב) <b>כְּהִתּוּךְ כֶּסֶף בְּתוֹךְ כּוּר כֵּן תֻּתְּכוּ בְתוֹכָהּ, וִידַעְתֶּם כִּי־אֲנִי ה', שָׁפַכְתִּי חֲמָתִי עֲלֵיכֶם.</b>
(כג) <b>וַיְהִי דְבַר־ה' אֵלַי לֵאמֹר:</b>
(כד) <b>בֶּן־אָדָם, אֱמָר־לָהּ</b> – לירושלים<b>: אַתְּ אֶרֶץ</b> ש<b>לֹא מְטֹהָרָה</b>, מנוקה <b>הִיא,</b> ש<b>לֹא גֻשְׁמָהּ בְּיוֹם זָעַם.</b> לא ירד עלייך גשם ושטף את זוהמתך. כלומר, נשארת בטומאתך גם כשקיבלת עונשך.
(כה) <b>קֶשֶׁר</b>, חֶבֶר <b>נְבִיאֶיהָ</b> חבורה – לאו דווקא מאורגנת – של נביאי שקר שוקדת <b>בְּתוֹכָהּ</b> על חיזוק המצב הקיים. נביאים אלו אומרים הן לשלטון ולדעות הרווחות בעם, ובכך נעשים <b>כַּאֲרִי שׁוֹאֵג</b> כש<b>טֹרֵף טָרֶף.</b> <b>נֶפֶשׁ אָכָלוּ,</b> הם הורסים את הנפשות, <b>חֹסֶן</b>, רכוש ועושר <b>וִיקָר</b>, כבוד <b>יִקָּחוּ, אַלְמְנוֹתֶיהָ הִרְבּוּ בְתוֹכָהּ,</b> שכן בעטיים נהרגים בעליהן.
(כו) <b>כֹּהֲנֶיהָ</b>, שבאופן מסורתי הם אלו המלמדים את העם תורה, <b>חָמְסוּ</b>, השחיתו, או עשקו מהעם את <b>תוֹרָתִי, וַיְחַלְּלוּ קָדָשַׁי</b> – <b>בֵּין־קֹדֶשׁ לְחֹל לֹא הִבְדִּילוּ, וּבֵין־הַטָּמֵא לְטָהוֹר לֹא הוֹדִיעוּ, וּמִשַּׁבְּתוֹתַי הֶעְלִימוּ עֵינֵיהֶם,</b> כל אלה לא נחשבו בעיניהם, <b>וָאֵחַל</b>, התחללתי <b>בְּתוֹכָם.</b> הכהנים נעשו חבורה של תאוותנים וחמדנים, והם מבזים את הקודש בהתנהגותם.
(כז) <b>שָׂרֶיהָ</b>, המנהיגים הפוליטיים <b>בְקִרְבָּהּ כִּזְאֵבִים טֹרְפֵי טָרֶף</b> תאבים <b>לִשְׁפָּךְ־דָּם, לְאַבֵּד נְפָשׁוֹת</b>, באופן ישיר או עקיף <b>לְמַעַן בְּצֹעַ בָּצַע.</b>
(כח) <b>וּנְבִיאֶיהָ</b> של ירושלים, במקום להצביע על הבקיעים ולעורר על הפרצות, <b>טָחוּ לָהֶם</b>, כיסו אותם ב<b>תָּפֵל,</b> טיח שאינו מתקיים, <b>חֹזִים</b> חזונות <b>שָׁוְא וְקֹסְמִים לָהֶם כָּזָב,</b> שקר. הם <b>אֹמְרִים: "כֹּה אָמַר ה' אֱלוֹהִים"</b>, <b>וַה' לֹא דִבֵּר.</b>
(כט) לא רק המנהיגים הרוחניים והפוליטיים, אלא גם <b>עַם הָאָרֶץ</b>, האנשים הפשוטים <b>עָשְׁקוּ עֹשֶׁק וְגָזְלוּ גָּזֵל וְעָנִי וְאֶבְיוֹן הוֹנוּ</b>, רימו וציערו, <b>וְאֶת־הַגֵּר עָשְׁקוּ בְּלֹא מִשְׁפָּט.</b>
(ל) <b>וָאֲבַקֵּשׁ מֵהֶם</b>, חיפשתי בתוכם <b>אִישׁ</b> שיפעל בכיוון הפוך – <b>גֹּדֵר־גָּדֵר וְעֹמֵד בַּפֶּרֶץ</b>, מגונן <b>לְפָנַי בְּעַד הָאָרֶץ לְבִלְתִּי שַׁחֲתָהּ</b> – <b>וְלֹא מָצָאתִי.</b> לא היה אדם אחד בירושלים שזכותו תגן על העיר.
(לא) <b>וָאֶשְׁפֹּךְ עֲלֵיהֶם זַעְמִי, בְּאֵשׁ עֶבְרָתִי</b>, כעסי <b>כִּלִּיתִים,</b> גמול <b>דַּרְכָּם בְּרֹאשָׁם נָתַתִּי. נְאֻם ה' אֱלוֹהִים.</b>
<h2>פרק כג</h2>
(א) <b>וַיְהִי דְבַר־ה' אֵלַי לֵאמֹר:</b>
(ב) <b>בֶּן־אָדָם, שְׁתַּיִם נָשִׁים בְּנוֹת אֵם־אַחַת הָיוּ,</b>
(ג) <b>וַתִּזְנֶינָה</b> בהיותן <b>בְמִצְרַיִם, בִּנְעוּרֵיהֶן זָנוּ.</b> האחיות התחילו לעסוק בזנות, גם אם לא זנות גמורה – <b>שָׁמָּה מֹעֲכוּ שְׁדֵיהֶן, וְשָׁם עִשּׂוּ,</b> עיסו את <b>דַּדֵּי בְּתוּלֵיהֶן,</b> דדיהן הבתוליים.
(ד) <b>וּשְׁמוֹתָן: אָהֳלָה</b> – <b>הַגְּדוֹלָה וְאָהֳלִיבָה</b> – <b>אֲחוֹתָהּ.</b> לאחר שטעמו מתרבות מצרים הקלוקלת – <b>וַתִּהְיֶינָה לִּי,</b> הן נישאו לי – לה', <b>וַתֵּלַדְנָה בָּנִים וּבָנוֹת, וּשְׁמוֹתָן</b> של האחיות לאחר שהעמידו תולדות: <b>שֹׁמְרוֹן</b> היא <b>אָהֳלָה</b>. כלומר, בעלת האוהל העצמאי – יש לה מקדש ופולחן שאינו מיוחד לה', <b>וִירוּשָׁלִַם</b> היא <b>אָהֳלִיבָה</b>. כלומר, האוהל שלי, המקדש, שוכן בה.
(ה) מכאן יתוארו חטאי האחיות-הממלכות: <b>וַתִּזֶן</b>, סטתה <b>אָהֳלָה תַּחְתָּי וַתַּעְגַּב</b>, השתוקקה <b>עַל־מְאַהֲבֶיהָ</b>, ממלכות הצפון, ובעיקר <b>אֶל־אַשּׁוּר קְרוֹבִים,</b> הקרובים ללבה.
(ו) מאהביה היו <b>לְבֻשֵׁי תְכֵלֶת</b> בגדים הדורים במיוחד, <b>פַּחוֹת</b>, מושלי מחוזות <b>וּסְגָנִים,</b> פקידים בכירים, קצינים, <b>בַּחוּרֵי חֶמֶד כֻּלָּם, פָּרָשִׁים רֹכְבֵי סוּסִים.</b>
(ז) <b>וַתִּתֵּן תַּזְנוּתֶיהָ</b>, אהלה הניחה את תאוותיה הזנותיות <b>עֲלֵיהֶם</b>, על <b>מִבְחַר בְּנֵי־אַשּׁוּר כֻּלָּם, וּבְכֹל אֲשֶׁר־עָגְבָה</b>, ככל שהיא נקשרה וחלקה אתם – <b>בְּכָל־גִּלּוּלֵיהֶם נִטְמָאָה.</b> קשריה המדיניים של שומרון עם האשורים וביטחונה בעזרתם טימאו אותה. היא אימצה לעצמה את העבודה הזרה של העמים הקשורים אתה.
(ח) <b>וְ</b>יחד עם זאת, <b>אֶת־תַּזְנוּתֶיהָ מִמִּצְרַיִם לֹא עָזָבָה, כִּי אוֹתָהּ שָׁכְבוּ בִנְעוּרֶיהָ, וְהֵמָּה עִשּׂוּ דַּדֵּי בְתוּלֶיהָ וַיִּשְׁפְּכוּ תַזְנוּתָם עָלֶיהָ.</b> הפנייה לעזרת מצרים נבעה מקשר עתיק אִתה. מדובר כאן על הבגידה בה' בשני היבטיה – הדתי והמדיני. בִנְעוּרֶיהָ, וְהֵמָּה עִשּׂוּ דַּדֵּי בְתוּלֶיהָ וַיִּשְׁפְּכוּ תַזְנוּתָם עָלֶיהָ.
(ט) <b>לָכֵן נְתַתִּיהָ בְּיַד־מְאַהֲבֶיהָ, בְּיַד בְּנֵי אַשּׁוּר אֲשֶׁר עָגְבָה עֲלֵיהֶם.</b>
(י) <b>הֵמָּה גִּלּוּ עֶרְוָתָהּ,</b> קלונה. את <b>בָּנֶיהָ וּבְנוֹתֶיהָ לָקָחוּ</b> בשבי <b>וְאוֹתָהּ בַּחֶרֶב הָרָגוּ,</b> הם שברו את הממלכה לגמרי, <b>וַתְּהִי</b> ל<b>שֵׁם</b>, לא נשאר ממנה אלא זיכרון רע <b>לַנָּשִׁים,</b> לשאר העמים, <b>וּשְׁפוּטִים</b>, שפטים <b>עָשׂוּ בָהּ.</b>
(יא) <b>וַתֵּרֶא אֲחוֹתָהּ, אָהֳלִיבָה</b>. ממלכת יהודה, שהמבנה הפוליטי שלה היה דומה. בהיותה קטנה יותר מאחותה הייתה זקוקה אף יותר לדיפלומטיה לשם סיוע והגנה. היא למדה מאהלה לנהל מערכות יחסים כפולים עם עמים זרים. אהליבה הקטנה לא הייתה טובה מאחותה משום בחינה – <b>וַתַּשְׁחֵת עַגְבָתָהּ</b> יותר <b>מִמֶּנָּה וְאֶת־תַּזְנוּתֶיהָ</b> הגדילה <b>מִזְּנוּנֵי אֲחוֹתָהּ</b> –
(יב) <b>אֶל־בְּנֵי אַשּׁוּר עָגָבָה</b>, אל <b>הפַּחוֹת וּסְגָנִים קְרֹבִים, לְבֻשֵׁי מִכְלוֹל,</b> פאר והדר, <b>פָּרָשִׁים רֹכְבֵי סוּסִים, בַּחוּרֵי חֶמֶד כֻּלָּם.</b> גם כאן מלבד הצד הדיפלומטי הרשמי, הייתה לקשר השפעה פנימית על העם. הקשר מצויר כהתפתות אישה ליחסים עם גברים אשוריים שהרשימו אותה בחיצוניותם ובמעמדם.
(יג) <b>וָאֵרֶא כִּי נִטְמָאָה, דֶּרֶךְ אֶחָד לִשְׁתֵּיהֶן.</b> מהלכי ההתקרבות אל המעצמות הזרות היו זהים בשתי הממלכות, והם שהביאו לטומאת דרכן ולהרס. על אף הרצון להתקרבות, פלשה אשור לממלכת יהודה כמה פעמים, ובעקבות זאת כמעט נהרסה יהודה.
(יד) <b>וַתּוֹסֶף</b> אהליבה <b>אֶל־תַּזְנוּתֶיהָ, וַתֵּרֶא אַנְשֵׁי מְחֻקֶּה</b>, דמויות אנשים חרוטים <b>עַל־הַקִּיר</b>, אלו הם <b>צַלְמֵי כַשְׂדִּים</b>, ששלטו באותו הזמן בבבל הרחוקה, <b>חֲקֻקִים</b> בקיר <b>בַּשָּׁשַׁר,</b> צבע אדום שקישטו בו בתי מלכים.
(טו) האנשים <b>חֲגוֹרֵי אֵזוֹר בְּמָתְנֵיהֶם, סְרוּחֵי טְבוּלִים</b> – צניפים כרוכים ונמשכים <b>בְּרָאשֵׁיהֶם, מַרְאֵה שָׁלִישִׁים</b>, מפקדים חשובים <b>כֻּלָּם, דְּמוּת בְּנֵי־בָבֶל, כַּשְׂדִּים, אֶרֶץ מוֹלַדְתָּם.</b> בבגדי השרד הללו התאפיינו הכשדים, ששלטו אז בבבל.
(טז) <b>וַתַּעְגְּבָ</b>, אהליבה חיזרה <b>עֲלֵיהֶם לְמַרְאֵה עֵינֶיהָ,</b> לאחר שיהודה כוננה יחסים דיפלומטיים עם אשור ללא הועיל, היא התפתתה לדמיונות שווא, לרקום יחסים עם בבל. <b>וַתִּשְׁלַח מַלְאָכִים</b>, שליחים <b>אֲלֵיהֶם כַּשְׂדִּימָה.</b>
(יז) <b>וַיָּבֹאוּ אֵלֶיהָ בְנֵי־בָבֶל לְמִשְׁכַּב דֹּדִים.</b> התיאורים הבוטים משקפים יחס של זונה עם לקוחותיה – <b>וַיְטַמְּאוּ אוֹתָהּ בְּתַזְנוּתָם, וַתִּטְמָא־בָם,</b> ולבסוף – <b>וַתֵּקַע נַפְשָׁהּ מֵהֶם.</b> היא מאסה בהם. עוד בזמן חזקיהו באו נציגים מטעם בבל לביקור ידידותי, והוא הראה להם את אוצרות הממלכה הכמוסים. כבר אז הנביא ישעיהו הזהיר את המלך שהקשרים הללו יתעצמו יותר ויותר עד שיהיו מסוכנים. ואכן היחסים החמים מדי הפכו למאיימים ומציקים, ולבה של יהודה הלך והתרחק מבבל. הנביא חוזר ומדגיש:
(יח) <b>וַתְּגַל</b>, יהודה גילתה את <b>תַּזְנוּתֶיהָ, וַתְּגַל אֶת־עֶרְוָתָהּ.</b> ממלכת יהודה חתרה לכינון קשרים דיפלומטיים עם מדינות אויבות זו לזו. הקשרים הסתבכו והגיעו לבגידה בבבל. נוסף על כל אלה התעצמה ההשפעה הדתית והתרבותית על יהודה, עד שבשלב מסוים – <b>וַתֵּקַע נַפְשִׁי מֵעָלֶיהָ, כַּאֲשֶׁר נָקְעָה נַפְשִׁי מֵעַל אֲחוֹתָהּ,</b> כמו שמאסתי בשומרון וזנחתי אותה.
(יט) ושוב – <b>וַתַּרְבֶּה אֶת־תַּזְנוּתֶיהָ לִזְכֹּר</b>, כביכול, <b>אֶת־יְמֵי נְעוּרֶיהָ אֲשֶׁר זָנְתָה בְּאֶרֶץ מִצְרָיִם.</b> הקשר שכוננה יהודה עם מצרים, מעלה שוב את הסטיות הקדומות של העם בקשריו עם התרבות המצרית.
(כ) <b>וַתַּעְגְּבָה</b> יהודה <b>עַל</b>, עִם <b>פִּלַגְשֵׁיהֶם</b> של המצרים, <b>אֲשֶׁר בְּשַׂר־חֲמוֹרִים בְּשָׂרָם,</b> כינוי לאבר המין הזכרי, <b>וְזִרְמַת</b>, זרם הזרע של <b>סוּסִים זִרְמָתָם.</b> גם זה דימוי לסוג מסוים של קסם ביחסים.
(כא) <b>וַתִּפְקְדִי</b>, זכרת <b>אֵת זִמַּת נְעוּרָיִךְ, בַּעְשׂוֹת</b>, כשעיסו <b>מִמִּצְרַיִם</b> את <b>דַּדַּיִךְ, לְמַעַן</b>, בשל <b>שְׁדֵי נְעוּרָיִךְ.</b> חזרת לחטאי האלילות הראשונים שלך.
(כב) <b>לָכֵן, אָהֳלִיבָה, כֹּה־אָמַר ה' אֱלוֹהִים: הִנְנִי מֵעִיר</b>, מקים <b>אֶת־מְאַהֲבַיִךְ עָלַיִךְ, אֵת אֲשֶׁר־נָקְעָה נַפְשֵׁךְ מֵהֶם, וַהֲבֵאתִים עָלַיִךְ מִסָּבִיב</b>, אך לא מתוך ידידות,
(כג) את <b>בְּנֵי בָבֶל וְכָל־</b>ממלכות <b>כַּשְׂדִּים</b> – <b>פְּקוֹד וְשׁוֹעַ וְקוֹעַ,</b> ממלכות וסאליות, שהיו תחת שלטון הבבלים, <b>כָּל־בְּנֵי אַשּׁוּר, אוֹתָם בַּחוּרֵי חֶמֶד, פַּחוֹת וּסְגָנִים, כֻּלָּם שָׁלִשִׁים וּקְרוּאִים</b>, נכבדים, <b>רֹכְבֵי סוּסִים כֻּלָּם.</b> ממלכת בבל תגיע לארצך להילחם בך בלוויית בני העמים המשועבדים לה.
(כד) <b>וּבָאוּ עָלַיִךְ</b> לכבשך <b>הֹצֶן</b>, כנראה רכב מלחמה מסוים, <b>רֶכֶב וְגַלְגַּל, וּבִקְהַל עַמִּים</b>, צבא אדיר <b>צִנָּה</b>, מגן גדול המסבב את הלוחם, <b>וּמָגֵן וְקוֹבַע</b>, קסדת לוחמים <b>יָשִׂימוּ עָלַיִךְ סָבִיב. וְנָתַתִּי לִפְנֵיהֶם</b> יכולת <b>מִשְׁפָּט, וּשְׁפָטוּךְ בְּמִשְׁפְּטֵיהֶם</b> הקשים, כפי שהם שופטים בוגדים. מכיוון שיהודה נשפטת על בגידה בה', היא לא נידונת רק בשעבוד והטלת מסים, כפי שעשו הבבלים בארצות כבושות אחרות –
(כה) <b>וְנָתַתִּי קִנְאָתִי בָּךְ, וְעָשׂוּ אוֹתָךְ בְּחֵמָה,</b> ינהגו בך בזעם רב. את <b>אַפֵּךְ וְאָזְנַיִךְ יָסִירוּ,</b> כמו שהיו עושים לעתים באישה נואפת, <b>וְאַחֲרִיתֵךְ</b>, שאריתך <b>בַּחֶרֶב תִּפּוֹל. הֵמָּה</b> – בבל והממלכות שאִתה אֶת <b>בָּנַיִךְ וּבְנֹתַיִךְ יִקָּחוּ</b> בשבי, <b>וְאַחֲרִיתֵךְ תֵּאָכֵל בָּאֵשׁ,</b> תישרף.
(כו) <b>וְהִפְשִׁיטוּךְ אֶת־בְּגָדָיִךְ, וְלָקְחוּ כְּלֵי תִפְאַרְתֵּךְ.</b> האויב יהרוס ויבזוז שלל.
(כז) <b>וְהִשְׁבַּתִּי זִמָּתֵךְ מִמֵּךְ, וְאֶת־זְנוּתֵךְ מֵאֶרֶץ מִצְרָיִם, וְלֹא־תִשְׂאִי עֵינַיִךְ אֲלֵיהֶם,</b> מפני שמצרים אינם מכבדים את ההסכמים המדיניים, <b>וּמִצְרַיִם לֹא תִזְכְּרִי־עוֹד,</b> כי גם מצרים עצמה לא תחזיק מעמד בפני צבאות אשור ובבל.
(כח) <b>כִּי כֹה אָמַר ה' אֱלוֹהִים: הִנְנִי נֹתְנָךְ בְּיַד אֲשֶׁר שָׂנֵאת,</b> הבבלים שאהבתך אליהם הפכה לשנאה, <b>בְּיַד</b> אלו <b>אֲשֶׁר־נָקְעָה נַפְשֵׁךְ</b> והתרחקת <b>מֵהֶם.</b>
(כט) <b>וְעָשׂוּ אוֹתָךְ</b> אתך <b>בְּשִׂנְאָה, וְלָקְחוּ כָּל־יְגִיעֵךְ וַעֲזָבוּךְ עֵרֹם וְעֶרְיָה, וְנִגְלָה עֶרְוַת</b>, קלון <b>זְנוּנַיִךְ וְזִמָּתֵךְ וְתַזְנוּתָיִךְ.</b> כששנאת בבל ליהודה תתגלה לעין כול, לא יישאר לך דבר מלבד בושה.
(ל) <b>עָשׂה</b>, ייעשו המעשים ה<b>אֵלֶּה לָךְ, בִּ</b>גלל <b>זְנוֹתֵךְ אַחֲרֵי גוֹיִם</b> – <b>עַל אֲשֶׁר־נִטְמֵאת בְּגִלּוּלֵיהֶם.</b> שוב מודגש שעונשה הקשה של יהודה יבוא בגלל העבודה הזרה והקלקול המוסרי שפשה בה בעקבות התקרבות השלטון אל ממלכות הגויים.
(לא) <b>בְּדֶרֶךְ אֲחוֹתֵךְ הָלָכְתְּ, וְנָתַתִּי כוֹסָהּ</b>, כוס התמרורים והתרעלה <b>בְּיָדֵךְ.</b>
(לב) <b>כֹּה אָמַר ה' אֱלוֹהִים:</b> את <b>כּוֹס אֲחוֹתֵךְ תִּשְׁתִּי,</b> הכוס <b>הָעֲמֻקָּה וְהָרְחָבָה</b> שגלום בה חורבן גמור. הכוס <b>תִּהְיֶה לִצְחֹק וּלְלַעַג, מִרְבָּה</b>, הרבה <b>לְהָכִיל.</b> יהודה לא תוכל לשאת את תכולת הכוס עד שתתפקע ותהיה מקור לחרפה.
(לג) <b>שִׁכָּרוֹן וְיָגוֹן תִּמָּלֵאִי</b> מ<b>כּוֹס</b> ה<b>שַׁמָּה</b>, הרס <b>וּשְׁמָמָה, כּוֹס אֲחוֹתֵךְ שֹׁמְרוֹן.</b>
(לד) <b>וְשָׁתִית אוֹתָהּ</b> – את כוס החורבן שאעביר אלייך משומרון, <b>וּמָצִית,</b> תמצצי בחוזקה את כל תוכן הכוס, <b>ו</b>אפילו <b>אֶת־חֲרָשֶׂיהָ</b>, חרסי הכוס <b>תְּגָרֵמִי,</b> תכרסמי ותפצחי, <b>וְשָׁדַיִךְ תְּנַתֵּקִי</b> בשברי החרסים מרוב יאוש וכאב, <b>כִּי אֲנִי דִבַּרְתִּי, נְאֻם ה' אֱלוֹהִים.</b>
(לה) <b>לָכֵן כֹּה אָמַר ה' אֱלוֹהִים: יַעַן שָׁכַחַתְּ אוֹתִי, וַתַּשְׁלִיכִי אוֹתִי אַחֲרֵי גַוֵּךְ,</b> גבך. את שקועה בעניינייך, ואותי את משליכה מאחורייך – <b>וְגַם־אַתְּ שְׂאִי</b> בתוצאות <b>זִמָּתֵךְ וְאֶת־תַּזְנוּתָיִךְ.</b>
(לו) <b>וַיֹּאמֶר ה' אֵלַי: בֶּן־אָדָם, הֲ</b>לוא <b>תִשְׁפּוֹט אֶת־אָהֳלָה וְאֶת־אָהֳלִיבָה, וְהַגֵּד לָהֶן</b> בפירוט <b>אֵת תּוֹעֲבוֹתֵיהֶן.</b> כאן הגבול בין המשל לבין הנמשל מיטשטש:
(לז) <b>כִּי נִאֵפוּ ו</b>שפיכת <b>דָם בִּידֵיהֶן, וְאֶת־גִּלּוּלֵיהֶן נִאֵפוּ,</b> הם זנו אחרי אליליהם, <b>וְגַם אֶת־בְּנֵיהֶן אֲשֶׁר יָלְדוּ־לִי</b> בני ישראל <b>הֶעֱבִירוּ לָהֶם</b> באש <b>לְאָכְלָה.</b> אחד מפולחני האלילים המקובלים היה הקרבתם של ילדים.
(לח) ו<b>עוֹד זֹאת עָשׂוּ לִי</b> – <b>טִמְּאוּ אֶת־מִקְדָּשִׁי בַּיּוֹם הַהוּא,</b> באותו יום שהקריבו בו את ילדיהם, <b>וְאֶת־שַׁבְּתוֹתַי חִלֵּלוּ.</b>
(לט) <b>וּבְשַׁחֲטָם אֶת־בְּנֵיהֶם לְגִלּוּלֵיהֶם, וַיָּבֹאוּ אֶל־מִקְדָּשִׁי בַּיּוֹם הַהוּא לְחַלְּלוֹ, וְהִנֵּה־כֹה עָשׂוּ בְּתוֹךְ בֵּיתִי.</b> אנשי יהודה הפכו לעובדי עבודה זרה גמורים, ועם זאת הם המשיכו לפקוד את המקדש, כאילו אין סתירה בין הדברים. כך חיללו מעשיהם את המקדש.
(מ) <b>וְאַף</b> זאת עשו אהלה ואהליבה – <b>כִּי תִשְׁלַחְנָה</b> לקרוא <b>לַאֲנָשִׁים</b> עוגבים ה<b>בָּאִים מִמֶּרְחָק, אֲשֶׁר מַלְאָךְ שָׁלוּחַ אֲלֵיהֶם,</b> הן שלחו שליחים לממלכות רחוקות – פעולות שאין אנו יודעים עליהן – כדי לבדוק עם מי מהן אפשר לקיים שיתוף פעולה מדיני וצבאי. <b>וְהִנֵּה־בָאוּ לַאֲשֶׁר</b> בשבילם <b>רָחַצְתְּ, כָּחַלְתְּ עֵינַיִךְ וְעָדִית</b>, ענדת <b>עֶדִי,</b> תכשיט. את התייפית והתאמצת לשאת חן בעיני זרים, הפגנת גדולה ורצון טוב,
(מא) <b>וְיָשַׁבְתְּ עַל־מִטָּה כְבוּדָּה,</b> מכובדת, <b>וְשֻׁלְחָן עָרוּךְ לְפָנֶיהָ, ו</b>את <b>קְטָרְתִּי וְשַׁמְנִי</b>, הבשמים והשמן שהם בעצם שלי <b>שַׂמְתְּ עָלֶיהָ</b> – על מיטת הזנונים לעינוג ולריח טוב.
(מב) <b>וְקוֹל הָמוֹן שָׁלֵו</b>, שאנן <b>בָהּ</b> – בירושלים. את יוצרת רושם רב על הזרים. <b>וְאֶל</b>, ובצד <b>אֲנָשִׁים מֵרֹב אָדָם</b>, מרובים, <b>מוּבָאִים סָבָאִים מִמִּדְבָּר,</b> בני עם סְבָא מבני כוש, שהגיעו גם הם ליהודה כדי לכונן אתה קשרים. <b>וַיִּתְּנוּ</b> המבקרים <b>צְמִידִים אֶל־יְדֵיהֶן וַעֲטֶרֶת תִּפְאֶרֶת עַל־רָאשֵׁיהֶן,</b> כדי לקנות את לבן של המארחות.
(מג) <b>וָאֹמַר:</b> וכי <b>לַבָּלָה</b> המזדקנת ראוי לעסוק ב<b>נִאוּפִים?! עַתָּ</b> הגיע הזמן ש<b>יִזְנוּ</b>, יסורו <b>תַזְנוּתֶיהָ וָהִיא.</b>
(מד) <b>וַיָּבוֹא אֵלֶיהָ</b> כל מי שחפץ בדבר, <b>כְּבוֹא אֶל־אִשָּׁה זוֹנָה, כֵּן בָּאוּ אֶל־אָהֳלָה וְאֶל־אָהֳלִיבָה אִשֹּׁת</b>, נשות <b>הַזִּמָּה.</b> בני העמים לא כיבדו את שומרון ויהודה. הם השתמשו בהן כשם שמשתמשים בגופה של הזונה.
(מה) <b>ו</b>לבסוף <b>אֲנָשִׁים צַדִּיקִם הֵמָּה יִשְׁפְּטוּ אוֹתְהֶם</b> – את דינן של יהודה ושומרון יגזרו בצדק כ<b>מִשְׁפַּט נֹאֲפוֹת וּמִשְׁפַּט שֹׁפְכוֹת דָּם, כִּי נֹאֲפֹת הֵנָּה, וְדָם בִּידֵיהֶן.</b> הניאוף הוא משל לעבודה הזרה שפשתה בשומרון וביהודה, ושפיכות הדמים ומעשי הרצח הנזכרים כאן נובעים משחיתות פנימית ומתאוות בצע.
(מו) <b>כִּי כֹּה אָמַר ה' אֱלוֹהִים: הַעֲלֵה עֲלֵיהֶם</b> – על הנואפים ושופכי הדמים <b>קָהָל, וְנָתֹן</b>, ותן <b>אֶתְהֶן לְזַעֲוָה</b>, לזוועה <b>וְלָבַז.</b>
(מז) <b>וְרָגְמוּ עֲלֵיהֶן אֶבֶן</b> ה<b>קָהָל, וּבָרֵא אוֹתְהֶן</b>, כרוֹת אותן <b>בְּחַרְבוֹתָם.</b> את <b>בְּנֵיהֶם וּבְנוֹתֵיהֶם יַהֲרֹגוּ, וּבָתֵּיהֶן בָּאֵשׁ יִשְׂרֹפוּ.</b>
(מח) <b>וְהִשְׁבַּתִּי זִמָּה מִן־הָאָרֶץ, וְנִוַּסְּרוּ</b>, יקבלו מוסר <b>כָּל־הַנָּשִׁים, וְלֹא תַעֲשֶׂינָה כְּזִמַּתְכֶנָה,</b> כזימה שלכן. עונשן של אהלה ואהליבה ירתיע את שאר העמים האחרים מללכת בדרכן.
(מט) <b>וְנָתְנוּ</b> גמול <b>זִמַּתְכֶנָה עֲלֵיכֶן, וַחֲטָאֵי גִלּוּלֵיכֶן</b>, העבודה הזרה <b>תִּשֶּׂאינָה. וִידַעְתֶּם כִּי אֲנִי ה' אֱלוֹהִים.</b> בסופו של דבר תעבור ממלכה זו מן העולם כעונש על חטאיה, שכללו מערכות יחסים דיפלומטיות תועלתניות במסווה של ידידות. יחזקאל לא האריך במפלת שומרון מפני שבזמן נבואתו היא הייתה הרוסה כמעט לגמרי, אבל הוא מזכיר את גורלה כדוגמה לגורל הצפוי ליהודה. סיפורן של שתי הממלכות, מהבחינה הפוליטית, הדתית ומבחינות אחרות, הוא סיפור של זנות מחפירה שמחירה חורבן בית גמור.
<h2>פרק כד</h2>
(א) <b>וַיְהִי דְבַר־ה' אֵלַי בַּשָּׁנָה הַתְּשִׁיעִית</b> לגלות יהויכין, שהיא גם שנת המלכתו של צדקיהו. <b>בַּחֹדֶשׁ הָעֲשִׂירִי בֶּעָשׂוֹר לַחֹדֶשׁ</b>, עשרה בטבת, <b>לֵאמֹר:</b>
(ב) <b>בֶּן־אָדָם, כְּתָב לְךָ אֶת־שֵׁם הַיּוֹם</b> הזה, <b>אֶת־עֶצֶם הַיּוֹם הַזֶּה,</b> סמן את תאריכו של היום שכן יש לו ערך היסטורי, ורשום כי בו <b>סָמַךְ</b>, קָרַב <b>מֶלֶךְ־בָּבֶל אֶל־יְרוּשָׁלִַם בְּעֶצֶם הַיּוֹם הַזֶּה.</b> מלך בבל הגיע היום עד לירושלים, ולמעשה התחיל המצור עליה.
(ג) <b>וּמְשֹׁל אֶל־בֵּית־הַמֶּרִי</b>, עַם יהודה <b>מָשָׁל, וְאָמַרְתָּ אֲלֵיהֶם: כֹּה אָמַר ה' אֱלוֹהִים: שְׁפֹת</b>, העמד על האש את <b>הַסִּיר, שְׁפֹת וְגַם־יְצֹק בּוֹ מָיִם.</b>
(ד) <b>אֱסֹף נְתָחֶיהָ</b>, נתחי הבשר שנועדו אל הסיר, קבץ אותם <b>אֵלֶיהָ, כָּל־נֵתַח טוֹב</b> – <b>יָרֵךְ וְכָתֵף</b> המרובים בבשר, <b>מִבְחַר עֲצָמִים,</b> עצמות מובחרות <b>מַלֵּא.</b> זהו דימוי לירושלים הנמצאת במקום אש המלחמה. אל העיר התקבצו מיטב העם – המלך, השרים וגדולי הדור.
(ה) <b>מִבְחַר הַצֹּאן לָקוֹחַ</b>, יקחו לסיר <b>וְגַם דּוּר</b>, סַדר בעיגול או בטורים את <b>הָעֲצָמִים תַּחְתֶּיהָ,</b> העצמות מלמטה. <b>רַתַּח רְתָחֶיהָ,</b> הרתח את הנתחים המבושלים, <b>גַּם־בָּשְׁלוּ עֲצָמֶיהָ בְּתוֹכָהּ.</b>
(ו) <b>לָכֵן כֹּה־אָמַר ה' אֱלוֹהִים: אוֹי, עִיר הַדָּמִים,</b> ירושלים, <b>סִיר אֲשֶׁר חֶלְאָתָה</b>, זוהמתה <b>בָהּ, וְחֶלְאָתָהּ לֹא יָצְאָה מִמֶּנָּה,</b> זוהמת הסיר מטנפת את כל הבשר. <b>לִנְתָחֶיהָ לִנְתָחֶיהָ הוֹצִיאָהּ.</b> כל הנתחים ייזרקו. <b>לֹא־נָפַל עָלֶיהָ גּוֹרָל.</b> לא יחולקו ממנה מנות לסועדים. הערבוב של הבשר משובח והטינופת המתבשלים יחד, אינו ניתן להפרדה. ובנמשל – גם הטובים שבירושלים התלכלכו ונטמאו ברעתה, ויאבדו אִתה או יצאו לגלות.
(ז) <b>כִּי</b> שֶׁפך <b>דָמָהּ</b> של עיר הדמים <b>בְּתוֹכָהּ הָיָה, עַל־צְחִיחַ סֶלַע</b>, סלע חשוף מאדמה וצמחייה <b>שָׂמָתְהוּ</b>, שמה העיר את הדם, <b>לֹא שְׁפָכַתְהוּ עַל־הָאָרֶץ לְכַסּוֹת עָלָיו עָפָר.</b> כאן נרמז דין התורה לכסות בעפר את דמם של חיה ועוף בשחיטתם. אפילו הדם האנושי לא נספג או כוסה. חברת שופכי הדם אינה מתביישת במעשיה ואינה מנסה להעלים אותם. הדם החשוף לעין כול זועק.
(ח) <b>לְהַעֲלוֹת חֵמָה</b> ו<b>לִנְקֹם נָקָם נָתַתִּי אֶת־דָּמָהּ עַל־צְחִיחַ סָלַע, לְבִלְתִּי הִכָּסוֹת,</b> שלא ייעלם ויישכח ממנו דבר.
(ט) <b>לָכֵן כֹּה אָמַר ה' אֱלוֹהִים: אוֹי, עִיר הַדָּמִים,</b> כשם שאת הגדלת עוונך, <b>גַּם־אֲנִי אַגְדִּיל הַמְּדוּרָה.</b>
(י) <b>הַרְבֵּה</b>, ראוי להרבות לך את <b>הָעֵצִים, הַדְלֵק</b> את <b>הָאֵשׁ, הָתֵם</b>, כלה את <b>הַבָּשָׂר</b>. כשהאש גדולה והרתיחה ממושכת, הבשר מאבד את צורתו כאילו נמס ואיננו. התבשיל כולו נעשה כדייסה – <b>וְהַרְקַח</b>, תתבשל <b>הַמֶּרְקָחָה,</b> עד שהמים יתאדו, <b>וְהָעֲצָמוֹת יֵחָרוּ,</b> יישרפו.
(יא) <b>וְהַעֲמִידֶהָ</b> – את הקדרה לאחר שהיא תתרוקן, <b>עַל־גֶּחָלֶיהָ רֵקָה, לְמַעַן תֵּחַם</b>, תתחמם <b>וְחָרָה</b>, תישרף <b>נְחֻשְׁתָּהּ,</b> תחתיתה, <b>וְנִתְּכָה</b>, תימס <b>בְתוֹכָהּ טֻמְאָתָהּ, תִּתֻּם</b>, תתַּם, תושמד <b>חֶלְאָתָהּ.</b> רֶשע יהודה יכלה.
(יב) <b>תְּאֻנִים</b>, תואנות וניסיונות להגן ולתרץ, או: רמאויות <b>הֶלְאָת,</b> לאו, תש כוחם. <b>וְלֹא־תֵצֵא מִמֶּנָּה רַבַּת</b>, רוב <b>חֶלְאָתָהּ.</b> רק <b>בְּאֵשׁ</b> תישרף <b>חֶלְאָתָהּ.</b> החלאה דבקה בסיר עד כדי כך שאי אפשר לכלותה אלא לשרוף אותה עם הסיר.
(יג) ובנמשל: <b>בְּטֻמְאָתֵךְ,</b> ב<b>זִמָּה,</b> גילוי עריות, <b>יַעַן טִהַרְתִּיךְ,</b> ניסיתי לטהר אותך בהצבת גדרות לחטא, הטלת איסורים וחוקים והשמעת דברי תוכחה, <b>וְ</b>אילו את <b>לֹא טָהַרְתְּ,</b> לא נשמעת לכל אלה. <b>מִטֻּמְאָתֵךְ לֹא תִטְהֲרִי־עוֹד,</b> אין לך תקנה <b>עַד־הֲנִיחִי</b>, שאשכך <b>אֶת־חֲמָתִי בָּךְ.</b>
(יד) <b>אֲנִי ה' דִּבַּרְתִּי, בָּאָה וְעָשִׂיתִי.</b> דבְּרתי תבוא, אוציאנה אל הפועל, <b>לֹא־אֶפְרַע,</b> אזניח ואעזוב, אבטל ואפר, אשיב אחור, או: לא אשלם במקומכם את חובכם או אפרוס אותו, <b>וְלֹא־אָחוּס, וְלֹא אֶנָּחֵם,</b> אתחרט. עכשיו, כשהגיע זמנה של ירושלים להיחרב, לא יהיו הקלות בעונש. <b>כִּדְרָכַיִךְ וְכַעֲלִילוֹתַיִךְ,</b> כפי אורח חייך ומעשייך <b>שְׁפָטוּךְ. נְאֻם ה' אֱלוֹהִים.</b>
(טו) <b>וַיְהִי דְבַר־ה' אֵלַי לֵאמֹר:</b>
(טז) <b>בֶּן־אָדָם, הִנְנִי לֹקֵחַ מִמְּךָ אֶת־מַחְמַד עֵינֶיךָ</b>, האדם היקר לך ביותר, <b>בְּמַגֵּפָה, וְ</b>על אף אסונך <b>לֹא תִסְפֹּד וְלֹא תִבְכֶּה וְלוֹא תָבוֹא</b>, תופיע <b>דִּמְעָתֶךָ.</b> לא תחצין את אבלך במספד או בבכי. גם אם האסון שובר אותך בתוכך, לא תסגיר את רגשותיך.
(יז) <b>הֵאָנֵק דֹּם,</b> אתה יכול להיאנח אבל בשקט, בלי שאנקותיך יישמעו. <b>מֵתִים אֵבֶל</b>, אבל שעושים כרגיל על מתים אתה <b>לֹא־תַעֲשֶׂה,</b> כלומר את <b>פְּאֵרְךָ</b>, הצניף, הכובע המפואר שלך <b>חֲבוֹשׁ עָלֶיךָ,</b> שלא כמנהגו של האבל, שאינו מתהדר במלבושיו, <b>וּנְעָלֶיךָ תָּשִׂים בְּרַגְלֶיךָ,</b> לעומת שאר אבלים, החולצים את נעליהם, <b>וְלֹא תַעְטֶה עַל־שָׂפָם,</b> האבלים נהגו לכסות את פניהם כסימן לאבל, להסתגרות ושתיקה. <b>וְלֶחֶם אֲנָשִׁים</b>, 'סעודת הבראה' שמגישים לאבל לאכול משל אחרים לאחר קבורת המת, לשם ניחום ותמיכה, או כדי למנוע מן האבל לחזור מיד לשגרת חייו לעסוק במאכליו. אתה <b>לֹא תֹאכֵל.</b> הימנע מהפגנת כל סימן חיצוני לאבלך.
(יח) <b>וָאֲדַבֵּר אֶל־הָעָם</b> את דברי הנבואה הזאת <b>בַּבֹּקֶר, וַתָּמָת אִשְׁתִּי בָּעָרֶב.</b> בין אם היה זה מוות פתאומי במגפה, ורק עכשיו נודע לו מי הוא 'מחמד עיניו' שהיה אמור למות, בין אם עמדה עוד קודם למות. <b>וָאַעַשׂ בַּבֹּקֶר</b> הבא <b>כַּאֲשֶׁר צֻוֵּיתִי.</b> לא הראיתי כל סימן אבל.
(יט) <b>וַיֹּאמְרוּ אֵלַי הָעָם: הֲלֹא־תַגִּיד לָנוּ מָה</b> מעשים חריגים <b>אֵלֶּה</b> מרמזים <b>לָּנוּ, כִּי אַתָּה</b>, שאתה <b>עֹשֶׂה?</b> בהתנהגותך החריגה במות אשתך בוודאי אתה מביע דבר-מה לכולנו.
(כ) <b>וָאֹמַר אֲלֵיהֶם: דְּבַר־ה' הָיָה אֵלַי לֵאמֹר:</b>
(כא) <b>אֱמֹר לְבֵית יִשְׂרָאֵל, כֹּה־אָמַר ה' אֱלוֹהִים: הִנְנִי מְחַלֵּל</b>, מטמא, פוגם <b>אֶת־מִקְדָּשִׁי, גְּאוֹן עֻזְּכֶם,</b> הכוח שאתם מתפארים בו, <b>מַחְמַד עֵינֵיכֶם וּמַחְמַל</b>, אהוב <b>נַפְשְׁכֶם. ו</b>גם <b>בְנֵיכֶם וּבְנוֹתֵיכֶם אֲשֶׁר עֲזַבְתֶּם</b> ביהודה, <b>בַּחֶרֶב יִפֹּלוּ.</b>
(כב) כאשר כל זה יקרה – <b>וַעֲשִׂיתֶם</b> אתם <b>כַּאֲשֶׁר עָשִׂיתִי</b> – <b>עַל־שָׂפָם לֹא תַעְטוּ</b> כאבלים, <b>וְלֶחֶם אֲנָשִׁים</b>, הבראה <b>לֹא תֹאכֵלוּ,</b>
(כג) <b>וּפְאֵרֵכֶם</b> יהיו <b>עַל־רָאשֵׁיכֶם, וְנַעֲלֵיכֶם בְּרַגְלֵיכֶם. לֹא תִסְפְּדוּ וְלֹא תִבְכּוּ, וּנְמַקֹּתֶם בַּעֲוֹנֹתֵיכֶם.</b> האסון הכבד המלֻווה באיסור להביע את האבל, מביא אנשים להרגיש שהם נמקים בייסוריהם. זה יהיה בקרוב מצבם של אנשי יהודה. ייתכן שהם ייאלמו מרוב תדהמה, יאוש כללי והיעדר נחמה או מיראת הכשדים. וכשזה יקרה – <b>וּנְהַמְתֶּם</b>, תשמיעו קולות רטינה מתוך רוגז, צער וחרטה, <b>אִישׁ אֶל־אָחִיו.</b>
(כד) <b>וְהָיָה יְחֶזְקֵאל לָכֶם לְמוֹפֵת,</b> דוגמא, <b>כְּכֹל אֲשֶׁר־עָשָׂה תַּעֲשׂוּ בְּבֹאָהּ</b> – בבוא הרעה, <b>וִידַעְתֶּם</b> אז <b>כִּי אֲנִי ה' אֱלוֹהִים,</b> מממש את דברי.
(כה) <b>וְאַתָּה, בֶן־אָדָם, הֲלוֹא בְּיוֹם קַחְתִּי מֵהֶם אֶת־מָעֻזָּם, מְשׂוֹשׂ תִּפְאַרְתָּם, אֶת־מַחְמַד עֵינֵיהֶם וְאֶת־מַשָּׂא נַפְשָׁם</b>, הדבר המושלם ביותר בעיניהם, שאליו נפשם משתוקקת – המקדש, <b>בְּנֵיהֶם וּבְנוֹתֵיהֶם,</b>
(כו) <b>בַּיּוֹם הַהוּא</b>, באותו הזמן <b>יָבוֹא</b> מיהודה <b>הַפָּלִיט אֵלֶיךָ לְהַשְׁמָעוּת אָזְנָיִם,</b> לספר את אשר קרה.
(כז) <b>בַּיּוֹם הַהוּא יִפָּתַח פִּיךָ, אֶת</b>, עם בוא <b>הַפָּלִיט וּתְדַבֵּר</b>, הפליט יגרום שתוכל לדבר <b>וְלֹא תֵאָלֵם עוֹד.</b> עד אז אמנם היה יחזקאל צריך לנבא מפעם לפעם, אבל בין נבואה לנבואה לא היה יכול לדבר. עכשיו הוא מתבשר שכשייוודע בגולה דבר החורבן וממדיו, יוכל לשוב ולדבר כאחד האדם. <b>וְהָיִיתָ לָהֶם לְמוֹפֵת, וְיָדְעוּ כִּי־אֲנִי ה'.</b> כל זמן שהנבואה בגדר איום הנשמע מפיהם של נביאים במשך דורות רבים, אנשים מתייחסים לדבריו של נביא בשאננות ובאדישות. גם אם מאמינים בנביא, הם דוחים את הפורענות לדורות אחרים. כאשר יתאמת החזון על החורבן הקרב והולך, יזכה יחזקאל לאמון, ושומעיו יתייחסו לדבריו ברצינות. אז הוא יוכל להוכיח את העם בטבעיות ולא מתוך כפייה והתנגדות.
<h2>פרק כה</h2>
(א) <b>וַיְהִי דְבַר־ה' אֵלַי לֵאמֹר:</b>
(ב) <b>בֶּן־אָדָם, שִׂים פָּנֶיךָ אֶל</b>, עסוק ב<b>בְנֵי עַמּוֹן וְהִנָּבֵא עֲלֵיהֶם.</b>
(ג) <b>וְאָמַרְתָּ לִבְנֵי עַמּוֹן: שִׁמְעוּ דְּבַר־ה' אֱלוֹהִים, כֹּה־אָמַר ה' אֱלוֹהִים:</b> האומה העמונית, <b>יַעַן אָמְרֵךְ הֶאָח</b>, כיוון שאת קוראת קריאות שמחה <b>אֶל־מִקְדָּשִׁי כִי־נִחָל,</b> על מקדשי שחולל, <b>וְאֶל־אַדְמַת יִשְׂרָאֵל כִּי נָשַׁמָּה,</b> חרבה, <b>וְאֶל־בֵּית יְהוּדָה כִּי הָלְכוּ בַּגּוֹלָה</b>. אף שהעמונים היו שותפים במידה מסוימת במרד צדקיהו בבבל, הם שמחו על חורבן יהודה כחלק מהעוינות המסורתית שלהם לישראל.
(ד) <b>לָכֵן הִנְנִי נֹתְנָךְ לִבְנֵי־קֶדֶם</b>, עמי המזרח ששכנו מחוץ לתחום המיושב של עמון, שמאוחר יותר הוגדרו כשבטים הערביים, <b>לְמוֹרָשָׁה, וְיִשְּׁבוּ טִירוֹתֵיהֶם</b>, הם יקבעו את מחנות האוהלים שלהם <b>בָּךְ,</b> בארצך, <b>וְנָתְנוּ בָךְ מִשְׁכְּנֵיהֶם,</b> מגוריהם. <b>הֵמָּה יֹאכְלוּ פִרְיֵךְ, וְהֵמָּה יִשְׁתּוּ חֲלָבֵךְ.</b>
(ה) <b>וְנָתַתִּי אֶת־רַבָּה</b>, בירתה של ממלכת עמון, <b>לִנְוֵה</b>, מעון <b>גְמַלִּים, וְאֶת־בְּנֵי עַמּוֹן לְמִרְבַּץ־צֹאן, וִידַעְתֶּם כִּי־אֲנִי ה'.</b> ואכן בשלב מסוים השבטים הערביים התנחלו בארץ בני עמון ונשארו בה עד היום הזה. לְמִרְבַּץ־צֹאן, וִידַעְתֶּם כִּי־אֲנִי ה'.
(ו) <b>כִּי כֹה אָמַר ה' אֱלוֹהִים</b> לעמון<b>: יַעַן מַחְאֲךָ יָד,</b> מחאת כפיים, <b>וְרַקְעֲךָ בְּרָגֶל,</b> כעין ריקוד, <b>וַתִּשְׂמַח בְּכָל־שָׁאטְךָ בְּנֶפֶשׁ,</b> בבוז מלא <b>אֶל</b>, על שממת <b>אַדְמַת יִשְׂרָאֵל,</b>
(ז) <b>לָכֵן הִנְנִי נָטִיתִי אֶת־יָדִי עָלֶיךָ, וּנְתַתִּיךָ לְבַז</b>, שוד <b>לַגּוֹיִם, וְהִכְרַתִּיךָ מִן־הָעַמִּים, וְהַאֲבַדְתִּיךָ מִן־הָאֲרָצוֹת, אַשְׁמִידְךָ</b> כעם, <b>וְיָדַעְתָּ כִּי־אֲנִי ה'.</b> באותה תקופה לא יצאו העמונים למלחמה של ממש נגד ישראל, אך הם נמנעו מכך רק מפני שלא היו רבים וחזקים דיים. איבתם לעם ישראל ניכרת בשמחתם במפלתו. לכן סופם להיאבד מן העולם.
(ח) ועתה נבואה על שכנות עמון שמדרום: <b>כֹּה אָמַר ה' אֱלוֹהִים: יַעַן אֲמֹר</b>, אמרו <b>מוֹאָב וְשֵׂעִיר: הִנֵּה כְּכָל־הַגּוֹיִם</b> שהיו ונעלמו, כך <b>בֵּית יְהוּדָה.</b> ויש באמירה זו חילול שם שמים.
(ט) <b>לָכֵן הִנְנִי פֹתֵחַ</b> בפני האויב <b>אֶת־כֶּתֶף</b>, קצה שטח בולט, כמו צלע הר <b>מוֹאָב, מֵ</b>אזור <b>הֶעָרִים, מֵעָרָיו מִקָּצֵהוּ,</b> מערי הקצה שלו, שהן <b>צְבִי</b>, פאר <b>אֶרֶץ</b> – <b>בֵּית הַיְשִׁימוֹת, בַּעַל מְעוֹן, וְקִרְיָתָיְמָה.</b>
(י) אני פורץ את גבול מואב <b>לִבְנֵי־קֶדֶם</b> בבואם <b>עַל־בְּנֵי עַמּוֹן, וּנְתַתִּיהָ</b> – את עמון להם <b>לְמוֹרָשָׁה, לְמַעַן לֹא־תִזָּכֵר בְּנֵי־עַמּוֹן בַּגּוֹיִם.</b>
(יא) <b>ו</b>גם <b>בְמוֹאָב</b> עצמה <b>אֶעֱשֶׂה שְׁפָטִים, וְיָדְעוּ כִּי־אֲנִי ה'.</b>
(יב) ולמדינה דרומית יותר: <b>כֹּה אָמַר ה' אֱלוֹהִים: יַעַן עֲשׂוֹת אֱדוֹם בִּנְקֹם נָקָם לְבֵית יְהוּדָה,</b> האדומים נקמו בממלכת יהודה, שברוב הזמן שלטה בהם, וגם תמכו באויבי יהודה בשעת החורבן, <b>וַיֶּאְשְׁמוּ אָשׁוֹם, וְנִקְּמוּ בָהֶם,</b>
(יג) <b>לָכֵן כֹּה אָמַר ה' אֱלוֹהִים: וְנָטִתִי יָדִי</b>, אפנה את כוחי <b>עַל־אֱדוֹם, וְהִכְרַתִּי מִמֶּנָּה אָדָם וּבְהֵמָה וּנְתַתִּיהָ חָרְבָּה מִתֵּימָן</b>, חבל ארץ או עיר באדום, <b>וּדְדָנֶה,</b> דדן. <b>בַּחֶרֶב יִפֹּלוּ.</b>
(יד) <b>ו</b>בעתיד, <b>נָתַתִּי אֶת־נִקְמָתִי בֶּאֱדֹם בְּיַד עַמִּי יִשְׂרָאֵל, וְעָשׂוּ בֶאֱדוֹם כְּאַפִּי וְכַחֲמָתִי, וְיָדְעוּ</b> האדומים <b>אֶת־נִקְמָתִי. נְאֻם ה' אֱלוֹהִים.</b>
(טו) <b>כֹּה אָמַר ה' אֱלוֹהִים: יַעַן עֲשׂוֹת פְּלִשְׁתִּים</b> עִם ישראל <b>בִּנְקָמָה, וַיִּנָּקְמוּ נָקָם בִּשְׁאָט</b>, בבוז <b>בְּנֶפֶשׁ לְמַשְׁחִית,</b> כדי לחבל ב<b>אֵיבַת עוֹלָם,</b> שנאה תמידית,
(טז) <b>לָכֵן כֹּה אָמַר ה' אֱלוֹהִים: הִנְנִי נוֹטֶה יָדִי עַל־פְּלִשְׁתִּים, וְהִכְרַתִּי אֶת־כְּרֵתִים,</b> כינוים של הפלשתים, אולי על שם מקום מוצאם – האי כרתים בים התיכון ליד יוון, המכונה 'כפתור', <b>וְהַאֲבַדְתִּי אֶת־שְׁאֵרִית חוֹף הַיָּם.</b> הפלשתים אינם יושבי הארץ הקדמונים אלא פלשו מאיי הים והתיישבו באזור החוף.
(יז) <b>וְעָשִׂיתִי בָם נְקָמוֹת גְּדֹלוֹת בְּתוֹכְחוֹת חֵמָה. וְיָדְעוּ כִּי־אֲנִי ה' בְּתִתִּי אֶת־נִקְמָתִי בָּם.</b>
<h2>פרק כו</h2>
(א) <b>וַיְהִי בְּעַשְׁתֵּי־עֶשְׂרֵה שָׁנָה,</b> בשנה האחת-עשרה לגלות יהויכין ולמלכות צדקיהו – היא שנת חורבן ירושלים, <b>בְּאֶחָד לַחֹדֶשׁ</b>, מתוך ההקשר נראה כי היה זה בחודש החורבן, אב, או בחודש שלאחריו, <b>הָיָה דְבַר־ה' אֵלַי לֵאמֹר:</b>
(ב) <b>בֶּן־אָדָם, יַעַן אֲשֶׁר־אָמְרָה צֹּר עַל־יְרוּשָׁלִַם</b> הנחרבת<b>: "הֶאָח,</b> הידד, <b>נִשְׁבְּרָה</b> זו שהייתה <b>דַּלְתוֹת הָעַמִּים,</b> כינוי לעיר מעבר חשובה מבחינה כלכלית ולעיר חזקה מבחינה מדינית וצבאית. <b>נָסֵבָּה אֵלָי.</b> עצמתה והשפעתה, ואולי גם שללה, יופנו עכשיו אלי, בהיותי המטרופולין היחיד באזור. <b>אִמָּלְאָה הָחֳרָבָה.</b> אני, צור, אתמלא מחורבנה של ירושלים".
(ג) <b>לָכֵן כֹּה אָמַר ה' אֱלוֹהִים: הִנְנִי עָלַיִךְ, צֹר, וְהַעֲלֵיתִי עָלַיִךְ</b> למלחמה <b>גּוֹיִם רַבִּים, כְּהַעֲלוֹת הַיָּם לְגַלָּיו,</b> את גליו.
(ד) <b>וְשִׁחֲתוּ חֹמוֹת צֹר, וְהָרְסוּ מִגְדָּלֶיהָ, וְסִחֵיתִי</b>, אטאטא, אסלק את <b>עֲפָרָהּ מִמֶּנָּה, וְנָתַתִּי</b>, אעשה <b>אוֹתָהּ לִצְחִיחַ סָלַע,</b> סלע שומם וחלק.
(ה) <b>מִשְׁטַח</b>, מקום שישטחו בו <b>חֲרָמִים</b>, רשתות דייגים <b>תִּהְיֶה</b> צור <b>בְּתוֹךְ הַיָּם.</b> צור הייתה אי סמוך ליבשה, ועל כן כשהיא תיהרס ישמש האי את הדייגים למלאכתם, <b>כִּי אֲנִי דִבַּרְתִּי, נְאֻם ה' אֱלוֹהִים. וְהָיְתָה</b> העיר המבוצרת היטב <b>לְבַז</b>, לשוד <b>לַגּוֹיִם,</b>
(ו) ועוד קודם לכן – <b>וּבְנוֹתֶיהָ</b>, פרווריה <b>אֲשֶׁר בַּשָּׂדֶה</b> – <b>בַּחֶרֶב תֵּהָרַגְנָה</b>, אנשיהם יהרגו בחרב. <b>וְיָדְעוּ כִּי־אֲנִי ה'.</b>
(ז) <b>כִּי כֹה אָמַר ה' אֱלוֹהִים: הִנְנִי מֵבִיא אֶל־צֹר</b> את <b>נְבוּכַדְרֶאצַּר מֶלֶךְ־בָּבֶל מִצָּפוֹן, מֶלֶךְ</b> המולך על <b>מְלָכִים, בְּסוּס וּבְרֶכֶב וּבְפָרָשִׁים וְקָהָל וְעַם־רָב.</b>
(ח) את <b>בְּנוֹתַיִךְ</b> ש<b>בַּשָּׂדֶה</b> – <b>בַּחֶרֶב יַהֲרֹג, וְנָתַן עָלַיִךְ דָּיֵק,</b> קיר מגן שמקימים הצרים סביב עיר מבוצרת, <b>וְשָׁפַךְ עָלַיִךְ סֹלְלָה,</b> תל עפר הנערם ליד החומה, כדי לחדור אל העיר, <b>וְהֵקִים עָלַיִךְ צִנָּה,</b> מגן גדול המשמש את מבקיעי החומות.
(ט) <b>ו</b>את <b>מְחִי</b>, מכת <b>קָבָלּוֹ</b>, כלי ניגוח או ירייה הניצב מול החומות, <b>יִתֵּן בְּחֹמוֹתָיִךְ, ו</b>את <b>מִגְדְּלֹתַיִךְ יִתֹּץ בְּחַרְבוֹתָיו,</b> כלי מפץ גדולים העשויים ברזל.
(י) <b>מִשִּׁפְעַת</b>, קבוצה גדולה של <b>סוּסָיו יְכַסֵּךְ אֲבָקָם.</b> סוסיו הרבים של נבוכדראצר יעלו אבק סמיך שיכסה את העיר. <b>מִקּוֹל פָּרַשׁ וְגַלְגַּל וָרֶכֶב תִּרְעַשְׁנָה</b>, ירעדו <b>חוֹמוֹתַיִךְ בְּבוֹאוֹ בִּשְׁעָרַיִךְ</b> שייהפכו <b>כִּמְבוֹאֵי</b>, כמו מבואות, או: כמו שנכנסים אל <b>עִיר מְבֻקָּעָה,</b> שנפרצו חומותיה.
(יא) <b>בְּפַרְסוֹת סוּסָיו יִרְמֹס</b> נבוכדראצר <b>אֶת־כָּל־חוּצוֹתָיִךְ,</b> רחובותייך. את <b>עַמֵּךְ בַּחֶרֶב יַהֲרֹג, וּמַצְּבוֹת עֻזֵּךְ,</b> האנדרטאות, פסלי האלילים וסמליה גבורה שלך <b>לָאָרֶץ תֵּרֵד,</b> יופלו.
(יב) <b>וְשָׁלְלוּ חֵילֵךְ,</b> עושרך, <b>וּבָזְזוּ רְכֻלָּתֵךְ,</b> סחורתך הרבה והמגוונת. <b>וְהָרְסוּ חוֹמוֹתַיִךְ, ו</b>את <b>בָתֵּי חֶמְדָּתֵךְ</b>, בתייך היקרים <b>יִתֹּצוּ,</b> ישברו, <b>וַאֲבָנַיִךְ וְעֵצַיִךְ וַעֲפָרֵךְ בְּתוֹךְ מַיִם יָשִׂימוּ.</b> לאחר הריסת החומות ובתי החמדה, האויבים יגרמו לכך שחומרי הבניין, האבנים, העצים והעפר ייגרפו אל הים, כדי שהצורים לא יוכלו לשקם את עירם.
(יג) <b>וְהִשְׁבַּתִּי הֲמוֹן שִׁירָיִךְ, וְקוֹל כִּנּוֹרַיִךְ לֹא יִשָּׁמַע עוֹד.</b> אנשי צור, שלא סבלו מעוני, היו עליזים ופיתחו תרבות עשירה של מוסיקה. גם זו תושבת עם החרבת העיר.
(יד) <b>וּנְתַתִּיךְ לִצְחִיחַ סֶלַע, מִשְׁטַח חֲרָמִים תִּהְיֶה</b> צור, <b>לֹא תִבָּנֶה עוֹד, כִּי אֲנִי ה' דִּבַּרְתִּי. נְאֻם ה' אֱלוֹהִים.</b>
(טו) אותה נבואה מזוויות אחרות: <b>כֹּה אָמַר ה' אֱלוֹהִים לְצוֹר: הֲלֹא מִקּוֹל מַפַּלְתֵּךְ, בֶּאֱנֹק חָלָל</b>, כאשר חללייך יגנחו <b>בֵּהָרֵג</b>, בהיהרג <b>הֶרֶג בְּתוֹכֵךְ, יִרְעֲשׁוּ הָאִיִּים,</b> המדינות הרחוקות. למפלת צור תהיה משמעות בינלאומית. הבשורות על כיבוש צור והרג אנשיה יפילו על העמים אבל כבד וחרדה.
(טז) <b>וְיָרְדוּ מֵעַל כִּסְאוֹתָם</b> כאבלים <b>כֹּל נְשִׂיאֵי</b> מדינות <b>הַיָּם, וְהֵסִירוּ אֶת־מְעִילֵיהֶם</b> המהודרים, <b>וְאֶת־בִּגְדֵי רִקְמָתָם יִפְשֹׁטוּ.</b> שמעה של מפלת צור יגיע אל העולם כולו, והיא תזעזע גם את יושבי המדינות שמעבר לים, ובמיוחד את המלכים שסחרו אתה. <b>חֲרָדוֹת יִלְבָּשׁוּ,</b> הם יתעטפו פחד ובהלה, <b>עַל־הָאָרֶץ יֵשֵׁבוּ</b> כאבלים <b>וְחָרְדוּ לִרְגָעִים,</b> מדי רגע, <b>וְשָׁמְמוּ</b>, יוכו תדהמה <b>עָלָיִךְ.</b>
(יז) <b>וְנָשְׂאוּ עָלַיִךְ קִינָה</b> בישבם על הארץ, <b>וְאָמְרוּ לָךְ</b>, עלייך<b>: אֵיךְ אָבַדְתְּ, נוֹשֶׁבֶת מִיַּמִּים,</b> זו שעושרה נבנה על ידי השימוש בימים, או: זו שיוּשבה בים, <b>הָעִיר הַהֻלָּלָה</b>, המהוללת <b>אֲשֶׁר הָיְתָה</b> ה<b>חֲזָקָה בַיָּם, הִיא וְיֹשְׁבֶיהָ אֲשֶׁר נָתְנוּ חִתִּיתָם</b>, הפילו אימתם <b>לְכָל־יוֹשְׁבֶיהָ,</b> יושבי הים, או יושבי תבל.
(יח) <b>עַתָּה יֶחְרְדוּ הָאִיִּן</b>, האיים ב<b>יוֹם מַפַּלְתֵּךְ, וְנִבְהֲלוּ הָאִיִּים אֲשֶׁר־בַּיָּם מִצֵּאתֵךְ,</b> מנפילתך. העולם יידמה כמתמוטט.
(יט) <b>כִּי כֹה אָמַר ה' אֱלוֹהִים</b> אל צור<b>: בְּתִתִּי</b>, כאשר אתן <b>אֹתָךְ עִיר נֶחֱרֶבֶת כֶּעָרִים אֲשֶׁר לֹא־נוֹשָׁבוּ,</b> שאינן מיושבות, <b>בְּהַעֲלוֹת עָלַיִךְ אֶת־תְּהוֹם וְכִסּוּךְ הַמַּיִם הָרַבִּים.</b> חורבנך המוחלט יהיה לאחר שהמים ישטפו אותך, ביזמת האויבים, בעקבות התערבותו של כוח עליון בלתי צפוי, או מכיוון שלא תהיי מיושבת עוד על ידי אנשים שיחזקו את בדקי הסכרים – סופם של המים הגואים לכסותך.
(כ) <b>וְהוֹרַדְתִּיךְ אֶת</b>, עם <b>יוֹרְדֵי בוֹר</b>, קבר <b>אֶל־עַם עוֹלָם,</b> המתים הקבורים בשאול לעולם. ושוב – <b>וְהוֹשַׁבְתִּיךְ בְּאֶרֶץ תַּחְתִּיּוֹת,</b> ארץ המתים, <b>כָּ</b>ערים ה<b>חֳרָבוֹת מֵעוֹלָם,</b> שנחרבו מימים קדמונים, <b>אֶת יוֹרְדֵי בוֹר, לְמַעַן לֹא תֵשֵׁבִי,</b> תתקיימי. כאשר אחריב אותך, לא אחריב אתך את העולם – <b>וְנָתַתִּי צְבִי</b>, תפארת, זקיפות <b>בְּאֶרֶץ חַיִּים,</b> בעולם המיושב.
(כא) כא <b>בַּלָּהוֹת</b>, סיוטים <b>אֶתְּנֵךְ וְ</b>אחר כך <b>אֵינֵךְ,</b> תיעלמי, <b>וּתְבֻקְשִׁי</b>, ישאלו עלייך <b>וְלֹא־תִמָּצְאִי עוֹד לְעוֹלָם. נְאֻם ה' אֱלוֹהִים.</b> צור תעבור מן העולם. אך על אף חורבנה, תיזכר גם גדולתה. המצור של נבוכדראצר על צור ארך למעלה מעשר שנים, ובמשך התקופה הארוכה בוזבזו אוצרות העיר. את תסכולו ושנאתו ביטא הכובש בהתנכלותו יוצאת הדופן כלפי העיר. על כן נדרשו שנים ארוכות להתאוששותו של האזור.
<h2>פרק כז</h2>
(א) <b>וַיְהִי דְבַר־ה' אֵלַי לֵאמֹר:</b>
(ב) <b>וְאַתָּה, בֶן־אָדָם, שָׂא עַל־צֹר קִינָה</b>
(ג) <b>וְאָמַרְתָּ לְצוֹר: הַיֹּשֶׁבֶת עַל־מְבוֹאֹת יָם,</b> נמלים, <b>רֹכֶלֶת הָעַמִּים</b>, המוליכה את סחורתה <b>אֶל־אִיִּים</b>, ארצות מעבר לים, <b>רַבִּים, כֹּה אָמַר ה' אֱלוֹהִים: צוֹר, אַתְּ</b> ש<b>אָמַרְתְּ: אֲנִי כְּלִילַת</b>, מושלמת ב<b>יֹפִי.</b> אמירה זו תצויר לפרטיה בפי יחזקאל, באמצעות דימוי צור לאניית פאר משוכללת.
(ד) <b>בְּלֵב יַמִּים</b> שהם <b>גְּבוּלָיִךְ</b>, סביבתך, צור. שם <b>בֹּנַיִךְ כָּלְלוּ</b>, שכללו את <b>יָפְיֵךְ.</b> בלב ים הוקמת לתפארה.
(ה) עצי <b>בְּרוֹשִׁים מִשְּׂנִיר</b>, חרמון <b>בָּנוּ לָךְ אֵת כָּל־לֻחֹתָיִם,</b> הלוחות שמהם ה'אנייה' בנויה, <b>אֶרֶז מִלְּבָנוֹן</b>, שהוא זקוף, גבוה וחזק, <b>לָקָחוּ לַעֲשׂוֹת תֹּרֶן עָלָיִךְ.</b> חומרי הגלם שמהם נעשית הם מהמשובחים בעולם:
(ו) <b>אַלּוֹנִים מִבָּשָׁן עָשׂוּ</b> את <b>מִשּׁוֹטָיִךְ,</b> המשוטים שלך. <b>קַרְשֵׁךְ</b>, מין הגה, או קרשי הסיפון והחדרים <b>עָשׂוּ</b> מ<b>שֵׁן,</b> שנהב משובץ <b>בַּת־אֲשֻׁרִים</b>, עצי תאשור שהובאו <b>מֵאִיֵּי כִּתִּיִּם.</b>
(ז) <b>שֵׁשׁ</b>, בד משובח מפשתה מקושט <b>בְּרִקְמָה מִמִּצְרַיִם</b>, המיוחדת בשש המובחר שלה <b>הָיָה מִפְרָשֵׂךְ, לִהְיוֹת לָךְ לְנֵס,</b> לשמש לך דגל וסמל. <b>תְּכֵלֶת וְאַרְגָּמָן מֵאִיֵּי אֱלִישָׁה הָיָה מְכַסֵּךְ</b>, לצל ומחסה.
(ח) <b>יֹשְׁבֵי צִידוֹן וְאַרְוַד הָיוּ שָׁטִים לָךְ,</b> השייטים שלך, ואילו <b>חֲכָמַיִךְ</b> שלך, <b>צוֹר,</b> ש<b>הָיוּ בָךְ</b> – <b>הֵמָּה חֹבְלָיִךְ.</b> את מלאכת הניווט הדורשת חשיבה ביצעו כישרונותיה של העיר עצמה.
(ט) <b>זִקְנֵי גְבַל</b> עיר באזור, <b>וַחֲכָמֶיהָ</b> ש<b>הָיוּ בָךְ</b> – <b>מַחֲזִיקֵי בִּדְקֵךְ,</b> מתקני סדקייך. <b>כָּל־אֳנִיּוֹת הַיָּם וּמַלָּחֵיהֶם הָיוּ בָךְ</b> כדי <b>לַעֲרֹב מַעֲרָבֵךְ,</b> לסחור בסחורתך.
(י) <b>פָּרַס וְלוּד</b>, ממלכה באסיה הקטנה <b>וּפוּט</b> שבאזור מצרים <b>הָיוּ בְחֵילֵךְ</b>, בצבאך <b>אַנְשֵׁי מִלְחַמְתֵּךְ,</b> כיוון שצור הייתה מדינה קטנה שרוב אנשיה עסקו בספנות ומסחר, היא העסיקה צבא שכירים מארצות אחרות. <b>מָגֵן וְכוֹבַע תִּלּוּ</b>, תָּלו <b>בָךְ</b> לראווה. <b>הֵמָּה נָתְנוּ הֲדָרֵךְ,</b> שיוו לך כבוד ועמדת כוח.
(יא) <b>בְּנֵי אַרְוַד ו</b>שאר <b>חֵילֵךְ</b> עמדו <b>עַל־חוֹמוֹתַיִךְ סָבִיב, וְגַמָּדִים</b>, אולי שם אומה, או אנשים שנקראו על שם מקומם, מלאכתם או קומתם, <b>בְּמִגְדְּלוֹתַיִךְ הָיוּ</b> שומרים. את <b>שִׁלְטֵיהֶם</b>, מגניהם <b>תִּלּוּ עַל־חוֹמוֹתַיִךְ סָבִיב.</b> ובכך שהפגינו נוכחות ועצמה מול כל גורם מאיים, <b>הֵמָּה כָּלְלוּ</b>, שכללו, השלימו את <b>יָפְיֵךְ.</b>
(יב) העיר <b>תַּרְשִׁישׁ</b> הייתה <b>סֹחַרְתֵּךְ מֵרֹב כָּל־הוֹן</b>, בגלל עושרך המגוון. <b>בְּכֶסֶף, בַּרְזֶל, בְּדִיל וְעוֹפֶרֶת נָתְנוּ</b>, שילמו את תמורת <b>עִזְבוֹנָיִךְ,</b> סחורותייך המיוצאות. אל צור יובאו מוצרי מותרות ומצרכים חיוניים תמורות סחורות שונות. המתכת כסף שכמעט אינה מצויה באזורנו, וכן הבדיל שהיה חיוני בשביל יצירת ברונזה וכדומה, הובאו מתרשיש.
(יג) <b>יָוָן תֻּבַל</b> <b>וָמֶשֶׁךְ הֵמָּה רֹכְלָיִךְ, בְּנֶפֶשׁ אָדָם,</b> בעבדים <b>וּ</b>ב<b>כְלֵי נְחֹשֶׁת נָתְנוּ מַעֲרָבֵךְ,</b> סחורתך.
(יד) <b>מִבֵּית תּוֹגַרְמָה סוּסִים וּפָרָשִׁים</b>, סוסי מרוץ נאים, או רוכבי הסוסים <b>וּפְרָדִים נָתְנוּ עִזְבוֹנָיִךְ.</b>
(טו) <b>בְּנֵי דְדָן</b>, עם בדרום מערב אסיה הקטנה או האי רודוס, שהיו <b>רֹכְלַיִךְ,</b> ו<b>אִיִּים רַבִּים</b> ששימשו ל<b>סְחֹרַת יָדֵךְ</b>, מסחרך – <b>קַרְנוֹת שֵׁן</b> שִׁני פיל, שנהב <b>וְהָבְנִים,</b> עץ יקר, או: טווסים, <b>הֵשִׁיבוּ</b>, הביאו, או: פרעו את <b>אֶשְׁכָּרֵךְ</b>, מתנה או תשלום לאות הכנעה והכרת טובה.
(טז) <b>אֲרָם</b> הייתה ל<b>סֹחַרְתֵּךְ מֵרֹב מַעֲשָׂיִךְ,</b> בשל עסקייך הרבים. <b>בְּנֹפֶךְ,</b> אבן יקרה, <b>אַרְגָּמָן וְרִקְמָה וּבוּץ</b>, בד פשתן משובח, <b>וְרָאמֹת וְכַדְכֹּד,</b> אבנים טובות <b>נָתְנוּ</b>, שילמו לך הארמים <b>בְּ</b>מחיר <b>עִזְבוֹנָיִךְ.</b>
(יז) <b>יְהוּדָה וְאֶרֶץ יִשְׂרָאֵל הֵמָּה רֹכְלָיִךְ</b>, סוחרים אתך <b>בְּחִטֵּי מִנִּית</b>, חיטים מובחרות <b>וּפַנַּג,</b> מעדן מסוים, סוג של תבואה או: מין בושם <b>וּדְבַשׁ וָשֶׁמֶן וָצֹרִי</b>, צמח ששימש לבושם או לתרופה שהיה גדל בעיקר בגלעד, <b>נָתְנוּ</b> ב<b>מַעֲרָבֵךְ.</b>
(יח) <b>דַּמֶּשֶׂק סֹחַרְתֵּךְ בְּרֹב מַעֲשַׂיִךְ, מֵרֹב כָּל־הוֹן</b>, את תמורת סחורתך היא נותנת <b>בְּיין</b> הבא מהעיר <b>חֶלְבּוֹן</b> <b>וְצֶמֶר צָחַר,</b> לבן.
(יט) <b>וְדָן וְיָוָן מְאוּזָּל,</b> שם מקום, או: מטווה יקר, <b>בְּעִזְבוֹנַיִךְ נָתָנּוּ בַּרְזֶל עָשׁוֹת</b>, גוש מוצק. <b>קִדָּה וְקָנֶה</b>, צמחי בושם, <b>בְּמַעֲרָבֵךְ הָיָה.</b>
(כ) <b>דְּדָן</b>, עַם נוודים, <b>רֹכַלְתֵּךְ בְּבִגְדֵי־חֹפֶשׁ</b>, בגדי ראווה של נכבדים, כנראה בגדים רופפים, המתאימים לאנשים בטלים ממלאכה, <b>לְרִכְבָּה,</b> לרכוב בהם.
(כא) <b>עֲרַב וְכָל־נְשִׂיאֵי קֵדָר</b>, שבט ישמעאלי שגידל עדרי צאן מובחרים, <b>הֵמָּה סֹחֲרֵי יָדֵךְ. בְּכָרִים</b>, כבשים שמנים <b>וְאֵילִם</b>, כבשים בוגרים <b>וְעַתּוּדִים</b>, תיישים, <b>בָּם סֹחֲרָיִךְ,</b> בהם סחרו אתך.
(כב) <b>רֹכְלֵי שְׁבָא וְרַעְמָה,</b> עמים שכנים כנראה בדרום חצי-האי ערב, <b>הֵמָּה רֹכְלָיִךְ, בְּרֹאשׁ</b>, במבחר <b>כָּל־בּשֶׂם</b>, <b>וּבְכָל־אֶבֶן יְקָרָה וְזָהָב נָתְנוּ</b> בעד <b>עִזְבוֹנָיִךְ.</b>
(כג) ומקומות בצד המערב – <b>חָרָן וְכַנֵּה וָעֶדֶן, רֹכְלֵי שְׁבָא אַשּׁוּר כִּלְמַד</b> – <b>רֹכַלְתֵּךְ.</b>
(כד) <b>הֵמָּה רֹכְלַיִךְ בְּמַכְלֻלִים,</b> בגדים הדורים, <b>בִּגְלוֹמֵי</b>, גלימות, יריעות צבועות ב<b>תְּכֵלֶת</b> המופק מחלזונות <b>וְרִקְמָה</b>, בגדים צבעוניים או משובצים, <b>וּבְגִנְזֵי</b>, אוצרות <b>בְּרֹמִים,</b> בדים ובגדי פאר, תכשיטים או תיבות יקרות, <b>בַּחֲבָלִים חֲבֻשִׁים</b>, קשורים <b>וַאֲרֻזִים בְּמַרְכֻלְתֵּךְ,</b> בסחורתך או במחסנייך.
(כה) <b>אֳנִיּוֹת תַּרְשִׁישׁ</b>, אניות גדולות וחזקות השטות למרחקים, כריחוקה של תרשיש – הן <b>שָׁרוֹתַיִךְ</b>, שיירותייך, או: מלווייך ל<b>מַעֲרָבֵךְ</b>, סחורתך. <b>וַתִּמָּלְאִי</b>, אניית צור, <b>וַתִּכְבְּדִי מְאֹד בְּלֵב יַמִּים.</b> את מתפתחת ללא הרף ומשאך נעשה כבד יותר ויותר.
(כו) ומפסגת ההצלחה – לנפילה. <b>בְּמַיִם רַבִּים הֱבִאוּךְ, הַשָּׁטִים</b>, המשיטים <b>אוֹתָךְ</b> עמוסה לעייפה – ופתאום <b>רוּחַ הַקָּדִים</b>, רוח מזרחית עזה <b>שְׁבָרֵךְ בְּלֵב יַמִּים.</b> מאמצייך הבלתי פוסקים להתעשר עוד ועוד, הם שיביאו לטביעתך.
(כז) <b>הוֹנֵךְ</b>, רכושך <b>וְעִזְבוֹנַיִךְ, מַעֲרָבֵךְ,</b> סחורות היצוא והסחורה המוחלפת כנגדן, <b>מַלָּחַיִךְ וְחֹבְלָיִךְ, מַחֲזִיקֵי בִדְקֵךְ וְעֹרְבֵי מַעֲרָבֵךְ</b>, הסוחרים <b>וְכָל־אַנְשֵׁי מִלְחַמְתֵּךְ אֲשֶׁר־בָּךְ, וּבְכָל</b>, על כל <b>קְהָלֵךְ אֲשֶׁר בְּתוֹכֵךְ יִפְּלוּ בְּלֵב יַמִּים בְּיוֹם מַפַּלְתֵּךְ.</b>
(כח) <b>לְקוֹל זַעֲקַת חֹבְלָיִךְ יִרְעֲשׁוּ מִגְרֹשׁוֹת,</b> מגרשים, חופי הים. זעקת צור תישמע בכל מקום.
(כט) ובהישמע אסונה – <b>וְיָרְדוּ מֵאֳנִיּוֹתֵיהֶם כֹּל תֹּפְשֵׂי מָשׁוֹט, מַלָּחִים, כֹּל חֹבְלֵי הַיָּם אֶל־הָאָרֶץ יַעֲמֹדוּ.</b> כל יורדי היםיניחו את אניותיהם, יעמדו על היבשה,
(ל) <b>וְהִשְׁמִיעוּ</b>, יכריזו בקול <b>עָלַיִךְ בְּקוֹלָם וְיִזְעֲקוּ מָרָה וְיַעֲלוּ עָפָר עַל־רָאשֵׁיהֶם, בָּאֵפֶר יִתְפַּלָּשׁוּ</b> באבלם על גורלך המר.
(לא) <b>וְהִקְרִיחוּ אֵלַיִךְ קָרְחָה</b>, ימרטו שער בראשם, כנהוג בזמנים ההם, <b>וְחָגְרוּ שַׂקִּים וּבָכוּ אֵלַיִךְ בְּמַר־נֶפֶשׁ מִסְפֵּד מָר.</b> בגלל הקשרים המסועפים של צור, יתאבלו עליה רבים מסיבות שונות – אבדן חיים, מקור פרנסה, הון וסחורה.
(לב) <b>וְנָשְׂאוּ אֵלַיִךְ</b>, עלייך <b>בְּנִיהֶם</b>, בבכיים המר <b>קִינָה, וְקוֹנְנוּ עָלָיִךְ: "מִי כְצוֹר, כְּדֻמָה</b>, דומה לה, דמומה ומוכרתת כמוה, או: כשאול <b>בְּתוֹךְ הַיָּם.</b>
(לג) בעבר – <b>בְּצֵאת עִזְבוֹנַיִךְ מִיַּמִּים</b>, כשהסחורות שלך יצאו מהים, <b>הִשְׂבַּעַתְּ</b>, פרנסת בשפע <b>עַמִּים רַבִּים. בְּרֹב הוֹנַיִךְ וּמַעֲרָבַיִךְ</b>, סחורותייך <b>הֶעֱשַׁרְתְּ מַלְכֵי־אָרֶץ.</b> בעבר היית מקור ברכה ועושר לעמים ומלכים רבים.
(לד) הגיע זמן אחר – <b>עֵת נִשְׁבֶּרֶת</b> אַת <b>מִיַּמִּים, בְּמַעֲמַקֵּי־מָיִם מַעֲרָבֵךְ, וְכָל־קְהָלֵךְ בְּתוֹכֵךְ</b>, עמך <b>נָפָלוּ</b> אל המצולות".
(לה) <b>כֹּל יֹשְׁבֵי הָאִיִּים</b>, המדינות הרחוקות <b>שָׁמְמוּ עָלָיִךְ, וּמַלְכֵיהֶם שָׂעֲרוּ שַׂעַר,</b> נסערו ונזדעזעו, <b>רָעֲמוּ פָּנִים</b> הזעיפו פניהם.
(לו) <b>סֹחֲרִים בָּעַמִּים שָׁרְקוּ</b> בהשתוממות <b>עָלָיִךְ.</b> העובדה שעיר מרכזית כמוך התמוטטה באופן מוחלט לא תיתפס. <b>בַּלָּהוֹת הָיִית, וְאֵינֵךְ עַד־עוֹלָם.</b> לאחר שהתגלמו בך כל העושר, הגדולה וכוח המעשה – המלֻווים בוודאי בביטחון עצמי, בהתפארות ושאננות, הפכו קורותייך לסיוט, ואת עצמך חדלת מלהתקיים. הספינה הצורית המיוחדת בעצמתה, ששלטה יותר מכל ספינה אחרת על הים התיכון, ואולי אף מחוצה לו, עסקיה ונכסיה הגואים והולכים של צור – כל זה ירד לטמיון ונעלם.
<h2>פרק כח</h2>
(א) <b>וַיְהִי דְבַר־ ה' אֵלַי לֵאמֹר:</b>
(ב) <b>בֶּן־אָדָם, אֱמֹר לִנְגִיד</b>, שליט, מלך <b>צֹר, כֹּה־אָמַר ה' אֱלוֹהִים: יַעַן גָּבַהּ לִבְּךָ וַתֹּאמֶר "אֵל אָנִי</b>, כול יכול, ב<b>מוֹשַׁב אֱלֹהִים</b>, מקום מבודד ונשגב <b>יָשַׁבְתִּי, בְּלֵב יַמִּים.</b> איש אינו יכול לפגוע בי, ועולם ומלואו בהישג ידי. עָצמתי כה גדולה שבעצם אינני בן אנוש אלא אל". מלך צור היה דמות בלתי רגילה באותו הזמן. הוא שלט במעצמה הכלכלית הגדולה בעולם, ושלא כמלכים גדולים אחרים, הוא לא היה מוגבל בשום מובן. הוא ישב בבדידות מזהרת ובהרגשה בטוחה מכל איום. <b>וְאַתָּה אָדָם וְלֹא־אֵל, וַתִּתֵּן</b>, החשבת את <b>לִבְּךָ כְּלֵב אֱלֹהִים</b> בגאוותך ויומרתך.
(ג) <b>הִנֵּה</b>, לפי תפיסתך <b>חָכָם אַתָּה מִדָּנִיֵּאל,</b> שהיה מפורסם בחכמתו בבבל – בין שמדובר באיש המוכר מספר דניאל, בין שמדובר באישיות קדומה יותר. <b>כָּל־סָתוּם לֹא עֲמָמוּךָ,</b> הסתירו ממך. הכול גלוי ונהיר לך. יש לשער שמלך צור היה משכיל יותר ממלכים אחרים, וכנראה נתפס בעיני עצמו כגדול החכמים ויודע כול, כפי שקורה לעתים גם כיום לעשירים.
(ד) <b>בְּחָכְמָתְךָ וּבִתְבוּנָתְךָ עָשִׂיתָ לְּךָ חָיִל,</b> הצלחת מאוד, <b>וַתַּעַשׂ זָהָב וָכֶסֶף בְּאוֹצְרוֹתֶיךָ.</b>
(ה) <b>בְּרֹב חָכְמָתְךָ בִּרְכֻלָּתְךָ</b>, בכשרונך בתחום המסחר <b>הִרְבִּיתָ חֵילֶךָ,</b> כוחך, <b>וַיִּגְבַּהּ לְבָבְךָ בְּחֵילֶךָ.</b>
(ו) <b>לָכֵן כֹּה אָמַר ה' אֱלוֹהִים: יַעַן תִּתְּךָ אֶת־לְבָבְךָ כְּלֵב אֱלֹהִים,</b>
(ז) <b>לָכֵן הִנְנִי מֵבִיא עָלֶיךָ זָרִים, עָרִיצֵי גּוֹיִם,</b> עמים אכזריים שלא יתחשבו במעלות ובגדולה שאתה מייחס לעצמך, <b>וְהֵרִיקוּ</b>, ישלפו <b>חַרְבוֹתָם עַל־יְפִי חָכְמָתֶךָ, וְחִלְּלוּ יִפְעָתֶךָ,</b> זוהרך.
(ח) <b>לַשַּׁחַת</b>, לקבר <b>יוֹרִדוּךָ, וָמַתָּה מְמוֹתֵי חָלָל</b>, מוֹת הרוגים <b>בְּלֵב יַמִּים,</b> המקום הבטוח בעיניך.
(ט) <b>הֶאָמֹר תֹּאמַר: "אֱלֹהִים אָנִי</b>, ואי אפשר לפגוע בי" <b>לִפְנֵי הֹרְגֶךָ? וְאַתָּה אָדָם וְלֹא־אֵל</b>, מסוּר <b>בְּיַד מְחַלְלֶיךָ</b>, הורגיך.
(י) <b>מוֹתֵי עֲרֵלִים</b>, אנשים מאוסים, כלומר בביזיון <b>תָּמוּת בְּיַד זָרִים, כִּי אֲנִי דִבַּרְתִּי. נְאֻם ה' אֱלוֹהִים.</b>
(יא) גם כאן באה קינה לאחר נבואת המפלה. מלך צור אמנם לא היה צדיק, אבל היו לו הישגים מפוארים, ומותו נחשב מעין השחתת עולם: <b>וַיְהִי דְבַר־ה' אֵלַי לֵאמֹר:</b>
(יב) <b>בֶּן־אָדָם, שָׂא קִינָה עַל־מֶלֶךְ צוֹר,</b> כאילו כבר מת, <b>וְאָמַרְתָּ לּוֹ: כֹּה אָמַר ה' אֱלוֹהִים: אַתָּה חוֹתֵם תָּכְנִית,</b> משלים את המידה, או את הצורה. כלומר, אורח חייך ומעשיך ממוצים עד תום. והוא מפרט: אתה <b>מָלֵא חָכְמָה וּכְלִיל יֹפִי</b>.
(יג) בעת שישבת במקומך, כמו <b>בְּעֵדֶן גַּן־אֱלֹהִים הָיִיתָ, כָּל־אֶבֶן יְקָרָה</b> הייתה <b>מְסֻכָתֶךָ,</b> חופתך – <b>אֹדֶם, פִּטְדָה וְיַהֲלֹם תַּרְשִׁישׁ, שׁהַם וְיָשְׁפֶה סַפִּיר, נֹפֶךְ וּבָרְקַת וְזָהָב. מְלֶאכֶת תֻּפֶּיךָ וּנְקָבֶיךָ</b>, נקבי החלילים שהיו <b>בָּךְ</b>, עמך – <b>בְּיוֹם הִבָּרַאֲךָ כּוֹנָנוּ.</b> כלי הנגינה, המסמלים פינוק ועושר, נוצרו כביכול במיוחד בשבילך.
(יד) <b>אַתְּ</b> דמית ל<b>כְרוּב מִמְשַׁח</b>, מלאך עליון <b>הַסּוֹכֵךְ</b>, פורס כנפיו, שולט, <b>וּ</b>כמי ש<b>נְתַתִּיךָ בְּהַר־קֹדֶשׁ־אֱלֹהִים הָיִיתָ. בְּתוֹךְ אַבְנֵי־אֵשׁ</b>, המסמלים אולי גופים שמיימיים, <b>הִתְהַלָּכְתָּ.</b> אתה חי בעולמך כיצור עליון – יש לך הכול ואתה כול יודע. אפשר לשער שנגיד צור היה משכיל וחכם יותר ממלכים אחרים. הוא הסתפק בצבא מצומצם של שכירי חרב, ושלטונו התאפיין בחכמתו והצלחתו. הוא היה בעל הצי הגדול בעולם, וסחר עם כל העולם התרבותי.
(טו) <b>תָּמִים אַתָּה בִּדְרָכֶיךָ</b>, תדמיתך מושלמת – ולאו דווקא מבחינה מוסרית – <b>מִיּוֹם הִבָּרְאָךְ.</b> נולדת ככליל המעלות <b>עַד</b> ש<b>נִמְצָא עַוְלָתָה</b>, עוולה, חטא <b>בָּךְ</b> –
(טז) <b>בְּרֹב רְכֻלָּתְךָ</b>, מסחרך <b>מָלוּ</b>, מלאו <b>תוֹכְךָ חָמָס וַתֶּחֱטָא.</b> דמותו השלמה של נגיד צור לא הייתה אלא פרי עיסוקו במסחר. בסופו של דבר עולמו היה עולמו של סוחר מוצלח, והתנהגותו שהונעה מאינטרסים עסקיים היא שדרדרה את התנהלותו. <b>וָאֲחַלֶּלְךָ</b>, הורדתי את כבודך <b>מֵהַר אֱלֹהִים, וָאַבֶּדְךָ</b> מהיות <b>כְּרוּב הַסּוֹכֵךְ מִתּוֹךְ אַבְנֵי־אֵשׁ,</b> אבנים יקרות או מבריקות.
(יז) <b>גָּבַהּ לִבְּךָ בְּיָפְיֶךָ. שִׁחַתָּ חָכְמָתְךָ עַל</b>, בגלל <b>יִפְעָתֶךָ.</b> פארך הצמיח את יהירותך, והיהירות השחיתה את חכמתך. על כן <b>עַל־אֶרֶץ הִשְׁלַכְתִּיךָ, לִפְנֵי מְלָכִים נְתַתִּיךָ לְרַאֲוָה בָּךְ,</b> לראות במפלתך.
(יח) <b>מֵרֹב עֲוֹנֶיךָ בְּעֶוֶל רְכֻלָּתְךָ</b>, גזל ותרמית, <b>חִלַּלְתָּ מִקְדָּשֶׁיךָ,</b> קדושתך, <b>וָאוֹצִא־אֵשׁ מִתּוֹכְךָ</b> ו<b>הִיא</b> ש<b>אֲכָלַתְךָ.</b> המסחר שאליו הקדשת את כולך, הרס אותך. הוא הביאך לחוש כאילו אתה מורם וחסין בפני כל ביקורת, והדבר הביא לסופך. <b>וָאֶתֶּנְךָ לְאֵפֶר עַל־הָאָרֶץ לְעֵינֵי כָּל־רֹאֶיךָ.</b>
(יט) <b>כָּל־יוֹדְעֶיךָ בָּעַמִּים שָׁמְמוּ</b>, השתוממו <b>עָלֶיךָ</b>, מלך צור. <b>בַּלָּהוֹת הָיִיתָ וְאֵינְךָ עַד־עוֹלָם.</b> היית ברייה מעוררת אימה, המצויה מעל לאמות המידה האנושיות, והפכת להיות פגיע, שביר ואנושי לגמרי.
(כ) <b>וַיְהִי דְבַר־ה' אֵלַי לֵאמֹר:</b>
(כא) <b>בֶּן־אָדָם, שִׂים פָּנֶיךָ אֶל־צִידוֹן וְהִנָּבֵא עָלֶיהָ.</b>
(כב) <b>וְאָמַרְתָּ: כֹּה אָמַר ה' אֱלוֹהִים: הִנְנִי עָלַיִךְ, צִידוֹן, וְנִכְבַּדְתִּי</b>, אתכבד <b>בְּתוֹכֵךְ. וְיָדְעוּ כִּי־אֲנִי ה', בַּעֲשׂוֹתִי בָהּ שְׁפָטִים וְנִקְדַּשְׁתִּי בָהּ.</b> קדושתי תוכר כאשר העיר הגדולה הזו תהפוך לשממה.
(כג) <b>וְשִׁלַּחְתִּי־בָהּ דֶּבֶר וָדָם בְּחוּצוֹתֶיהָ, וְנִפְלַל</b>, נפל <b>חָלָל בְּתוֹכָהּ בְּחֶרֶב</b> שתבוא <b>עָלֶיהָ מִסָּבִיב. וְיָדְעוּ כִּי־אֲנִי ה'.</b>
(כד) <b>וְלֹא־יִהְיֶה</b> מן הצידונים <b>עוֹד לְבֵית יִשְׂרָאֵל סִלּוֹן</b>, בן-שיח קוצני <b>מַמְאִיר</b>, פוגע, דוקר <b>וְקוֹץ מַכְאִב מִכֹּל סְבִיבֹתָם הַשָּׁאטִים</b>, המואסים <b>אוֹתָם.</b> מכאן שבעבר התייחסו הצידונים לישראל בבוז, שמחה לאיד וחוסר התחשבות. <b>וְיָדְעוּ כִּי אֲנִי ה' אֱלוֹהִים.</b>
(כה) ירושלים וצור היו בנות תחרות; ככל שירושלים קטנה – צור גדלה. כאן הנביא מודיע לישראל שבסופו של דבר המצב יתהפך: <b>כֹּה־אָמַר אֲדֹנָי ה':</b> בבוא היום, <b>בְּקַבְּצִי אֶת־בֵּית יִשְׂרָאֵל מִן־הָעַמִּים אֲשֶׁר נָפֹצוּ בָם</b> – <b>וְנִקְדַּשְׁתִּי בָם</b>, באמצעותם, על ידי תקומתם ושיבתם למעלתם <b>לְעֵינֵי הַגּוֹיִם, וְיָשְׁבוּ עַל־אַדְמָתָם אֲשֶׁר נָתַתִּי לְעַבְדִּי לְיַעֲקֹב.</b>
(כו) <b>וְיָשְׁבוּ עָלֶיהָ לָבֶטַח, וּבָנוּ בָתִּים וְנָטְעוּ כְרָמִים, וְיָשְׁבוּ לָבֶטַח בַּעֲשׂוֹתִי שְׁפָטִים</b>, משפטים, עונשים <b>בְּכֹל הַשָּׁאטִים אֹתָם מִסְּבִיבוֹתָם, וְיָדְעוּ</b> בכך ישראל <b>כִּי אֲנִי ה' אֱלֹהֵיהֶם.</b>
<h2>פרק כט</h2>
(א) <b>בַּשָּׁנָה הָעֲשִׂרִית</b> למלכות צדקיהו וגלות יהויכין, ואולי לתחילת נבואת יחזקאל. <b>בָּ</b>חודש ה<b>עֲשִׂרִי</b>, הוא טבת, <b>בִּשְׁנֵים עָשָׂר לַחֹדֶשׁ הָיָה דְבַר־ה' אֵלַי לֵאמֹר:</b>
(ב) <b>בֶּן־אָדָם, שִׂים פָּנֶיךָ עַל־פַּרְעֹה</b>, שם כללי שמשמעו 'הבית הגדול', <b>מֶלֶךְ מִצְרָיִם, וְהִנָּבֵא עָלָיו וְעַל־מִצְרַיִם כֻּלָּהּ.</b> כֻּלָּהּ.
(ג) <b>דַּבֵּר וְאָמַרְתָּ: כֹּה־אָמַר ה' אֱלוֹהִים: הִנְנִי עָלֶיךָ, פַּרְעֹה מֶלֶךְ־מִצְרַיִם, הַתַּנִּים הַגָּדוֹל</b>, כנראה הקרוקודיל, הזוחל הענק המאיים <b>הָרֹבֵץ בְּתוֹךְ יְאֹרָיו,</b> הנילוס ושלוחותיו. הזוחל הטורף המצוי ביאור והניזון מדגתו הוא דימוי לשליט גדול, אכזר ושאנן, המזוהה עם יאורו ותלוי בו. <b>אֲשֶׁר אָמַר</b>, הכריז לכול שכן כך תפס את עצמו<b>: לִי יְאֹרִי,</b> היאור שייך רק לי, השליט הגדול, <b>וַאֲנִי עֲשִׂיתִנִי.</b> אני הוא שעשיתי את עצמי ואת ממלכתי. הצהרה מתנשאת זו אינה רק פוליטית או משפטית; יש לראות בה גם הכרזה תיאולוגית שכן פרעה נחשב לאל בעיני עצמו, ואף הוכר כך באופן רשמי. על כן סבר שקיומו נצחי, ושלא נברא על ידי מישהו זולתו, והניח שהוא אחראי אף על תופעת טבע, כמו היאור.
(ד) ראוי שאשליה זו תתנפץ – <b>וְנָתַתִּי חַחִים</b>, טבעות ברזל, קרסים <b>בִּלְחָיֶיךָ</b>. אתה תילכד כדג ובהמה הנתפסים בחח שבלחייהם. ובדימוי יוצא דופן – <b>וְהִדְבַּקְתִּי</b> את <b>דְגַת־יְאֹרֶיךָ בְּקַשְׂקְשֹׂתֶיךָ,</b> דגי היאור יידבקו בך, <b>וְהַעֲלִיתִיךָ</b> במצב זה <b>מִתּוֹךְ יְאֹרֶיךָ, וְאֵת כָּל־דְּגַת יְאֹרֶיךָ בְּקַשְׂקְשֹׂתֶיךָ תִּדְבָּק,</b> כשתילכד יהיו דבוקים בך כל הדגים. כלומר, כשאתה, פרעה, תיתפס, ייפלו אתך כל נתיני ממלכתך.
(ה) <b>וּנְטַשְׁתִּיךָ</b>, אשליך אותך עזוב, או: אשטח אותך <b>הַמִּדְבָּרָה, אוֹתְךָ וְאֵת כָּל־דְּגַת יְאֹרֶיךָ, עַל־פְּנֵי הַשָּׂדֶה תִּפּוֹל</b> אל מותך. <b>לֹא תֵאָסֵף וְלֹא תִקָּבֵץ</b> לקבורה. <b>לְחַיַּת הָאָרֶץ וּלְעוֹף הַשָּׁמַיִם נְתַתִּיךָ לְאָכְלָה.</b>
(ו) <b>וְיָדְעוּ כָּל־ישְׁבֵי מִצְרַיִם</b> באמצעות עונש זה <b>כִּי אֲנִי ה'</b>, ואילו מלכם שלהם אינו אלוהים. חומרתו של העונש אינה נעוצה רק בגאווה ובתפיסה המעוותת, אלא <b>יַעַן הֱיוֹתָם מִשְׁעֶנֶת קָנֶה,</b> שאינה חזקה דיה להישען עליה, <b>לְבֵית יִשְׂרָאֵל.</b> ייתכן שהנבואה מדוברת בזמן שהבטחת מצרים לסייע לממלכת יהודה מבחינה צבאית עדיין עמדה בתוקפה.
(ז) <b>בְּתָפְשָׂם בְּךָ בַכַּף,</b> כשישראל מחזיקים בך בכפם כדי להישען עליך – <b>תֵּרוֹץ,</b> תישבר כפם, <b>וּבָקַעְתָּ,</b> הקצוות החדים שלך, הקנה הרצוץ, יפצעו <b>לָהֶם כָּל־כָּתֵף, וּבְהִשָּׁעֲנָם עָלֶיךָ תִּשָּׁבֵר וְהַעֲמַדְתָּ</b>, המעדת <b>לָהֶם כָּל־מָתְנָיִם.</b> אתה תכשיל את ישראל. במשך דורות הכזיבה משענתם של המצרים. הם הבטיחו לישראל הבטחות שמעולם לא כיבדו. ולא זו בלבד, המשענת של מצרים גם פצעה את הנשען עליה; ביטחונם של ישראל במצרים נהפך עליהם לרועץ כאשר הבבלים פגעו קשות במורדיהם.
(ח) <b>לָכֵן כֹּה אָמַר ה' אֱלוֹהִים: הִנְנִי מֵבִיא עָלַיִךְ חָרֶב, וְהִכְרַתִּי מִמֵּךְ אָדָם וּבְהֵמָה.</b>
(ט) <b>וְהָיְתָה אֶרֶץ־מִצְרַיִם לִשְׁמָמָה וְחָרְבָּה, וְיָדְעוּ כִּי־אֲנִי ה', יַעַן אָמַר</b> פרעה<b>: יְאֹר לִי, וַאֲנִי עָשִׂיתִי.</b> באופן מהותי בא חורבנה של מצרים באשמת פרעה, שהחשיב את עצמו לאל שיצר את היאור ואת מצרים כולה. תחת תחושת הקיום הנצחי יבוא בה חורבן; ותחת רווית היאור וברכתו יבוא יובש ושיממון.
(י) <b>לָכֵן הִנְנִי אֵלֶיךָ וְאֶל־יְאֹרֶיךָ, וְנָתַתִּי אֶת־אֶרֶץ מִצְרַיִם לְחָרְבוֹת חֹרֶב</b>, יובש <b>שְׁמָמָה מִמִּגְדֹּל סְוֵנֵה</b>, אולי עיר בצפון מצרים <b>וְעַד־גְּבוּל כּוּשׁ,</b> גבולה הדרומי של מצרים.
(יא) <b>לֹא תַעֲבָר־בָּהּ</b> – בארץ מצרים <b>רֶגֶל אָדָם, וְרֶגֶל בְּהֵמָה לֹא תַעֲבָר־בָּהּ, וְלֹא תֵשֵׁב</b>, תהיה מדינה מיושבת <b>אַרְבָּעִים שָׁנָה.</b>
(יב) <b>וְנָתַתִּי אֶת־אֶרֶץ מִצְרַיִם שְׁמָמָה בְּתוֹךְ,</b> יחד עם <b>אֲרָצוֹת נְשַׁמּוֹת,</b> שוממות, <b>וְעָרֶיהָ בְּתוֹךְ עָרִים מָחֳרָבוֹת תִּהְיֶיןָ שְׁמָמָה אַרְבָּעִים שָׁנָה, וַהֲפִצֹתִי אֶת־מִצְרַיִם בַּגּוֹיִם וְזֵרִיתִים</b>, אפזר אותם <b>בָּאֲרָצוֹת.</b>
(יג) לאחר פירוט אסונות מצרים, יחזקאל מודיע את סופה: <b>כִּי כֹּה אָמַר ה' אֱלוֹהִים: מִקֵּץ אַרְבָּעִים שָׁנָה אֲקַבֵּץ אֶת־מִצְרַיִם מִן־הָעַמִּים אֲשֶׁר־נָפֹצוּ שָׁמָּה.</b> שלא כמפלותיהם המוחלטות של עמים אחרים, מפלתה של מצרים אינה נצחית.
(יד) <b>וְשַׁבְתִּי אֶת־שְׁבוּת מִצְרַיִם וַהֲשִׁבֹתִי אֹתָם</b> – את הגולים אל <b>אֶרֶץ פַּתְרוֹס,</b> מצרים הדרומית, <b>עַל</b>, אל <b>אֶרֶץ מְכוּרָתָם,</b> מקורם, או: מגוריהם, <b>וְהָיוּ שָׁם מַמְלָכָה שְׁפָלָה.</b> גאות מצרים תאבד.
(טו) <b>מִן־הַמַּמְלָכוֹת תִּהְיֶה שְׁפָלָה וְלֹא־תִתְנַשֵּׂא עוֹד עַל־הַגּוֹיִם. וְהִמְעַטְתִּים לְבִלְתִּי רְדוֹת</b>, כדי שלא תשלוט עוד <b>בַּגּוֹיִם.</b>
(טז) <b>וְ</b>כך <b>לֹא יִהְיֶה־עוֹד</b> העם המצרי ומלכם <b>לְבֵית יִשְׂרָאֵל לְמִבְטָח</b>, למשען ש<b>מַזְכִּיר עָוֹן בִּפְנוֹתָם אַחֲרֵיהֶם, וְיָדְעוּ כִּי אֲנִי ה' אֱלוֹהִים.</b>
(יז) מכאן לנבואה מאוחרת יותר, הקשורה גם היא במצרים. <b>וַיְהִי בְּעֶשְׂרִים וָשֶׁבַע שָׁנָה</b> למלוכת נבודנאצר, <b>בָּרִאשׁוֹן</b>, בחודש ניסן <b>בְּאֶחָד לַחֹדֶשׁ הָיָה דְבַר־ ה' אֵלַי לֵאמֹר:</b>
(יח) <b>בֶּן־אָדָם, נְבוּכַדְרֶאצַּר מֶלֶךְ־בָּבֶל הֶעֱבִיד אֶת־חֵילוֹ עֲבֹדָה גְדוֹלָה</b> בבניית המצור <b>אֶל</b>, על העיר <b>צֹר.</b> המצור על צור נמשך שנים רבות; יש אומרים שארך שלוש-עשרה שנה. <b>כָּל־רֹאשׁ</b> מחייליו <b>מֻקְרָח, וְכָל־כָּתֵף מְרוּטָה.</b> הראש והכתף ניזוקו מנשיאת החומרים הרבים והכבדים לצורך בניית הדייק והסוללות. <b>וְ</b>על אף תלישת השֵּׂער והכתף <b>שָׂכָר לֹא־הָיָה לוֹ וּלְחֵילוֹ מִצֹּר עַל־הָעֲבֹדָה אֲשֶׁר־עָבַד עָלֶיהָ.</b> חילות נבוכדראצר שסיימו את עבודת המצור עייפים ופצועים, לא ראו פֵּרות מעמלם המתיש. נבוכדראצר החריב את חלקה היבשתי של צור, אבל לא הצליח להכניע את האי.
(יט) <b>לָכֵן כֹּה אָמַר ה' אֱלוֹהִים: הִנְנִי נֹתֵן לִנְבוּכַדְרֶאצַּר מֶלֶךְ־בָּבֶל אֶת־אֶרֶץ מִצְרָיִם, וְנָשָׂא הֲמֹנָהּ.</b> הוא ייקח בשבי את אזרחי מצרים לעבדים ושפחות, <b>וְשָׁלַל שְׁלָלָהּ וּבָזַז בִּזָּהּ, וְהָיְתָה שָׂכָר</b> ופיצוי <b>לְחֵילוֹ,</b> על הכוח שהשקיע בעבודה הסיזיפית בצור.
(כ) כשכר <b>פְּעֻלָּתוֹ אֲשֶׁר־עָבַד בָּהּ, נָתַתִּי לוֹ אֶת־אֶרֶץ מִצְרָיִם, אֲשֶׁר עָשׂוּ</b> הבבלים <b>לִי,</b> בשליחותי בצור. <b>נְאֻם ה' אֱלוֹהִים.</b> הדימוי המליצי ממחיש שהמושל הגדול נבוכדראצר, על כיבושיו הכבירים, אינו אלא פועל המבצע את המשימות שהטיל עליו אדונו.
(כא) <b>בַּיּוֹם הַהוּא</b>, לאחר שנבוכדראצר יכבוש את מצרים, <b>אַצְמִיחַ קֶרֶן לְבֵית יִשְׂרָאֵל, וּלְךָ</b>, יחזקאל, <b>אֶתֵּן פִּתְחוֹן־פֶּה</b>, יכולת דיבור <b>בְּתוֹכָם.</b> מאז נאמרה הנבואה הראשונה, בשנה העשירית, טענו אנשים כנגד הנביא: הנה עבר זמן רב מנבואתך על אבדנה של מצרים, ולא אירע לה מאום. בינתיים דווקא ממלכת יהודה נחרבה. כעת ה' אומר ליחזקאל שבסופו של דבר תפרוץ מלחמה נוספת, שבה נבוכדראצר וכל חילו יכבשו את מצרים, ואז יתחילו להאמין ביחזקאל ובאלוקיו – <b>וְיָדְעוּ</b> ישראל <b>כִּי־אֲנִי ה'</b>, המקיים את דברו.
<h2>פרק ל</h2>
(א) נבואה נוספת על מצרים ושכנותיה<b>: וַיְהִי דְבַר־ה' אֵלַי לֵאמֹר:</b>
(ב) <b>בֶּן־אָדָם, הִנָּבֵא וְאָמַרְתָּ: כֹּה אָמַר ה' אֱלוֹהִים: הֵילִילוּ: הָהּ</b>, יללו: אוי <b>לַיּוֹם</b> שעליו ידובר.
(ג) <b>כִּי־קָרוֹב יוֹם, וְקָרוֹב יוֹם לַה'</b>, קרוב היום שה' יתגלה בו, הוא <b>יוֹם עָנָן,</b> אפלה וערפל, <b>עֵת</b> מפלת <b>גּוֹיִם יִהְיֶה.</b>
(ד) <b>וּבָאָה חֶרֶב בְּמִצְרַיִם, וְהָיְתָה חַלְחָלָה בְּכוּשׁ</b>, מדינת הבת הסמוכה תזדעזע <b>בִּנְפֹל חָלָל</b>, חללים <b>בְּמִצְרָיִם, וְלָקְחוּ</b> האויבים בשבי את <b>הֲמוֹנָהּ</b> של מצרים <b>וְנֶהֶרְסוּ יְסֹדוֹתֶיהָ.</b>
(ה) <b>כּוּשׁ וּפוּט וְלוּד</b>, שעל פי ההקשר שוכנת ליד מצרים ואינה המדינה שבמערב אסיה הקטנה הקרויה כך. <b>וְכָל־הָעֶרֶב</b>, תערובת עמים <b>וְכוּב,</b> שעל פי גרסת תרגום השבעים היא לוב, <b>וּבְנֵי אֶרֶץ הַבְּרִית</b>, ארץ או ארצות סמוכות בעלות ברית למצרים, <b>אִתָּם בַּחֶרֶב יִפֹּלוּ.</b> מצרים הייתה ממלכה עתיקה ביותר והממלכה הראשית באזור זה של אפריקה. היא הייתה גם מקור העצמה ומקור התרבות לסביבתה, לכן מפלתה תזעזע את כל עמי האזור.
(ו) <b>כֹּה אָמַר ה': וְנָפְלוּ סֹמְכֵי מִצְרַיִם,</b> המדינות התומכות בה, <b>וְיָרַד גְּאוֹן עֻזָּהּ,</b> גאוות כוחה, <b>מִמִּגְדֹּל סְוֵנֵה</b>, השוכנת כנראה בקצה מצרים, כלומר מקצה עד קצה <b>בַּחֶרֶב יִפְּלוּ־בָהּ. נְאֻם ה' אֱלוֹהִים.</b>
(ז) <b>וְנָשַׁמּוּ</b>, יהיו שוממים המצרים או סומכי מצרים <b>בְּתוֹךְ אֲרָצוֹת נְשַׁמּוֹת,</b> שוממות אחרות, <b>וְעָרָיו בְּתוֹךְ־עָרִים נַחֲרָבוֹת תִּהְיֶינָה.</b> ערי מצרים יצטרפו לרשימת הערים שנחרבו. לעומת ארצות אחרות שהורגלו במידה מסוימת לכיבוש זרים, אל מצרים כמעט לא הגיעו אויבים. התרחיש שפורש יחזקאל בפני מצרים הוא חסר תקדים. לראשונה תדע מצרים מהן ערים חרבות מיד אויב.
(ח) <b>וְיָדְעוּ כִּי־אֲנִי ה' בְּתִתִּי־אֵשׁ בְּמִצְרַיִם, וְנִשְׁבְּרוּ כָּל</b> העמים <b>עֹזְרֶיהָ.</b>
(ט) <b>בַּיּוֹם הַהוּא יֵצְאוּ מַלְאָכִים</b>, שליחים <b>מִלְּפָנַי בַּצִּים</b>, כלי שיט <b>לְהַחֲרִיד אֶת־כּוּשׁ</b> היושבת <b>בֶּטַח.</b> כשמצרים תיחרב, יגיעו הידיעות לכוש באמצעות סירות שישוטו על נהר הנילוס, שמוצאו בארץ כוש – באתיופיה של היום. <b>וְהָיְתָה חַלְחָלָה בָהֶם</b> – באנשי כוש <b>בְּיוֹם</b> פורענות <b>מִצְרַיִם, כִּי הִנֵּה בָּאָה.</b>
(י) <b>כֹּה אָמַר ה' אֱלוֹהִים: וְהִשְׁבַּתִּי</b>, אכרית <b>אֶת־הֲמוֹן</b> אנשי <b>מִצְרַיִם בְּיַד נְבוּכַדְרֶאצַּר מֶלֶךְ־בָּבֶל.</b>
(יא) <b>הוּא וְעַמּוֹ</b>, צבאו <b>אִתּוֹ,</b> שהם <b>עָרִיצֵי</b>, תקיפי ה<b>גוֹיִם, מוּבָאִים לְשַׁחֵת הָאָרֶץ, וְהֵרִיקוּ חַרְבוֹתָם עַל־מִצְרַיִם וּמָלְאוּ אֶת־הָאָרֶץ חָלָל,</b> חללים. חָלָל,
(יב) <b>וְנָתַתִּי יְאֹרִים</b>, הנילוס ותעלותיו <b>חָרָבָה,</b> יובש, <b>וּמָכַרְתִּי</b>, הסגרתי <b>אֶת־הָאָרֶץ בְּיַד־רָעִים, וַהֲשִׁמֹּתִי אֶרֶץ וּמְלֹאָהּ בְּיַד־זָרִים. אֲנִי ה' דִּבַּרְתִּי.</b>
(יג) <b>כֹּה־אָמַר ה' אֱלוֹהִים: וְהַאֲבַדְתִּי גִלּוּלִים וְהִשְׁבַּתִּי אֱלִילִים מ</b>העיר <b>נֹּף, וְנָשִׂיא</b>, מלך <b>מֵאֶרֶץ־מִצְרַיִם לֹא יִהְיֶה־עוֹד, וְנָתַתִּי יִרְאָה</b>, פחד <b>בְּאֶרֶץ מִצְרָיִם.</b>
(יד) <b>וַהֲשִׁמֹּתִי אֶת־פַּתְרוֹס, וְנָתַתִּי אֵשׁ בְּצֹעַן,</b> שהייתה בירת מצרים בזמן מסוים, <b>וְעָשִׂיתִי שְׁפָטִים בּ</b>עיר הגדולה <b>נֹא,</b> הנקראת גם 'נֹא אמון'.
(טו) <b>וְשָׁפַכְתִּי חֲמָתִי, עַל</b> העיר <b>סִין</b> שהיא <b>מָעוֹז</b>, מבצר או מקלט <b>מִצְרָיִם, וְהִכְרַתִּי אֶת־הֲמוֹן נֹא.</b> סין ונֹא היו שתי הערים הגדולות והמרכזיות באותה עת, ואילו לצֹען הייתה רק חשיבות היסטורית.
(טז) <b>וְנָתַתִּי אֵשׁ בְּמִצְרַיִם, חוּל תָּחוּל</b>, תרעד ביותר <b>סִין, וְנֹא</b> המבוצרת <b>תִּהְיֶה לְהִבָּקֵעַ, וְנֹף</b> – <b>צָרֵי יוֹמָם.</b> יצורו עליה באורח יומיומי; יתקיפו אותה לאור יום בלא מורא; או: אנשי נוף ישנאו את היום המואר, משום שאי אפשר להסתתר בו.
(יז) <b>בַּחוּרֵי</b> העיר המצרית <b>אָוֶן</b>, אוֹן. צורתה החריגה של המלה מרמזת על ביזוי, והביטוי נושא גם את המשמעות 'בחורי רשע', <b>וּ</b>בחורי <b>פִי־בֶסֶת בַּחֶרֶב יִפֹּלוּ, וְהֵנָּה</b> – הנשים, או: אוכלוסיות שתי הערים הללו <b>בַּשְּׁבִי תֵלַכְנָה.</b>
(יח) <b>וּבִתְחַפְנְחֵס חָשַׂךְ</b>, נמנע, הוסר אור <b>הַיּוֹם בְּשִׁבְרִי־שָׁם אֶת־מֹטוֹת</b>, תמיכות, עמודי <b>מִצְרַיִם,</b> כאשר אשבור את מקור כוחה, <b>וְנִשְׁבַּת־בָּהּ גְּאוֹן עֻזָּהּ,</b> עצמתה ותפארתה, <b>הִיא עָנָן יְכַסֶּנָּה,</b> העיר תיראה כאילו ענן האפיל עליה, <b>וּבְנוֹתֶיהָ בַּשְּׁבִי תֵלַכְנָה.</b>
(יט) <b>וְעָשִׂיתִי שְׁפָטִים בְּמִצְרָיִם, וְיָדְעוּ כִּי־אֲנִי ה'.</b>
(כ) נבואה מאוחרת יותר על מצרים<b>: וַיְהִי בְּאַחַת עֶשְׂרֵה שָׁנָה, בָּ</b>חודש ה<b>רִאשׁוֹן,</b> ניסן, <b>בְּשִׁבְעָה לַחֹדֶשׁ, הָיָה דְבַר־ה' אֵלַי לֵאמֹר:</b>
(כא) <b>בֶּן־אָדָם, אֶת־זְרוֹעַ</b>, כוח <b>פַּרְעֹה מֶלֶךְ־מִצְרַיִם שָׁבָרְתִּי,</b> נראה שנרמזת כאן תבוסת פרעה בהתנגשות צבאו בצבא נבוכדראצר, כאשר המצרים חתרו צפונה כדי להילחם בבבלים על השליטה בארץ ישראל. <b>וְהִנֵּה לֹא־חֻבְּשָׁה</b> זרוע פרעה <b>לָתֵת</b> לה <b>רְפֻאוֹת, לָשׂוּם</b> עליה <b>חִתּוּל</b>, עטיפה תומכת, תחבושת <b>לְחָבְשָׁהּ לְחָזְקָהּ</b>. הזרוע שנשברה לא נחבשה עד שהבריאה כדי <b>לִתְפֹּשׂ בֶּחָרֶב.</b>
(כב) <b>לָכֵן כֹּה־אָמַר ה' אֱלוֹהִים: הִנְנִי</b> פונה <b>אֶל־פַּרְעֹה מֶלֶךְ־מִצְרַיִם, וְשָׁבַרְתִּי אֶת־זְרֹעֹתָיו</b>. שברתי את זרועו האחת, והיא עדיין לא נרפאה. ובעתיד אשבור את שתי זרועותיו – <b>אֶת</b> הזרוע <b>הַחֲזָקָה וְאֶת</b> הזרוע <b>הַנִּשְׁבָּרֶת</b> כבר בידי נבוכדראצר, <b>וְהִפַּלְתִּי אֶת־הַחֶרֶב מִיָּדוֹ.</b> עצמתו הצבאית של פרעה תישבר לגמרי.
(כג) <b>וַהֲפִצוֹתִי אֶת־מִצְרַיִם בַּגּוֹיִם, וְזֵרִיתִם בָּאֲרָצוֹת.</b>
(כד) <b>וְחִזַּקְתִּי אֶת־זְרֹעוֹת מֶלֶךְ בָּבֶל, וְנָתַתִּי אֶת־חַרְבִּי בְּיָדוֹ, וְשָׁבַרְתִּי אֶת־זְרֹעוֹת פַּרְעֹה, וְנָאַק נַאֲקוֹת חָלָל לְפָנָיו.</b> פרעה ייאנק כמי שעומד להיהרג.
(כה) ושוב – <b>וְהַחֲזַקְתִּי</b>, אוסיף חוזק, <b>אֶת־זְרֹעוֹת מֶלֶךְ בָּבֶל, וּזְרֹעוֹת פַּרְעֹה תִּפֹּלְנָה, וְיָדְעוּ כִּי־אֲנִי ה', בְּתִתִּי חַרְבִּי בְּיַד מֶלֶךְ־בָּבֶל, וְנָטָה אוֹתָהּ אֶל־אֶרֶץ מִצְרָיִם.</b>
(כו) <b>וַהֲפִצוֹתִי אֶת־מִצְרַיִם בַּגּוֹיִם, וְזֵרִיתִי אוֹתָם בָּאֲרָצוֹת, וְיָדְעוּ כִּי־אֲנִי ה'.</b>
<h2>פרק לא</h2>
(א) <b>וַיְהִי בְּאַחַת עֶשְׂרֵה שָׁנָה</b>. המניין הרווח בספר יחזקאל הוא לגלות יהויכין ומלכות צדקיהו, ואם כן השנה האחת-עשרה היא שנת חורבן ירושלים. <b>בַּ</b>חודש ה<b>שְּׁלִישִׁי</b>, סיוון, <b>בְּאֶחָד לַחֹדֶשׁ הָיָה דְבַר־ה' אֵלַי לֵאמֹר׃</b>
(ב) <b>בֶּן־אָדָם, אֱמֹר אֶל־פַּרְעֹה מֶלֶךְ־מִצְרַיִם וְאֶל־הֲמוֹנוֹ</b>, אנשיו הרבים. הדברים אינם מכוונים רק לפרעה כאדם פרטי, אלא כשליט המעצמה העתיקה והגדולה של אותו זמן<b>: אֶל־מִי דָּמִיתָ בְגָדְלֶךָ?</b>
(ג) <b>הִנֵּה אַשּׁוּר</b>, האימפריה הגדולה שקדמה לאותו זמן, הדומה לך ביותר – כ<b>אֶרֶז בַּלְּבָנוֹן</b>, הגבוה והחזק בעצי האזור <b>יְפֵה עָנָף</b>, שענפיו מפוארים, <b>וְחֹרֶשׁ מֵצַל</b>. הארז העצום הוא כעין יער קטן העושה צל, <b>וּגְבַהּ קוֹמָה, וּבֵין עֲבֹתִים</b>, ענפים עבים, או: עננים <b>הָיְתָה צַמַּרְתּוֹ.</b>
(ד) <b>מַיִם גִּדְּלוּהוּ, תְּהוֹם</b>, מי המעמקים <b>רֹמְמָתְהוּ,</b> הגביהה אותו. <b>אֶת־נַהֲרֹתֶיהָ</b>, השטף העצום של התהום <b>הֹלֵךְ</b>, הוליכה התהום <b>סְבִיבוֹת</b> הארז שהוא <b>מַטָּעָהּ, וְאֶת־תְּעָלֹתֶיהָ</b> הקטנות יותר <b>שִׁלְחָה</b> התהום <b>אֶל כָּל־עֲצֵי הַשָּׂדֶה</b> שסביב הארז. הַשָּׂדֶה
(ה) <b>עַל־כֵּן גָּבְהָא</b>, גבהה <b>קֹמָתוֹ</b> של הארז <b>מִכֹּל עֲצֵי הַשָּׂדֶה, וַתִּרְבֶּינָה סַרְעַפֹּתָיו,</b> סעיפיו, ענפיו <b>וַתֶּאֱרַכְנָה פֹארֹתָו</b>, ענפיו נעשו מסופעים ומפוארים <b>מִ</b>כוחם של <b>מַּיִם רַבִּים, בְּשַׁלְּחוֹ</b> את ענפיו. הגדילה המועצמת של הארז הייתה תוצאה של השקאתו הרצופה במים רבים. כך צמיחתה של אשור התהוותה על ידי כיבושם של עמים רבים, שעבודם וההשתלטות על משאביהם.
(ו) <b>בִּסְעַפֹּתָיו</b>, בענפי הארז <b>קִנְנוּ כָּל־עוֹף הַשָּׁמַיִם, וְתַחַת פֹּארֹתָיו יָלְדוּ</b> את גוריהן <b>כֹּל חַיַּת הַשָּׂדֶה,</b> ובמעבר לנמשל – <b>וּבְצִלּוֹ יֵשְׁבוּ כֹּל גּוֹיִם רַבִּים.</b> אשור פרשה את חסותה על עמים וממלכות.
(ז) <b>וַיִּיף</b>, הארז נעשה יפה <b>בְּגָדְלוֹ, בְּאֹרֶךְ דָּלִיּוֹתָיו,</b> בענפיו הארוכים שנמשכים ממנו עד למרחוק, <b>כִּי־הָיָה שָׁרְשׁוֹ</b> שתול <b>אֶל־מַיִם רַבִּים.</b>
(ח) גם <b>אֲרָזִים לֹא־עֲמָמֻהוּ</b>, האפילו על הארז המרשים <b>בְּגַן־אֱלֹהִים, בְּרוֹשִׁים</b>, ברושי הלבנון התמירים <b>לֹא דָמוּ אֶל־סְעַפֹּתָיו,</b> ענפיו, <b>וְעַרְמֹנִים</b>, שגם הם עצים גדולים וענֵפים, <b>לֹא־הָיוּ כְּפֹרֹאתָיו,</b> פארותיו, <b>כָּל־עֵץ בְּגַן־אֱלֹהִים לֹא־דָמָה אֵלָיו בְּיָפְיוֹ.</b> לא היה לו מתחרה בעצמתו ובפארו.
(ט) <b>יָפֶה עֲשִׂיתִיו בְּרֹב דָּלִיּוֹתָיו,</b> בריבוי ענפיו המסועפים, <b>וַיְקַנְאֻהוּ כָּל־עֲצֵי־עֵדֶן אֲשֶׁר בְּגַן הָאֱלֹהִים.</b> אשור התפתחה לממלכה יפה ועצומה שאין כמותה בכל הארצות האחרות.
(י) <b>לָכֵן כֹּה אָמַר ה' אֱלוֹהִים</b> לארז-אשור<b>: יַעַן אֲשֶׁר גָּבַהְתָּ בְּקוֹמָה, וַיִּתֵּן</b> העץ את <b>צַמַּרְתּוֹ אֶל־בֵּין עֲבוֹתִים, וְרָם לְבָבוֹ בְּגָבְהוֹ</b>. אשור התרחבה על חשבון עמים אחרים והתרברבה בכוחה העצום. הדבר עולה גם מנאומו של שליח סנחריב, רבשקה, שתיאר את כיבושיה וניצחונותיה הנרחבים של אשור.
(יא) <b>וְאֶתְּנֵהוּ בְּיַד אֵיל גּוֹיִם,</b> החזק שבעמים. ייתכן שבביטוי הזה נרמז איל הברזל השובר את החומות. איל הגויים <b>עָשׂוֹ יַעֲשֶׂה</b>, גמל <b>לוֹ</b> – לאשור <b>בְּרִשְׁעוֹ,</b> ו<b>גֵּרַשְׁתִּיהוּ,</b> סילק את אשור.
(יב) יתר על כן – <b>וַיִּכְרְתֻהוּ זָרִים עָרִיצֵי גוֹיִם</b>. כמו הארז, גם אשור אחרי נפילתה לא התמוטטה סופית עד שהכשדים האכזריים החריבו אותה עד היסוד – <b>וַיִּטְּשֻׁהוּ</b>, פיזרו והשליכו את העץ הכרות <b>אֶל</b>, על <b>הֶהָרִים וּבְכָל־גֵּאָיוֹת</b>, העמקים שבין ההרים, ו<b>נָפְלוּ דָלִיּוֹתָיו, וַתִּשָּׁבַרְנָה פֹרֹאתָיו בְּכָל־אֲפִיקֵי הָאָרֶץ,</b> ערוצי הנחלים, <b>וַיֵּרְדוּ מִצִּלּוֹ כָּל־עַמֵּי הָאָרֶץ</b> שחסו תחתיו, <b>וַיִּטְּשֻׁהוּ.</b>
(יג) <b>עַל־מַפַּלְתּוֹ</b>, הגדע שנפל, <b>יִשְׁכְּנוּ כָּל־עוֹף הַשָּׁמָיִם</b> שהיו מקננים בו קודם שנפל, <b>וְאֶל</b>, על <b>פֹּרֹאתָיו הָיוּ כֹּל חַיַּת הַשָּׂדֶה.</b>
(יד) הפלתי את הארז <b>לְמַעַן אֲשֶׁר</b>, כדי ש<b>לֹא־יִגְבְּהוּ בְקוֹמָתָם כָּל־עֲצֵי־מַיִם,</b> העצים השתולים על מים רבים, <b>וְלֹא־יִתְּנוּ אֶת־צַמַּרְתָּם אֶל־בֵּין עֲבֹתִים, וְלֹא־יַעַמְדוּ</b>, ייתמרו עד <b>אֵלֵיהֶם</b> <b>בְּגָבְהָם כָּל</b> העצים <b>שֹׁתֵי מָיִם, כִּי</b> בסופו של דבר <b>כֻלָּם נִתְּנוּ לַמָּוֶת, אֶל־אֶרֶץ תַּחְתִּית, בְּתוֹךְ בְּנֵי אָדָם, אֶל־יוֹרְדֵי בוֹר.</b> העץ האדיר והחזק נפל ונעלם. אפילו מלכים גדולים ועצומים נופלים לבסוף לאבדון לנצח.
(טו) <b>כֹּה־אָמַר ה' אֱלוֹהִים: בְּיוֹם רִדְתּוֹ</b>, נפילתו של הארז הענק <b>שְׁאֹלָה הֶאֱבַלְתִּי</b>, החרבתי, ייבשתי ו<b>כִסֵּתִי עָלָיו אֶת־תְּהוֹם, וָאֶמְנַע נַהֲרוֹתֶיהָ, וַיִּכָּלְאוּ</b>, נעצרו בתוך התהום <b>מַיִם רַבִּים, וָאַקְדִּר</b>, החשכתי, דיכאתי <b>עָלָיו</b> את ה<b>לְבָנוֹן,</b> מקום גידולו, <b>וְכָל־עֲצֵי הַשָּׂדֶה עָלָיו</b>, בגללו <b>עֻלְפֶּה,</b> בעילפון בהיוודע להם גורל הארז גדול הקומה ובייבוש מקור חיותם.
(טז) <b>מִקּוֹל מַפַּלְתּוֹ הִרְעַשְׁתִּי</b>, הבהלתי <b>גוֹיִם, בְּהוֹרִדִי אֹתוֹ שְׁאֹלָה אֶת</b>, עם <b>יוֹרְדֵי בוֹר. וַיִּנָּחֲמוּ</b>, מצאו ניחומים <b>בְּאֶרֶץ תַּחְתִּית כָּל־עֲצֵי־עֵדֶן</b> שנגדעו ונפלו, <b>מִבְחַר וְטוֹב</b> ה<b>לְבָנוֹן, כָּל־שֹׁתֵי מָיִם.</b>
(יז) <b>גַּם־הֵם</b> – העצים-העמים שחסו תחת פטרונותו של ארז-אשור, <b>אִתּוֹ יָרְדוּ שְׁאֹלָה אֶל־חַלְלֵי־חָרֶב, וּזְרֹעוֹ</b>, העמים שחברו לממלכת אשור ש<b>יָשְׁבוּ בְצִלּוֹ בְּתוֹךְ גּוֹיִם.</b>
(יח) עד כאן תוארה מפלת אשור שאירעה לפני זמן. עתה חוזר הנביא ופונה אל פרעה: <b>אֶל־מִי</b>, אל זה ש<b>דָמִיתָ כָּכָה, בְּכָבוֹד וּבְגֹדֶל, בַּעֲצֵי־עֵדֶן</b> – אשור – <b>וְהוּרַדְתָּ</b> גם אתה <b>אֶת</b>, עם <b>עֲצֵי־עֵדֶן אֶל־אֶרֶץ תַּחְתִּית. בְּתוֹךְ עֲרֵלִים</b>, בין הבזויים <b>תִּשְׁכַּב אֶת חַלְלֵי־חֶרֶב</b> – <b>הוּא פַרְעֹה וְכָל־הֲמוֹנוֹ. נְאֻם ה' אֱלוֹהִים.</b> דינה של אשור יהיה גם דינם של פרעה וכל אנשי מצרים. אלו ואלו יאבדו עם ממלכות כבירות אחרות.
<h2>פרק לב</h2>
(א) <b>וַיְהִי בִּשְׁתֵּי עֶשְׂרֵה שָׁנָה</b> כנראה לגלות יהויכין <b>בִּשְׁנֵי־עָשָׂר חֹדֶשׁ</b>, בחודש השנים-עשר, הוא אדר, <b>בְּאֶחָד לַחֹדֶשׁ הָיָה דְבַר־ה' אֵלַי לֵאמֹר:</b>
(ב) <b>בֶּן־אָדָם, שָׂא קִינָה עַל־פַּרְעֹה מֶלֶךְ־מִצְרַיִם, וְאָמַרְתָּ</b> כפונה <b>אֵלָיו: כְּפִיר</b>, לאריה בין ה<b>גּוֹיִם נִדְמֵיתָ</b>. ובצד התיאור המפאר את הממלכה, מופיע תיאור מדויק יותר ומשפיל יותר – <b>וְאַתָּה כַּתַּנִּים</b>, כתנין <b>בַּיַּמִּים.</b> זהו דימוי לזוחל עצמתי שרתיקותו לנהר ותלותו בו היא גם מקור חולשתו. <b>וַתָּגַח</b>, אתה יוצא ונגלה מדי פעם <b>בְּנַהֲרֹתֶיךָ,</b> וכשאתה עובר בנהרות – <b>וַתִּדְלַח</b>, אתה מעכיר ומלכלך <b>מַיִם בְּרַגְלֶיךָ, וַתִּרְפֹּס</b>, אתה רומס ומעלה רפש ב<b>נַהֲרוֹתָם.</b> כלומר, אתה פוגע בארצות ועמים.
(ג) <b>כֹּה אָמַר</b> עליך <b>ה' אֱלוֹהִים: וּפָרַשְׂתִּי עָלֶיךָ אֶת־רִשְׁתִּי</b>, כפי שעושים לדגים, <b>בּ</b>אמצעות <b>קְהַל עַמִּים רַבִּים, וְהֶעֱלוּךָ בְּחֶרְמִי,</b> רשת הדייגים שלי. עמים רבים ייאספו ויצודו אותך.
(ד) <b>וּנְטַשְׁתִּיךָ</b>, אשליך, או: אפזר אותך <b>בָאָרֶץ, עַל־פְּנֵי הַשָּׂדֶה אֲטִילֶךָ, וְהִשְׁכַּנְתִּי עָלֶיךָ</b> את <b>כָּל־עוֹף הַשָּׁמַיִם וְהִשְׂבַּעְתִּי מִמְּךָ</b> את <b>חַיַּת כָּל־הָאָרֶץ.</b> כיצור מים השלכתך אל היבשה תגרום למותך. ונבלתך המוטלת על פני השדה תמשוך אליה יצורים שונים לשבוע ממנה.
(ה) <b>וְנָתַתִּי אֶת־בְּשָׂרְךָ עַל־הֶהָרִים, וּמִלֵּאתִי</b> את <b>הַגֵּאָיוֹת</b> ב<b>רָמוּתֶךָ,</b> גאוותך. מצרים הייתה מדינה גאוותנית ורברבנית, וראתה את עצמה כנציגה המובילה של העולם התרבותי.
(ו) <b>וְהִשְׁקֵיתִי</b> את <b>אֶרֶץ צָפָתְךָ</b>, ארצך, שמי היאור מציפים אותה, <b>מִדָּמְךָ אֶל</b>, על <b>הֶהָרִים, וַאֲפִקִים יִמָּלְאוּן מִמֶּךָּ.</b>
(ז) <b>וְכִסֵּיתִי</b>, כביכול, <b>בְכַבּוֹתְךָ</b>, כאשר אכבה אותך, את ה<b>שָׁמַיִם,</b> השמים ידמו כמכוסים, <b>וְהִקְדַּרְתִּי</b>, אחשיך <b>אֶת־כֹּכְבֵיהֶם, שֶׁמֶשׁ בֶּעָנָן אֲכַסֶּנּוּ, וְיָרֵחַ לֹא־יָאִיר אוֹרוֹ.</b> התמוטטות המעצמה המצרית תשא אופי של אירוע קוסמי.
(ח) ושוב – <b>כָּל־מְאוֹרֵי אוֹר בַּשָּׁמַיִם אַקְדִּירֵם עָלֶיךָ, וְנָתַתִּי חֹשֶׁךְ עַל־אַרְצְךָ. נְאֻם ה' אֱלוֹהִים.</b>
(ט) וגם בארץ – <b>וְהִכְעַסְתִּי</b>, ארגיז <b>לֵב עַמִּים רַבִּים בַּהֲבִיאִי</b> את שֶׁמע <b>שִׁבְרְךָ בַּגּוֹיִם, עַל־אֲרָצוֹת אֲשֶׁר לֹא־יְדַעְתָּם.</b> ההודעה על נפילת מצרים תזעזע את העולם. כיוון ששמעה של מצרים יצא בכל העולם, גם סופה יחריד את העמים כולם.
(י) <b>וַהֲשִׁמּוֹתִי</b>, אגרום שישתוממו ויתאבלו <b>עָלֶיךָ עַמִּים רַבִּים, ו</b>נפשות <b>מַלְכֵיהֶם יִשְׂעֲרוּ</b>, יסערו <b>עָלֶיךָ שַׂעַר, בְּעוֹפְפִי</b>, כאשר אניף את <b>חַרְבִּי עַל־פְּנֵיהֶם, וְחָרְדוּ לִרְגָעִים</b>, מדי רגע <b>אִישׁ לְנַפְשׁוֹ</b>, לעצמו, לחייו <b>בְּיוֹם מַפַּלְתֶּךָ.</b> גם אם אין כוונה לפגוע בעמים אחרים, החרב האיומה המונפת על מצרים תפיל עליהם אימה.
(יא) <b>כִּי כֹּה אָמַר ה' אֱלוֹהִים: חֶרֶב מֶלֶךְ־בָּבֶל תְּבוֹאֶךָ</b> –
(יב) <b>בְּחַרְבוֹת גִּבּוֹרִים אַפִּיל הֲמוֹנֶךָ, עָרִיצֵי גוֹיִם</b> הם <b>כֻּלָּם, וְשָׁדְדוּ אֶת־גְּאוֹן</b>, תפארת <b>מִצְרַיִם, וְנִשְׁמַד כָּל־הֲמוֹנָהּ.</b> אכן, לרשותו של נבוכדראצר עמדו אנשי צבא קשוחים ואכזריים. באמצעותם הוא כבש כמה וכמה ממלכות והפך את בבל לאימפריה גדולה.
(יג) <b>וְהַאֲבַדְתִּי אֶת־כָּל־בְּהֶמְתָּהּ</b>, בהמת מצרים, <b>מֵעַל מַיִם רַבִּים</b>, מי הנילוס שגדלה עליהם, <b>וְלֹא תִדְלָחֵם</b>, תעכיר את המים <b>רֶגֶל־אָדָם עוֹד, וּפַרְסוֹת בְּהֵמָה לֹא תִדְלָחֵם.</b> בדימוי, מי הנהרות ייוותרו צלולים כי לא יהיה מי שייכנס אליהם.
(יד) <b>אָז אַשְׁקִיעַ</b> את בוץ <b>מֵימֵיהֶם</b> לקרקעיתם, <b>וְנַהֲרוֹתָם כַּשֶּׁמֶן</b> צלול <b>אוֹלִיךְ,</b> ללא הפרעה. <b>נְאֻם ה' אֱלוֹהִים.</b> לא תהיה בנהר פעילות – לא ישוטו בו ספינות, לא ירחצו בו ולא ישתמשו אדם ובהמה במימיו, וכך הנהר יצטלל.
(טו) כל זה יקרה – <b>בְּתִתִּי אֶת־אֶרֶץ מִצְרַיִם שְׁמָמָה, וּנְשַׁמָּה</b>, תיחרב <b>אֶרֶץ מִמְּלֹאָהּ,</b> כשארוקן את מצרים מכל נכסיה, <b>בְּהַכּוֹתִי אֶת־כָּל־יוֹשְׁבֵי בָהּ.</b> שקט של מוות יאפוף את מצרים, <b>וְיָדְעוּ כִּי־אֲנִי ה'.</b> שברה הקיצוני של מצרים ילמד על כוחו של ה'.
(טז) <b>קִינָה הִיא</b> הנבואה הזאת, <b>וְקוֹנְנוּהָ,</b> הַשמיעו קינה זו. <b>בְּנוֹת הַגּוֹיִם</b>, העמים <b>תְּקוֹנֵנָּה אוֹתָהּ</b> בבוא הזמן, <b>עַל־מִצְרַיִם, וְעַל־כָּל־הֲמוֹנָהּ תְּקוֹנֵנָּה אוֹתָהּ. נְאֻם ה' אֱלוֹהִים.</b>
(יז) נבואת קינה נוספת, שנאמרה לנביא כשבועיים לאחר הנבואה הקודמת: <b>וַיְהִי בִּשְׁתֵּי עֶשְׂרֵה שָׁנָה, בַּחֲמִשָּׁה עָשָׂר לַחֹדֶשׁ</b> שהוזכר קודם, <b>הָיָה דְבַר־ה' אֵלַי לֵאמֹר:</b>
(יח) <b>בֶּן־אָדָם, נְהֵה</b>, בְּכֵה <b>עַל־הֲמוֹן מִצְרַיִם, וְהוֹרִדֵהוּ</b>, הורד בדבריך את המון מצרים, <b>אוֹתָהּ</b> – את הממלכה <b>ו</b>את <b>בְנוֹת גּוֹיִם</b> ה<b>אַדִּרִם</b>, ממלכות אדירות אחרות <b>אֶל־אֶרֶץ תַּחְתִּיּוֹת, אֶת</b>, אל <b>יוֹרְדֵי בוֹר,</b> המתים.
(יט) הנביא 'מוריד' אומה אומה אל קברה – <b>מִמִּי נָעָמְתָּ,</b> פרעה?! האם אתה טוב ורצוי מאחרים?! <b>רְדָה וְהָשְׁכְּבָה</b>, שְׁכב <b>אֶת</b>, עם <b>עֲרֵלִים,</b> הבזויים, הרשעים שכבר מתו.
(כ) <b>בְּתוֹךְ חַלְלֵי־חֶרֶב יִפֹּלוּ</b> המצרים, ל<b>חֶרֶב נִתָּנָה</b> מצרים, <b>מָשְׁכוּ אוֹתָהּ וְ</b>את <b>כָל־הֲמוֹנֶיהָ</b> לשאול.
(כא) <b>יְדַבְּרוּ־לוֹ</b>, עליו <b>אֵלֵי</b>, אדירי ה<b>גִבּוֹרִים מִתּוֹךְ</b> ה<b>שְׁאוֹל</b>, אלו שכבר מתו יאמרו על פרעה <b>אֶת</b>, עם <b>עֹזְרָיו: "יָרְדוּ שָׁכְבוּ הָעֲרֵלִים, חַלְלֵי חָרֶב".</b>
(כב) <b>שָׁם</b> – בשאול שוכנים <b>אַשּׁוּר</b>, המעצמה הקודמת שהובסה בידי הבבלים, <b>וְכָל־קְהָלָהּ סְבִיבוֹתָיו קִבְרֹתָיו,</b> ההמון הגדול שנקשר באשור בארץ החיים, שוכן סביבו גם בארץ המתים. <b>כֻּלָּם חֲלָלִים הַנֹּפְלִים בֶּחָרֶב,</b>
(כג) <b>אֲשֶׁר נִתְּנוּ קִבְרֹתֶיהָ</b> של ממלכת אשור <b>בְּיַרְכְּתֵי</b>, בקצה ה<b>בוֹר. וַיְהִי קְהָלָהּ סְבִיבוֹת קְבֻרָתָהּ. כֻּלָּם חֲלָלִים נֹפְלִים בַּחֶרֶב,</b> על <b>אֲשֶׁר־נָתְנוּ חִתִּית</b>, הטילו מורא <b>בְּאֶרֶץ חַיִּים.</b> אלו שנתנו חיתתם על העולם – עתה הם מבוזים וחסרי אונים.
(כד) <b>שָׁם</b> – בשאול <b>עֵילָם</b>, שהייתה בשעתה מדינה רחוקה בפרס, שהכול פחדו מחייליה, <b>וְכָל־הֲמוֹנָהּ סְבִיבוֹת קְבֻרָתָהּ, כֻּלָּם חֲלָלִים הַנֹּפְלִים בַּחֶרֶב אֲשֶׁר־יָרְדוּ עֲרֵלִים</b>, מבוזים, רשעים <b>אֶל־אֶרֶץ תַּחְתִּיּוֹת, אֲשֶׁר נָתְנוּ חִתִּיתָם בְּאֶרֶץ חַיִּים, וַיִּשְׂאוּ כְלִמָּתָם</b>, לקחו עמם את בושתם <b>אֶת</b>, אל <b>יוֹרְדֵי בוֹר.</b> גם הם ירדו מגדולה לחידלון.
(כה) <b>בְּתוֹךְ</b> ה<b>חֲלָלִים</b> שבשאול <b>נָתְנוּ מִשְׁכָּב לָהּ</b> – לעילם, <b>בְּכָל</b>, עם כל <b>הֲמוֹנָהּ סְבִיבוֹתָיו</b> – סביבות המלך, או: בתחום משכבה <b>קִבְרֹתֶהָ, כֻּלָּם עֲרֵלִים חַלְלֵי־חֶרֶב, כִּי־נִתַּן</b>, ניתנה <b>חִתִּיתָם בְּאֶרֶץ חַיִּים, וַיִּשְׂאוּ כְלִמָּתָם אֶת־יוֹרְדֵי בוֹר, בְּתוֹךְ חֲלָלִים נִתָּן</b> עילם.
(כו) <b>שָׁם</b> – בשאול נמצאים גם חללי החרב של הממלכות <b>מֶשֶׁךְ</b> ו<b>תֻבַל וְכָל־הֲמוֹנָהּ סְבִיבוֹתָיו קִבְרוֹתֶיהָ, כֻּלָּם עֲרֵלִים מְחֻלְלֵי, מחוררי חֶרֶב, כִּי־נָתְנוּ חִתִּיתָם בְּאֶרֶץ חַיִּים.</b>
(כז) <b>וְלֹא יִשְׁכְּבוּ</b>, ייקברו <b>אֶת, עם גִּבּוֹרִים נֹפְלִים מֵעֲרֵלִים,</b> שמתו בהילחמם אִתם, <b>אֲשֶׁר יָרְדוּ־שְׁאוֹל בִּכְלֵי־מִלְחַמְתָּם וַיִּתְּנוּ אֶת־חַרְבוֹתָם תַּחַת רָאשֵׁיהֶם.</b> נראה שגיבורי מלחמה נקברו, וחרבותיהם תחת ראשם, לאות כבוד. ואילו אלו ישכבו מדוקרים ומבוזים, ובמקום חרבות תחת ראשיהם – <b>וַתְּהִי עֲוֹנֹתָם עַל־עַצְמוֹתָם, כִּי־חִתִּית</b>, מוראם של <b>גִּבּוֹרִים</b> היו משך ותובל <b>בְּאֶרֶץ חַיִּים.</b> הנביא קובע את יחסו לחללי חרב אלה על פי מעשיהם בחייהם – הם היו קלגסים שהטילו אימה, לחמו והרסו ממלכות אחרות, ועם מותם פסקו התנכלויותיהם, והוטב לעולם בלעדיהם, והם עצמם ראויים למשכבם המבוזה.
(כח) <b>וְאַתָּה,</b> פרעה, <b>בְּתוֹךְ עֲרֵלִים</b>, בין הרשעים <b>תִּשָּׁבַר וְתִשְׁכַּב, אֶת</b>, עם <b>חַלְלֵי־חָרֶב.</b> לא תיקבר בכבוד אלא תוטל כהרוג בשדה. חַלְלֵי־חָרֶב.
(כט) <b>שָׁמָּה</b> – בין הערלים בשאול שוכנת גם <b>אֱדוֹם, מְלָכֶיהָ וְכָל־נְשִׂיאֶיהָ</b>, נכבדיה, <b>אֲשֶׁר־נִתְּנוּ בִגְבוּרָתָם</b>, עם כל גבורתם <b>אֶת</b>, יחד עם <b>חַלְלֵי־חָרֶב. הֵמָּה אֶת־עֲרֵלִים יִשְׁכָּבוּ, וְאֶת־יֹרְדֵי בוֹר.</b>
(ל) <b>שָׁמָּה</b> שוכבים <b>נְסִיכֵי צָפוֹן</b> הפיניקים <b>כֻּלָּם וְכָל־צִדֹנִי אֲשֶׁר־יָרְדוּ אֶת־חֲלָלִים, בְּחִתִּיתָם</b>, במוראם שהטילו <b>מִגְבוּרָתָם</b>, שלא עמדה להם – <b>בּוֹשִׁים, וַיִּשְׁכְּבוּ עֲרֵלִים אֶת־חַלְלֵי־חֶרֶב, וַיִּשְׂאוּ כְלִמָּתָם אֶת־יוֹרְדֵי בוֹר.</b> בזמן נבואת יחזקאל טרם נכבשו הצידונים. הוא מדבר על שעתיד לקרות להם.
(לא) <b>אוֹתָם יִרְאֶה פַרְעֹה</b> מוטלים בשאול בביזיונם, <b>וְנִחַם</b>, ימצא נחמה בכך <b>עַל־כֹּל־הֲמוֹנֹה, חַלְלֵי חֶרֶב, פַּרְעֹה וְכָל־חֵילוֹ. נְאֻם ה' אֱלוֹהִים.</b>
(לב) <b>כִּי־נָתַתִּי אֶת־חִתִּיתִי,</b> במקום הפחד מפרעה וחילו, אטיל אני את מוראי <b>בְּאֶרֶץ חַיִּים, וְהֻשְׁכַּב בְּתוֹךְ עֲרֵלִים אֶת־חַלְלֵי־חֶרֶב, פַּרְעֹה וְכָל־הֲמוֹנֹה. נְאֻם ה' אֱלוֹהִים.</b> כאן מסיים יחזקאל את נבואותיו על מצרים. פרעה וחילו הגדול מצטרפים אל המתים ללא כבוד. יחזקאל רואה אותם ואינו רואה את גבורתם, את מסירותם ואת אומץ הלב שלהם. הוא רואה שאותם אנשים שהפילו אימה בעודם בחיים, במותם יתעלמו מהם. בחצר פרעה היו אנשים שראו בעצמם חכמים ונושאי דגל התרבות. במותם הם ישכבו עם כל החיילים ההרוגים האחרים. תפארתה של מצרים תהפוך חסרת ערך, ויישאר רק הביזיון הגדול – של סופו של פרעה.
<h2>פרק לג</h2>
(א) <b>וַיְהִי דְבַר־ה' אֵלַי לֵאמֹר:</b>
(ב) <b>בֶּן־אָדָם</b>, לאחר הדברים לגויים, עכשיו <b>דַּבֵּר אֶל־בְּנֵי־עַמְּךָ</b>, <b>וְאָמַרְתָּ אֲלֵיהֶם: אֶרֶץ, כִּי־אָבִיא עָלֶיהָ חָרֶב,</b> מלחמה, <b>וְלָקְחוּ עַם־הָאָרֶץ אִישׁ אֶחָד מִקְצֵיהֶם</b>, מקצות העם, אולי: מהאנשים הבולטים שבהם, מהקצינים, <b>וְנָתְנוּ אֹתוֹ לָהֶם לְצֹפֶה</b>, להשקיף מעל חומת העיר ולהתריע על סכנה קרבה.
(ג) <b>וְרָאָה אֶת־הַחֶרֶב בָּאָה</b>, מגיעה <b>עַל־הָאָרֶץ, וְתָקַע בַּשּׁוֹפָר</b> תרועת אזעקה <b>וְהִזְהִיר אֶת־הָעָם,</b>
(ד) <b>וְשָׁמַע הַשֹּׁמֵעַ אֶת־קוֹל הַשּׁוֹפָר וְלֹא נִזְהָר</b> להימלט מהאויב, <b>וַתָּבוֹא</b> ה<b>חֶרֶב וַתִּקָּחֵהוּ,</b> המיתה אותו – <b>דָּמוֹ בְּרֹאשׁוֹ יִהְיֶה</b>, הוא עצמו אשם בהריגתו.
(ה) <b>אֵת קוֹל הַשּׁוֹפָר שָׁמַע וְלֹא נִזְהָר</b> – <b>דָּמוֹ בּוֹ יִהְיֶה, וְהוּא</b>, הרי אם היה <b>נִזְהָר</b> – <b>נַפְשׁוֹ מִלֵּט.</b>
(ו) <b>וְהַצֹּפֶה כִּי־יִרְאֶה אֶת־הַחֶרֶב בָּאָה וְלֹא־תָקַע בַּשּׁוֹפָר,</b> מרשלנות או משיקולים פוליטיים ואחרים, <b>ו</b>בשל כך <b>הָעָם לֹא־נִזְהָר, וַתָּבוֹא</b> ה<b>חֶרֶב, וַתִּקַּח מֵהֶם נָפֶשׁ</b> – <b>הוּא</b>, ההרוג, <b>בַּעֲוֹנוֹ</b>, בגלל חטאיו <b>נִלְקָח, וְ</b>עם זאת <b>דָמוֹ מִיַּד־הַצֹּפֶה אֶדְרֹשׁ.</b> הסיבות למותו של אדם במלחמה עניינן בחשבון שבינו ובין ה', ועם זאת אין הצופה נפטר מאחריות, שכן מעל בשליחותו.
(ז) <b>וְאַתָּה, בֶן־אָדָם, צֹפֶה נְתַתִּיךָ לְבֵית יִשְׂרָאֵל,</b> זהו תפקידך כנביא, <b>וְשָׁמַעְתָּ מִפִּי דָּבָר</b>, אזהרה <b>וְהִזְהַרְתָּ אֹתָם מִמֶּנִּי,</b> עליך להודיע לעם שה' עתיד לעשות כך וכך,
(ח) <b>בְּאָמְרִי לָרָשָׁע: רָשָׁע מוֹת תָּמוּת</b> בחטאיך, <b>וְלֹא דִבַּרְתָּ לְהַזְהִיר רָשָׁע מִדַּרְכּוֹ</b> המסוכנת – <b>הוּא</b> ה<b>רָשָׁע בַּעֲוֹנוֹ יָמוּת, וְ</b>אולם <b>דָמוֹ מִיָּדְךָ אֲבַקֵּשׁ</b>, בתוקף תפקידך כצופה לבית ישראל, היית צריך להזהירו.
(ט) <b>וְאַתָּה כִּי</b>, אם <b>הִזְהַרְתָּ רָשָׁע מִדַּרְכּוֹ לָשׁוּב מִמֶּנָּה</b> ומילאת את תפקידך, <b>וְלֹא־שָׁב מִדַּרְכּוֹ</b> – <b>הוּא בַּעֲוֹנוֹ יָמוּת וְאַתָּה נַפְשְׁךָ הִצַּלְתָּ.</b> הנביא הוא האיש העומד על החומה ומקבל את הידיעות, והוא זה שצריך למסור אותן. אין הוא יכול להכריח אנשים לשנות ממנהגם אבל הוא צריך להזהיר אותם.
(י) <b>וְאַתָּה, בֶן־אָדָם, אֱמֹר אֶל־בֵּית יִשְׂרָאֵל: כֵּן</b>, כך <b>אֲמַרְתֶּם, לֵאמֹר</b>, במלים האלו: <b>"כִּי־פְשָׁעֵינוּ וְחַטֹּאתֵינוּ</b>, עוונות העם בעבר ובהווה מוטלות <b>עָלֵינוּ, וּבָם אֲנַחְנוּ נְמַקִּים</b>, נרקבים וכלים, <b>וְאֵיךְ נִחְיֶה,</b> איזה עתיד יש לנו כשאנחנו גוררים על שכמנו גם את חטאי אבותינו וחטאינו?"
(יא) <b>אֱמֹר אֲלֵיהֶם: חַי־אָנִי, נְאֻם ה' אֱלוֹהִים, אִם־אֶחְפֹּץ</b>, איני רוצה <b>בְּמוֹת הָרָשָׁע, כִּי אִם</b>, אלא <b>בְּשׁוּב רָשָׁע מִדַּרְכּוֹ, וְחָיָה. שׁוּבוּ שׁוּבוּ מִדַּרְכֵיכֶם הָרָעִים וְלָמָּה תָמוּתוּ, בֵּית יִשְׂרָאֵל.</b> דרך החטא אינה גזרת הגורל, וכל אדם יכול לשנות את דרכו. האחריות מוטלת על האדם בכל זמן לסור מרע ולבחור בטוב.
(יב) <b>וְאַתָּה בֶן־אָדָם, אֱמֹר אֶל־בְּנֵי־עַמְּךָ: צִדְקַת הַצַּדִּיק לֹא תַצִּילֶנּוּ בְּיוֹם פִּשְׁעוֹ,</b> אם הצדיק יהפוך לפושע, צדקתו בכל השנים לא תציל אותו, והוא ייענש. <b>ו</b>לעומת זאת <b>רִשְׁעַת הָרָשָׁע לֹא־יִכָּשֶׁל בָּהּ בְּיוֹם שׁוּבוֹ מֵרִשְׁעוֹ,</b> כשהרשע ישוב מדרכו הרעה, היותו רשע בעבר לא תיזקף לחובתו, ופשעיו יימחלו. ושוב – <b>וְצַדִּיק לֹא יוּכַל לִחְיוֹת בָּהּ</b>, בזכות צדקתו <b>בְּיוֹם חֲטֹאתוֹ.</b>
(יג) האדם נידון על פי נוהגו בהווה, שכן <b>בְּאָמְרִי לַצַּדִּיק חָיֹה יִחְיֶה, וְהוּא־בָטַח עַל־צִדְקָתוֹ וְעָשָׂה עָוֶל</b> – <b>כָּל־צִדְקֹתָו</b> שבעבר <b>לֹא תִזָּכַרְנָה, וּבְעַוְלוֹ אֲשֶׁר־עָשָׂה בּוֹ יָמוּת.</b>
(יד) <b>וּ</b>מנגד, <b>בְאָמְרִי לָרָשָׁע מוֹת תָּמוּת, וְשָׁב מֵחַטָּאתוֹ וְעָשָׂה מִשְׁפָּט וּצְדָקָה,</b>
(טו) <b>חֲבֹל</b>, את המשכון שלקח שלא כדין, כגון שמישכן בגדו של עני, <b>יָשִׁיב</b>, השיב ה<b>רָשָׁע</b> לבעליו, ואת ה<b>גְּזֵלָה יְשַׁלֵּם,</b> ובכלל, <b>בְּחֻקּוֹת הַחַיִּים הָלַךְ, לְבִלְתִּי עֲשׂוֹת עָוֶל</b> – <b>חָיוֹ יִחְיֶה, לֹא יָמוּת.</b>
(טז) <b>כָּל־חַטֹּאתָו אֲשֶׁר חָטָא</b> בעבר <b>לֹא תִזָּכַרְנָה לוֹ</b> כעת, <b>מִשְׁפָּט וּצְדָקָה עָשָׂה</b> ולכן <b>חָיוֹ יִחְיֶה.</b>
(יז) <b>וְ</b>אם <b>אָמְרוּ בְּנֵי עַמְּךָ: "לֹא יִתָּכֵן דֶּרֶךְ ה',</b> הנהגת ה' בעניין זה אינה מתקבלת על הדעת; איך ייתכן שאדם שעד כה היה ידוע כל ימיו במעשיו הטובים יואשם עכשיו כשהולך בדרך החטא?!" עונה ה': <b>וְהֵמָּה, דַּרְכָּם</b> של השואלים <b>לֹא־יִתָּכֵן.</b>
(יח) <b>בְּשׁוּב־צַדִּיק מִצִּדְקָתוֹ, וְעָשָׂה עָוֶל</b> – <b>וּמֵת בָּהֶם</b>, בשל עוונותיו,
(יט) <b>וּבְשׁוּב רָשָׁע מֵרִשְׁעָתוֹ, וְעָשָׂה מִשְׁפָּט וּצְדָקָה עֲלֵיהֶם</b> – <b>הוּא יִחְיֶה.</b> אין לאדם נחלה קבועה בטוב או ברע. אדם טוב עלול להפוך דרכו ומעשיו, ובכך משנה גם את גורלו.
(כ) <b>ו</b>לכן גם אם <b>אֲמַרְתֶּם: לֹא יִתָּכֵן דֶּרֶךְ ה',</b> בכל זאת, <b>אִישׁ כִּדְרָכָיו אֶשְׁפּוֹט אֶתְכֶם, בֵּית יִשְׂרָאֵל.</b>
(כא) <b>וַיְהִי בִּשְׁתֵּי עֶשְׂרֵה שָׁנָה, בָּעֲשִׂרִי</b> בחודש טבת <b>בַּחֲמִשָּׁה לַחֹדֶשׁ, לְגָלוּתֵנוּ</b>, גלות יהויכין, <b>בָּא־אֵלַי הַפָּלִיט</b>, הנמלט <b>מִירוּשָׁלִַם לֵאמֹר: "הֻכְּתָה הָעִיר".</b> מאז שירושלים הוכתה, בחודש החמישי – אב, עברו לפחות חמישה חודשים עד שהודיע עליו הפליט לגולי בבל. הדרך מירושלים לבבל היא אלפי קילומטרים, וההליכה הממושכת אולי הייתה קשה יותר עקב המצב המלחמתי. ברור שמלך בבל ידע על החדשות לפני הגולים, אבל הוא לא דאג לפרסמן, או שהן הגיעו אל הגולים כשמועות בלתי מבוססות. הפליט לעומת זאת היה עד ראייה להתרחשויות, והידיעה שבפיו היא ממקור ראשון.
(כב) <b>וְיַד־ה'</b>, רוח נבואה <b>הָיְתָה אֵלַי בָּעֶרֶב, לִפְנֵי בּוֹא הַפָּלִיט, וַיִּפְתַּח אֶת־פִּי,</b> ו<b>עַד־בּוֹא אֵלַי</b> הפליט <b>בַּבֹּקֶר וַיִּפָּתַח פִּי וְלֹא נֶאֱלַמְתִּי עוֹד.</b> עד כה היה נכפה על יחזקאל שלא לדבר מלבד דברי נבואה מסוימים. בנבואה קודמת נאמר לו שביום שיוודע לו שנבואתו על חורבן ירושלים התקיימה ה' יפתח את פיו והוא יוכל לדבר ללא הגבלה. למעשה עוד בלילה שלפני הגעת הפליט נפתח הסגר על פי יחזקאל, ובהגיע הפליט כבר ידע הנביא שדבריו מאמתים את נבואותיו בעניין חורבן ירושלים.
(כג) <b>וַיְהִי דְבַר־ה' אֵלַי לֵאמֹר:</b>
(כד) <b>בֶּן־אָדָם, יֹשְׁבֵי הֶחֳרָבוֹת הָאֵלֶּה</b>, אנשי יהודה שנשארו חיים <b>עַל־אַדְמַת יִשְׂרָאֵל אֹמְרִים לֵאמֹר: אֶחָד הָיָה אַבְרָהָם וַיִּירַשׁ אֶת־הָאָרֶץ,</b> ה' הנחיל לו את כל ארץ ישראל <b>וַאֲנַחְנוּ</b>, שהיינו ועודנו תושבי יהודה <b>רַבִּים</b> – בוודאי <b>לָנוּ נִתְּנָה הָאָרֶץ לְמוֹרָשָׁה.</b> העובדה שאנו נשארנו בחיים מלמדת שה' בעזרנו, ואנחנו אפוא בעלי זכויות בנכסי הנספים במלחמה.
(כה) <b>לָכֵן אֱמֹר אֲלֵהֶם, כֹּה־אָמַר ה' אֱלוֹהִים: עַל־הַדָּם תֹּאכֵלוּ</b>. כחלק ממנהגי האלילות שלכם אתם אוכלים את בשר הבהמה בדמה. זה היה טקס שבו היו עומדים בשלולית דם ומזמינים את רוחות המתים, השדים וכיוצא בהם לבוא ולהשתתף בפולחן. <b>וְעֵינֵכֶם תִּשְׂאוּ אֶל גִּלּוּלֵיכֶם</b>, אתם חומדים את עבודתכם הזרה, <b>וְדָם</b> נקיים <b>תִּשְׁפֹּכוּ, וְ</b>כי עם כל זאת את <b>הָאָרֶץ תִּירָשׁוּ?!</b> האם נראה לכם שאתם זכאים לרשת את הארץ עם כל העוונות הללו?!
(כו) <b>עֲמַדְתֶּם עַל־חַרְבְּכֶם</b>, ביססתם את חייכם על אלימות, <b>עֲשִׂיתֶן תּוֹעֵבָה, וְאִישׁ אֶת־אֵשֶׁת רֵעֵהוּ טִמֵּאתֶם,</b> אתם רוצחים ומופקרים בענייני מין <b>וְ</b>את <b>הָאָרֶץ תִּירָשׁוּ?!</b>
(כז) כז <b>כֹּה־תֹאמַר אֲלֵהֶם כֹּה־אָמַר ה' אֱלוֹהִים</b> בשבועה: <b>חַי־אָנִי אִם־לֹא</b>, ודאי אלו <b>אֲשֶׁר</b> נשארו <b>בֶּחֳרָבוֹת</b> – <b>בַּחֶרֶב יִפֹּלוּ, וַאֲשֶׁר עַל־פְּנֵי הַשָּׂדֶה</b> – <b>לַחַיָּה נְתַתִּיו לְאָכְלוֹ, וַאֲשֶׁר בַּמְּצָדוֹת</b>, מגדלים שבהרים <b>וּבַמְּעָרוֹת</b> – <b>בַּדֶּבֶר יָמוּתוּ.</b> בניגוד לתפיסתם, אלו ששרדו אינם טובים מאחיהם שנהרגו. גורלם של הטוענים על הארץ יהיה כגורל אחיהם.
(כח) <b>וְנָתַתִּי אֶת־הָאָרֶץ</b> ל<b>שְׁמָמָה וּמְשַׁמָּה,</b> חרֵבה ועזובה, <b>וְנִשְׁבַּת גְּאוֹן עֻזָּהּ,</b> תתבטל עצמתה ותפארתה, <b>וְשָׁמְמוּ הָרֵי יִשְׂרָאֵל מֵאֵין עוֹבֵר.</b>
(כט) <b>וְיָדְעוּ כִּי־אֲנִי ה', בְּתִתִּי אֶת־הָאָרֶץ שְׁמָמָה וּמְשַׁמָּה, עַל</b>, בגלל <b>כָּל־תּוֹעֲבֹתָם אֲשֶׁר עָשׂוּ.</b>
(ל) כאן מובא סיכום המתמקד בנביא ובמקומו. <b>וְאַתָּה, בֶן־אָדָם, בְּנֵי עַמְּךָ הַנִּדְבָּרִים בְּךָ</b>, המדברים עליך בשכונת היהודים <b>אֵצֶל הַקִּירוֹת וּבְפִתְחֵי הַבָּתִּים, וְדִבֶּר־חַד</b>, אחד <b>אֶת־אַחַד, אִישׁ אֶת־אָחִיו, לֵאמֹר: בֹּאוּ־נָא וְשִׁמְעוּ מָה הַדָּבָר הַיּוֹצֵא מֵאֵת ה'.</b> בפינות הרחוב עוברת שמועה מפה לאוזן שהנביא עומד למסור את דבר ה'.
(לא) <b>וְיָבוֹאוּ אֵלֶיךָ כִּמְבוֹא־עָם</b>, כמו שבאים להתכנסות ציבורית, <b>וְיֵשְׁבוּ לְפָנֶיךָ עַמִּי וְשָׁמְעוּ אֶת־דְּבָרֶיךָ, וְ</b>אף על פי כן <b>אוֹתָם לֹא יַעֲשׂוּ,</b> הם לא יישמעו להם, <b>כִּי־עֲגָבִים</b>, חשק ושחוק <b>בְּפִיהֶם הֵמָּה עֹשִׂים</b> ו<b>אַחֲרֵי בִצְעָם לִבָּם הֹלֵךְ.</b> מה שמעניין אותם הוא העיסוק בענייני מין או כסף, ולאו דווקא באופן חוקי. האסיפה אצל הנביא נובעת אפוא מתוך רצון בבידור או כעניין רכילותי –
(לב) <b>וְהִנְּךָ לָהֶם כְּשִׁיר עֲגָבִים, יְפֵה קוֹל וּמֵטִב נַגֵּן,</b> דבריך עשויים להיות לנאספים לעונג באופן הצטלצלותם וביפי הביטוי ותו לא, <b>וְשָׁמְעוּ אֶת־דְּבָרֶיךָ, וְ</b>אולם <b>עֹשִׂים אֵינָם אוֹתָם.</b> הבאים אינם רואים את עצמם מחויבים לקיום תוכנם של דבריך. הם נוהגים כמו שבאים להופעה.
(לג) אבל – <b>וּבְבֹאָהּ</b>, שמועת החורבן, ו<b>הִנֵּה</b> היא <b>בָאָה,</b> אז – <b>וְיָדְעוּ כִּי נָבִיא הָיָה בְתוֹכָם.</b> אנשים ישנו את התייחסותם אליך באופן מהותי. כל זמן שהנביא דיבר על חורבן ירושלים, על שעתיד לקרות למלך יהודה ועל חורבנות אחרים, הם ראו את אמירותיו כבלתי מחייבות, וכריטואל קבוע שאנשים שואלים והנביא מדבר שחורות. אחרי בוא הפליט, תהיה הכרה בתוקפה של נבואת יחזקאל.
<h2>פרק לד</h2>
(א) <b>וַיְהִי דְבַר־ה' אֵלַי לֵאמֹר:</b>
(ב) <b>בֶּן־אָדָם, הִנָּבֵא עַל־רוֹעֵי יִשְׂרָאֵל,</b> המנהיגים, <b>הִנָּבֵא וְאָמַרְתָּ אֲלֵיהֶם, לָרֹעִים: כֹּה־אָמַר ה' אֱלוֹהִים: הוֹי רֹעֵי יִשְׂרָאֵל, אֲשֶׁר הָיוּ רֹעִים אוֹתָם,</b> את עצמם, <b>הֲלוֹא</b> את <b>הַצֹּאן יִרְעוּ הָרֹעִים!</b> על הרועים לפקח ולפרנס את הצאן, לא את עצמם. הָרֹעִים!  אפשרות נוספת: שמעו, רועי ישראל, האם ייתכן שהצאן ירעה את הרועים?!
(ג) אתם, הרועים, <b>אֶת־הַחֵלֶב</b>, המובחר <b>תֹּאכֵלוּ, וְאֶת־הַצֶּמֶר</b> של הכבשים <b>תִּלְבָּשׁוּ. הַבְּרִיאָה</b> שבהן <b>תִּזְבָּחוּ,</b> תעשו אותה למאכל. אתם מנצלים את הצאן להנאותיכם, ואילו את <b>הַצֹּאן לֹא תִרְעוּ.</b> אינכם ממלאים את חובותיכם בניהול העם ובדאגה לו.
(ד) <b>אֶת־הַנַּחְלוֹת</b>, הצאן החלשות <b>לֹא חִזַּקְתֶּם, וְאֶת־הַחוֹלָה לֹא־רִפֵּאתֶם, וְלַנִּשְׁבֶּרֶת</b>, שנשברה לה עצם <b>לֹא חֲבַשְׁתֶּם, וְאֶת־הַנִּדַּחַת</b>, המורחקת מן הצאן <b>לֹא הֲשֵׁבֹתֶם, וְאֶת־הָאֹבֶדֶת</b> שאין מקומה ידוע <b>לֹא בִקַּשְׁתֶּם,</b> חיפשתם. לא נהגתם עם הצאן ברחמים – <b>וּבְחָזְקָה רְדִיתֶם אֹתָם, וּבְפָרֶךְ.</b> ניצלתם את העם בעבודה קשה.
(ה) <b>וַתְּפוּצֶינָה</b>, הצאן התפזרו <b>מִבְּלִי רֹעֶה</b> דואג ומשגיח. ומכיוון שיצאו מהעדר, הן מועדות לפורענות – <b>וַתִּהְיֶינָה לְאָכְלָה לְכָל־חַיַּת הַשָּׂדֶה, וַתְּפוּצֶינָה</b> עוד ועוד –
(ו) <b>יִשְׁגּוּ</b>, יתעו <b>צֹאנִי בְּכָל־הֶהָרִים וְעַל כָּל־גִּבְעָה רָמָה, וְעַל כָּל־פְּנֵי הָאָרֶץ נָפֹצוּ צֹאנִי, וְאֵין דּוֹרֵשׁ וְאֵין מְבַקֵּשׁ.</b> המנהיגים עוסקים בעצמם, ואינם מתעניינים בשאלות היכן הצאן והשלום לו. ייתכן שהתעייה בהרים מרמזת על עבודה זרה, שכן עבדו לה בדרך כלל בהרים.
(ז) <b>לָכֵן, רֹעִים, שִׁמְעוּ אֶת־דְּבַר ה':</b>
(ח) <b>חַי־אָנִי</b>, בשבועה, <b>נְאֻם ה' אֱלוֹהִים, אִם־לֹא יַעַן הֱיוֹת־צֹאנִי לָבַז,</b> לביזה <b>וַתִּהְיֶינָה צֹאנִי לְאָכְלָה לְכָל־חַיַּת הַשָּׂדֶה מֵאֵין רֹעֶה, וְלֹא־דָרְשׁוּ רֹעַי אֶת־צֹאנִי, וַיִּרְעוּ הָרֹעִים אוֹתָם</b> – את עצמם, <b>וְאֶת־צֹאנִי לֹא רָעוּ.</b> אנשי השלטון לא דאגו לאיש זולת עצמם.
(ט) <b>לָכֵן, הָרֹעִים, שִׁמְעוּ דְּבַר־ה':</b>
(י) <b>כֹּה־אָמַר ה' אֱלוֹהִים: הִנְנִי</b> פונה <b>אֶל־הָרֹעִים, וְדָרַשְׁתִּי אֶת־צֹאנִי מִיָּדָם.</b> הצאן שהם רועים אותו הוא שלי, ואני אדרוש מהם לדעת מה קרה לו. <b>וְהִשְׁבַּתִּים מֵרְעוֹת צֹאן, וְלֹא־יִרְעוּ עוֹד הָרֹעִים אוֹתָם</b>. אפטר אותם מתפקידם. <b>וְהִצַּלְתִּי צֹאנִי מִפִּיהֶם, וְלֹא־תִהְיֶיןָ לָהֶם לְאָכְלָה.</b>
(יא) <b>כִּי כֹּה אָמַר ה' אֱלוֹהִים: הִנְנִי־אָנִי וְדָרַשְׁתִּי</b>, אני עצמי אחפש <b>אֶת־צֹאנִי וּבִקַּרְתִּים</b>, אבדוק את מצבם,
(יב) <b>כְּבַקָּרַת רֹעֶה עֶדְרוֹ בְּיוֹם־הֱיוֹתוֹ בְתוֹךְ־צֹאנוֹ נִפְרָשׁוֹת,</b> בהמות שהובדלו והורחקו, <b>כֵּן אֲבַקֵּר אֶת־צֹאנִי וְהִצַּלְתִּי אֶתְהֶם</b>, אותן <b>מִכָּל־הַמְּקוֹמֹת אֲשֶׁר נָפֹצוּ שָׁם בְּיוֹם עָנָן וַעֲרָפֶל.</b> ביום מעונן הצאן תועות ונפוצות למקומות רחוקים. כך הוגלו ישראל בין העמים בימים קודרים כיוון שמנהיגיהם עשו לביתם-הם והזניחו את קהלם.
(יג) <b>וְהוֹצֵאתִים מִן־הָעַמִּים וְקִבַּצְתִּים מִן־הָאֲרָצוֹת וַהֲבִיאוֹתִים אֶל־אַדְמָתָם וּרְעִיתִים אֶל־הָרֵי יִשְׂרָאֵל, בָּאֲפִיקִים</b>, בנחלים <b>וּבְכֹל מוֹשְׁבֵי הָאָרֶץ.</b>
(יד) <b>בְּמִרְעֶה־טּוֹב אֶרְעֶה אֹתָם, וּבְהָרֵי מְרוֹם־יִשְׂרָאֵל יִהְיֶה נְוֵהֶם</b>, מקום רעיית הצאן ומנוחתו. <b>שָׁם תִּרְבַּצְנָה בְּנָוֶה טּוֹב, וּמִרְעֶה שָׁמֵן תִּרְעֶינָה אֶל־הָרֵי יִשְׂרָאֵל.</b> כשאשיב את עמי ישראל אל ארצו הוא יגיע למקום הנכון, שם יתפרנס ושם ימצא מנוחה.
(טו) לא אתם, מנהיגי ישראל, תנהיגו את עמי – <b>אֲנִי אֶרְעֶה צֹאנִי, וַאֲנִי אַרְבִּיצֵם,</b> אכין להם מקום מרבץ, <b>נְאֻם ה' אֱלוֹהִים.</b>
(טז) <b>אֶת־הָאֹבֶדֶת אֲבַקֵּשׁ, וְאֶת־הַנִּדַּחַת אָשִׁיב, וְלַנִּשְׁבֶּרֶת אֶחֱבשׁ, וְאֶת־הַחוֹלָה אֲחַזֵּק, וְאֶת־הַשְּׁמֵנָה וְאֶת־הַחֲזָקָה</b> הפוגעות בצאן <b>אַשְׁמִיד.</b> לא אתן לחזקים להשתלט ולפגוע. <b>אֶרְעֶנָּה</b>, ארעה אותן <b>בְמִשְׁפָּט.</b> אני אדאג לכל הצאן.
(יז) כאן ה' פונה אל כבשות העדר עצמן: <b>וְאַתֵּנָה,</b> אליכן, <b>צֹאנִי, כֹּה אָמַר ה' אֱלוֹהִים: הִנְנִי שֹׁפֵט בֵּין־שֶׂה לָשֶׂה</b>, ובין השה <b>לָאֵילִים</b>, בוגרי הכבשים <b>וְלָעַתּוּדִים</b>, תיישים, זכרי העזים.
(יח) <b>הַמְעַט מִכֶּם</b>, כלום אין די לכם, הגדולים החזקים, <b>הַמִּרְעֶה הַטּוֹב</b> אשר <b>תִּרְעוּ?!</b> בשל כוחכם וזריזותכם אתם זוכים בכרי המרעה הדשנים ואינכם מסתפקים בכך – <b>וְיֶתֶר מִרְעֵיכֶם</b>, את שאר כרי המרעה <b>תִּרְמְסוּ בְּרַגְלֵיכֶם,</b> ואינכם דואגים להשאירם לאחרים, לחלשים מכם. וכן <b>מִשְׁקַע־מַיִם</b>, מים צלולים, שהרפש שקע בהם, <b>תִּשְׁתּוּ, וְאֵת</b> המים <b>הַנּוֹתָרִים בְּרַגְלֵיכֶם תִּרְפֹּשׂוּן,</b> תעלו בוץ וטיט,
(יט) <b>ו</b>שאר <b>צֹאנִי</b> את <b>מִרְמַס רַגְלֵיכֶם תִּרְעֶינָה, ו</b>את <b>מִרְפַּשׂ רַגְלֵיכֶם תִּשְׁתֶּינָה.</b> אתם, החזקים בעם, דורסים מבלי משים את מקורות הלחם והמים של האחרים, ומותירים להם את השאריות שלכם.
(כ) <b>לָכֵן כֹּה אָמַר ה' אֱלוֹהִים אֲלֵיהֶם: הִנְנִי־אָנִי וְשָׁפַטְתִּי בֵּין־שֶׂה בִרְיָה</b>, בריאה, <b>וּבֵין שֶׂה רָזָה,</b>
(כא) <b>יַעַן בְּצַד וּבְכָתֵף תֶּהְדֹּפוּ,</b> אתן, הכבשים הגדולות והחזקות, דוחפות את החלשות. <b>וּבְקַרְנֵיכֶם תְּנַגְּחוּ כָּל־הַנַּחְלוֹת</b>, החלשות, <b>עַד אֲשֶׁר הֲפִיצוֹתֶם אוֹתָנָה</b> אותן, את אלה שלא החזיקו מעמד, <b>אֶל־הַחוּצָה.</b> דחפתן אותן בכוח אל מחוץ לעדר.
(כב) <b>וְהוֹשַׁעְתִּי לְצֹאנִי, וְלֹא־תִהְיֶינָה עוֹד לָבַז, וְשָׁפַטְתִּי בֵּין שֶׂה לָשֶׂה.</b>
(כג) לאחר שאפטר את הרועים ואשיב בעצמי את הצאן למצב בריא ומסודר – <b>וַהֲקִמֹתִי עֲלֵיהֶם רֹעֶה אֶחָד וְרָעָה אֶתְהֶן, אֵת עַבְדִּי דָוִיד</b>, שהיה רועה צאן בתחילתו, <b>הוּא יִרְעֶה אֹתָם</b> ולא את עצמו, <b>וְהוּא</b> לבדו <b>יִהְיֶה לָהֶן לְרֹעֶה,</b> לפרנס את צאנו ולפקח על שלומן.
(כד) <b>וַאֲנִי, ה', אֶהְיֶה לָהֶם לֵאלֹהִים, וְעַבְדִּי דָוִד</b> יהיה <b>נָשִׂיא בְתוֹכָם. אֲנִי ה' דִּבַּרְתִּי.</b>
(כה) <b>וְכָרַתִּי לָהֶם בְּרִית שָׁלוֹם,</b> אדאג לכך שעמי יחיה בשלום עם שכניו, <b>וְהִשְׁבַּתִּי חַיָּה־רָעָה מִן־הָאָרֶץ, וְיָשְׁבוּ</b> צאני <b>בַמִּדְבָּר</b>, מקום מרעה, <b>לָבֶטַח וְיָשְׁנוּ בַּיְּעָרִים.</b> מאחר שהחיות הרעות ייכחדו, ישכון העם במקומות שאינם מוגנים ללא חשש.
(כו) <b>וְנָתַתִּי אוֹתָם, ו</b>את <b>סְבִיבוֹת גִּבְעָתִי</b>, הוא הר הבית, ל<b>בְרָכָה, וְהוֹרַדְתִּי הַגֶּשֶׁם בְּעִתּוֹ, גִּשְׁמֵי בְרָכָה יִהְיוּ.</b>
(כז) <b>וְנָתַן עֵץ הַשָּׂדֶה אֶת־פִּרְיוֹ, וְהָאָרֶץ תִּתֵּן יְבוּלָהּ. וְהָיוּ</b> ישראל <b>עַל־אַדְמָתָם לָבֶטַח, וְיָדְעוּ כִּי־אֲנִי ה', בְּשִׁבְרִי אֶת־מֹטוֹת עֻלָּם</b>. קורות העול המשעבד אותם יישברו, <b>וְהִצַּלְתִּים מִיַּד הָעֹבְדִים בָּהֶם,</b> משעבדיהם המנצלים אותם.
(כח) <b>וְלֹא־יִהְיוּ עוֹד בַּז</b>, טרף <b>לַגּוֹיִם, וְחַיַּת הָאָרֶץ לֹא תֹאכְלֵם, וְיָשְׁבוּ לָבֶטַח וְאֵין מַחֲרִיד.</b>
(כט) <b>וַהֲקִמֹתִי לָהֶם מַטָּע,</b> הם יינטעו בארץ, וישגשגו עד שיהיו <b>לְשֵׁם</b> דבר. <b>וְלֹא־יִהְיוּ עוֹד אֲסֻפֵי</b>, מתי <b>רָעָב בָּאָרֶץ, וְלֹא־יִשְׂאוּ עוֹד כְּלִמַּת הַגּוֹיִם.</b> בני ישראל יהיו שבעים ומוגנים, וכבר לא יאלצו לגלות, לשבת בארצות הגויים, ולהתבייש בפניהם.
(ל) <b>וְיָדְעוּ</b> הגויים <b>כִּי־אֲנִי ה' אֱלֹהֵיהֶם אִתָּם</b>, עם בני ישראל, <b>וְהֵמָּה עַמִּי, בֵּית יִשְׂרָאֵל, נְאֻם ה' אֱלוֹהִים.</b>
(לא) <b>וְאַתֵּן</b>, אתם ישראל, <b>צֹאנִי, צֹאן מַרְעִיתִי, אָדָם אַתֶּם,</b> אמנם אתם המונהגים שלי, אך אינכם צאן של בהמות הנשלטות לצרכים כלכליים, אתם צאן של בני אדם, ו<b>אֲנִי אֱלֹהֵיכֶם, נְאֻם ה' אֱלוֹהִים.</b>
<h2>פרק לה</h2>
(א) <b>וַיְהִי דְבַר־ה' אֵלַי לֵאמֹר:</b>
(ב) <b>בֶּן־אָדָם, שִׂים</b> מגמת <b>פָּנֶיךָ עַל</b>, אל <b>הַר שֵׂעִיר</b>, רכס הרים בארץ אדום. הר שעיר משמש ככינוי לאדום בכלל, שהיא ארץ הררית. <b>וְהִנָּבֵא עָלָיו,</b>
(ג) <b>וְאָמַרְתָּ לּוֹ: כֹּה אָמַר ה' אֱלוֹהִים: הִנְנִי</b> פונה <b>אֵלֶיךָ, הַר־שֵׂעִיר, וְנָטִיתִי</b>, ארים <b>יָדִי עָלֶיךָ</b> כדי להכותך, <b>וּנְתַתִּיךָ שְׁמָמָה וּמְשַׁמָּה.</b> חורבן שהכול משתוממים עליו.
(ד) <b>עָרֶיךָ חָרְבָּה אָשִׂים, וְאַתָּה</b> כולך <b>שְׁמָמָה תִהְיֶה, וְיָדַעְתָּ כִּי־אֲנִי ה'.</b>
(ה) עונש זה לא נוחת על אדום מפני זרותו וריחוקו, נהפוך הוא, האדומים שארי בשר לישראל יותר מעמים אחרים, אלא – <b>יַעַן הֱיוֹת לְךָ אֵיבַת עוֹלָם</b>, שנאה נצחית לישראל, <b>וַתַּגֵּר</b>, רבת, או: שפכת דם <b>אֶת־בְּנֵי־יִשְׂרָאֵל עַל־יְדֵי חָרֶב בְּעֵת אֵידָם</b>, אסונם של ישראל, <b>בְּעֵת עֲוֹן קֵץ,</b> כשעוונותיהם הגיעו אל הקצה והכול חרב. אדום אף פעם לא הייתה מדינה גדולה, ובדרך כלל היו כפופים במידה כלשהי לממלכת יהודה. בעת חורבן יהודה האדומים שמחו לנקום את נקמתם מבני ישראל, והוסיפו על ההרג שהתקיים גם בלעדיהם.
(ו) <b>לָכֵן, חַי־אָנִי</b> – לשון שבועה, <b>נְאֻם ה' אֱלוֹהִים, כִּי־לְדָם אֶעֶשְׂךָ וְדָם</b> ששפכת <b>יִרְדֳּפֶךָ, אִם־לֹא</b>, באמת, את <b>דָם</b> אחיך <b>שָׂנֵאתָ, וְדָם יִרְדֳּפֶךָ.</b> פירוש חלופי: אם לא היית שונא דם אחיך, לא היה הדם רודף אחריך.
(ז) <b>וְנָתַתִּי אֶת־הַר שֵׂעִיר לְשִׁמְמָה וּשְׁמָמָה, וְהִכְרַתִּי מִמֶּנּוּ עֹבֵר וָשָׁב,</b>
(ח) <b>וּמִלֵּאתִי אֶת־הָרָיו</b> של אדום ב<b>חֲלָלָיו</b> – <b>גִּבְעוֹתֶיךָ וְגֵיאוֹתֶיךָ</b>, המעברים שבין הגבעות <b>וְכָל־אֲפִיקֶיךָ,</b> הנחלים, <b>חַלְלֵי־חֶרֶב יִפְּלוּ בָהֶם.</b>
(ט) <b>שִׁמְמוֹת עוֹלָם אֶתֶּנְךָ, וְעָרֶיךָ לֹא תָשֹׁבְנָה</b> לקדמותן, <b>וִידַעְתֶּם כִּי־אֲנִי ה'.</b> החורבן והעזובה של אדום יימשכו לעד.
(י) <b>יַעַן אֲמָרְךָ: אֶת־שְׁנֵי הַגּוֹיִם וְאֶת־שְׁתֵּי הָאֲרָצוֹת,</b> ארץ אדום ויהודה יחדו – <b>לִי תִהְיֶינָה וִירַשְׁנוּהָ.</b> קו הגבול שבין אדום ליהודה נמתח במזרח הנגב מדרום ים המלח ועד לים סוף. האדומים תכננו לפלוש ליהודה ולשלוט בה אחרי שהיהודים יגלו לבבל. ואכן, עם שיבת ציון גילו היהודים שדרום יהודה נתונה בידי האדומים. <b>וה' שָׁם הָיָה.</b> ה' יודע בדיוק מהן שאיפותיכם והוא גם ידאג שהן לא יתממשו –
(יא) <b>לָכֵן חַי־אָנִי, נְאֻם ה' אֱלוֹהִים, וְעָשִׂיתִי</b> לך <b>כְּאַפְּךָ וּכְקִנְאָתְךָ,</b> כמידת כעסך ונקמתך <b>אֲשֶׁר עָשִׂיתָה מִשִּׂנְאָתֶיךָ בָּם</b>, בישראל, <b>וְנוֹדַעְתִּי בָם כַּאֲשֶׁר אֶשְׁפְּטֶךָ.</b> בעונשך הכבד איוודע לישראל, והם יאמינו בי ובכוחי.
(יב) <b>וְיָדַעְתָּ כִּי אֲנִי ה'</b> אשר <b>שָׁמַעְתִּי אֶת־כָּל־נָאָצוֹתֶיךָ אֲשֶׁר אָמַרְתָּ עַל־הָרֵי יִשְׂרָאֵל לֵאמֹר: שָׁמֵמוּ,</b> ו<b>לָנוּ נִתְּנוּ לְאָכְלָה.</b> אתם, האדומים, גידפתם את הרי ישראל בתקוותכם שייעזבו מיושביהם ותירשו אותה ואת יבולה. הרעיון שארץ יהודה שייכת לאדום נבע גם מכך שהם גבלו עימה, בניגוד לעמון ומואב שהיו צפוניות ליהודה.
(יג) <b>וַתַּגְדִּילוּ עָלַי בְּפִיכֶם,</b> דיברתם עלי דברי גאווה <b>וְהַעְתַּרְתֶּם</b>, הרביתם <b>עָלַי דִּבְרֵיכֶם,</b> ואת חלומות הכיבוש וההתפארות שלכם <b>אֲנִי שָׁמָעְתִּי.</b>
(יד) <b>כֹּה אָמַר ה' אֱלוֹהִים, כִּשְׂמֹחַ</b>, כאשר תשמח <b>כָּל־הָאָרֶץ</b> בשוב ישראל לנחלתו, <b>שְׁמָמָה</b> ואבל <b>אֶעֱשֶׂה־לָּךְ.</b>
(טו) <b>כְּשִׂמְחָתְךָ לְנַחֲלַת בֵּית־יִשְׂרָאֵל עַל אֲשֶׁר־שָׁמֵמָה, כֵּן אֶעֱשֶׂה־לָּךְ: שְׁמָמָה תִהְיֶה הַר־שֵׂעִיר וְכָל־אֱדוֹם כֻּלָּהּ. וְיָדְעוּ כִּי־אֲנִי ה'.</b> למעשה, האדומים נשארו במקומם עוד שנים רבות, וגם בזמן הנבטים (עד המאה הרביעית לפני הספירה) עדיין היו, גם ביהודה, אדומים. אך הם הלכו והתמעטו, וזו בעצם התגשמותה של עיקר הנבואה: אתם עומדים בפני סדרת מפלות, שבעקבות כל אחת מהן אדום תהיה לשממה והיא לעולם לא תחזור למצבה הקודם.
<h2>פרק לו</h2>
(א) <b>וְאַתָּה, בֶן־אָדָם, הִנָּבֵא אֶל־הָרֵי יִשְׂרָאֵל</b>. את הנבואה על הר שעיר מחליפה כאן נבואה מנוגדת על הרי ישראל. <b>וְאָמַרְתָּ: הָרֵי יִשְׂרָאֵל, שִׁמְעוּ דְּבַר־ה'.</b>
(ב) <b>כֹּה אָמַר ה' אֱלוֹהִים: יַעַן אָמַר הָאוֹיֵב עֲלֵיכֶם</b>, הביע על שיממונכם קריאת שמחה: <b>הֶאָח, וּבָמוֹת עוֹלָם</b>, הרי ישראל <b>לְמוֹרָשָׁה</b>, נחלה <b>הָיְתָה לָּנוּ,</b>
(ג) <b>לָכֵן הִנָּבֵא וְאָמַרְתָּ: כֹּה אָמַר ה' אֱלוֹהִים</b> אליכם, ההרים: <b>יַעַן בְּיַעַן</b>, הואיל ו<b>שַׁמּוֹת וְשָׁאֹף</b>, הרוס ובלוֹע <b>אֶתְכֶם מִסָּבִיב</b>, האויבים מחריבים ושואפים לכלות כל אשר עליכם, <b>לִהְיוֹתְכֶם מוֹרָשָׁה לִשְׁאֵרִית</b>, לשאר <b>הַגּוֹיִם</b>, אתם נעשים רכושם של עמים שונים, <b>וַתֵּעֲלוּ עַל־שְׂפַת לָשׁוֹן וְדִבַּת־עָם.</b> בחורבנכם נעשיתם מושא לרכילות ולגנאי. כל שאירע על אדמת ישראל בחורבן, אבדן עצמאות וגלות, נעשה משל לפורענות בשיח העמים.
(ד) <b>לָכֵן הָרֵי יִשְׂרָאֵל, שִׁמְעוּ דְּבַר־ה' אֱלוֹהִים</b> – <b>כֹּה־אָמַר ה' אֱלוֹהִים לֶהָרִים וְלַגְּבָעוֹת, לָאֲפִיקִים וְלַגֵּאָיוֹת וְלֶחֳרָבוֹת הַשּׁמְמוֹת וְלֶעָרִים הַנֶּעֱזָבוֹת, אֲשֶׁר הָיוּ לְבַז וּלְלַעַג לִשְׁאֵרִית הַגּוֹיִם אֲשֶׁר מִסָּבִיב.</b> לכל אלה אני מוסר את דבר ה': אֲשֶׁר מִסָּבִיב.
(ה) <b>לָכֵן, כֹּה־אָמַר ה' אֱלוֹהִים, אִם־לֹא בְּאֵשׁ קִנְאָתִי דִבַּרְתִּי עַל־שְׁאֵרִית הַגּוֹיִם ו</b>בייחוד <b>עַל־אֱדוֹם כֻּלָּא</b>, כולה, <b>אֲשֶׁר נָתְנוּ־אֶת־אַרְצִי לָהֶם</b>, לעצמם <b>לְמוֹרָשָׁה</b>, ועשו זאת <b>בְּשִׂמְחַת כָּל־לֵבָב,</b> הם כל כך שמחים על הירושה שנפלה בחלקם, ולא רק משום הרווח החומרי, הם גם שמחים לאיד – <b>בִּשְׁאָט נֶפֶשׁ</b>, מתוך בוז ומיאוס בישראל, ו<b>לְמַעַן מִגְרָשָׁהּ לָבַז</b>, כדי שהארץ שתנושל מעמה תהיה להם לביזה,
(ו) <b>לָכֵן הִנָּבֵא עַל־אַדְמַת יִשְׂרָאֵל, וְאָמַרְתָּ לֶהָרִים וְלַגְּבָעוֹת לָאֲפִיקִים וְלַגֵּאָיוֹת, כֹּה־אָמַר ה' אֱלוֹהִים: הִנְנִי בְקִנְאָתִי וּבַחֲמָתִי</b>, בזעמי הרב <b>דִּבַּרְתִּי, יַעַן כְּלִמַּת</b>, בושת ה<b>גּוֹיִם נְשָׂאתֶם,</b>
(ז) <b>לָכֵן כֹּה אָמַר ה' אֱלוֹהִים: אֲנִי נָשָׂאתִי אֶת־יָדִי</b>, נשבעתי <b>אִם־לֹא הַגּוֹיִם אֲשֶׁר לָכֶם מִסָּבִיב הֵמָּה כְּלִמָּתָם יִשָּׂאוּ,</b> הם אלו שייכלמו בסופו של דבר,
(ח) <b>וְ</b>אילו <b>אַתֶּם, הָרֵי יִשְׂרָאֵל, עַנְפְּכֶם תִּתֵּנוּ,</b> תצמיחו ענפים <b>וּפֶרְיְכֶם תִּשְׂאוּ לְעַמִּי יִשְׂרָאֵל, כִּי קֵרְבוּ</b>, יתקרבו <b>לָבוֹא.</b>
(ט) <b>כִּי הִנְנִי אֲלֵיכֶם</b>, מזומן לכם, <b>וּפָנִיתִי אֲלֵיכֶם וְנֶעֱבַדְתֶּם וְנִזְרַעְתֶּם,</b>
(י) <b>וְהִרְבֵּיתִי עֲלֵיכֶם אָדָם</b>, את <b>כָּל־בֵּית יִשְׂרָאֵל כֻּלֹּה, וְנוֹשְׁבוּ הֶעָרִים וְהֶחֳרָבוֹת תִּבָּנֶינָה,</b>
(יא) <b>וְהִרְבֵּיתִי עֲלֵיכֶם אָדָם וּבְהֵמָה וְרָבוּ וּפָרוּ, וְהוֹשַׁבְתִּי אֶתְכֶם כְּקַדְמוֹתֵיכֶם</b>, כפי המצב הקדום שלפני גלותכם, <b>וְהֵיטִבֹתִי</b> את חייכם עוד יותר <b>מֵרִאשׁתֵיכֶם</b>, מראשיתכם. <b>וִידַעְתֶּם כִּי־אֲנִי ה'.</b>
(יב) אז לא תהיו שוממים – <b>וְהוֹלַכְתִּי עֲלֵיכֶם אָדָם, אֶת־עַמִּי יִשְׂרָאֵל, וִירֵשׁוּךָ</b>, כל הר והר, <b>וְהָיִיתָ לָהֶם לְנַחֲלָה, וְלֹא־תוֹסִף עוֹד</b> הארץ <b>לְשַׁכְּלָם</b>, לאבד את יושביה.
(יג) וכאן מוסבר עניין השכול – <b>כֹּה אָמַר ה' אֱלוֹהִים: יַעַן אֹמְרִים לָכֶם "אֹכֶלֶת אָדָם אָתְּ, וּמְשַׁכֶּלֶת גּוֹיַיִךְ</b>, עמים <b>הָיִית.</b> את ארץ שיושבייך נאבדים מן העולם פעם אחרי פעם, עם אחרי עם"
(יד) <b>לָכֵן, אָדָם לֹא־תֹאכְלִי עוֹד, וְגוֹיַיִךְ לֹא תְשַׁכְּלִי־עוֹד, נְאֻם ה' אֱלוֹהִים</b>.
(טו) <b>וְלֹא־אַשְׁמִיעַ אֵלַיִךְ</b>, עלייך <b>עוֹד כְּלִמַּת הַגּוֹיִם, וְחֶרְפַּת עַמִּים לֹא תִשְׂאִי־עוֹד, וְגוֹיַיִךְ לֹא־תַכְשִׁלִי עוֹד, נְאֻם ה' אֱלוֹהִים.</b> אנשי הארץ ישבו בשקט ובשלווה.
(טז) <b>וַיְהִי דְבַר־ה' אֵלַי לֵאמֹר:</b>
(יז) תחילה סקירה היסטורית – <b>בֶּן־אָדָם, בֵּית יִשְׂרָאֵל</b> היו <b>יֹשְׁבִים עַל־אַדְמָתָם וַיְטַמְּאוּ אוֹתָהּ בְּדַרְכָּם</b>, באורח חייהם <b>וּבַעֲלִילוֹתָם,</b> ובמעשיהם. <b>כְּטֻמְאַת הַנִּדָּה</b>, המרחיקה אותה מבעלה, כך <b>הָיְתָה דַרְכָּם לְפָנָי.</b>
(יח) <b>וָאֶשְׁפֹּךְ חֲמָתִי עֲלֵיהֶם</b> – על בית ישראל, <b>עַל־הַדָּם אֲשֶׁר־שָׁפְכוּ עַל־הָאָרֶץ</b>, ברציחות. או שמא זהו המשך הדימוי לדם הנידה הנשפך על הארץ ומטמא אחרים, <b>וּבְגִלּוּלֵיהֶם</b>, ובעבודתם הזרה <b>טִמְּאוּהָ.</b>
(יט) <b>וָאָפִיץ אֹתָם בַּגּוֹיִם וַיִּזָּרוּ</b>, התפזרו <b>בָּאֲרָצוֹת. כְּדַרְכָּם וְכַעֲלִילוֹתָם שְׁפַטְתִּים.</b> בני ישראל לא נענשו בחינם, אלא היו ראויים לעונשים אלה בשל חומרת מעשיהם.
(כ) <b>וַיָּבוֹא</b> בית ישראל <b>אֶל־הַגּוֹיִם אֲשֶׁר־בָּאוּ שָׁם</b> – <b>וַיְחַלְּלוּ אֶת־שֵׁם קָדְשִׁי, בֶּאֱמֹר לָהֶם</b>, עליהם: הנה <b>עַם־ה' אֵלֶּה, וּמֵאַרְצוֹ יָצָאוּ.</b> בן לעם ישראל הנמצא בגולה גורם לחילול ה', שהרי ידוע שהוא שייך לעם ה', ועם זאת אין הוא נמצא בארצו של ה'. כשהגויים רואים אותו בארצם, הם תמהים מדוע אין ה' דואג לו ומשיבו לארצו.
(כא) <b>וָאֶחְמֹל</b>, אני חס <b>עַל־שֵׁם קָדְשִׁי אֲשֶׁר חִלְּלֻהוּ בֵּית יִשְׂרָאֵל בַּגּוֹיִם אֲשֶׁר־בָּאוּ שָׁמָּה.</b>
(כב) <b>לָכֵן אֱמֹר לְבֵית־יִשְׂרָאֵל: כֹּה אָמַר ה' אֱלוֹהִים:</b> את מה שאני עתיד לעשות <b>לֹא לְמַעַנְכֶם אֲנִי עֹשֶׂה, בֵּית יִשְׂרָאֵל, כִּי אִם־לְ</b>מען <b>שֵׁם־קָדְשִׁי אֲשֶׁר חִלַּלְתֶּם בַּגּוֹיִם אֲשֶׁר־בָּאתֶם שָׁם.</b>
(כג) <b>וְקִדַּשְׁתִּי אֶת־שְׁמִי הַגָּדוֹל הַמְחֻלָּל בַּגּוֹיִם, אֲשֶׁר חִלַּלְתֶּם בְּתוֹכָם, וְיָדְעוּ הַגּוֹיִם כִּי־אֲנִי ה', נְאֻם ה' אֱלוֹהִים, בְּהִקָּדְשִׁי בָכֶם</b>, באמצעותכם <b>לְעֵינֵיהֶם.</b> כך יתקדש שם ה' מחדש לעיני כל העמים:
(כד) <b>וְלָקַחְתִּי אֶתְכֶם מִן־הַגּוֹיִם, וְקִבַּצְתִּי אֶתְכֶם מִכָּל־הָאֲרָצוֹת, וְהֵבֵאתִי אֶתְכֶם אֶל־אַדְמַתְכֶם.</b>
(כה) ושם, בארץ ישראל – <b>וְזָרַקְתִּי עֲלֵיכֶם מַיִם טְהוֹרִים, וּטְהַרְתֶּם מִכּל טֻמְאוֹתֵיכֶם, וּמִכָּל־גִּלּוּלֵיכֶם אֲטַהֵר אֶתְכֶם.</b>
(כו) יתר על כן – <b>וְנָתַתִּי לָכֶם לֵב</b>, יצר <b>חָדָשׁ, וְרוּחַ חֲדָשָׁה אֶתֵּן בְּקִרְבְּכֶם, וַהֲסִרֹתִי אֶת־לֵב הָאֶבֶן מִבְּשַׂרְכֶם וְנָתַתִּי לָכֶם לֵב בָּשָׂר.</b> לבכם הקשה ייעקר ויוחלף בלב רך ומרגיש. גם רוחכם הישנה תוחלף –
(כז) <b>וְאֶת־רוּחִי,</b> רוח ה' <b>אֶתֵּן בְּקִרְבְּכֶם, וְעָשִׂיתִי, ו</b>בכך אעשה <b>אֵת אֲשֶׁר־בְּחֻקַּי תֵּלֵכוּ וּמִשְׁפָּטַי תִּשְׁמְרוּ וַעֲשִׂיתֶם.</b>
(כח) אז ישוב הכול למקומו, <b>וִישַׁבְתֶּם בָּאָרֶץ אֲשֶׁר נָתַתִּי לַאֲבֹתֵיכֶם וִהְיִיתֶם לִי לְעָם, וְאָנֹכִי אֶהְיֶה לָכֶם לֵאלֹהִים.</b>
(כט) <b>וְהוֹשַׁעְתִּי אֶתְכֶם מִכֹּל טֻמְאוֹתֵיכֶם.</b> סיאובכם, עוונותיכם וכל הכרוך בהם יסתלקו מכם. <b>וְקָרָאתִי אֶל־הַדָּגָן וְהִרְבֵּיתִי אֹתוֹ,</b> אצווה שהדגן יפרה וירבה, <b>וְלֹא־אֶתֵּן עֲלֵיכֶם רָעָב,</b>
(ל) <b>וְהִרְבֵּיתִי אֶת־פְּרִי הָעֵץ וּתְנוּבַת הַשָּׂדֶה</b> בארצכם, <b>לְמַעַן אֲשֶׁר לֹא תִקְחוּ</b>, תישאו <b>עוֹד חֶרְפַּת רָעָב בַּגּוֹיִם,</b> הרעב שבגללו אתם מבקשים נדבות מאחרים.
(לא) <b>וּזְכַרְתֶּם</b>, אז תזכרו <b>אֶת־דַּרְכֵיכֶם הָרָעִים</b> מהעבר <b>וּמַעַלְלֵיכֶם אֲשֶׁר לֹא־טוֹבִים, וּנְקֹטֹתֶם בִּפְנֵיכֶם</b>. לאחר שתיטהרו ועולמכם ייהפך טוב יותר, תוכלו להסתכל על עצמכם בעבר ברגשי חרטה ובוז <b>עַל עֲוֹנתֵיכֶם וְעַל תּוֹעֲבוֹתֵיכֶם.</b>
(לב) ושוב – <b>לֹא לְמַעַנְכֶם אֲנִי־עֹשֶׂה, נְאֻם ה' אֱלוֹהִים. יִוָּדַע לָכֶם</b> דבר זה. <b>בּוֹשׁוּ וְהִכָּלְמוּ מִדַּרְכֵיכֶם בֵּית יִשְׂרָאֵל.</b> הידיעה שגאולתכם והיטהרותכם היא מעשה ידי ולמעני, תמיט עליכם בושה וכלימה.
(לג) <b>כֹּה אָמַר ה' אֱלוֹהִים: בְּיוֹם טַהֲרִי אֶתְכֶם מִכֹּל עֲוֹנוֹתֵיכֶם, וְהוֹשַׁבְתִּי</b>, איישב <b>אֶת־הֶעָרִים</b> השוממות <b>וְנִבְנוּ הֶחֳרָבוֹת.</b>
(לד) <b>וְהָאָרֶץ הַנְּשַׁמָּה</b>, השוממה <b>תֵּעָבֵד, תַּחַת אֲשֶׁר הָיְתָה שְׁמָמָה לְעֵינֵי כָּל־עוֹבֵר.</b>
(לה) <b>וְאָמְרוּ</b> זה לזה מי שיראו זאת<b>: הָאָרֶץ הַלֵּזוּ,</b> ההיא <b>הַנְּשַׁמָּה</b>, השוממה <b>הָיְתָה כְּגַן־עֵדֶן וְהֶעָרִים הֶחֳרֵבוֹת וְהַנְּשַׁמּוֹת וְהַנֶּהֱרָסוֹת</b> – <b>בְּצוּרוֹת יָשָׁבוּ,</b> הן נעשו מיושבות כערים מבוצרות.
(לו) <b>וְיָדְעוּ הַגּוֹיִם אֲשֶׁר יִשָּׁאֲרוּ סְבִיבוֹתֵיכֶם</b>, כשייראו את שיקום הארץ ועַמה, <b>כִּי אֲנִי ה' בָּנִיתִי הַנֶּהֱרָסוֹת, נָטַעְתִּי הַנְּשַׁמָּה, אֲנִי</b> הוא ה' ש<b>דִּבַּרְתִּי וְעָשִׂיתִי</b> הן את הרעות שהתקיימו, הן את הטובות.
(לז) <b>כֹּה אָמַר ה' אֱלוֹהִים: עוֹד זֹאת אִדָּרֵשׁ</b>, איענה <b>לְבֵית־יִשְׂרָאֵל לַעֲשׂוֹת לָהֶם: אַרְבֶּה אֹתָם כַּצֹּאן</b>-<b>אָדָם</b>, הם יתרבו כצאן, ועם זאת יהיו בני אדם.
(לח) <b>כְּצֹאן קָדָשִׁים, כְּצֹאן יְרוּשָׁלִַם בְּמוֹעֲדֶיהָ,</b> כעדרי הצאן הגדולים שהיו מובאים להקרבה בבית המקדש, בעיקר במועדים, <b>כֵּן תִּהְיֶינָה הֶעָרִים הֶחֳרֵבוֹת מְלֵאוֹת צֹאן אָדָם, וְיָדְעוּ כִּי־אֲנִי ה'.</b>
<h2>פרק לז</h2>
(א) <b>הָֽיְתָה עָלַי יַד־ה'</b>, נחה עלי נבואה, <b>וַיּֽוֹצִאֵנִי בְרוּחַ ה',</b> במראה הנבואה, ולאו דווקא יציאה פיזית. <b>וַיְנִיחֵנִי בְּתוֹךְ הַבִּקְעָה</b>, מישור כלשהו, <b>וְהִיא מְלֵאָה עֲצָמֽוֹת</b> של אדם.
(ב) <b>וְהֶֽעֱבִירַנִי עֲלֵיהֶם סָבִיב סָבִיב, וְהִנֵּה</b> מדובר בעצמות <b>רַבּוֹת מְאֹד עַל־פְּנֵי הַבִּקְעָה, וְהִנֵּה</b> הן <b>יְבֵשׁוֹת מְאֹֽד.</b> אלה עצמות ישנות, לא של אנשים שמתו זה עתה.
(ג) <b>וַיֹּאמֶר אֵלַי: בֶּן־אָדָם, הֲתִֽחְיֶינָה הָֽעֲצָמוֹת הָאֵלֶּה?</b> האם הן יכולות לחיות? יחזקאל עונה כדרך שצריך נביא לענות – <b>וָֽאֹמַר: ה' אֱלוֹהִים, אַתָּה יָדָֽעְתָּ.</b> אני יכול לומר שמבחינה פיזית אינני יודע להחיות אותן, אבל מה שיהיה בפועל – תלוי בכוחך האינסופי.
(ד) <b>וַיֹּאמֶר אֵלַי: הִנָּבֵא עַל־הָֽעֲצָמוֹת הָאֵלֶּה, וְאָֽמַרְתָּ אֲלֵיהֶם: הָֽעֲצָמוֹת הַיְבֵשׁוֹת, שִׁמְעוּ דְּבַר־ה'.</b>
(ה) <b>כֹּה אָמַר ה' אֱלוֹהִים לָֽעֲצָמוֹת הָאֵלֶּה: הִנֵּה אֲנִי מֵבִיא בָכֶם רוּחַ</b>, אחזיר לכם את רוח החיים <b>וִֽחְיִיתֶֽם,</b>
(ו) כך יהיה התהליך – <b>וְנָֽתַתִּי עֲלֵיכֶם גִּידִים וְֽהַֽעֲלֵתִי עֲלֵיכֶם בָּשָׂר וְקָֽרַמְתִּי עֲלֵיכֶם</b>, אכסה אתכם ב<b>עוֹר, וְנָֽתַתִּי בָכֶם רוּחַ וִֽחְיִיתֶם</b> כאנשים חיים, <b>וִֽידַעְתֶּם כִּֽי־אֲנִי ה'.</b>
(ז) <b>וְנִבֵּאתִי כַּֽאֲשֶׁר צֻוֵּיתִי</b>, אמרתי את אשר הצטוויתי לומר, או בצעקה או בדרך אחרת שעושה הנביא, <b>וַֽיְהִי־קוֹל</b> רחש <b>כְּהִנָּֽבְאִי, וְהִנֵּה רַעַשׁ</b>, קול חזק, המולה או זעזוע, <b>וַתִּקְרְבוּ</b>, התקרבו ה<b>עֲצָמוֹת</b> כל <b>עֶצֶם אֶל־עַצְמֽוֹ</b>, אל העצם התואמת של אותו הגוף. בין אם היו אלה אנשים שמתו כדרכם, ובוודאי אם הם נהרגו או נפצעו – חלק מהעצמות מתפזרות עם הזמן. כעת חוזרות העצמות המפוזרות על פני הבקעה ומתאחות, ונוצרים מהן שלדים.
(ח) <b>וְרָאִיתִי וְהִנֵּֽה</b> צומחים <b>עֲלֵיהֶם גִּדִים,</b> כעין מיתרים המחברים בין העצם לשריר<b>, וּבָשָׂר עָלָה</b>, צמח, <b>וַיִּקְרַם עֲלֵיהֶם עוֹר מִלְמָעְלָה.</b> במקום עצמות יש עכשיו גופות מתות, <b>וְ</b>עדיין <b>רוּחַ</b> חיים <b>אֵין בָּהֶֽם.</b>
(ט) <b>וַיֹּאמֶר אֵלַי: הִנָּבֵא אֶל־הָרוּחַ, הִנָּבֵא, בֶן־אָדָם, וְאָֽמַרְתָּ אֶל־הָרוּחַ: כֹּֽה־אָמַר ה' אֱלוֹהִים: מֵֽאַרְבַּע רוּחוֹת</b>, עברים, מארבעה כיוונים <b>בֹּאִי הָרוּחַ, וּפְחִי</b>, הינשבי <b>בַּֽהֲרוּגִים הָאֵלֶּה וְיִֽחְיֽוּ.</b>
(י) <b>וְהִנַּבֵּאתִי</b> שוב <b>כַּֽאֲשֶׁר צִוָּנִי</b>, ואז – <b>וַתָּבוֹא בָהֶם הָרוּחַ וַיִּֽחְיוּ וַיַּֽעַמְדוּ</b> ההרוגים <b>עַל־רַגְלֵיהֶם,</b> והנה הם <b>חַיִל גָּדוֹל מְאֹד מְאֹֽד</b>, צבא רב של אנשים.
(יא) עתה מפנה הנבואה את החזון הפרטי אל המדד הכללי –<b>וַיֹּאמֶר אֵלַי</b> ה': <b>בֶּן־אָדָם, הָֽעֲצָמוֹת הָאֵלֶּה</b> שאינן אלא פינה של מציאות – <b>כָּל־בֵּית יִשְׂרָאֵל הֵמָּה. הִנֵּה</b> בני ישראל <b>אֹֽמְרִים: יָֽבְשׁוּ עַצְמוֹתֵינוּ וְאָֽבְדָה תִקְוָתֵנוּ, נִגְזַרְנוּ לָֽנוּ</b> – נחתכנו מן העולם.
(יב) <b>לָכֵן הִנָּבֵא וְאָֽמַרְתָּ אֲלֵיהֶם: כֹּֽה־אָמַר ה' אֱלוֹהִים: הִנֵּה אֲנִי פֹתֵחַ אֶת־קִבְרֽוֹתֵיכֶם וְהַֽעֲלֵיתִי אֶתְכֶם מִקִּבְרֽוֹתֵיכֶם, עַמִּי, וְהֵֽבֵאתִי אֶתְכֶם אֶל־אַדְמַת יִשְׂרָאֵֽל.</b>
(יג) <b>וִֽידַעְתֶּם כִּֽי־אֲנִי ה' בְּפִתְחִי אֶת־קִבְרֽוֹתֵיכֶם, וּבְהַֽעֲלוֹתִי אֶתְכֶם מִקִּבְרֽוֹתֵיכֶם, עַמִּֽי.</b>
(יד) <b>וְנָֽתַתִּי רוּחִי בָכֶם וִֽחְיִיתֶם, וְהִנַּחְתִּי אֶתְכֶם עַל־אַדְמַתְכֶם, וִֽידַעְתֶּם כִּי אֲנִי</b> הוא <b>ה'</b> ש<b>דִּבַּרְתִּי וְעָשִׂיתִי. נְאֻֽם־ה'.</b>
(טו) טו <b>וַיְהִי דְבַר־ה' אֵלַי לֵאמֹֽר׃</b>
(טז) <b>וְאַתָּה, בֶן־אָדָם, קַח־לְךָ</b> חתיכת <b>עֵץ אֶחָד,</b> גדולה או קטנה, <b>וּכְתֹב עָלָיו: לִֽיהוּדָה וְלִבְנֵי יִשְׂרָאֵל חֲבֵרָו,</b> השבטים הנלווים ליהודה: בנימין, שמעון ולוי. <b>וּלְקַח עֵץ אֶחָד וּכְתוֹב עָלָיו: לְיוֹסֵף, עֵץ אֶפְרַיִם</b>, שהוא השבט הראשי של יוסף, <b>וְכָל־בֵּית יִשְׂרָאֵל חֲבֵרָֽו,</b> כל שאר השבטים החוברים לו. שני העצים מסמלים אפוא את ממלכות יהודה וישראל.
(יז) <b>וְקָרַב</b>, קרֵב <b>אֹתָם אֶחָד אֶל־אֶחָד</b> להיות <b>לְךָ</b> שני העצים <b>לְעֵץ אֶחָד, וְהָיוּ לַֽאֲחָדִים</b>, כמו אחד <b>בְּיָדֶֽךָ.</b>
(יח) <b>וְכַֽאֲשֶׁר יֹֽאמְרוּ אֵלֶיךָ בְּנֵי עַמְּךָ</b> הרואים שבידיך עצים, <b>לֵאמֹר: "הֲלֽוֹא־תַגִּיד לָנוּ מָה־אֵלֶּה לָּֽךְ?</b> מה עניינם של שני העצים שאתה מחזיק?"
(יט) <b>דַּבֵּר אֲלֵהֶם: כֹּֽה־אָמַר ה' אֱלוֹהִים: הִנֵּה אֲנִי לֹקֵחַ אֶת־עֵץ יוֹסֵף אֲשֶׁר בְּיַד</b>, ברשות <b>אֶפְרַיִם וְשִׁבְטֵי יִשְׂרָאֵל חֲבֵרָו, וְנָֽתַתִּי אוֹתָם</b>, את השבטים הללו <b>עָלָיו,</b> עם עץ יוסף, <b>אֶת</b>, עם, או: אל <b>עֵץ יְהוּדָה,</b> השבטים יבואו אל יהודה <b>וַֽעֲשִׂיתִם לְעֵץ אֶחָד.</b> שני העצים הללו יתאחדו <b>וְהָיוּ אֶחָד בְּיָדִֽי.</b>
(כ) <b>וְהָיוּ הָֽעֵצִים אֲֽשֶׁר־תִּכְתֹּב עֲלֵיהֶם בְּיָדְךָ לְעֵֽינֵיהֶֽם,</b> כחלק מנבואתך, החזק את העצים והראה אותם,
(כא) <b>וְדַבֵּר אֲלֵיהֶם: כֹּֽה־אָמַר ה' אֱלוֹהִים: הִנֵּה אֲנִי לֹקֵחַ אֶת־בְּנֵי יִשְׂרָאֵל מִבֵּין הַגּוֹיִם אֲשֶׁר הָֽלְכוּ־שָׁם, וְקִבַּצְתִּי אֹתָם מִסָּבִיב</b>, מכל צד <b>וְהֵֽבֵאתִי אוֹתָם אֶל־אַדְמָתָֽם.</b> בני ישראל ישובו מן הגולה.
(כב) <b>וְעָשִׂיתִי אֹתָם לְגוֹי</b>, לעם <b>אֶחָד בָּאָרֶץ, בְּהָרֵי יִשְׂרָאֵל, וּמֶלֶךְ אֶחָד יִֽהְיֶה לְכֻלָּם לְמֶלֶךְ, וְלֹא יִֽהְיוּ־עוֹד לִשְׁנֵי גוֹיִם וְלֹא יֵחָצוּ עוֹד לִשְׁתֵּי מַמְלָכוֹת עֽוֹד.</b> יחזקאל חי לאחר תקופה ארוכה שבה ממלכות יהודה וישראל היו מנותקות זו מזו וידעו עליות וירידות במשך הדורות, ולפעמים אף נלחמו זו בזו. כאן הוא מנבא שישראל יחזרו לארץ ויהפכו לממלכה אחת.
(כג) האחדות וההתחדשות יהיו גם במישור הרוחני. <b>וְלֹא יִֽטַּמְּאוּ עוֹד בְּגִלּֽוּלֵיהֶם וּבְשִׁקּוּצֵיהֶם וּבְכֹל פִּשְׁעֵיהֶם, וְהֽוֹשַׁעְתִּי אֹתָם מִכֹּל</b> מה שדבק בהם ב<b>מֽוֹשְׁבֹֽתֵיהֶם אֲשֶׁר חָֽטְאוּ בָהֶם, וְטִֽהַרְתִּי אוֹתָם, וְהָֽיוּ־לִי לְעָם וַֽאֲנִי אֶֽהְיֶה לָהֶם לֵֽאלֹהִֽים.</b>
(כד) ומבחינת ההנהגה: <b>וְעַבְדִּי דָוִד</b>, הוא עצמו או אחד מצאצאיו יהיה <b>מֶלֶךְ עֲלֵיהֶם, וְרוֹעֶה,</b> ומדריך <b>אֶחָד יִֽהְיֶה</b> הוא <b>לְכֻלָּם</b> – <b>וּבְמִשְׁפָּטַי יֵלֵכוּ וְחֻקּוֹתַי יִשְׁמְרוּ וְעָשׂוּ אוֹתָֽם.</b>
(כה) <b>וְיָֽשְׁבוּ עַל־הָאָרֶץ אֲשֶׁר נָתַתִּי לְעַבְדִּי לְיַֽעֲקֹב, אֲשֶׁר יָֽשְׁבוּ־בָהּ אֲבֽוֹתֵיכֶם, וְיָֽשְׁבוּ עָלֶיהָ הֵמָּה וּבְנֵיהֶם וּבְנֵי בְנֵיהֶם עַד־עוֹלָם, וְדָוִד עַבְדִּי</b> <b>נָשִׂיא</b>, האיש המנושא ביותר בעם, כינוי מקביל למלך, <b>לָהֶם לְעוֹלָֽם.</b>
(כו) <b>וְכָֽרַתִּי לָהֶם בְּרִית שָׁלוֹם, בְּרִית עוֹלָם יִֽהְיֶה אוֹתָם,</b> אִתם, <b>וּנְתַתִּים וְהִרְבֵּיתִי אוֹתָם וְנָֽתַתִּי אֶת־מִקְדָּשִׁי בְּתוֹכָם לְעוֹלָֽם.</b> לא יהיה עוד חורבן.
(כז) <b>וְהָיָה מִשְׁכָּנִי עֲלֵיהֶם, וְהָיִיתִי לָהֶם לֵֽאלֹהִים, וְהֵמָּה יִֽהְיוּ־לִי לְעָֽם.</b>
(כח) <b>וְיָֽדְעוּ</b> גם <b>הַגּוֹיִם כִּי אֲנִי ה'</b> ה<b>מְקַדֵּשׁ אֶת־יִשְׂרָאֵל, בִּֽהְיוֹת מִקְדָּשִׁי בְּתוֹכָם לְעוֹלָֽם.</b> ישראל יהיו מאוחדים, ובראשם יעמוד מלך אחד שינהיג את מלכות השמים על הארץ.
<h2>פרק לח</h2>
(א) <b>וַיְהִי דְבַר־ה' אֵלַי לֵאמֹר:</b>
(ב) <b>בֶּן־אָדָם, שִׂים פָּנֶיךָ אֶל־גּוֹג</b> שמ<b>אֶרֶץ הַמָּגוֹג, נְשִׂיא רֹאשׁ</b>, המלך העליון של עמי <b>מֶשֶׁךְ וְתֻבָל, וְהִנָּבֵא עָלָיו.</b>
(ג) <b>וְאָמַרְתָּ, כֹּה אָמַר ה' אֱלוֹהִים: הִנְנִי</b> פונה <b>אֵלֶיךָ, גּוֹג, נְשִׂיא רֹאשׁ מֶשֶׁךְ וְתֻבָל,</b>
(ד) <b>וְשׁוֹבַבְתִּיךָ,</b> אכניס בך רוח משובה, אפתה אותך, <b>וְנָתַתִּי חַחִים</b>, קרסים <b>בִּלְחָיֶיךָ,</b> כדרך שתוחבים אל לחיי בהמות כדי למשוך אותן. <b>וְהוֹצֵאתִי אוֹתְךָ וְאֶת־כָּל־חֵילֶךָ, סוּסִים וּפָרָשִׁים, לְבֻשֵׁי מִכְלוֹל</b>, הדר <b>כֻּלָּם, קָהָל רָב</b> מצוידים ב<b>צִנָּה</b>, מגן רחב שמקיף את הלוחם, <b>וּמָגֵן, תֹּפְשֵׂי חֲרָבוֹת כֻּלָּם.</b>
(ה) <b>פָּרַס, כּוּשׁ וּפוּט אִתָּם,</b> עם הרוכבים והרגלים תופסי החרבות. <b>כֻּלָּם</b> נושאי <b>מָגֵן וְ</b>חובשי <b>כוֹבָע,</b> קסדת לוחמים. לא כל העמים נהגו לחבוש כובעים במלחמותיהם. חבישת כובע בכלל סמלה ממלכות מסוימות.
(ו) ממלכת <b>גֹּמֶר וְכָל־אֲגַפֶּיהָ,</b> זרועות הצבא שלה, גדודיה, <b>בֵּית תּוֹגַרְמָה</b> שמ<b>יַרְכְּתֵי</b>, קצה <b>צָפוֹן וְאֶת</b>, עם <b>כָּל־אֲגַפָּיו. עַמִּים רַבִּים</b> יבואו <b>אִתָּךְ,</b> גוג, למלחמה.
(ז) <b>הִכֹּן</b>, התכונן <b>וְהָכֵן לְךָ</b> את כל הנדרש למלחמה, <b>אַתָּה וְכָל־קְהָלֶיךָ הַנִּקְהָלִים עָלֶיךָ,</b> הנאספים אתך, <b>וְהָיִיתָ לָהֶם לְמִשְׁמָר</b>, אתה המפקד המפקח על כל צבאותיך.
(ח) <b>מִיָּמִים</b>, לאחר ימים <b>רַבִּים תִּפָּקֵד,</b> בעתיד שאינו מוגדר יוטל תיקרא לתפקיד, <b>בְּאַחֲרִית הַשָּׁנִים</b> <b>תָּבוֹא אֶל־אֶרֶץ מְשׁוֹבֶבֶת</b>, שהושבה <b>מֵחֶרֶב</b>, שנרפאה מחורבנה, ארץ שאוכלוסייתה <b>מְקֻבֶּצֶת מֵעַמִּים רַבִּים</b> אליהם גלתה – <b>עַל הָרֵי יִשְׂרָאֵל אֲשֶׁר־הָיוּ לְחָרְבָּה תָּמִיד, וְהִיא מֵעַמִּים הוּצָאָה,</b> תושבי הארץ שתבוא אליה הנם פליטי גלויות שונות, <b>וְ</b>הם <b>יָשְׁבוּ</b> בתוכה <b>לָבֶטַח כֻּלָּם.</b>
(ט) <b>וְעָלִיתָ כַּשּׁוֹאָה</b> אשר <b>תָבוֹא,</b> כאסון מקיף הבא לעולם, <b>כֶּעָנָן</b> קודר הנוחת <b>לְכַסּוֹת הָאָרֶץ תִּהְיֶה, אַתָּה וְכָל־אֲגַפֶּיךָ וְעַמִּים רַבִּים אוֹתָךְ</b>, שאתך.
(י) <b>כֹּה אָמַר</b> עליך <b>ה' אֱלוֹהִים: וְהָיָה בַּיּוֹם הַהוּא,</b> היום שאפקוד אותך ואפתה אותך לבוא <b>יַעֲלוּ דְבָרִים עַל־לְבָבֶךָ, וְחָשַׁבְתָּ מַחֲשֶׁבֶת רָעָה,</b>
(יא) <b>וְאָמַרְתָּ: אֶעֱלֶה עַל־אֶרֶץ פְּרָזוֹת</b>, ללא חומה, <b>אָבוֹא</b> על <b>הַשֹּׁקְטִים</b>, השלווים <b>יֹשְׁבֵי לָבֶטַח, כֻּלָּם יֹשְׁבִים בְּאֵין חוֹמָה, וּבְרִיחַ וּדְלָתַיִם</b>, דלתות <b>אֵין לָהֶם.</b>
(יב) כדי <b>לִשְׁלֹל שָׁלָל וְלָבֹז בַּז</b>, ביזה, <b>לְהָשִׁיב</b>, להטות <b>יָדְךָ עַל־חֳרָבוֹת נוֹשָׁבוֹת,</b> שהתיישבו, <b>וְאֶל־עַם מְאֻסָּף</b>, מקוּבץ <b>מִגּוֹיִם, עֹשֶׂה</b>, עם שקנה, צבר <b>מִקְנֶה וְקִנְיָן, יֹשְׁבֵי עַל־טַבּוּר</b>, מרכז <b>הָאָרֶץ.</b> נראה שכיבוש ארץ ישראל כנכס אסטרטגי וכלכלי הוא רק חלק מתוכנית הכיבושים של גוג.
(יג) <b>שְׁבָא וּדְדָן</b>, עמי סוחרים שעשו חיל, <b>וְסֹחֲרֵי תַרְשִׁישׁ וְכָל־כְּפִרֶיהָ</b>, הנמרצים והחריפים, ששמחים על שלל כחיות טרף על טרפן, <b>יֹאמְרוּ לְךָ</b> בתאוות בצע: <b>הֲלִשְׁלֹל שָׁלָל אַתָּה בָא, הֲלָבֹז בַּז הִקְהַלְתָּ קְהָלֶךָ, לָשֵׂאת כֶּסֶף וְזָהָב, לָקַחַת מִקְנֶה וְקִנְיָן, לִשְׁלֹל שָׁלָל גָּדוֹל.</b> למרות שאנשים אלו לא היו חיילים, הם יהיו מעוניינים להשתתף עם גוג בשל השלל המובטח, כפי שקורה לפעמים במלחמות.
(יד) <b>לָכֵן הִנָּבֵא בֶן־אָדָם, וְאָמַרְתָּ לְגוֹג, כֹּה אָמַר ה' אֱלוֹהִים: הֲלוֹא בַּיּוֹם הַהוּא, בְּשֶׁבֶת עַמִּי יִשְׂרָאֵל לָבֶטַח תֵּדָע</b>, תכיר את מעשי –
(טו) <b>וּבָאתָ מִמְּקוֹמְךָ, מִיַּרְכְּתֵי צָפוֹן, אַתָּה וְעַמִּים רַבִּים אִתָּךְ, רֹכְבֵי סוּסִים כֻּלָּם, קָהָל גָּדוֹל וְחַיִל רָב,</b>
(טז) <b>וְעָלִיתָ</b> עם כל המון צבאותיך <b>עַל־עַמִּי יִשְׂרָאֵל, כֶּעָנָן</b> העולה <b>לְכַסּוֹת הָאָרֶץ, בְּאַחֲרִית הַיָּמִים תִּהְיֶה,</b> הנבואה הזו תתרחש בסוף ההיסטוריה, <b>וַהֲבִאוֹתִיךָ עַל־אַרְצִי, לְמַעַן דַּעַת הַגּוֹיִם אֹתִי בְּהִקָּדְשִׁי בְךָ לְעֵינֵיהֶם, גּוֹג.</b> עם מפלתו של גוג, ייוודע כוחו וגדולתו של ה' בעולם.
(יז) <b>כֹּה־אָמַר ה' אֱלוֹהִים: הַאַתָּה־הוּא</b> זה <b>אֲשֶׁר־דִּבַּרְתִּי</b> עליו <b>בְּיָמִים קַדְמוֹנִים בְּיַד עֲבָדַי נְבִיאֵי יִשְׂרָאֵל הַנִּבְּאִים בַּיָּמִים הָהֵם</b>, מזה <b>שָׁנִים, לְהָבִיא אוֹתְךָ עֲלֵיהֶם?</b> האם אתה הוא זה שדיברו עליו מאז ומעולם הנביאים, כמי שיביא את המלחמה האחרונה? כמו שבדורות רבים קמו אנשים שהתנשאו להיות משיח, כך יכולה להיות דמות שמתיימרת להיות גוג – האיש שיחולל מלחמת עולם.
(יח) יח <b>וְהָיָה בַּיּוֹם הַהוּא, בְּיוֹם בּוֹא גוֹג עַל־אַדְמַת יִשְׂרָאֵל, נְאֻם ה' אֱלוֹהִים, תַּעֲלֶה חֲמָתִי בְּאַפִּי,</b>
(יט) <b>וּבְקִנְאָתִי בְאֵשׁ־עֶבְרָתִי,</b> כעסי, <b>דִּבַּרְתִּי: אִם־לֹא</b> לשון שבועה <b>בַּיּוֹם הַהוּא, יִהְיֶה רַעַשׁ גָּדוֹל עַל אַדְמַת יִשְׂרָאֵל.</b> אדמת הארץ תרעד בעצמה עזה, וכתוצאה מכך –
(כ) <b>וְרָעֲשׁוּ מִפָּנַי דְּגֵי הַיָּם וְעוֹף הַשָּׁמַיִם וְחַיַּת הַשָּׂדֶה וְכָל־הָרֶמֶשׂ הָרֹמֵשׂ עַל־הָאֲדָמָה, וְכֹל הָאָדָם אֲשֶׁר עַל־פְּנֵי הָאֲדָמָה, וְנֶהֶרְסוּ הֶהָרִים וְנָפְלוּ הַמַּדְרֵגוֹת,</b> השטחים במדרון ההר שהותקנו לנטיעה, טרסות, <b>וְכָל־חוֹמָה</b>, קיר אבנים, גדר, <b>לָאָרֶץ תִּפּוֹל.</b>
(כא) <b>וְקָרָאתִי עָלָיו</b>, אזעיק על גוג <b>לְכָל,</b> בכל <b>הָרַי חֶרֶב, נְאֻם ה' אֱלוֹהִים: חֶרֶב אִישׁ בְּאָחִיו תִּהְיֶה,</b> לוחמי גוג ישפכו איש את דם רעהו.
(כב) <b>וְנִשְׁפַּטְתִּי אִתּוֹ</b>, אענוש אותו <b>בְּדֶבֶר וּבְדָם, וְגֶשֶׁם שׁוֹטֵף וְאַבְנֵי אֶלְגָּבִישׁ</b>, ברד כבד, <b>אֵשׁ וְגָפְרִית אַמְטִיר עָלָיו וְעַל־אֲגַפָּיו,</b> גדודיו <b>וְעַל־עַמִּים רַבִּים אֲשֶׁר אִתּוֹ.</b>
(כג) <b>וְהִתְגַּדִּלְתִּי וְהִתְקַדִּשְׁתִּי וְנוֹדַעְתִּי לְעֵינֵי גּוֹיִם רַבִּים, וְיָדְעוּ כִּי־אֲנִי ה'.</b> בסופה של המלחמה המלווה בזעזוע גדול יתגדל ויתקדש שם ה'.
<h2>פרק לט</h2>
(א) תיאור מלחמת גוג ממשיך. <b>וְאַתָּה, בֶן־אָדָם, הִנָּבֵא עַל־גּוֹג וְאָמַרְתָּ: כֹּה אָמַר ה' אֱלוֹהִים: הִנְנִי אֵלֶיךָ, גּוֹג, נְשִׂיא רֹאשׁ</b> ממלכות <b>מֶשֶׁךְ וְתֻבָל.</b>
(ב) <b>וְשֹׁבַבְתִּיךָ,</b> אובילך ביד יצרך <b>וְשִׁשֵּׁאתִיךָ</b>, מלה יחידאית שאולי עניינה בלבול ומהומה או פיתוי, השאתיך <b>וְהַעֲלִיתִיךָ</b> בראש קבוצת עמים גדולה <b>מִיַּרְכְּתֵי צָפוֹן</b> לכיבושים נרחבים <b>ו</b>לבסוף <b>הֲבִאוֹתִיךָ עַל־הָרֵי יִשְׂרָאֵל</b> במחשבה לרשת גם אותה,
(ג) <b>וְ</b>שם <b>הִכֵּיתִי קַשְׁתְּךָ</b> והיא תיפול <b>מִיַּד שְׂמֹאולֶךָ, וְחִצֶּיךָ מִיַּד יְמִינְךָ</b> החזקה והמיומנת, המותחת את המיתר בכוח ומכוונת את החצים, <b>אַפִּיל.</b>
(ד) ובאופן יותר ממשי: <b>עַל־הָרֵי יִשְׂרָאֵל תִּפּוֹל, אַתָּה וְכָל־אֲגַפֶּיךָ וְ</b>ה<b>עַמִּים אֲשֶׁר אִתָּךְ, לְעֵיט צִפּוֹר</b>, ציפור העוטה על טרף, ל<b>כָל־כָּנָף וְחַיַּת הַשָּׂדֶה נְתַתִּיךָ</b> – את בשרך <b>לְאָכְלָה.</b>
(ה) <b>עַל־פְּנֵי הַשָּׂדֶה תִּפּוֹל, כִּי אֲנִי דִבַּרְתִּי. נְאֻם ה' אֱלוֹהִים.</b>
(ו) לא רק גוג וצבאותיו שבארץ ישראל יפלו – <b>וְשִׁלַּחְתִּי־אֵשׁ בְּמָגוֹג</b>, ארצו של גוג <b>וּבְיֹשְׁבֵי הָאִיִּים</b>, העמים שלחמו עם גוג היושבים בארצם <b>לָבֶטַח, וְיָדְעוּ כִּי־אֲנִי ה'.</b>
(ז) בכך שגוג ייעצר בארץ ישראל ובה יובס – <b>וְאֶת־שֵׁם קָדְשִׁי אוֹדִיעַ בְּתוֹךְ עַמִּי יִשְׂרָאֵל, וְלֹא־אַחֵל</b>, אחלל <b>אֶת־שֵׁם־קָדְשִׁי עוֹד</b>. במידה מסוימת מפלתם של ישראל היא חילול השם, שהרי ישראל קשורים בקדוש ברוך הוא, ממפלת גוג המצב יתהפך: <b>וְיָדְעוּ הַגּוֹיִם כִּי־אֲנִי ה', קָדוֹשׁ בְּיִשְׂרָאֵל.</b>
(ח) <b>הִנֵּה בָאָה וְנִהְיָתָה</b> נבואת מפלת גוג<b>, נְאֻם ה' אֱלוֹהִים, הוּא הַיּוֹם אֲשֶׁר דִּבַּרְתִּי</b> עליו כעת קץ, אחרית הימים.
(ט) <b>וְיָצְאוּ יֹשְׁבֵי עָרֵי יִשְׂרָאֵל, וּבִעֲרוּ</b>, הבעירו <b>וְהִשִּׂיקוּ</b>, הסיקו אש <b>בְּנֶשֶׁק</b>, בכלי המלחמה של גוג וצבאותיו. ובפירוט: <b>וּמָגֵן וְצִנָּה</b>, שהיו בדרך כלל עשויים מעץ ומכוסים בעור או בחומר אחר, <b>בְּקֶשֶׁת וּבְחִצִּים וּבְמַקֵּל יָד</b>, אלָה <b>וּבְרֹמַח,</b> מוט עץ שבקצהו חוד מתכת, <b>וּבִעֲרוּ בָהֶם אֵשׁ שֶׁבַע שָׁנִים.</b> זה יהיה השימוש בכמותו האדירה של הנשק של גוג. במקומות רבים המספר שבע נושא משמעות סמלית לריבוי.
(י) <b>ו</b>באותו הזמן <b>לֹא־יִשְׂאוּ עֵצִים מִן־הַשָּׂדֶה וְלֹא יַחְטְבוּ מִן־הַיְּעָרִים</b> לצורך בערה, <b>כִּי בַנֶּשֶׁק</b> של גוג <b>יְבַעֲרוּ־אֵשׁ, וְשָׁלְלוּ אֶת־שֹׁלְלֵיהֶם</b>, אלו שרצו לשלול את ישראל, <b>וּבָזְזוּ אֶת־בֹּזְזֵיהֶם. נְאֻם ה' אֱלוֹהִים.</b>
(יא) <b>וְהָיָה בַיּוֹם הַהוּא</b>, לאחר שגוויות האויב יהיו נטושים לחית השדה, <b>אֶתֵּן לְ</b>עצמות <b>גוֹג מְקוֹם</b> אשר <b>שָׁם קֶבֶר בְּיִשְׂרָאֵל, גֵּי</b> המוליך את <b>הָעֹבְרִים קִדְמַת הַיָּם,</b> שמן הסתם הוא הים התיכון, <b>וְחֹסֶמֶת הִיא</b>, הגיא הענק יחסום בנקבריו הרבים <b>אֶת־הָעֹבְרִים, וְקָבְרוּ שָׁם אֶת־גּוֹג וְאֶת־כָּל־הֲמוֹנֹה, וְקָרְאוּ</b> למקום: <b>גֵּיא הֲמוֹן גּוֹג.</b>
(יב) <b>וּקְבָרוּם בֵּית יִשְׂרָאֵל לְמַעַן טַהֵר אֶת־הָאָרֶץ</b> מהמתים, <b>שִׁבְעָה חֳדָשִׁים.</b> מפני שמספר ההרוגים עצום יארך שבעה חודשים לאיסופם וקבורתם.
(יג) <b>וְקָבְרוּ כָּל־עַם הָאָרֶץ</b>, תושביה, <b>וְהָיָה לָהֶם לְשֵׁם</b> טוב בין האומות, בכך שישראל יביאו את אויביהם לקבורה, <b>יוֹם הִכָּבְדִי</b>, ביום שאתכבד. <b>נְאֻם ה' אֱלוֹהִים.</b>
(יד) <b>וְאַנְשֵׁי תָמִיד</b>, קבועים <b>יַבְדִּילוּ,</b> יְיַחדו אנשים שיהיו <b>עֹבְרִים בָּאָרֶץ</b> בחיפוש אחר עצמות חיילי גוג, ואנשים נוספים שיהיו <b>מְקַבְּרִים אֶת</b>, עם <b>הָעֹבְרִים, אֶת הַנּוֹתָרִים</b>, החללים שנשארו לאחר הקבורה הציבורית, <b>עַל־פְּנֵי הָאָרֶץ לְטַהֲרָהּ, מִקְצֵה שִׁבְעָה־חֳדָשִׁים, יַחְקֹרוּ,</b> יבדקו.
(טו) ואלו מעשיהם של האנשים הממונים – <b>וְעָבְרוּ הָעֹבְרִים בָּאָרֶץ וְרָאָה</b> אחד מהם <b>עֶצֶם אָדָם</b> – <b>וּבָנָה אֶצְלוֹ צִיּוּן,</b> סימן. 'העוברים' הם אלה שתפקידם למצוא עצם אדם ולסמן את המקום. <b>עַד קָבְרוּ אֹתוֹ הַמְקַבְּרִים אֶל־גֵּיא הֲמוֹן גּוֹג.</b> המקברים יבחינו בציון ויפנו את העצם למקום קבורת כל חיילי גוג.
(טז) <b>ו</b>כמאמר מוסגר – <b>גַם שֶׁם־עִיר</b> הסמוכה לגיא: <b>הֲמוֹנָה</b>, על שם המון גוג. <b>וְטִהֲרוּ הָאָרֶץ,</b> כשכל העצמות ייטמנו יושלם טיהור הארץ.
(יז) ולפני הקבורה –<b>וְאַתָּה, בֶן־אָדָם, כֹּה־אָמַר ה' אֱלוֹהִים, אֱמֹר לְצִפּוֹר, כָּל</b> בעל <b>כָּנָף, וּלְכֹל חַיַּת הַשָּׂדֶה: הִקָּבְצוּ וָבֹאוּ, הֵאָסְפוּ מִסָּבִיב, עַל־זִבְחִי</b>, סעודה גדולה שהכנתי, <b>אֲשֶׁר אֲנִי זֹבֵחַ לָכֶם זֶבַח גָּדוֹל עַל הָרֵי יִשְׂרָאֵל, וַאֲכַלְתֶּם בָּשָׂר וּשְׁתִיתֶם דָּם.</b> וַאֲכַלְתֶּם בָּשָׂר וּשְׁתִיתֶם דָּם.
(יח) <b>בְּשַׂר גִּבּוֹרִים תֹּאכֵלוּ וְדַם־נְשִׂיאֵי הָאָרֶץ תִּשְׁתּוּ</b> – <b>אֵילִים, כָּרִים</b>, כבשים שמנים <b>וְעַתּוּדִים</b>, תיישים <b>פָּרִים, מְרִיאֵי</b>, שורים מפוטמים, או תאואים שנמצאים ב<b>בָשָׁן כֻּלָּם.</b> אלו דימויים לבשר משובח ולסעודה מכובדת, שהחיות והעופות נקראים ליטול בה חלק.
(יט) <b>וַאֲכַלְתֶּם־חֵלֶב</b>, החלק הטוב והשמן בבשר, <b>לְשָׂבְעָה, וּשְׁתִיתֶם דָּם לְשִׁכָּרוֹן מִזִּבְחִי אֲשֶׁר־זָבַחְתִּי לָכֶם</b>,
(כ) <b>וּשְׂבַעְתֶּם עַל־שֻׁלְחָנִי סוּס ו</b>אנשי <b>רֶכֶב, גִּבּוֹר וְכָל־אִישׁ מִלְחָמָה. נְאֻם ה' אֱלוֹהִים.</b>
(כא) <b>וְנָתַתִּי אֶת־כְּבוֹדִי בַּגּוֹיִם, וְרָאוּ כָל־הַגּוֹיִם אֶת־מִשְׁפָּטִי אֲשֶׁר עָשִׂיתִי, וְאֶת־יָדִי אֲשֶׁר־שַׂמְתִּי בָהֶם</b>, בגויים שהצטרפו אל גוג והובסו אתו.
(כב) ומצד שני, <b>וְיָדְעוּ בֵּית יִשְׂרָאֵל כִּי אֲנִי ה' אֱלֹהֵיהֶם,</b> והם תחת חסותי <b>מִן־הַיּוֹם הַהוּא וָהָלְאָה.</b>
(כג) <b>וְיָדְעוּ הַגּוֹיִם כִּי בַעֲוֹנָם גָּלוּ בֵית־יִשְׂרָאֵל</b> ולא בגלל חוזקם של הגויים או מפני שהם טובים מישראל, <b>עַל אֲשֶׁר</b> ישראל <b>מָעֲלוּ־בִי וָאַסְתִּר פָּנַי מֵהֶם, וָאֶתְּנֵם בְּיַד צָרֵיהֶם,</b> אויביהם, <b>וַיִּפְּלוּ בַחֶרֶב כֻּלָּם,</b> רבים מישראל נהרגו במלחמות ובגלויות.
(כד) <b>כְּ</b>פי <b>טֻמְאָתָם וּכְפִשְׁעֵיהֶם עָשִׂיתִי אֹתָם, וָאַסְתִּר פָּנַי מֵהֶם.</b>
(כה) <b>לָכֵן, כֹּה אָמַר ה' אֱלוֹהִים: עַתָּה</b> אחרי שגלו, <b>אָשִׁיב אֶת־שְׁבוּת יַעֲקֹב,</b> אחזירם למצבם הראשון, <b>וְרִחַמְתִּי</b> את <b>כָּל־בֵּית יִשְׂרָאֵל, וְ</b>אז, כשאושיע את ישראל, <b>קִנֵּאתִי לְשֵׁם קָדְשִׁי,</b> אשמור על כל פגיעה בו,
(כו) <b>וְנָשׂוּ,</b> ישראל ישאו <b>אֶת־כְּלִמָּתָם וְאֶת־כָּל־מַעֲלָם,</b> בגידתם <b>אֲשֶׁר מָעֲלוּ־בִי</b> בעבר, זה יקרה <b>בְּשִׁבְתָּם עַל־אַדְמָתָם לָבֶטַח וְאֵין מַחֲרִיד.</b> לאחר שיוושעו על ידי ועולמכ ייהפך טוב יותר, הם יוכלו להסתכל על עברכם ברגשי בושה,
(כז) <b>בְּשׁוֹבְבִי</b>, כשאשיב <b>אוֹתָם מִן־הָעַמִּים, וְקִבַּצְתִּי אֹתָם מֵאַרְצוֹת אֹיְבֵיהֶם, וְנִקְדַּשְׁתִּי בָם לְעֵינֵי הַגּוֹיִם</b> ה<b>רַבִּים.</b> כשאשיב את ישראל לארצו, לעצמאותו ולכוחו, ייווכחו גויים רבים בקדושת שמי.
(כח) <b>וְיָדְעוּ</b> בית ישראל <b>כִּי אֲנִי ה' אֱלֹהֵיהֶם</b> הייתי <b>בְּהַגְלוֹתִי אֹתָם אֶל־הַגּוֹיִם וְ</b>אני הוא ש<b>כִנַּסְתִּים אֶל־אַדְמָתָם,</b> הירידה לגלות והיציאה ממנה לא הייתה מקרה של נפילה אלא יד ה'. <b>וְלֹא־אוֹתִיר עוֹד מֵהֶם שָׁם</b>, בגלות.
(כט) <b>וְלֹא־אַסְתִּיר עוֹד פָּנַי מֵהֶם,</b> כ<b>אֲשֶׁר שָׁפַכְתִּי אֶת־רוּחִי עַל־בֵּית יִשְׂרָאֵל, נְאֻם ה' אֱלוֹהִים.</b> כך מתואר סיום תקופת הגלות: ישראל ישובו לארצם ולשלוותם, מלחמה גדולה תתלקח, ובתבוסת גוג יתגלה כבוד ה' בעולם ובישראל. מכאן ואילך יתאר הספר את בניינה של הארץ בעתיד.
<h2>פרק מ</h2>
(א) <b>בְּעֶשְׂרִים וְחָמֵשׁ שָׁנָה לְגָלוּתֵנוּ</b>, גלות יהויכין, <b>בְּרֹאשׁ הַשָּׁנָה בֶּעָשׂוֹר לַחֹדֶשׁ,</b> הוא יום הכיפורים, <b>בְּאַרְבַּע עֶשְׂרֵה שָׁנָה אַחַר אֲשֶׁר הֻכְּתָה הָעִיר</b> ירושלים, <b>בְּעֶצֶם הַיּוֹם הַזֶּה הָיְתָה עָלַי יַד־ה', וַיָּבֵא אֹתִי שָׁמָּה</b>, לעיר.
(ב) <b>בְּמַרְאוֹת אֱלֹהִים</b>, בחזוני ולא בגופי <b>הֱבִיאַנִי אֶל־אֶרֶץ יִשְׂרָאֵל, וַיְנִיחֵנִי אֶל־הַר גָּבֹהַּ מְאֹד, וְעָלָיו</b>, לידו <b>כְּמִבְנֵה־עִיר</b>, היא דמותה של ירושלים, <b>מִנֶּגֶב</b>, מדרום להר.
(ג) <b>וַיָּבֵיא אוֹתִי שָׁמָּה, וְהִנֵּה</b> לפנַי דמות <b>אִישׁ</b> ו<b>מַרְאֵהוּ כְּמַרְאֵה נְחֹשֶׁת, וּפְתִיל</b>, חוט <b>פִּשְׁתִּים בְּיָדוֹ</b> לשם מדידת מרחקים ארוכים או משטחים עגולים. <b>וּקְנֵה הַמִּדָּה</b>, מוט למדידת מרחקים קצרים וישרים. <b>וְהוּא,</b> האיש <b>עֹמֵד בּשָּׁעַר</b> הכניסה למתחם המקדש. הדמות המואנשת נדמית כאדריכל שתפקידו להדריך את יחזקאל בפרטי מבנה המקדש.
(ד) <b>וַיְדַבֵּר אֵלַי הָאִישׁ</b>, שהוא בעצם מלאך: <b>בֶּן־אָדָם, רְאֵה בְעֵינֶיךָ וּבְאָזְנֶיךָ שְּׁמָע וְשִׂים לִבְּךָ לְכֹל אֲשֶׁר־אֲנִי מַרְאֶה אוֹתָךְ, כִּי לְמַעַן הַרְאוֹתְכָה</b>, כדי להראות לך דברים <b>הֻבָאתָה הֵנָּה, הַגֵּד</b>, להגיד <b>אֶת־כָּל־אֲשֶׁר־אַתָּה רֹאֶה לְבֵית יִשְׂרָאֵל.</b> יחזקאל מצווה למסור לעם שבגולה את כל מה שהוא רואה ושומע כאן, כדי לעודדם ולהראותם את הגאולה המוכנה להם.
(ה) מכאן תפורט תבנית מתחם המקדש ומידותיה מן החוץ פנימה. <b>וְהִנֵּה חוֹמָה מִחוּץ לַבַּיִת,</b> לבית המקדש, <b>סָבִיב סָבִיב, וּבְיַד הָאִישׁ קְנֵה הַמִּדָּה</b> שארכו <b>שֵׁשׁ־אַמּוֹת</b> כשכל אמה משתערת <b>בָּאַמָּה וְטֹפַח,</b> הטופח הוא רוחב כף יד. במרוצת הדורות המידות שכונו אמה נבדלו מזו מזו לפי התחום שנעשה בהן שימוש. אורך האמה הרגילה היה כנראה חמישה טפחים. כאן האמה הייתה גדולה בטפח נוסף. נראה כי אורך הקנה כולו היה כשלושה מטר. האיש מתחיל למדוד את שער הכניסה החיצוני של המקדש. <b>וַיָּמָד אֶת־רֹחַב</b>, עובי <b>הַבִּנְיָן</b> של החומה החיצונית – מלוא <b>קָנֶה אֶחָד,</b> שש אמות, <b>וְקוֹמָה</b>, גובה החומה גם כן <b>קָנֶה אֶחָד.</b> זו כמובן לא חומה שנועדה להגנת המקדש אלא להבדיל בין קודש לחול.
(ו) <b>וַיָּבוֹא</b> האיש <b>אֶל</b> תוך <b>שַׁעַר אֲשֶׁר פָּנָיו דֶּרֶךְ הַקָּדִימָה</b>, הפונה לכיוון מזרח. האיש נכנס מבעד לשער החומה המזרחי <b>וַיַּעַל בְּמַעֲלֹתָו,</b> במדרגות השער, <b>וַיָּמָד אֶת־סַף</b>, מפתן או מזוזת <b>הַשַּׁעַר</b> – <b>קָנֶה אֶחָד רֹחַב, וְאֵת סַף אֶחָד</b> – גם כן <b>קָנֶה אֶחָד רֹחַב.</b> מידת מקומן של שתי המזוזות כעובי החומה.
(ז) מעבר לסף השער נמצאים תאים, חדרונים המשמשים את עובדי המקדש או כמחסנים – <b>וְהַתָּא</b> גדלו <b>קָנֶה אֶחָד אֹרֶךְ וְקָנֶה אֶחָד רֹחַב, וּבֵין הַתָּאִים</b>, בין תא לתא יש <b>חָמֵשׁ אַמּוֹת</b>. התאים עם המרווח הגדור שביניהם יוצרים מעין מסדרון בחלל השער, <b>וְסַף הַשַּׁעַר</b> שבקצה השני <b>מֵאֵצֶל</b>, ליד <b>אֻלָם הַשַּׁעַר, מֵהַבַּיִת</b>, מלפנים – גם הוא רוחבו <b>קָנֶה אֶחָד.</b> אם כן, השער היה מבנה גדול שבתוכו חלל, בשני קצותיו סיפים ברוחב שש אמות, בין הסיפים מערכת תאים בצד הכניסה ואולם בצד הפנימי. עכשיו ימדוד האיש את השער מצדו הפנימי החוצה.
(ח) <b>וַיָּמָד אֶת־אֻלָם הַשַּׁעַר מֵהַבַּיִת</b>, מצד פנים (מערב) – <b>קָנֶה אֶחָד.</b> זהו סף השער הפנימי שהוזכר עתה.
(ט) <b>וַיָּמָד אֶת</b> אורך חלל <b>אֻלָם הַשַּׁעַר</b> – <b>שְׁמֹנֶה אַמּוֹת, וְאֵילָו,</b> עמודי הכניסה לאולם – <b>שְׁתַּיִם אַמּוֹת, וְאֻלָם הַשַּׁעַר</b> בנוי <b>מֵהַבָּיִת</b>, לפנים מן העמודים.
(י) <b>וְתָאֵי הַשַּׁעַר</b> שהוזכרו, <b>דֶּרֶךְ הַקָּדִים</b>, שממזרח – <b>שְׁלֹשָׁה מִפֹּה וּשְׁלֹשָׁה מִפֹּה, מִדָּה אַחַת לִשְׁלָשְׁתָּם, וּמִדָּה אַחַת</b> גם <b>לָאֵילִם</b> ש<b>מִפֹּה וּמִפּוֹ.</b> לאחר שידענו את מידותיו של השער לארכו (מזרח-מערב), ימדוד האיש את רוחבו (צפון-דרום).
(יא) <b>וַיָּמָד אֶת־רֹחַב</b> חלל <b>פֶּתַח־הַשַּׁעַר</b> – <b>עֶשֶׂר אַמּוֹת</b>, זהו רוחב השער במקום הצר שלו, שבו בנויים התאים, ו<b>אֹרֶךְ הַשַּׁעַר</b>, כלומר רוחב חלל השער במקום הארוך, שהוא האולם – <b>שְׁלוֹשׁ עֶשְׂרֵה אַמּוֹת.</b>
(יב) לאחר שמדד את רוחב השער מתוכו, ימדוד את הרוחב הכולל את התאים שבשער ואת כותליהם: <b>וּגְבוּל לִפְנֵי הַתָּאוֹת,</b> הקיר הגובל בין התאים לחלל השער – רוחבו <b>אַמָּה אֶחָת, וְ</b>כן בצד השני – <b>אַמָּה־אַחַת גְּבוּל מִפֹּה, וְהַתָּא</b> עצמו – <b>שֵׁשׁ אַמּוֹת מִפּוֹ וְשֵׁשׁ אַמּוֹת מִפּוֹ,</b> בשני צדי השער, כאמור.
(יג) <b>וַיָּמָד אֶת־הַשַּׁעַר מִ</b>קצה <b>גַּג הַתָּא</b> שבצד אחד <b>לְ</b>קצה <b>גַגּוֹ</b> השני, בתא ממול – <b>רֹחַב עֶשְׂרִים וְחָמֵשׁ אַמּוֹת, פֶּתַח</b> תא <b>נֶגֶד פּתַח</b> תא.
(יד) פריטים נוספים שהיו בשער ובקרבתו: <b>וַיַּעַשׂ אֶת־אֵילִים</b>, עמודים בגובה או במשך <b>שִׁשִּׁים אַמָּה, וְאֶל</b>, ליד <b>אֵיל הֶחָצֵר</b> של <b>הַשַּׁעַר,</b> האילים עומדים <b>סָבִיב סָבִיב</b>, לחצר או לשער.
(טו) <b>ו</b>מ<b>עַל פְּנֵי הַשַּׁעַר הָאִיתוֹן,</b> שער המבוא הזה, ועד מ<b>עַל לִפְנֵי אֻלָם הַשַּׁעַר הַפְּנִימִי</b>, הקצה השני של השער – <b>חֲמִשִּׁים אַמָּה,</b> שכן עובי החומה – 6 אמות; שלושת התאים עם המרווחים שביניהם – 34 אמות; האולם והאילים – 10 אמות.
(טז) <b>וְ</b>יש <b>חַלּוֹנוֹת אֲטֻמוֹת</b>, מעין גומחות שרחבות מצד אחד ומצרות והולכות <b>אֶל־הַתָּאִים וְאֶל אֵלֵיהֵמָה</b>, לתאים ולאילים <b>לִפְנִימָה לַשַּׁעַר,</b> בצד פנים השער <b>סָבִיב סָבִיב, וְכֵן לָאֵלַמּוֹת</b> – <b>וְחַלּוֹנוֹת סָבִיב סָבִיב,</b> גם לאולמות חלונות מסביב <b>לִפְנִימָה, וְאֶל־אַיִל תִּמֹרִים</b>, האילים מגולפים כעץ תמר.
(יז) לאחר שמדד האיש את שער המזרח לפרטיו –<b>וַיְבִיאֵנִי אֶל־הֶחָצֵר הַחִיצוֹנָה</b>, עזרה גדולה שמקיפה את בית המקדש, <b>וְהִנֵּה</b> לפנַי <b>לְשָׁכוֹת</b>, חדרים <b>וְרִצְפָה,</b> שטח מרוצף <b>עָשׂוּי לֶחָצֵר, סָבִיב סָבִיב: שְׁלֹשִׁים לְשָׁכוֹת אֶל</b>, על <b>הָרִצְפָה.</b>
(יח) <b>וְהָרִצְפָה אֶל־כֶּתֶף</b>, בצדי <b>הַשְּׁעָרִים, לְעֻמַּת</b>, לנגד <b>אֹרֶךְ הַשְּׁעָרִים.</b> זו היא <b>הָרִצְפָה הַתַּחְתּוֹנָה,</b> שעליה עוברים אל בית המקדש הבנוי בגובה ההר.
(יט) <b>וַיָּמָד</b> האיש את <b>רֹחַב</b> החצר <b>מִלִּפְנֵי הַשַּׁעַר הַתַּחְתּוֹנָה</b>, התחתון, במורד ההר, דרכו נכנסים אל החצר החיצונה, עד <b>לִפְנֵי</b>, לקדמת <b>הֶחָצֵר הַפְּנִימִי מִחוּץ</b>, מגבולו החיצוני – <b>מֵאָה אַמָּה,</b> כך היה רוחב <b>הַקָּדִים וְהַצָּפוֹן.</b> החצר החיצונה הקיפה את המקדש מסביב, ורוחבה מאה אמה הן בחלק המזרחי שלה הן בצפוני.
(כ) האיש מדד גם את שערי הכניסה הנוספים – <b>וְהַשַּׁעַר אֲשֶׁר פָּנָיו דֶּרֶךְ</b>, לכיוון <b>הַצָּפוֹן</b> ש<b>לחָצֵר הַחִיצוֹנָה, מָדַד אָרְכּוֹ וְרָחְבּוֹ,</b>
(כא) <b>וְתָאָו, שְׁלוֹשָׁה מִפּוֹ וּשְׁלֹשָׁה מִפּוֹ, וְאֵילָו</b>, עמודי השער <b>וְאֵלַמָּו</b> אולמיו, הכול <b>הָיָה כְּמִדַּת הַשַּׁעַר הָרִאשׁוֹן</b>, המזרחי: <b>חֲמִשִּׁים אַמָּה אָרְכּוֹ, וְרֹחַב: חָמֵשׁ וְעֶשְׂרִים בָּאַמָּה,</b>
(כב) <b>וְחַלּוֹנָו וְאֵילַמָּו,</b> אולמיו, <b>וְ</b>קישוטי <b>תִמֹרָו כְּמִדַּת הַשַּׁעַר אֲשֶׁר פָּנָיו דֶּרֶךְ הַקָּדִים, וּבְמַעֲלוֹת שֶׁבַע</b>, בשבע מדרגות <b>יַעֲלוּ־בוֹ, וְאֵילַמָּו לִפְנֵיהֶם</b>, לפנים מן המעלות.
(כג) <b>וְשַׁעַר</b> היה <b>לֶחָצֵר הַפְּנִימִי נֶגֶד הַשַּׁעַר</b> של החצר החיצונה, <b>לַצָּפוֹן וְלַקָּדִים, וַיָּמָד מִשַּׁעַר אֶל־שַׁעַר מֵאָה אַמָּה.</b>
(כד) <b>וַיּוֹלִכֵנִי דֶּרֶךְ</b>, לכיוון <b>הַדָּרוֹם, וְהִנֵּה־שַׁעַר</b> חיצוני <b>דֶּרֶךְ הַדָּרוֹם, וּמָדַד אֵילָו וְאֵילַמָּו כַּמִּדּוֹת הָאֵלֶּה,</b> האמורות בשערי מזרח וצפון.
(כה) <b>וְחַלּוֹנִים לוֹ וּלְאֵילַמָּו סָבִיב סָבִיב, כְּהַחַלֹּנוֹת</b> כחלונות השערים <b>הָאֵלֶּה: חֲמִשִּׁים אַמָּה אֹרֶךְ, וְרֹחַב חָמֵשׁ וְעֶשְׂרִים אַמָּה.</b> וְעֶשְׂרִים אַמָּה.
(כו) <b>וּמַעֲלוֹת שִׁבְעָה עֹלוֹתָו</b>, מעלותיו, <b>וְאֵלַמָּו לִפְנֵיהֶם, וְתִמֹרִים לוֹ, אֶחָד מִפּוֹ וְאֶחָד מִפּוֹ, אֶל</b>, על <b>אֵילָו.</b>
(כז) ומהחצר החיצונית אל הפנימית. <b>וְשַׁעַר לֶחָצֵר הַפְּנִימִי דֶּרֶךְ</b>, לכיוון <b>הַדָּרוֹם, וַיָּמָד מִשַּׁעַר</b> החצר החיצונה <b>אֶל־הַשַּׁעַר</b> הפנימי <b>דֶּרֶךְ הַדָּרוֹם</b> – <b>מֵאָה אַמּוֹת.</b>
(כח) <b>וַיְבִיאֵנִי אֶל־חָצֵר הַפְּנִימִי בְּשַׁעַר</b>, דרך שער <b>הַדָּרוֹם, וַיָּמָד אֶת־הַשַּׁעַר הַדָּרוֹם כַּמִּדּוֹת הָאֵלֶּה,</b> כמידות השערים החיצוניים,
(כט) <b>וְתָאָו וְאֵלָו וְאֵלַמָּו</b> גם הם <b>כַּמִּדּוֹת הָאֵלֶּה, וְחַלּוֹנוֹת לוֹ וּלְאֵלַמָּו סָבִיב סָבִיב</b> – השער כולו <b>חֲמִשִּׁים אַמָּה אֹרֶךְ, וְרֹחַב עֶשְׂרִים וְחָמֵשׁ אַמּוֹת.</b>
(ל) <b>ו</b>בחומת החצר הפנימית היו גם כן <b>אֵלַמּוֹת</b>, חללים <b>סָבִיב סָבִיב,</b> ב<b>אֹרֶךְ חָמֵשׁ וְעֶשְׂרִים אַמָּה וְרֹחַב חָמֵשׁ אַמּוֹת.</b>
(לא) וחזרה לשער – <b>וְאֵילַמָּו</b> פונים <b>אֶל־</b>ה<b>חָצֵר הַחִצוֹנָה, וְ</b>גילופי <b>תִמֹרִים אֶל</b>, על <b>אֵילָו,</b> עמודי השער, <b>וּמַעֲלוֹת שְׁמוֹנֶה מַעֲלָו</b>, שמונה מדרגות לו.
(לב) <b>וַיְבִיאֵנִי</b> האיש <b>אֶל הֶחָצֵר הַפְּנִימִי דֶּרֶךְ הַקָּדִים, וַיָּמָד אֶת־הַשַּׁעַר</b> המזרחי <b>כַּמִּדּוֹת הָאֵלֶּה.</b>
(לג) <b>וְתָאָו וְאֵלָו וְאֵלַמָּו כַּמִּדּוֹת הָאֵלֶּה, וְחַלּוֹנוֹת לוֹ וּלְאֵלַמָּו סָבִיב סָבִיב. אֹרֶךְ</b> השער <b>חֲמִשִּׁים אַמָּה וְרֹחַב חָמֵשׁ וְעֶשְׂרִים אַמָּה.</b>
(לד) <b>וְאֵלַמָּו</b> פונים <b>לֶחָצֵר הַחִיצוֹנָה, וְתִמֹרִים אֶל־אֵילָו מִפּוֹ וּמִפּוֹ, וּשְׁמֹנֶה מַעֲלוֹת מַעֲלָו.</b> הכול כמו בשער הדרומי.
(לה) <b>וַיְבִיאֵנִי אֶל־שַׁעַר הַצָּפוֹן</b> של החצר הפנימית, <b>וּמָדַד</b> גם שם <b>כַּמִּדּוֹת הָאֵלֶּה.</b>
(לו) <b>תָּאָו אֵלָו וְאֵלַמָּו, וְחַלּוֹנוֹת לוֹ סָבִיב סָבִיב</b> – <b>אֹרֶךְ חֲמִשִּׁים אַמָּה וְרֹחַב חָמֵשׁ וְעֶשְׂרִים אַמָּה.</b>
(לז) <b>וְאֵילָו</b>, אולמיו פונים <b>לֶחָצֵר הַחִיצוֹנָה, וְתִמֹרִים אֶל־אֵילָו מִפּוֹ וּמִפּוֹ, וּשְׁמֹנֶה מַעֲלוֹת מַעֲלָו.</b>
(לח) כאן יש ייחוד – <b>וְלִשְׁכָּה וּפִתְחָהּ בְּאֵילִים</b> של <b>הַשְּׁעָרִים,</b> בכניסה לשער הצפוני יש חדר, <b>שָׁם יָדִיחוּ אֶת</b> אברי <b>הָעֹלָה.</b> ככתוב בתורה, קרבן העולה נשחט מצפון למזבח – שבנוי בתוך החצר הפנימית – ומכיוון שקרבן זה עולה כולו על המזבח רוחצים מקודם את אבריו בלשכה סמוכה.
(לט) <b>וּבְאֻלָם הַשַּׁעַר שְׁנַיִם שֻׁלְחָנוֹת מִפּוֹ</b>, מצד זה <b>וּשְׁנַיִם שֻׁלְחָנוֹת מִפֹּה</b>, מצד זה, <b>לִשְׁחוֹט אֲלֵיהֶם</b> את <b>הָעוֹלָה וְהַחַטָּאת וְהָאָשָׁם</b> – אלו הם הקרבנות שנשחטים בצפון העזרה.
(מ) <b>וְאֶל־הַכָּתֵף מִחוּצָה</b>, בצד המרוחק של האולם <b>לָעוֹלֶה לְפֶתַח הַשַּׁעַר הַצָּפוֹנָה</b>, למי שעולה ונכנס לשער הצפוני, עוד <b>שְׁנַיִם שֻׁלְחָנוֹת, וְ</b>כן <b>אֶל־הַכָּתֵף הָאַחֶרֶת אֲשֶׁר לְאֻלָם הַשַּׁעַר שְׁנַיִם שֻׁלְחָנוֹת.</b>
(מא) הרי באולם השער הצפוני <b>אַרְבָּעָה שֻׁלְחָנוֹת מִפֹּה</b>, מימין, שני שולחנות פנימיים יותר ושניים חיצוניים, <b>וְאַרְבָּעָה שֻׁלְחָנוֹת מִפֹּה</b>, משמאל <b>לְכֶתֶף</b>, לכל אחד מצדי <b>הַשָּׁעַר,</b> סך הכול <b>שְׁמוֹנָה שֻׁלְחָנוֹת אֲלֵיהֶם</b> עליהם <b>יִשְׁחָטוּ.</b>
(מב) <b>וְ</b>עוד בחלל השער הצפוני <b>אַרְבָּעָה שֻׁלְחָנוֹת לָעוֹלָה,</b> שהיא הקרבן הראשון והיומיומי, עשויות <b>אַבְנֵי גָזִית</b>, מסותתות, <b>אֹרֶךְ</b> השולחן <b>אַמָּה אַחַת וָחֵצִי וְרֹחַב אַמָּה אַחַת וָחֵצִי וְגֹבַהּ אַמָּה אֶחָת, אֲלֵיהֶם וְיַנִּיחוּ</b>, ועליהם יניחו <b>אֶת־הַכֵּלִים אֲשֶׁר יִשְׁחֲטוּ אֶת־הָעוֹלָה בָּם וְ</b>את <b>הַזָּבַח.</b>
(מג) <b>וְהַשְׁפַתַּיִם</b>, בליטות, קרסי תלייה או מעין מסגרת גבוהה <b>טֹפַח אֶחָד, מוּכָנִים</b>, מותקנים <b>בַּבַּיִת סָבִיב סָבִיב</b>, מקיפים את העזרה, <b>וְאֶל</b>, ועל <b>הַשֻּׁלְחָנוֹת</b> של <b>בְּשַׂר הַקָּרְבָן.</b>
(מד) <b>וּמִחוּצָה לַשַּׁעַר הַפְּנִימִי</b>, כשיוצאים מן השער אל החצר הפנימית היו <b>לִשְׁכוֹת</b> ל<b>שָׁרִים</b>, משוררים, <b>בֶּחָצֵר הַפְּנִימִי אֲשֶׁר אֶל־כֶּתֶף</b>, לצדי <b>שַׁעַר הַצָּפוֹן, וּפְנֵיהֶם</b>, צדם הקדמי <b>דֶּרֶךְ</b>, לכיוון <b>הַדָּרוֹם,</b> ו<b>אֶחָד</b>, לשכה נוספת <b>אֶל־כֶּתֶף שַׁעַר הַקָּדִים</b>, לצד שער מזרח <b>פְּנֵי</b>, ופונה ל<b>דֶּרֶךְ הַצָּפֹן</b>.
(מה) <b>וַיְדַבֵּר אֵלָי</b> האיש, בהצביעו על לשכה אחת: <b>זֹה הַלִּשְׁכָּה אֲשֶׁר פָּנֶיהָ דֶּרֶךְ הַדָּרוֹם</b> משמשת <b>לַכֹּהֲנִים שֹׁמְרֵי מִשְׁמֶרֶת הַבָּיִת</b>, בה ישהו לפני צאתם למשמרתם.
(מו) <b>וְהַלִּשְׁכָּה אֲשֶׁר פָּנֶיהָ דֶּרֶךְ הַצָּפוֹן</b> – <b>לַכֹּהֲנִים שֹׁמְרֵי מִשְׁמֶרֶת</b>, עבודת <b>הַמִּזְבֵּחַ, הֵמָּה</b> מ<b>בְנֵי־צָדוֹק</b>, שהיה כהן חשוב בימי דוד ושימש בכהונה גדולה גם בימי שלמה, <b>הַקְּרֵבִים מִבְּנֵי־לֵוִי אֶל־ה' לְשָׁרְתוֹ.</b>
(מז) <b>וַיָּמָד אֶת־הֶחָצֵר</b> הפנימית – <b>אֹרֶךְ מֵאָה אַמָּה וְרֹחַב מֵאָה אַמָּה, מְרֻבָּעַת, וְהַמִּזְבֵּחַ</b> ניצב בחצר <b>לִפְנֵי הַבָּיִת</b>, המקדש.
(מח) מח <b>וַיְבִאֵנִי אֶל־אֻלָם</b>, החדר הגדול שבקדמת <b>הַבַּיִת, וַיָּמָד</b> את <b>אֵל</b>, איל ה<b>אֻלָם חָמֵשׁ אַמּוֹת מִפֹּה וְחָמֵשׁ אַמּוֹת מִפֹּה, וְרֹחַב</b>, עובי <b>הַשַּׁעַר שָׁלֹשׁ אַמּוֹת מִפּוֹ וְשָׁלֹשׁ אַמּוֹת מִפּוֹ.</b>
(מט) <b>אֹרֶךְ הָאֻלָם</b>, צדו הרחב (מצפון לדרום) – <b>עֶשְׂרִים אַמָּה, וְרֹחַב</b> – <b>עַשְׁתֵּי</b>, אחת <b>עֶשְׂרֵה אַמָּה, וּבַמַּעֲלוֹת</b> הוא עשוי, <b>אֲשֶׁר</b> בהן <b>יַעֲלוּ אֵלָיו, וְעַמֻּדִים</b> נוספים <b>אֶל</b>, ליד <b>הָאֵילִים</b>, עמוד <b>אֶחָד מִפֹּה וְאֶחָד מִפֹּה.</b> בדומה לעמודי הענק שהעמיד שלמה בבית ראשון בכניסה לאולם, 'יכין' ו'בֹּעז'.
<h2>פרק מא</h2>
(א) <b>וַיְבִיאֵנִי אֶל־הַהֵיכָל</b> שלפנים מן האולם, ה'קודש', <b>וַיָּמָד אֶת־הָאֵילִים</b> שבשער ההיכל – <b>שֵׁשׁ־אַמּוֹת רֹחַב מִפּוֹ וְשֵׁשׁ־אַמּוֹת רֹחַב־מִפּוֹ,</b> שזהו גם <b>רֹחַב הָאֹהֶל,</b> עובי משקוף הפתח.
(ב) <b>וְרֹחַב</b> חלל <b>הַפֶּתַח</b> מימין לשמאל – <b>עֶשֶׂר אַמּוֹת, וְכִתְפוֹת הַפֶּתַח</b>, הכתלים שבצדו – <b>חָמֵשׁ אַמּוֹת מִפּוֹ וְחָמֵשׁ אַמּוֹת מִפּוֹ. וַיָּמָד</b> את <b>אָרְכּוֹ</b> של ההיכל <b>אַרְבָּעִים אַמָּה, וְרֹחַב</b> ההיכל <b>עֶשְׂרִים אַמָּה.</b>
(ג) <b>וּבָא</b> האיש <b>לִפְנִימָה,</b> לפנים מן ההיכל, <b>וַיָּמָד</b> את <b>אֵיל־הַפֶּתַח</b>, בכניסה לחדר הפנימי ביותר – <b>שְׁתַּיִם אַמּוֹת, וְ</b>עובי <b>הַפֶּתַח שֵׁשׁ אַמּוֹת, וְרֹחַב</b> חלל <b>הַפֶּתַח</b> – <b>שֶׁבַע אַמּוֹת.</b>
(ד) <b>וַיָּמָד אֶת־אָרְכּוֹ</b> של החדר הפנימי – <b>עֶשְׂרִים אַמָּה, וְ</b>כן ה<b>רֹחַב עֶשְׂרִים אַמָּה,</b> מקביל <b>אֶל־פְּנֵי הַהֵיכָל,</b> שגם הוא רוחבו עשרים אמה, <b>וַיֹּאמֶר אֵלַי: זֶה קֹדֶשׁ הַקֳּדָשִׁים.</b>
(ה) <b>וַיָּמָד</b> את עובי <b>קִיר־הַבַּיִת</b> – <b>שֵׁשׁ אַמּוֹת, וְרֹחַב הַצֵּלָע</b>, תא, חדר צר מאחורי קיר הבית המערבי – <b>אַרְבַּע אַמּוֹת.</b> ולא רק במערב היה צלע, אלא <b>סָבִיב סָבִיב לַבַּיִת</b> היו צלעות, <b>סָבִיב</b>, מקיפות את הבית.
(ו) <b>וְהַצְּלָעוֹת</b> בנויות <b>צֵלָע אֶל צֵלָע</b> – סך הצלעות <b>שָׁלוֹשׁ וּשְׁלֹשִׁים פְּעָמִים, וּבָאוֹת</b>, בנויות <b>בַּקִּיר אֲשֶׁר</b> סמוך <b>לַבַּיִת</b> המיוחד <b>לַצְּלָעוֹת סָבִיב סָבִיב, לִהְיוֹת אֲחוּזִים</b>, מחוברים זה לזה במבנה אחד, <b>וְלֹא־יִהְיוּ אֲחוּזִים בְּקִיר הַבָּיִת</b> עצמו. שלושים ושלוש התאים שמקיפים את ההיכל ואת קודש הקודשים, אינם חלק מקירות הבית אלא מחוברים אל קיר נוסף שסמוך לבית.
(ז) הצלעות בנויות זו על זו שלוש קומות – <b>וְרָחֲבָה וְנָסְבָה</b>, הצלע מתרחבת ופונה <b>לְמַעְלָה לְמַעְלָה ל</b>כל <b>הצְּלָעוֹת, כִּי מוּסַב,</b> מדורג-מסביב <b>הַבַּיִת לְמַעְלָה לְמַעְלָה סָבִיב סָבִיב לַבַּיִת,</b> מתוך הצלעות התחתונות עולות מדרגות אל העליונות, <b>עַל־כֵּן רֹחַב־לַבַּיִת לְמָעְלָה</b> יותר מלמטה, כי המדרגות שלמטה אוכלות מחלל הצלע. <b>וְכֵן,</b> כך מ<b>הַתַּחְתּוֹנָה יַעֲלֶה</b>, יעלו <b>עַל־הָעֶלְיוֹנָה,</b> וכן <b>לַתִּיכוֹנָה.</b>
(ח) <b>וְרָאִיתִי לַבַּיִת גֹּבַהּ</b>, רום <b>סָבִיב סָבִיב,</b> הבית עצמו התנשא לגובה ממבנה הצלעות שמסביבו. <b>מוּסְדוֹת</b>, יסודות <b>הַצְּלָעוֹת</b> – <b>מְלוֹ</b>א <b>הַקָּנֶה</b>, שהוא <b>שֵׁשׁ אַמּוֹת</b> באמה <b>אַצִּילָה,</b> שהיא אמה גדולה, אולי נמדדת מקצה היד עד בית השחי, האציל.
(ט) <b>רֹחַב</b>, עובי <b>הַקִּיר אֲשֶׁר־לַצֵּלָע אֶל־הַחוּץ</b>, הקיר החיצוני – <b>חָמֵשׁ אַמּוֹת, ו</b>כן לקיר הפנימי <b>אֲשֶׁר</b> לשטח ה<b>מֻנָּח</b> ל<b>בֵּית צְלָעוֹת אֲשֶׁר לַבָּיִת.</b> בין הבית לצלעות שמסביב היה מרווח מעין מסדרון, 'מונח'.
(י) <b>וּבֵין הַלְּשָׁכוֹת</b> שבחצר – <b>רֹחַב עֶשְׂרִים אַמָּה, סָבִיב לַבַּיִת סָבִיב סָבִיב.</b> הלשכות היו בצדי החצר, מקיפות את הבית מרחוק.
(יא) <b>וּפֶתַח הַצֵּלָע</b>, פתחי הצלעות פונות <b>לַמֻּנָּח, פֶּתַח אֶחָד דֶּרֶךְ הַצָּפוֹן וּפֶתַח אֶחָד לַדָּרוֹם</b>, הצלעות הדרומיות פתוחות למונח שבצפונם והצלעות הצפוניות – למונח שבדרומם. <b>וְרֹחַב מְקוֹם הַמֻּנָּח,</b> המרווח המסדרוני – <b>חָמֵשׁ אַמּוֹת, סָבִיב סָבִיב.</b>
(יב) <b>וְהַבִּנְיָן</b>, המבנים <b>אֲשֶׁר אֶל־פְּנֵי</b>, מול <b>הַגִּזְרָה</b>, בניין הבולט בגובהו ב<b>פְאַת דֶּרֶךְ־הַיָּם</b>, צד מערב – <b>רֹחַב שִׁבְעִים אַמָּה, וְקִיר הַבִּנְיָן,</b> החומה המקיפה – <b>חָמֵשׁ־אַמּוֹת רֹחַב</b>, עובי, <b>סָבִיב סָבִיב, וְאָרְכּוֹ</b> של הבניין שעל פני הגזרה – <b>תִּשְׁעִים אַמָּה.</b>
(יג) <b>וּמָדַד</b> האיש <b>אֶת־הַבַּיִת</b> – <b>אֹרֶךְ מֵאָה אַמָּה, וְ</b>המדידה הזו כוללת את <b>הַגִּזְרָה</b>, הבית הבולט <b>וְהַבִּנְיָה</b>, מבנה הצלע שמאחורי הבית <b>וְקִירוֹתֶיהָ</b> – כולן יחד <b>אֹרֶךְ מֵאָה אַמָּה.</b>
(יד) <b>וְרֹחַב פְּנֵי</b>, חזית <b>הַבַּיִת וְהַגִּזְרָה לַקָּדִים,</b> לצד מזרח – גם כן <b>מֵאָה אַמָּה.</b>
(טו) <b>וּמָדַד אֹרֶךְ־הַבִּנְיָן</b> ש<b>אֶל־פְּנֵי הַגִּזְרָה אֲשֶׁר עַל־אַחֲרֶיהָ,</b> מאחוריה, בצד מערב, <b>וְאַתִּיקֶיהָ,</b> עמודים, קירות או קורות תומכים שנמצאים <b>מִפּוֹ וּמִפּוֹ,</b> מצפון ומדרום – הכול יחד <b>מֵאָה אַמָּה. וְהַהֵיכָל הַפְּנִימִי,</b> קודש הקודשים <b>וְאֻלַמֵּי הֶחָצֵר</b> –
(טז) <b>הַסִּפִּים</b> המפתנים <b>וְהַחַלּוֹנִים הָאֲטֻמוֹת</b>, החלונות האטומים, שהם גומחות בקיר, <b>וְהָאַתִּיקִים</b>, התומכים שמ<b>סָבִיב, לִשְׁלָשְׁתָּם</b>, לשלושת האתיקים – שממערב לבית, מדרומו ומצפונו. אפשרות אחרת: 'לשלשתם' – הסיפים, החלונות והאתיקים, <b>נֶגֶד הַסַּף</b>, בשתי המזוזות ובמשקוף היה <b>שְׂחִיף</b>, נסר <b>עֵץ, סָבִיב סָבִיב,</b> במקדש לא היו חלקים מעץ בפני עצמם אלא משולבים במבנה, כדי שיהיה ניתן לצפות עליהן זהב – דבר שאי אפשר לעשותו על האבן החשופה. <b>וְהָאָרֶץ עַד־הַחַלּוֹנוֹת</b>, מהקרקע ועד החלונות מחופה בעץ <b>וְ</b>כן <b>הַחַלֹּנוֹת מְכֻסּוֹת.</b>
(יז) <b>עַל</b>, עד <b>מֵעַל הַפֶּתַח וְעַד־הַבַּיִת הַפְּנִימִי וְלַחוּץ</b>, עד הקיר החיצוני <b>וְאֶל־כָּל־הַקִּיר סָבִיב סָבִיב, בַּפְּנִימִי וּבַחִיצוֹן,</b> בבית הפנימי ובבית החיצון שהוא ההיכל – <b>מִדּוֹת.</b> לכל אלה היו מידות, אך יחזקאל לא פירטן. אפשרות אחרת: את כולן ציפו בלוחות רחבים.
(יח) <b>וְעָשׂוּי</b>, אלו עשויים <b>כְּרוּבִים</b>, צורות דמויות <b>וְתִמֹרִים,</b> עצי תמר, <b>וְתִמֹרָה בֵּין־כְּרוּב לִכְרוּב, וּשְׁנַיִם פָּנִים ל</b>כל <b>כְּרוּב</b> –
(יט) <b>וּפְנֵי אָדָם אֶל־הַתִּמֹרָה מִפּוֹ, וּפְנֵי־כְפִיר אֶל־הַתִּמֹרָה מִפּוֹ</b>, שתי פנים, אחד של אדם ואחד של אריה צעיר, בשני צדי הכרוב פונות אל התמר שבין כרוב לכרוב, כך <b>עָשׂוּי אֶל־כָּל־הַבַּיִת סָבִיב סָבִיב.</b>
(כ) <b>מֵהָאָרֶץ עַד־מֵעַל הַפֶּתַח הַכְּרוּבִים וְהַתִּמֹרִים עֲשׂוּיִם, וְקִיר</b>, כך קושטו כל קירות <b>הַֹהֵֹיֹכָֹלֹ.</b> גם בבית המקדש הראשון הוזכרו קישוטים אלה, אבל שם נוספו קישוטים אחרים, והיו בו יותר אריות.
(כא) <b>הַהֵיכָל מְזוּזַת רְבֻעָה</b>, פתח ההיכל מרובע ולא מעוגל. אפשרות אחרת: ארבע מזוזות היו לו כי דלתותיו כפולות, <b>וּפְנֵי הַקֹּדֶשׁ,</b> בפתח קודש הקודשים <b>הַמַּרְאֶה</b> שנגלה לי היה <b>כַּמַּרְאֶה</b> המיוחד לקודש שאינו מתואר.
(כב) <b>הַמִּזְבֵּחַ</b> שבהיכל עשוי <b>עֵץ</b>. לא צוין כאן שהיה מצופה זהב כאמור בתורה במזבח הקטורת, – <b>שָׁלוֹשׁ אַמּוֹת גָּבֹהַּ וְאָרְכּוֹ שְׁתַּיִם־אַמּוֹת, וּמִקְצֹעוֹתָיו</b> פינות, קרנות <b>לוֹ,</b> <b>וְאָרְכּוֹ וְקִירֹתָיו</b> עשויים <b>עֵץ. וַיְדַבֵּר אֵלַי: זֶה הַשֻּׁלְחָן אֲשֶׁר לִפְנֵי ה'.</b>
(כג) <b>וּשְׁתַּיִם דְּלָתוֹת לַהֵיכָל וְלַקֹּדֶשׁ</b>, קודש הקודשים.
(כד) <b>וּשְׁתַּיִם דְּלָתוֹת לַדְּלָתוֹת</b> – <b>שְׁתַּיִם מוּסַבּוֹת דְּלָתוֹת</b>, שתי דלתות מתקפלות, <b>שְׁתַּיִם לְדֶלֶת אֶחָת וּשְׁתֵּי דְלָתוֹת לָאַחֶרֶת.</b> לכל דלת מארבע הדלתות – שתיים שבפתח ההיכל ושתיים שבפתח הקודש הפנימי – הייתה דלת מתקפלת נוספת.
(כה) <b>וַעֲשׂוּיָה אֲלֵיהֶן</b> עליהן, <b>אֶל</b>, על <b>דַּלְתוֹת הַהֵיכָל,</b> צורת <b>כְּרוּבִים וְתִמֹרִים כַּאֲשֶׁר עֲשׂוּיִם לַקִּירוֹת</b>, קישוטי הדלתות והקירות זהים<b>. וְעָב עֵץ</b>, ועץ עבה <b>אֶל־פְּנֵי הָאוּלָם.</b> אולי הייתה זו קורה עבה כמשקוף הנושאת את התקרה שעליה, ואולי קורת אורך <b>מֵהַחוּץ</b>
(כו) <b>וְחַלּוֹנִים אֲטֻמוֹת וְתִמֹרִים מִפּוֹ וּמִפּוֹ, אֶל</b>, על <b>כִּתְפוֹת הָאוּלָם, וְ</b>על <b>צַלְעוֹת הַבַּיִת וְ</b>על <b>הָעֻבִּים</b>, הקורות העבות.
<h2>פרק מב</h2>
(א) האיש-המלאך המוליך את יחזקאל הופך עכשיו כיוון החוצה. <b>וַיּוֹצִיאֵנִי אֶל־הֶחָצֵר הַחִיצוֹנָה, הַדֶּרֶךְ</b> שהיא <b>דֶּרֶךְ הַצָּפוֹן, וַיְבִאֵנִי אֶל־הַלִּשְׁכָּה אֲשֶׁר נֶגֶד הַגִּזְרָה</b>, הבית המתנשא <b>וַאֲשֶׁר</b> היא גם <b>נֶגֶד הַבִּנְיָן,</b> מבנה הצלעות שליד הבית עצמו, <b>אֶל־הַצָּפוֹן.</b>
(ב) הלשכה הזו שבחצר החיצונית משתרעת <b>אֶל־פְּנֵי אֹרֶךְ אַמּוֹת הַמֵּאָה,</b> מאה אמות, שהן אורך הגזרה וקירות הבניין יחד, ליד <b>פֶּתַח הַצָּפוֹן, וְהָרֹחַב</b> שלה <b>חֲמִשִּׁים אַמּוֹת.</b>
(ג) הלשכה נתונה <b>נֶגֶד הָעֶשְׂרִים</b> אמה הפנויות <b>אֲשֶׁר לֶחָצֵר הַפְּנִימִי,</b> זהו השטח המפריד בין הלשכה לבין הבית, <b>ו</b>מהצד החיצוני שלה – <b>נֶגֶד רִצְפָה אֲשֶׁר לֶחָצֵר הַחִיצוֹנָה,</b> בשני צדי הלשכה מוצב <b>אַתִּיק אֶל־פְּנֵי־אַתִּיק,</b> מבנים תומכים, <b>בַּשְּׁלִשִׁים</b>, בשלוש קומות.
(ד) <b>וְלִפְנֵי</b>, בקדמת <b>הַלְּשָׁכוֹת</b> לצד מזרח <b>מַהֲלַךְ</b>, מקום הליכה <b>עֶשֶׂר אַמּוֹת רֹחַב</b> עד שמגיעים <b>אֶל</b> החצר <b>הַפְּנִימִית, דֶּרֶךְ</b> מעבר או פתח <b>אַמָּה אֶחָת, וּפִתְחֵיהֶם</b> של הלשכות <b>לַצָּפוֹן.</b>
(ה) <b>וְהַלְּשָׁכוֹת הָעֶלְיוֹנֹת קְצֻרוֹת</b>, קצרות – <b>כִּי־יוֹכְלוּ</b>, יאכלו ה<b>אַתִּיקִים מֵהֵנָּה</b>. אותם תומכים תופסים משטח המבנה העליון, לכן הלשכות העליונות קצרות <b>מֵהַתַּחְתֹּנוֹת וּמֵהַתִּיכוֹנוֹת</b> ב<b>בִּנְיָן.</b>
(ו) <b>כִּי</b> הלשכות <b>מְשֻׁלָּשׁוֹת</b>, בנות שלוש קומות <b>הֵנָּה וְאֵין לָהֶן עַמּוּדִים כְּעַמּוּדֵי הַחֲצֵרוֹת, עַל־כֵּן נֶאֱצַל</b>, נגרע מקום העליונות <b>מֵהַתַּחְתֹּנוֹת וּמֵהַתִּיכֹנוֹת, מֵהָאָרֶץ.</b> הלשכות העליונות הוצרכו להישען על תמיכות חיצוניות – האתיקים, האוכלות משטחן.
(ז) <b>וְגָדֵר אֲשֶׁר־לַחוּץ</b>, גדר חיצונית הייתה <b>לְעֻמַּת הַלְּשָׁכוֹת</b> שבחצר. הגדר נמשכת והולכת <b>דֶּרֶךְ הֶחָצֵר הַחִצוֹנָה אֶל־פְּנֵי הַלְּשָׁכוֹת</b> שבחצר החיצונה. <b>אָרְכּוֹ</b> של השטח המגודר הזה <b>חֲמִשִּׁים אַמָּה,</b>
(ח) <b>כִּי־אֹרֶךְ הַלְּשָׁכוֹת אֲשֶׁר לֶחָצֵר הַחִצוֹנָה</b>, אלו הן לשכות שבקדמת החצר החיצונה – <b>חֲמִשִּׁים אַמָּה, וְהִנֵּה</b> הגדר ממשיכה מלשכות אלו <b>עַל־פְּנֵי</b>, במקביל לאורך <b>הַהֵיכָל מֵאָה אַמָּה.</b>
(ט) <b>וּמִתַּחַת</b>, במפלס נמוך מ<b>הַלְּשָׁכוֹת הָאֵלֶּה</b> שתוארו בפרטות, אלו הלשכות שבמערב הקרובות להיכל, <b>הַמֵּבִיא</b>, הבא <b>מֵהַקָּדִים, בְּבֹאוֹ לָהֵנָּה</b>, ללשכות הללו <b>מֵהֶחָצֵר הַחִצֹנָה,</b>
(י) <b>בְּרֹחַב גֶּדֶר הֶחָצֵר</b> החיצונה, <b>דֶּרֶךְ הַקָּדִים, אֶל־פְּנֵי הַגִּזְרָה וְאֶל־פְּנֵי הַבִּנְיָן</b> – <b>לְשָׁכוֹת.</b> הבא משיפולי ההר שבמזרח דרך גדר החצר יפגוש בדרכו לשכות נוספות.
(יא) <b>וְדֶרֶךְ</b> יש <b>לִפְנֵיהֶם, כְּמַרְאֵה הַלְּשָׁכוֹת אֲשֶׁר</b> ראיתי <b>דֶּרֶךְ</b> שער <b>הַצָּפוֹן,</b> אלא שהלשכות הללו <b>כְּאָרְכָּן כֵּן רָחְבָּן,</b> בניגוד ללשכות הפנימיות שאורכן מאה ורוחבן חמישים. <b>וְכֹל מוֹצָאֵיהֶן,</b> מקומות היציאה, <b>וּכְמִשְׁפְּטֵיהֶן וּכְפִתְחֵיהֶן</b>, של הלשכות הצפוניות
(יב) <b>וּכְפִתְחֵי</b>, כך פתחי <b>הַלְּשָׁכוֹת אֲשֶׁר דֶּרֶךְ הַדָּרוֹם,</b> גם להן <b>פֶּתַח בְּרֹאשׁ דָּרֶךְ, דֶּרֶךְ</b> שהייתה <b>בִּפְנֵי הַגְּדֶרֶת הֲגִינָה,</b> מדרגת אבנים נאה, אולי מקום שניגנו עליו, <b>דֶּרֶךְ הַקָּדִים בְּבוֹאָן</b> של העולים. הלשכות היו אפוא בארבע פינות החצר – שתיים מערביות ארוכות ושתיים מזרחיות ריבועיות.
(יג) <b>וַיֹּאמֶר אֵלַי</b> האיש: <b>לִשְׁכוֹת הַצָּפוֹן</b> ו<b>לִשְׁכוֹת הַדָּרוֹם אֲשֶׁר אֶל־פְּנֵי הַגִּזְרָה,</b> הלשכות המערביות, <b>הֵנָּה לִשְׁכוֹת הַקֹּדֶשׁ אֲשֶׁר יֹאכְלוּ־שָׁם הַכֹּהֲנִים אֲשֶׁר־קְרוֹבִים לַה',</b> בני צדוק המשרתים בקודש, את <b>קָדְשֵׁי הַקֳּדָשִׁים</b>, הנאכלים רק במקום קדוש ועל ידי כהנים, ו<b>שָׁם</b>, בלשכות הקודש <b>יַנִּיחוּ</b> את <b>קָדְשֵׁי הַקֳּדָשִׁים</b> – <b>וְהַמִּנְחָה וְהַחַטָּאת וְהָאָשָׁם, כִּי הַמָּקוֹם</b> הזה <b>קָדֹשׁ</b>.
(יד) <b>בְּבֹאָם</b>, בבוא <b>הַכֹּהֲנִים</b> למקדש, <b>וְלֹא</b>, לא <b>יֵצְאוּ מֵהַקֹּדֶשׁ</b> בבגדי הכהונה <b>אֶל־הֶחָצֵר הַחִיצוֹנָה, וְשָׁם</b> – בלשכות הקדמיות שליד החצר החיצונה, <b>יַנִּיחוּ בִגְדֵיהֶם אֲשֶׁר־יְשָׁרְתוּ בָהֶן, כִּי־קֹדֶשׁ הֵנָּה</b>, הבגדים, <b>וְלָבְשׁוּ בְּגָדִים אֲחֵרִים,</b> בגדי חול <b>וְקָרְבוּ אֶל־אֲשֶׁר לָעָם.</b>
(טו) <b>וְ</b>כאשר <b>כִלָּה</b> האיש למדוד <b>אֶת־מִדּוֹת הַבַּיִת הַפְּנִימִי, וְהוֹצִיאַנִי דֶּרֶךְ הַשַּׁעַר</b> שבו נכנסנו, זה <b>אֲשֶׁר פָּנָיו דֶּרֶךְ הַקָּדִים, וּמְדָדוֹ,</b> הוא מדד מבחוץ את מתחם המקדש <b>סָבִיב סָבִיב.</b>
(טז) <b>מָדַד רוּחַ הַקָּדִים</b>, המזרח <b>בִּקְנֵה הַמִּדָּה</b> שבידו – וארכו היה <b>חֲמֵשׁ־מֵאוֹת קָנִים בִּקְנֵה הַמִּדָּה, סָבִיב.</b>
(יז) <b>מָדַד רוּחַ הַצָּפוֹן</b> – <b>חֲמֵשׁ־מֵאוֹת קָנִים בִּקְנֵה הַמִּדָּה סָבִיב.</b>
(יח) <b>אֵת רוּחַ הַדָּרוֹם</b> – <b>מָדָד חֲמֵשׁ־מֵאוֹת קָנִים בִּקְנֵה הַמִּדָּה.</b>
(יט) <b>סָבַב אֶל־רוּחַ הַיָּם,</b> מערב, – <b>מָדַד חֲמֵשׁ־מֵאוֹת קָנִים בִּקְנֵה הַמִּדָּה.</b>
(כ) <b>לְאַרְבַּע רוּחוֹת מְדָדוֹ, חוֹמָה לוֹ</b> למתחם <b>סָבִיב סָבִיב.</b> ומידותיה: <b>אֹרֶךְ חֲמֵשׁ מֵאוֹת, וְרֹחַב חֲמֵשׁ מֵאוֹת,</b> החומה נועדה <b>לְהַבְדִּיל בֵּין הַקֹּדֶשׁ</b>, התחום המקודש בהר הבית, <b>לְחֹל.</b> ריבוע זה שכל צלעותיו כ-1500 מטר לא היה מצוי במקדש שלמה ולא במקדש השני. קשה לדעת אם אפשר היה לקיים שטח ריבועי כה גדול בהר הבית של אותם הזמנים.
<h2>פרק מג</h2>
(א) <b>וַיּוֹלִכֵנִי</b> האיש <b>אֶל־הַשָּׁעַר</b>, הוא ה<b>שַׁעַר אֲשֶׁר פֹּנֶה דֶּרֶךְ הַקָּדִים</b>, מזרחה.
(ב) <b>וְהִנֵּה כְּבוֹד אֱלֹהֵי יִשְׂרָאֵל בָּא מִדֶּרֶךְ הַקָּדִים, וְקוֹלוֹ</b>, הקול המתלווה אל בואו <b>כְּקוֹל מַיִם רַבִּים,</b> כהמולת ים או שטף מים גדול, <b>וְהָאָרֶץ הֵאִירָה מִכְּבֹדוֹ.</b>
(ג) <b>וּכְמַרְאֵה</b>, כפי שנראה <b>הַמַּרְאֶה אֲשֶׁר רָאִיתִי</b> בעבר – <b>כַּמַּרְאֶה אֲשֶׁר־רָאִיתִי בְּבֹאִי לְ</b>התנבא על <b>שַׁחֵת אֶת־הָעִיר, הנבואה על חורבן הבית,</b> <b>וּמַרְאוֹת כַּמַּרְאֶה אֲשֶׁר רָאִיתִי</b> בהתגלות הראשונה <b>אֶל־נְהַר כְּבָר,</b> <b>וָאֶפֹּל אֶל</b>, על <b>פָּנָי.</b> החזרות הרבות של הפועל 'ראה' מדגישות את המראה והחוויה המיוחדת שיחזקאל חזר וראה כמה פעמים, אך בניגוד למראה העבר שבו הכבוד מסתלק מהבית –
(ד) <b>וּכְבוֹד ה' בָּא אֶל־הַבָּיִת דֶּרֶךְ</b> ה<b>שַׁעַר אֲשֶׁר פָּנָיו,</b> חזיתו <b>דֶּרֶךְ הַקָּדִים.</b>
(ה) <b>וַתִּשָּׂאֵנִי רוּחַ וַתְּבִאֵנִי אֶל־הֶחָצֵר הַפְּנִימִי, וְהִנֵּה מָלֵא כְבוֹד־ה'</b> את כל <b>הַבָּיִת.</b>
(ו) <b>וָאֶשְׁמַע</b> קול <b>מִדַּבֵּר</b>, מתדבר <b>אֵלַי מֵהַבָּיִת,</b> לא בדרך שיחה אלא כדיבור המדבר בחלל העולם ואני מקשיב לו. <b>וְאִישׁ</b>, המלאך שליווה אותי <b>הָיָה עֹמֵד אֶצְלִי.</b>
(ז) <b>וַיֹּאמֶר אֵלַי</b> הקול האלוקי: <b>בֶּן־אָדָם, אֶת־מְקוֹם כִּסְאִי</b> – כינוי למקדש ולירושלים בהרבה מקומות – <b>וְאֶת־מְקוֹם כַּפּוֹת רַגְלַי</b>, ההדום, <b>אֲשֶׁר אֶשְׁכָּן־שָׁם בְּתוֹךְ בְּנֵי־יִשְׂרָאֵל לְעוֹלָם</b>, זה המקום בו אשכון לעולם – <b>וְלֹא יְטַמְּאוּ עוֹד בֵּית־יִשְׂרָאֵל שֵׁם קָדְשִׁי, הֵמָּה וּמַלְכֵיהֶם, בִּזְנוּתָם,</b> בעבודה זרה וספיחיה, <b>וּבְפִגְרֵי מַלְכֵיהֶם</b> שהם מניחים על <b>בָּמוֹתָם,</b> מקום מוגבה,
(ח) <b>בְּתִתָּם סִפָּם</b>, מפתנם <b>אֶת־סִפִּי</b>, הם הכניסו את פסיליהם לתחומי המקדש, כפי שתואר בספר, <b>וּמְזוּזָתָם אֵצֶל מְזוּזָתִי, וְ</b>רק <b>הַקִּיר</b> מפריד <b>בֵּינִי וּבֵינֵיהֶם, וְטִמְּאוּ אֶת־שֵׁם קָדְשִׁי בְּתוֹעֲבוֹתָם אֲשֶׁר עָשׂוּ, וָאֲכַל</b>, השמדתי <b>אוֹתָם בְּאַפִּי.</b>
(ט) <b>עַתָּה</b> יתחיל עידן חדש – <b>יְרַחֲקוּ אֶת־זְנוּתָם וּפִגְרֵי מַלְכֵיהֶם מִמֶּנִּי,</b> אולי מרמז על קברי בית דוד שהיו סמוכים מדי למקדש. <b>וְשָׁכַנְתִּי בְתוֹכָם לְעוֹלָם.</b>
(י) <b>אַתָּה, בֶן־אָדָם, הַגֵּד אֶת־בֵּֽית־יִשְׂרָאֵל אֶת</b> דבר <b>הַבַּיִת</b> שהָראית בחזון, <b>וְיִכָּֽלְמוּ מֵֽעֲוֹנֽוֹתֵיהֶם</b>, שבגללם אין עכשיו בית, <b>וּמָֽדְדוּ</b>, ישערו בלבם, ידמו <b>אֶת</b> ה<b>תָּכְנִֽית.</b>
(יא) <b>וְאִֽם־נִכְלְמוּ מִכֹּל אֲשֶׁר־עָשׂוּ</b> – <b>צוּרַת הַבַּיִת וּתְכֽוּנָתוֹ וּמֽוֹצָאָיו וּמֽוֹבָאָיו</b>, מבואיו, כניסותיו <b>וְֽכָל־צֽוּרֹתָו וְאֵת כָּל־חֻקֹּתָיו</b>, מידותיו, מתכונתו ונוהלי השימוש בו, <b>וְכָל־צוּרֹתָו וְכָל־תּֽוֹרֹתָו, הוֹדַע אוֹתָם וּכְתֹב</b> אותם בספר – כפי שאכן הדברים כתובים פה – כדי שהדברים יהיו <b>לְעֵֽינֵיהֶם, וְיִשְׁמְרוּ</b> בלבם <b>אֶת־כָּל־צֽוּרָתוֹ וְאֶת־כָּל־חֻקֹּתָיו</b> – <b>וְעָשׂוּ אוֹתָֽם</b> בבוא הזמן. הגש להם את הידע המפורט על הבית כדי שאפשר יהיה ללמוד אותו, להתפעל ולהתרגש ולחשוב על הקמתו לעתיד לבוא.
(יב) <b>זֹאת תּוֹרַת הַבָּיִת: עַל־רֹאשׁ הָהָר</b> ייבנה, <b>כָּל־גְּבֻלוֹ סָבִיב סָבִיב קֹדֶשׁ קָֽדָשִׁים,</b> קדושתו יתרה על ירושלים עיר הקודש, <b>הִנֵּה־זֹאת תּוֹרַת הַבָּֽיִת.</b>
(יג) כאן יבוא תיאור מפורט של המזבח הגדול שיעמוד בעזרה, כיחידה נפרדת מההיכל. גם בתורה קדם הציווי על המזבח לציווי על עשיית המשכן. <b>וְאֵלֶּה מִדּוֹת הַמִּזְבֵּחַ בָּֽאַמּוֹת:</b> ראשית, הערה כללית: ה<b>אַמָּה</b> – <b>אַמָּה וָטֹפַח.</b> האמות של גוף המזבח גדולות מאמה אחרת בטפח. חכמים מסרו שאמת המזבח מקבילה למידת שישה טפחים. ועתה פירוט מבנה המזבח מלמטה למעלה, כסדר בנייתו: <b>וְחֵיק הָֽאַמָּה</b>, יסוד המזבח ייבנה בתוך שקע באדמה. ייתכן ש'אמה' זו מובנה תעלה, או ציון מידה לעומק השקע. מכל מקום חכמים דרשו מהכתובים הללו שלעומת האמות שמדדו בהן את המזבח, שהן של שישה טפחים, אמת היסוד היתה מצומצמת – בת חמישה טפחים. <b>וְאַמָּה־רֹחַב</b>, רוחב החיק אמה, <b>וּגְבוּלָהּ</b>, האדמה הגובלת עם תחתית המזבח <b>אֶל־שְׂפָתָהּ</b> מ<b>סָבִיב</b> – <b>זֶרֶת,</b> חצי אמה, בצד <b>הָֽאֶחָד</b>, וכך לכל צד. ייתכן שזו מידת רוחב רצועת הקרקע המוגבהת שתקיף את המבנה, או מידת העומק שהחיק תחוב באדמה. <b>וְזֶה</b> תחילתו של <b>גַּב הַמִּזְבֵּֽחַ.</b> והנה פירוט כל הגב:
(יד) <b>וּמֵחֵיק הָאָרֶץ</b>, מרצפת השקע, בסיס היסוד, <b>עַד־הָֽעֲזָרָה הַתַּחְתּוֹנָה</b>, המשטח הריבועי התחתון של המזבח – גובה <b>שְׁתַּיִם אַמּוֹת וְרֹחַב</b> בולט <b>אַמָּה אֶחָת.</b> זהו 'יסוד המזבח', העשוי כטבלה ריבועית שטוחה שהמזבח בנוי עליה, והיא בולטת מקירות המזבח ברוחב אמה לכל צד, כעין מדרגה. <b>וּמֵהָֽעֲזָרָה הַקְּטַנָּה עַד־הָֽעֲזָרָה הַגְּדוֹלָה,</b> מעין טבלה ריבועית נוספת שגובהה כפול מהעזרה הקטנה – <b>אַרְבַּע אַמּוֹת, וְ</b>גם היא בולטת ממה שייבנה עליה <b>רֹחַב הָֽאַמָּֽה.</b> אמה זו נקראת בלשון חכמים 'סובב'. ועליה הולכים הכהנים המשמשים על המזבח.
(טו) <b>וְהַֽהַרְאֵל</b>, כינוי למבנה הריבועי העליון של המזבח, שעליו הקרבנות נאכלים באש. חכמים דרשו שכינוי זה, אשר צורתו המשנית האֲרִיאֵל, נגזר מלשון אריה, או שהסבירו אותו כסמל לקדושה עליונה. גובהו <b>אַרְבַּע אַמּוֹת, וּמֵהָֽאֲרִאֵיל וּלְמַעְלָה</b> בולטות <b>הַקְּרָנוֹת, אַרְבַּֽע,</b> בארבע פינות המזבח. עד כאן תיאור גב המזבח ומידותיו, ומכאן למידות המשטח האופקי, בסדר יורד מלמעלה למטה –
(טז) <b>וְהָֽאֲרִאֵיל שְׁתֵּים עֶשְׂרֵה אֹרֶךְ בִּשְׁתֵּים עֶשְׂרֵה רֹחַב, רָבוּעַ אֶל אַרְבַּעַת רְבָעָֽיו</b>, עבריו, צדיו.
(יז) <b>וְהָֽעֲזָרָה</b> הגדולה, שטחה <b>אַרְבַּע עֶשְׂרֵה אֹרֶךְ בְּאַרְבַּע עֶשְׂרֵה רֹחַב אֶל אַרְבַּעַת רְבָעֶיהָ, וְהַגְּבוּל</b>, מעין מסגרת המשמשת מעקה או מעין מרפסת אופקית, <b>סָבִיב אוֹתָהּ</b>, לה – <b>חֲצִי הָֽאַמָּה, וְהַחֵֽיק־לָהּ אַמָּה סָבִיב</b>, הוא רוחב העזרה הקטנה, כנזכר לעיל. <b>וּמַֽעֲלֹתֵהוּ,</b> הכבש <b>פְּנוֹת קָדִֽים</b>, פונה לצד מזרח, או: ממנו פונים למזרח המזבח.
(יח) <b>וַיּאמֶר אֵלַי: בֶּן־אָדָם, כֹּה אָמַר אֲדֹנָי אֱלוֹהִים: אֵלֶּה</b> הדברים שייאמרו להלן, <b>חֻקּוֹת</b>, חובות <b>הַמִּזְבֵּחַ בְּיוֹם הֵעָֽשׂוֹתוֹ</b>, כדי לאפשר <b>לְהַֽעֲלוֹת עָלָיו</b> קרבנות ה<b>עוֹלָה וְלִזְרֹק עָלָיו</b> את <b>דָּֽם</b> הקרבן. העולה הוא הקרבן הקבוע והעיקרי, ועל שמו קרוי המזבח 'מזבח העולה'<b>:</b>
(יט) <b>וְנָֽתַתָּה אֶל־הַכֹּֽהֲנִים הַֽלְוִיִּם,</b> שמשבט לוי, <b>אֲשֶׁר הֵם מִזֶּרַע צָדוֹק,</b> הכהן הגדול שבמקדש שלמה, <b>הַקְּרֹבִים אֵלַי, נְאֻם אֲדֹנָי אֱלוֹהִים, לְשָֽׁרְתֵנִי.</b> הכהנים ממשפחה זו מסורים ונאמנים לי. להם תתן <b>פַּר בֶּן־בָּקָר לְחַטָּֽאת.</b>
(כ) <b>וְלָֽקַחְתָּ מִדָּמוֹ וְנָתַתָּה עַל־אַרְבַּע קַרְנֹתָיו וְאֶל־אַרְבַּע פִּנּוֹת הָֽעֲזָרָה</b> הגדולה <b>וְאֶֽל־הַגְּבוּל</b> שביסוד המזבח <b>סָבִיב.</b> כאמור בתורה, את הנשאר מן הדם הניתן על המזבח שופכים על יסוד המזבח. <b>וְחִטֵּאתָ אוֹתוֹ וְכִפַּרְתָּֽהוּ.</b> בנתינת דם החטאת על המזבח תטהר אותו, וכך תכשיר אותו לעבודה. ביטויים אלו נאמרו גם על פר החטאת שבחנוכת המשכן בימי משה.
(כא) <b>וְלָקַחְתָּ אֵת הַפָּר הַֽחַטָּאת וּשְׂרָפוֹ בְּמִפְקַד הַבַּיִת</b>, במקום שהופקד עליו, שיועד לכך, או: במקום שכלה הבית, כלומר <b>מִחוּץ לַמִּקְדָּֽשׁ.</b>
(כב) <b>וּבַיּוֹם הַשֵּׁנִי תַּקְרִיב שְׂעִֽיר־עִזִּים תָּמִים לְחַטָּאת, וְחִטְּאוּ אֶת־הַמִּזְבֵּחַ כַּֽאֲשֶׁר חִטְּאוּ בַּפָּֽר.</b>
(כג) <b>בְּכַלּֽוֹתְךָ מֵֽחַטֵּא</b>, כאשר תסיים לטהר בשעיר החטאת, <b>תַּקְרִיב פַּר בֶּן־בָּקָר תָּמִים וְאַיִל מִן־הַצֹּאן תָּמִֽים,</b>
(כד) <b>וְהִקְרַבְתָּם לִפְנֵי ה'. וְהִשְׁלִיכוּ הַכֹּֽהֲנִים עֲלֵיהֶם מֶלַח, וְהֶֽעֱלוּ</b>, ויעלו <b>אוֹתָם עֹלָה לַֽה'.</b>
(כה) <b>שִׁבְעַת יָמִים תַּֽעֲשֶׂה</b> כך: <b>שְׂעִֽיר־חַטָּאת ל</b>כל <b>יּוֹם וּפַר בֶּן־בָּקָר וְאַיִל מִן־הַצֹּאן</b> עולות. <b>תְּמִימִים יַֽעֲשֽׂוּ.</b>
(כו) <b>שִׁבְעַת יָמִים יְכַפְּרוּ אֶת־הַמִּזְבֵּחַ, וְטִֽהֲרוּ אֹתוֹ וּמִלְאוּ יָדָֽו.</b> יכשירו אותו לתפקידו בהקרבת הקרבנות. זהו תיאור חנוכת המזבח בחידושו של מקדש העתיד. סדר זה אינו מופיע בתורה והוא נאמר ליחזקאל כהוראת שעה.
(כז) <b>וִֽיכַלּוּ,</b> כאשר יסיימו הכהנים <b>אֶת־הַיָּמִים, וְהָיָה בַיּוֹם הַשְּׁמִינִי וָהָלְאָה יַֽעֲשׂוּ הַכֹּֽהֲנִים עַל־הַמִּזְבֵּחַ אֶת־עוֹלֽוֹתֵיכֶם וְאֶת־שַׁלְמֵיכֶם, וְרָצִאתִי</b>, ארצה <b>אֶתְכֶם,</b> תהיו רצויים לפני<b>, נְאֻם אֲדֹנָי אֱלוֹהִים.</b>
<h2>פרק מד</h2>
(א) <b>וַיָּשֶׁב אֹתִי</b> אל <b>דֶּרֶךְ</b>, כיוון <b>שַׁעַר הַמִּקְדָּשׁ הַחִיצוֹן, הַפֹּנֶה קָדִים</b>, למזרח, <b>וְהוּא סָגוּר.</b>
(ב) <b>וַיֹּאמֶר אֵלַי ה': הַשַּׁעַר הַזֶּה סָגוּר יִהְיֶה, לֹא יִפָּתֵחַ</b> כלל, <b>וְאִישׁ לֹא־יָבֹא בוֹ, כִּי אֱלֹהֵי־יִשְׂרָאֵל בָּא</b>, נכנס <b>בוֹ</b> למקדש, <b>וְהָיָה</b> השער <b>סָגוּר</b> תמיד.
(ג) <b>אֶת הַנָּשִׂיא</b>, ובאשר למלך, ה<b>נָשִׂיא הוּא יֵשֶׁב־בּוֹ</b>, בתוך שער המזרח <b>לֶאֱכָל־לֶחֶם</b>, מאכל <b>לִפְנֵי ה'</b>, אך לא ייכנס לשער מבחוץ, שהרי הוא סגור לעולם, אלא <b>מִדֶּרֶךְ אוּלָם הַשַּׁעַר יָבוֹא</b> אליו <b>וּמִדַּרְכּוֹ</b> זו <b>יֵצֵא.</b>
(ד) <b>וַיְבִיאֵנִי דֶּרֶךְ־שַׁעַר הַצָּפוֹן אֶל־פְּנֵי הַבַּיִת, וָאֵרֶא וְהִנֵּה מָלֵא כְבוֹד־ה' אֶת־בֵּית ה', וָאֶפֹּל אֶל־פָּנָי.</b>
(ה) <b>וַיֹּאמֶר אֵלַי ה': בֶּן־אָדָם, שִׂים לִבְּךָ וּרְאֵה בְעֵינֶיךָ וּבְאָזְנֶיךָ שְּׁמָע אֵת כֹּל־אֲשֶׁר אֲנִי מְדַבֵּר אֹתָךְ, לְכָל־חֻקּוֹת בֵּית־ה' וּלְכָל־תּוֹרֹתָו</b>, משפטיו, <b>וְשַׂמְתָּ לִבְּךָ לִמְבוֹא</b>, לגישה אל <b>הַבַּיִת בְּכֹל מוֹצָאֵי</b>, פתחי <b>הַמִּקְדָּשׁ.</b> שים לב להוראות הנוגעות במי שראוי לבוא בשערי המקדש ולעבוד בו.
(ו) <b>וְאָמַרְתָּ אֶל־</b>ה<b>מֶרִי,</b> המורדים, <b>אֶל־בֵּית יִשְׂרָאֵל, כֹּה אָמַר ה' אֱלוֹהִים: רַב</b>, די <b>לָכֶם מִכָּל־תּוֹעֲבוֹתֵיכֶם, בֵּית יִשְׂרָאֵל.</b>
(ז) <b>בַּהֲבִיאֲכֶם</b> כשהכנסתם בעבר <b>בְּנֵי־נֵכָר, עַרְלֵי־לֵב וְעַרְלֵי בָשָׂר, לִהְיוֹת בְּמִקְדָּשִׁי לְחַלְּלוֹ</b>, לחלל <b>אֶת־בֵּיתִי, בְּהַקְרִיבְכֶם אֶת־לַחְמִי,</b> קרבנותי, <b>חֵלֶב וָדָם, וַיָּפֵרוּ</b> בני הנכר והערלים <b>אֶת־בְּרִיתִי, אֶל</b>, בגלל <b>כָָּל־תּוֹעֲבוֹתֵיכֶם.</b>
(ח) <b>וְלֹא שְׁמַרְתֶּם מִשְׁמֶרֶת</b>, מצוות <b>קָדָשָׁי, וַתְּשִׂימוּן</b>, מיניתם את אלו שאינם ראויים <b>לְשֹׁמְרֵי מִשְׁמַרְתִּי בְּמִקְדָּשִׁי, לָכֶם.</b>
(ט) <b>כֹּה־אָמַר ה' אֱלוֹהִים: כָּל־בֶּן־נֵכָר, עֶרֶל לֵב וְעֶרֶל בָּשָׂר, לֹא יָבוֹא אֶל־מִקְדָּשִׁי,</b> הדברים אינם מכוונים לנכרים אלא <b>לְכָל־בֶּן־נֵכָר אֲשֶׁר בְּתוֹךְ בְּנֵי יִשְׂרָאֵל.</b>
(י) <b>כִּי אִם</b>, אלא <b>הַלְוִיִּם</b> הכהנים <b>אֲשֶׁר רָחֲקוּ מֵעָלַי,</b> גם אם לא עזבו את המקדש בפועל אבל הם התרחקו במעשיהם ובהלך נפשם <b>בִּתְעוֹת</b>, בזמן שסטה <b>יִשְׂרָאֵל, אֲשֶׁר תָּעוּ מֵעָלַי</b> והלכו <b>אַחֲרֵי גִּלּוּלֵיהֶם</b> – <b>וְנָשְׂאוּ</b> הלויים באחריות <b>עֲוֹנָם.</b> הם לא ישובו לתפקידיהם הקודמים, אלא –
(יא) <b>וְהָיוּ בְמִקְדָּשִׁי מְשָׁרְתִים פְּקֻדּוֹת</b> בתפקידים <b>אֶל־שַׁעֲרֵי הַבַּיִת,</b> שוערים, <b>וּמְשָׁרְתִים אֶת־הַבָּיִת,</b> הם יעסקו בעבודות שירות הנדרשות לבית – תפקידי עזר שאת מרביתם כל ישראל יכולים לבצע, תפקיד נוסף של אותם לויים – <b>הֵמָּה יִשְׁחֲטוּ אֶת</b> קרבנות <b>הָעוֹלָה וְאֶת־הַזֶּבַח</b>, זבחי השלמים <b>לָעָם.</b> שחיטת הקרבנות כשרה להעשות בכל אדם ואיננה מוגדרת בתורה כעבודת הקודש הכשרה רק בכהנים. לעתיד לבוא יעשו בה הלויים שהתרחקו. רק עבודות הקרבן שמקבלת הדם ואילך שייכות לכהנים הכשרים בלבד. <b>וְהֵמָּה</b>, הלויים שהתרחקו <b>יַעַמְדוּ לִפְנֵיהֶם</b>, לפני העם <b>לְשָׁרְתָם.</b> בעבודות השירות של המקדש.
(יב) <b>יַעַן אֲשֶׁר יְשָׁרְתוּ</b>, שירתו <b>אוֹתָם</b> את בני ישראל <b>לִפְנֵי גִלּוּלֵיהֶם,</b> כחלק מהפולחן של עבודה זרה, <b>וְהָיוּ לְבֵית־יִשְׂרָאֵל לְמִכְשׁוֹל עָוֹן, עַל־כֵּן נָשָׂאתִי יָדִי עֲלֵיהֶם,</b> נשבעתי, <b>נְאֻם ה' אֱלוֹהִים, וְנָשְׂאוּ עֲוֹנָם.</b>
(יג) <b>וְלֹא־יִגְּשׁוּ אֵלַי לְכַהֵן לִי וְלָגֶשֶׁת עַל</b>, אל <b>כָּל־קָדָשַׁי, אֶל־קָדְשֵׁי הַקֳּדָשִׁים, וְנָשְׂאוּ כְּלִמָּתָם</b>, חרפתם <b>וְתוֹעֲבוֹתָם אֲשֶׁר עָשׂוּ.</b>
(יד) <b>וְנָתַתִּי אוֹתָם</b> להיות <b>שֹׁמְרֵי מִשְׁמֶרֶת</b>, שמירה ופיקוח <b>הַבָּיִת לְכֹל עֲבֹדָתוֹ, וּלְכֹל אֲשֶׁר יֵעָשֶׂה בּוֹ.</b>
(טו) <b>וְ</b>אולם <b>הַכֹּהֲנִים הַלְוִיִּם</b>, השייכים לשבט לוי מ<b>בְּנֵי צָדוֹק</b>. צדוק היה כהן חשוב בימי דוד ושימש בכהונה גדולה גם בימי שלמה, <b>אֲשֶׁר שָׁמְרוּ אֶת־מִשְׁמֶרֶת מִקְדָּשִׁי בִּתְעוֹת בְּנֵי־יִשְׂרָאֵל מֵעָלַי, הֵמָּה,</b> הם בלבד <b>יִקְרְבוּ אֵלַי לְשָׁרְתֵנִי, וְעָמְדוּ לְפָנַי לְהַקְרִיב לִי חֵלֶב וָדָם, נְאֻם ה' אֱלוֹהִים.</b>
(טז) <b>הֵמָּה יָבֹאוּ אֶל־מִקְדָּשִׁי וְהֵמָּה</b> אף <b>יִקְרְבוּ אֶל־שֻׁלְחָנִי</b>, מזבחי <b>לְשָׁרְתֵנִי, וְשָׁמְרוּ אֶת־מִשְׁמַרְתִּי.</b>
(יז) דיני הכהנים בבואם לשרת ובצאתם: <b>וְהָיָה בְּבוֹאָם אֶל־שַׁעֲרֵי הֶחָצֵר הַפְּנִימִית</b>, העזרה הסמוכה לאולם, שבתוכה ניצב המזבח, רק <b>בִּגְדֵי פִשְׁתִּים יִלְבָּשׁוּ, וְלֹא־יַעֲלֶה עֲלֵיהֶם צֶמֶר,</b> ובוודאי לא שאר אריגים, שלא נחשבו עיקריים כצמר ופשתן ולכן לא נזכרו. <b>בְּשָׁרְתָם בְּשַׁעֲרֵי הֶחָצֵר הַפְּנִימִית וָבָיְתָה,</b> ופנימה.
(יח) <b>פַּאֲרֵי</b>, המגבעות הניתנות לפאר, גם הן עשויות <b>פִשְׁתִּים</b>, <b>יִהְיוּ עַל־רֹאשָׁם וּמִכְנְסֵי פִשְׁתִּים יִהְיוּ עַל־מָתְנֵיהֶם, לֹא יַחְגְּרוּ</b> את המכנסיים ואת האבנט <b>בַּיָּזַע,</b> במקום שבו הזיעה מוגברת. החלק המוצמד אל הגוף לא יהיה סמוך לרגליים, כדרך שנהוג כיום לחגור, אלא באזור המותניים, בערך בקו המקביל למרפק.
(יט) <b>וּבְצֵאתָם אֶל־הֶחָצֵר הַחִיצוֹנָה אֶל־הֶחָצֵר הַחִיצוֹנָה</b>, החיצונה ביותר <b>אֶל הָעָם, יִפְשְׁטוּ אֶת־בִּגְדֵיהֶם אֲשֶׁר־הֵמָּה מְשָׁרְתִם בָּם,</b> את בגדי הכהונה, <b>וְהִנִּיחוּ אוֹתָם בְּלִשְׁכֹת הַקֹּדֶשׁ, וְלָבְשׁוּ בְּגָדִים אֲחֵרִים.</b> בגדי הכהונה נועדו לשרת בקודש בלבד ואינם בגדים אישיים להתהלך בהם בחוץ. הסיבה לאיסור זה – <b>וְלֹא־יְקַדְּשׁוּ</b>, ירחיקו, יבדילו <b>אֶת־הָעָם בְּ</b>אמצעות <b>בִגְדֵיהֶם.</b> הלשון מהופכת מפני הכבוד: 'ולא יקדשו (יטמאו) את בגדיהם בעם'. או: אילו הכהנים התהלכו בבגדיהם בתוך העם, הם היו מרחיקים את העם.
(כ) <b>וְרֹאשָׁם לֹא יְגַלֵּחוּ,</b> להבדיל מכהני מצרים שגולחו לגמרי, <b>וּפֶרַע</b>, שער פרוע <b>לֹא יְשַׁלֵּחוּ.</b> שערותיהם לא יהיו פרועות ושלוחות לכל עבר אלא גזוזות ומסודרות – <b>כָּסוֹם יִכְסְמוּ</b>, יספרו <b>אֶת־רָאשֵׁיהֶם.</b>
(כא) <b>וְיַיִן לֹא־יִשְׁתּוּ כָּל־כֹּהֵן, בְּבוֹאָם אֶל־הֶחָצֵר הַפְּנִימִית.</b> אסור לכל כהן ששתה יין להיכנס לעזרה הפנימית – בין האולם ולמזבח.
(כב) דיני קדושה הקשורים לנישואין: <b>וְאַלְמָנָה וּגְרוּשָׁה לֹא־יִקְחוּ לָהֶם לְנָשִׁים, כִּי אִם־בְּתוּלֹת מִזֶּרַע בֵּית יִשְׂרָאֵל, וְהָאַלְמָנָה אֲשֶׁר־תִּהְיֶה אַלְמָנָה מִכֹּהֵן</b> – <b>יִקָּחוּ.</b>
(כג) תפקידיהם הציבוריים: <b>וְאֶת־עַמִּי יוֹרוּ, בֵּין קֹדֶשׁ לְחֹל וּבֵין־טָמֵא לְטָהוֹר יוֹדִיעֻם,</b>
(כד) <b>וְעַל־רִיב הֵמָּה יַעַמְדוּ לְמִשְׁפָּט, בְּמִשְׁפָּטַי יִשְׁפְּטֻהוּ</b>. מלבד עבודת המקדש ישמשו הכהנים מורי העם ושופטיו. גם אם במשך הדורות תפקיד זה לא היה רשמי, בין מורי ההוראה לישראל בדורותיהם היה אחוז גבוה של כהנים. <b>וְאֶת־תּוֹרֹתַי וְאֶת־חֻקֹּתַי בְּכָל־מוֹעֲדַי יִשְׁמֹרוּ</b> הן בהבאת קרבנות המועד במקדש, הן בשמירת המועד בכל מקום, <b>וְאֶת־שַׁבְּתוֹתַי יְקַדֵּשׁוּ.</b>
(כה) דיני טומאה וטהרה: <b>וְאֶל־מֵת אָדָם לֹא יָבוֹא לְטָמְאָה,</b> לכהנים אסור להיטמא למת, <b>כִּי אִם־לְאָב וּלְאֵם וּלְבֵן וּלְבַת, לְאָח וּלְאָחוֹת אֲשֶׁר־לֹא־הָיְתָה לְאִישׁ</b>, רווקה – <b>יִטַּמָּאוּ,</b> ככתוב בתורה.
(כו) <b>וְאַחֲרֵי טָהֳרָתוֹ</b>, כאשר הכהן נטמא למת ופרש ממנו – <b>שִׁבְעַת יָמִים יִסְפְּרוּ־לוֹ,</b> כמשך תהליך הטהרה המפורש בתורה.
(כז) <b>וּבְיוֹם בֹּאוֹ אֶל־הַקֹּדֶשׁ אֶל־הֶחָצֵר הַפְּנִימִית לְשָׁרֵת בַּקֹּדֶשׁ יַקְרִיב חַטָּאתוֹ. נְאֻם ה' אֱלוֹהִים.</b> חכמים פירשו זאת על כהן הנכנס לראשונה לעבודת המקדש, שעליו להביא מנחה מיוחדת, ככתוב. מנחת חינוך זו מטהרת את הכהן ומכשירה אותו לעבודה.
(כח) מתנות כהונה וענייני ממון: <b>וְהָיְתָה לָהֶם</b> הכהונה <b>לְנַחֲלָה. אֲנִי נַחֲלָתָם,</b> העבודה שהם עובדים אותי במקדשי היא נחלת הכהנים בני צדוק. אין להם נחלה אחרת – <b>וַאֲחֻזָּה לֹא־תִתְּנוּ לָהֶם בְּיִשְׂרָאֵל, אֲנִי אֲחֻזָּתָם.</b> אֲנִי אֲחֻזָּתָם.
(כט) את קרבנות <b>הַמִּנְחָה וְהַחַטָּאת וְהָאָשָׁם</b> המובאים על ידי ישראל, <b>הֵמָּה</b> – אותם כהנים <b>יֹאכְלוּם, וְכָל־חֵרֶם</b>, סוג של הֶקדש <b>בְּיִשְׂרָאֵל לָהֶם יִהְיֶה.</b>
(ל) <b>וְרֵאשִׁית כָּל־בִּכּוּרֵי כֹל</b>, היבול הצומח ראשון בכל שנה מן המינים השונים <b>וְכָל־תְּרוּמַת כֹּל מִכֹּל תְּרוּמֹתֵיכֶם,</b> החלקים המורמים מהפֵּרות ומהקרבנות השונים – <b>לַכֹּהֲנִים יִהְיֶה, וְרֵאשִׁית עֲרִיסוֹתֵיכֶם</b>, החלה שאתם מפרישים מהעיסה, <b>תִּתְּנוּ לַכֹּהֵן, לְהָנִיחַ בְּרָכָה אֶל־בֵּיתֶךָ.</b> הנתינה לכהן אינה רק מצווה; היא מביאה ברכה לבית.
(לא) וכאן באה אזהרה מפתיעה: <b>כָּל־נְבֵלָה וּטְרֵפָה מִן־הָעוֹף וּמִן־הַבְּהֵמָה לֹא יֹאכְלוּ הַכֹּהֲנִים.</b> למרות שהאיסור לאכול נבלה וטרפה נאמר בתורה לכל נפש מישראל, לכהנים הוכפלו האיסורים בעניין זה, אם משום חשש היטמאות או בשל קדושתם היתרה. חכמים פירשו שהנבלות והטרפות בסביבת הכהנים רבות יותר, שהרי קרבנות העופות אינם נשחטים, אלא ראשם נמלק, והכהנים אוכלים אותם. לכן הוצרכו הכהנים לכפל אזהרה על כל הנבלות והטרפות האחרות.
<h2>פרק מה</h2>
(א) <b>וּבְהַפִּילְכֶם</b> גורל, כשתחלקו <b>אֶת־הָאָרֶץ</b> לשבטיה <b>בְּנַחֲלָה</b> בחלוקה החדשה שתפורט בהמשך, <b>תָּרִימוּ</b>, תפרישו <b>תְרוּמָה לַה' קֹדֶשׁ מִן־הָאָרֶץ.</b> פירוט מידותיה: <b>אֹרֶךְ חֲמִשָּׁה וְעֶשְׂרִים אֶלֶף</b> ב<b>אֹרֶךְ</b> הארץ, <b>וְרֹחַב עֲשָׂרָה אָלֶף</b>, שטח זה <b>קֹדֶשׁ־הוּא בְכָל־גְּבוּלָהּ סָבִיב</b>, כל התחום הזה יהיה קודש, מפני שהוא מיועד למקדש ולמשרתיו –
(ב) <b>יִהְיֶה מִזֶּה אֶל־הַקֹּדֶשׁ</b>, מהשטח הזה יוקצה למקדש <b>חֲמֵשׁ מֵאוֹת בַּחֲמֵשׁ מֵאוֹת מְרֻבַּע סָבִיב. וַחֲמִשִּׁים אַמָּה</b> רוחב <b>מִגְרָשׁ</b>, שטח פנוי יהיה <b>לוֹ סָבִיב,</b> מכל צדי שטח המקדש ישתרע שטח פתוח.
(ג) <b>וּמִן־הַמִּדָּה הַזֹּאת</b>, באותה אמת מידה של שטח המקדש, שהיא כאמור לעיל קנה מידה המכיל שש אמות גדולות, בה <b>תָּמוֹד אֹרֶךְ חֲמִשָּׁ</b>ה <b>וְעֶשְׂרִים אֶלֶף וְרֹחַב עֲשֶׂרֶת אֲלָפִים, וּבוֹ־יִהְיֶה הַמִּקְדָּשׁ, קֹדֶשׁ קָדָשִׁים</b>, המקום הקדוש ביותר מתוך כלל התרומה שהיא קודש –
(ד) <b>קֹדֶשׁ מִן־הָאָרֶץ הוּא, לַכֹּהֲנִים מְשָׁרְתֵי הַמִּקְדָּשׁ יִהְיֶה</b>, הכהנים בני צדוק <b>הַקְּרֵבִים לְשָׁרֵת אֶת־ה', וְהָיָה לָהֶם</b> השטח לָהֶם <b>מָקוֹם לְבָתִּים</b>, למגורים, <b>וּמִקְדָּשׁ</b>, קודש <b>לַמִּקְדָּשׁ.</b> בפריסה החדשה אין עוד ערי כהנים בכל הארץ, אלא כולם שוכנים באזור המקדש בו הם משרתים.
(ה) בנוסף – <b>וַחֲמִשָּׁה וְעֶשְׂרִים אֶלֶף אֹרֶךְ וַעֲשֶׂרֶת אֲלָפִים רֹחַב</b>, שטח זהה בגודלו לשטח המקדש והכהנים, <b>וְהָיָה לַלְוִיִּם מְשָׁרְתֵי הַבַּיִת לָהֶם לַאֲחֻזָּה</b>, למגורים ולמחיה, ויהיו שם <b>עֶשְׂרִים לְשָׁכֹת</b> המשמשות את עובדי הבית.
(ו) וחלק שלישי מאותה תרומה – <b>וַאֲחֻזַּת הָעִיר תִּתְּנוּ חֲמֵשֶׁת אֲלָפִים רֹחַב, וְאֹרֶךְ חֲמִשָּׁה וְעֶשְׂרִים אֶלֶף,</b> מחצית מרוחב החלקים הקודמים, <b>לְעֻמַּת</b>, מול <b>תְּרוּמַת הַקֹּדֶשׁ, לְכָל־בֵּית יִשְׂרָאֵל יִהְיֶה.</b> זו נחלת כל ישראל שאינם כהנים ולויים<b>.</b>
(ז) <b>וְלַנָּשִׂיא</b> יופרש שטח <b>מִ</b>צד <b>זֶּה וּמִ</b>צד <b>זֶּה לִתְרוּמַת הַקֹּדֶשׁ</b> שהופרשה למקדש ולכהנים <b>וְלַאֲחֻזַּת הָעִיר</b> שלבית ישראל, <b>אֶל־פְּנֵי תְרוּמַת־הַקֹּדֶשׁ וְאֶל־פְּנֵי אֲחֻזַּת הָעִיר, מִפְּאַת יָם</b>, מערב <b>יָמָּה,</b> עד קצה גבול מערב, <b>וּמִפְּאַת קֵדְמָה</b>, מזרח <b>קָדִימָה, וְ</b>ה<b>אֹרֶךְ, לְעֻמּוֹת אַחַד הַחֲלָקִים מִגְּבוּל יָם אֶל־גְּבוּל קָדִימָה.</b> שתי רצועות אדמה נוספות יהיו נחלתו של המלך. מקומן יהיה משני צדי אחוזות הכהנים, הלויים והעיר<b>.</b>
(ח) <b>לָאָרֶץ</b>, בארץ <b>יִהְיֶה־לּוֹ</b> לנשיא חלק זה <b>לַאֲחֻזָּה בְּיִשְׂרָאֵל, וְלֹא־יוֹנוּ</b>, יעשקו <b>עוֹד נְשִׂיאַי אֶת־עַמִּי,</b> כיוון שהמלכים ינחלו נחלה בארץ, לא יצטרכו לנכס לעצמם חלקים מהעם. <b>וְהָאָרֶץ יִתְּנוּ לְבֵית־יִשְׂרָאֵל לְשִׁבְטֵיהֶם.</b> כל שאר ארץ ישראל תחולק בין שבטי ישראל, כפי שיתואר בהמשך.
(ט) הנבואה פותחת בקריאה לראש העם להגינות שלטונית. <b>כֹּֽה־אָמַר אֲדֹנָי אֱלוֹהִים: רַב</b>, די <b>לָכֶם, נְשִׂיאֵי יִשְׂרָאֵל! חָמָס וָשֹׁד</b> שנהגו בהם מלכים עד עתה, <b>הָסִירוּ, וּמִשְׁפָּט וּצְדָקָה עֲשׂוּ.</b> התנהגו ביושר וברחמים עם העם, <b>הָרִימוּ גְרֻשֹֽׁתֵיכֶם,</b> הסירו גירוש <b>מֵעַל עַמִּי.</b> היו מלכים בישראל שנישלו אנשים פרטיים מאדמותיהם בעלילות או באמצעות הטלים כבדים. עליכם להילחם בתופעות אלו. <b>נְאֻם אֲדֹנָי אֱלוֹהִים.</b>
(י) על נשיאי ישראל לדאוג לתקינות התנהלות המסחר במדינה: <b>מֹֽאזְנֵי־צֶדֶק</b>, מאזניים מכוונות <b>וְאֵֽיפַת</b>, מידת-נפח יבש (שהיא למעלה מ21- ליטר) של <b>צֶדֶק, וּבַת</b>, מידת-נפח לח של <b>צֶדֶק יְהִי לָכֶֽם.</b>
(יא) <b>הָֽאֵיפָה וְהַבַּת</b> – <b>תֹּכֶן</b>, חשבון <b>אֶחָד יִֽהְיֶה,</b> נפח שווה לשניהם, <b>לָשֵׂאת</b>, להכיל, או ליטול <b>מַעְשַׂר הַחֹמֶר</b> – <b>הַבָּת.</b> מידת הבת, שבה מודדים נוזלים, תהיה מכוונת לעשירית החומר, <b>ו</b>במקביל – <b>עֲשִׂירִת הַחֹמֶר</b>, שהיא מידת <b>הָֽאֵיפָה</b>, ביבש – <b>אֶל־הַחֹמֶר יִֽהְיֶה מַתְכֻּנְתּֽוֹ</b>, חשבונו. השגיחו שכלי המידה, הבת והאיפה, יהיו מכוונים לפי חשבון נפח החומר הידוע.
(יב) ובמשקל – <b>וְהַשֶּׁקֶל</b>, יחידת משקל הקרובה ל10- גרם – שווה ל<b>עֶשְׂרִים גֵּרָה</b>, גרעין, כפי שכבר נאמר בתורה, <b>עֶשְׂרִים שְׁקָלִים</b> ועוד <b>חֲמִשָּׁה וְעֶשְׂרִים שְׁקָלִים</b>, ועוד <b>עֲשָׂרָה וַֽחֲמִשָּׁה</b>, חמשה-עשר <b>שֶׁקֶל</b>, סך הכול ששים שקלים – <b>הַמָּנֶה יִֽהְיֶה לָכֶֽם.</b> הכסף, שבאותה תקופה לא היה מצוי במטבעות, היה נשקל ביחידות משקל אלו. יחס המשקולות יהיה מדויק: המנה יהיה משקל שישים שקלים והשקל – עשרים גרה, שהיא נקראת גם 'מעה' כסף. אולי נבעה החלוקה לקבוצות השקלים הללו: 20, 25, ו-15 – מכך שאלו היו יחידות משקל מצויות.
(יג) <b>זֹאת הַתְּרוּמָה אֲשֶׁר תָּרִימוּ</b> לקרבנות הציבור שיקריב הנשיא<b>: שִׁשִּׁית הָֽאֵיפָה</b>, שהיא אחד משישים <b>מֵחֹמֶר הַֽחִטִּים</b>, שהרי האיפה היא עשירית החומר כאמור. <b>וְשִׁשִּׁיתֶם</b>, ושישית <b>הָֽאֵיפָה מֵחֹמֶר הַשְּׂעֹרִֽים.</b>
(יד) <b>וְחֹק</b>, וקצבת <b>הַשֶּׁמֶן</b> לתרומה – <b>הַבַּת</b> היא כלי מידת <b>הַשֶּׁמֶן</b> – <b>מַעְשַׂר הַבַּת מִן־הַכֹּר</b>. כור הוא שם מידת נפח מקבילה לחומר. הבת היא אפוא עשירית מכור, שהרי <b>עֲשֶׂרֶת הַבַּתִּים</b> מכיל ה<b>חֹמֶר, כִּֽי</b> עליכם להקפיד על יחס זה גם לעתיד – <b>עֲשֶׂרֶת הַבַּתִּים חֹֽמֶר.</b>
(טו) ומתרומת הצומח לבעלי החיים: <b>וְשֶֽׂה־אַחַת מִן־הַצֹּאן מִן־הַמָּאתַיִם</b>, מכל מאתיים צאן תוּרם בהמה אחת <b>מִמַּשְׁקֵה</b>, ממקום המרעה הרווי של <b>יִשְׂרָאֵל.</b> תרומות אלו של הדגן, השמן והצאן מיועדות <b>לְמִנְחָה וּלְעוֹלָה וְלִשְׁלָמִים לְכַפֵּר עֲלֵיהֶם</b>, על ישראל, <b>נְאֻם אֲדֹנָי אֱלוֹהִים.</b>
(טז) <b>כֹּל הָעָם</b>, עם <b>הָאָרֶץ יִֽהְיוּ</b> שייכים <b>אֶל־הַתְּרוּמָה הַזֹּאת</b>, שפורטה לעיל, המיועדת <b>לַנָּשִׂיא בְּיִשְׂרָאֵֽל</b>, בין אם הוא המנהיג העליון של העם או הכהן הגדול.
(יז) <b>וְעַל־הַנָּשִׂיא יִֽהְיֶה</b> מוטל להביא מתרומת הציבור כולו את <b>הָֽעוֹלוֹת וְהַמִּנְחָה וְהַנֵּסֶךְ</b>, היין ששופכים על המזבח עם הקרבנות, <b>בַּֽחַגִּים וּבֶֽחֳדָשִׁים</b>, בראשי החודשים <b>וּבַשַּׁבָּתוֹת בְּכָל־מֽוֹעֲדֵי בֵּית יִשְׂרָאֵל. הוּא־יַֽעֲשֶׂה</b>, יביא <b>אֶת־הַֽחַטָּאת וְאֶת־הַמִּנְחָה וְאֶת־הָֽעוֹלָה וְאֶת־הַשְּׁלָמִים לְכַפֵּר בְּעַד בֵּֽית־יִשְׂרָאֵֽל.</b>
(יח) פירוט הקרבנות שיביא הנשיא בחנוכת הבית שייבנה. <b>כֹּֽה־אָמַר אֲדֹנָי אֱלוֹהִים: בּ</b>חודש ה<b>רִאשׁוֹן</b>, הוא ניסן, <b>בְּאֶחָד לַחֹדֶשׁ תִּקַּח פַּר־בֶּן־בָּקָר תָּמִים וְחִטֵּאתָ</b>, טהר בו <b>אֶת־הַמִּקְדָּֽשׁ.</b> זהו כנראה פר החטאת הקרב בחנוכת הבית, כאמור בנבואת יחזקאל.
(יט) <b>וְלָקַח הַכֹּהֵן מִדַּם הַֽחַטָּאת וְנָתַן אֶל־מְזוּזַת</b>, דופן הסף של <b>הַבַּיִת וְאֶל־אַרְבַּע פִּנּוֹת הָֽעֲזָרָה לַמִּזְבֵּחַ</b>, הריבוע הגדול הסובב את המזבח, <b>וְעַל־מְזוּזַת שַׁעַר הֶֽחָצֵר הַפְּנִימִֽית</b>, העזרה הסמוכה לאולם, שבתוכה ניצב המזבח.
(כ) <b>וְכֵן תַּֽעֲשֶׂה בְּשִׁבְעָה בַחֹדֶשׁ</b>, ביום השביעי או בשבעת הימים של החודש הראשון, לחטא <b>מֵאִישׁ שֹׁגֶה וּמִפֶּתִי</b>, שטימא את הבית בשגגה או מתוך חוסר ידיעה, <b>וְכִפַּרְתֶּם</b>, תנקו מכל חטא <b>אֶת־הַבָּֽיִת.</b>
(כא) <b>בּ</b>חודש ה<b>רִאשׁוֹן, בְּאַרְבָּעָה עָשָׂר יוֹם לַחֹדֶשׁ יִֽהְיֶה לָכֶם</b> קרבן <b>הַפָּסַח</b>, הוא תחילתו של <b>חַג שְׁבֻעוֹת</b>, שבעת <b>יָמִים</b> – <b>מַצּוֹת</b> ולא חמץ <b>יֵֽאָכֵֽל.</b>
(כב) <b>וְעָשָׂה הַנָּשִׂיא בַּיּוֹם הַהוּא</b>, יום י"ד בניסן <b>בַּֽעֲדוֹ וּבְעַד כָּל־עַם הָאָרֶץ פַּר חַטָּֽאת.</b>
(כג) <b>וְ</b>ב<b>שִׁבְעַת יְמֵֽי־הֶחָג יַֽעֲשֶׂה עוֹלָה לַֽה': שִׁבְעַת פָּרִים וְשִׁבְעַת אֵילִים תְּמִימִם, לַיּוֹם</b> – כך יעשה במשך <b>שִׁבְעַת הַיָּמִים, וְחַטָּאת שְׂעִיר עִזִּים לַיּֽוֹם.</b>
(כד) <b>וּמִנְחָה</b> – <b>אֵיפָה</b> סולת <b>לַפָּר וְאֵיפָה</b> סולת <b>לָאַיִל יַֽעֲשֶׂה, וְשֶׁמֶן</b> – <b>הִין</b>, מידת נוזלים שהיא שישית הבת, <b>לָֽאֵיפָֽה</b> לאיפת הסולת. שיעורי המנחה המצוינים בתורה שונים מאלו. ייתכן שכאן מדובר בהקרבה חד-פעמית ששיעוריה שונים.
(כה) <b>בַּ</b>חודש ה<b>שְּׁבִיעִי</b>, תשרי, <b>בַּֽחֲמִשָּׁה עָשָׂר יוֹם לַחֹדֶשׁ, בֶּחָג</b>, חג הסוכות, הקרוי 'החג' סתם, <b>יַֽעֲשֶׂה כָאֵלֶּה שִׁבְעַת הַיָּמִים, כַּֽחַטָּאת כָּֽעֹלָה וְכַמִּנְחָה וְכַשָּֽׁמֶן.</b>
<h2>פרק מו</h2>
(א) <b>כֹּֽה־אָמַר אֲדֹנָי אֱלוֹהִים: שַׁעַר הֶֽחָצֵר הַפְּנִימִית הַפֹּנֶה קָדִים</b>, השער המזרחי של העזרה שבתוכה המזבח <b>יִֽהְיֶה סָגוּר</b> ב<b>שֵׁשֶׁת יְמֵי הַֽמַּֽעֲשֶׂה,</b> ימי החול שבו נעשית מלאכה, <b>וּבְיוֹם הַשַּׁבָּת יִפָּתֵחַ ו</b>כן <b>בְיוֹם</b> ראש <b>הַחֹדֶשׁ יִפָּתֵֽחַ.</b>
(ב) <b>וּבָא הַנָּשִׂיא דֶּרֶךְ אוּלָם הַשַּׁעַר מִחוּץ וְעָמַד עַל־מְזוּזַת הַשַּׁעַר</b> הפתוח. הנשיא לא נכנס לתוך העזרה אלא עומד בחלל השער לנוכח המזבח, <b>וְעָשׂוּ הַכֹּֽהֲנִים</b> לעיניו <b>אֶת־עֽוֹלָתוֹ וְאֶת־שְׁלָמָיו, ו</b>לאחר מכן <b>הִֽשְׁתַּֽחֲוָה עַל־מִפְתַּן הַשַּׁעַר</b> כנגד הקודש <b>וְיָצָא. וְהַשַּׁעַר לֹֽא־יִסָּגֵר עַד־הָעָֽרֶב,</b>
(ג) השער יישאר פתוח כל היום לקהל הרחב הבא למקדש בימי שבת וראש חודש – <b>וְהִשְׁתַּֽחֲווּ עַם־הָאָרֶץ פֶּתַח הַשַּׁעַר הַהוּא בַּשַּׁבָּתוֹת וּבֶֽחֳדָשִׁים לִפְנֵי ה'.</b>
(ד) <b>וְהָעֹלָה אֲשֶׁר־יַקְרִב הַנָּשִׂיא לַֽה' בְּיוֹם הַשַּׁבָּת: שִׁשָּׁה כְבָשִׂים תְּמִימִם וְאַיִל תָּמִֽים,</b>
(ה) <b>וּמִנְחָה</b> – <b>אֵיפָה לָאַיִל, וְלַכְּבָשִׂים</b> – <b>מִנְחָה מַתַּת</b>, כפי מתנת יָדוֹ. או: כשיעור התרומה הקצוב לו למעלה, שישית האיפה <b>וְשֶׁמֶן</b> – <b>הִין לָֽאֵיפָֽה.</b>
(ו) <b>ו</b>עולת הנשיא <b>בְיוֹם</b> ראש <b>הַחֹדֶשׁ: פַּר בֶּן־בָּקָר תְּמִימִם</b>, תמים <b>וְשֵׁשֶׁת כְּבָשִׂים וָאַיִל, תְּמִימִם יִֽהְיֽוּ.</b>
(ז) <b>וְאֵיפָה לַפָּר וְאֵיפָה לָאַיִל יַֽעֲשֶׂה מִנְחָה, וְלַכְּבָשִׂים כַּֽאֲשֶׁר תַּשִּׂיג יָדוֹ, וְשֶׁמֶן</b> – <b>הִין לָֽאֵיפָֽה.</b>
(ח) <b>וּבְבוֹא הַנָּשִׂיא</b> בשבת וביום ראש החודש לעמוד על קרבנו – <b>דֶּרֶךְ אוּלָם הַשַּׁעַר</b> המזרחי <b>יָבוֹא וּבְדַרְכּוֹ</b>, באותה דרך שנכנס הוא גם <b>יֵצֵֽא.</b>
(ט) <b>וּבְבוֹא עַם־הָאָרֶץ לִפְנֵי ה' בַּמּֽוֹעֲדִים</b>, בחגים העם בא בהמוניו להיראות בעזרה, סדרי הכניסה והיציאה שונים – <b>הַבָּא דֶּרֶךְ שַׁעַר צָפוֹן</b> של העזרה החיצונית <b>לְהִֽשְׁתַּֽחֲוֹת, יֵצֵא דֶּֽרֶךְ־שַׁעַר נֶגֶב</b>, השער הדרומי של העזרה, <b>וְהַבָּא דֶּֽרֶךְ־שַׁעַר נֶגֶב יֵצֵא דֶּֽרֶךְ־שַׁעַר צָפוֹנָה. לֹא יָשׁוּב</b> אדם <b>דֶּרֶךְ הַשַּׁעַר אֲשֶׁר־בָּא בוֹ כִּי נִכְחוֹ</b>, אלא כנגדו <b>יֵצֵֽא.</b>
(י) <b>וְֽ</b>כן <b>הַנָּשִׂיא</b> הבא במועדים <b>בְּתוֹכָם</b>, בתוך כל העם – <b>בְּבוֹאָם יָבוֹא וּבְצֵאתָם יֵצֵֽאוּ</b>, יצא גם הוא עם העם בשער נגדי לזה שנכנס בו, ככל העם. ההיראות בעזרה במועדים מתבצעת אפוא תוך כדי תנועה רבתי מצדה האחד של העזרה לצדה השני.
(יא) <b>וּבַֽחַגִּים וּבַמּֽוֹעֲדִים תִּֽהְיֶה הַמִּנְחָה</b> – <b>אֵיפָה לַפָּר וְאֵיפָה לָאַיִל, וְלַכְּבָשִׂים מַתַּת יָדוֹ, וְשֶׁמֶן הִין לָֽאֵיפָֽה.</b>
(יב) <b>וְכִי־יַֽעֲשֶׂה הַנָּשִׂיא נְדָבָה</b> ביום חול, <b>עוֹלָה אֽוֹ־שְׁלָמִים</b> הבאים <b>נְדָבָה לַֽה', וּפָתַח,</b> יפתחו <b>לוֹ אֶת־הַשַּׁעַר</b> של החצר הפנימית <b>הַפֹּנֶה קָדִים</b>, הסגור בימי חול, כאמור, <b>וְעָשָׂה</b>, יביא <b>אֶת־עֹֽלָתוֹ וְאֶת־שְׁלָמָיו כַּֽאֲשֶׁר יַֽעֲשֶׂה בְּיוֹם הַשַּׁבָּת</b>, באותה דרך שהתפרשה לעיל – הנשיא עומד בחלל השער המזרחי, שממול המזבח. אלא שבחול השער סגור ולא נפתח אלא לצורך כניסת הנשיא, לכן – <b>וְיָצָא וְסָגַר אֶת־הַשַּׁעַר אַֽחֲרֵי צֵאתֽוֹ</b>, שלא כמו בשבת וראש חודש, שבהם השער נשאר פתוח עד הערב.
(יג) <b>וְכֶבֶשׂ בֶּן־שְׁנָתוֹ תָּמִים תַּֽעֲשֶׂה עוֹלָה לַיּוֹם לַֽה' בַּבֹּקֶר בַּבֹּקֶר תַּֽעֲשֶׂה אֹתֽוֹ.</b> זו עולת התמיד האמורה בתורה.
(יד) <b>וּמִנְחָה תַֽעֲשֶׂה עָלָיו בַּבֹּקֶר בַּבֹּקֶר: שִׁשִּׁית הָֽאֵיפָה, וְשֶׁמֶן שְׁלִישִׁית הַהִין לָרֹס</b>, לזלף, להרטיב <b>אֶת־הַסֹּלֶת, מִנְחָה לַֽה', חֻקּוֹת עוֹלָם תָּמִֽיד</b>
(טו) <b>יַֽעֲשׂוּ אֶת־הַכֶּבֶשׂ וְאֶת־הַמִּנְחָה וְאֶת־הַשֶּׁמֶן בַּבֹּקֶר בַּבֹּקֶר</b> – <b>עוֹלַת תָּמִֽיד.</b>
(טז) מחוקי קרבנות הנשיא עוברת הנבואה למשפט מקרקעיו: <b>כֹּֽה־אָמַר אֲדֹנָי אֱלוֹהִים: כִּֽי־יִתֵּן הַנָּשִׂיא מַתָּנָה לְאִישׁ</b> אחד <b>מִבָּנָיו</b> – <b>נַֽחֲלָתוֹ</b>, קניינו המוחלט של אותו בן <b>הִיא</b>, ולכן <b>לְבָנָיו תִּֽהְיֶה</b>, הבן שקיבל את המתנה יוריש את המתנה לזרעו, שהרי <b>אֲחֻזָּתָם</b> של בני הנשיא <b>הִיא בְּנַֽחֲלָֽה</b>, בירושה.
(יז) <b>וְ</b>אולם <b>כִֽי־יִתֵּן</b> הנשיא <b>מַתָּנָה מִנַּֽחֲלָתוֹ לְאַחַד מֵֽעֲבָדָיו</b> – <b>וְהָיְתָה לּוֹ</b> לעבד <b>עַד־שְׁנַת הַדְּרוֹר</b>, היובל, <b>וְשָׁבַת</b>, ושבה ביובל <b>לַנָּשִׂיא, אַךְ נַֽחֲלָתוֹ</b> ל<b>בָּנָיו, לָהֶם תִּֽהְיֶֽה.</b>
(יח) <b>וְלֹֽא־יִקַּח הַנָּשִׂיא מִנַּֽחֲלַת הָעָם לְהֽוֹנֹתָם</b>, לנשל אותם <b>מֵֽאֲחֻזָּתָם</b>, כי רק <b>מֵֽאֲחֻזָּתוֹ יַנְחִל אֶת־בָּנָיו, לְמַעַן אֲשֶׁר לֹֽא־יָפֻצוּ</b>, יתפרדו <b>עַמִּי אִישׁ מֵֽאֲחֻזָּתֽוֹ.</b> כדי שהעם לא ינושל מאדמותיו.
(יט) לאחר שתיאר יחזקאל את תבנית המקדש מהחוץ פנימה, את שכינת הכבוד בו, את תבנית המזבח שבחצר ואת קרבנות חנוכתו, מסיים יחזקאל בתיאור מקומות מסוימים בחצרות המקדש, מן הפנים החוצה. <b>וַיְבִיאֵנִי בַמָּבוֹא</b>, דרך המבוא <b>אֲשֶׁר עַל־כֶּתֶף</b>, צד <b>הַשַּׁעַר אֶל־הַלִּשְׁכוֹת</b>, לשכות <b>הַקֹּדֶשׁ, אֶל</b> לשכות <b>הַכֹּהֲנִים הַפֹּנוֹת צָפוֹנָה</b>, שם אוכלים אוכלים את בשר החטאות והאשמות <b>וְהִנֵּה־שָׁם מָקוֹם</b> מסוים <b>בַּיַּרְכָתַיִם יָמָּה,</b> בקצה מערב החצר.
(כ) <b>וַיֹּאמֶר אֵלַי: זֶה הַמָּקוֹם אֲשֶׁר יְבַשְּׁלוּ־שָׁם הַכֹּהֲנִים אֶת־הָאָשָׁם וְאֶת־הַחַטָּאת,</b> ו<b>אֲשֶׁר יֹאפוּ אֶת־הַמִּנְחָה, לְבִלְתִּי הוֹצִיא</b> אותם <b>אֶל־הֶחָצֵר הַחִיצוֹנָה</b> כדי שלא <b>לְקַדֵּשׁ אֶת־הָעָם.</b> המקום המוגדר נועד למנוע את הוצאת האשם, החטאת והמנחה, כדי שלא יבואו במגע עם העם השוהה בעזרה שלא 'יתקדש' העם במגע בקודשים. או: כדי שלא יאלצו העם להתרחק.
(כא) <b>וַיּוֹצִיאֵנִי אֶל־הֶחָצֵר הַחִיצוֹנָה, וַיַּעֲבִרֵנִי אֶל־אַרְבַּעַת מִקְצוֹעֵי</b>, פינות <b>הֶחָצֵר, וְהִנֵּה חָצֵר</b> קטנה <b>בְּמִקְצֹעַ הֶחָצֵר,</b> ועוד <b>חָצֵר</b> קטנה <b>בְּמִקְצֹעַ</b> נוסף של <b>הֶחָצֵר.</b>
(כב) כך <b>בְּאַרְבַּעַת מִקְצֹעֹת הֶחָצֵר</b> – <b>חֲצֵרוֹת קְטֻרוֹת</b>, עשנות, כלומר ללא גג שעשנן עולה. או: גדורות. מידת כל אחת מהן <b>אַרְבָּעִים אֹרֶךְ וּשְׁלֹשִׁים רֹחַב. מִדָּה אַחַת לְאַרְבַּעְתָּם, מְהֹֻקְֹצָֹעֹוֹתֹ,</b> פינתיות.
(כג) <b>וְטוּר</b>, שורת אבנים <b>סָבִיב בָּהֶם</b>, מקיף בתוכם, <b>סָבִיב לְאַרְבַּעְתָּם, וּמְבַשְּׁלוֹת</b>, מתקני בישול <b>עָשׂוּי מִתַּחַת הַטִּירוֹת,</b> מבנה מאבנים <b>סָבִיב.</b> בחצרות יש כירות לבישול ואפייה, הכירה מוקפת בגדר אבנים נמוכה, 'טירה'.
(כד) <b>וַיֹּאמֶר אֵלָי: אֵלֶּה בֵּית</b>, בתי <b>הַמְבַשְּׁלִים, אֲשֶׁר יְבַשְּׁלוּ־שָׁם מְשָׁרְתֵי הַבַּיִת אֶת־זֶבַח</b> השלמים של <b>הָעָם.</b> קרבנות זבחי השלמים שהובאו לרוב, היו נאכלים גם על ידי בעליהם. על אף שאכלו חלקים אלה בכל ירושלים ולאו דווקא במקדש, היו מבשלים וצולים את הבשר בחצר החיצונה של המקדש. גם בבית שני היו לשכות בארבע פינות 'עזרת הנשים', ובחלק מהן היו מבשלים קרבנות מסוימים.
<h2>פרק מז</h2>
(א) <b>וַיְשִׁבֵנִי אֶל־פֶּתַח הַבַּיִת, וְהִנֵּה</b> אני מבחין בקילוח <b>מַיִם יֹצְאִים מִתַּחַת מִפְתַּן הַבַּיִת קָדִימָה, כִּי־פְנֵי</b>, חזית <b>הַבַּיִת קָדִים</b> פונים למזרח, <b>וְהַמַּיִם יֹרְדִים מִתַּחַת מִכֶּתֶף הַבַּיִת הַיְמָנִית</b>, מהצד הימני של השער וממשיכים <b>מִנֶּגֶב,</b> מדרום <b>לַמִּזְבֵּחַ.</b>
(ב) <b>וַיּוֹצִאֵנִי</b> מהמקדש <b>דֶּרֶךְ־שַׁעַר צָפוֹנָה וַיְסִבֵּנִי דֶּרֶךְ חוּץ,</b> האיש הפנה אותי סביב למקדש מבחוץ <b>אֶל־שַׁעַר הַחוּץ</b> אל ה<b>דֶּרֶךְ הַפּוֹנֶה קָדִים,</b> מזרחה, <b>וְהִנֵּה־מַיִם מְפַכִּים</b>, פורצים <b>מִן־הַכָּתֵף הַיְמָנִית</b> של השער<b>.</b>
(ג) ו<b>בְצֵאת־הָאִישׁ קָדִים,</b> מזרחה בכיוון זרימת המים, <b>וְקַו</b>, חוט המידה <b>בְּיָדוֹ, וַיָּמָד</b> את נתיב המים <b>אֶלֶף בָּאַמָּה</b>, אלף אמות, <b>וַיַּעֲבִרֵנִי בַמַּיִם מֵי אָפְסָיִם.</b> מים מינמליים שכמעט ואינם, המגיעים לפיסת הרגל.
(ד) <b>וַיָּמָד</b> עוד <b>אֶלֶף</b> לאורך האפיק, <b>וַיַּעֲבִרֵנִי בַמַּיִם, מַיִם בִּרְכָּיִם,</b> נוכחתי שהמים הגיעו עד הברכיים. <b>וַיָּמָד אֶלֶף</b> אמה נוספות <b>וַיַּעֲבִרֵנִי</b> ב<b>מֵי מָתְנָיִם.</b> מים המגיעים לגובה המותניים.
(ה) <b>וַיָּמָד אֶלֶף,</b> והנה כבר <b>נַחַל אֲשֶׁר לֹא־אוּכַל לַעֲבֹר</b> בו, <b>כִּי־גָאוּ הַמַּיִם, מֵי שָׂחוּ</b>, מים ששוחים בהם, <b>נַחַל אֲשֶׁר לֹא־יֵעָבֵר</b>, מרוב שהוא עמוק וחזק.
(ו) <b>וַיֹּאמֶר אֵלַי: הֲרָאִיתָ, בֶן־אָדָם</b>, את מראה המקדש, את שכינת הכבוד שבו ואת ברכת המים הנשפעת ממנו? <b>וַיּוֹלִכֵנִי וַיְשִׁבֵנִי</b> אל <b>שְׂפַת הַנָּחַל.</b>
(ז) <b>בְּשׁוּבֵנִי</b>, בהשיבו אותי, <b>וְהִנֵּה</b> אני רואה לפתע <b>אֶל</b>, אצל <b>שְׂפַת הַנַּחַל עֵץ רַב מְאֹד, מִזֶּה וּמִזֶּה.</b> משני עברי הנחל.
(ח) <b>וַיֹּאמֶר אֵלַי: הַמַּיִם הָאֵלֶּה יוֹצְאִים אֶל־הַגְּלִילָה הַקַּדְמוֹנָה,</b> חבל הארץ המזרחי למקדש <b>וְיָרְדוּ עַל־הָעֲרָבָה</b>, השקע של עמק הירדן <b>וּבָאוּ הַיָּמָּה</b>, ים המלח, שנקרא גם 'ים הערבה', <b>אֶל־הַיָּמָּה הַמּוּצָאִים וְנִרְפּאוּ הַמָּיִם,</b> מי הים שהמים הפלאיים יוצאים אליו מבריאים ממליחותם.
(ט) <b>וְהָיָה כָל־נֶפֶשׁ חַיָּה אֲשֶׁר־יִשְׁרֹץ</b>, ינוע <b>אֶל כָּל־אֲשֶׁר יָבוֹא שָׁם נַחֲלַיִם</b>, הנחל המוכפל או המתפצל לכמה נחלים, <b>יִחְיֶה, וְהָיָה הַדָּגָה</b>, כלל הדגים באזור <b>רַבָּה מְאֹד: כִּי בָאוּ שָׁמָּה הַמַּיִם הָאֵלֶּה וְיֵרָפְאוּ</b> המים ממליחותם <b>וָחָי כֹּל אֲשֶׁר־יָבוֹא שָׁמָּה הַנָּחַל.</b> במצב הרגיל, דגים שהיו יוצאים מן הירדן אל ים המלח היו מתים מיד. כאן מי המקדש הנסיים ימתיקו את המים המלוחים, והיצורים שיגיעו אליהם ימשיכו לחיות ויתרבו.
(י) <b>וְהָיָה עָמְדוּ</b>, בחזוני היו עומדים <b>עָלָיו</b>, על הנחל <b>דַּוָּגִים</b>, דייגים, <b>מֵעֵין גֶּדִי וְעַד־עֵין עֶגְלַיִם מִשְׁטוֹחַ</b>, מקומות פרישה <b>לַחֲרָמִים,</b> רשתות דיג <b>יִהְיוּ, לְמִינָה תִּהְיֶה דְגָתָם,</b> הדגה תכלול מינים מגוונים <b>כִּדְגַת הַיָּם הַגָּדוֹל, רַבָּה מְאֹד.</b> ים המלח יהפוך חי ושוקק.
(יא) ועם זאת, <b>בִּצֹּאתָו וּגְבָאָיו</b> ביצותיו והגומות שלידו בהן נאספים מי הגשמים, <b>וְלֹא יֵרָפְאוּ</b>, יתמתקו, אלא <b>לְמֶלַח נִתָּנוּ.</b> לשם המשך הפקת המלח, כפי שהיה בכל השנים.
(יב) <b>וְעַל־הַנַּחַל יַעֲלֶה עַל־שְׂפָתוֹ מִזֶּה וּמִזֶּה כָּל־עֵץ־מַאֲכָל, לֹא־יִבּוֹל עָלֵהוּ וְלֹא־יִתֹּם</b>, ייפסק <b>פִּרְיוֹ,</b> תנובת הנחל תהיה מבורכת מאוד – <b>לָחֳדָשָׁיו יְבַכֵּר,</b> הפרות יחנטו ויבשילו בכל חודש מחדש, <b>כִּי מֵימָיו מִן־הַמִּקְדָּשׁ הֵמָּה יוֹצְאִים,</b> והוא יאציל על המים כוחות לא טבעיים, <b>וְהָיָה פִרְיוֹ לְמַאֲכָל וְעָלֵהוּ,</b> עלי העצים הגדלים מהנחל יהיו <b>לִתְרוּפָה.</b>
(יג) יג <b>כֹּה אָמַר ה' אֱלוֹהִים: גֵּה,</b> זה <b>גְבוּל</b>, הגבולות <b>אֲשֶׁר תִּתְנַחֲלוּ</b>, תנחלו לכם <b>אֶת־הָאָרֶץ לִשְׁנֵי עָשָׂר שִׁבְטֵי יִשְׂרָאֵל,</b> כאשר <b>יוֹסֵף</b> נוטל שני <b>חֲבָלִים</b>, מנשה ואפרים. ואילו שבט לוי אינו אחד משנים עשר השבטים. אפשרות פירוש נוספת: בנחלה הנוכחית ייתוספו חבלי ארץ על האזורים שנחלו השבטים בעבר.
(יד) <b>וּנְחַלְתֶּם אוֹתָהּ אִישׁ כְּאָחִיו,</b> בחלוקה ישרה של חלקים חופפים, לא כבימי יהושע שחילקו נחלה לכל שבט לפי צורכי אוכלוסייתו. זו הארץ <b>אֲשֶׁר נָשָׂאתִי אֶת־יָדִי</b>, נשבעתי <b>לְתִתָּהּ לַאֲבֹתֵיכֶם, וְנָפְלָה הָאָרֶץ הַזֹּאת לָכֶם בְּנַחֲלָה.</b>
(טו) <b>וְזֶה גְּבוּל הָאָרֶץ: לִפְאַת</b>, בקצה <b>צָפוֹנָה, מִן־הַיָּם הַגָּדוֹל,</b> הים התיכון שבמערב, <b>הַדֶּרֶךְ</b>, דרך המקום שנקרא <b>חֶתְלֹן</b>, כנראה בסוריא הצפונית, <b>לְבוֹא צְדָדָה,</b> בואכה צדד,
(טז) <b>חֲמָת, בֵּרוֹתָה, סִבְרַיִם אֲשֶׁר</b> שוכנת <b>בֵּין־גְּבוּל דַּמֶּשֶׂק וּבֵין גְּבוּל חֲמָת,</b> והלאה במזרח: <b>חָצֵר הַתִּיכוֹן אֲשֶׁר אֶל־גְּבוּל</b> חבל <b>חַוְרָן</b> שמעבר לגולן.
(יז) <b>וְהָיָה</b> ה<b>גְבוּל מִן־הַיָּם</b> במערב עד <b>חֲצַר עֵינוֹן</b> הוא הקצה המזרחי של הגבול הצפוני האמור בתורה, כולל <b>גְּבוּל דַּמֶּשֶׂק וְצָפוֹן צָפוֹנָה,</b> הגבול מצפין עוד – <b>וּגְבוּל חֲמָת, וְאֵת</b>, והרי לך <b>פְּאַת צָפוֹן.</b>
(יח) <b>וּפְאַת קָדִים,</b> הגבול המזרחי של הארץ עובר <b>מִבֵּין חַוְרָן וּמִבֵּין דַּמֶּשֶׂק וּמִבֵּין הַגִּלְעָד</b> שבעבר הירדן המזרחי, <b>וּמִבֵּין אֶרֶץ יִשְׂרָאֵל,</b> הצד המערבי של הירדן, הקו שנמתח בין מקומות אלה, יהיה הגבול. <b>הַיַּרְדֵּן מִגְּבוּל,</b> מקצהו, מהתחלתו <b>עַל־הַיָּם הַקַּדְמוֹנִי,</b> עד ים המלח <b>תָּמֹדּוּ</b>, תקבעו לכם כגבול, <b>וְאֵת</b>, והרי לך <b>פְּאַת קָדִימָה.</b> ייתכן שבשונה מהגבולות שבספר במדבר, יחזקאל כולל בתחום הארץ שלעתיד גם את עבר הירדן.
(יט) יט <b>וּפְאַת נֶגֶב תֵּימָנָה,</b> הגבול הדרומי נמשך <b>מִתָּמָר עַד־מֵי מְרִיבוֹת קָדֵשׁ,</b> קדש ברנע, שם רבו בני ישראל עם משה ואהרן בשל מחסור מים, עד <b>נַחֲלָה</b>, נחל מצרים הנשפך <b>אֶל־הַיָּם הַגָּדוֹל, וְאֵת</b>, והרי <b>פְּאַת־תֵּימָנָה, נֶגְבָּה.</b>
(כ) <b>וּפְאַת־יָם,</b> הקצה המערבי הוא <b>הַיָּם הַגָּדוֹל, מִגְּבוּל</b>, מהפינה הדרומית של הגבול <b>עַד־נֹכַח</b>, מול <b>לְבוֹא חֲמָת, זֹאת פְּאַת־יָם.</b>
(כא) ומכאן לחלוקת הארץ – <b>וְחִלַּקְתֶּם אֶת־הָאָרֶץ הַזֹּאת לָכֶם לְשִׁבְטֵי יִשְׂרָאֵל,</b>
(כב) <b>וְהָיָה</b> בבוא הזמן, <b>תַּפִּלוּ אוֹתָהּ בְּנַחֲלָה לָכֶם וּלְהַגֵּרִים הַגָּרִים בְּתוֹכְכֶם אֲשֶׁר־הוֹלִדוּ בָנִים בְּתוֹכְכֶם, וְהָיוּ לָכֶם</b> הגרים <b>כְּאֶזְרָח בִּבְנֵי יִשְׂרָאֵל,</b> הגרים יסופחו למקבלי הנחלות, מפני שהם חיים בקרב שבטי ישראל ואף נטמעו בהם במידה רבה. <b>אִתְּכֶם יִפְּלוּ</b>, ישכנו <b>בְנַחֲלָה בְּתוֹךְ שִׁבְטֵי יִשְׂרָאֵל.</b> הנחלות ייפלו אפוא גם בחלקם.
(כג) <b>וְהָיָה בַשֵּׁבֶט אֲשֶׁר־גָּר הַגֵּר אִתּוֹ, שָׁם תִּתְּנוּ נַחֲלָתוֹ, נְאֻם ה' אֱלוֹהִים.</b> מבחינת מוצאם הגרים אינם שייכים לשבט כלשהו, אבל כל גר ישב עם השבט שאתו ישב בעבר, וייטול חלק בנחלת השבט. הגרים יקבלו אפוא נחלה עם שבטי ישראל ולא כקהל נפרד, ובאופן זה הם ייטמעו בשבטים השונים.
<h2>פרק מח</h2>
(א) <b>וְאֵלֶּה שְׁמוֹת הַשְּׁבָטִים</b> נוחלי הארץ לפי סדרם <b>מִקְצֵה צָפוֹנָה, אֶל־יַד דֶּרֶךְ־חֶתְלֹן לְבוֹא־חֲמָת</b> והלאה ל<b>חֲצַר עֵינָן,</b> ל<b>גְבוּל דַּמֶּשֶׂק</b> ו<b>צָפוֹנָה אֶל־יַד חֲמָת,</b> הגבול הצפוני של הנחלה הצפונית, הוא גבולה הצפוני של הארץ. <b>וְהָיוּ־לוֹ</b> לשבט שינחל שם תהיה רצועת קרקע מ<b>פְאַת־קָדִים</b>, מקצה המזרחי של גבול הצפון ועד <b>הַיָּם</b> במערב, שבט <b>דָּן</b> – <b>אֶחָד</b> מתוך רשימת השבטים. דן ישב בגבול הצפון, כשם שהתיישב שם בעבר.
(ב) <b>וְעַל</b>, סמוך ל<b>גְּבוּל דָּן</b> מדרום, ינחל <b>מִפְּאַת קָדִים עַד־פְּאַת־יָמָּה,</b> שבט <b>אָשֵׁר</b> – <b>אֶחָד.</b>
(ג) <b>וְעַל גְּבוּל אָשֵׁר</b> דרומה, <b>מִפְּאַת קָדִימָה וְעַד־פְּאַת־יָמָּה, נַפְתָּלִי</b> – <b>אֶחָד.</b>
(ד) <b>וְעַל גְּבוּל נַפְתָּלִי מִפְּאַת קָדִמָה עַד־פְּאַת־יָמָּה, מְנַשֶּׁה</b> – <b>אֶחָד.</b>
(ה) <b>וְעַל גְּבוּל מְנַשֶּׁה מִפְּאַת קָדִמָה עַד־פְּאַת יָמָּה, אֶפְרַיִם</b> – <b>אֶחָד.</b>
(ו) <b>וְעַל גְּבוּל אֶפְרַיִם מִפְּאַת קָדִים וְעַד־פְּאַת־יָמָּה, רְאוּבֵן</b> – <b>אֶחָד.</b> שבט ראובן ינחל בתוך הארץ, בעוד שבעבר נחלתו הייתה בעבר הירדן, לפי בקשתו. החלוקה לשבטים עד כאן דומה במקצת לזו של זמן יהושע, אלא שכאן החלוקה נעשית לרצועות רוחב פשוטות.
(ז) <b>וְעַל גְּבוּל רְאוּבֵן מִפְּאַת קָדִים עַד־פְּאַת יָמָּה, יְהוּדָה</b> – <b>אֶחָד.</b>
(ח) <b>וְעַל גְּבוּל יְהוּדָה</b> מדרום, <b>מִפְּאַת קָדִים עַד־פְּאַת יָמָּה</b>, ממזרח למערב <b>תִּהְיֶה הַתְּרוּמָה</b> מן הארץ <b>אֲשֶׁר־תָּרִימוּ</b> לצורכי הקודש, הציבור והנשיא. מידות שטח התרומה: <b>חֲמִשָּׁה וְעֶשְׂרִים אֶלֶף</b> יחידות מידה, כנראה מלוא קנה המידה של שש אמות גדולות, <b>רֹחַב</b> – מצפון לדרום, <b>וְאֹרֶךְ</b> התרומה <b>כְּאַחַד הַחֲלָקִים</b> של השבטים – <b>מִפְּאַת קָדִימָה עַד־פְּאַת־יָמָּה,</b> מגבול מזרח של הארץ עד הקצה המערבי, <b>וְהָיָה הַמִּקְדָּשׁ בְּתוֹכוֹ</b>, בתוך חלק התרומה, כפי שיפורט.
(ט) מתוך כלל התרומה – <b>הַתְּרוּמָה אֲשֶׁר תָּרִימוּ לַה',</b> ב<b>אֹרֶךְ חֲמִשָּׁה וְעֶשְׂרִים אֶלֶף וְרֹחַב עֲשֶׂרֶת אֲלָפִים.</b>
(י) <b>וּלְאֵלֶּה תִּהְיֶה תְרוּמַת־הַקֹּדֶשׁ</b>, התרומה לה' – <b>לַכֹּהֲנִים, צָפוֹנָה</b>, אורכו של הקו הצפוני של תרומה זו <b>חֲמִשָּׁה וְעֶשְׂרִים אֶלֶף, וְיָמָּה</b>, ולצד מערב – <b>רֹחַב עֲשֶׂרֶת אֲלָפִים, וְקָדִימָה</b> – <b>רֹחַב עֲשֶׂרֶת אֲלָפִים, וְנֶגְבָּה</b> – <b>אֹרֶךְ חֲמִשָּׁה וְעֶשְׂרִים אָלֶף, וְהָיָה מִקְדַּשׁ־ה' בְּתוֹכוֹ</b>, בתוך החלק הזה.
(יא) <b>לַכֹּהֲנִים הַמְקֻדָּשׁ,</b> המקודשים, אותם ש<b>מִבְּנֵי צָדוֹק, אֲשֶׁר שָׁמְרוּ מִשְׁמַרְתִּי, אֲשֶׁר לֹא־תָעוּ</b>, התרחקו <b>בִּתְעוֹת בְּנֵי יִשְׂרָאֵל</b> אחר פולחנים אחרים, <b>כַּאֲשֶׁר תָּעוּ</b> שאר <b>הַלְוִיִּם.</b> בני צדוק נותנרו נאמנים למקדש, לפיכך הם בלבד יעבדו בו לעתיד וישכנו בצמוד אליו.
(יב) <b>וְהָיְתָה לָהֶם תְּרוּמִיָּה,</b> תרומה נבחרת, אולי: מוקטנת, <b>מִתְּרוּמַת הָאָרֶץ קֹדֶשׁ קָדָשִׁים</b>, שהרי בתוכה שוכן המקדש, <b>אֶל</b>, ליד <b>גְּבוּל</b> שאר <b>הַלְוִיִּם.</b>
(יג) <b>ו</b>מקום ישיבת <b>הַלְוִיִּם לְעֻמַּת</b>, לנוכח <b>גְּבוּל הַכֹּהֲנִים.</b> כמו שטח הכהנים גם שטחם של הלויים <b>חֲמִשָּׁה וְעֶשְׂרִים אֶלֶף אֹרֶךְ, וְרֹחַב עֲשֶׂרֶת אֲלָפִים,</b> אלא שבניגוד למקום הכהנים שחלק ממנו מיועד למקדש, הלויים יגורו בכל חלקם – ב<b>כָל־אֹרֶךְ חֲמִשָּׁה וְעֶשְׂרִים אֶלֶף, וְרֹחַב עֲשֶׂרֶת אֲלָפִים.</b> כל השטח הזה, הן של הכהנים ושל הלויים –
(יד) <b>וְלֹא־יִמְכְּרוּ מִמֶּנּוּ, וְלֹא יָמֵר,</b> יחליפו אותן <b>וְלֹא יַעֲבִיר</b>, יעבירו את <b>רֵאשִׁית</b>, תרומת <b>הָאָרֶץ, כִּי־קֹדֶשׁ</b> היא <b>לַה'.</b>
(טו) <b>וַחֲמֵשֶׁת אֲלָפִים הַנּוֹתָר בָּרֹחַב, עַל־פְּנֵי חֲמִשָּׁה וְעֶשְׂרִים אֶלֶף</b> אורך – <b>חֹל־הוּא</b>, אינו שייך למקדש ולאנשיו אלא הוא שטח ששייך לציבור ומיועד <b>לָעִיר, לְמוֹשָׁב</b>, לבנות בה, <b>וּלְמִגְרָשׁ,</b> שטח פתוח לשימושים שונים, <b>וְהָיְתָה הָעִיר בְּתוֹכָה</b>, במרכזה.
(טז) <b>וְאֵלֶּה מִדּוֹתֶיהָ</b> של העיר: <b>פְּאַת צָפוֹן</b> – <b>חֲמֵשׁ מֵאוֹת וְאַרְבַּעַת אֲלָפִים, וּפְאַת־נֶגֶב</b> – <b>חֲמֵשׁ מֵאוֹת וְאַרְבַּעַת אֲלָפִים, וּמִפְּאַת קָדִים</b> – <b>חֲמֵשׁ מֵאוֹת וְאַרְבַּעַת אֲלָפִים, וּפְאַת־יָמָּה</b> – <b>חֲמֵשׁ מֵאוֹת וְאַרְבַּעַת אֲלָפִים.</b> העיר אפוא ריבועית. אם יחידות המידה כאן הן הקנה בן שש האמות, הרי שטחה הוא כ12- ק"מ רבוע.
(יז) <b>וְהָיָה מִגְרָשׁ</b> פנוי מבניין ומטע סביב <b>לָעִיר, צָפוֹנָה חֲמִשִּׁים וּמָאתַיִם וְנֶגְבָּה חֲמִשִּׁים וּמָאתָיִם וְקָדִימָה חֲמִשִּׁים וּמָאתַיִם וְיָמָּה חֲמִשִּׁים וּמָאתָיִם.</b>
(יח) <b>וְהַנּוֹתָר בָּאֹרֶךְ</b>, משני צדי העיר, מזרח ומערב <b>לְעֻמַּת</b>, מול <b>תְּרוּמַת הַקֹּדֶשׁ</b>, שטחם של הכהנים שרוחבו חמישה ועשרים אלף, השטח העודף מצדי העיר נמשך <b>עֲשֶׂרֶת אֲלָפִים קָדִימָה וַעֲשֶׂרֶת אֲלָפִים יָמָּה, וְהָיָה לְעֻמַּת תְּרוּמַת הַקֹּדֶשׁ, וְהָיְתָה תְבוּאָתֹה לְלֶחֶם לְעֹבְדֵי הָעִיר.</b> שטח זה מיועד לגידול תוצרת חקלאית עבור בעלי תפקידים שונים בעיר.
(יט) <b>וְהָעֹבֵד</b>, עובדי <b>הָעִיר יַעַבְדוּהוּ</b>, את השטח החקלאי הזה, העובדים יהיו <b>מִכֹּל שִׁבְטֵי יִשְׂרָאֵל.</b>
(כ) סיכום – <b>כָּל</b> שטח <b>הַתְּרוּמָה חֲמִשָּׁה וְעֶשְׂרִים אֶלֶף</b> כפול <b>בַּחֲמִשָּׁה וְעֶשְׂרִים אָלֶף: רְבִיעִית,</b> ריבועית <b>תָּרִימוּ אֶת־תְּרוּמַת הַקֹּדֶשׁ, אֶל</b>, עם <b>אֲחֻזַּת הָעִיר</b> שהיא חול.
(כא) <b>וְ</b>השטח <b>הַנּוֹתָר</b> העודף מתרומת הארץ יהיה <b>לַנָּשִׂיא מִזֶּה וּמִזֶּה</b>, משני הצדדים ש<b>לִתְרוּמַת־הַקֹּדֶשׁ וְלַאֲחֻזַּת הָעִיר, אֶל־פְּנֵי</b> אורך <b>חֲמִשָּׁה וְעֶשְׂרִים אֶלֶף</b> ה<b>תְּרוּמָה עַד־גְּבוּל קָדִימָה</b>, עד גבול הארץ המזרחי, <b>וְיָמָּה</b>, ולמערב – <b>עַל־פְּנֵי חֲמִשָּׁה וְעֶשְׂרִים אֶלֶף עַל־גְּבוּל</b>, עד גבול הארץ <b>יָמָּה, לְעֻמַּת</b> ה<b>חֲלָקִים</b> – <b>לַנָּשִׂיא, וְהָיְתָה תְּרוּמַת הַקֹּדֶשׁ</b>, חלק הכהנים <b>וּמִקְדַּשׁ הַבַּיִת בְּתוֹכֹה</b>, בתווך, בין שתי רצועות הנשיא.
(כב) <b>ו</b>כן <b>מֵאֲחֻזַּת הַלְוִיִּם וּמֵאֲחֻזַּת הָעִיר בְּתוֹךְ</b> שני החלקים <b>אֲשֶׁר לַנָּשִׂיא יִהְיֶה, בֵּין גְּבוּל יְהוּדָה</b> שמצפון <b>וּבֵין גְּבוּל בִּנְיָמִן</b> שמדרום, <b>לַנָּשִׂיא יִהְיֶה.</b> אחוזת הנשיא היא אפוא שתי רצועות צרות ומאורכות משני צדי מרכז הארץ, אחת במזרח ואחת במערב.
(כג) <b>וְיֶתֶר הַשְּׁבָטִים</b> שמדרום לתרומה: כל נחלה נמשכת <b>מִפְּאַת קָדִימָה עַד־פְּאַת־יָמָּה,</b> מהגבול המזרחי של הארץ לגבולה המערבי<b>: בִּנְיָמִן</b> – <b>אֶחָד.</b> נחלת בנימין שהייתה בעבר סמוכה למקדש וליהודה מצפון, לעתיד היא תבוא לאחר יהודה קרוב למקדש מצד דרום.
(כד) <b>וְעַל גְּבוּל בִּנְיָמִן, מִפְּאַת קָדִימָה עַד־פְּאַת־יָמָּה, שִׁמְעוֹן</b> – <b>אֶחָד</b>, שגם בעבר היה שוכן בנגב.
(כה) <b>וְעַל גְּבוּל שִׁמְעוֹן, מִפְּאַת קָדִימָה עַד־פְּאַת־יָמָּה, יִשָּׂשכָר</b> – <b>אֶחָד.</b>
(כו) <b>וְעַל גְּבוּל יִשָּׂשכָר, מִפְּאַת קָדִימָה עַד־פְּאַת־יָמָּה, זְבוּלֻן</b> – <b>אֶחָד.</b> ייששכר וזבולול שבעבר שכנו בצפון, יתגוררו לעתיד לבוא בדרום הארץ סמוכים זה לזה.
(כז) <b>וְעַל גְּבוּל זְבוּלֻן, מִפְּאַת קָדִמָה עַד־פְּאַת־יָמָּה, גָּד</b> – <b>אֶחָד.</b> שבט גד שהצטיין בגיבוריו, והיה שוכן בספר המזרחי בעבר הירדן, ישכון לעתיד בקצה הארץ הדרומי.
(כח) <b>וְעַל גְּבוּל גָּד</b> ש<b>אֶל־פְּאַת נֶגֶב תֵּימָנָה,</b> הקצה הדרומי של נחלת גד הוא גבול הארץ – <b>וְהָיָה גְבוּל מִתָּמָר והלאה למֵי מְרִיבַת קָדֵשׁ, נַחֲלָה</b>, נחל מצרים <b>עַל</b>, עד <b>הַיָּם הַגָּדוֹל.</b>
(כט) <b>זֹאת הָאָרֶץ אֲשֶׁר־תַּפִּילוּ מִנַּחֲלָה</b>, לנחלה <b>לְשִׁבְטֵי יִשְׂרָאֵל, וְאֵלֶּה מַחְלְקֹתָם</b>, חלוקתם. <b>נְאֻם ה' אֱלוֹהִים.</b>
(ל) <b>וְאֵלֶּה</b> מידות <b>תּוֹצְאֹת</b>, קוי גבול <b>הָעִיר: מִפְּאַת צָפוֹן</b> אורך הגבול הצפוני <b>חֲמֵשׁ מֵאוֹת וְאַרְבַּעַת אֲלָפִים</b> יחידות <b>מִדָּה.</b>
(לא) <b>וְשַׁעֲרֵי הָעִיר</b> קרויים <b>עַל־שְׁמוֹת שִׁבְטֵי יִשְׂרָאֵל</b>, שכן העיר שייכת לכל השבטים. <b>שְׁעָרִים שְׁלוֹשָׁה צָפוֹנָה: שַׁעַר רְאוּבֵן אֶחָד, שַׁעַר יְהוּדָה אֶחָד, שַׁעַר לֵוִי אֶחָד.</b>
(לב) <b>וְאֶל־פְּאַת קָדִימָה חֲמֵשׁ מֵאוֹת וְאַרְבַּעַת אֲלָפִים, וּשְׁעָרִים שְׁלֹשָׁה: וְשַׁעַר יוֹסֵף אֶחָד, שַׁעַר בִּנְיָמִן אֶחָד, שַׁעַר דָּן אֶחָד.</b>
(לג) <b>וּפְאַת־נֶגְבָּה חֲמֵשׁ מֵאוֹת וְאַרְבַּעַת אֲלָפִים מִדָּה, וּשְׁעָרִים שְׁלֹשָׁה: שַׁעַר שִׁמְעוֹן אֶחָד, שַׁעַר יִשָּׂשכָר אֶחָד, שַׁעַר זְבוּלֻן אֶחָד.</b>
(לד) <b>פְּאַת־יָמָּה חֲמֵשׁ מֵאוֹת וְאַרְבַּעַת אֲלָפִים, שַׁעֲרֵיהֶם שְׁלֹשָׁה: שַׁעַר גָּד אֶחָד, שַׁעַר אָשֵׁר אֶחָד, שַׁעַר נַפְתָּלִי אֶחָד.</b> אין אנו יודעים את פשר סדרם של השערים, ולא ברור מדוע שבטים מסוימים נמצאים דווקא בצד אחד של העיר, ולא באחר.
(לה) <b>סָבִיב,</b> היקף העיר, שהוא סכום צלעותיה: <b>שְׁמֹנָה עָשָׂר אָלֶף</b> יחידות מידה, <b>וְשֵׁם־הָעִיר</b> דומה לשם ירושלים: <b>מִיּוֹם</b>, מזמן בנייתה וישובה, <b>ה' שָׁמָּה.</b>
