<h1>ביאור שטיינזלץ על מיכה</h1>
<h2>פרק א</h2>
(א) זה <b>דְּבַר־ה' אֲשֶׁר הָיָה אֶל־מִיכָה הַמֹּרַשְׁתִּי, בִּימֵי יוֹתָם אָחָז יְחִזְקִיָּה מַלְכֵי יְהוּדָה. אֲשֶׁר־חָזָה עַל־שֹׁמְרוֹן וִירוּשָׁלִָם.</b>
(ב) <b>שִׁמְעוּ, עַמִּים כֻּלָּם! הַקְשִׁיבִי, אֶרֶץ וּמְלֹאָהּ! וִיהִי אֲדֹנָי אֱלוֹהִים בָּכֶם לְעֵד</b> מוכיח, <b>אֲדֹנָי מֵהֵיכַל קָדְשׁוֹ.</b>
(ג) <b>כִּי־הִנֵּה ה' יֹצֵא מִמְּקוֹמוֹ,</b> כבודו מתגלה, <b>וְיָרַד וְדָרַךְ עַל־בָּמֳתֵי</b>, המקומות הגבוהים של ה<b>אָרֶץ,</b>
(ד) <b>ו</b>בדריכתו, <b>נָמַסּוּ הֶהָרִים תַּחְתָּיו</b>, כל הר במקומו, <b>וְהָעֲמָקִים יִתְבַּקָּעוּ</b>, יתפקעו <b>כַּדּוֹנַג</b> הנמס <b>מִפְּנֵי הָאֵשׁ, כְּמַיִם מֻגָּרִים בְּמוֹרָד,</b> הנשפכים במדרון ולא נותר מהם דבר.
(ה) <b>בְּ</b>של <b>פֶשַׁע יַעֲקֹב</b> יבוא <b>כָּל־זֹאת וּבְ</b>של <b>חַטֹּאות בֵּית יִשְׂרָאֵל. מִי</b> מגלמת את <b>פֶשַׁע יַעֲקֹב?</b> – <b>הֲלוֹא</b> העיר <b>שֹׁמְרוֹן,</b> שבנוסף על שאר עברות שבה, היא מלאה עבודה זרה. <b>וּמִי</b> עיקר <b>בָּמוֹת</b>, מקומות גבוהים שעליהם הקריבו קרבנות ב<b>יהוּדָה</b> – <b>הֲלוֹא יְרוּשָׁלִָם.</b> מלבד בית המקדש היו בירושלים במות שמילאו את העיר, וקיומן היה חרפה לישראל.
(ו) <b>וְשַׂמְתִּי</b>, אהפוך את <b>שֹׁמְרוֹן</b> המיושבת <b>לְעִי הַשָּׂדֶה</b>, גלי אבנים שבשדה ו<b>לְמַטָּעֵי כָרֶם. וְהִגַּרְתִּי,</b> אשפוך <b>לַגַּי</b>, לגיא הסמוך את <b>אֲבָנֶיהָ,</b> אבני חומותיה ובנייניה יידרדרו לעמק בעקבות התמוטטותה, <b>וִיסֹדֶיהָ אֲגַלֶּה,</b> אחשוף כאשר הכול ייהרס.
(ז) <b>וְכָל־פְּסִילֶיהָ יֻכַּתּוּ,</b> יישברו לרסיסים, <b>וְכָל־אֶתְנַנֶּיהָ</b>, המתנות שניתנו בה לעבודה הזרה, <b>יִשָּׂרְפוּ בָאֵשׁ, וְכָל־עֲצַבֶּיהָ</b>, אליליה <b>אָשִׂים שְׁמָמָה, כִּי מֵאֶתְנַן זוֹנָה קִבָּצָה</b> את כל האוצרות שלה, <b>וְעַד</b>, אל <b>אֶתְנַן זוֹנָה יָשׁוּבוּ</b> בידי האויבים. המקום כולו בנוי על ריקבון ושחיתות, דתית ומוסרית. העבודה הזרה והזנות הצטרפו יחד לבניית העיר היפה והמהוללת שומרון.
(ח) וכאן באה קינה: <b>עַל־זֹאת</b> – חורבן שומרון <b>אֶסְפְּדָה וְאֵילִילָה,</b> איילל, <b>אֵילְכָה</b>, אלך <b>שׁוֹלָל</b>, חסר כול או חסר דעת <b>וְעָרוֹם</b> מרוב צער, <b>אֶעֱשֶׂה מִסְפֵּד כַּתַּנִּים, וְאֵבֶל כִּבְנוֹת יַעֲנָה,</b> בעלי חיים המשמיעים יללות ארוכות, מעין הספד מתמשך.
(ט) <b>כִּי אֲנוּשָׁה</b> כל מכה מ<b>מַכּוֹתֶיהָ, כִּי־בָאָה</b> המכה <b>עַד־יְהוּדָה, נָגַע</b> השבר <b>עַד־שַׁעַר</b> עיר <b>עַמִּי</b> – <b>עַד־יְרוּשָׁלִָם.</b>
(י) <b>בְּגַת</b> הפלשתית <b>אַל־תַּגִּידוּ</b> את דבר האסון, על מנת שלא ישמחו האויבים במפלתנו. כעין הביטוי אַל תַּגִּידוּ בְגַת האמור בקינת דוד על שאול. <b>בָּכוֹ אַל־תִּבְכּוּ, בְּבֵית לְעַפְרָה</b> – שם מקום – ב<b>עָפָר הִתְפַּלָּשִׁי,</b> התגלגלי. אי אפשר אפילו לבכות ולהרעיש על הצרה, אלא רק לשבת על הקרקע באבל חרישי.
(יא) <b>עִבְרִי</b>, צאו <b>לָכֶם, יוֹשֶׁבֶת</b>, קהילת <b>שָׁפִיר עֶרְיָה־בֹשֶׁת,</b> חשופת ערווה. כינוי למקום שקלונו גלוי, או: יוגלו כשהם ערומים. <b>לֹא יָצְאָה יוֹשֶׁבֶת צַאֲנָן</b> להשתתף ב<b>מִסְפַּד בֵּית הָאֵצֶל,</b> הסמוכה לה, אולי בגלל אנוכיותה, אולי הייתה נצורה או שתושביה התחבאו מפני האויב, אך ללא הועיל – <b>יִקַּח</b> האויב מכל אחד <b>מִכֶּם</b> את <b>עֶמְדָּתוֹ,</b> עמידתו הבטוחה. המקומות הללו ייחרבו ותושביהם ילכו בגלות.
(יב) <b>כִּי־חָלָה</b>, קיוותה <b>לְטוֹב יוֹשֶׁבֶת</b> העיר <b>מָרוֹת,</b> אך לשווא – <b>כִּי־יָרַד רָע מֵאֵת ה' לְשַׁעַר יְרוּשָׁלִָם.</b>
(יג) כדי לנוס <b>רְתֹם</b> את <b>הַמֶּרְכָּבָה לָרֶכֶשׁ,</b> סוסים מהירים, <b>יוֹשֶׁבֶת לָכִיש</b>, עיר מבצר ביהודה שנכבשה גם היא כשומרון על ידי מלך אשור. <b>רֵאשִׁית חַטָּאת הִיא</b> לכיש <b>לְבַת־צִיּוֹן, כִּי־בָךְ נִמְצְאוּ פִּשְׁעֵי יִשְׂרָאֵל.</b> בלכיש אימצו לראשונה את מעשיה הקלוקלים של ממלכת ישראל.
(יד) <b>לָכֵן תִּתְּנִי שִׁלּוּחִים</b>, מתנות או מסים <b>עַל</b>, אל <b>מוֹרֶשֶׁת גַּת, בָּתֵּי</b> העיר <b>אַכְזִיב</b>, אולי היא כזיב, יהיו <b>לְאַכְזָב לְמַלְכֵי יִשְׂרָאֵל.</b> במפלתם יתברר שאי אפשר היה לסמוך על המקום ועל ביטחונו.
(טו) <b>עֹד</b> את <b>הַיֹּרֵשׁ</b>, הכובש <b>אָבִיא לָךְ, יוֹשֶׁבֶת מָרֵשָׁה.</b> אם מיכה אכן היה ממרשה, הוא מדבר כאן על ערי יהודה הנמצאות בסביבות עיר הולדתו. <b>עַד־עֲדֻלָּם יָבוֹא</b>, ישקע <b>כְּבוֹד יִשְׂרָאֵל.</b>
(טז) בת ציון, <b>קָרְחִי</b>, מִרטי את ראשך כסימן לאבלות, <b>וָגֹזִּי</b> את שערך <b>עַל־בְּנֵי תַּעֲנוּגָיִךְ.</b> התאבלי על האנשים המעודנים שהיו בך, ולא קרחה קטנה וסמלית – <b>הַרְחִבִי קָרְחָתֵךְ כַּנֶּשֶׁר, כִּי־גָלוּ מִמֵּךְ</b> כל האנשים הטובים.
<h2>פרק ב</h2>
(א) ושוב תוכחה, המופנית בעיקר לבעלי שררה וכוח העושקים ומנצלים את החלשים: <b>הוֹי, חֹשְׁבֵי־אָוֶן</b>, החושבים מחשבות חטא ורֶשע <b>וּפֹעֲלֵי רָע</b> בגיבוש תכנית זדונית <b>עַל־מִשְׁכְּבוֹתָם,</b> ו<b>בְאוֹר הַבֹּקֶר יַעֲשׂוּהָ, כִּי</b> פשוט <b>יֶשׁ־לְאֵל</b>, בכוח <b>יָדָם</b> לעשות כרצונם.
(ב) <b>וְחָמְדוּ שָׂדוֹת</b> – <b>וְגָזָלוּ, ו</b>חשקו <b>בָתִּים</b> – <b>וְנָשָׂאוּ,</b> לוקחים אותם לעצמם. <b>וְעָשְׁקוּ גֶּבֶר וּבֵיתוֹ וְאִישׁ וְנַחֲלָתוֹ.</b>
(ג) <b>לָכֵן כֹּה אָמַר ה': הִנְנִי חֹשֵׁב עַל־הַמִּשְׁפָּחָה הַזֹּאת</b> – שכבת האצולה <b>רָעָה אֲשֶׁר לֹא־תָמִישׁוּ</b>, תזיזו <b>מִשָּׁם</b> – מתחת עול הרעה את <b>צַוְּארֹתֵיכֶם,</b> צווארכם, <b>וְלֹא תֵלְכוּ רוֹמָה,</b> בראש מורם, <b>כִּי עֵת רָעָה הִיא.</b>
(ד) <b>בַּיּוֹם הַהוּא יִשָּׂא</b>, ישמיעו <b>עֲלֵיכֶם מָשָׁל.</b> אתם תהפכו נושא לשיחות, למליצות ולדוגמא. <b>וְנָהָה נְהִי נִהְיָה</b>, מי שיבכה על הפורענות, ו<b>אָמַר</b> בקינתו<b>: שָׁדוֹד נְשַׁדֻּנוּ,</b> האנשים הללו שדדו והרסו אותנו. <b>חֵלֶק עַמִּי יָמִיר.</b> האנשים החזקים החליפו נחלות משפחותינו כרצונם. <b>אֵיךְ יָמִישׁ</b>, יזיז <b>לִי</b> וישנה את המצב <b>לְשׁוֹבֵב</b>, להשיב את <b>שָׂדֵינוּ יְחַלֵּק</b>, לחלק שנית ולהשיב את השדות לבעליהם?!
(ה) <b>לָכֵן לֹא־יִהְיֶה לְךָ</b> – לכל אחד מבני החבורה הזו, בן <b>מַשְׁלִיךְ חֶבֶל בְּגוֹרָל</b>, זכאי לחלק ונחלה <b>בִּקְהַל ה'.</b>
(ו) <b>"אַל־תַּטִּפוּ</b> לנו מוסר", <b>יַטִּיפוּן</b>, אומרים אותם אנשי רשע לנביאים. אכן, <b>לֹא־יַטִּפוּ לָאֵלֶּה</b>, אין תועלת בהטפת מוסר לאנשים הללו, כי <b>לֹא יִסַּג כְּלִמּוֹת</b>, הם לא ישובו ממעשיהם כשיכלימו אותם. דברי המוסר אינם מובנים להם ואינם נוגעים בהם.
(ז) <b>הֶאָמוּר</b>, האם ראוי שייאמר ב<b>בֵית־יַעֲקֹב</b>, כפי שאומרים אותם מרשיעים ומתנגדי הנביאים: <b>"הֲקָצַר רוּחַ ה'?</b> האם אין לו סבלנות? ה<b>אִם</b> צרות <b>אֵלֶּה</b> שהנביאים מנבאים עליהן הן <b>מַעֲלָלָיו?". הֲלוֹא</b> אין הדבר כן – <b>דְבָרַי יֵיטִיבוּ עִם הַיָּשָׁר הֹלֵךְ,</b> יבטיחו טובה למי שהולך בדרך ישרה, ורק אליכם לא ראוי שהטובה תגיע.
(ח) <b>וְאֶתְמוּל</b>, אתמול <b>עַמִּי לְאוֹיֵב יְקוֹמֵם</b>, בני עמי הפכו לאויבים בעיניכם, העושקים. <b>מִמּוּל</b>, כנגד, תמורת <b>שַׂלְמָה</b>, שמלה פשוטה שלכם – <b>אֶדֶר</b>, אדרת יקרה של אחרים <b>תַּפְשִׁטוּן.</b> או: אתם פושטים שמלה ואדרת מהבאים מולכם. גונבים <b>מֵעֹבְרִים בֶּטַח</b>, מאלה ההולכים בדרכם לבטח, ואפילו מ<b>שׁוּבֵי מִלְחָמָה</b>, מאותם ששבו מהמלחמה, אתם חוטפים את שללם ללא מצפון.
(ט) את <b>נְשֵׁי עַמִּי תְּגָרְשׁוּן</b> ותקחו אותן לעצמכם <b>מִבֵּית תַּעֲנֻגֶיהָ,</b> מבתיהן, <b>מֵעַל עֹלָלֶיהָ</b>, ילדיה <b>תִּקְחוּ</b> את <b>הֲדָרִי</b>, האֵם, ותנתקו אותה מהם <b>לְעוֹלָם.</b>
(י) לכן גם אתם <b>קוּמוּ</b> מארצי <b>וּלְכוּ, כִּי לֹא</b> ארץ <b>זֹאת</b> היא <b>הַמְּנוּחָה</b> שלכם, <b>בַּעֲבוּר</b> שהארץ <b>טָמְאָה,</b> היא <b>תְּחַבֵּל</b> ותזיק לכם, <b>וְ</b>תהיה <b>חֶבֶל נִמְרָץ,</b> עז וכואב.
(יא) <b>לוּ</b>, אילו היה <b>אִישׁ</b> ה<b>הֹלֵךְ</b> אחר <b>רוּחַ,</b> איש תמהוני, <b>וָשֶׁקֶר כִּזֵּב</b>, ואמר<b>: אַטִּף לְךָ לַיַּיִן וְלַשֵּׁכָר,</b> אילו אדם קצת משוגע ושקרן היה מציג עצמו כנביא המטיף לשתות יין – <b>וְהָיָה מַטִּיף הָעָם הַזֶּה,</b> הוא היה אדם פופולרי.
(יב) לא ברור אם הדברים הבאים הם דברי נחמה או תיאור עונש: <b>אָסֹף אֶאֱסֹף, יַעֲקֹב, כֻּלָּךְ, קַבֵּץ אֲקַבֵּץ שְׁאֵרִית יִשְׂרָאֵל. יַחַד אֲשִׂימֶנּוּ כְּצֹאן בָּצְרָה</b>, במכלאה, <b>כְּעֵדֶר בְּתוֹךְ הַדָּבְרוֹ,</b> במקום הנהגתו, הדיר. הערים <b>תְּהִימֶנָה</b>, יהיו הומיות <b>מֵאָדָם.</b> ייתכן שהכוונה לשיבת ישראל לארצם ולריבוים שם. ושמא הכוונה הפוכה: יעקב ייאסף כמו צאן אל הערים מפחד האויב או על ידו. גם הפסוק הבא איננו חד-משמעי:
(יג) <b>עָלָה הַפֹּרֵץ</b>, המלך, המנהיג <b>לִפְנֵיהֶם, פָּרְצוּ וַיַּעֲבֹרוּ שַׁעַר וַיֵּצְאוּ בוֹ, וַיַּעֲבֹר מַלְכָּם לִפְנֵיהֶם, וַה' בְּרֹאשָׁם.</b> אם זה המשך העונש, מדובר על יציאה לגלות שבה גם המלך יצא, ואף הקדוש ברוך הוא ילך עם ישראל כביכול. לחלופין, מדובר על מישהו שיפרוץ דרך חדשה וישרה בעם, והמלך ינהיג אותו בדרך ה'.
<h2>פרק ג</h2>
(א) <b>וָאֹמַר: שִׁמְעוּ־נָא, רָאשֵׁי יַעֲקֹב וּקְצִינֵי בֵּית יִשְׂרָאֵל, הֲלוֹא לָכֶם</b>, עליכם, אתם אמורים <b>לָדַעַת אֶת־הַמִּשְׁפָּט,</b> החוק והיושר.
(ב) במקום זאת, אתם <b>שֹׂנְאֵי טוֹב וְאֹהֲבֵי רָע, גֹּזְלֵי עוֹרָם</b> של בני האדם <b>מֵעֲלֵיהֶם ו</b>עושקי <b>שְׁאֵרָם</b>, בשרם <b>מֵעַל עַצְמוֹתָם,</b> עצמותיהם.
(ג) <b>ו</b>אתם אלה <b>אֲשֶׁר אָכְלוּ שְׁאֵר</b>, בשר <b>עַמִּי,</b> המסכנים, <b>וְעוֹרָם מֵעֲלֵיהֶם הִפְשִׁיטוּ, וְאֶת־עַצְמֹתֵיהֶם פִּצֵּחוּ,</b> שברו, <b>וּפָרְשׂוּ</b>, חתכו לפרוסות <b>כַּאֲשֶׁר</b> עושים <b>בַּ</b>סִּיר<b>, וּכְבָשָׂר</b> ששמים <b>בְּתוֹךְ קַלָּחַת.</b>
(ד) <b>אָז,</b> בבוא הזמן <b>יִזְעֲקוּ</b> המנהיגים הללו <b>אֶל־ה'</b> – <b>וְלֹא יַעֲנֶה אוֹתָם, וְיַסְתֵּר פָּנָיו מֵהֶם בָּעֵת הַהִיא כַּאֲשֶׁר</b>, כמו שהם <b>הֵרֵעוּ מַעַלְלֵיהֶם.</b>
(ה) <b>כֹּה אָמַר ה' עַל־הַנְּבִיאִים הַמַּתְעִים</b>, המטעים <b>אֶת־עַמִּי.</b> אלו הם מעין מנהיגים רוחניים, כ'אנשי הרוח' של היום, <b>הַנֹּשְׁכִים בְּשִׁנֵּיהֶם</b> – <b>וְקָרְאוּ שָׁלוֹם.</b> מי שנותן להם דבר לנגוס בו, לאכול – לו הם מבשרים שלום וכל טוב, <b>ו</b>אילו <b>אֲשֶׁר לֹא־יִתֵּן עַל־פִּיהֶם</b> – <b>וְקִדְּשׁוּ עָלָיו מִלְחָמָה.</b> מי שאינו מפרנס אותם מואשם ומושמץ על ידם.
(ו) <b>לָכֵן</b> יבוא <b>לַיְלָה לָכֶם מ</b>לראות בו <b>חָזוֹן, וְחָשְׁכָה לָכֶם מִ</b>ל<b>קְּסֹם, וּבָאָה</b>, תשקע <b>הַשֶּׁמֶשׁ עַל־הַנְּבִיאִים וְקָדַר</b>, יחשך <b>עֲלֵיהֶם הַיּוֹם.</b>
(ז) <b>וּבֹשׁוּ הַחֹזִים וְחָפְרוּ</b>, ייכלמו <b>הַקֹּסְמִים, וְעָטוּ</b>, יעטפו <b>עַל־שָׂפָם כֻּלָּם.</b> מנהג האבלים היה לעטוף לפחות את חלקם התחתון של הפנים, כך שהבגד מכסה את השפם, <b>כִּי אֵין</b> לכם <b>מַעֲנֵה</b>, דבר <b>אֱלֹהִים.</b>
(ח) <b>וְאוּלָם אָנֹכִי</b>, הנביא, <b>מָלֵאתִי</b>, התמלאתי <b>כֹחַ אֶת</b>, עם <b>רוּחַ ה' וּמִשְׁפָּט</b>, תוכחה <b>וּגְבוּרָה,</b> בין השאר על מנת <b>לְהַגִּיד לְיַעֲקֹב פִּשְׁעוֹ, וּלְיִשְׂרָאֵל</b> – <b>חַטָּאתוֹ.</b> נביאי השקר אינם אלא אנשי רוח מאולפים. הם מנבאים טובה והצלחה לתומכיהם, וצופים רעות לאלה שאינם מסייעים להם. אולם בסופו של דבר, רק הנביא המלא רוח ה' יישאר עם רוחו, למרות שהוא איננו מחניף לבעלי הכוח ואינו אומר רק את הדברים ששומעיו רוצים לשמוע.
(ט) <b>שִׁמְעוּ־נָא זֹאת, רָאשֵׁי בֵּית יַעֲקֹב וּקְצִינֵי בֵּית יִשְׂרָאֵל, הַמְתַעֲבִים</b>, מרחיקים <b>מִשְׁפָּט, וְאֵת כָּל־הַיְשָׁרָה</b>, הדרכים הישרות <b>יְעַקֵּשׁוּ,</b> הם מעקמים.
(י) המנהיג <b>בֹּנֶה</b> את העיר <b>צִיּוֹן בְּדָמִים,</b> בעושק ממון, או: בפגיעה בנפש, <b>ו</b>את <b>ירוּשָׁלִַם</b> – <b>בְּעַוְלָה,</b> מעשה שאינו הגון.
(יא) <b>רָאשֶׁיהָ בְּשֹׁחַד יִשְׁפֹּטוּ, וְכֹהֲנֶיהָ בִּמְחִיר</b>, בהתאם למחיר שמשולם <b>יוֹרוּ, וּנְבִיאֶיהָ בְּכֶסֶף יִקְסֹמוּ, וְעַל־ה' יִשָּׁעֵנוּ לֵאמֹר: הֲלוֹא ה' בְּקִרְבֵּנוּ, לֹא־תָבוֹא עָלֵינוּ רָעָה.</b> יושבי ירושלים הניחו שמקדש ה' יגן עליהם מפני כל פורענות.
(יב) <b>לָכֵן בִּגְלַלְכֶם צִיּוֹן</b> כמו <b>שָׂדֶה תֵחָרֵשׁ.</b> שלא כתחושת הביטחון שלכם, חטאיכם יגרמו לציון להיהרס ולהפוך לשדה חרושה. <b>וִירוּשָׁלִַם</b> ל<b>עִיִּין</b>, תלי חרבות <b>תִּהְיֶה, וְהַר הַבַּיִת</b> יהפוך <b>לְבָמוֹת יָעַר,</b> מקום מוגבה של צמחייה שאין בו אנשים.
<h2>פרק ד</h2>
(א) <b>וְהָיָה בְּאַחֲרִית הַיָּמִים</b>, בזמן מאוחר כלשהו <b>יִהְיֶה הַר בֵּית־ה' נָכוֹן,</b> עומד איתן <b>בְּרֹאשׁ הֶהָרִים וְנִשָּׂא,</b> יגבהּ <b>הוּא</b> יותר <b>מִגְּבָעוֹת.</b> ייתכן שנרמזו כאן השינויים הטופוגרפיים שעתידים להתחולל באזור הר הבית. <b>וְנָהֲרוּ עָלָיו</b>, יזרמו אליו כנהר <b>עַמִּים,</b> ולא רק ישראל.
(ב) <b>וְהָלְכוּ גּוֹיִם רַבִּים וְאָמְרוּ: לְכוּ</b>, בואו <b>וְנַעֲלֶה אֶל־הַר־ה' וְאֶל־בֵּית אֱלֹהֵי יַעֲקֹב</b>. העמים לא יבקשו רק לבקר במקום או לצפות בפאר המקדש אלא יבואו אליו כדי לקבל תורה – <b>וְיוֹרֵנוּ מִדְּרָכָיו וְנֵלְכָה בְּאֹרְחֹתָיו, כִּי מִצִּיּוֹן תֵּצֵא תוֹרָה וּדְבַר־ה' מִירוּשָׁלִָם.</b> דבר ה' ותורת ישראל לא יהיו עניינו של עם קטן, אלא ימשכו אליהם עמים רבים.
(ג) <b>וְשָׁפַט</b> ה', או: המלך המשיח, גואל ישראל, <b>בֵּין עַמִּים רַבִּים, וְהוֹכִיחַ</b>, ידון או ילמד מוסר <b>לְגוֹיִם עֲצֻמִים עַד־רָחוֹק,</b> גם את הרחוקים. באותו זמן יתייתרו המלחמות – <b>וְכִתְּתוּ חַרְבֹתֵיהֶם לְאִתִּים</b> – כלֵי חפירה, <b>וַחֲנִיתֹתֵיהֶם</b> יהפכו <b>לְמַזְמֵרוֹת</b> המשמשות לכריתת ענפים. <b>לֹא־יִשְׂאוּ</b>, יניפו <b>גּוֹי אֶל־גּוֹי חֶרֶב, וְלֹא־יִלְמְדוּן עוֹד מִלְחָמָה.</b>
(ד) <b>וְיָשְׁבוּ</b> בשלווה ובביטחון <b>אִישׁ תַּחַת גַּפְנוֹ וְתַחַת תְּאֵנָתוֹ</b>, עצי פרי יצמחו ויניבו פרי, ואנשים יחסו תחתם <b>וְאֵין</b>, ללא דבר <b>מַחֲרִיד, כִּי־פִי ה' צְבָאוֹת דִּבֵּר,</b> ודבריו נאמנים.
(ה) <b>כִּי</b> גם אם <b>כָּל־הָעַמִּים יֵלְכוּ אִישׁ בְּשֵׁם אֱלֹהָיו, ו</b>אולם <b>אֲנַחְנוּ נֵלֵךְ בְּשֵׁם־ה' אֱלֹהֵינוּ לְעוֹלָם וָעֶד.</b> אנחנו יודעים שבאחרית הימים כולם יכבדוהו. הכול יכירו שהוא המקור האמתי, הוא ראשית הכול, ולו הממשלה.
(ו) <b>בַּיּוֹם הַהוּא</b>, בזמן רחוק, <b>נְאֻם־ה', אֹסְפָה</b>, אאסוף את <b>הַצֹּלֵעָה</b>, הצאן הצולעת, <b>וְ</b>את <b>הַנִּדָּחָה</b>, תועה <b>אֲקַבֵּצָה ו</b>גם את <b>אֲשֶׁר הֲרֵעֹתִי</b>, כל אלה שגרמתי להם רעה, כי בסופו של דבר הרי הכול בא מאת ה'.
(ז) <b>וְשַׂמְתִּי אֶת־הַצֹּלֵעָה לִשְׁאֵרִית,</b> לשריד שממנו יקום העם לתחייה, <b>וְ</b>את <b>הַנַּהֲלָאָה</b>, המורחקת או: העייפה, זו שקשה לה לזוז, אעשה <b>לְגוֹי עָצוּם, וּמָלַךְ ה' עֲלֵיהֶם בְּהַר צִיּוֹן מֵעַתָּה</b>, מאותו זמן <b>וְעַד־עוֹלָם.</b>
(ח) <b>וְאַתָּה, מִגְדַּל־עֵדֶר, עֹפֶל,</b> מצודה או ביצור גבוה של <b>בַּת־צִיּוֹן</b> – <b>עָדֶיךָ</b>, עד אליך <b>תֵאתֶה,</b> תבוא. מן המקום הזה תופיע <b>וּבָאָה הַמֶּמְשָׁלָה הָרִאשֹׁנָה</b>, תשוב ממלכת ישראל הראשונה במלא תפארתה, היא ה<b>מַמְלֶכֶת לְבַת־יְרוּשָׁלִָם.</b>
(ט) <b>עַתָּה,</b> ירושלים, <b>לָמָּה תָרִיעִי רֵעַ,</b> תצעקי? <b>הֲמֶלֶךְ אֵין־בָּךְ?!</b> האם מלכך איננו?! ה<b>אִם־יוֹעֲצֵךְ</b>, בעל משרה רשמית בחצר המלכות שהיה מייעץ ומדריך, <b>אָבָד?! כִּי־הֶחֱזִיקֵךְ חִיל</b>, חלחלה וכאב <b>כַּיּוֹלֵדָה.</b> אמנם יגיע אלייך שלב מעורר חלחלה, אבל הוא גם יעבור.
(י) על כן, <b>חוּלִי וָגֹחִי,</b> רעדי והיאנחי, או: התכופפי <b>בַּת־צִיּוֹן כַּיּוֹלֵדָה, כִּי עַתָּה תֵצְאִי מִקִּרְיָה,</b> מהעיר ירושלים, <b>וְשָׁכַנְתְּ בַּשָּׂדֶה</b>, בגלות <b>וּבָאת עַד־בָּבֶל,</b> אבל <b>שָׁם תִּנָּצֵלִי. שָׁם יִגְאָלֵךְ ה' מִכַּף אֹיְבָיִךְ.</b> משם תתחיל גאולתך.
(יא) <b>וְעַתָּה נֶאֶסְפוּ עָלַיִךְ גּוֹיִם רַבִּים, הָאֹמְרִים: תֶּחֱנָף</b>, תחרב ירושלים <b>וְתַחַז,</b> יחזו, יראו <b>בְּ</b>מפלת <b>צִיּוֹן עֵינֵינוּ.</b> הגויים שייאספו להילחם על ישראל יחשבו שהגיע זמן השמדתה של ציון.
(יב) <b>וְהֵמָּה לֹא יָדְעוּ</b> את <b>מַחְשְׁבוֹת ה' וְלֹא הֵבִינוּ עֲצָתוֹ, כִּי קִבְּצָם</b> – את הגויים <b>כֶּעָמִיר גֹּרְנָה,</b> כמו שמביאים אלומות תבואה אל הגורן בשביל לדוש אותן.
(יג) לפיכך <b>קוּמִי וָדוֹשִׁי, בַת־צִיּוֹן,</b> את שונאייך <b>כִּי</b> את <b>קַרְנֵךְ</b> הנוגחת <b>אָשִׂים בַּרְזֶל, ו</b>את <b>פַרְסֹתַיִךְ אָשִׂים נְחוּשָׁה,</b> נחושת, <b>וַהֲדִקּוֹת,</b> תכתשי <b>עַמִּים רַבִּים, וְהַחֲרַמְתִּי לַה'</b> את <b>בִּצְעָם,</b> כספם, <b>וְחֵילָם,</b> רכושם וכוחם יינתן <b>לַאֲדוֹן כָּל־הָאָרֶץ.</b> הם באים לצור על ירושלים, אך שם תהיה מפלתם הגדולה.
(יד) <b>עַתָּה תִּתְגֹּדְדִי,</b> תיאספי גדודים גדודים, <b>בַת־גְּדוּד,</b> אולי כינוי לצבא אשור. <b>מָצוֹר שָׂם עָלֵינוּ, בַּשֵּׁבֶט יַכּוּ עַל־הַלְּחִי אֵת שֹׁפֵט</b>, מנהיג <b>יִשְׂרָאֵל.</b> אולם לאחר זמן קצר יקום ישראל, יתנער בגדולתו וישבור את אויביו הצרים עליו –
<h2>פרק ה</h2>
(א) <b>וְאַתָּה</b>, יושב <b>בֵּית־לֶחֶם אֶפְרָתָה, צָעִיר לִהְיוֹת</b>, הנך <b>בְּאַלְפֵי יְהוּדָה.</b> בית דוד בא מבית לחם אפרתה, ותת-השבט שלו הוא משפחה צעירה או שולית בשבט. <b>מִמְּךָ</b>, מהענף הזה <b>לִי יֵצֵא</b> זה שעתיד <b>לִהְיוֹת מוֹשֵׁל בְּיִשְׂרָאֵל, וּמוֹצָאֹתָיו</b>, אתה מקום מוצאו של מלך ישראל <b>מִקֶּדֶם, מִימֵי עוֹלָם.</b>
(ב) <b>לָכֵן יִתְּנֵם</b> – את יהודה <b>ה'</b> ביד זרים <b>עַד־עֵת יוֹלֵדָה יָלָדָה</b>, עד שיגיע זמן הגאולה, המתוארת כלידה המלווה בזעזוע ופחד. <b>וְיֶתֶר אֶחָיו</b> של המושל הזה <b>יְשׁוּבוּן עַל</b>, ישובו לארצם עם <b>בְּנֵי יִשְׂרָאֵל</b> משאר השבטים.
(ג) <b>וְעָמַד</b> אז, כשתגיע השעה, <b>וְרָעָה</b> אותו צעיר באלפי יהודה את ישראל <b>בְּעֹז ה', בִּגְאוֹן</b>, בגודל, בתוקף וברוממות <b>שֵׁם ה' אֱלֹהָיו, וְיָשָׁבוּ</b> כל ישראל במקומם לבטח <b>כִּי־עַתָּה</b>, באותה שעה <b>יִגְדַּל</b> כבוד המלך הזה <b>עַד־אַפְסֵי אָרֶץ,</b> קצות עולם.
(ד) <b>וְהָיָה זֶה</b>, אז <b>שָׁלוֹם</b> גמור – <b>אַשּׁוּר כִּי</b>, אם <b>יָבוֹא בְאַרְצֵנוּ</b> כדי לפגוע בנו, <b>וְכִי יִדְרֹךְ בְּאַרְמְנוֹתֵינוּ</b> – <b>וַהֲקֵמֹנוּ עָלָיו שִׁבְעָה רֹעִים וּשְׁמֹנָה נְסִיכֵי אָדָם,</b> שליטים ומפקדי צבא. ייתכן שזהו ביטוי לריבוי אנשי המלחמה, דימוי סמלי ורוחני או אנשים ומאורעות ממשיים. בתלמוד ישנה מסורת המזהה את שבעת הרועים ושמונת הנסיכים עם דמויות מההיסטוריה היהודית.
(ה) <b>וְרָעוּ</b>, ירוצצו אותם קצינים <b>אֶת־אֶרֶץ אַשּׁוּר בַּחֶרֶב, וְאֶת־אֶרֶץ נִמְרוֹד</b>, כינוי לאשור <b>בִּפְתָחֶיהָ</b>, בשערי הארץ, <b>וְהִצִּיל</b> מלך ישראל <b>מֵאַשּׁוּר כִּי־יָבוֹא בְאַרְצֵנוּ, וְכִי יִדְרֹךְ בִּגְבוּלֵנוּ.</b> אשור הייתה הממלכה הגדולה ביותר באותה תקופה, ונחשבה לכוח הצבאי והמדיני החזק ביותר באזור. כאן הנביא אומר שבבוא העת הכוח יהיה בידינו, ואנחנו נהדוף את האשורים עד ארצם, וגם שם נשליט סדר.
(ו) <b>וְהָיָה</b>, תהיה <b>שְׁאֵרִית יַעֲקֹב</b> באחרית הימים <b>בְּקֶרֶב עַמִּים רַבִּים כְּ</b>ברכת ה<b>טַל מֵאֵת ה',</b> ו<b>כִרְבִיבִים</b>, טיפות גשם <b>עֲלֵי־עֵשֶׂב, אֲשֶׁר</b> העשב <b>לֹא־יְקַוֶּה לְאִישׁ וְלֹא יְיַחֵל</b>, יצפה <b>לִבְנֵי אָדָם,</b> שכן די לו בברכת שמים, ואין הוא זקוק להשקיה מלאכותית. כך תקוותם של ישראל לא תישען על בשר ודם.
(ז) <b>וְהָיָה שְׁאֵרִית יַעֲקֹב בַּגּוֹיִם בְּקֶרֶב עַמִּים רַבִּים</b> חזקה ובטוחה <b>כְּאַרְיֵה בְּבַהֲמוֹת</b>, בין חיות ה<b>יַעַר, כִּכְפִיר בְּעֶדְרֵי־צֹאן,</b> שאינו מפחד מהם אלא הם יראים ממנו, <b>אֲשֶׁר אִם עָבַר</b> ביניהם <b>וְרָמַס וְטָרַף</b> כרצונו <b>וְאֵין מַצִּיל</b> מפיו. כאשר יגיע ישראל למדרגתו הראויה, הוא לא יזדקק לאחרים, והכול יתייראו מפניו.
(ח) והנביא פונה לישראל: <b>תָּרֹם יָדְךָ</b>, תתגבר <b>עַל־צָרֶיךָ,</b> שונאיך, <b>וְכָל־אֹיְבֶיךָ יִכָּרֵתוּ.</b>
(ט) <b>וְהָיָה בַיּוֹם־הַהוּא, נְאֻם־ה', וְהִכְרַתִּי סוּסֶיךָ</b> – הסוסים היו משמשים בעיקר לקרב – <b>מִקִּרְבֶּךָ, וְהַאֲבַדְתִּי מַרְכְּבֹתֶיךָ,</b> מרכבות המלחמה שלך, כי לא יהיה בהן צורך.
(י) <b>וְהִכְרַתִּי עָרֵי</b> חומה מ<b>אַרְצֶךָ, וְהָרַסְתִּי כָּל־מִבְצָרֶיךָ.</b>
(יא) <b>וְהִכְרַתִּי כְשָׁפִים מִיָּדֶךָ, וּמְעוֹנְנִים</b>, מגלי עתידות המתייחסים למראה העננים, או לעונות, כלומר לזמנים המתאימים במיוחד למעשים מסוימים, <b>לֹא יִהְיוּ־לָךְ.</b> המעוננים והמכשפים שבהם בוטחים הפונים אליהם, ובעזרתם הם מנחשים את מהלכי האויבים, גם הם יעברו מן העולם.
(יב) <b>וְהִכְרַתִּי פְסִילֶיךָ וּמַצֵּבוֹתֶיךָ מִקִּרְבֶּךָ, וְלֹא־תִשְׁתַּחֲוֶה עוֹד לְמַעֲשֵׂה יָדֶיךָ.</b>
(יג) <b>וְנָתַשְׁתִּי</b>, אעקור את <b>אֲשֵׁירֶיךָ</b>, עצי העבודה הזרה <b>מִקִּרְבֶּךָ, וְהִשְׁמַדְתִּי</b> את <b>עָרֶיךָ,</b> שונאיך.
(יד) <b>וְעָשִׂיתִי בְּאַף וּבְחֵמָה</b>, בכעס רב <b>נָקָם אֶת־הַגּוֹיִם</b>, בגויים <b>אֲשֶׁר לֹא שָׁמעוּ</b> בקולי.
<h2>פרק ו</h2>
(א) <b>שִׁמְעוּ־נָא אֵת אֲשֶׁר־ה' אֹמֵר</b> לנביא<b>: קוּם רִיב אֶת</b>, עם יושבי <b>הֶהָרִים, וְתִשְׁמַעְנָה הַגְּבָעוֹת</b>, יושבי הגבעות ישמעו את <b>קוֹלֶךָ</b>. השמע תוכחה לארץ כולה<b>:</b>
(ב) <b>שִׁמְעוּ, הָרִים, אֶת־רִיב ה', וְהָאֵתָנִים מֹסְדֵי אָרֶץ,</b> יסודות העולם החזקים, <b>כִּי רִיב לַה' עִם־עַמּוֹ, וְעִם־יִשְׂרָאֵל יִתְוַכָּח.</b> יש לו ויכוח עם ישראל<b>:</b>
(ג) <b>עַמִּי, מֶה</b>, איזה עוול <b>עָשִׂיתִי לְךָ?! וּמָה הֶלְאֵתִיךָ</b>, הקשיתי עליך שאתה פונה ממני ומסרב לשמוע בקולי<b>?!</b> – <b>עֲנֵה</b>, העד <b>בִי.</b>
(ד) <b>כִּי</b>, הרי ראשית לכל מעשי אתכם <b>הֶעֱלִתִיךָ מֵאֶרֶץ מִצְרַיִם, וּמִבֵּית עֲבָדִים פְּדִיתִיךָ,</b> הושעתי אותך, <b>וָאֶשְׁלַח לְפָנֶיךָ אֶת־מֹשֶׁה, אַהֲרֹן וּמִרְיָם</b> המנהיגים שדאגו לכל צורכיכם.
(ה) <b>עַמִּי, זְכָר־נָא מַה־יָּעַץ בָּלָק מֶלֶךְ מוֹאָב,</b> לקלל אותך, <b>וּמֶה־עָנָה אֹתוֹ בִּלְעָם בֶּן־בְּעוֹר</b> – ברכה. זכוֹר מה אירע לך באותו זמן <b>מִן־הַשִּׁטִּים עַד־הַגִּלְגָּל,</b> שם חטאו בניך עם בנות מואב ומדין, ואף על פי כן לא נבלעת בתוך העמים הללו; אדרבא, גברת עליהם. וכל זאת <b>לְמַעַן דַּעַת צִדְקוֹת</b>, טובות <b>ה'.</b> זו תשובה לטענה כאילו אלוקים עולל לכם עוול.
(ו) ובאשר לטענה שעבודת ה' מַלאה ומעייפת: <b>בַּמָּה אֲקַדֵּם</b> את פני <b>ה', אִכַּף</b>, אתכופף ואשתחווה <b>לֵאלֹהֵי מָרוֹם,</b> שמים?! כיצד ראוי לחלוק לו כבוד<b>?! הַאֲקַדְּמֶנּוּ בְעוֹלוֹת, בַּעֲגָלִים בְּנֵי שָׁנָה?!</b> האם הוא רוצה שאביא לו עגלים מובחרים לעולות?!
(ז) <b>הֲ</b>אם <b>יִרְצֶה ה' בְּאַלְפֵי אֵילִים, בְּרִבְבוֹת נַחֲלֵי־שָׁמֶן?! הַ</b>אם <b>אֶתֵּן</b> את <b>בְּכוֹרִי</b> במחיר <b>פִּשְׁעִי,</b> ואת <b>פְּרִי בִטְנִי</b> תמורת <b>חַטַּאת נַפְשִׁי?!</b> האם ה' רוצה שאקריב לפניו את ילדי כדי לכפר על עווני?! אין הוא מבקש לא את העולות, לא את נחלי השמן ולא את קרבנות האדם.
(ח) <b>הִגִּיד לְךָ, אָדָם, מַה־טּוֹב, וּמָה־ה' דּוֹרֵשׁ מִמְּךָ,</b> לא דברים יוצאי דופן, <b>כִּי אִם־עֲשׂוֹת מִשְׁפָּט</b>, שמירת החוק והדין <b>וְאַהֲבַת חֶסֶד וְהַצְנֵעַ לֶכֶת</b>, התנהגות צנועה, חיים שיש בהם ענווה <b>עִם־אֱלֹהֶיךָ.</b> מצד אחד, עליכם להכיר, להודות ולהלל לה' על כל הנסים שעשה אתכם. מצד שני, אין הוא דורש מכם קרבנות מפליגים, אלא מעשים פשוטים.
(ט) <b>קוֹל ה' לָעִיר יִקְרָא</b> באמצעות הנביא: <b>וְתוּשִׁיָּה יִרְאֶה שְׁמֶךָ</b>, אל עצת הנביא שים לבך. לחלופין, זהו מאמר מוסגר של הנביא: בעל תושיה, המשכיל, יתבונן ויכיר את שמך, ה'. <b>שִׁמְעוּ,</b> המנהיגים, <b>מַטֶּה</b>, מטי המשפט, או: האזינו למוסר או לעונש הקרב, <b>וּ</b>ראו <b>מִי יְעָדָהּ</b>, מי ייעד את הפורענות.
(י) <b>עוֹד הַאִשׁ,</b> האם יֵש עוד ב<b>בֵית רָשָׁע אֹצְרוֹת</b> הנצברים ב<b>רֶשַׁע וְאֵיפַת רָזוֹן זְעוּמָה,</b> מידת איפה מצומקת, שבה הרשע מודד ומוכר. האם יש מעמד וקיום לאלה<b>?!</b>
(יא) <b>הַאֶזְכֶּה</b>, האם אמצא זכות או רווח <b>בְּמֹאזְנֵי רֶשַׁע</b>, מאזניים שאפשר לרמות בהם, <b>וּבְכִיס</b> מלא <b>אַבְנֵי</b> משקל של <b>מִרְמָה?!</b>
(יב) העיר <b>אֲשֶׁר עֲשִׁירֶיהָ מָלְאוּ חָמָס,</b> מעשי עוול וסחיטה שהחוק אינו יכול לטפל בהם, <b>וְיֹשְׁבֶיהָ דִּבְּרוּ־שָׁקֶר, וּלְשׁוֹנָם רְמִיָּה</b>, לשון מרמה <b>בְּפִיהֶם.</b>
(יג) וה' אומר: <b>וְגַם־אֲנִי הֶחֱלֵיתִי</b> אותך ב<b>הַכּוֹתֶךָ.</b> או: כביכול אני נעשה חולה מכך שעלי להכות אותך כל הזמן, כפי המגיע לך, <b>הַשְׁמֵם</b> אני משמים, נדהם וסובל <b>עַל</b>, בגלל <b>חַטֹּאתֶךָ.</b>
(יד) והעונשים – <b>אַתָּה תֹאכַל</b> – <b>וְלֹא תִשְׂבָּע, וְיֶשְׁחֲךָ</b>, הסחי שלך, עיכול מאכלך יישאר <b>בְּקִרְבֶּךָ,</b> ולא תוכל לפלטו. <b>וְ</b>גם אם <b>תַסֵּג</b>, תרחיק דברים מסכנה – <b>וְלֹא תַפְלִיט,</b> תציל. לחלופין: תנוע כדי להתקדם, אך מאמציך לא ישאו פרי. <b>וַאֲשֶׁר</b>, מה שכבר תצליח ו<b>תְּפַלֵּט</b> – <b>לַחֶרֶב אֶתֵּן</b> אותו. האויב יאכל הכול.
(טו) <b>אַתָּה תִזְרַע</b> – <b>וְלֹא תִקְצוֹר, אַתָּה תִדְרֹךְ־זַיִת</b> – <b>וְלֹא־תָסוּךְ שֶׁמֶן, וְתִירוֹשׁ</b> תפיק <b>וְלֹא תִשְׁתֶּה־יָּיִן.</b> ניכרת כאן השפעת לשון התוכחה שבספר דברים.
(טז) <b>וְיִשְׁתַּמֵּר חֻקּוֹת עָמְרִי</b> מלך ישראל <b>וְכֹל מַעֲשֵׂה בֵית־אַחְאָב.</b> דבר אינו משתנה אצלכם לטובה. למרות שבזמנו של מיכה השלטון כבר לא היה ביד שושלת אחאב, אין לכך חשיבות בעיני הנביא. אמנם השליטים התחלפו, אבל דרכי השלטון של בית עמרי ואחאב לא השתנו, <b>וַתֵּלְכוּ בְּמֹעֲצוֹתָם,</b> במזימותיהם, <b>לְמַעַן תִּתִּי אֹתְךָ לְשַׁמָּה,</b> שממה ואבדון, <b>וְיֹשְׁבֶיהָ</b> של הארץ יהיו <b>לִשְׁרֵקָה,</b> מושא לשריקות תימהון, <b>וְ</b>אתם, המנהיגים האחראים, <b>חֶרְפַּת עַמִּי תִּשָּׂאוּ.</b>
<h2>פרק ז</h2>
(א) אף על פי שאישיותו של הנביא אינה בולטת בספר, כאן מובאים דבריו ותחושותיו. הנביא איננו רק זה ששומע את דברי ה', אלא גם מי שרגיש יותר מכל אדם אחר לחטאים, לפגמים ולצרות; והוא היודע את העונשים הצפויים. על כן משא הסבל והכאב של העם כולו מונח על כתפיו. <b>אַלְלַי</b>, אוי <b>לִי, כִּי הָיִיתִי כְּאָסְפֵּי קַיִץ,</b> שאריות התאנים הגרועות הנשארות בסוף הקיץ, <b>כְּעֹלְלֹת</b>, ענבים בודדים ב<b>בָּצִיר. אֵין־אֶשְׁכּוֹל</b>, אנשי אשכולות, אנשים גדולים <b>לֶאֱכוֹל.</b> אין <b>בִּכּוּרָה</b>, תאנה עסיסית שהקדימה להתבשל ש<b>אִוְּתָה נַפְשִׁי.</b> הנביא מרגיש שהוא נמצא בין אנשים קטנים ועלובים ובשוליה הנפולים של תקופה.
(ב) והנמשל – <b>אָבַד חָסִיד</b>, אדם המצטיין בחסדיו ובצדקותו, <b>מִן־הָאָרֶץ. וְיָשָׁר בּ</b>תוך בני <b>אָדָם</b> – <b>אָיִן. כֻּלָּם לְדָמִים</b>, לשחיתות ממונית שבקצהָ שפך דם, <b>יֶאֱרֹבוּ, אִישׁ אֶת־אָחִיהוּ</b>, אחיו <b>יָצוּדוּ</b> ב<b>חֵרֶם,</b> רשת.
(ג) <b>עַל</b>, בשביל <b>הָרַע</b> מושיטים <b>כַּפַּיִם לְהֵיטִיב,</b> נותנים שוחד כדי לזכות את המורשע, <b>הַשַּׂר שֹׁאֵל,</b> אינו מתבייש לבקש במפורש טובות הנאה, <b>וְהַשֹּׁפֵט</b> עושה את מלאכתו <b>בַּשִּׁלּוּם,</b> שוחד, <b>וְהַגָּדוֹל</b>, הנכבד <b>דֹּבֵר הַוַּת נַפְשׁוֹ הוּא,</b> דברים המרעים לנפשו, <b>וַיְעַבְּתוּהָ</b>, הם מעוותים ומסבכים את המציאות, את הצדק ואת היושר.
(ד) <b>טוֹבָם</b>, הטוב שבהם – <b>כְּחֵדֶק</b>, צמח קוצני ששימש גדר. ה<b>יָשָׁר</b> קשה יותר <b>מִמְּסוּכָה,</b> גדר שעושים מענפים יבשים. <b>יוֹם מְצַפֶּיךָ</b>, ביום שאנשים מצפים בו לטובתם <b>– פְּקֻדָּתְךָ</b>, פקודת העונש, הגזרה <b>בָאָה,</b> וכאשר היא תבוא – <b>עַתָּה תִהְיֶה מְבוּכָתָם.</b>
(ה) הרמייה פשטה בכול – <b>אַל־תַּאֲמִינוּ בְרֵעַ,</b> בחבר שאינו נאמן, <b>אַל־תִּבְטְחוּ בְּאַלּוּף,</b> אל תסמכו על אישים חשובים ומדריכים שאתם מיודדים אתם. אפילו <b>מִשֹּׁכֶבֶת חֵיקֶךָ</b>, אשתך, האמורה להיות נאמנה לך לחלוטין, <b>שְׁמֹר</b> את <b>פִּתְחֵי־פִיךָ,</b> כי היא שומעת הכול ועלולה לספר דברים שאמרת למי שלא אמור לשמעם.
(ו) <b>כִּי־בֵן מְנַבֵּל</b>, מדבר בנבזות על <b>אָב, בַּת קָמָה</b>, מתקוממת <b>בְאִמָּהּ, כַּלָּה</b> קמה <b>בַּחֲמֹתָהּ, אֹיְבֵי אִישׁ</b> הם <b>אַנְשֵׁי בֵיתוֹ.</b>
(ז) <b>וַאֲנִי בַּה' אֲצַפֶּה, אוֹחִילָה</b>, אייחל, אקווה <b>לֵאלֹהֵי יִשְׁעִי, יִשְׁמָעֵנִי אֱלֹהָי.</b>
(ח) <b>אַל־תִּשְׂמְחִי אֹיַבְתִּי</b>, אומה מן האומות, על מה שקרה <b>לִי, כִּי</b> אמנם <b>נָפַלְתִּי</b>, אבל אחר כך <b>קָמְתִּי, כִּי־אֵשֵׁב בַּחֹשֶׁךְ</b> – <b>ה' אוֹר לִי.</b>
(ט) הנביא ממשיך לדבר בשם העם: את <b>זַעַף</b>, כעס <b>ה' אֶשָּׂא.</b> אני סובל וסופג צרות, ולא לחינם – <b>כִּי חָטָאתִי לוֹ,</b> אבל יהיה סוף לדבר – <b>עַד אֲשֶׁר יָרִיב</b> את <b>רִיבִי וְעָשָׂה</b> את <b>מִשְׁפָּטִי.</b> כאשר יתמרקו חטאי, הוא יהיה אתי – <b>יוֹצִיאֵנִי</b> מן החושך <b>לָאוֹר, אֶרְאֶה בְּצִדְקָתוֹ,</b> במשפטו הצודק, או: בישועתו.
(י) <b>וְתֵרֶא אֹיַבְתִּי</b> את אחריתי <b>וּתְכַסֶּהָ בוּשָׁה,</b> שהרי היא <b>הָאֹמְרָה</b>, שאמרה <b>אֵלַי: אַיּוֹ,</b> היכן הוא <b>ה' אֱלֹהָיִךְ?!</b> אין הוא נראה כלל. עכשיו <b>עֵינַי תִּרְאֶינָּה בָּהּ,</b> בקלונה, <b>עַתָּה</b> היא <b>תִּהְיֶה לְמִרְמָס כְּטִיט</b> המושלך ב<b>חוּצוֹת,</b> שהכול דורכים עליו.
(יא) אם אַת, אויבתי, מצפה שלאחר המפלות שנחלת יבוא <b>יוֹם לִבְנוֹת גְּדֵרָיִךְ</b> – ה<b>יוֹם הַהוּא יִרְחַק־חֹק.</b> היום הזה יהיה ירחק מלבוא.
(יב) <b>יוֹם</b> דין ונקם <b>הוּא, וְעָדֶיךָ</b>, עד אליך, אויבי, <b>יָבוֹא, לְמִנִּי אַשּׁוּר</b>, מאשור <b>וְ</b>עד <b>עָרֵי מָצוֹר</b>, מצרים, <b>וּלְמִנִּי מָצוֹר וְעַד־נָהָר,</b> פרת, <b>וְיָם מִיָּם וְהַר הָהָר,</b> הימים וההרים. בכל גבולות הארץ תבוא הנקמה.
(יג) <b>וְהָיְתָה הָאָרֶץ</b> של האויבים <b>לִשְׁמָמָה עַל־יֹשְׁבֶיהָ,</b> וכל זאת <b>מִפְּרִי</b>, תוצאת <b>מַעַלְלֵיהֶם</b>.
(יד) הספר מסתיים בדברי נחמה, הפותחים בבקשה מה': <b>רְעֵה</b> את <b>עַמְּךָ בְשִׁבְטֶךָ,</b> שרביטך או מקלך, כלומר מלוך עלינו לבדך כי אנחנו <b>צֹאן נַחֲלָתֶךָ, שֹׁכְנִי</b>, העם השוכן <b>לְבָדָד,</b> וגם אתה אינך תלוי באחרים. רְעה אותנו ב<b>יַעַר</b> ש<b>בְּתוֹךְ כַּרְמֶל,</b> אזור השופע בעצים ובצמחייה. <b>יִרְעוּ</b> בני ישראל ב<b>בָשָׁן וְ</b>ב<b>גִלְעָד כִּימֵי עוֹלָם.</b> הם ישובו לשכון באותם מקומות שבהם שכנו בשנים הטובות.
(טו) <b>כִּימֵי צֵאתְךָ מֵאֶרֶץ מִצְרָיִם אַרְאֶנּוּ</b>, הראנו <b>נִפְלָאוֹת.</b> שוב תחולל את הנסים והנפלאות שעשית ביציאת מצרים.
(טז) אז <b>יִרְאוּ גוֹיִם וְיֵבֹשׁוּ</b>, יתביישו <b>מִכֹּל גְּבוּרָתָם,</b> כי היא לא תועיל להם נגד ישראל. <b>יָשִׂימוּ יָד עַל־פֶּה,</b> כמי שאינו יכול לדבר. הם לא יוכלו להתפאר, ו<b>אָזְנֵיהֶם תֶּחֱרַשְׁנָה</b> מתדהמה.
(יז) הם <b>יְלַחֲכוּ עָפָר כַּנָּחָשׁ, כְּזֹחֲלֵי אֶרֶץ, יִרְגְּזוּ</b>, ירעדו ויזדעזעו <b>מִמִּסְגְּרֹתֵיהֶם.</b> היציבות והקביעות שלהם יישברו. <b>אֶל</b>, מפני <b>ה' אֱלֹהֵינוּ יִפְחָדוּ, וְיִרְאוּ מִמֶּךָּ.</b>
(יח) ואשר לישראל: <b>מִי</b>, אין עוד <b>אֵל כָּמוֹךָ, נֹשֵׂא</b>, סולח <b>עָוֹן וְעֹבֵר עַל־פֶּשַׁע לִשְׁאֵרִית נַחֲלָתוֹ</b>, ישראל. <b>לֹא־הֶחֱזִיק לָעַד אַפּוֹ</b>, אין הוא מחזיק בכעסו לעולם <b>כִּי־חָפֵץ חֶסֶד הוּא.</b> לכן הוא ירחם עלינו למרות שאיננו מושלמים,
(יט) <b>יָשׁוּב יְרַחֲמֵנוּ</b> ו<b>יִכְבֹּשׁ</b>, יסתיר, יעצור את <b>עֲוֹנֹתֵינוּ</b> מלהיראות למעלה כביכול. <b>וְתַשְׁלִיךְ בִּמְצֻלוֹת יָם</b> את <b>כָּל־חַטֹּאתָם</b> של ישראל, ובכך הם ינוקו וייטהרו.
(כ) <b>תִּתֵּן אֱמֶת</b>, את הבטחתך ועזרתך הנאמנים <b>לְיַעֲקֹב,</b> ואת ה<b>חֶסֶד לְאַבְרָהָם,</b> ובעיקר לבניהם אחריהם. תן לנו את החסד והאמת <b>אֲשֶׁר־נִשְׁבַּעְתָּ לַאֲבֹתֵינוּ מִימֵי קֶדֶם.</b>
