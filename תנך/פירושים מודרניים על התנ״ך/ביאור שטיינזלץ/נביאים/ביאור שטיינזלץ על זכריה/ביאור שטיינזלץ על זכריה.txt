<h1>ביאור שטיינזלץ על זכריה</h1>
<h2>פרק א</h2>
(א) <b>בַּחֹדֶשׁ הַשְּׁמִינִי</b>, מרחשוָן, <b>בִּשְׁנַת שְׁתַּיִם לְדָרְיָוֶשׁ הָיָה דְבַר־ה' אֶל־זְכַרְיָה בֶּן־בֶּרֶכְיָה בֶּן־עִדּוֹ הַנָּבִיא לֵאמֹר׃</b>
(ב) <b>קָצַף</b>, כעסַף <b>ה' עַל־אֲבוֹתֵיכֶם קָצֶף.</b> עירם נחרבה, והם גלו, ואף על פי כן –
(ג) <b>וְאָמַרְתָּ אֲלֵהֶם: כֹּה אָמַר ה' צְבָאוֹת: שׁוּבוּ אֵלַי, נְאֻם ה' צְבָאוֹת, וְאָשׁוּב אֲלֵיכֶם, אָמַר ה' צְבָאוֹת.</b> הבה נשוב ונחדש את האהבה הישנה. עשו אתם צעד לקראתי ואני אבוא לקראתכם.
(ד) <b>אַל־תִּהְיוּ כַאֲבֹתֵיכֶם אֲשֶׁר קָרְאוּ־אֲלֵיהֶם הַנְּבִיאִים הָרִאשֹׁנִים,</b> שהיו לפני החורבן, <b>לֵאמֹר: "כֹּה אָמַר ה' צְבָאוֹת, שׁוּבוּ נָא מִדַּרְכֵיכֶם הָרָעִים וּמַעַלְלֵיכֶם הָרָעִים", וְלֹא שָׁמְעוּ וְלֹא־הִקְשִׁיבוּ אֵלַי, נְאֻם־ה',</b>
(ה) <b>אֲבוֹתֵיכֶם</b> – <b>אַיֵּה־הֵם?!</b> הם מתו, גלו ועברו מן העולם וחטאיהם לא הועילו להם. כאן מופיעה שאלת נגד, שאולי הקהל שואל את הנביא בתגובה לשאלתו: <b>וְהַנְּבִאִים</b> – <b>הַלְעוֹלָם יִחְיוּ?!</b> אבותינו אכן מתו, אבל האם הנביאים שדיברו עליהם יחיו לעולם?! הלא גם הם מתו, ואם כן מה ההבדל?!
(ו) הנביא עונה: הנביאים עצמם אמנם מתו, <b>אַךְ דְּבָרַי וְחֻקַּי אֲשֶׁר צִוִּיתִי אֶת־עֲבָדַי הַנְּבִיאִים, הֲלוֹא הִשִּׂיגוּ</b> את <b>אֲבֹתֵיכֶם.</b> דבר ה' שהודיעו הנביאים הגיע לאבותיכם ופגע בהם. <b>וַיָּשׁוּבוּ</b> אבותיכם <b>וַיֹּאמְרוּ: כַּאֲשֶׁר זָמַם</b>, החליט <b>ה' צְבָאוֹת לַעֲשׂוֹת לָנוּ כִּדְרָכֵינוּ וּכְמַעֲלָלֵינוּ, כֵּן עָשָׂה אִתָּנוּ.</b> גם אבותיכם כבר ידעו והודו שדברי הנביאים הם אמת ותוקפם נשאר לעולם.
(ז) <b>בְּיוֹם עֶשְׂרִים וְאַרְבָּעָה לְעַשְׁתֵּי־עָשָׂר חֹדֶשׁ</b>, החודש האחד-עשר, <b>הוּא־חֹדֶשׁ שְׁבָט, בִּשְׁנַת שְׁתַּיִם לְדָרְיָוֶשׁ, הָיָה דְבַר־ה' אֶל־זְכַרְיָה בֶּן־בֶּרֶכְיָהוּ בֶּן־עִדּוֹא הַנָּבִיא לֵאמֹר׃</b>
(ח) <b>רָאִיתִי הַלַּיְלָה וְהִנֵּה־אִישׁ רֹכֵב עַל־סוּס אָדֹם, וְהוּא עֹמֵד בֵּין</b> שיחי <b>הַהֲדַסִּים אֲשֶׁר</b> צומחים <b>בַּמְּצֻלָה,</b> במקום עמוק שיש בו מים, כך שצמיחת ההדסים יפה. <b>וְאַחֲרָיו</b> שלוש קבוצות של <b>סוּסִים: אֲדֻמִּים, שְׂרֻקִּים</b>, אדמדמים, כהים או: מגוונים, <b>וּלְבָנִים.</b>
(ט) <b>וָאֹמַר</b> אל מלאך שמדבר אלי<b>: מָה־אֵלֶּה, אֲדֹנִי? וַיֹּאמֶר אֵלַי הַמַּלְאָךְ הַדֹּבֵר בִּי</b>, המשוחח אתי ומשיב על שאלותי<b>: אֲנִי אַרְאֶךָּ מָה־הֵמָּה אֵלֶּה.</b> פעמים רבות בנבואת זכריה אין הנביא שומע דבר נבואה ישיר, אלא מלאך אומר לו את דברי ה'.
(י) <b>וַיַּעַן הָאִישׁ הָעֹמֵד בֵּין־הַהֲדַסִּים וַיֹּאמַר: אֵלֶּה</b> – הסוסים והרוכב, שהוא המלאך הממונה עליהם, הם השליחים <b>אֲשֶׁר שָׁלַח ה' לְהִתְהַלֵּךְ בָּאָרֶץ,</b> בעולם.
(יא) <b>וַיַּעֲנוּ</b> הסוסים <b>אֶת־מַלְאַךְ ה' הָעֹמֵד בֵּין הַהֲדַסִּים וַיֹּאמְרוּ: הִתְהַלַּכְנוּ בָאָרֶץ, וְהִנֵּה כָל־הָאָרֶץ יֹשֶׁבֶת וְשֹׁקָטֶת.</b> בשובם ממסע הפיקוח ברחבי העולם הם מדווחים שהעולם שָקט ושלֵו.
(יב) <b>וַיַּעַן מַלְאַךְ־ה'</b> בתפילה <b>וַיֹּאמַר: ה' צְבָאוֹת!</b> הרי כל העולם יושב במקומו במנוחה, <b>עַד מָתַי אַתָּה לֹא־תְרַחֵם אֶת־יְרוּשָׁלִַם וְאֵת עָרֵי יְהוּדָה אֲשֶׁר זָעַמְתָּה</b> עליהן והגלית אותם <b>זֶה שִׁבְעִים שָׁנָה?!</b>
(יג) <b>וַיַּעַן ה' אֶת־הַמַּלְאָךְ הַדֹּבֵר בִּי</b> ואמר לו <b>דְּבָרִים טוֹבִים, דְּבָרִים נִחֻמִים,</b> מנחמים.
(יד) <b>וַיֹּאמֶר אֵלַי הַמַּלְאָךְ הַדֹּבֵר בִּי: קְרָא</b>, עליך להכריז את דבר ה' <b>לֵאמֹר: כֹּה אָמַר ה' צְבָאוֹת: קִנֵּאתִי לִירוּשָׁלִַם וּלְצִיּוֹן קִנְאָה גְדוֹלָה</b>, ומתוך קנאה זו אתייחס לכל מי שפגע בכבודן –
(טו) <b>וְקֶצֶף</b>, כעס <b>גָּדוֹל אֲנִי קֹצֵף עַל־הַגּוֹיִם הַשַּׁאֲנַנִּים,</b> על <b>אֲשֶׁר אֲנִי</b> אמנם <b>קָצַפְתִּי</b> על ישראל <b>מְעָט</b> והנחתי להם ליפול במלחמה, <b>וְ</b>אולם <b>הֵמָּה</b> – הגויים <b>עָזְרוּ לְרָעָה.</b> מה שביני ובין ישראל אינו מצדיק את השמחה הגדולה של הגויים שמסביב, את ההתנפלות על ההריסות ואת שוד החללים.
(טז) <b>לָכֵן כֹּה־אָמַר ה': שַׁבְתִּי לִירוּשָׁלִַם בְּרַחֲמִים, בֵּיתִי יִבָּנֶה בָּהּ, נְאֻם ה' צְבָאוֹת, וְקָו</b> של בניין ושל הגנה <b>יִנָּטֶה עַל־יְרוּשָׁלִָם</b> להגן עליה מסביב ולשגשגה.
(יז) <b>עוֹד</b> נבואה <b>קְרָא לֵאמֹר: כֹּה אָמַר ה' צְבָאוֹת: עוֹד תְּפוּצֶנָה</b>, יתרחבו <b>עָרַי מִטּוֹב</b>, מרוב שפע וברכה, <b>וְנִחַם ה' עוֹד אֶת־צִיּוֹן וּבָחַר עוֹד בִּירוּשָׁלִָם.</b>
<h2>פרק ב</h2>
(א) <b>וָאֶשָּׂא אֶת־עֵינַי</b> במראה הנבואה <b>וָאֵרֶא וְהִנֵּה אַרְבַּע קְרָנוֹת,</b> מעין קורות ניגוח גדולות המשמשות לביקוע חומות.
(ב) <b>וָאֹמַר אֶל־הַמַּלְאָךְ הַדֹּבֵר בִּי: מָה</b> משמעותן של <b>אֵלֶּה? וַיֹּאמֶר אֵלַי: אֵלֶּה הַקְּרָנוֹת</b> המנגחות והשוברות מסמלות את אויבי ישראל <b>אֲשֶׁר זֵרוּ</b>, פיזרו <b>אֶת־יְהוּדָה, אֶת־יִשְׂרָאֵל וִירוּשָׁלִָם.</b>
(ג) <b>וַיַּרְאֵנִי ה'</b> לאחר מכן <b>אַרְבָּעָה חָרָשִׁים</b>, בעלי מלאכה בחומרים קשים.
(ד) <b>וָאֹמַר: מָה אֵלֶּה בָאִים לַעֲשׂוֹת? וַיֹּאמֶר לֵאמֹר</b>, במלים אלו<b>: אֵלֶּה הַקְּרָנוֹת אֲשֶׁר־זֵרוּ אֶת־יְהוּדָה כְּפִי</b>, עד כדי כך ש<b>אִישׁ לֹא נָשָׂא רֹאשׁוֹ.</b> הקרנות שראית הרסו ודיכאו את הארץ, עד שאיש לא העז להרים ראש. <b>וַיָּבֹאוּ</b> החרשים ה<b>אֵלֶּה לְהַחֲרִיד</b>, לזעזע ולשבר <b>אֹתָם</b> – את הקרנות <b>לְיַדּוֹת</b>, להשליך, לסלק <b>אֶת־קַרְנוֹת הַגּוֹיִם הַנֹּשְׂאִים קֶרֶן אֶל־אֶרֶץ יְהוּדָה לְזָרוֹתָהּ.</b>
(ה) <b>וָאֶשָּׂא עֵינַי וָאֵרֶא וְהִנֵּה־אִישׁ</b> מהלך <b>וּבְיָדוֹ חֶבֶל מִדָּה</b>, חבל ארוך שמשמש מודדי שטח.
(ו) <b>וָאֹמַר: אָנָה</b>, לאן <b>אַתָּה הֹלֵךְ? וַיֹּאמֶר אֵלַי: לָמֹד</b>, למדוד <b>אֶת־יְרוּשָׁלִַם, לִרְאוֹת כַּמָּה־רָחְבָּהּ וְכַמָּה אָרְכָּהּ.</b> ירושלים נתונה בתהליכי בנייה, ואני הולך להכין את תכנית בניין העיר.
(ז) <b>וְהִנֵּה הַמַּלְאָךְ הַדֹּבֵר בִּי</b>, שאמר לי לאן הוא הולך, <b>יֹצֵא, וּמַלְאָךְ אַחֵר יֹצֵא לִקְרָאתוֹ,</b>
(ח) <b>וַיֹּאמֶר</b> המשלח את המלאך, <b>אֵלָו: רֻץ דַּבֵּר אֶל־הַנַּעַר הַלָּז,</b> המשרת ההוא, המודד. לחלופין: המלאך היוצא אמר למלאך הדובר בי לומר 'לצעיר ההוא', לזכריה. יש בביטוי זה נימה כלשהי של זלזול. <b>לֵאמֹר: פְּרָזוֹת</b>, ללא חומה סביב <b>תֵּשֵׁב יְרוּשָׁלִַם מֵרֹב אָדָם וּבְהֵמָה בְּתוֹכָהּ.</b> ירושלים לא תוגבל. היא תגדל ותתפשט.
(ט) ובמקום החומה היא תוגן באופן אחר – <b>וַאֲנִי אֶהְיֶה־לָּהּ, נְאֻם־ה', חוֹמַת אֵשׁ</b> להגנתה <b>סָבִיב, וּלְכָבוֹד אֶהְיֶה בְתוֹכָהּ.</b>
(י) <b>הוֹי הוֹי</b>, קריאות דרבון, צאו <b>וְנֻסוּ</b>, מהרו, לאו דווקא בבריחה מגורם מאיים, <b>מֵאֶרֶץ צָפוֹן</b>, וחזרו לארצכם, <b>נְאֻם־ה', כִּי כְּאַרְבַּע רוּחוֹת הַשָּׁמַיִם פֵּרַשְׂתִּי</b>, הרחקתי <b>אֶתְכֶם.</b> אתם מפוזרים בכל קצווי תבל. <b>נְאֻם־ה'.</b>
(יא) <b>הוֹי, צִיּוֹן</b> הגולה, <b>הִמָּלְטִי,</b> אַת ה<b>יוֹשֶׁבֶת</b> בתוך <b>בַּת</b>, אוכלוסיית <b>בָּבֶל.</b>
(יב) <b>כִּי כֹה אָמַר ה' צְבָאוֹת,</b> ש<b>אַחַר כָּבוֹד,</b> בשביל כבודכם <b>שְׁלָחַנִי</b>. או: ה' מעניק לי את הכוח וממילא גם את הכבוד להישלח <b>אֶל־הַגּוֹיִם הַשֹּׁלְלִים</b>, השודדים <b>אֶתְכֶם,</b> ותפקידי להזהיר אותם <b>כִּי הַנֹּגֵעַ בָּכֶם</b>, ישראל, לרעה, כאילו <b>נֹגֵעַ בְּבָבַת עֵינוֹ</b> שלו. מעשה זה עצמו יביא לו את העונש.
(יג) <b>כִּי הִנְנִי מֵנִיף אֶת־יָדִי עֲלֵיהֶם</b> – על הגויים המציקים לכם, <b>וְהָיוּ שָׁלָל לְעַבְדֵיהֶם</b> היהודים. וכשתראו את הדברים הללו מתקיימים – <b>וִידַעְתֶּם כִּי־ה' צְבָאוֹת שְׁלָחָנִי.</b>
(יד) <b>רָנִּי</b>, שירי <b>וְשִׂמְחִי, בַּת־צִיּוֹן, כִּי הִנְנִי־בָא וְשָׁכַנְתִּי בְתוֹכֵךְ. נְאֻם־ה'.</b>
(טו) <b>וְנִלְווּ גוֹיִם רַבִּים אֶל־ה' בַּיּוֹם הַהוּא וְהָיוּ לִי לְעָם</b> יחד אתך, <b>וְשָׁכַנְתִּי בְתוֹכֵךְ,</b> וכאשר תראי זאת – <b>וְיָדַעַתְּ כִּי־ה' צְבָאוֹת שְׁלָחַנִי אֵלָיִךְ.</b>
(טז) <b>וְנָחַל</b>, ינחיל <b>ה' אֶת־יְהוּדָה חֶלְקוֹ</b>, ה' ישיב ליהודה את נחלתו <b>עַל אַדְמַת הַקֹּדֶשׁ, וּבָחַר עוֹד</b>, שוב <b>בִּירוּשָׁלִָם.</b>
(יז) <b>הַס</b>, החרישו <b>כָּל בָּשָׂר מִפְּנֵי ה', כִּי נֵעוֹר</b>, כבר התעורר <b>מִמְּעוֹן</b>, מבית <b>קָדְשׁוֹ,</b> מן השמים להושיעך ולשכון בך.
<h2>פרק ג</h2>
(א) <b>וַיַּרְאֵנִי</b> ה' במראה הנבואה <b>אֶת־יְהוֹשֻׁעַ הַכֹּהֵן הַגָּדוֹל עֹמֵד לִפְנֵי מַלְאַךְ ה', וְהַשָּׂטָן</b>, הקטגור העליון שלו <b>עֹמֵד עַל־יְמִינוֹ לְשִׂטְנוֹ,</b> לקטרג עליו ולמנוע ממנו לכהן.
(ב) <b>וַיֹּאמֶר ה' אֶל־הַשָּׂטָן: יִגְעַר ה' בְּךָ, הַשָּׂטָן,</b> ולא יניח לך להמשיך לקטרג, <b>וְיִגְעַר ה' בְּךָ</b>, כי הוא <b>הַבֹּחֵר בִּירוּשָׁלִָם.</b> כיצד תדבר רע על יהושע הכהן הגדול, <b>הֲלוֹא זֶה אוּד</b>, גזיר עץ שכבר החל להישרף ש<b>מֻצָּל</b>, הצילו אותו <b>מֵאֵשׁ</b> הגלות או החורבן?! יהושע היה שריד, אולי יחידי, משושלת הכהונה הגדולה של ימי הבית הראשון.
(ג) <b>ו</b>בחזון – <b>יהוֹשֻׁעַ הָיָה לָבֻשׁ בְּגָדִים צוֹאִים</b>, מלוכלכים <b>וְעֹמֵד לִפְנֵי הַמַּלְאָךְ.</b>
(ד) <b>וַיַּעַן</b> המלאך <b>וַיֹּאמֶר אֶל־הָעֹמְדִים לְפָנָיו</b>. מעמדו של המלאך היה כמעמד שר או דיין היושב על כיסאו ולפניו עומדים משרתים, והוא הורה להם <b>לֵאמֹר: הָסִירוּ</b> את <b>הַבְּגָדִים הַצֹּאִים מֵעָלָיו. וַיֹּאמֶר אֵלָיו</b> המלאך ליהושע<b>: רְאֵה הֶעֱבַרְתִּי מֵעָלֶיךָ עֲוֹנֶךָ, וְהַלְבֵּשׁ</b>, הלבשתי <b>אֹתְךָ מַחֲלָצוֹת,</b> בגדים נקיים. הבגדים המטונפים גילמו חטא, והחלפתם הסמלית בחזון – משמעה טיהור.
(ה) <b>וָאֹמַר</b>, אני זכריה: לא רק יוחלפו הבגדים המלוכלכים בנקיים; אף <b>יָשִׂימוּ צָנִיף טָהוֹר</b>, מצנפת הכהן הגדול העשויה אריג ארוך שנכרך פעמים רבות סביב הראש כטורבן, <b>עַל־רֹאשׁוֹ. וַיָּשִׂימוּ הַצָּנִיף הַטָּהוֹר עַל־רֹאשׁוֹ וַיַּלְבִּשֻׁהוּ בְּגָדִים</b> נאים, <b>וּמַלְאַךְ ה' עֹמֵד</b> ומשגיח שהכול ייעשה כראוי.
(ו) כעת נפתחת בפני יהושע אפשרות חדשה: <b>וַיָּעַד</b>, התרה <b>מַלְאַךְ ה' בִּיהוֹשֻׁעַ לֵאמֹר׃</b>
(ז) <b>כֹּה־אָמַר ה' צְבָאוֹת: אִם־בִּדְרָכַי תֵּלֵךְ, וְאִם אֶת־מִשְׁמַרְתִּי תִשְׁמֹר, וְגַם־אַתָּה תָּדִין</b>, תדון <b>אֶת־בֵּיתִי,</b> תנהל כראוי את המקדש, <b>וְגַם תִּשְׁמֹר אֶת־חֲצֵרָי</b> – <b>וְנָתַתִּי לְךָ מַהְלְכִים</b>, תוכל להתהלך <b>בֵּין הָעֹמְדִים הָאֵלֶּה,</b> המלאכים, העומדים לפני ה', המשמשים במשפטו של יהושע. מעתה לא תהיה רק הממונה על המקדש בירושלים של מטה, אלא יהיה לך מקום גם במחיצתם של מלאכי מעלה.
(ח) <b>שְׁמַע־נָא, יְהוֹשֻׁעַ הַכֹּהֵן הַגָּדוֹל, אַתָּה וְרֵעֶיךָ הַיֹּשְׁבִים לְפָנֶיךָ,</b> ראשי הכהנים שעלו עם זרֻבבל<b>, כִּי־אַנְשֵׁי מוֹפֵת</b>, אנשי מעלה <b>הֵמָּה,</b> הם, <b>כִּי־הִנְנִי מֵבִיא אֶת־עַבְדִּי צֶמַח,</b> הוא זרֻבבל, המנהיג הפוליטי ביהודה.
(ט) <b>כִּי הִנֵּה הָאֶבֶן אֲשֶׁר נָתַתִּי לִפְנֵי יְהוֹשֻׁעַ</b> – <b>עַל־אֶבֶן אַחַת שִׁבְעָה עֵינָיִם,</b> גוונים. זוהי אבן טובה מיוחדת בעלת מגוון צבעים, ולא זו בלבד – <b>הִנְנִי מְפַתֵּחַ פִּתֻּחָהּ,</b> אחקוק בה קישוטים, <b>נְאֻם ה' צְבָאוֹת, וּמַשְׁתִּי</b>, אעזוב, אסיר <b>אֶת עֲוֹן הָאָרֶץ־הַהִיא בְּיוֹם אֶחָד.</b> האבן מגלמת בחזון את תפקידו של זרֻבבל בהקמת המקדש שעתיד להביא לכפרת עוונם של ישראל ולתקומתם.
(י) <b>בַּיּוֹם הַהוּא, נְאֻם ה' צְבָאוֹת,</b> כאשר אתה, הכהן הגדול, תשתף פעולה עם עבדי, צמח, ועוון הארץ יכופר, <b>תִּקְרְאוּ אִישׁ לְרֵעֵהוּ</b> ותזמינו זה את זה <b>אֶל־תַּחַת גֶּפֶן וְאֶל־תַּחַת תְּאֵנָה</b> – חזון פסטורלי על חיי שלווה ופנאי להזמנת אורחים בצלם של עצי הפרי.
<h2>פרק ד</h2>
(א) ייתכן שחיזיון זה הביא את הנביא לתרדמה מסוימת. על כן – <b>וַיָּשָׁב הַמַּלְאָךְ הַדֹּבֵר בִּי וַיְעִירֵנִי כְּאִישׁ אֲשֶׁר־יֵעוֹר מִשְּׁנָתוֹ.</b>
(ב) <b>וַיֹּאמֶר אֵלַי: מָה אַתָּה רֹאֶה? וָאֹמַר: רָאִיתִי וְהִנֵּה מְנוֹרַת זָהָב כֻּלָּהּ,</b> מנורה שכולה עשויה זהב, <b>וְגֻלָּהּ</b>, ספל או מכל כדורי ובתוכו שמן, או: נביעת שמן <b>עַל־רֹאשָׁהּ</b>, <b>וְשִׁבְעָה נֵרֹתֶיהָ</b>, בזיכי השמן של המנורה <b>עָלֶיהָ</b> כמו במנורת המקדש. <b>שִׁבְעָה וְשִׁבְעָה</b>, לכל נר משבעת הנרות היו שבעה <b>מוּצָקוֹת</b>, צינורות מושכי שמן מהגוּלה <b>לַנֵּרוֹת אֲשֶׁר עַל־רֹאשָׁהּ.</b>
(ג) <b>וּשְׁנַיִם זֵיתִים</b>, עצי זית <b>עָלֶיהָ,</b> סמוכים למנורה, <b>אֶחָד מִימִין הַגֻּלָּה וְאֶחָד עַל־שְׂמֹאלָהּ.</b>
(ד) <b>וָאַעַן וָאֹמַר אֶל הַמַּלְאָךְ הַדֹּבֵר בִּי לֵאמֹר: מָה</b> משמעותם של <b>אֵלֶּה, אֲדֹנִי?</b>
(ה) <b>וַיַּעַן הַמַּלְאָךְ הַדֹּבֵר בִּי וַיֹּאמֶר אֵלַי: הֲלוֹא יָדַעְתָּ</b>, האם אינך יודע <b>מָה הֵמָּה אֵלֶּה?</b> הרי אתה אמור להבין דברים כאלה מדעתך. <b>וָאֹמַר: לֹא, אֲדֹנִי.</b>
(ו) <b>וַיַּעַן וַיֹּאמֶר אֵלַי לֵאמֹר: זֶה דְּבַר־ה' אֶל־זְרֻבָּבֶל לֵאמֹר: לֹא בְחַיִל וְלֹא בְכֹחַ, כִּי אִם־בְּרוּחִי, אָמַר ה' צְבָאוֹת.</b> חזון המנורה והזיתים מבטא שפע ברכה שיגיע אליכם לא על ידי פעולה צבאית, אלא ברוח ה'. כשם שבחזון הכול קורה מאליו – השמן יוצא מהזיתים וזורם אל הנרות, וכך הם דולקים ללא כל מאמץ אנושי, כך אתם לא תצטרכו להפעיל כוח.
(ז) <b>מִי־אַתָּה, הַר־הַגָּדוֹל,</b> מכשול, גדול ככל שתהיה, שתעמוד <b>לִפְנֵי זְרֻבָּבֶל</b> – תיהפך <b>לְמִישֹׁר. וְהוֹצִיא</b> זרֻבבל <b>אֶת־הָאֶבֶן הָרֹאשָׁה,</b> האבן הראשית, היא האבן שהונחה לפני יהושע הכהן הגדול, המסמלת את בניין המקדש. ואז ישמיעו <b>תְּשֻׁאוֹת</b>, קריאות רמות לכבוד האבן<b>: "חֵן חֵן לָהּ".</b>
(ח) <b>וַיְהִי דְבַר־ה' אֵלַי לֵאמֹר׃</b>
(ט) <b>יְדֵי זְרֻבָּבֶל יִסְּדוּ</b> את <b>הַבַּיִת הַזֶּה</b> בקושי, בדוחק ובאופן סמלי בלבד, <b>וְיָדָיו</b> גם <b>תְּבַצַּעְנָה,</b> יסיימו את בניינו למרות העיכובים. <b>וְיָדַעְתָּ כִּי־ה' צְבָאוֹת שְׁלָחַנִי אֲלֵיכֶם.</b>
(י) <b>כִּי מִי בַז</b>, אלו המתייחסים בזלזול <b>לְיוֹם קְטַנּוֹת</b>, יום שבו לא מתרחשים מאורעות גדולים – <b>וְשָׂמְחוּ</b> עכשיו <b>וְרָאוּ אֶת־הָאֶבֶן</b>, גוש <b>הַבְּדִיל</b> הקשור בקצה חוט, המשמש כאנך למדידת יושר הקירות, ש<b>בְּיַד זְרֻבָּבֶל.</b> כשרואים את זרֻבבל, ובידו כלי המדידה, מבינים הכול שהגיע הזמן לבנות את הבית. <b>שִׁבְעָה־אֵלֶּה</b> – הנרות, או שבעת העיניים שעל האבן האחת, <b>עֵינֵי ה' הֵמָּה,</b> ה<b>מְשׁוֹטְטִים בְּכָל־הָאָרֶץ,</b> המשגיחות ומאירות את כל העולם.
(יא) <b>וָאַעַן וָאֹמַר אֵלָיו:</b> אני מבין שמנורת הזהב היא הסמל של עם ישראל. אני מבין מה הם הנרות, אבל <b>מַה־שְּׁנֵי הַזֵּיתִים הָאֵלֶּה עַל־יְמִין הַמְּנוֹרָה וְעַל־שְׂמֹאולָהּ?</b>
(יב) <b>וָאַעַן שֵׁנִית וָאֹמַר אֵלָיו</b>, ביֶתר פירוט<b>: מַה־שְׁתֵּי שִׁבֲּלֵי</b>, ראשי ענפי <b>הַזֵּיתִים אֲשֶׁר בְּיַד</b>, ליד <b>שְׁנֵי צַנְתְּרוֹת</b>, כלי <b>הַזָּהָב הַמְרִיקִים מֵעֲלֵיהֶם</b> את השמן שצבעו כעין <b>הַזָּהָב?</b>
(יג) <b>וַיֹּאמֶר אֵלַי לֵאמֹר: הֲלוֹא יָדַעְתָּ מָה־אֵלֶּה? וָאֹמַר: לֹא, אֲדֹנִי.</b> עדיין אינני יודע.
(יד) <b>וַיֹּאמֶר: אֵלֶּה שְׁנֵי בְנֵי־הַיִּצְהָר,</b> זית השמן. הזית מסמל את ישראל, ושני העצים הללו המלאים בתנובה רומזים לצמד מנהיגי הדור – זרֻבבל ויהושע הכהן הגדול – שהם <b>הָעֹמְדִים עַל</b>, הממונים לשרת את <b>אֲדוֹן כָּל־הָאָרֶץ.</b>
<h2>פרק ה</h2>
(א) החזון שרואה הנביא נמשך בתמונות מתחלפות. הוא רואה צורות וסמלים שלא תמיד הוא יודע את פשרם. <b>וָאָשׁוּב וָאֶשָּׂא עֵינַי. וָאֶרְאֶה וְהִנֵּה מְגִלָּה עָפָה,</b> מתעופפת.
(ב) <b>וַיֹּאמֶר אֵלַי: מָה אַתָּה רֹאֶה? וָאֹמַר: אֲנִי רֹאֶה מְגִלָּה עָפָה,</b> גדולה מאוד – <b>אָרְכָּהּ עֶשְׂרִים</b> מידות <b>בּ</b>מידת ה<b>אַמָּה, וְרָחְבָּהּ עֶשֶׂר בָּאַמָּה.</b>
(ג) <b>וַיֹּאמֶר אֵלַי: זֹאת</b> היא <b>הָאָלָה הַיּוֹצֵאת</b>, הקללות המיועדות לעבור <b>עַל־פְּנֵי כָל־הָאָרֶץ</b>, ולכן היא גדולה כל כך. <b>כִּי</b> עד כה, <b>כָל־הַגֹּנֵב</b> דבר – <b>מִזֶּה כָּמוֹהָ</b>, ונדמה לו שמכפי הכתוב בה <b>נִקָּה,</b> הוא חושב שהוא יימלט מהקללה המופיעה במגילה. <b>וְכָל־הַנִּשְׁבָּע</b> לשקר – <b>מִזֶּה כָּמוֹהָ נִקָּה.</b>
(ד) אך <b>הוֹצֵאתִיהָ</b> – את מגילת האלות על פני הארץ, <b>נְאֻם ה' צְבָאוֹת, וּבָאָה אֶל־בֵּית הַגַּנָּב וְאֶל־בֵּית הַנִּשְׁבָּע בִּשְׁמִי לַשָּׁקֶר, וְלָנֶה</b>, תלון, תתגורר <b>בְּתוֹךְ בֵּיתוֹ.</b> היא מלווה את כל המעשים הרעים ומגיעה לכל מקום שראוי להענישו, <b>וְכִלַּתּוּ</b>, היא מכלה ומשמידה אותו <b>וְאֶת־עֵצָיו וְאֶת־אֲבָנָיו.</b> זוהי אזהרה גדולה. יש שנראה שמעשים חמורים נעשים בעולם והם עוברים בלי עונש ובלי אחריות, אך יש לדעת שמגילת הקללות מעופפת בעולם, והיא תגיע לכל מקום שיש בו מעשה רע.
(ה) <b>וַיֵּצֵא הַמַּלְאָךְ הַדֹּבֵר בִּי</b> שוב, <b>וַיֹּאמֶר אֵלַי: שָׂא נָא עֵינֶיךָ וּרְאֵה מָה הַיּוֹצֵאת הַזֹּאת</b>, המופיעה לנגד עיניך.
(ו) <b>וָאֹמַר: מַה־הִיא? וַיֹּאמֶר: זֹאת הָאֵיפָה</b> – כלי מדידה גדול, <b>הַיּוֹצֵאת. וַיֹּאמֶר</b> המלאך<b>: זֹאת עֵינָם</b>, העין החושפת, מראה הבריות שנחשף, חימוד עינם או: עוונם <b>בְּכָל־הָאָרֶץ.</b>
(ז) <b>וְהִנֵּה</b> אני רואה <b>כִּכַּר</b>, גוש מעוגל של <b>עֹפֶרֶת נִשֵּׂאת</b>, מוגבהת באוויר, <b>וְ</b>עוד <b>זֹאת</b> ראיתי – <b>אִשָּׁה אַחַת יוֹשֶׁבֶת בְּתוֹךְ הָאֵיפָה.</b>
(ח) <b>וַיֹּאמֶר</b> המלאך: <b>זֹאת</b> האשה שבתוך האיפה היא <b>הָרִשְׁעָה</b> בעצמה. <b>וַיַּשְׁלֵךְ</b>, השליכו <b>אֹתָהּ אֶל־תּוֹךְ הָאֵיפָה</b> פנימה, <b>וַיַּשְׁלֵךְ אֶת־אֶבֶן הָעוֹפֶרֶת אֶל־פִּיהָ</b> כדי שהרשעה תיכלא במקומה.
(ט) <b>וָאֶשָּׂא עֵינַי וָאֵרֶא וְהִנֵּה שְׁתַּיִם</b>, שתי <b>נָשִׁים יוֹצְאוֹת, וְרוּחַ</b> נושבת <b>בְּכַנְפֵיהֶם</b>. אולי הנשים המכונפות הן מלאכים או יצורים ממין אחר. <b>וְלָהֵנָּה</b>, להן יש <b>כְנָפַיִם</b> שצורתן <b>כְּכַנְפֵי הַחֲסִידָה, וַתִּשֶּׂנָה</b>, נשאו <b>אֶת־הָאֵיפָה בֵּין הָאָרֶץ וּבֵין הַשָּׁמָיִם.</b> הנשים המעופפות הללו לוקחות את האיפה שהאשה בתוכה, ומרימות אותה בין השמים ובין הארץ.
(י) <b>וָאֹמַר אֶל־הַמַּלְאָךְ הַדֹּבֵר בִּי: אָנָה</b>, לאן <b>הֵמָּה</b>, הן <b>מוֹלִכוֹת אֶת־הָאֵיפָה?</b>
(יא) <b>וַיֹּאמֶר אֵלַי: לִבְנוֹת־לָה בַיִת בְּאֶרֶץ שִׁנְעָר,</b> בבל, <b>וְהוּכַן</b> הבית, <b>וְהֻנִּיחָה</b>, היא תונח <b>שָּׁם עַל־מְכֻנָתָהּ,</b> מקומה, בסיסה. האשה שבתוך האיפה מבטאת את הרֶשע ואת הקללה שיוצאים בכל הארץ – גסות הרוח, שנאת הבריות וכיוצא באלה. הנחתה בתוך כלי מידה היא ביטוי לכך שבגלל כלים כאלה באות המחלוקות והשנאה לעולם. יציאת הקללה מארץ ישראל לבבל, שבה היו יהודים באותה תקופה, משמעה שארץ ישראל אינה מקוללת עוד, והקללה עברה לשכון בבבל.
<h2>פרק ו</h2>
(א) <b>וָאָשֻׁב וָאֶשָּׂא עֵינַי וָאֶרְאֶה וְהִנֵּה אַרְבַּע מַרְכָּבוֹת יֹצְאוֹת מִבֵּין שְׁנֵי הֶהָרִים</b> שלנגד עיני, <b>וְהֶהָרִים</b> אינם הרים רגילים אלא <b>הָרֵי נְחֹשֶׁת.</b>
(ב) <b>בַּמֶּרְכָּבָה הָרִאשֹׁנָה סוּסִים אֲדֻמִּים,</b> כנראה בצבע חום הנוטה לאדום, <b>וּבַמֶּרְכָּבָה הַשֵּׁנִית סוּסִים שְׁחֹרִים,</b>
(ג) <b>וּבַמֶּרְכָּבָה הַשְּׁלִשִׁית סוּסִים לְבָנִים, וּבַמֶּרְכָּבָה הָרְבִעִית סוּסִים בְּרֻדִּים</b>, מנומרים, אולי מנוקדים כברד, <b>אֲמֻצִּים</b>, אפורים, אדומים בגוון מסוים, או: בולטים.
(ד) <b>וָאַעַן וָאֹמַר אֶל־הַמַּלְאָךְ הַדֹּבֵר בִּי: מָה־אֵלֶּה, אֲדֹנִי?</b>
(ה) <b>וַיַּעַן הַמַּלְאָךְ וַיֹּאמֶר אֵלָי:</b> ארבע מרכבות <b>אֵלֶּה</b> הן <b>אַרְבַּע רוּחוֹת הַשָּׁמַיִם</b> ה<b>יוֹצְאוֹת מֵהִתְיַצֵּב עַל</b>, לאחר שהתייצבו לפני <b>אֲדוֹן כָּל־הָאָרֶץ.</b>
(ו) המרכבה <b>אֲשֶׁר־בָּהּ הַסּוּסִים הַשְּׁחֹרִים יֹצְאִים אֶל־אֶרֶץ צָפוֹן, וְ</b>הסוסים <b>הַלְּבָנִים יָצְאוּ אֶל־אַחֲרֵיהֶם</b> – אחרי השחורים, <b>וְהַבְּרֻדִּים יָצְאוּ אֶל־אֶרֶץ הַתֵּימָן,</b> הארץ הדרומית.
(ז) <b>וְהָאֲמֻצִּים יָצְאוּ וַיְבַקְשׁוּ לָלֶכֶת לְהִתְהַלֵּךְ בָּאָרֶץ,</b> ללא כיוון מסוים. <b>וַיֹּאמֶר</b>, ביציאתם נאמר להם<b>: "לְכוּ הִתְהַלְּכוּ בָאָרֶץ". וַתִּתְהַלַּכְנָה בָּאָרֶץ.</b> שתי מרכבות הולכות אפוא כל אחת לצד מוגדר אחד, והן מבטאות את הממלכות הגדולות ששוכנות מצפון ומדרום ומשפיעות על יושבי הארץ. לשתי האחרות אין השפעה משמעותית על הארץ.
(ח) <b>וַיַּזְעֵק אֹתִי</b> בדחיפות, <b>וַיְדַבֵּר אֵלַי לֵאמֹר: רְאֵה</b> את הסוסים <b>הַיּוֹצְאִים אֶל־אֶרֶץ צָפוֹן</b>. הם הגיעו לשם ו<b>הֵנִיחוּ אֶת־רוּחִי</b>, השקיטו את כעסי ועשו רצוני <b>בְּאֶרֶץ צָפוֹן.</b> אף על פי שהנבואה בכללה עוסקת בכוחות עליונים, היא קשורה לזמן ומקום ארציים. ארץ ישראל במרכז, ועם זאת ליישוב היהודי בארץ הצפון, בבל, היה קיום ארוך, ושם הייתה הנחת רוח מסוימת.
(ט) <b>וַיְהִי דְבַר־ה' אֵלַי לֵאמֹר׃</b>
(י) <b>לָקוֹחַ</b>, קח, הרם תרומה <b>מֵאֵת</b> האנשים שבאו מן <b>הַגּוֹלָה, מֵחֶלְדַּי וּמֵאֵת טוֹבִיָּה וּמֵאֵת יְדַעְיָה, וּבָאתָ אַתָּה בַּיּוֹם הַהוּא, וּבָאתָ</b> אל <b>בֵּית יֹאשִׁיָּה בֶן־צְפַנְיָה,</b> מדובר באנשים חשובים ובעלי אמצעים <b>אֲשֶׁר־בָּאוּ מִבָּבֶל.</b> הנביא מצטווה לקחת מהם תרומות.
(יא) <b>וְלָקַחְתָּ כֶסֶף־וְזָהָב וְעָשִׂיתָ</b> מהם <b>עֲטָרוֹת,</b> כתרים, <b>וְשַׂמְתָּ</b> עטרה <b>בְּרֹאשׁ יְהוֹשֻׁעַ בֶּן־יְהוֹצָדָק, הַכֹּהֵן הַגָּדוֹל,</b>
(יב) <b>וְאָמַרְתָּ אֵלָיו לֵאמֹר: כֹּה אָמַר ה' צְבָאוֹת לֵאמֹר: הִנֵּה־אִישׁ צֶמַח שְׁמוֹ.</b> כנראה הכוונה לזרֻבבל, שפירוש שמו הוא זרע בבל, והוא האיש שצמח מבבל. <b>ו</b>הוא לא יקבל כוח מאחרים אלא <b>מִתַּחְתָּיו</b>, מתוך עצמו, מן הקרקע והגזע שלו <b>יִצְמָח, וּבָנָה אֶת־הֵיכַל ה'.</b>
(יג) <b>וְהוּא יִבְנֶה אֶת־הֵיכַל ה', וְהוּא־יִשָּׂא הוֹד</b> מלכות, <b>וְיָשַׁב וּמָשַׁל עַל־כִּסְאוֹ.</b> האיש המכונה צמח יהיה המושל הפוליטי, <b>וְהָיָה</b> יהושע <b>כֹהֵן עַל</b>, לצד <b>כִּסְאוֹ,</b> בעל הסמכות הדתית, <b>ו</b>אף על פי כן <b>עֲצַת שָׁלוֹם תִּהְיֶה בֵּין שְׁנֵיהֶם.</b>
(יד) <b>וְהָעֲטָרֹת תִּהְיֶה</b> גם <b>לְחֵלֶם וּלְטוֹבִיָּה וְלִידַעְיָה וּלְחֵן בֶּן־צְפַנְיָה, לְזִכָּרוֹן בְּהֵיכַל ה'.</b> מלבד העטרה שניתנת לכהן הגדול יישארו בהיכל ה' לזיכרון עולם עטרות בעבור האישים החשובים שבישראל.
(טו) ההיכל היה אז בראשית בנייתו הרצופה קשיים. הוא לא היה בניין מפואר כלל, אבל העניין עתיד להשתנות – <b>וּרְחוֹקִים יָבֹאוּ וּבָנוּ בְּהֵיכַל ה',</b> וכאשר הוא ילך וישתכלל ותראו שהנבואה הזו אכן התקיימה – <b>וִידַעְתֶּם כִּי־ה' צְבָאוֹת שְׁלָחַנִי אֲלֵיכֶם, וְהָיָה</b>, הדבר הזה יתקיים <b>אִם־שָׁמוֹעַ תִּשְׁמְעוּן בְּקוֹל ה' אֱלֹהֵיכֶם.</b>
<h2>פרק ז</h2>
(א) <b>וַיְהִי בִּשְׁנַת אַרְבַּע לְדָרְיָוֶשׁ הַמֶּלֶךְ</b>, בעיצומו של בניין הבית השני, <b>הָיָה דְבַר־ה' אֶל־זְכַרְיָה בְּאַרְבָּעָה לַחֹדֶשׁ הַתְּשִׁעִי</b> למניין החודשים העתיק. ובשמו השגור גם היום – <b>בְּכִסְלֵו.</b>
(ב) דברי רקע: <b>וַיִּשְׁלַח</b>, בא שליח או מכתב אל <b>בֵּית־אֵל</b>, בית המקדש מאת <b>שַׂרְאֶצֶר וְרֶגֶם מֶלֶךְ</b>, שניים מאנשי בבל, כנראה ראשי הקהל, <b>וַאֲנָשָׁיו לְחַלּוֹת אֶת־פְּנֵי ה'</b>, לשאול שאלה מאת ה',
(ג) <b>לֵאמֹר אֶל־הַכֹּהֲנִים אֲשֶׁר</b> שייכים <b>לְבֵית־ה' צְבָאוֹת וְאֶל־הַנְּבִיאִים לֵאמֹר: הַאֶבְכֶּה בַּחֹדֶשׁ הַחֲמִשִׁי</b>, חודש אב ו<b>הִנָּזֵר,</b> אמָּנע מתענוגות, <b>כַּאֲשֶׁר עָשִׂיתִי זֶה כַּמֶּה</b>, הרבה <b>שָׁנִים?</b> לאחר חורבן הבית הראשון קבעו ימי תענית, והחשוב שבהם הוא צום תשעה באב. עכשיו שנבנה בית המקדש שוב, שואלים בני הגולה אם עדיין עליהם להתאבל ולצום.
(ד) הכהנים לא ידעו לענות על השאלה, והיא הגיעה לפתחו של הנביא, האמור להכריע בשאלות כאלו. <b>וַיְהִי דְּבַר־ה' צְבָאוֹת אֵלַי לֵאמֹר׃</b>
(ה) <b>אֱמֹר אֶל־כָּל־עַם הָאָרֶץ וְאֶל־הַכֹּהֲנִים לֵאמֹר: כִּי־צַמְתֶּם וְסָפוֹד</b>, ספדתם <b>בַּ</b>חודש ה<b>חֲמִישִׁי</b>, בתשעה באב <b>וּבַ</b>חודש ה<b>שְּׁבִיעִי</b>, כנראה בצום גדליה, המציין את סופה של שארית הפלֵטה שבארץ ישראל. <b>וְזֶה שִׁבְעִים שָׁנָה</b> שבהם שמרתם את ימי הצום הללו – <b>הֲצוֹם צַמְתֻּנִי אָנִי</b>, לי<b>?!</b> הרי אין זה ציון מאורע לכבודי.
(ו) <b>וְכִי תֹאכְלוּ, וְכִי תִשְׁתּוּ</b> – <b>הֲלוֹא אַתֶּם הָאֹכְלִים, וְאַתֶּם הַשֹּׁתִים.</b> כשאתם צמים – אתם צמים בעבורכם, וכשאתם אוכלים ושותים – את צורכיכם אתם עושים. אינכם גומלים טובה בצומכם, כשם שאינכם מזיקים כשאתם אוכלים ושותים. מכיוון שאת הצומות הללו אתם קבעתם ולא אני, אין זו שאלה שאני אמור לענות עליה באופן ישיר.
(ז) <b>הֲלוֹא</b> אין הקדוש ברוך הוא מבקש את הצומות, אלא <b>אֶת־הַדְּבָרִים אֲשֶׁר קָרָא ה' בְּיַד הַנְּבִיאִים הָרִאשֹׁנִים, בִּהְיוֹת יְרוּשָׁלִַם יֹשֶׁבֶת</b>, מיושבת בתפארתה <b>וּשְׁלֵוָה, וְעָרֶיהָ סְבִיבֹתֶיהָ, וְהַנֶּגֶב וְהַשְּׁפֵלָה יֹשֵׁב</b> בשלום ובנחת. קריאתם של הנביאים לשוב אל ה' היא הדבר החשוב.
(ח) <b>וַיְהִי דְּבַר־ה' אֶל־זְכַרְיָה לֵאמֹר׃</b>
(ט) <b>כֹּה אָמַר ה' צְבָאוֹת לֵאמֹר:</b> מה שנדרש מכם – <b>מִשְׁפַּט אֱמֶת שְׁפֹטוּ</b>, שִפְטו, <b>וְחֶסֶד וְרַחֲמִים עֲשׂוּ אִישׁ אֶת</b>, עם <b>אָחִיו,</b>
(י) <b>וְאַלְמָנָה וְיָתוֹם, גֵּר וְעָנִי אַל־תַּעֲשֹׁקוּ,</b> תמנעו את המגיע להם בדין, <b>וְ</b>את <b>רָעַת אִישׁ אָחִיו אַל־תַּחְשְׁבוּ בִּלְבַבְכֶם.</b> דברים אלו דיבר ה' ביד הנביאים הראשונים בסגנון אחר.
(יא) <b>וַיְמָאֲנוּ</b> בני יהודה <b>לְהַקְשִׁיב, וַיִּתְּנוּ כָתֵף סֹרָרֶת,</b> מורדת. משכו בכתפם בחוסר עניין, <b>וְאָזְנֵיהֶם הִכְבִּידוּ מִ</b>ל<b>שְּׁמוֹעַ.</b>
(יב) <b>וְלִבָּם שָׂמוּ</b> כמו <b>שָׁמִיר,</b> שהוא כנראה אבן חן קשה מאוד, <b>מִשְּׁמוֹעַ אֶת־הַתּוֹרָה וְאֶת־הַדְּבָרִים אֲשֶׁר שָׁלַח ה' צְבָאוֹת בְּרוּחוֹ בְּיַד הַנְּבִיאִים הָרִאשֹׁנִים.</b> דבר מן הדברים הללו לא חדר אל לבם, <b>וַיְהִי קֶצֶף גָּדוֹל מֵאֵת ה' צְבָאוֹת.</b>
(יג) <b>וַיְהִי כַאֲשֶׁר־קָרָא</b> ה' אליהם לתקן את מעשיהם ואת דרכיהם <b>וְלֹא שָׁמֵעוּ, כֵּן</b> כשהם <b>יִקְרְאוּ</b> – <b>וְלֹא אֶשְׁמָע, אָמַר ה' צְבָאוֹת,</b>
(יד) <b>וְאֵסָעֲרֵם</b>, הפצתי אותם בגלל עוונותיהם <b>עַל כָּל־הַגּוֹיִם אֲשֶׁר לֹא־יְדָעוּם, וְהָאָרֶץ נָשַׁמָּה</b>, נעשתה שוממה <b>אַחֲרֵיהֶם מֵעֹבֵר וּמִשָּׁב, וַיָּשִׂימוּ</b>, הם גרמו במעשיהם להפוך <b>אֶרֶץ־חֶמְדָּה לְשַׁמָּה.</b>
<h2>פרק ח</h2>
(א) נבואותיו הבאות של זכריה מכילות דברי נחמה ועידוד לישראל. התחלת בניית המקדש בימיו מעוררת את חזון הנביא על כל הטובה העתידה להיות בארץ, בעולם בכלל ובחייהם של אנשים. <b>וַיְהִי דְּבַר־ה' צְבָאוֹת לֵאמֹר:</b>
(ב) <b>כֹּה אָמַר ה' צְבָאוֹת: קִנֵּאתִי לְצִיּוֹן קִנְאָה</b>, קנאת אהבה <b>גְדוֹלָה</b>. מחמת אהבת ה' העזה לירושלים הוא ידאג לה באופן מיוחד – <b>וְחֵמָה גְדוֹלָה קִנֵּאתִי לָהּ.</b> אלחם באויביה ואשמיד אותם במהירות ובעצמה רבה.
(ג) <b>כֹּה אָמַר ה': שַׁבְתִּי אֶל־צִיּוֹן וְשָׁכַנְתִּי בְּתוֹךְ יְרוּשָׁלִָם, וְנִקְרְאָה יְרוּשָׁלִַם עִיר הָאֱמֶת, וְהַר־ה' צְבָאוֹת</b> ייקרא <b>הַר הַקֹּדֶשׁ.</b>
(ד) <b>כֹּה אָמַר ה' צְבָאוֹת: עֹד</b> יבואו ימים של שלווה, מנוחה ורווחה שבהם <b>יֵשְׁבוּ זְקֵנִים וּזְקֵנוֹת בִּרְחֹבוֹת יְרוּשָׁלִָם</b> לנוח, להתחמם בשמש ולפטפט זה עם זה, <b>וְאִישׁ מִשְׁעַנְתּוֹ בְּיָדוֹ.</b> מדובר באנשים שכבר אינם יכולים ללכת בכוחות עצמם וזקוקים למקל הליכה וכדומה <b>מֵרֹב</b> אריכות <b>יָמִים.</b> במקום שבו תנאי החיים קשים, אנשים אינם מאריכים ימים. בחיים השלווים והבטוחים המתוארים כאן יוכלו אנשים קשישים לשבת ברחובות סתם כך ללא חשש וללא חולי. לא רק זקנים ששבו מהגלות ישבו ברחובות ירושלים, גם חיים חדשים יצמחו ויתפתחו –
(ה) <b>וּרְחֹבוֹת הָעִיר יִמָּלְאוּ יְלָדִים וִילָדוֹת מְשַׂחֲקִים בִּרְחֹבֹתֶיהָ.</b> כך נראה מקום ששוררים בו שלום ורווחה, והחיים בו זורמים בפשטות ובקלות.
(ו) בזמן זכריה הייתה ירושלים עיר קטנה ודלה, שחייהם של תושביה היו קשים מכל הבחינות. <b>כֹּה אָמַר ה' צְבָאוֹת: כִּי יִפָּלֵא בְּעֵינֵי</b>, אם תתפלא <b>שְׁאֵרִית הָעָם הַזֶּה בַּיָּמִים הָהֵם</b> כיצד יקרה שירושלים תשקוק חיים, ושישכנו בה ברכה ורוגע – <b>גַּם־בְּעֵינַי יִפָּלֵא,</b> גם אני אתפלא. <b>נְאֻם ה' צְבָאוֹת.</b> ירושלים תקבל צביון כה שונה, שראוי לכל אחד להתפעל. אפילו את ה' הדבר יפליא, כביכול. זהו ביטוי מאוד לא רגיל, אבל בנבואה הזו יש הרבה חיות, שמחה פנימית והתעוררות הנפש, והנביא יוצא מגדרי המנהג וההתנסחות המקובלים.
(ז) <b>כֹּה אָמַר ה' צְבָאוֹת: הִנְנִי מוֹשִׁיעַ</b>, מחלץ <b>אֶת־עַמִּי מֵאֶרֶץ מִזְרָח וּמֵאֶרֶץ מְבוֹא</b>, שקיעת <b>הַשָּׁמֶשׁ,</b> מערב. באותה עת הייתה פזורה יהודית במדינות רבות, שלא כולן ידועות, והנביא צופה את שיבת ישראל לארצם.
(ח) <b>וְהֵבֵאתִי אֹתָם וְשָׁכְנוּ בְּתוֹךְ יְרוּשָׁלִָם, וְהָיוּ־לִי לְעָם, וַאֲנִי אֶהְיֶה לָהֶם לֵאלֹהִים בֶּאֱמֶת וּבִצְדָקָה.</b> לעומת ימי בית ראשון, שבהם הוכיחו הנביאים את ישראל שוב ושוב על היעדר האמת והצדקה, בגאולה העתידה יבואו אנשים ויבנו את ירושלים בלב שלם ובאופן ראוי.
(ט) <b>כֹּה־אָמַר ה' צְבָאוֹת: תֶּחֱזַקְנָה יְדֵיכֶם</b>, חזקו ואמצו, אתם <b>הַשֹּׁמְעִים בַּיָּמִים הָאֵלֶּה אֵת הַדְּבָרִים הָאֵלֶּה מִפִּי הַנְּבִיאִים, אֲשֶׁר</b> הודיעו לכם <b>בְּיוֹם יֻסַּד</b>, שנוסד <b>בֵּית־ה' צְבָאוֹת</b> שהגיע זמנו של <b>הַהֵיכָל לְהִבָּנוֹת.</b> באותה שעה פעלו חגי, זכריה, מלאכי, ואולי נביאים נוספים, וכולם הודיעו לעם שהוא עומד בפתחה של תקופה חדשה, ואל לו להסס בבניית בית ה'.
(י) <b>כִּי לִפְנֵי הַיָּמִים הָהֵם</b> – ימי הבניין <b>שְׂכַר הָאָדָם לֹא נִהְיָה,</b> לא הספיק, <b>וּשְׂכַר הַבְּהֵמָה</b> המושכרת לעבודה – <b>אֵינֶנָּה.</b> הכול חיו בדוחק גדול. <b>וְלַיּוֹצֵא</b> מן העיר <b>וְלַבָּא</b> אליה <b>אֵין־שָׁלוֹם</b>, ביטחון <b>מִן־הַצָּר.</b> הדרכים לא היו בטוחות, והעוברים והשבים היו פוחדים מן האויבים. <b>וַאֲשַׁלַּח</b>, שיסיתי <b>אֶת־כָּל־הָאָדָם אִישׁ בְּרֵעֵהוּ.</b> ירושלים הייתה מלאה חורבות, והעולים המעטים שיישבו אותה חיו במצוקה ורבו זה עם זה.
(יא) <b>וְעַתָּה לֹא כַיָּמִים הָרִאשֹׁנִים אֲנִי</b> מתייחס <b>לִשְׁאֵרִית הָעָם הַזֶּה.</b> אתחיל כעת תקופה חדשה. <b>נְאֻם ה' צְבָאוֹת.</b>
(יב) <b>כִּי־זֶרַע הַשָּׁלוֹם</b> אני זורע. השלום יתחיל לצמוח במקום הזה, ועמו ברכת שמים – <b>הַגֶּפֶן תִּתֵּן פִּרְיָהּ, וְהָאָרֶץ תִּתֵּן אֶת־יְבוּלָהּ, וְהַשָּׁמַיִם יִתְּנוּ טַלָּם,</b> רטיבותם, <b>וְהִנְחַלְתִּי</b>, אעניק <b>אֶת־שְׁאֵרִית הָעָם הַזֶּה אֶת־כָּל־אֵלֶּה.</b>
(יג) <b>וְהָיָה כַּאֲשֶׁר הֱיִיתֶם קְלָלָה בַּגּוֹיִם, בֵּית יְהוּדָה וּבֵית יִשְׂרָאֵל, כֵּן אוֹשִׁיעַ אֶתְכֶם וִהְיִיתֶם בְּרָכָה. אַל־תִּירָאוּ. תֶּחֱזַקְנָה יְדֵיכֶם</b> לבנות ולעשות את כל מה שאתם עושים.
(יד) <b>כִּי כֹה אָמַר ה' צְבָאוֹת: כַּאֲשֶׁר זָמַמְתִּי</b>, החלטתי <b>לְהָרַע לָכֶם</b> ואמרתי ביד נביאי שירושלים תיפול ובית המקדש ייחרב, <b>בְּהַקְצִיף</b>, כשהכעיסו <b>אֲבֹתֵיכֶם אֹתִי, אָמַר ה' צְבָאוֹת, וְלֹא נִחָמְתִּי,</b> התחרטתי, ונבואות אלה יצאו אל הפועל –
(טו) <b>כֵּן</b>, באותו אופן <b>שַׁבְתִּי</b> ו<b>זָמַמְתִּי בַּיָּמִים הָאֵלֶּה לְהֵיטִיב אֶת־יְרוּשָׁלִַם וְאֶת־בֵּית יְהוּדָה. אַל־תִּירָאוּ.</b> העידן הקודם הסתיים, ועידן חדש יתחיל.
(טז) ועם זאת, <b>אֵלֶּה הַדְּבָרִים אֲשֶׁר תַּעֲשׂוּ: דַּבְּרוּ אֱמֶת אִישׁ אֶת־רֵעֵהוּ</b> במסחר ובשאר עסקים. <b>אֱמֶת וּמִשְׁפַּט שָׁלוֹם</b>, שלם והרמוני <b>שִׁפְטוּ בְּשַׁעֲרֵיכֶם</b> במקום עיוות המשפט ונבזות השופטים שרווחו בימי הבית הראשון.
(יז) <b>וְאִישׁ אֶת־רָעַת רֵעֵהוּ אַל־תַּחְשְׁבוּ בִּלְבַבְכֶם.</b> מעבר להימנעות מקטטה ומשקר, נסו שלא לחשוב רעה על חבריכם. בעולם תחרותי אנשים אינם חושבים רק איך לעשות את עבודתם באופן הטוב ביותר, אלא גם כיצד יוכלו להצר למתחריהם. נסו אתם להימנע מכך, <b>וּשְׁבֻעַת שֶׁקֶר אַל־תֶּאֱהָבוּ, כִּי אֶת־כָּל־</b> המעשים ה<b>אֵלֶּה</b> – <b>אֲשֶׁר שָׂנֵאתִי. נְאֻם־ה'.</b> בזמן החדש ה' יעניק לכם ברכה, ואתם תשפרו את התנהגותכם. אלה הם דברי שידול ועידוד הנאמרים בנעימות.
(יח) <b>וַיְהִי דְּבַר־ה' צְבָאוֹת אֵלַי לֵאמֹר׃</b>
(יט) <b>כֹּה־אָמַר ה' צְבָאוֹת: צוֹם</b> החודש <b>הָרְבִיעִי</b>, מקובל לפרשו כמתייחס לצום שבעה עשר בתמוז, <b>וְצוֹם</b> החודש <b>הַחֲמִישִׁי</b> – תשעה באב, <b>וְצוֹם הַשְּׁבִיעִי</b>, צום גדליה, שהרי בוודאי אין מדובר כאן ביום הכיפורים, שאיננו צום לזכר אבלות וחורבן, <b>וְצוֹם הָעֲשִׂירִי</b>, עשרה בטבת – כל אחד מאלה <b>יִהְיֶה לְבֵית־יְהוּדָה לְשָׂשׂוֹן וּלְשִׂמְחָה וּלְמֹעֲדִים טוֹבִים.</b> זוהי התשובה לשאלתם של האנשים מהגולה, אם יש להמשיך ולשמור את ימי הצומות שנקבעו לזכר החורבן. זכריה עונה להם שמכיוון שבאים זמנים טובים על ישראל, ימי הצום הללו לא יתבטלו אלא יתהפכו. ימשיכו להזכירם אבל בדרך של היפוך, כימי אור ומועד. <b>וְהָאֱמֶת וְהַשָּׁלוֹם אֱהָבוּ.</b> ימי צום הם ימים של התלכדות, ימים שבהם אנשים עוסקים בצורכי ציבור ומנסים לתקן את פגמי החברה. משום כך מדגיש הנביא שגם כאשר יהפכו הצומות לימי חג יש לדבוק באמת ובשלום בין הבריות, ולא להתהולל בהם.
(כ) <b>כֹּה אָמַר ה' צְבָאוֹת: עֹד</b> יבואו ימים <b>אֲשֶׁר יָבֹאוּ</b> אנשים מ<b>עַמִּים</b> שונים <b>וְיֹשְׁבֵי עָרִים רַבּוֹת.</b>
(כא) <b>וְהָלְכוּ יוֹשְׁבֵי</b> עיר <b>אַחַת אֶל־אַחַת</b>, אחרת <b>לֵאמֹר: נֵלְכָה הָלוֹךְ</b>, הבה נלך <b>לְחַלּוֹת אֶת־פְּנֵי ה',</b> להתפלל לפני ה' במקדשו, <b>וּלְבַקֵּשׁ אֶת־ה' צְבָאוֹת.</b> וחברו יענה לו: <b>אֵלְכָה גַּם־אָנִי.</b>
(כב) <b>וּבָאוּ עַמִּים רַבִּים וְגוֹיִם עֲצוּמִים לְבַקֵּשׁ אֶת־ה' צְבָאוֹת בִּירוּשָׁלִָם, וּלְחַלּוֹת אֶת־פְּנֵי ה'.</b> ממקומות שונים בעולם יתעוררו אנשים לבוא לירושלים. הרעיון שלעתיד לבוא יתאספו העמים ויעלו לרגל לירושלים מופיע בכמה מקומות בספר זכריה, אלא שכאן התופעה מתחילה מיחידים. אנשים פרטיים יצאו ממקומותיהם בעקבות התעוררות לבם להתפלל לפני ה', ובסוף יתברר שעמים שלמים הגיעו לירושלים וממלכות עצומות עלו אליה.
(כג) <b>כֹּה־אָמַר ה' צְבָאוֹת: בַּיָּמִים הָהֵמָּה</b>, ההם יהיה זמן <b>אֲשֶׁר יַחֲזִיקוּ עֲשָׂרָה אֲנָשִׁים מִכֹּל לְשֹׁנוֹת הַגּוֹיִם,</b> מאומות העולם <b>וְהֶחֱזִיקוּ בִּכְנַף</b>, בקצה בגדו של <b>אִישׁ יְהוּדִי לֵאמֹר: נֵלְכָה עִמָּכֶם.</b> הדְרך אותנו, הוליכנו ונהלנו, <b>כִּי שָׁמַעְנוּ</b> ש<b>אֱלֹהִים עִמָּכֶם.</b> רצוננו להסתפח אליכם, להתקשר עמכם ולסייע לכם.
<h2>פרק ט</h2>
(א) <b>מַשָּׂא</b>, דיבור נבואי, שעלול להיות כרוך בתחושת כובד. המשא הוא <b>דְבַר־ה': בְּאֶרֶץ חַדְרָךְ</b>, מחוז שאינו רחוק מדמשק <b>וְדַמֶּשֶׂק</b> תהיה <b>מְנֻחָתוֹ,</b> נחלתו של ה', מקום משכנו. נחלת ה' תתפשט לצפון, <b>כִּי לַה'</b> תייחל <b>עֵין אָדָם ו</b>במיוחד עינם של <b>כֹל שִׁבְטֵי יִשְׂרָאֵל</b>, שהם הקרובים אליו.
(ב) <b>וְגַם־חֲמָת</b>, עיר בסוריה <b>תִּגְבָּל־בָּהּ</b>, תיכלל בגבולה של נחלת ה', וגם <b>צֹר וְצִידוֹן,</b> שהיו מרכזי מסחר, אמנות ויצירה גדולים, <b>כִּי</b>, אף שצור – ואולי צידון – <b>חָכְמָה מְאֹד.</b>
(ג) <b>וַתִּבֶן צֹר</b>, שהייתה במקורה אי, והדבר הקל על הגנתה מפני תוקפים, <b>מָצוֹר לָהּ, וַתִּצְבָּר־כֶּסֶף כּ</b>אילו היה <b>עָפָר</b>, <b>וְ</b>צברה <b>חָרוּץ</b>, זהב <b>כְּטִיט חוּצוֹת,</b> שברחובות. צור הקדימה באלפיים שנה ויותר את מדינות המסחר הגדולות באירופה, ונעשתה המדינה העשירה ביותר באזור.
(ד) <b>הִנֵּה אֲדֹנָי יוֹרִשֶׁנָּה,</b> ירושש, או: ישמיד אותה, <b>וְהִכָּה בַיָּם חֵילָהּ,</b> שהרי הגנתה התבססה על הים ועל הצי הצבאי שלה, <b>וְהִיא</b> עצמה <b>בָּאֵשׁ תֵּאָכֵל.</b>
(ה) <b>תֵּרֶא אַשְׁקְלוֹן</b> את גורלה של צור <b>וְתִירָא, וְעַזָּה</b> תראה <b>וְתָחִיל,</b> תרעד <b>מְאֹד.</b> ערי הפלשתים האלו התבססו גם הן במידה רבה על מסחר ועל יחסי חוץ, אם כי לא באותו סדר גודל כמו צור וצידון, <b>וְ</b>העיר <b>עֶקְרוֹן כִּי־הוֹבִישׁ מֶבָּטָהּ,</b> תקוותה נכזבה. אין לה לאן להביט, כי כאשר רואים כיצד אבדה צור, הם מבינים שכיבושם ואובדנם שלהם יבואו מהר מאוד, <b>וְאָבַד מֶלֶךְ מֵעַזָּה וְאַשְׁקְלוֹן לֹא תֵשֵׁב</b> אלא תהפוך לשממה.
(ו) <b>וְיָשַׁב מַמְזֵר</b>, בני תערובות שונים <b>בְּאַשְׁדּוֹד,</b> ובאופן כללי – <b>וְהִכְרַתִּי</b> את <b>גְּאוֹן פְּלִשְׁתִּים.</b>
(ז) <b>וַהֲסִרֹתִי דָמָיו</b> של העם הפלשתי <b>מִפִּיו.</b> מכל התחום הפלשתי יצאו הדמים שהוא שפך, <b>וְשִׁקֻּצָיו</b>, אליליו יצאו <b>מִבֵּין שִׁנָּיו, וְנִשְׁאַר גַּם־הוּא</b> – כל אזור ערי החוף <b>לֵאלֹהֵינוּ.</b> הוא יעבור לשליטת ישראל, <b>וְהָיָה כְּאַלֻּף</b>, מנהיג <b>בִּיהוּדָה.</b> מקום מושבם של הפלשתים יהפוך להיות מחוז חשוב למנהיגי יהודה, <b>וְעֶקְרוֹן</b> הפלשתית תהיה <b>כִּיבוּסִי,</b> כינוי לירושלים, כלומר היא תהפוך לעיר יהודית.
(ח) <b>וְחָנִיתִי לְבֵיתִי</b>, על בית ישראל <b>מִצָּבָה</b>, משמר, מוצב מבוצר ומוגן <b>מֵעֹבֵר וּמִשָּׁב, וְלֹא־יַעֲבֹר עֲלֵיהֶם עוֹד נֹגֵשׂ. כִּי עַתָּה</b> את חורבן ערי החוף הפלשתיות ואת כיבושן על ידי ישראל <b>רָאִיתִי בְעֵינָי,</b> עוד נזכה לראות בעינינו.
(ט) <b>גִּילִי מְאֹד, בַּת־צִיּוֹן, הָרִיעִי, בַּת יְרוּשָׁלִַם,</b> כי <b>הִנֵּה מַלְכֵּךְ יָבוֹא לָךְ, צַדִּיק וְנוֹשָׁע</b>, נחלץ מצרה <b>הוּא.</b> המלך יופיע כ<b>עָנִי וְרֹכֵב עַל־חֲמוֹר וְעַל־עַיִר בֶּן־אֲתֹנוֹת.</b> הוא לא ירכב על סוס כדרך מלכים אלא על חמור קטן, כמו הגואל הראשון – משה רבנו – בבואו למצרים לגאול את ישראל.
(י) <b>וְהִכְרַתִּי־רֶכֶב</b> קרב <b>מֵאֶפְרַיִם, וְסוּס</b>, ששימש ככלי מלחמה, אכרית <b>מִירוּשָׁלִַם, וְנִכְרְתָה קֶשֶׁת מִלְחָמָה. וְדִבֶּר</b> אותו המלך <b>שָׁלוֹם לַגּוֹיִם, וּמָשְׁלוֹ</b>, שלטונו יהיה <b>מִיָּם עַד־יָם, וּמִנָּהָר</b> – נהר פרת, <b>עַד־אַפְסֵי</b>, קצות <b>האָרֶץ.</b>
(יא) <b>גַּם־אַתְּ,</b> בת ציון, <b>בּ</b>זכות <b>דַם־בְּרִיתֵךְ</b>, דם הברית שבו נקשרו ישראל עם הקדוש ברוך הוא, <b>שִׁלַּחְתִּי</b>, שחררתי את <b>אֲסִירַיִךְ מִבּוֹר</b> ש<b>אֵין מַיִם בּוֹ.</b>
(יב) <b>שׁוּבוּ לְבִצָּרוֹן,</b> להיות מבוצרים ומוגנים, אתם <b>אֲסִירֵי הַתִּקְוָה,</b> אלו שלא נותרה להם אלא תקוותם, <b>גַּם־הַיּוֹם מַגִּיד מִשְׁנֶה</b>, כפל טובה <b>אָשִׁיב לָךְ.</b> אשלח אלייך מלך מושיע שיבשר לך כפליים ממה שהיה.
(יג) <b>כִּי־דָרַכְתִּי לִי</b> את <b>יְהוּדָה</b> כ<b>קֶשֶׁת, מִלֵּאתִי</b> את <b>אֶפְרַיִם</b>, ישראל בכוח, <b>וְעוֹרַרְתִּי</b>, אגרֶה, אקומם את <b>בָנַיִךְ, צִיּוֹן, עַל־בָּנַיִךְ, יָוָן. וְשַׂמְתִּיךְ,</b> בת ציון, <b>כְּחֶרֶב</b> של <b>גִּבּוֹר.</b>
(יד) <b>וַה' עֲלֵיהֶם</b> – על בני ישראל <b>יֵרָאֶה, וְיָצָא כַבָּרָק חִצּוֹ,</b> חציו יופיעו כמכת ברק וישמידו את האויבים, <b>וַה' אֱלוֹהִים בַּשּׁוֹפָר יִתְקָע</b> כפי שתוקעים במלחמה, <b>וְהָלַךְ בְּסַעֲרוֹת</b> עד <b>תֵּימָן,</b> לקצה הדרום.
(טו) <b>ה' צְבָאוֹת יָגֵן עֲלֵיהֶם</b> במלחמתם, <b>וְאָכְלוּ וְכָבְשׁוּ</b> את אויביהם כמו <b>אַבְנֵי־קֶלַע. וְשָׁתוּ</b> ו<b>הָמוּ</b>, יגעשו <b>כְּמוֹ־יָיִן</b> תוסס, או: כמו שותה יין שהוא נסער ורועש. <b>וּמָלְאוּ</b> בדם המלחמה והניצחוןְאוּ <b>כַּמִּזְרָק</b>, כלי שבו מקבלים דם, או <b>כְּזָוִיֹּת מִזְבֵּחַ,</b> שעליהן מזים דם.
(טז) <b>וְהוֹשִׁיעָם ה' אֱלֹהֵיהֶם בַּיּוֹם הַהוּא כּ</b>ראוי ל<b>צֹאן עַמּוֹ, כִּי</b> הם כ<b>אַבְנֵי־נֵזֶר</b>, אבנים יקרות הנקבעות בנזר המלך, <b>מִתְנוֹסְסוֹת</b>, נישאות ומתנוצצות <b>עַל־אַדְמָתוֹ,</b>
(יז) <b>כִּי מַה</b> רב <b>טּוּבוֹ, וּמַה</b> רב <b>יָּפְיוֹ</b> של המלך המתגלה; של היום ההוא; העם; או פרי הארץ – <b>דָּגָן</b> יאכלו ה<b>בַּחוּרִים, וְתִירוֹשׁ</b>, היין בראשיתו כשטרם תסס או כשתסס מעט, <b>יְנוֹבֵב</b>, ידובב, או: ירומם ויפריח את לב ה<b>בְּתֻלוֹת.</b>
<h2>פרק י</h2>
(א) <b>שַׁאֲלוּ</b>, אם תבקשו <b>מֵה' מָטָר</b>, אפילו <b>בְּעֵת מַלְקוֹשׁ</b>, בסוף החורף – <b>ה' עֹשֶׂה חֲזִיזִים</b>, ברקים <b>וּמְטַר־גֶּשֶׁם</b>, ממטרים <b>יִתֵּן לָהֶם</b> – <b>לְ</b>כל <b>אִישׁ</b> יצמח <b>עֵשֶׂב בַּשָּׂדֶה.</b>
(ב) <b>כִּי</b> בעבר <b>הַתְּרָפִים</b>, כלי ניחוש, או: צלמיות ששימשו כאלילים, <b>דִּבְּרוּ־אָוֶן,</b> דברים שאין בהם ממש, <b>וְהַקּוֹסְמִים חָזוּ שֶׁקֶר, וַחֲלֹמוֹת</b> – <b>הַשָּׁוְא</b>, כזב <b>יְדַבֵּרוּ, הֶבֶל יְנַחֵמוּן.</b> חולמי החלומות צפו לישראל נחמות של הבל, ושומעיהם סמכו עליהם. <b>עַל־כֵּן נָסְעוּ</b>, נעקרו הנה והנה <b>כְמוֹ־צֹאן, יַעֲנוּ</b>, יעונו, ידוכאו <b>כִּי־אֵין</b> להם <b>רֹעֶה.</b>
(ג) ולא רק מנבאי השקר אשמים, גם <b>עַל־הָרֹעִים</b>, מנהיגי ישראל <b>חָרָה אַפִּי,</b> אני כועס, <b>וְעַל־הָעַתּוּדִים</b>, התיישים ההולכים בראש העדר, השולטים והמשפיעים <b>אֶפְקוֹד,</b> אעניש. כל אלה יסולקו מתפקידם <b>כִּי־פָקַד</b>, זכר לטובה <b>ה' צְבָאוֹת</b> בעצמו <b>אֶת־עֶדְרוֹ</b> – <b>אֶת־בֵּית יְהוּדָה, וְשָׂם אוֹתָם</b> לו <b>כְּסוּס הוֹדוֹ בַּמִּלְחָמָה,</b> בעלי כוח והדר, במקום שיהיה צאן פסיבי שהכול מושלים בו.
(ד) <b>מִמֶּנּוּ</b> – מהעם עצמו תיווצר <b>פִנָּה,</b> זווית הבית, אבן יסוד. לחלופין: מגדל בקצה החומה. <b>מִמֶּנּוּ יָתֵד</b> לבניין, <b>מִמֶּנּוּ קֶשֶׁת מִלְחָמָה,</b> ואז – <b>מִמֶּנּוּ יֵצֵא כָל־נוֹגֵשׂ יַחְדָּו.</b> כל לוחציו יסולקו מתוכו.
(ה) <b>וְהָיוּ</b> בני יהודה <b>כְגִבֹּרִים בּוֹסִים</b>, דורכים <b>בְּטִיט</b>, בוץ <b>חוּצוֹת בַּמִּלְחָמָה.</b> הם ירמסו את אויביהם כעפר וכרפש. <b>וְנִלְחֲמוּ כִּי ה' עִמָּם, וְהֹבִישׁוּ</b>, יביישו את <b>רֹכְבֵי</b> ה<b>סוּסִים</b> של האויב.
(ו) <b>וְגִבַּרְתִּי</b>, אחזק <b>אֶת־בֵּית יְהוּדָה, וְאֶת־בֵּית יוֹסֵף אוֹשִׁיעַ, וְהוֹשְׁבוֹתִים</b>, אשיבם למקומם <b>כִּי רִחַמְתִּים. וְהָיוּ כַּאֲשֶׁר</b>, כאילו <b>לֹא־זְנַחְתִּים,</b> עזבתי אותם מעולם, <b>כִּי אֲנִי ה' אֱלֹהֵיהֶם וְאֶעֱנֵם</b> עכשיו, בזמן הגאולה.
(ז) <b>וְהָיוּ כְגִבּוֹר</b> – <b>אֶפְרַיִם, וְשָׂמַח לִבָּם כְּמוֹ</b> ב<b>יָיִן,</b> <b>וּבְנֵיהֶם יִרְאוּ וְשָׂמֵחוּ, יָגֵל</b>, ישמח <b>לִבָּם בַּה'.</b>
(ח) <b>אֶשְׁרְקָה</b>, אשרוק <b>לָהֶם וַאֲקַבְּצֵם</b> כשריקת הרועה לכינוס צאנו, <b>כִּי פְדִיתִים</b>, גאלתי אותם, <b>וְרָבוּ כְּמוֹ רָבוּ</b>, כמה שירבו, לחלופין: כפי שרבו בעבר.
(ט) <b>וְאֶזְרָעֵם</b>, גם אם פיזרתי אותם <b>בָּעַמִּים, וּבַמֶּרְחַקִּים יִזְכְּרוּנִי</b> וייענו לקריאתי <b>וְחָיוּ אֶת</b>, עם <b>בְּנֵיהֶם וָשָׁבוּ.</b>
(י) <b>וַהֲשִׁבוֹתִים מֵאֶרֶץ מִצְרַיִם וּמֵאַשּׁוּר אֲקַבְּצֵם, וְאֶל־אֶרֶץ גִּלְעָד וּלְבָנוֹן אֲבִיאֵם וְלֹא יִמָּצֵא</b>, יספיק המקום <b>לָהֶם,</b> כי כל הגולים ישובו.
(יא) <b>וְעָבַר בַּיָּם צָרָה,</b> שֶׁבר, <b>וְהִכָּה בַיָּם</b> את ה<b>גַּלִּים, וְהֹבִישׁוּ</b>, יתייבשו <b>כֹּל מְצוּלוֹת</b>, מעמקי <b>יְאֹר, וְהוּרַד גְּאוֹן אַשּׁוּר, וְשֵׁבֶט</b> השלטון של <b>מִצְרַיִם יָסוּר.</b>
(יב) <b>וְגִבַּרְתִּים</b> – את ישראל <b>בַּה', וּבִשְׁמוֹ יִתְהַלָּכוּ. נְאֻם ה'.</b>
<h2>פרק יא</h2>
(א) <b>פְּתַח,</b> יער ה<b>לְבָנוֹן,</b> את <b>דְּלָתֶיךָ,</b> מקומות הכניסה אליך. או: ייפתחו דלתותיך, בית המקדש, על ידי האויבים, <b>וְתֹאכַל אֵשׁ בַּאֲרָזֶיךָ.</b>
(ב) <b>הֵילֵל,</b> יַלל, <b>בְּרוֹשׁ,</b> מעצי הלבנון, <b>כִּי־נָפַל אֶרֶז</b>, עץ ענק המתנשא לגובה רב בלבנון. על <b>אֲשֶׁר</b> עצים <b>אַדִּרִים שֻׁדָּדוּ,</b> חרבו. <b>הֵילִילוּ, אַלּוֹנֵי בָשָׁן, כִּי יָרַד</b>, הוכרע <b>יַעַר הַבָּצִיר,</b> יער המבוצר בעציו הצפופים.
(ג) <b>קוֹל יִלְלַת הָרֹעִים</b> נשמע, <b>כִּי שֻׁדְּדָה אַדַּרְתָּם,</b> מקום המרעה המלובש בצמחייה, <b>קוֹל שַׁאֲגַת כְּפִירִים</b> – <b>כִּי שֻׁדַּד גְּאוֹן</b>, מקום הגאות של נהר <b>הַיַּרְדֵּן.</b>
(ד) <b>כֹּה אָמַר</b> לי <b>ה' אֱלֹהָי: רְעֵה אֶת־צֹאן הַהֲרֵגָה,</b> צאן שאינו מיועד לגדל עדרים לחלב או לצמר, אלא בעיקר לשחיטה –
(ה) <b>אֲשֶׁר קֹנֵיהֶן יַהַרְגֻן,</b> יהרגו אותן, <b>וְלֹא יֶאְשָׁמוּ</b>, צאן שהקונה אותו אינו חש אשמה בהריגת הבהמות, <b>וּמֹכְרֵיהֶן יֹאמַר: בָּרוּךְ ה' וַאעְשִׁר,</b> אתעשר. גם המוכר אינו מוטרד מהריגתן, <b>וְרֹעֵיהֶם לֹא יַחְמוֹל עֲלֵיהֶן.</b> כלפי צאן ההרגה אין כל יחס רגשי, הקונים שוחטים אותן, המוכרים שמחים שנפטרו מהן, וגם הרועים אינם מרחמים עליהן.
(ו) <b>כִּי לֹא אֶחְמוֹל עוֹד עַל־יֹשְׁבֵי הָאָרֶץ,</b> המדומה לצאן המוזנח, <b>נְאֻם־ה', וְהִנֵּה אָנֹכִי מַמְצִיא</b>, מזמן, מוסר <b>אֶת־הָאָדָם אִישׁ בְּיַד־רֵעֵהוּ וּבְיַד מַלְכּוֹ.</b> אנשים יציקו זה לזה, והמלך עלול להיות גדול המציקים. <b>ו</b>בכך <b>כִתְּתוּ</b>, ישברו לרסיסים <b>אֶת־הָאָרֶץ, וְלֹא אַצִּיל</b> אותה <b>מִיָּדָם.</b>
(ז) הנביא מספר – <b>וָאֶרְעֶה אֶת־צֹאן הַהֲרֵגָה</b> כפי שהצטוויתי בחיזיון הנבואי. <b>לָכֵן</b>, אכן היו אלו <b>עֲנִיֵּי</b>, עלובי <b>הַצֹּאן. וָאֶקַּח־לִי שְׁנֵי מַקְלוֹת</b> – <b>לְאַחַד קָרָאתִי נֹעַם, וּלְאַחַד קָרָאתִי חֹבְלִים,</b> שמות סמליים המבטאים את דרך הטיפול בצאן. <b>וָאֶרְעֶה אֶת־הַצֹּאן.</b> הרועה-המנהיג צריך לדעת מתי לפנות לצאנו ברוֹך ומתי בהלקאה.
(ח) <b>וָאַכְחִד</b>, העלמתי <b>אֶת־שְׁלֹשֶׁת הָרֹעִים</b> האחרים שהיו מטפלים בצאן <b>בְּיֶרַח</b>, בתוך חודש <b>אֶחָד, וַתִּקְצַר נַפְשִׁי בָּהֶם,</b> לא יכולתי לשאת את הצאן ואת רועיו, <b>וְגַם־נַפְשָׁם בָּחֲלָה</b>, מאסה <b>בִי.</b> על כך מרמז אולי שם המקל 'חֹבלים' בהיפוך אותיות – 'חבל-בחל'.
(ט) <b>וָאֹמַר: לֹא אֶרְעֶה אֶתְכֶם</b> עוד. אני מסיר מעלי את אחריות הטיפול, וכך <b>הַמֵּתָה תָמוּת, וְהַנִּכְחֶדֶת</b>, האובדת <b>תִּכָּחֵד, וְהַנִּשְׁאָרוֹת</b>, שלא יצאו מן העדר, <b>תֹּאכַלְנָה אִשָּׁה אֶת־בְּשַׂר רְעוּתָהּ.</b> תָהּ.
(י) <b>וָאֶקַּח אֶת־מַקְלִי,</b> אחד מהמקלות, <b>אֶת־נֹעַם, וָאֶגְדַּע</b>, קצצתי <b>אֹתוֹ</b> על מנת <b>לְהָפֵיר אֶת־בְּרִיתִי אֲשֶׁר כָּרַתִּי אֶת</b>, עם <b>כָּל־הָעַמִּים,</b> שבה אסרתי עליהם לפגוע בצאני.
(יא) <b>וַתֻּפַר</b> הברית <b>בַּיּוֹם הַהוּא,</b> כשנשאר רק המקל 'חֹבלים', <b>וַיֵּדְעוּ כֵן עֲנִיֵּי הַצֹּאן הַשֹּׁמְרִים אֹתִי,</b> העוקבים אחר מעשיי ושומעים לי, <b>כִּי דְבַר־ה' הוּא.</b>
(יב) <b>וָאֹמַר אֲלֵיהֶם</b> – אל בעלי הצאן שאתי – העלומים מן הסיפור: הלוא רעיתי את הצאן בעזרת שני המקלות הללו. אולי לא עשיתי זאת בהצלחה יתרה, כי לא עלה בידי להציל ולשקם אותן, אבל ניסיתי להנהיג ככל יכולתי. עתה <b>אִם־טוֹב בְּעֵינֵיכֶם</b> – <b>הָבוּ שְׂכָרִי, וְאִם־לֹא</b> – <b>חֲדָלוּ.</b> אינני יכול להכריח אתכם. <b>וַיִּשְׁקְלוּ אֶת־שְׂכָרִי שְׁלֹשִׁים כָּסֶף.</b> אף שהפרטים ומשמעויותיהם סתומים, ונדרשו בפנים שונות, נראה שמדובר במנהיג ישראל כלשהו שאין בכוחו להנהיג עוד, וצאן מרעיתו נעזב לנפשו. אף על פי כן הוא זוכה בתגמול כלשהו של הכרת טובה.
(יג) <b>וַיֹּאמֶר ה' אֵלַי:</b> אל תשתמש בכסף הזה, אלא <b>הַשְׁלִיכֵהוּ אֶל־הַיּוֹצֵר</b>, קַדר, אולי כדי שיתיך את הכסף, וכן את <b>אֶדֶר הַיְקָר</b>, האדרת המפוארת <b>אֲשֶׁר יָקַרְתִּי</b>, נכבדתי, או: הסרתי כבוד <b>מֵעֲלֵיהֶם</b> – מעל הצאן. כלומר, הסר מעל העם את התפארת העוטפת אותם. <b>וָאֶקְחָה</b>, לקחתי את <b>שְׁלֹשִׁים הַכֶּסֶף, וָאַשְׁלִיךְ אֹתוֹ</b> בתוך <b>בֵּית ה', אֶל־הַיּוֹצֵר.</b> הכסף ניתן לבית ה'.
(יד) <b>וָאֶגְדַּע אֶת־מַקְלִי הַשֵּׁנִי, אֵת הַחֹבְלִים.</b> וכשכבר אין לרועה אפילו סמל של שלטון, הוא מתפטר לגמרי. מעשה זה גורם בין השאר <b>לְהָפֵר אֶת־הָאַחֲוָה בֵּין יְהוּדָה וּבֵין יִשְׂרָאֵל.</b> נראה שאין מדובר על תקופתו של הנביא זכריה, אלא על מציאות שהייתה לפניו או בזמן כלשהו בעתיד.
(טו) <b>וַיֹּאמֶר ה' אֵלָי עוֹד: קַח־לְךָ כְּלִי</b>, בגדי <b>רֹעֶה אֱוִלִי,</b> כושל.
(טז) <b>כִּי הִנֵּה־אָנֹכִי מֵקִים רֹעֶה</b>, מנהיג גרוע <b>בָּאָרֶץ</b> – <b>הַנִּכְחָדוֹת</b>, ההולכות לאיבוד <b>לֹא־יִפְקֹד,</b> יספור ולא ידאג להן; את <b>הַנַּעַר</b>, צעירי הצאן <b>לֹא־יְבַקֵּשׁ,</b> יחפש; <b>וְהַנִּשְׁבֶּרֶת</b>, זו ששברה יד או רגל <b>לֹא יְרַפֵּא;</b> את <b>הַנִּצָּבָה</b>, העומדת במקומה ואינה רועה בעצמה, <b>לֹא יְכַלְכֵּל</b>, יפרנס. יתר על כן – <b>וּבְשַׂר הַבְּרִיאָה יֹאכַל</b> הוא עצמו. <b>וּ</b>לאחר מכן את <b>פַרְסֵיהֶן</b>, טלפי הבהמות <b>יְפָרֵק</b>, לשימוש כלשהו. הרועה כלל לא יתעניין בטיפול בצאן, והוא לא יעשה דבר בעבורן. ומפעם לפעם הוא אף ייקח לעצמו את אחד הכבשים וישתמש בו לצרכיו.
(יז) כעת מופיעה קינה על המנהיגות בישראל, וכאמור, לא ידוע על איזו תקופה מדובר: <b>הוֹי רֹעִי</b>, רועה <b>הָאֱלִיל,</b> מנהיגים נטולי כל כוח וממשות, <b>עֹזְבִי</b>, עוזב <b>הַצֹּאן</b> – <b>חֶרֶב</b>, מוות יבוא <b>עַל־זְרוֹעוֹ וְעַל־עֵין יְמִינוֹ. זְרֹעוֹ יָבוֹשׁ תִּיבָשׁ, וְעֵין יְמִינוֹ כָּהֹה תִכְהֶה,</b> תתעוור. מתוארת כאן מנהיגות אדישה לתפקידה, המנצלת את העם לצרכיה. כשמישהו – אולי הנביא – מנסה להנחות ולעצב את דרכי ההנהגה, את היחס בין מטה חובלים ומטה נועם, ניסיונותיו עולים בתוהו. הרועים הקטנים עוזבים את המנהיג, ואיש אינו מעוניין להמשיך הלאה. גם הרועה הראשי מסתלק, ונשארים רק רועי אליל המתיימרים להנהיג, אך אין הם אלא קבוצה של נצלנים. הצאן מופקר למלחמה פנימית ללא הנהגה.
<h2>פרק יב</h2>
(א) <b>מַשָּׂא דְבַר־ה' עַל־יִשְׂרָאֵל: נְאֻם־ה'</b> שהוא <b>נֹטֶה שָׁמַיִם וְיֹסֵד אָרֶץ,</b> יוצר את העולם כולו ושולט בו, ולא רק במערכות הגדולות – <b>וְיֹצֵר רוּחַ־אָדָם בְּקִרְבּוֹ,</b> ודואג לכל אדם ואדם באופן פרטי,
(ב) <b>הִנֵּה אָנֹכִי שָׂם אֶת־יְרוּשָׁלִַם סַף</b>, כלי קיבול נוזלים, מין ספל <b>רַעַל לְכָל־הָעַמִּים סָבִיב.</b> יבוא יום וירושלים, המיוסרת בעצמה, תהיה ככוס תמרורים ומוקד לסבלו של כל מי שינסה להתגרות בה ולהילחם כנגדה. <b>וְגַם עַל־יְהוּדָה יִהְיֶה</b> מוטל להשתתף <b>בַמָּצוֹר עַל־יְרוּשָׁלִָם.</b>
(ג) <b>וְהָיָה בַיּוֹם־הַהוּא אָשִׂים אֶת־יְרוּשָׁלִַם אֶבֶן מַעֲמָסָה</b>, כבדה <b>לְכָל־הָעַמִּים,</b> אבן ש<b>כָּל־עֹמְסֶיהָ</b>, המנסים להרימה <b>שָׂרוֹט יִשָּׂרֵטוּ,</b> ייפגעו. <b>וְנֶאֶסְפוּ עָלֶיהָ כֹּל גּוֹיֵי הָאָרֶץ</b> על מנת לסלק אותה, משום שהיא מהווה אבן נגף לכל העמים.
(ד) <b>בַּיּוֹם הַהוּא, נְאֻם־ה', אַכֶּה כָל־סוּס בַּתִּמָּהוֹן</b>, תדהמה <b>וְ</b>את <b>רֹכְבוֹ בַּשִּׁגָּעוֹן.</b> הסוסים יהיו מבולבלים, ורוכביהם ישתגעו ולא יעלה בידם לנהל מלחמה. <b>ו</b>לעומת זאת <b>עַל־בֵּית יְהוּדָה אֶפְקַח אֶת־עֵינַי,</b> אשגיח. <b>וְכֹל סוּס הָעַמִּים</b> שיקומו על ישראל, <b>אַכֶּה בַּעִוָּרוֹן.</b> ירושלים תהיה מבודדת, ועמים אחרים יבואו ויאלצו את בני יהודה להצטרף למלחמה עליה.
(ה) <b>וְאָמְרוּ</b> אז <b>אַלֻּפֵי</b>, ראשי <b>יְהוּדָה</b>, שבעצם לא יהיו מעוניינים לנצח במלחמה זו, <b>בְּלִבָּם: אַמְצָה</b>, חזֵּק <b>לִי</b> את <b>יֹשְׁבֵי יְרוּשָׁלִַם בַּה' צְבָאוֹת אֱלֹהֵיהֶם.</b> הלוואי שיתחזקו יושבי ירושלים, והמצור ייכשל.
(ו) <b>בַּיּוֹם הַהוּא אָשִׂים אֶת־אַלֻּפֵי יְהוּדָה כְּכִיּוֹר</b>, מעין סיר או כירת <b>אֵשׁ</b> בוערת <b>בְּעֵצִים, וּכְלַפִּיד אֵשׁ</b> דולק ומכלה <b>בְּעָמִיר,</b> קבוצת שיבולים, <b>וְאָכְלוּ עַל־יָמִין וְעַל־שְׂמֹאול אֶת־כָּל־הָעַמִּים סָבִיב. וְיָשְׁבָה יְרוּשָׁלִַם עוֹד תַּחְתֶּיהָ</b>, תישאר יציבה במקומה, <b>בִּירוּשָׁלִָם.</b> היא לא תנוע ולא תגְלה.
(ז) <b>וְהוֹשִׁעַ ה' אֶת־אָהֳלֵי יְהוּדָה בָּרִאשֹׁנָה,</b> תחילה, ויעניק להם כוח <b>לְמַעַן לֹא־תִגְדַּל תִּפְאֶרֶת</b>, גאות <b>בֵּית־דָּוִיד</b>, שאיננו רק משפחת המלוכה המצומצמת, אלא כל המשתייכים לזרע המלוכה, שהיו כנראה קבוצה מובחנת ואולי תקיפה, <b>וְתִפְאֶרֶת יֹשֵׁב יְרוּשָׁלִַם עַל־יְהוּדָה.</b> מכאן שהייתה בין יהודה לירושלים מעין תחרות.
(ח) <b>בַּיּוֹם הַהוּא יָגֵן ה' בְּעַד יוֹשֵׁב יְרוּשָׁלִַם, וְהָיָה הַנִּכְשָׁל</b>, החלשים ש<b>בָּהֶם בַּיּוֹם הַהוּא</b> גיבורים <b>כְּדָוִיד. וּבֵית דָּוִיד</b> יהיו <b>כֵּאלֹהִים</b> – <b>כְּמַלְאַךְ ה'</b> ההולך <b>לִפְנֵיהֶם.</b>
(ט) <b>וְהָיָה בַּיּוֹם הַהוּא אֲבַקֵּשׁ לְהַשְׁמִיד אֶת־כָּל־הַגּוֹיִם הַבָּאִים עַל־יְרוּשָׁלִָם</b> להקים עליה מצור.
(י) <b>וְשָׁפַכְתִּי עַל־בֵּית דָּוִיד וְעַל יוֹשֵׁב יְרוּשָׁלִַם רוּחַ חֵן וְתַחֲנוּנִים.</b> הם יפנו אלי בתפילה, <b>וְהִבִּיטוּ אֵלַי אֵת</b>, על <b>אֲשֶׁר־דָּקָרוּ</b> האויבים אדם אחד, שלא פורש שמו, <b>וְסָפְדוּ עָלָיו</b> אנשי ירושלים <b>כְּמִסְפֵּד עַל הַיָּחִיד,</b> כמו שבוכים על בן יחיד שמת, <b>וְהָמֵר</b>, ימררו <b>עָלָיו כְּהָמֵר עַל־הַבְּכוֹר</b> שנפטר, שזהו מוות שיש בו היבטים נוספים מלבד עצם הצער על אבדן קרוב.
(יא) <b>בַּיּוֹם הַהוּא יִגְדַּל הַמִּסְפֵּד בִּירוּשָׁלִַם כְּמִסְפַּד הֲדַדְרִמּוֹן בְּבִקְעַת מְגִדּוֹן.</b> כמספד על אדם ידוע בתקופתם. מכיוון שהאיש שנהרג הוא גיבור ישראל או מלך, יהיה זה אבל ציבורי –
(יב) <b>וְסָפְדָה הָאָרֶץ מִשְׁפָּחוֹת מִשְׁפָּחוֹת לְבָד.</b> כל אחת מן המשפחות הרבות שיתאספו תשב לעצמה באופן מאורגן ובצניעות: <b>מִשְׁפַּחַת בֵּית־דָּוִיד לְבָד וּנְשֵׁיהֶם לְבָד.</b> הגברים והנשים יתאבלו בנפרד. <b>מִשְׁפַּחַת בֵּית־נָתָן</b>, משפחה שאינה ידועה <b>לְבָד וּנְשֵׁיהֶם לְבָד.</b>
(יג) <b>מִשְׁפַּחַת בֵּית־לֵוִי לְבָד וּנְשֵׁיהֶם לְבָד. מִשְׁפַּחַת הַשִּׁמְעִי לְבָד וּנְשֵׁיהֶם לְבָד.</b> נראה שאלו הן משפחות האצולה של ירושלים, בית המלוכה, הכהונה וכיוצא בהן. אולם גם שאר המשפחות ישתתפו באבל –
(יד) <b>כֹּל הַמִּשְׁפָּחוֹת הַנִּשְׁאָרוֹת,</b> שלא נמנו כאן, <b>מִשְׁפָּחֹת מִשְׁפָּחֹת לְבָד וּנְשֵׁיהֶם לְבָד.</b>
<h2>פרק יג</h2>
(א) <b>בַּיּוֹם הַהוּא</b>, יום הגאולה, <b>יִהְיֶה מָקוֹר</b> של מים <b>נִפְתָּח לְבֵית דָּוִיד וּלְיֹשְׁבֵי יְרוּשָׁלִָם.</b> עתיד להיבקע מעיין בירושלים, והוא ישמש לטהרה – <b>לְחַטַּאת וּלְנִדָּה.</b> כאמור בתורה, טמאי מת מיטהרים על ידי הזאת מים חיים, מֵי נִדָּה, שיש בהם אפר פרה אדומה הנקראת גם חַטָּאת.
(ב) <b>וְהָיָה בַיּוֹם הַהוּא, נְאֻם ה' צְבָאוֹת, אַכְרִית</b>, אשמיד <b>אֶת־שְׁמוֹת הָעֲצַבִּים</b>, האלילים <b>מִן־הָאָרֶץ, וְלֹא יִזָּכְרוּ עוֹד.</b> באותם זמנים עבודה זרה הייתה נוכחת בעולם וגם מי שלא עבדו לה הכירו את שמות האלילים. זכריה מנבא שלעתיד לבוא יחדלו מלהאמין בהם, והם יאבדו את משמעותם, ייעלמו מן העולם ויישכחו. <b>וְגַם אֶת־הַנְּבִיאִים</b>, את כוח הנבואה – נבואת השקר שתיעלם עם העבודה הזרה ועם רוח הטומאה. <b>וְאֶת־רוּחַ הַטֻּמְאָה אַעֲבִיר מִן־הָאָרֶץ.</b> ייתכן שבמקביל לאלה גם הנבואה בכללה, אף של נביאי אמת, לא תהיה כבר נושא לענות בו.
(ג) <b>וְהָיָה כִּי־יִנָּבֵא אִישׁ עוֹד</b>, מי שפתאום תנוח עליו הרוח ויתחיל להתנבא, <b>וְאָמְרוּ אֵלָיו אָבִיו וְאִמּוֹ יֹלְדָיו</b>, הקרובים אליו ביותר<b>: לֹא תִחְיֶה, כִּי שֶׁקֶר דִּבַּרְתָּ בְּשֵׁם ה'.</b> מכיוון שהנבואה תיפסק, המתנבא ייתפס כאדם לא הגון, ואפילו מסוכן. בימי הבית הראשון פעלו גם נביאי שקר לצד נביאי אמת, ולמרות שלא הכול קיבלו את דבריהם, הנבואה הייתה מכובדת בעיני כול. לעומת זאת בעתיד – <b>וּדְקָרֻהוּ אָבִיהוּ וְאִמּוֹ יֹלְדָיו בְּהִנָּבְאוֹ,</b> משום שנעשה נביא.
(ד) <b>וְהָיָה בַּיּוֹם הַהוּא יֵבֹשׁוּ הַנְּבִיאִים אִישׁ מֵחֶזְיֹנוֹ בְּהִנָּבְאֹתוֹ.</b> הנביאים יתביישו בחזיונותיהם הנבואיים, והנבואה תיתפס כמביכה. <b>וְלֹא יִלְבְּשׁוּ אַדֶּרֶת שֵׂעָר,</b> בגד חריג בפשטותו שנהגו הנביאים ללבוש. הם כבר לא ילבשו אותה <b>לְמַעַן כַּחֵשׁ</b>, כדי להכחיש ולהסתיר את היותם נביאים.
(ה) <b>וְאָמַר: לֹא נָבִיא אָנֹכִי</b>, אלא <b>אִישׁ־עֹבֵד אֲדָמָה</b>, חקלאי פשוט <b>אָנֹכִי, כִּי־אָדָם הִקְנַנִי מִנְּעוּרָי,</b> קנו אותי לעבוד במקנה וברכוש עוד כשהייתי צעיר. לא רק שהנביא, איש הרוח ובעל החזון, לא ירצה לנבא, הוא אף יכחיש שהיה אי-פעם נביא.
(ו) <b>וְאָמַר אֵלָיו</b> אדם אחר<b>: מָה הַמַּכּוֹת הָאֵלֶּה בֵּין יָדֶיךָ?</b> לעתים במהלך הנבואה היו נביאי השקר משתוללים, מתגודדים ואולי גם מכים את עצמם. כשיראו עליו סימני הכאה, ישאלו אותו: אם אתה אדם פשוט, מדוע טבועים בגופך סימנים כאלה? <b>וְאָמַר</b> הנביא בתגובה<b>: אֲשֶׁר הֻכֵּיתִי בֵּית מְאַהֲבָי,</b> בביתם של ידידים.
(ז) <b>חֶרֶב,</b> מלחמה או מגפה, <b>עוּרִי</b>, התעוררי <b>עַל־רֹעִי</b>, המנהיג שלי והענישי אותו, <b>וְעַל־גֶּבֶר עֲמִיתִי,</b> על האנשים הגדולים, שהם חברַי כביכול, <b>נְאֻם ה' צְבָאוֹת. הַךְ אֶת־הָרֹעֶה, וּתְפוּצֶיןָ</b>, יתפזרו הנה והנה <b>הַצֹּאן</b> בלא מנהיג, <b>וַהֲשִׁבֹתִי יָדִי עַל־הַצֹּעֲרִים.</b> אכה גם את עוזריו של הרועה. המנהיגות הקיימת תבוטל לחלוטין.
(ח) <b>וְהָיָה בְכָל־הָאָרֶץ, נְאֻם־ה', פִּי־שְׁנַיִם בָּהּ יִכָּרְתוּ יִגְוָעוּ</b>, שני שליש מאוכלוסיית העולם יאבדו וימותו, <b>וְהַשְּׁלִשִׁית</b>, רק שליש <b>יִוָּתֶר בָּהּ.</b>
(ט) <b>וְהֵבֵאתִי אֶת־הַשְּׁלִשִׁית</b>, שנשארה <b>בָּאֵשׁ, וּצְרַפְתִּים כִּצְרֹף</b>, כמו שצורפים ומנקים <b>אֶת־הַכֶּסֶף</b> מהסיגים, <b>וּבְחַנְתִּים כִּבְחֹן אֶת־הַזָּהָב</b> לנקותו לגמרי. אחרי שיוסרו כל אלו שאינם ראויים, מי שיעבור את כל המבחנים <b>הוּא יִקְרָא בִשְׁמִי, וַאֲנִי אֶעֱנֶה אֹתוֹ. אָמַרְתִּי: עַמִּי הוּא, וְהוּא</b> מצדו <b>יֹאמַר: ה' אֱלֹהָי.</b>
<h2>פרק יד</h2>
(א) <b>הִנֵּה יוֹם־בָּא</b>, יום הדין <b>לַה', וְחֻלַּק שְׁלָלֵךְ בְּקִרְבֵּךְ.</b> ירושלים תיכבש ויחלקו בה את שללה.
(ב) <b>וְאָסַפְתִּי אֶת־כָּל־הַגּוֹיִם אֶל־יְרוּשָׁלִַם לַמִּלְחָמָה.</b> המלחמה תהיה כבדה מאוד, <b>וְנִלְכְּדָה הָעִיר</b> ביד האויבים, <b>וְנָשַׁסּוּ</b>, יישדדו <b>הַבָּתִּים, וְהַנָּשִׁים תִּשָּׁכַבְנָה</b> על ידי חיילי האויב שייכנסו לבתים. <b>וְיָצָא חֲצִי הָעִיר בַּגּוֹלָה, וְ</b>אולם <b>יֶתֶר הָעָם לֹא יִכָּרֵת מִן־הָעִיר.</b> האויבים לא יספיקו להגלות את כולם.
(ג) <b>וְיָצָא</b>, יתגלה <b>ה' וְנִלְחַם בַּגּוֹיִם הָהֵם כְּיוֹם הִלָּחֲמוֹ בְּיוֹם קְרָב,</b> כמו שהתגלה כשנחלץ לעזרת עמו בעבר.
(ד) <b>וְעָמְדוּ רַגְלָיו</b>, נפלאות ה' ייראו <b>בַּיּוֹם־הַהוּא עַל־הַר הַזֵּתִים אֲשֶׁר עַל־פְּנֵי יְרוּשָׁלִַם מִקֶּדֶם,</b> הוא הרכס שנמצא ממזרח להר המוריה. <b>וְנִבְקַע הַר הַזֵּיתִים מֵחֶצְיוֹ</b>, רעידת אדמה תחצה את ההר <b>מִזְרָחָה וָיָמָּה.</b> ההר ייבקע ממזרח למערב, וביניהם תיווצר <b>גֵּיא גְּדוֹלָה מְאֹד.</b> הפער שבין שני חלקי ההר ילך ויגדל עם הזמן, <b>וּמָשׁ</b>, יזוז <b>חֲצִי הָהָר צָפוֹנָה וְחֶצְיוֹ</b> יפנה <b>נֶגְּבָּה</b>, לדרום. העיר ירושלים עתידה להיבקע לשניים.
(ה) <b>וְנַסְתֶּם</b>, תברחו אל <b>גֵּיא־הָרַי,</b> מקום מחוץ לירושלים, <b>כִּי־יַגִּיעַ גֵּי־הָרִים אֶל</b> המקום הנקרא <b>אָצַל. וְנַסְתֶּם כַּאֲשֶׁר נַסְתֶּם מִפְּנֵי הָרַעַשׁ</b>, רעידת האדמה הגדולה שאירעה <b>בִּימֵי עֻזִּיָּה מֶלֶךְ־יְהוּדָה</b>, שעדיין הייתה זכורה שנים רבות לאחר מכן. לעתיד לבוא יהיה עוד זעזוע כזה, <b>וּבָא ה' אֱלֹהַי</b>. ההתגלות תהיה מוחשית ויורגש שה' מופיע, ו<b>כָל־קְדשִׁים</b>, המלאכים והשרפים שבמחנה שכינה <b>עִמָּךְ,</b> בתוכך, ישראל או ירושלים.
(ו) <b>וְהָיָה בַּיּוֹם הַהוּא לֹא־יִהְיֶה אוֹר יְקָרוֹת</b>, בהיר ונעים לעיני הבריות, <b>וְ</b>לא <b>קִפָּאוֹן</b>, אור שאינו נעים, או: קור וחשכה. האור שיתגלה אז אינו מוכר כעת.
(ז) <b>וְהָיָה יוֹם־אֶחָד</b>, יום הגאולה, <b>הוּא</b> יום ש<b>יִוָּדַע לַה'</b> לבדו, רק ה' יודע אותו. או: לאחר שיגיע ייוודע לכול שהוא יום ה'. והוא לא יהיה <b>לֹא־יוֹם וְלֹא־לָיְלָה,</b> אלא מעורב משניהם או שלא ייכנס כלל בקטגוריות הללו. <b>וְהָיָה לְעֵת־עֶרֶב יִהְיֶה־אוֹר.</b> החלוקה הניכרת עכשיו בין יום ולילה לא תתקיים אז.
(ח) העיר שתיבקע לשניים לא תיהרס מכך אלא להיפך, היא תקבל תבנית חדשה – <b>וְהָיָה בַּיּוֹם הַהוּא יֵצְאוּ מַיִם־חַיִּים מִירוּשָׁלִַם</b>, מתוך הבקע. ירושלים תהיה קו פרשת המים – <b>חֶצְיָם</b> יזרמו <b>אֶל־הַיָּם הַקַּדְמוֹנִי,</b> המזרחי, ים המלח, <b>וְחֶצְיָם</b> האחר <b>אֶל־הַיָּם הָאַחֲרוֹן,</b> המערבי, לכיוון הים התיכון. <b>בַּקַּיִץ וּבַחֹרֶף יִהְיֶה</b> כנחל איתן או נהר השופע כל השנה.
(ט) <b>וְהָיָה</b> אז <b>ה' לְמֶלֶךְ עַל־כָּל־הָאָרֶץ, בַּיּוֹם הַהוּא יִהְיֶה ה' אֶחָד וּשְׁמוֹ אֶחָד.</b> גם כעת ישנם אנשים שבמובנים מסוימים מאמינים בקדוש ברוך הוא, אבל אין הם יודעים באיזה שם לקרוא לו, ולכן מרובים שמותיו, הדעות חלוקות והדתות שונות. לעתיד לבוא, כשם שהוא אחד כך יהיה לו שם אחד בפי כול.
(י) הנהר הזה, שלפי המתואר במקום אחר יצא מתוך המקדש עצמו, <b>יִסּוֹב</b>, יקיף את <b>כָּל־הָאָרֶץ כָּעֲרָבָה</b>, במישור <b>מִגֶּבַע לְרִמּוֹן, נֶגֶב יְרוּשָׁלִָם. וְרָאֲמָה</b>, העיר תצטרך להינשא ולגבוה, או שהיא תרום במעלה <b>וְיָשְׁבָה תַחְתֶּיהָ</b>, במקומה באופן מתמיד ויציב <b>לְמִשַּׁעַר בִּנְיָמִן עַד־מְקוֹם שַׁעַר הָרִאשׁוֹן, עַד־שַׁעַר הַפִּנִּים, וּמִגְדַּל חֲנַנְאֵל עַד יִקְבֵי הַמֶּלֶךְ.</b> חלק מן המקומות הללו שבירושלים מוכרים גם מספרי ירמיה ונחמיה.
(יא) <b>וְיָשְׁבוּ בָהּ</b> – בירושלים בשלווה, <b>וְחֵרֶם</b>, הרג <b>לֹא יִהְיֶה־עוֹד, וְיָשְׁבָה יְרוּשָׁלַם לָבֶטַח.</b>
(יב) מכיוון שה' יעמוד כאיש מלחמות להגן על ירושלים, האויבים ימותו במגפה משונה<b>. וְזֹאת תִּהְיֶה הַמַּגֵּפָה אֲשֶׁר יִגֹּף ה' אֶת־כָּל־הָעַמִּים אֲשֶׁר צָבְאוּ</b>, התאספו למלחמה, צרו <b>עַל־יְרוּשָׁלָם: הָמֵק</b>, נרקב <b>בְּשָׂרוֹ</b> של אדם, <b>וְהוּא</b>, בעוד הוא <b>עֹמֵד עַל־רַגְלָיו.</b> לפעמים נוצר מעין ריקבון מחמת חוסר תנועה, בעת שהאדם הפצוע אינו יכול לקום ממקומו, אבל כאן הבשר נימוק בעוד הוא עומד. <b>וְעֵינָיו תִּמַּקְנָה בְחֹרֵיהֶן, וּלְשׁוֹנוֹ תִּמַּק בְּפִיהֶם.</b> אדם במצב כזה מצפה למוות שישחרר אותו מייסוריו.
(יג) <b>וְהָיָה בַּיּוֹם הַהוּא</b> – בבוא המגפה הזו, <b>תִּהְיֶה מְהוּמַת־ה' רַבָּה בָּהֶם, וְהֶחֱזִיקוּ אִישׁ</b> את <b>יַד רֵעֵהוּ</b>, כדי להיחלץ ולברוח מהמקום המסוכן, <b>וְעָלְתָה יָדוֹ עַל־יַד רֵעֵהוּ</b>, וירימו יד זה על זה.
(יד) <b>וְגַם־יְהוּדָה תִּלָּחֵם בִּירוּשָׁלִָם.</b> יהודה וירושלים יהיו תחת שלטונות שונים, והן יילחמו זו בזו. <b>וְאֻסַּף חֵיל</b>, רכוש <b>כָּל־הַגּוֹיִם</b> שמ<b>סָבִיב,</b> כי חפציהם של אלה שמתו במלחמה יעברו לישראל, <b>זָהָב וָכֶסֶף וּבְגָדִים לָרֹב מְאֹד.</b>
(טו) לא רק בני אדם ימותו במחנה האויבים – <b>וְכֵן תִּהְיֶה מַגֵּפַת הַסּוּס, הַפֶּרֶד, הַגָּמָל וְהַחֲמוֹר וְכָל־הַבְּהֵמָה אֲשֶׁר יִהְיֶה,</b> תהיה, <b>בַּמַּחֲנוֹת הָהֵמָּה</b>, ההם<b>, כַּמַּגֵּפָה הַזֹּאת.</b>
(טז) <b>וְהָיָה כָּל־הַנּוֹתָר מִכָּל־הַגּוֹיִם הַבָּאִים עַל־יְרוּשָׁלָם,</b> לאחר שחלקם ימותו בקרב, וחלקם – ממחלות, <b>וְעָלוּ מִדֵּי שָׁנָה בְשָׁנָה לְהִשְׁתַּחֲוֹת לְמֶלֶךְ ה' צְבָאוֹת וְלָחֹג</b>, לחגוג <b>אֶת־חַג הַסֻּכּוֹת.</b> כל העמים שינסו להילחם על ירושלים יכירו בשם ה' ויעלו לרגל פעם בשנה להר ה'. הם לא יעשו זאת רק מתוך רצון טוב, אלא בשל סנקציות:
(יז) <b>וְהָיָה</b> כל <b>אֲשֶׁר לֹא־יַעֲלֶה מֵאֵת מִשְׁפְּחוֹת הָאָרֶץ אֶל־יְרוּשָׁלִַם לְהִשְׁתַּחֲוֹת לְמֶלֶךְ ה' צְבָאוֹת</b> כי הדרך ארוכה מדי, ההוצאות מרובות או מכל סיבה אחרת – <b>וְלֹא עֲלֵיהֶם</b> – על ארצם <b>יִהְיֶה הַגָּשֶׁם.</b>
(יח) <b>וְאִם־מִשְׁפַּחַת מִצְרַיִם לֹא־תַעֲלֶה</b> לירושלים <b>וְלֹא בָאָה</b> – <b>וְלֹא עֲלֵיהֶם</b> יורד גשם בכל מקרה, שהרי מצרים מגדלת את פֵּרותיה בהשקיית הנילוס ללא גשם, ולכן מניעתו היא חסרת משמעות בעבורה – לפיכך עליהם <b>תִּהְיֶה הַמַּגֵּפָה אֲשֶׁר יִגֹּף ה' אֶת הַגּוֹיִם</b> – בצוֹרת או נמק הבשר, <b>אֲשֶׁר לֹא יַעֲלוּ לָחֹג אֶת־חַג הַסֻּכּוֹת.</b>
(יט) <b>זֹאת תִּהְיֶה חַטַּאת</b>, עונש <b>מִצְרָיִם וְחַטַּאת כָּל־הַגּוֹיִם אֲשֶׁר לֹא יַעֲלוּ לָחֹג אֶת־חַג הַסֻּכּוֹת.</b>
(כ) <b>בַּיּוֹם הַהוּא,</b> כאשר אנשים מכל העולם יבואו לירושלים לחוג את החג, הם יביאו קישוטים, תכשיטים ומתנות לבית ה', עד ש<b>יִהְיֶה</b> אפילו <b>עַל־מְצִלּוֹת</b>, פעמוני <b>הַסּוּס</b> כתובות הקדשה: <b>"קֹדֶשׁ לַה'".</b> המקדש לא יוכל להכיל את כל המתנות, ויימצאו להן שימושים שונים. <b>וְהָיָה הַסִּירוֹת</b>, הסירים שנמצאים <b>בְּבֵית ה'</b> ישמשו <b>כַּמִּזְרָקִים לִפְנֵי הַמִּזְבֵּחַ.</b> אפילו אם רק חלק מכל המון המבקרים יביאו קרבנות, לא יספיקו המזרקים להכיל את הדם, ויצטרכו לשם כך להשתמש גם בסירים.
(כא) סירי המקדש ישמשו לדם הקרבנות, ועל כן אי אפשר יהיה לבשל בהם, מפני שהם כלי שרת. <b>וְהָיָה כָּל־סִיר בִּירוּשָׁלִַם וּבִיהוּדָה קֹדֶשׁ לַה' צְבָאוֹת.</b> בגלל ריבוי הקרבנות יֵדעו הכול שבשר שנאכל בירושלים הוא מן הסתם בשר קודש, ולכן גם כל הסירים הם כלי קודש. <b>וּבָאוּ כָּל־הַזֹּבְחִים, וְלָקְחוּ מֵהֶם וּבִשְּׁלוּ בָהֶם</b> ללא חשש. לא יהיה צורך לטהר את הכלים הללו כמו שמטהרים כלים אחרים, כי בכל בית יימצאו רק סירי קודש. <b>וְלֹא־יִהְיֶה כְנַעֲנִי עוֹד בְּבֵית־ה' צְבָאוֹת בַּיּוֹם הַהוּא.</b> בבית הראשון ובבית השני היו משרידי הכנענים שתפקדו כמשרתי המקדש, אך לעתיד לבוא הם כבר לא יקבלו את הזכות הזו. עם ישראל יהפוך לעם של כהנים, עם של הנהגה דתית לעולם כולו, ושאר האומות יכירו באלוקיו ובמעמדו המיוחד.
