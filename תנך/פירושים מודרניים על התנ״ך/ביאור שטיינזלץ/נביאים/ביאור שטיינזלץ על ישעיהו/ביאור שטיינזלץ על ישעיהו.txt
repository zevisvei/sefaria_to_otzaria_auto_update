<h1>ביאור שטיינזלץ על ישעיהו</h1>
<h2>פרק א</h2>
(א) <b>חֲזוֹן</b> — אחד מכינויי הנבואה, אשר מבטא את יכולתו של הנביא לראות דברים עלומים. <b>יְשַׁעְיָהוּ בֶן אָמוֹץ, אֲשֶׁר חָזָה עַל יְהוּדָה וִירוּשָׁלִָם</b> בעיקר, אם כי נבואתו מתייחסת גם לישראל, שהייתה ממלכה לעצמה, וגם לעמים אחרים, קרובים ורחוקים. את חזונותיו קיבל ישעיהו <b>בִּימֵי עֻזִּיָּהוּ, יוֹתָם, אָחָז, יְחִזְקִיָּהוּ, מַלְכֵי יְהוּדָה.</b>
(ב) <b>שִׁמְעוּ שָׁמַיִם וְהַאֲזִינִי אֶרֶץ, כִּי ה' דִּבֵּר: בָּנִים</b>, עַם ישראל <b>גִּדַּלְתִּי וְרוֹמַמְתִּי, וְהֵם פָּשְׁעוּ בִי.</b>
(ג) <b>יָדַע</b> אפילו <b>שׁוֹר</b>, שאיננו יצור נבון במיוחד, את <b>קֹנֵהוּ</b>, מי הוא אדוניו. <b>וַחֲמוֹר</b> מכיר את <b>אֵבוּס בְּעָלָיו</b>, הוא לא רק יודע שזה אבוס, אלא מכיר בכך שיש לו בעלים, אבל <b>יִשְׂרָאֵל לֹא יָדַע, עַמִּי לֹא הִתְבּוֹנָן.</b> לא שם לב לעובדה שיש לו אדון.
(ד) כאן מגיעה פנייה חריפה הרבה יותר: <b>הוֹי גּוֹי חֹטֵא, עַם כֶּבֶד עָוֹן,</b> שעוונותיו כבדים, <b>זֶרַע מְרֵעִים,</b> עושי רע, <b>בָּנִים מַשְׁחִיתִים, עָזְבוּ אֶת ה', נִאֲצוּ</b>, ביזו <b>אֶת קְדוֹשׁ יִשְׂרָאֵל,</b> ה'. <b>נָזֹרוּ אָחוֹר.</b> לא נסוגים אחור בלבד, אלא מתנזרים — יוצרים חיץ ופונים אחורנית. אנשים ממאנים להתקשר במהותו הפנימית של ישראל, באלוקיו.
(ה) <b>עַל מֶה</b>, לשם מה <b>תֻכּוּ עוֹד תּוֹסִיפוּ סָרָה,</b> ככל שאתם מוכים, אתם מוסיפים למרוד. <b>כָּל רֹאשׁ</b> נתון <b>לָחֳלִי, וְכָל לֵבָב דַּוָּי</b>, כואב.
(ו) <b>מִכַּף רֶגֶל וְעַד רֹאשׁ אֵין בּוֹ</b> — באדם מישראל <b>מְתֹם, פֶּצַע</b> שותת דם <b>וְחַבּוּרָה</b>, מכה המשאירה סימן <b>וּמַכָּה טְרִיָּה,</b> מכה שנעשתה לא מזמן, טרם הגיעה לכלל חבורה. <b>לֹא זֹרוּ,</b> לא היה למכות הללו מזור ותרופה, <b>וְלֹא חֻבָּשׁוּ, וְלֹא רֻכְּכָה</b>, עוסתה המכָּה <b>בַּשָּׁמֶן</b> כדרך ריפוי. ישראל מתוארים כאן כגוף מוכה לחלוטין, פצוע ומוזנח.
(ז) ובמקביל תמונת הארץ — <b>אַרְצְכֶם שְׁמָמָה. עָרֵיכֶם שְׂרֻפוֹת אֵשׁ. אַדְמַתְכֶם לְנֶגְדְּכֶם,</b> לעיניכם, <b>זָרִים אֹכְלִים אֹתָהּ</b> — את פֵּרותיה, <b>ו</b>היא נעשית <b>שְׁמָמָה כְּמַהְפֵּכַת זָרִים.</b> פלישתם של זרים אינה כרוכה רק בגנבה ובנזק, אלא גם בפריעת כל סדר, באיבוד ביטחון ועשתונות, חוויה המוכרת למי שביתם נפרץ.
(ח) <b>וְנוֹתְרָה בַת צִיּוֹן</b>, עם ישראל <b>כְּסֻכָּה בְכָרֶם,</b> כסוכת השומר העזובה בכרם השדוד, <b>כִּמְלוּנָה בְמִקְשָׁה,</b> כביתן שבו לן שומר שדה הקישואים, <b>כְּעִיר נְצוּרָה,</b> אין יוצא ואין בא.
(ט) <b>לוּלֵי ה' צְבָאוֹת הוֹתִיר לָנוּ שָׂרִיד כִּמְעָט,</b> אילולא השאיר לנו מעט שרידים, אז <b>כִּסְדֹם הָיִינוּ, לַעֲמֹרָה דָּמִינוּ,</b> כשתי הערים שנהפכו כליל ונעשו סמל להרס ולחורבן.
(י) במעבר מעניין, פונה הנביא אל עמו באותה מטבע: <b>שִׁמְעוּ דְבַר ה', קְצִינֵי סְדֹם</b>! <b>הַאֲזִינוּ תּוֹרַת אֱלֹהֵינוּ, עַם עֲמֹרָה</b>! שתי משמעויות נלוות אל סדום — עיר שכולה רשעה, ומקום שנהפך ולא נשאר ממנו שריד. לאחר שנאמר שארצם של ישראל חרבה כמעט כמו סדום, מתריס הנביא ואומר: אתם אכן דומים בהתנהגותכם לסדום. חייהם של תושבי ארץ יהודה באותה עת סבבו סביב המקדש. פולחן הקרבנות התבצע כסדרו, ואנשים לא הרבו לעבוד עבודה זרה. על כן הם היו שבעי רצון מהתנהגותם וממצבם הדתי. יש להניח שתחושה זו התחזקה במיוחד לאור ההשוואה עם שכניהם אשר בממלכת ישראל, שלא נטלו חלק בעבודת המקדש. זהו הרקע לתוכחתו של הנביא:
(יא) <b>לָמָּה לִּי רֹב זִבְחֵיכֶם</b>?! <b>יֹאמַר ה'; שָׂבַעְתִּי עֹלוֹת אֵילִים וְחֵלֶב מְרִיאִים,</b> שוורים מפוטמים, <b>וְדַם פָּרִים וּכְבָשִׂים וְעַתּוּדִים</b>, תיישים <b>לֹא חָפָצְתִּי.</b> אתם מביאים עוד ועוד קרבנות, ומרגישים בכך התעלות ושביעות רצון. האם אתם חושבים שאני זקוק לכם?!
(יב) <b>כִּי תָבֹאוּ</b> לבית המקדש <b>לֵרָאוֹת פָּנָי,</b> כשתעלו לרגל, <b>מִי בִקֵּשׁ זֹאת מִיֶּדְכֶם רְמֹס חֲצֵרָי</b>, לשם מה אתם דורכים בחצרות בית ה' ורומסים את האבנים?!
(יג) <b>לֹא תוֹסִיפוּ הָבִיא מִנְחַת שָׁוְא.</b> מנחתכם היא מתנה ריקה מתוכן ומכוונה. אין כל משמעות מאחוריה. ה<b>קְטֹרֶת</b> שאתם מביאים — <b>תּוֹעֵבָה הִיא לִי</b>, במקום שתהיה לריח ניחוח העולה לרצון. יתרה מזו, ימי ראש <b>חֹדֶשׁ וְשַׁבָּת</b> ו<b>קְרֹא מִקְרָא,</b> ושאר הימים המכונים בתורה מִקְרָאֵי קֹדֶשׁ. פירושו של ביטוי זה אינו קריאה בספרים בלבד, אלא בעיקר אספה קדושה. במועדים ובשבתות אתם מתאספים לקרוא בשם ה', להתפלל — אבל <b>לֹא אוּכַל</b> לסבול את ה<b>אָוֶן</b>, הרוע <b>ו</b>את ה<b>עֲצָרָה,</b> האספה לתפילת הציבור. חיבור האוון עם העצרה אינו נסבל. התפילה מתנהלת לפי כל הכללים, כשם שהקרבנות קרבים כסדרם, אך דווקא ההקפדה הקיצונית על כללי הפולחן שאינה כרוכה בהכרה בחובה שמעבר לו, היא התועבה.
(יד) את <b>חָדְשֵׁיכֶם וּמוֹעֲדֵיכֶם</b>, ימי האספה והחגיגות, שבהם היה נהוג גם לבקר במקדש או אצל אנשים חשובים, נביאים וחכמים, <b>שָׂנְאָה נַפְשִׁי. הָיוּ עָלַי לָטֹרַח, נִלְאֵיתִי נְשֹׂא.</b> עייפתי מלשאתם. אתם מקיימים את כל הטקסים והפולחנים הדתיים באופן חיצוני, אבל דבר מזה אינו נוגע לחיי היומיום שלכם.
(טו) <b>וּבְפָרִשְׂכֶם כַּפֵּיכֶם,</b> כאשר תפשטו כפות ידיכם למרום בתחנונים – <b>אַעְלִים עֵינַי מִכֶּם. גַּם כִּי תַרְבּוּ תְפִלָּה — אֵינֶנִּי שֹׁמֵעַ</b> אותה להיענות לה, כי <b>יְדֵיכֶם</b> המושטות אלי בבקשה <b>דָּמִים מָלֵאוּ,</b> מגואלות בדם. אין הכוונה לשפיכות דמים ממשית דווקא, שכן בזמנו של ישעיהו לא הייתה יהודה מלאה במיוחד ברוצחים, אלא לעוול, סחיטה והתעללות במסכנים.
(טז) במקום זאת קורא אליהם הנביא: <b>רַחֲצוּ</b> את הידיים המלאות דם, <b>הִזַּכּוּ,</b> נקו עצמכם, <b>הָסִירוּ רֹעַ מַעַלְלֵיכֶם מִנֶּגֶד עֵינָי,</b> שאותם אני רואה תמיד, <b>חִדְלוּ הָרֵעַ.</b>
(יז) <b>לִמְדוּ הֵיטֵב</b> מהי דרך אמת. או: למדו איך להיטיב, <b>דִּרְשׁוּ מִשְׁפָּט</b> צדק, <b>אַשְּׁרוּ חָמוֹץ,</b> חזקו את הנחמס, או: ישרו את דברי החמס. לעומת גזל, חמס איננו פעולה בלתי חוקית אלא בלתי מוסרית, שכן היא הפעלת לחץ ממוני או אחר מצד העשירים והחזקים לשם השגת רכוש השייך לזולתם. הנביא אינו מבקר כאן את אי שמירת סעיפי החוק, אלא קורא לתקן את העיוות המוסרי. <b>שִׁפְטוּ יָתוֹם, רִיבוּ אַלְמָנָה.</b> ייתכן שהמערכת המשפטית אינה רקובה, אלא שהיא אינה מותירה סיכוי לאנשים הקטנים הזקוקים לסיוע ולהגנה.
(יח) <b>לְכוּ נָא וְנִוָּכְחָה,</b> נתווכח, <b>יֹאמַר ה'.</b> ה' אינו בא אליכם בהאשמות בלבד, אלא גם בהצעות תיקון — <b>אִם יִהְיוּ חֲטָאֵיכֶם כַּשָּׁנִים</b>, כמו השני, צבע אדום בוהק – <b>כַּשֶּׁלֶג יַלְבִּינוּ.</b> אם תרצו, תוכלו לתקנם בתשובה. ובאותו אופן — <b>אִם</b> הם <b>יַאְדִּימוּ כַתּוֹלָע</b>, כתולעת שני – <b>כַּצֶּמֶר</b> הלבן <b>יִהְיוּ.</b>
(יט) <b>אִם תֹּאבוּ</b>, תרצו <b>וּשְׁמַעְתֶּם</b> את דבר ה' — <b>טוּב הָאָרֶץ תֹּאכֵלוּ.</b>
(כ) <b>וְאִם תְּמָאֲנוּ וּמְרִיתֶם — חֶרֶב תְּאֻכְּלוּ,</b> תושמדו, <b>כִּי פִּי ה' דִּבֵּר.</b> זה הצד שלו בוויכוח. הוא הציב את התנאים הללו ונתן בידכם את אפשרות הבחירה.
(כא) בגלל הסגנון הקלאסי של הנבואה, יפי המשפטים, השלמוּת של הדימויים וההקבלות המפוארות, לא תמיד שמים לב עד כמה התוכן בוטה — <b>אֵיכָה הָיְתָה לְזוֹנָה קִרְיָה נֶאֱמָנָה</b>?! ירושלים, שצריכה להיות קרייתו הנאמנה של ה', הפכה לזונה. העיר שהייתה <b>מְלֵאֲתִי</b>, מלאה <b>מִשְׁפָּט,</b> ש<b>צֶדֶק יָלִין</b>, ישכון <b>בָּהּ, וְעַתָּה</b> יושביה <b>מְרַצְּחִים.</b>
(כב) <b>כַּסְפֵּךְ הָיָה לְסִיגִים,</b> חלקי מתכת פשוטה שמעורבים בכסף. בתהליך צירוף רגיל הסיגים מושלכים, והכסף הנקי נשמר. אצלכם התרחש תהליך הפוך — הכסף הפך לסיגים. ואין זה דימוי לגבי המערכת הפיננסית בלבד. <b>סָבְאֵךְ</b>, המשקאות החריפים כדוגמת יין <b>מָהוּל בַּמָּיִם.</b> מלבד היותן דוגמאות ממשיות, הכסף המזויף והיין המהול משמשים גם משלים כלליים למרמה הטבועה בכול.
(כג) <b>שָׂרַיִךְ סוֹרְרִים</b>, בלתי ממושמעים ובלתי הגונים <b>וְ</b>הם <b>חַבְרֵי גַּנָּבִים,</b> בשקט הם משתפים פעולה עם הגנבים. המערך השיפוטי והשלטוני <b>כֻּלּוֹ אֹהֵב שֹׁחַד וְרֹדֵף שַׁלְמֹנִים.</b> לכן <b>יָתוֹם לֹא יִשְׁפֹּטוּ,</b> שהרי אין ביכולתו לשלם, <b>וְרִיב אַלְמָנָה לֹא יָבוֹא אֲלֵיהֶם.</b> אם האלמנה או היתום מתלוננים על הצקות, השרים לא יוציאו צדקתם לאור.
(כד) <b>לָכֵן, נְאֻם הָאָדוֹן ה' צְבָאוֹת אֲבִיר יִשְׂרָאֵל</b>, המתנשא על ישראל, או: מי שמגביה ומנשא את ישראל. ואלו דבריו<b>: הוֹי אֶנָּחֵם מִצָּרַי,</b> אנקום בהם ואז אוכל להירגע, כביכול, <b>וְאִנָּקְמָה מֵאוֹיְבָי,</b> החוטאים הללו נחשבים כשונאַי ואויבַי.
(כה) <b>וְאָשִׁיבָה יָדִי עָלַיִךְ</b> לטפל בך, <b>וְאֶצְרֹף כַּבֹּר</b>, חומר ניקוי את <b>סִיגָיִךְ, וְאָסִירָה כָּל בְּדִילָיִךְ.</b> הבּדיל הוא אחד הסיגים המעורבים בכסף. אולי הוא נקרא כך מפני שהוא נבדל בתהליך ההיתוך מהמתכת היקרה.
(כו) <b>וְאָשִׁיבָה שֹׁפְטַיִךְ כְּבָרִאשֹׁנָה, וְיֹעֲצַיִךְ</b>, הממלאים בך תפקידי הנהגה שונים <b>כְּבַתְּחִלָּה. אַחֲרֵי כֵן יִקָּרֵא לָךְ</b> — ירושלים, <b>עִיר הַצֶּדֶק</b>, כפי שבעבר הצדק לן בך, ותוכלי להיקרא שוב <b>קִרְיָה נֶאֱמָנָה</b> כמו שהיית בעבר, כאמור לעיל.
(כז) <b>צִיּוֹן בּ</b>עשיית <b>מִשְׁפָּט תִּפָּדֶה, וְשָׁבֶיהָ</b> ישובו לבנותה<b>ב</b>אמצעות <b>צְדָקָה.</b>
(כח) <b>וְשֶׁבֶר פֹּשְׁעִים וְחַטָּאִים יַחְדָּו</b> יבוא. <b>ו</b>שאר <b>עֹזְבֵי ה' יִכְלוּ</b> עמהם.
(כט) <b>כִּי יֵבֹשׁוּ</b> החוטאים הללו, כאשר תתבדו <b>מֵאֵילִים</b>, מאילנות האֵלָה, ששימשו לעבודה זרה, או: מבעלי כוח <b>אֲשֶׁר חֲמַדְתֶּם. וְתַחְפְּרוּ</b>, תתביישו <b>מֵהַגַּנּוֹת</b>, מהגנים ששימשו אתכם לפולחן זר או לתענוגות <b>אֲשֶׁר בְּחַרְתֶּם.</b> בכמה מקומות בספר מופיע הרעיון שעולם החטא מושתת על מותרות ועל דברים חסרי ערך.
(ל) <b>כִּי תִהְיוּ כְּאֵלָה נֹבֶלֶת עָלֶהָ,</b> כמו עץ אלָה שעליו נובלים. האלה היא עץ גדול, מפואר ומרשים בלבלובו, אולם כשהוא נשאר במערומיו בחורף, לאחר נשירת עליו, הוא נראה עלוב. גם דימוי זה חוזר ומופיע בדברי ישעיהו. <b>ו</b>ּ<b>כְגַנָּה</b>, כגן <b>אֲשֶׁר מַיִם אֵין לָהּ</b>, וכל גידוליה מתייבשים.
(לא) <b>וְהָיָה הֶחָסֹן</b>, גבעולי הפשתן הקשים <b>לִנְעֹרֶת</b>, רסיסי הפשתה שנשארו לאחר שהכינו ממנה חוטים. יש שעושים מרסיסים אלו פקעות, שתועלתן היחידה היא להיות חומר בערה. <b>וּפֹעֲלוֹ</b>, מי שעשאו, יהיה <b>לְנִיצוֹץ,</b> ומכיוון שהנעורת דליקה מאוד — <b>וּבָעֲרוּ שְׁנֵיהֶם</b> — החסון והנעורת <b>יַחְדָּו</b>, <b>וְאֵין מְכַבֶּה.</b>
<h2>פרק ב</h2>
(א) בראש הנבואה השנייה מופיעה כותרת זהה לכותרתה של הנבואה הראשונה —<b>הַדָּבָר אֲשֶׁר חָזָה יְשַׁעְיָהוּ בֶּן אָמוֹץ עַל יְהוּדָה וִירוּשָׁלִָם.</b>
(ב) <b>וְהָיָה בְּאַחֲרִית הַיָּמִים</b>. אין מדובר כאן בתאריך מסוים, אלא בביטוי המתייחס לעידן ממושך שיתרחש בעתיד, כאשר העולם יעבור תמורות. <b>נָכוֹן</b>, מתוקן ומכונן <b>יִהְיֶה הַר בֵּית ה' בְּרֹאשׁ הֶהָרִים, וְנִשָּׂא מִגְּבָעוֹת.</b> ההר המוכר מן ההווה, עתיד להתרומם ולגבוה עוד, כמו שאפשר להתרשם מהאמור בנבואות אחרות. ההר יבלוט בעליונותו על שאר ההרים. <b>וְנָהֲרוּ אֵלָיו כָּל הַגּוֹיִם.</b> הר בית ה' לא יהיה רק מרכזן של יהודה וירושלים, אלא של העולם כולו.
(ג) <b>וְהָלְכוּ עַמִּים רַבִּים וְאָמְרוּ: לְכוּ וְנַעֲלֶה אֶל הַר ה', אֶל בֵּית אֱלֹהֵי יַעֲקֹב, וְיֹרֵנוּ</b>, ילמדנו <b>מִדְּרָכָיו, וְנֵלְכָה בְּאֹרְחֹתָיו.</b> העמים לא יבקשו רק לבקר בבית אלוקים או לצפות במקדש המפואר, אלא יבואו אליו כדי לקבל עליהם את התורה משם. <b>כִּי</b> אז <b>מִצִּיּוֹן תֵּצֵא תוֹרָה, וּדְבַר ה' — מִירוּשָׁלִָם.</b> דבר ה' ותורת ישראל לא יהיו עניינו של עם קטן, אלא יהוו מוקד משיכה לעמים רבים.
(ד) כיוון שהעמים יבואו לשמוע את התורה שתצא מירושלים — <b>וְשָׁפַט</b> עם ישראל, ובראשו המלך או המנהיג <b>בֵּין הַגּוֹיִם וְהוֹכִיחַ לְעַמִּים רַבִּים.</b> מאחר שהוא יפשר וישכין שלום בין האומות, לא יהיה צורך במלחמה — <b>וְכִתְּתוּ</b>, ישברו את <b>חַרְבוֹתָם</b>, ואת המתכת שלהם יעצבו מחדש ויהפכו <b>לְאִתִּים,</b> אתי חפירה, <b>וַחֲנִיתוֹתֵיהֶם</b>, העשויות בדרך כלל ממוט עץ ארוך שבראשו חוד מתכתי, יהפכו <b>לְמַזְמֵרוֹת</b>, שהן כלים קטנים יותר, לאחר שיסירו את הראשים המסוכנים של החניתות. בכללו של דבר — <b>לֹא יִשָּׂא גוֹי אֶל גּוֹי חֶרֶב וְלֹא יִלְמְדוּ עוֹד מִלְחָמָה.</b>
(ה) <b>בֵּית יַעֲקֹב,</b> זוהי פנייה לכלל ישראל. <b>לְכוּ וְנֵלְכָה בְּאוֹר ה'.</b> אנחנו מתעסקים בדברים המסיטים אותנו מן העיקר.
(ו) <b>כִּי נָטַשְׁתָּה עַמְּךָ,</b> את עצמך, את דרכך, <b>בֵּית יַעֲקֹב, כִּי מָלְאוּ</b> חכמות, מנהגים, ערכים ותפיסות <b>מִקֶּדֶם,</b> מן המזרח. <b>וְעֹנְנִים</b>, עוסקים בניחוש ואסטרולוגיה לסוגיה <b>כַּפְּלִשְׁתִּים</b>. נראה שהפלשתים היו מפורסמים בעיסוק זה. <b>וּ</b>באופן כללי <b>בְיַלְדֵי נָכְרִים יַשְׂפִּיקוּ.</b> מספקים אותם עניינים שמוצאם אצל הנוכרים. הנביא אינו מאשים את בית יעקב בעברות מסוימות, דוגמת עבודה זרה, אלא בהתבוללות רוחנית ותרבותית כללית. תרבות זרה באה ושטפה את הארץ.
(ז) <b>וַתִּמָּלֵא אַרְצוֹ</b> של בית יעקב <b>כֶּסֶף וְזָהָב, וְאֵין קֵצֶה</b>, קץ <b>לְאֹצְרֹתָיו. וַתִּמָּלֵא אַרְצוֹ סוּסִים, וְאֵין קֵצֶה לְמַרְכְּבֹתָיו.</b> ריבוי הסוסים, שהיה בו גם צד איסור, מרמז לשלמה המלך שהביאם בכמויות גדולות, אך העיסוק בכספים ובסוסים, במסחרם ובאימונם, אינו פוסק.
(ח) ומלבד כל אלה — <b>וַתִּמָּלֵא אַרְצוֹ אֱלִילִים, לְמַעֲשֵׂה יָדָיו יִשְׁתַּחֲווּ, לַ</b>צלמים <b>אֲשֶׁר עָשׂוּ אֶצְבְּעֹתָיו.</b>
(ט) ובסופו של דבר — <b>וַיִּשַּׁח אָדָם,</b> קומתו של האדם התנמכה, <b>וַיִּשְׁפַּל אִישׁ,</b> האנשים ירדו והדרדרו. וְאתה, ה', <b>אַל תִּשָּׂא</b>, תסלח <b>לָהֶם.</b> אחרית הימים מתוארת כאן כתהליך שאינו נובע ממלחמה או מקטסטרופה חיצונית, אלא מהתגלות והיפתחות ההכרה, הכרוכה בבושה ובאימה. ישעיהו פונה אל האדם שדרדר את עצמו:
(י) <b>בּוֹא בַצּוּר</b>, היכנס בשקעי הסלע <b>וְהִטָּמֵן</b>, היחבא <b>בּ</b>מחילות <b>עָפָר מִפְּנֵי פַּחַד ה'</b> ההולך ובא, <b>וּמֵהֲדַר גְּאֹנוֹ.</b>
(יא) <b>עֵינֵי גַּבְהוּת</b>, גבהות העיניים של <b>אָדָם — שָׁפֵל,</b> שפלה, <b>וְשַׁח</b>, נכפף <b>רוּם</b>, גובהם הזקוף של <b>אֲנָשִׁים. וְנִשְׂגַּב</b>, יתרומם <b>ה' לְבַדּוֹ בַּיּוֹם הַהוּא.</b> כאשר הוא מתגלה, כל גדולה אחרת מתפוגגת.
(יב) <b>כִּי יוֹם לַה' צְבָאוֹת</b> שבו הוא יתגלה, ישפוט ויינשא <b>עַל כָּל גֵּאֶה וָרָם וְעַל כָּל נִשָּׂא וְשָׁפֵל,</b> כנראה גם את השפלים יוכיח,
(יג) <b>וְ</b>גם <b>עַל כָּל אַרְזֵי הַלְּבָנוֹן הָרָמִים וְהַנִּשָּׂאִים וְעַל כָּל אַלּוֹנֵי הַבָּשָׁן</b>, עצים אדירים, העשויים גם לסמל את גדולי העולם שיעמדו למשפט, כָּל אַלּוֹנֵי הַבָּשָׁן
(יד) <b>וְעַל כָּל הֶהָרִים הָרָמִים וְעַל כָּל הַגְּבָעוֹת הַנִּשָּׂאוֹת</b>. התיאורים אינם מתחילים בבני האדם. תחילה מתואר כיצד תתכווץ כל גדולתו של הטבע נוכח התגלותו של ה' — עצי הענק ייעשו שיחים קטנים וההרים יצטמקו.
(טו) <b>וְעַל כָּל מִגְדָּל גָּבֹהַּ וְעַל כָּל חוֹמָה בְצוּרָה</b>, כל ביטויי הכוח יהפכו למעין צעצועים.
(טז) <b>וְעַל כָּל אֳנִיּוֹת תַּרְשִׁישׁ</b>, אניות גדולות ששימשו למסעות רחוקים עד קצה הים התיכון או מעבר לו, <b>וְעַל כָּל שְׂכִיּוֹת הַחֶמְדָּה</b>, החפצים יקרי הערך. כל אלה יאבדו את חשיבותם.
(יז) ושוב — <b>וְשַׁח גַּבְהוּת הָאָדָם, וְשָׁפֵל רוּם אֲנָשִׁים, וְנִשְׂגַּב ה' לְבַדּוֹ בַּיּוֹם הַהוּא.</b>
(יח) <b>ו</b>ממילא, כל אותם <b>הָאֱלִילִים</b> שעשו בני האדם <b>— כָּלִיל יַחֲלֹף,</b> יאבדו את חשיבותם ויעברו מן העולם.
(יט) <b>וּבָאוּ</b> אנשים <b>בִּמְעָרוֹת צֻרִים וּבִמְחִלּוֹת עָפָר</b>, כאמור לעיל, בּוֹא בַצּוּר וְהִטָּמֵן בֶּעָפָר <b>מִפְּנֵי פַּחַד ה' וּמֵהֲדַר גְּאוֹנוֹ בְּקוּמוֹ לַעֲרֹץ הָאָרֶץ,</b> למשול בארץ.
(כ) <b>בַּיּוֹם הַהוּא יַשְׁלִיךְ הָאָדָם אֵת אֱלִילֵי כַסְפּוֹ וְאֵת אֱלִילֵי זְהָבוֹ, אֲשֶׁר עָשׂוּ לוֹ</b>, שבנה כל אחד לעצמו <b>לְהִשְׁתַּחֲוֹת.</b> באופן פשוט מדובר בפסלים העשויים מכסף ומזהב, אבל אין רחוק כל כך לפרש ביטויים אלו גם על הכסף והזהב עצמם ההופכים להיות אלילים שעושה אדם לעצמו. כל העבודות הזרות הללו יושלכו <b>לַחְפֹּר פֵּרוֹת</b>, כנראה יש לקרותו לחפרפרות, <b>וְלָעֲטַלֵּפִים.</b> את כל הזהב והכסף, האוצרות והאלילים, יזרקו לחפרפרות להטמינם באדמה, ולעטלפים שיישאום למערותיהם.
(כא) <b>לָבוֹא בְּנִקְרוֹת</b>, בחורי <b>הַצֻּרִים וּבִסְעִפֵי</b>, בשִׁני <b>הַסְּלָעִים מִפְּנֵי פַּחַד ה' וּמֵהֲדַר גְּאוֹנוֹ בְּקוּמוֹ לַעֲרֹץ הָאָרֶץ.</b>
(כב) מתוך כך — <b>חִדְלוּ לָכֶם מִן הָאָדָם אֲשֶׁר נְשָׁמָה בְּאַפּוֹ, כִּי בַמֶּה נֶחְשָׁב הוּא</b>?! אף על פי שעכשיו האדם הוא המושל הגדול בעולם, המכוון הכול ומשנה דברים כרצונו, כאשר יתגלה כבוד ה' באחרית הימים יכֻווצו מושאי ההערצה השונים, ויינטשו כל הדברים שבני אדם מחשיבים ודוגלים בהם — ובכללם האדם עצמו — וחשיבותם תתבטל. אז יישאר רק כבוד ה' בבואו למשול בעולם.
<h2>פרק ג</h2>
(א) <b>כִּי הִנֵּה הָאָדוֹן ה' צְבָאוֹת מֵסִיר מִירוּשָׁלִַם וּמִיהוּדָה מַשְׁעֵן וּמַשְׁעֵנָה,</b> כל דבר שאפשר להישען עליו, למשל — <b>כֹּל מִשְׁעַן לֶחֶם וְכֹל מִשְׁעַן מָיִם.</b> לא יהיה די לחם ומים. גם אם אנשים לא יגוועו ברעב, לא יהיה להם ביטחון אפילו באספקת צרכיהם הבסיסיים.
(ב) גם מבחינה חברתית יחסרו מישראל <b>גִּבּוֹר וְאִישׁ מִלְחָמָה, שׁוֹפֵט וְנָבִיא וְקֹסֵם</b>, היודע, או הטוען שהוא יודע, דבר על העתיד, <b>וְזָקֵן</b>, איש מראשי העדה,
(ג) <b>שַׂר חֲמִשִּׁים</b>, בעל תפקיד צבאי מוגדר <b>וּנְשׂוּא פָנִים</b>, בעל מעמד <b>וְיוֹעֵץ וַחֲכַם חֲרָשִׁים</b>, בעל חכמה עמוקה וסודית <b>וּנְבוֹן לָחַשׁ,</b> היודע להסביר דבריו בדיוק ובנחת. אלה הם מנהיגים מסוגים שונים המכוננים את החברה התקינה, ולא דווקא מי שבהכרח נושאים בתפקידים ביצועיים. כל אלה יישללו מן העם.
(ד) ובמקום מבנה חברתי המורכב ממי שראויים להחזיק בשלטון — <b>וְנָתַתִּי נְעָרִים שָׂרֵיהֶם</b>, צעירים ייטלו לידיהם את השלטון. כאשר אין שלטון מבוסס, נוטים נערים מנוערים לקפוץ בראש. <b>וְתַעֲלוּלִים יִמְשְׁלוּ בָם,</b> צעירים אלה ימלאו את המקום בתעלולים. במקרה הטוב אפשר יהיה לראות במושלים שובבים.
(ה) <b>וְנִגַּשׂ הָעָם אִישׁ בְּאִישׁ וְאִישׁ בְּרֵעֵהוּ.</b> אנשים ידחפו וידחקו זה את זה או ישעבדו זה את זה. <b>יִרְהֲבוּ הַנַּעַר בַּזָּקֵן,</b> הנער יגביה את עצמו למעלה מן הזקן. <b>וְהַנִּקְלֶה</b> יתרברב <b>בַּנִּכְבָּד.</b> אין זה תיאור של אנרכיה גמורה, אלא של שלטון שאיננו שלטון. המושלים הם קבוצה אקראית של אנשים המחזיקים בתפקידי הנהגה, אף על פי שאינם ראויים לה.
(ו) נוסף על כך — <b>כִּי יִתְפֹּשׂ אִישׁ בְּאָחִיו בֵּית אָבִיו</b>, במי שהוא מכירו וסומך עליו, כאחיו הגדול שמבית אביו, ואומר לו: <b>שִׂמְלָה לְכָה,</b> לך יש בגדים נאים, מדים ומעמד כלשהו. על כן <b>קָצִין תִּהְיֶה לָּנוּ</b>, הֱיה לנו למנהיג, <b>וְהַמַּכְשֵׁלָה הַזֹּאת תַּחַת יָדֶךָ.</b> קח תחת פיקודך את תיקון מכשולי המדינה, העיר או השכונה הזו.
(ז) <b>יִשָּׂא</b> הלה את קולו, או: יישבע <b>בַיּוֹם הַהוּא לֵאמֹר: לֹא אֶהְיֶה</b>, איני מסוגל להיות <b>חֹבֵשׁ,</b> מי שתופס בדבר ובולמו, בעל תפקיד שלטוני, <b>וּבְבֵיתִי אֵין לֶחֶם וְאֵין שִׂמְלָה.</b> כיוון שאין לי דבר, איני עשוי להחזיק בדברים ולטפל באנשים. סירובו אינו נובע מעוני בלבד, אלא מהערכה עצמית נמוכה. מי שאין לו כלום והוא גם חש נטול חכמה וידע, אינו מאמין שביכולתו לקבל תפקידים, ולכן עומד בסירובו: <b>לֹא תְשִׂימֻנִי קְצִין עָם.</b> אל תמנו אותי קצין על העם. גם כשיש בחברה מי שנתפסים כאחראיים הראויים להתמנות על הציבור — הם עצמם אינם מעוניינים בנטילת אחריות זו. מתוך הססנות או עצלות הם בורחים ומתחמקים מן התפקיד.
(ח) <b>כִּי כָשְׁלָה יְרוּשָׁלִַם, וִיהוּדָה נָפָל, כִּי לְשׁוֹנָם וּמַעַלְלֵיהֶם אֶל ה'</b>, כל מעשיהם ודיבוריהם ביחס לה' אינו אלא <b>לַמְרוֹת עֵנֵי</b>, להמרות עיני <b>כְבוֹדוֹ</b>, להרגיזו.
(ט) <b>הַכָּרַת פְּנֵיהֶם עָנְתָה בָּם,</b> על פניהם אפשר לראות שהם אדישים לאפשרות התיקון, <b>וְחַטָּאתָם כִּסְדֹם הִגִּידוּ, לֹא כִחֵדוּ.</b> הם אינם מתביישים בחטאם. בחברה מתוקנת אנשים משתדלים לכל הפחות להכחיש או להסתיר את חטאיהם, אבל במקום של רעים וחטאים הדומה לסדום, אין מתביישים לדבר בחטא בקול רם. <b>אוֹי לְנַפְשָׁם כִּי גָמְלוּ לָהֶם</b> — לעצמם <b>רָעָה</b> במעשיהם. במצב רעוע זה, שבו נעשה הכול ללא בושה וחשש, העם אינו חש חוסן, אמונה וייעוד.
(י) בכללו של דבר — <b>אִמְרוּ צַדִּיק כִּי</b>, אשר הוא <b>טוֹב, כִּי פְרִי מַעַלְלֵיהֶם יֹאכֵלוּ.</b> הצדיקים ניזונים מתוצאות מעשיהם;
(יא) אולם — <b>אוֹי לְרָשָׁע רָע, כִּי גְמוּל יָדָיו יֵעָשֶׂה</b>, יהא מוכן <b>לּוֹ</b>.
(יב) במצב זה אנשים נגררים בדרכם ואפילו הנהגה אינם מוצאים. <b>עַמִּי — נֹגְשָׂיו</b>, מנהיגיו <b>מְעוֹלֵל,</b> אינם אלא כתינוקות, עוללים. <b>וְנָשִׁים</b>, אף על פי שבדרך כלל הן עומדות מן הצד, <b>מָשְׁלוּ בוֹ. עַמִּי, מְאַשְּׁרֶיךָ</b>, המיישרים דרכך ומורים לך מה לעשות — <b>מַתְעִים, וְ</b>את <b>דֶרֶךְ אֹרְחֹתֶיךָ בִּלֵּעוּ,</b> קלקלו והשחיתו.
(יג) <b>נִצָּב לָרִיב ה' וְעֹמֵד לָדִין</b>, לדון <b>עַמִּים.</b> ה' ניצב לשפוט את כל העולם.
(יד) <b>ה' בְּמִשְׁפָּט יָבוֹא עִם זִקְנֵי עַמּוֹ וְשָׂרָיו</b>, וכך יגיד להם<b>: וְאַתֶּם בִּעַרְתֶּם</b>, כיליתם את <b>הַכֶּרֶם,</b> ולא נתתם ממנו את מתנותיו המיועדות לעניים וללויים. ונוסף על כך — <b>גְּזֵלַת הֶעָנִי בְּבָתֵּיכֶם.</b>
(טו) <b>מַה לָּכֶם</b> ש<b>תְּדַכְּאוּ</b> את <b>עַמִּי</b> ישראל, <b>וּפְנֵי עֲנִיִּים תִּטְחָנוּ,</b> תדרסו על פניהם של העניים?! <b>נְאֻם ה' אֱלֹהִים צְבָאוֹת.</b>
(טז) בצד הביקורת על השלטון באה תוכחה קשה על ההתנהגות האישית והמשפחתית, הממוקדת כאן בנשים הצעירות. <b>וַיֹּאמֶר ה': יַעַן כִּי גָבְהוּ בְּנוֹת צִיּוֹן,</b> בנות ציון ניסו להיראות גבוהות. בימינו יש נשים ההולכות על עקבים, ואילו כאן מתוארות הנשים שרצו להיראות גבוהות יותר בצעידה מסוימת – <b>וַתֵּלַכְנָה נְטוּיוֹת גָּרוֹן</b>, הן הולכות וגרונן מורם, <b>וּמְשַׂקְּרוֹת עֵינָיִם,</b> צובעות עיניהן בסיקרא ובכחל, וכן רומזות וקורצות בעיניים. עיניהן מסתכלות לכל עבר וסוקרות את סביבתן, כאומרות לכול: ראו איך אנו נראות. אין זה תיאור של זנות אלא של חברה ריקנית, שבה מרוכזות הנשים בתצוגת אופנה ובתחרות ביניהן מי תתלבש יפה יותר, ומי תרשים יותר את סביבתה. במקום ללכת בצורה רגילה <b>הָלוֹךְ וְטָפֹף תֵּלַכְנָה,</b> הן הולכות במעין צעדי ריקוד קטנים, כמו שנהגו נשים במקומות רבים לשם גירוי. <b>וּבְרַגְלֵיהֶם תְּעַכַּסְנָה,</b> מנענעות את רגליהן באופנים שונים לשם משיכת תשומת לב.
(יז) כיוון שבנות אלו מתפארות בשערותיהן היפות — <b>וְשִׂפַּח ה' קָדְקֹד בְּנוֹת צִיּוֹן</b>, ה' ישלח בראשיהן ספחת, מחלת עור הפוגעת גם בשערות, <b>וַה' פָּתְהֵן יְעָרֶה</b>, יגלה את ערוותן. סופן של תהלוכות האופנה ומצגי היופי הללו — ערום ועריה, ריק ואבדון.
(יח) <b>בַּיּוֹם הַהוּא</b>, כשיגיע יום העונש, <b>יָסִיר ה' אֵת תִּפְאֶרֶת הָעֲכָסִים</b>, מיני צמידים שברגליים <b>וְהַשְּׁבִיסִים</b>, ייתכן שהם מלבושים או קישוטים שמעל לשערות <b>וְהַשַּׂהֲרֹנִים,</b> אולי עגילים או תכשיטים אחרים בצורת חצאי ירח,
(יט) <b>הַנְּטִיפוֹת</b>, מיני שרשראות <b>וְהַשֵּׁירוֹת</b>, טבעות או צמידים <b>וְהָרְעָלוֹת,</b> כיסויים מעין צעיפים,
(כ) <b>הַפְּאֵרִים</b>, כובעים <b>וְהַצְּעָדוֹת</b>, אצעדות, תכשיט המקיף את הזרוע, כעין טבעת גדולה <b>וְהַקִּשֻּׁרִים</b>, חוטים לקשירת השיער או מיני עניבות <b>וּבָתֵּי הַנֶּפֶשׁ</b>, כנראה לבושים פנימיים יותר, דוגמת חזיות של ימינו, ויש מפרשים בתי קיבול לבשמי הרחה <b>וְהַלְּחָשִׁים,</b> אולי אף הם אביזרים שבסתר, נזמי האוזן, או: תכשיטים שבהם קמעות ולחשים,
(כא) <b>הַטַּבָּעוֹת וְנִזְמֵי הָאָף</b>,
(כב) <b>הַמַּחֲלָצוֹת וְהַמַּעֲטָפוֹת</b>, בגדים שהנשים מתעטפות בהם <b>וְהַמִּטְפָּחוֹת וְהָחֲרִיטִים</b>, כיסים, תיקיםִּטְפָּחוֹת וְהָחֲרִיטִים
(כג) ו<b>הַגִּלְיֹנִים</b>, כנראה מראות קטנות <b>וְהַסְּדִינִים וְהַצְּנִיפוֹת</b>, מצנפות <b>וְהָרְדִידִים,</b> צעיפים מקושטים.
(כד) לבסוף לא ייוותר דבר מכל קישוטיהן של הנשים הללו — <b>וְהָיָה תַחַת בֹּשֶׂם — מַק</b>, ריקבון <b>יִהְיֶה, וְתַחַת חֲגוֹרָה — נִקְפָּה,</b> פציעה או פגיעה, <b>וְתַחַת מַעֲשֶׂה מִקְשֶׁה</b>, במקום תלתלים או תסרוקות תהיה <b>קָרְחָה, וְתַחַת פְּתִיגִיל</b>, ייתכן שהוא מין חגורה יפה — <b>מַחֲגֹרֶת</b>, חגורה עשויה <b>שָׂק, כִּי</b>, באופן כללי, כל אלה יבואו <b>תַחַת</b> ה<b>יֹפִי.</b> לחלופין: כִּי הוא כווייה — תחת יופי.
(כה) ומכיוון אחר —<b>מְתַיִךְ</b>, אנשייך, ציון, <b>בַּחֶרֶב יִפֹּלוּ, וּגְבוּרָתֵךְ</b>, גבורת שליטייך תיפול <b>בַּמִּלְחָמָה.</b>
(כו) <b>וְאָנוּ</b>, יצטערו, ייאנחו <b>וְאָבְלוּ פְּתָחֶיהָ</b>, יושבי שערי ציון, <b>וְנִקָּתָה,</b> תתרוקן. אז <b>לָאָרֶץ תֵּשֵׁב</b> ציון. הישיבה במקום שפל מבטאת את השפלות או האבל על מצבן הקודר של יהודה וירושלים כאשר תפארתן וגבורתן יתמוטטו.
<h2>פרק ד</h2>
(א) לאחר המפלה הגדולה יישארו מעט גברים כי רבים ייהרגו במלחמה או במחלות, ואז — <b>וְהֶחֱזִיקוּ שֶׁבַע נָשִׁים</b>, שבע הוא מספר סמלי המציין ריבוי, <b>בְּאִישׁ אֶחָד בַּיּוֹם הַהוּא</b>, נשים רבות ירגישו בודדות ומסכנות, ולכן הן יתקבצו סביב גבר אחד, <b>לֵאמֹר</b>, ויאמרו לו: <b>לַחְמֵנוּ נֹאכֵל וְשִׂמְלָתֵנוּ נִלְבָּשׁ</b>, איננו מבקשות ממך דבר, לא אוכל ולא בגדים, <b>רַק יִקָּרֵא שִׁמְךָ עָלֵינוּ.</b> הן מסכימות לוותר על כל זכות ולהשליך את עצמן בכל תנאי, ובלבד שייחשבו נשואות ומהוגנות, שיהיה גבר כלשהו בחייהן. <b>אֱסֹף</b>, הכנס, הטמן <b>חֶרְפָּתֵנוּ.</b> הסר מעלינו את הביזיון שיש בחיים בודדים כאלה, שאין בהם לא עבר ולא עתיד.
(ב) מכאן נבואת הנחמה הנכונה לשארית הפלטה: <b>בַּיּוֹם הַהוּא יִהְיֶה צֶמַח ה'</b>, התקווה והישועה שיצמיח ה' <b>לִצְבִי</b>, ליופי <b>וּלְכָבוֹד. וּפְרִי הָאָרֶץ</b>, כל היוצא מן האדמה יהיה <b>לְגָאוֹן וּלְתִפְאֶרֶת לִפְלֵיטַת יִשְׂרָאֵל.</b>
(ג) <b>וְהָיָה הַנִּשְׁאָר בְּצִיּוֹן וְהַנּוֹתָר בִּירוּשָׁלִַם,</b> אחרי שימותו רשעיה, <b>'קָדוֹשׁ' יֵאָמֶר לוֹ,</b> 'קדוש' ייאמר על <b>כָּל הַכָּתוּב לַחַיִּים</b>, כל מי שנרשם בין החיים <b>בִּירוּשָׁלִָם.</b> הסיבה לכך היא שה' יטהר אז את העולם. הנביא מבטא זאת במלים ציוריות אך קשות:
(ד) <b>אִם</b>, כאשר <b>רָחַץ אֲדֹנָי אֵת צֹאַת בְּנוֹת צִיּוֹן,</b> דימוי זה נושא קונוטציה אבהית — ה' רוחץ את לכלוכם של ישראל, כאב המטפל בילדיו הקטנים. <b>וְאֶת דְּמֵי יְרוּשָׁלִַם</b>, דם הרצח והפשע, הוא <b>יָדִיחַ</b>, ישטוף <b>מִקִּרְבָּהּ בְּרוּחַ מִשְׁפָּט</b>, באמצעות רוח המשפט תישטף זוהמת העוול מירושלים, <b>וּבְרוּחַ בָּעֵר.</b> לא די במשפט המעריך את המצב; יהיה צורך גם לבער את הרע באמצעות עונשים חמורים.
(ה) <b>וּבָרָא ה' עַל כָּל מְכוֹן</b>, המקום המיועד שב<b>הַר צִיּוֹן</b>, הר המוריה שעליו בית המקדש <b>וְעַל מִקְרָאֶהָ</b>, קריותיה, על סביבותיה של ציון, יברא ה' <b>עָנָן — יוֹמָם,</b> כדרך שהיה על המשכן במדבר, <b>וְעָשָׁן וְנֹגַהּ אֵשׁ לֶהָבָה — לָיְלָה,</b> כשם ששכן ה' על ישראל בהיותם במדבר. כבוד ה' ישוב להתגלות בירושלים כשם שהופיע בקרב מחנה ישראל לאחר שיצאו ממצרים. <b>כִּי עַל כָּל כָּבוֹד חֻפָּה</b>, כל כבודה של ירושלים יהיה מחופה ועטוף בענן ובאש. כך גדולתה וחשיבותה יהיו ניכרות לעין כול.
(ו) <b>וְסֻכָּה תִּהְיֶה לְצֵל יוֹמָם מֵחֹרֶב</b>, עננים אלו יסוככו על ירושלים ויצֵּלו עליה מן היובש ומהחום, <b>ו</b>יהיו גם <b>לְמַחְסֶה וּלְמִסְתּוֹר מִזֶּרֶם וּמִמָּטָר.</b> סוכה זו, שנקראה בפסוק הקודם חופה, שומרת על ירושלים לילה ויום, ומגִנה עליה לא רק מפגעים רעים, אלא אפילו מפגעי מזג האוויר.
<h2>פרק ה</h2>
(א) <b>אָשִׁירָה נָּא לִידִידִי</b>, על אהובי או לכבודו <b>שִׁירַת דּוֹדִי</b>, אהובי <b>לְכַרְמוֹ.</b> הדוד והידיד הם תארים לה'. הפנייה אל ה' כידידו ואהובו של האדם מבטאת קרבה. <b>כֶּרֶם הָיָה לִידִידִי בְּקֶרֶן</b>, בפינה כלשהי <b>בֶּן שָׁמֶן,</b> במקום שקרקעו משובחת ושמנה. מסתבר שהכרם לא היה גדול. את כל העבודה הנצרכת עשה הידיד לכרמו:
(ב) <b>וַיְעַזְּקֵהוּ</b>, הוא עדר וחפר כדי לפנות את האבנים הגדולות. <b>וַיְסַקְּלֵהוּ</b>, סילק את האבנים הללו. <b>וַיִּטָּעֵהוּ שֹׂרֵק,</b> זמורת גפן משובחת. בדרך כלל לא זורעים זרעי ענבים, אלא נוטעים את ענפי הגפן. <b>וַיִּבֶן מִגְדָּל בְּתוֹכוֹ</b> לשמירה, על מנת שלא יבזזו אותו, <b>וְגַם יֶקֶב חָצֵב בּוֹ</b> להכנת היין. לאחר שהושלמה עבודת הכרם ונעשו הכנותיו כראוי — <b>וַיְקַו לַעֲשׂוֹת עֲנָבִים</b>, הוא קיווה שיצמחו פֵּרות טובים, ובמקומם — <b>וַיַּעַשׂ בְּאֻשִׁים,</b> ענבים שאינם ראויים לאכילה.
(ג) <b>וְעַתָּה, יוֹשֵׁב יְרוּשָׁלִַם וְאִישׁ יְהוּדָה, שִׁפְטוּ נָא בֵּינִי וּבֵין כַּרְמִי</b> שהכזיב. יושבי ירושלים ויהודה, שאליהם פונה הידיד, ה', הם גם נמשליו של הכרם.
(ד) <b>מַה לַּעֲשׂוֹת עוֹד לְכַרְמִי, וְלֹא עָשִׂיתִי בּוֹ</b>, הלוא נטעתיו במקום מובחר וטיפלתי בו כראוי, והיה עליו להניב פרות משובחים?! <b>מַדּוּעַ קִוֵּיתִי לַעֲשׂוֹת עֲנָבִים, וַיַּעַשׂ בְּאֻשִׁים</b>?!
(ה) <b>וְעַתָּה אוֹדִיעָה נָּא אֶתְכֶם אֵת אֲשֶׁר אֲנִי עֹשֶׂה לְכַרְמִי</b>, אתם תהיו עדים למה שאעשה. מכיוון שהכרם אינו מגיב לטיפול טוב, אזניחנו: <b>הָסֵר</b>, אסיר את <b>מְשׂוּכָּתוֹ</b>, גדרו <b>— וְהָיָה לְבָעֵר.</b> ייכנסו לתוכו בעלי חיים שיזיקו לו ויאכלו את אשר בו. <b>פָּרֹץ גְּדֵרוֹ — וְהָיָה לְמִרְמָס</b> ברגליהם של אנשים או של בעלי חיים.
(ו) <b>וַאֲשִׁיתֵהוּ בָתָה,</b> אהפוך אותו לאזור של גידולי פרא. <b>לֹא יִזָּמֵר,</b> גפנים צריכות להיזמר בכל שנה, על מנת שיגדלו כראוי ויתנו פרות, <b>וְלֹא יֵעָדֵר,</b> אפסיק כל טיפול בו. ומשום כך — <b>וְעָלָה שָׁמִיר וָשָׁיִת.</b> יצמחו בו עשבים שוטים. <b>וְעַל הֶעָבִים אֲצַוֶּה מֵהַמְטִיר עָלָיו מָטָר.</b> הידיד, בעל הכרם, אינו מתואר בשלמות בדמות אדם. לכן בכוחו לדאוג גם לכך שהעננים לא ימטירו מטר על כרמו.
(ז) משל הכרם אינו מפותח לפרטיו, אבל די באמור בו כדי להמחיש את גודל האכזבה של הידיד ממעשה ידיו. ומכאן לנמשל — <b>כִּי כֶרֶם ה' צְבָאוֹת</b> הוא <b>בֵּית יִשְׂרָאֵל, וְאִישׁ יְהוּדָה</b> הוא <b>נְטַע שַׁעֲשׁוּעָיו. וַיְקַו</b>, ה' ציפה ממנו <b>לְמִשְׁפָּט — וְהִנֵּה מִשְׂפָּח,</b> עיוות והטיה. זו אליטרציה, כלומר שוויון צלילים חלקי בין המלים. וכיוצא בזה: הוא קיווה <b>לִצְדָקָה — וְהִנֵּה</b> הוא שומע רק <b>צְעָקָה.</b>
(ח) הנביא מוסיף להוכיח את יושבי יהודה על חמדנותם ועל תאוותנותם: <b>הוֹי, מַגִּיעֵי בַיִת בְּבַיִת, שָׂדֶה בְשָׂדֶה יַקְרִיבוּ עַד אֶפֶס מָקוֹם.</b> אתם בונים שכונות מפוארות, ממלאים אותם בבתים, ומצטופפים לגור זה ליד זה. אתם מצמידים את שדותיכם זה לזה באזורים הנאים. <b>וְהוּשַׁבְתֶּם לְבַדְּכֶם בְּקֶרֶב הָאָרֶץ.</b> אתם מרגישים כאילו רק לכם ראוי לשבת בארץ, ואין מקום לאיש בין שדותיכם ובתיכם, ואף פועלים כך.
(ט) <b>בְּאָזְנָי</b> שמעתי, כביכול, שאמר <b>ה' צְבָאוֹת: אִם לֹא</b> — לשון שבועה: <b>בָּתִּים רַבִּים לְשַׁמָּה</b>, לשממה <b>יִהְיוּ,</b> ובתים <b>גְּדֹלִים וְטוֹבִים</b> יהיו ריקים <b>מֵאֵין יוֹשֵׁב.</b> הנביא מתאר את החברה החמדנית, המבוססת על רדיפת רכוש ומעמד ועל חטפנות. אנשים מצטופפים מפני שכל אחד מנסה לתפוס לעצמו את המיקום הטוב ביותר. והוא מודיע להם כי סופם — שיממון וריק.
(י) <b>כִּי עֲשֶׂרֶת צִמְדֵּי כֶרֶם</b>, צמד כרם הוא גודל קרקע מסוים הנמדד לפי הספק החרישה של צמד שוורים. <b>יַעֲשׂוּ בַּת אֶחָת,</b> מידת נפח של נוזלים. שטח שגודלו עשרה צמדים יעשה כמות מזערית, באופן יחסי, של יין. <b>וְ</b>שטח הראוי ל<b>זֶרַע</b>, זריעת <b>חֹמֶר</b> חיטים, כמות נפח המכונה גם כּוֹר. <b>יַעֲשֶׂה אֵיפָה</b> אחת בלבד. האיפה היא מידת נפח של יבש המקבילה למידת הבת בנוזלים, ששיעורה עשירית מהחומר-הכור. שיעור היבול יהיה עשירית ממה שנזרע.
(יא) הביקורת נמשכת באופן בוטה יותר: <b>הוֹי, מַשְׁכִּימֵי</b> קום <b>בַבֹּקֶר,</b> לא לשם עשייה חיובית או לימוד תורה, אלא <b>שֵׁכָר</b>, יין או כל משקה משכר <b>יִרְדֹּפוּ.</b> הם מתעוררים משנתם על מנת להתחיל לשתות מוקדם ולרדוף אחרי השכר. גם <b>מְאַחֲרֵי בַנֶּשֶׁף</b>, המאחרים בלילה — <b>יַיִן יַדְלִיקֵם.</b> מעייניהם נתונים ליין בלבד, בשכבם ובקומם.
(יב) <b>וְהָיָה כִנּוֹר וָנֶבֶל, תֹּף וְחָלִיל וָיַיִן מִשְׁתֵּיהֶם,</b> הם עורכים משתאות יין בליווי כלי נגינה, <b>וְאֵת פֹּעַל ה' לֹא יַבִּיטוּ, וּמַעֲשֵׂה יָדָיו לֹא רָאוּ,</b> משום שדבר אינו נוגע להם מלבד החגיגות, הנתפסות בעיניהם כמקור חיותם.
(יג) <b>לָכֵן גָּלָה עַמִּי מִבְּלִי דָעַת,</b> בסופו של דבר, העם התאוותן והחומד יִגלה מפני שאינו עוסק בידיעת ה' או בדעת מועילה כלשהי. <b>וּכְבוֹדוֹ</b>, מכובדיו, עשיריו — יהיו <b>מְתֵי</b>, אנשי <b>רָעָב, וַהֲמוֹנוֹ</b> יהיה <b>צִחֵה</b>, יתייבש ב<b>צָמָא.</b>
(יד) <b>לָכֵן הִרְחִיבָה שְּׁאוֹל נַפְשָׁהּ</b>. הגיהינום וכל כוחות האופל והאובדן אינם נשארים עוד במקומם ובגבולותיהם, אלא הם גדלים ומרחיבים את עצמם, <b>וּפָעֲרָה פִיהָ לִבְלִי חֹק.</b> בעולם הנוהג כמנהגו מספר אנשים יורדים לשאול, ואילו כאן הקבר והאבדון הולכים וגדלים ללא גבול ובולעים את העולם. זהו דימוי חריף וחריג. <b>וְיָרַד</b> לשאול <b>הֲדָרָהּ</b> של הארץ או של העיר, <b>וַהֲמוֹנָהּ,</b> המולתה וציבור האנשים שבה, <b>וּשְׁאוֹנָהּ וְעָלֵז בָּהּ</b>, כל מי שהיו עליזים בה.
(טו) <b>וַיִּשַּׁח אָדָם, וַיִּשְׁפַּל אִישׁ,</b> האנשים יתכופפו ויושפלו, <b>וְעֵינֵי גְבֹהִים תִּשְׁפַּלְנָה</b> בראותם את האבדון מסביב.
(טז) <b>וַיִּגְבַּהּ ה' צְבָאוֹת בַּמִּשְׁפָּט</b>, הקדוש ברוך הוא יתעלה על כולם כשישפוט. <b>וְהָאֵל הַקָּדוֹשׁ נִקְדָּשׁ בִּצְדָקָה</b>, בצדקו ובעצמתו.
(יז) <b>וְרָעוּ כְבָשִׂים כְּדָבְרָם,</b> כמו בתוך שדות המרעה שלהם. כאשר השאול תתרומם ותחריב את המדינה, הבתים וההמולה ייעלמו, והעיר השוקקת והעליזה תהפוך מקום מרעה. <b>וְחָרְבוֹת מֵחִים</b>, בחורבות של אותם שהיו שמנים ומלאים <b>— גָּרִים יֹאכֵלוּ.</b> יתגוררו בהם זרים שיאכלו את מה שמצוי בהם.
(יח) <b>הוֹי, מֹשְׁכֵי הֶעָוֹן בְּחַבְלֵי הַשָּׁוְא,</b> האנשים הללו אינם שוגגים. הם חמדנים, חסרי מצפון וחסרי אחריות. כדי להוסיף לעצמם עוונות הם ממציאים חבלים וקשרים מדומים, שבאמצעותם הם מושכים אליהם את העוון. <b>וְכַעֲבוֹת הָעֲגָלָה חַטָּאָה.</b> הם מושכים אליהם את החטא בחבלים עבים, או שהחטא מתעבה ומושך את בעליו כחבלים חזקים המושכים עגלה.
(יט) <b>הָאֹמְרִים</b> בלעג ציני<b>: יְמַהֵר, יָחִישָׁה מַעֲשֵׂהוּ, לְמַעַן נִרְאֶה</b>. אנחנו מחכים לראות מתי כבר יתקיים דבר הנבואה, <b>וְתִקְרַב וְתָבוֹאָה עֲצַת קְדוֹשׁ יִשְׂרָאֵל — וְנֵדָעָה.</b> הם אדישים ואינם מאמינים;
(כ) <b>הוֹי, הָאֹמְרִים</b>, הקוראים <b>לָרַע טוֹב, וְלַטּוֹב — רָע, שָׂמִים</b> בדבריהם <b>חֹשֶׁךְ לְאוֹר וְאוֹר — לְחֹשֶׁךְ, שָׂמִים מַר לְמָתוֹק וּמָתוֹק — לְמָר.</b> הם בונים מבנה חברתי-תרבותי, שהאידיאולוגיה שלו מיוסדת על היפוך ערכים, על שחיתות ורוע, ונעשים בו דברים שלא כדרכם ושלא כדרך הטבע. במקום ענבים — חברה המחזיקה בעקרונות — מתקבלים באושים — אנשים שאינם מבחינים בין טוב ורע, אור וחושך, מר ומתוק;
(כא) <b>הוֹי, חֲכָמִים בְּעֵינֵיהֶם, וְנֶגֶד פְּנֵיהֶם נְבֹנִים,</b> משכילים מופלגים, 'בעלי תארים';
(כב) <b>הוֹי, גִּבּוֹרִים לִשְׁתּוֹת יָיִן,</b> גבורתם מתבטאת ביכולתם לשתות יין. <b>וְאַנְשֵׁי חַיִל</b> שבכוחם <b>לִמְסֹךְ שֵׁכָר</b>, למזוג קוקטיילים כראוי.
(כג) בצד אנינות הטעם וההישגיות החומרנית, בהקשרים החברתיים הם <b>מַצְדִּיקֵי רָשָׁע עֵקֶב שֹׁחַד</b> שקיבלו, <b>וְצִדְקַת צַדִּיקִים יָסִירוּ מִמֶּנּוּ.</b> הישרים נפגעים מאטימותם של בעלי השררה.
(כד) <b>לָכֵן כֶּאֱכֹל קַשׁ לְשׁוֹן אֵשׁ,</b> כמו שלשון אש אוכלת קש, <b>וַחֲשַׁשׁ לֶהָבָה יִרְפֶּה,</b> כשם שהלהבה מפוררת את החשש — המוץ והתבן, כך <b>שָׁרְשָׁם כַּמָּק</b>, כריקבון <b>יִהְיֶה, וּפִרְחָם</b>, מה שהיה צריך לפרוח ולגדול, <b>כָּאָבָק יַעֲלֶה</b> וייעלם. <b>כִּי מָאֲסוּ אֵת תּוֹרַת ה' צְבָאוֹת, וְאֵת אִמְרַת קְדוֹשׁ יִשְׂרָאֵל נִאֵצוּ.</b>
(כה) <b>עַל כֵּן</b> כל המדינה הזו תיענש — <b>חָרָה אַף ה' בְּעַמּוֹ וַיֵּט יָדוֹ עָלָיו וַיַּכֵּהוּ, וַיִּרְגְּזוּ</b>, יזדעזעו <b>הֶהָרִים</b> ממכתם. <b>וַתְּהִי נִבְלָתָם</b> מושלכת <b>כַּסּוּחָה</b>, כמו סחי, אשפה, <b>בְּקֶרֶב חוּצוֹת,</b> רחובות העיר. ו<b>בְכָל זֹאת לֹא שָׁב אַפּוֹ</b> של ה' <b>וְעוֹד יָדוֹ נְטוּיָה</b> להוסיף ולהענישם בעונש הבא ממרחקים:
(כו) <b>וְנָשָׂא נֵס</b>, ירים דגל או סימן <b>לַגּוֹיִם</b> להתקבץ <b>מֵרָחוֹק, וְשָׁרַק לוֹ</b> — לאויב, לבוא <b>מִקְצֵה הָאָרֶץ — וְהִנֵּה מְהֵרָה קַל יָבוֹא,</b> בקלות ובזריזות,
(כז) <b>אֵין עָיֵף וְאֵין כּוֹשֵׁל בּוֹ, לֹא יָנוּם וְלֹא יִישָׁן, וְלֹא נִפְתַּח אֵזוֹר חֲלָצָיו,</b> חגורתו, <b>וְלֹא נִתַּק שְׂרוֹךְ נְעָלָיו.</b> צבאו יהיה מאורגן ומקצועי.
(כח) מעבר לכך הוא יהיה גם צבא פעיל — <b>אֲשֶׁר חִצָּיו שְׁנוּנִים,</b> מחודדים, <b>וְכָל קַשְּׁתֹתָיו דְּרֻכוֹת</b> ומוכנות. אפילו <b>פַּרְסוֹת סוּסָיו כַּצַּר</b>, כאויב <b>נֶחְשָׁבוּ.</b> את סוסי המלחמה הם מאמנים לבעוט ולדרוס. אילוף זה הפך את פרסותיהם לאויב בפני עצמו. <b>וְגַלְגִּלָּיו</b>, גלגלי מרכבות הקרב שלו יהיו מהירות וחזקות <b>כַּסּוּפָה,</b> לרמוס ולהזיק.
(כט) <b>שְׁאָגָה לוֹ כַּלָּבִיא, יִשְׁאַג כַּכְּפִירִים וְיִנְהֹם וְיֹאחֵז טֶרֶף; וְ</b>גם אם <b>יַפְלִיט</b>, משהו ייפלט מפיו, יהא זה מקרה ארעי בלבד, שכן בדרך כלל — <b>וְאֵין מַצִּיל,</b> שום דבר לא יצא מרשותו.
(ל) <b>וְיִנְהֹם עָלָיו בַּיּוֹם הַהוּא כְּנַהֲמַת יָם</b>. האויב ישטוף הכול כגלי הים. <b>וְנִבַּט לָאָרֶץ,</b> אם יביט מישהו לארץ — <b>וְהִנֵּה חֹשֶׁךְ, צַר,</b> מצוקה ואויבים, <b>וָאוֹר חָשַׁךְ בַּעֲרִיפֶיהָ,</b> בשמי אותה ארץ. זה יהיה גורלה של החברה שרצתה להיות מתוחכמת, מעולה ומפוארת. כל גדולתה תאבד ואויבים יאכלו בה מפני שדבר בה אינו אמתי.
<h2>פרק ו</h2>
(א) <b>בִּשְׁנַת מוֹת הַמֶּלֶךְ עֻזִּיָּהוּ, וָאֶרְאֶה אֶת אֲדֹנָי יֹשֵׁב עַל כִּסֵּא רָם וְנִשָּׂא, וְשׁוּלָיו</b>, שולי גלימתו או כיסויו, <b>מְלֵאִים אֶת הַהֵיכָל.</b> ייתכן שישעיהו ראה אותו יושב בתוך המקדש, או שבחזונו משמש ההיכל חלק מהרקע, והכיסא מתנשא ממעל לו.
(ב) <b>שְׂרָפִים עֹמְדִים מִמַּעַל לוֹ</b> לשרתו, <b>שֵׁשׁ כְּנָפַיִם שֵׁשׁ כְּנָפַיִם לְ</b>כל <b>אֶחָד</b> מהשרפים <b>— בִּשְׁתַּיִם יְכַסֶּה פָנָיו</b>, כדי שלא לראות, <b>וּבִשְׁתַּיִם יְכַסֶּה רַגְלָיו</b>, שלא ייראו, <b>וּבִשְׁתַּיִם יְעוֹפֵף</b> לעשות שליחותו.
(ג) <b>וְקָרָא</b>, השרפים קוראים <b>זֶה אֶל זֶה</b>, אחד אומר, והאחר אומר אחריו. <b>וְאָמַר: קָדוֹשׁ קָדוֹשׁ קָדוֹשׁ ה' צְבָאוֹת, מְלֹא כָל הָאָרֶץ כְּבוֹדוֹ.</b> כל אחד קורא באופן המיוחד לו, וכולם יחד מצטרפים למעין מנגינה אחת.
(ד) <b>וַיָּנֻעוּ</b>, הזדעזעו <b>אַמּוֹת הַסִּפִּים</b>, העמודים שעל מפתני פתחי ההיכל <b>מִקּוֹל הַקּוֹרֵא, וְהַבַּיִת יִמָּלֵא עָשָׁן</b> של קדושה, המייצג את הנוכחות האלוקית.
(ה) <b>וָאֹמַר</b>, כשראיתי זאת<b>: אוֹי לִי כִי נִדְמֵיתִי,</b> נשתתקתי, או: הושמדתי, <b>כִּי אִישׁ טְמֵא שְׂפָתַיִם אָנֹכִי, וּבְתוֹךְ עַם טְמֵא שְׂפָתַיִם אָנֹכִי יוֹשֵׁב, כִּי אֶת הַמֶּלֶךְ ה' צְבָאוֹת רָאוּ עֵינָי.</b> מי אני, שראיתי את דמות ה', הרי איני אלא טמא?! דווקא מכיוון שהיה נביא, הכיר ישעיהו בטומאת השפתיים, וחש שאינו ראוי אפילו לדבר על ה' או לדבר בשמו, על אחת כמה וכמה לראותו.
(ו) <b>וַיָּעָף</b>, התעופף <b>אֵלַי אֶחָד מִן הַשְּׂרָפִים, וּבְיָדוֹ רִצְפָּה,</b> גחלת, ש<b>בְּמֶלְקַחַיִם לָקַח מֵעַל הַמִּזְבֵּחַ.</b> כאמור, הנביא ראה את ה' בבית המקדש, ושם עמד גם המזבח.
(ז) <b>וַיַּגַּע</b> הוא נתן את הגחלת <b>עַל פִּי, וַיֹּאמֶר: הִנֵּה נָגַע זֶה עַל שְׂפָתֶיךָ,</b> ועל ידי הזיכוך של שפתיך באש — <b>וְסָר עֲוֹנֶךָ וְחַטָּאתְךָ תְּכֻפָּר.</b>
(ח) <b>וָאֶשְׁמַע אֶת קוֹל אֲדֹנָי אֹמֵר: אֶת מִי אֶשְׁלַח, וּמִי יֵלֶךְ לָנוּ</b> למסור את דברי הנבואה?<b>וָאֹמַר: הִנְנִי, שְׁלָחֵנִי.</b> אני כאן, מוכן לתפקיד.
(ט) <b>וַיֹּאמֶר: לֵךְ וְאָמַרְתָּ לָעָם הַזֶּה: שִׁמְעוּ שָׁמוֹעַ וְאַל תָּבִינוּ, וּרְאוּ רָאוֹ וְאַל תֵּדָעוּ.</b> אתם יכולים לשמוע, שהרי בין כה וכה לא תבינו; אתם יכולים לראות, כי לא תדעו. למרות שאנשים אינם מקשיבים, נאמרות להם האזהרות כדי שייזכרו לאחר זמן. מֶר: לֵךְ וְאָמַרְתָּ לָעָם הַזֶּה: שִׁמְעוּ שָׁמוֹעַ וְאַל תָּבִינוּ, וּרְאוּ רָאוֹ וְאַל תֵּדָעוּ.
(י) <b>הַשְׁמֵן לֵב הָעָם הַזֶּה,</b> עם דיבורך אל העם, לבו של זה ייעשה שמן ואטום, כך שלא יוכל להבחין בדקויות, <b>וְאָזְנָיו הַכְבֵּד,</b> כך שהן לא יקלטו את הנאמר, <b>וְעֵינָיו הָשַׁע,</b> הסר אותן מלראות נכוחה, <b>פֶּן יִרְאֶה בְעֵינָיו וּבְאָזְנָיו יִשְׁמָע וּלְבָבוֹ יָבִין</b>, ומתוך כך — <b>וָשָׁב וְרָפָא לוֹ.</b> על מנת שלא הכול יתרפאו, יש לדאוג שהנבואה שתיאמר לא תועיל להם.
(יא) <b>וָאֹמַר: עַד מָתַי, אֲדֹנָי</b>?! עד מתי יהא עלי להודיע את הדברים הנוראים העתידים לקרות, בלא שתימצא אוזן קשבת?! <b>וַיֹּאמֶר: עַד אֲשֶׁר אִם שָׁאוּ עָרִים מֵאֵין יוֹשֵׁב,</b> עד שהערים ייעשו שממה מיושביהן, <b>וּבָתִּים</b> יעמדו ריקים <b>מֵאֵין אָדָם</b> בהם, <b>וְהָאֲדָמָה</b> עצמה <b>תִּשָּׁאֶה שְׁמָמָה,</b> תישאר שוממה.
(יב) <b>וְרִחַק ה' אֶת הָאָדָם</b> ממקומו, <b>וְרַבָּה הָעֲזוּבָה</b>, ההפקר <b>בְּקֶרֶב הָאָרֶץ.</b>
(יג) <b>וְ</b>אחרי כל זה, <b>עוֹד בָּהּ עֲשִׂרִיָּה,</b> יישאר לפליטה ציבור קטן מאוד של הנכונים לשמוע. <b>וְשָׁבָה וְהָיְתָה לְבָעֵר,</b> גם העשירייה הזאת תיאכל שוב ותישרף, <b>כָּאֵלָה וְכָאַלּוֹן אֲשֶׁר בְּשַׁלֶּכֶת</b>, האלה והאלון יכולים להיות עצים אדירים ועבותים, אך הם נשירים, וכל שנותר בהם אחרי השלכת הוא רק <b>מַצֶּבֶת בָּם,</b> שלדם הערום. הנביא מסיים בהערה מעודדת: <b>זֶרַע קֹדֶשׁ מַצַּבְתָּהּ.</b> מה שישרוד בסופו של דבר יהיה זרע קודש אשר עבר את כל הנצרך לו, ולא תהיה לו כל ירידה נוספת.
<h2>פרק ז</h2>
(א) <b>וַיְהִי בִּימֵי אָחָז בֶּן יוֹתָם בֶּן עֻזִּיָּהוּ מֶלֶךְ יְהוּדָה,</b> כאשר ישעיהו כבר פעל כנביא במשך שנים — שהרי הנבואה הקודמת אירעה בשנת מות המלך עוזיה, וכאן התנבא בחיי נכדו כשהיה מלך. באותו זמן <b>עָלָה רְצִין מֶלֶךְ אֲרָם וּפֶקַח בֶּן רְמַלְיָהוּ מֶלֶךְ יִשְׂרָאֵל יְרוּשָׁלִַם לַמִּלְחָמָה עָלֶיהָ.</b> פקח בן רמליהו היה המלך התקיף האחרון של ממלכת ישראל. פקח ניסה לשבור את מלכות בית דוד — מעשה שלא התרחש במשך דורות רבים. לשם כך כרת ברית עם האויב הקבוע של ישראל, ואף ניסה להחליף את שושלת המלוכה בממלכת יהודה. <b>וְלֹא יָכֹל לְהִלָּחֵם עָלֶיהָ.</b> לא עלה בידו לכבוש את העיר, אולי מחוסר כוח צבאי.
(ב) <b>וַיֻּגַּד לְבֵית דָּוִד לֵאמֹר: נָחָה</b>, הצטרפה <b>אֲרָם עַל אֶפְרָיִם.</b> היה זה מאורע חריג ומאיים, שכן הן מבחינת שטחה והן מבחינת מספר תושביה הייתה ממלכת יהודה קטנה מממלכת ישראל, ועתה נוסף אליהם גם הכוח הארמי הגדול. <b>וַיָּנַע לְבָבוֹ</b> של מלך יהודה <b>וּלְבַב עַמּוֹ כְּנוֹעַ עֲצֵי יַעַר מִפְּנֵי רוּחַ.</b> מול הנינוחות והנוחות של ארם רעד לבם של אנשי יהודה כתנועת העצים ברוח.
(ג) <b>וַיֹּאמֶר ה' אֶל יְשַׁעְיָהוּ: צֵא נָא לִקְרַאת אָחָז, אַתָּה וּשְׁאָר יָשׁוּב בְּנֶךָ</b>, מסתבר שכך נקרא בנו הביולוגי, <b>אֶל קְצֵה תְּעָלַת הַבְּרֵכָה הָעֶלְיוֹנָה, אֶל מְסִלַּת שְׂדֵה כוֹבֵס,</b> שאולי נקרא כך משום שאת הבגדים היו מכבסים ליד הברֵכה.
(ד) <b>וְאָמַרְתָּ אֵלָיו</b> שם<b>: הִשָּׁמֵר וְהַשְׁקֵט,</b> היה סמוך ובטוח שאתה שמור, ותוכל להיות שלֵו. <b>אַל תִּירָא, וּלְבָבְךָ אַל יֵרַךְ מִשְּׁנֵי זַנְבוֹת הָאוּדִים</b>, חתיכות העץ המשמשות לליבוי המדורה או לחתיית האש, <b>הָעֲשֵׁנִים הָאֵלֶּה בָּחֳרִי אַף</b>, בכעסם, <b>רְצִין ו</b>עמו צבא <b>אֲרָם וּבֶן רְמַלְיָהוּ.</b> אולי בזעמם הגדול הם נדמים בעיניך כלפידים, אך למעשה אינם אלא זנבות אוד העומדים לכבות, ועשן אפם לא יזיק.
(ה) <b>יַעַן כִּי יָעַץ עָלֶיךָ אֲרָם רָעָה, אֶפְרַיִם וּבֶן רְמַלְיָהוּ לֵאמֹר:</b>
(ו) <b>"נַעֲלֶה בִיהוּדָה וּנְקִיצֶנָּה</b>, נקצץ אותה <b>וְנַבְקִעֶנָּה אֵלֵינוּ, וְנַמְלִיךְ מֶלֶךְ בְּתוֹכָהּ אֵת בֶּן טָבְאַל".</b> ייתכן שזה היה שמו של אדם מסוים מבית המלוכה או ממשפחה אחרת, או שהיה זה כינוי מעליב — טב אל, מתפרש כאַל טוב, לא טוב.
(ז) <b>כֹּה אָמַר ה' אֱלֹהִים: לֹא תָקוּם</b> עצתם <b>וְלֹא תִהְיֶה.</b> אל לך לפחד מהם ומתכניותיהם, שכן הכול מצג שווא.
(ח) <b>כִּי</b> ב<b>רֹאשׁ</b> ממלכת <b>אֲרָם — דַּמֶּשֶׂק, וְ</b>ב<b>רֹאשׁ דַּמֶּשֶׂק — רְצִין</b> המלך, <b>וּבְעוֹד שִׁשִּׁים וְחָמֵשׁ שָׁנָה יֵחַת</b>, יישבר <b>אֶפְרַיִם מ</b>להיות <b>עָם,</b> ודמשק לא תמשיך לשלוט. ללא קשר לתוצאותיה של המלחמה הנוכחית, הנביא ראה את העתיד, והודיע שבעוד שנים לא רבות אפרים וארם יחדלו להיות גורמים משמעותיים.
(ט) <b>וְרֹאשׁ אֶפְרַיִם —</b> העיר <b>שֹׁמְרוֹן, וְרֹאשׁ שֹׁמְרוֹן — בֶּן רְמַלְיָהוּ.</b> והוא פנה אל האנשים ואמר להם: <b>אִם לֹא תַאֲמִינוּ</b> לנבואה <b>— כִּי לֹא תֵאָמֵנוּ,</b> הרי זה משום שאתם עצמכם אינכם אמינים.
(י) <b>וַיּוֹסֶף ה' דַּבֵּר אֶל אָחָז</b> מפי ישעיהו <b>לֵאמֹר:</b>
(יא) <b>שְׁאַל לְךָ אוֹת</b>, בקש שיקרה מופת <b>מֵעִם ה' אֱלֹהֶיךָ</b> כדי לאמת את דברי הנבואה. <b>הַעְמֵק שְׁאָלָה,</b> שאל שאלה או בקש בקשה עמוקה וקשה, <b>אוֹ הַגְבֵּהַּ לְמָעְלָה</b> בשאלתך.
(יב) <b>וַיֹּאמֶר אָחָז: לֹא אֶשְׁאַל וְלֹא אֲנַסֶּה אֶת ה'.</b>
(יג) <b>וַיֹּאמֶר</b> ישעיהו: <b>שִׁמְעוּ נָא, בֵּית דָּוִד, ה</b>אם <b>מְעַט מִכֶּם</b>, דבר פעוט הוא בעבורכם <b>הַלְאוֹת</b>, לעייף <b>אֲנָשִׁים, כִּי תַלְאוּ גַּם אֶת אֱלֹהָי</b>?! אתם מסרבים לשאול אות, כאדם המנמק את סירובו להצעת חברו בכך שאינו רוצה להכביד עליו. על כך מתריס הנביא בהיתול: אתם בהתנהגותכם נדמים כאנשים מנומסים שאין רצונם להכביד על ה' — אל תחששו מלהכביד...
(יד) <b>לָכֵן,</b> אם אינכם רוצים לבקש בעצמכם, <b>יִתֵּן אֲדֹנָי הוּא לָכֶם אוֹת: הִנֵּה הָעַלְמָה</b>, האשה, אשת הנביא, <b>הָרָה וְיֹלֶדֶת בֵּן. וְקָרָאת</b>, והיא תקרא את <b>שְׁמוֹ</b> בשם הסמלי <b>עִמָּנוּ אֵל.</b>
(טו) <b>חֶמְאָה וּדְבַשׁ יֹאכֵל, לְדַעְתּוֹ</b>, מפני שיגיע לגיל שבו ידע <b>מָאוֹס בָּרָע וּבָחוֹר בַּטּוֹב.</b> ילדים קטנים מאוד מכניסים לפיהם כל דבר ללא הבחנה מוקדמת. רק כשהם גדלים הם יודעים שראוי להם להכניס לפיהם חמאה ודבש ולא עפר וצרורות.
(טז) <b>כִּי בְּטֶרֶם יֵדַע הַנַּעַר מָאֹס בָּרָע וּבָחֹר בַּטּוֹב, תֵּעָזֵב הָאֲדָמָה אֲשֶׁר אַתָּה קָץ מִפְּנֵי שְׁנֵי מְלָכֶיהָ.</b> הילד הזה, שייוולד כאן בקרוב ועוד יאכל מתנובת הארץ, לא יספיק לגדול עד שארצם של אויביך תיעזב.
(יז) יתרה מזו, כעת נראים לך מלכי ישראל וארם תקיפים ומאיימים, אך איום חמור הרבה יותר עתיד לבוא — <b>יָבִיא ה' עָלֶיךָ וְעַל עַמְּךָ וְעַל בֵּית אָבִיךָ יָמִים אֲשֶׁר לֹא בָאוּ לְמִיּוֹם סוּר אֶפְרַיִם מֵעַל יְהוּדָה, אֵת מֶלֶךְ אַשּׁוּר.</b> הימים שבהם התפצלה מלכות ישראל, ואפרים נפרד מעל יהודה, היו ימים של משבר. ימי משבר כאלה ישובו כשאשור יפלשו, אלא שהפעם יוכרעו שבטי אפרים.
(יח) כאן מתואר סיומו הטוב של המצב: <b>וְהָיָה בַּיּוֹם הַהוּא יִשְׁרֹק ה' לַזְּבוּב אֲשֶׁר בִּקְצֵה יְאֹרֵי מִצְרָיִם</b>. ייתכן שזהו דימוי המסמל חלק מסוים מהצבא המצרי, <b>וְלַדְּבוֹרָה אֲשֶׁר בְּאֶרֶץ אַשּׁוּר.</b> האימפריות הגדולות יבואו לכאן.
(יט) <b>וּבָאוּ וְנָחוּ כֻלָּם בְּנַחֲלֵי הַבַּתּוֹת,</b> המקומות השוממים למחצה, <b>וּבִנְקִיקֵי הַסְּלָעִים וּבְכֹל הַנַּעֲצוּצִים</b>, הקוצים <b>וּבְכֹל הַנַּהֲלֹלִים</b>, צמחי הבר. הם יבואו וימלאו את כל הארץ.
(כ) אף על פי שמלך אשור יגיע בצבא חזק, <b>בַּיּוֹם הַהוּא יְגַלַּח אֲדֹנָי בְּתַעַר הַשְּׂכִירָה</b>, הגדולה <b>בְּעֶבְרֵי נָהָר,</b> באנשי עבר הנהר, <b>בְּמֶלֶךְ אַשּׁוּר, אֶת הָרֹאשׁ וְשַׂעַר הָרַגְלָיִם, וְגַם אֶת הַזָּקָן תִּסְפֶּה</b>, תחתוך. מלך אשור יֵצא מן הארץ מקוצץ ומגולח לחלוטין.
(כא) <b>וְהָיָה בַּיּוֹם הַהוּא יְחַיֶּה אִישׁ עֶגְלַת בָּקָר וּשְׁתֵּי צֹאן.</b> לכאורה לא תהיה רווחה כלכלית. לכל אחד תהיה רק עגלה אחת ושתי צאן.
(כב) אולם <b>— וְהָיָה מֵרֹב עֲשׂוֹת חָלָב יֹאכַל חֶמְאָה.</b> תפוקת החלב תהיה כה רבה שאפשר יהיה להכין ממנה חמאה. לשם הכנת חמאה נדרש חלב רב, שכן היא כרוכה בהפרדת השומן מן החלב. <b>כִּי חֶמְאָה וּדְבַשׁ יֹאכֵל כָּל הַנּוֹתָר בְּקֶרֶב הָאָרֶץ</b> בעקבות השפע הגדול ביחס לאוכלוסייה.
(כג) <b>וְהָיָה בַּיּוֹם הַהוּא יִהְיֶה כָל מָקוֹם אֲשֶׁר יִהְיֶה שָּׁם אֶלֶף גֶּפֶן בְּאֶלֶף כָּסֶף — לַשָּׁמִיר וְלַשַּׁיִת יִהְיֶה.</b> כל כרם גדול שיש בו בהווה אלף גפנים במחיר אלף כסף, יהפוך למקום קוצים ודרדרים.
(כד) <b>בַּחִצִּים וּבַקֶּשֶׁת יָבוֹא שָׁמָּה.</b> כדי לצעוד שם ייאלצו ההולכים להצטייד בחצים וקשת בגלל פגעים שונים ובעטיין של החיות הרעות שיהלכו שם, <b>כִּי שָׁמִיר וָשַׁיִת,</b> קוצים וצמחי בר <b>תִּהְיֶה כָל הָאָרֶץ.</b>
(כה) <b>וְ</b>אולם <b>כֹל הֶהָרִים אֲשֶׁר בַּמַּעְדֵּר יֵעָדֵרוּן — לֹא תָבוֹא שָׁמָּה יִרְאַת שָׁמִיר וָשָׁיִת.</b> הכרמים ניטעים בדרך כלל בשפלה או על גבעות מתונות ולא בהרים גבוהים. מכיוון שאי אפשר לחרוש את ההרים הסלעיים, מעבדים אותם במעדר. על כן הקוצים אינם צומחים בהם. <b>וְהָיָה לְמִשְׁלַח שׁוֹר וּלְמִרְמַס שֶׂה.</b> לכן יוכלו אזורים אלו לשמש למרעה השוורים והכבשים.
<h2>פרק ח</h2>
(א) <b>וַיֹּאמֶר ה' אֵלַי: קַח לְךָ גִּלָּיוֹן גָּדוֹל,</b> אולי גיליון קלף, <b>וּכְתֹב עָלָיו בְּחֶרֶט אֱנוֹשׁ</b>, מכשיר חריטה שנועד לשימוש על גבי אבנים, מתכות וכיוצא בהן, או מכשיר כתיבה מעין עט. על גבי הגיליון מצוּוה הנביא לכתוב כתובת סתומה: <b>לְמַהֵר שָׁלָל חָשׁ בַּז,</b> שלל יבוא במהרה, וביזה — חיש קל, בזמן קרוב.
(ב) <b>וְאָעִידָה לִּי עֵדִים נֶאֱמָנִים,</b> מן ההקשר אפשר אולי לשער שהיו אלה עדי נישואין, <b>אֵת אוּרִיָּה הַכֹּהֵן וְאֶת זְכַרְיָהוּ בֶּן יְבֶרֶכְיָהוּ,</b> שזהותם אינה ידועה. מדרשי חז"ל קושרים בין אוריה זה לאוריה הנביא הנזכר במקום אחר, אבל קשה להאמין שמדובר באותו אדם.
(ג) <b>וָאֶקְרַב אֶל הַנְּבִיאָה.</b> אמנם נשים אחדות נקראו 'נביאות' על שם כוח הנבואה שלהן עצמן, ואין מניעה שנביא ונביאה יתחתנו, אבל מסתבר שכמו הכינוי 'רבנית' הניתן לאשת רב, כך נקראה אז אשתו של הנביא 'נביאה'. <b>וַתַּהַר וַתֵּלֶד בֵּן, וַיֹּאמֶר ה' אֵלַי: קְרָא שְׁמוֹ מַהֵר שָׁלָל חָשׁ בַּז.</b> הילד הקודם נקרא עמנו אל, לסימן גאולה וישועה, והילד הזה ייקרא על שם מאורע עתידי אחר.
(ד) <b>כִּי בְּטֶרֶם יֵדַע הַנַּעַר קְרֹא אָבִי וְאִמִּי,</b> לומר 'אבא' ו'אמא' — מהמלים הראשונות שילדים אומרים בדרך כלל — <b>יִשָּׂא</b>, יעבירו, ייקחו <b>אֶת חֵיל דַּמֶּשֶׂק וְאֵת שְׁלַל שֹׁמְרוֹן לִפְנֵי מֶלֶךְ אַשּׁוּר.</b> לא יעבור זמן רב, עד שרכוש דמשק ורכוש שומרון יהיו בידי מלך אשור. זוהי משמעות שמו של הילד. לעיל נאמר שמלך ישראל אשר בשומרון חבר למלך ארם כדי לנסות לכבוש את ארץ יהודה ולחולל בה מהפכה שלטונית. בשליחותו של ה' פנה ישעיהו אל מלך יהודה להרגיעו. ובהמשך לכך הודיע לו, שבתוך זמן מסוים ייוולד לו ילד, ולפני שימלאו לו שנתיים, יבוא מלך אשור ויחסל את האיום הבא משומרון ומדמשק.
(ה) <b>וַיֹּסֶף ה' דַּבֵּר אֵלַי עוֹד</b> דיבור מדיני <b>לֵאמֹר:</b>
(ו) <b>יַעַן כִּי מָאַס הָעָם הַזֶּה אֵת מֵי הַשִּׁלֹחַ הַהֹלְכִים לְאַט,</b> המסמלים את אופיה המתון של ממלכת יהודה, <b>וּמְשׂוֹשׂ</b>, הם שמחים ורוצים <b>אֶת רְצִין וּבֶן רְמַלְיָהוּ.</b>
(ז) <b>וְלָכֵן</b>, כיוון שהם מעוניינים במלכים גדולים וחשובים יותר, ואינם אוהבים את מלכם הפרובינציאלי — הנחל הקטן והשקט — <b>הִנֵּה אֲדֹנָי מַעֲלֶה עֲלֵיהֶם</b> לא את אמנה ופרפר — הנהרות הקטנים שליד דמשק, אלא <b>אֶת מֵי הַנָּהָר הָעֲצוּמִים וְהָרַבִּים</b> של החידקל<b>, אֶת מֶלֶךְ אַשּׁוּר וְאֶת כָּל כְּבוֹדוֹ. וְעָלָה עַל כָּל אֲפִיקָיו וְהָלַךְ עַל כָּל גְּדוֹתָיו.</b>
(ח) <b>וְחָלַף</b> גם <b>בִּיהוּדָה, שָׁטַף וְעָבַר, עַד צַוָּאר יַגִּיעַ.</b> ומן הדימוי המימי של אשור — שטף החידקל, עובר הנביא עתה לדימוי של עוף טרף — <b>וְהָיָה מֻטּוֹת כְּנָפָיו</b>, רוחב פרישת כנפיו מקצה לקצה יהיה <b>מְלֹא רֹחַב אַרְצְךָ, עִמָּנוּ אֵל.</b> ישעיהו פונה לבנו הקטן, עמנו אל, המסמל את התקווה, ואומר: צבא מלך אשור יפשוט בכל רוחב הארץ.
(ט) <b>רֹעוּ,</b> רעדו והתמוטטו כבניין רעוע, <b>עַמִּים, וָחֹתּוּ,</b> ופחדו, <b>וְהַאֲזִינוּ כֹּל מֶרְחַקֵּי אָרֶץ. הִתְאַזְּרוּ</b>, התחזקו <b>וָחֹתּוּ, הִתְאַזְּרוּ וָחֹתּוּ.</b> גם אם תנסו להתחזק, תישברו ותפחדו, שכן תעמדו לראשונה בפני איום שאיננו פשיטה מקומית, אלא מסע כיבוש של מעצמה. על כן אין להתנגדותכם כל סיכוי להצליח.
(י) <b>עֻצוּ עֵצָה — וְתֻפָר, דַּבְּרוּ דָבָר — וְלֹא יָקוּם, כִּי עִמָּנוּ אֵל.</b> הנביא חוזר ומזכיר את הילד שייקרא 'עמנו אל', אך הוא משחק במשמעות שמו; כשהילד יגדל תהיה כל הארץ פנויה מאויביה, ואולי הוא יזכה לראות ימים טובים יותר, בהיות האל עמנו.
(יא) <b>כִּי כֹה אָמַר ה' אֵלַי כְּחֶזְקַת הַיָּד,</b> דברים קשים, המנוגדים למהלך הטבעי שהייתי נוהג בו, <b>וְיִסְּרֵנִי מִלֶּכֶת בְּדֶרֶךְ הָעָם הַזֶּה</b>. לפי מסורת חכמים היה ישעיהו מזרע מלכים וקרוב לבית המלוכה. נראה כי הוא חי ברווחה ואולי היה קשור לפוליטיקה המקומית. כאן מופיע איסור חריג — ה' אוסר עליו להצטרף לעם ולעסוק בפוליטיקה. <b>לֵאמֹר:</b>
(יב) <b>לֹא תֹאמְרוּן קֶשֶׁר לְכֹל אֲשֶׁר יֹאמַר הָעָם הַזֶּה קָשֶׁר.</b> אנשים בעם מתאגדים בהתאגדות פוליטית, יוצרים מפלגה גדולה ומנסים לקשור קשר כנגד השלטון. אל לכם לאשר קשר זה. מסתבר שהדברים נאמרו כלפי ניסיונותיהם של מלך ישראל ומלך ארם לשבור את ממלכת יהודה ולהושיב אחרים על כיסאה. <b>וְאֶת מוֹרָאוֹ</b> של העם <b>לֹא תִירְאוּ וְלֹא תַעֲרִיצוּ.</b> אל תפחדו מהמתרחש בארץ יהודה. אל לכם להתעסק בפוליטיקה קטנה.
(יג) במקום זאת <b>אֶת ה' צְבָאוֹת אֹתוֹ תַקְדִּישׁוּ, וְהוּא מוֹרַאֲכֶם,</b> ביטוי דו משמעי: הוא זה שאתם יראים מפניו, והוא הנותן לכם מורא על מנת שיתייראו אחרים מפניכם. <b>וְהוּא מַעֲרִצְכֶם,</b> הוא הנותן לכם עצמה ותוקף.
(יד) <b>וְ</b>הוא <b>הָיָה לְמִקְדָּשׁ, וּ</b>מצד אחר, יהיה <b>לְאֶבֶן נֶגֶף</b>, אבן שאפשר למעוד בה ולהיכשל <b>וּלְצוּר מִכְשׁוֹל לִשְׁנֵי בָתֵּי יִשְׂרָאֵל,</b> לממלכת יהודה וממלכת ישראל, <b>לְפַח וּלְמוֹקֵשׁ</b>, מיני מלכודות <b>לְיוֹשֵׁב יְרוּשָׁלִָם.</b>
(טו) <b>וְכָשְׁלוּ בָם</b> — באותם מכשולים, אנשים <b>רַבִּים, וְנָפְלוּ וְנִשְׁבָּרוּ וְנוֹקְשׁוּ</b>, ייתפסו בפח ובמוקש, <b>וְנִלְכָּדוּ.</b>
(טז) הנביא אינו אמור להתעסק בפוליטיקה פנימית חסרת חשיבות אלא במקדש ה'. משום כך הוא מצטווה: <b>צוֹר</b>, עליך לצרור <b>תְּעוּדָה,</b> עדוּת. <b>חֲתוֹם תּוֹרָה</b>, עליך לחתום את דברי התורה והנבואה שכתבת על הגיליון <b>בְּלִמֻּדָי,</b> בתלמידים.
(יז) לפיכך — <b>וְחִכִּיתִי לַה' הַמַּסְתִּיר</b> את <b>פָּנָיו</b> כעת <b>מִבֵּית יַעֲקֹב, וְקִוֵּיתִי לוֹ.</b>
(יח) <b>הִנֵּה אָנֹכִי ו</b>שלושת <b>הַיְלָדִים אֲשֶׁר נָתַן לִי ה' לְאֹתוֹת וּלְמוֹפְתִים בְּיִשְׂרָאֵל מֵעִם ה' צְבָאוֹת</b>. לילדים הללו שמות סמליים, והם עצמם מופתים שכן כאשר אחד הילדים יגיע לגיל מסוים, תתהפך כל המציאות בארץ; כשהילד השני יגדל, עוד לפני שידע לדבר, יחריב מלך אשור את הארץ. אלה האותות והמופתים שניתנים מעם ה' <b>הַשֹּׁכֵן בְּהַר צִיּוֹן</b> ודואג לקיום הנבואה.
(יט) <b>וְכִי יֹאמְרוּ אֲלֵיכֶם: "דִּרְשׁוּ אֶל הָאֹבוֹת וְאֶל הַיִּדְּעֹנִים,</b> אם אתם מעוניינים לדעת מה עתיד לקרות, לכו ושאלו את המכשפים. באמצעות האובות והידעונים מנסים ליצור קשר עם נשמות המתים לקבל מהם הדרכה. מדיומים עתיקים אלו הם <b>הַמְצַפְצְפִים וְהַמַּהְגִּים"</b>, שכן נבואותיהם נאמרו בקולות לצפצוף והמיה שאינם טבעיים, המבטאים כביכול קולות מעולם אחר. – <b>הֲלוֹא</b> ה<b>עַם אֶל אֱלֹהָיו יִדְרֹשׁ,</b> צריך לפנות ולהתפלל, ובמקום זאת אתם מציעים לשאול <b>בְּעַד הַחַיִּים אֶל הַמֵּתִים</b>?!
(כ) <b>לְתוֹרָה וְלִתְעוּדָה</b>! לשון שבועה, <b>אִם לֹא</b>, בוודאי <b>יֹאמְרוּ כַּדָּבָר הַזֶּה</b>, לשמוע את הדרכתם של המכשפים, רעיון <b>אֲשֶׁר אֵין לוֹ שָׁחַר,</b> חסר משמעות, העולה רק מתוך מציאות מטושטשת ומעורפלת.
(כא) הנביא ממשיך לתאר את העתיד להתרחש בארץ: <b>וְעָבַר בָּהּ נִקְשֶׁה</b>, אדם שחייו קשים <b>וְרָעֵב, וְהָיָה כִי יִרְעַב — וְהִתְקַצַּף וְקִלֵּל בְּמַלְכּוֹ וּבֵאלֹהָיו.</b> האמונה בכוחות האליליים האלה מותנית. כאשר אדם מבקש עצתם, והאלילים כמובן אינם ממלאים מבוקשו — הוא מקלל אותם, ואז — <b>וּפָנָה לְמָעְלָה.</b>
(כב) <b>וְ</b>אם במקום שיראה מה קורה בשמים, <b>אֶל אֶרֶץ יַבִּיט — וְהִנֵּה צָרָה וַחֲשֵׁכָה, מְעוּף צוּקָה</b>, עייפות של מצוקה <b>וַאֲפֵלָה מְנֻדָּח.</b> הוא נופל אל האפלה. מתברר כי הארץ כולה היא מקום ייסורים, סבל וחושך.
(כג) <b>כִּי לֹא מוּעָף לַאֲשֶׁר מוּצָק לָהּ.</b> האויב המציק אינו מתעייף. <b>כָּעֵת</b>, במסע הכיבוש <b>הָרִאשׁוֹן הֵקַל</b> האויב את כובדו בכיבוש <b>אַרְצָה</b>, ארץ <b>זְבֻלוּן וְאַרְצָה נַפְתָּלִי,</b> <b>וְהָאַחֲרוֹן הִכְבִּיד</b> יותר, שכן הוא כבש את <b>דֶּרֶךְ הַיָּם,</b> שהיא הדרך שמגיעה מצפון סוריה עד מצרים ועוברת סמוך לשפת הים, את <b>עֵבֶר הַיַּרְדֵּן</b> ואת <b>גְּלִיל</b>, מחוז <b>הַגּוֹיִם.</b> ייתכן שזהו כינוי לפלשתים או לגויי הים. מדובר כאן בשטחים הנמצאים על דרך הים, עמק יזרעאל והדרך העוברת בנחל עירון אל מישור החוף. תושבי יהודה שומעים את איומי האויב המרעישים ובצר להם הם מבקשים נחמה. הנביא מודיעם שאין להם סיבה לחשוש, אך מכיוון שאינם סומכים על הנביאים, הם פונים למכשפים ומצוקתם נמשכת.
<h2>פרק ט</h2>
(א) <b>הָעָם הַהֹלְכִים בַּחֹשֶׁךְ רָאוּ אוֹר גָּדוֹל, יֹשְׁבֵי בְּאֶרֶץ צַלְמָוֶת</b>, צל מוות, עלטה — <b>אוֹר נָגַהּ</b>, זרח <b>עֲלֵיהֶם.</b>
(ב) <b>הִרְבִּיתָ</b>, רוממת את <b>הַגּוֹי</b>, העם, <b>לוֹ הִגְדַּלְתָּ הַשִּׂמְחָה.</b> לא תמיד עם הריבוי וההצלחה גדלה גם השמחה, אבל כאן <b>שָׂמְחוּ לְפָנֶיךָ כְּשִׂמְחַת בַּקָּצִיר</b>, לעומת שעת הזריעה — המלֻווה בדמעה ובחוסר ודאות, בקציר מתעוררת שמחה ורינה. כיוצא בזה בקציר המלחמות — <b>כַּאֲשֶׁר יָגִילוּ בְּחַלְּקָם שָׁלָל.</b> מדובר בשמחה שתבוא בעקבות מלחמות שונות שאינן מתוארות במדויק.
(ג) <b>כִּי אֶת</b> מי שהיה <b>עֹל סֻבֳּלוֹ</b>, משא סבלו של איש יהודה <b>וְאֵת</b> מי שהיה <b>מַטֵּה</b> הנתון על <b>שִׁכְמוֹ</b>, כעול על כתפי הבהמה, את <b>שֵׁבֶט</b>, השוט <b>הַנֹּגֵשׂ בּוֹ — הַחִתֹּתָ</b>, שברת <b>כְּיוֹם מִדְיָן</b>, כמו היום שבו ניצח גדעון את המדינים.
(ד) <b>כִּי כָל סְאוֹן</b>, כנראה סנדל צבאי או נעל צבאית בעלת כיסויי מתכת לשם הגנה ולשם התקפה ה<b>סֹאֵן בְּרַעַשׁ, וְשִׂמְלָה</b>, בגד עליון ש<b>מְגוֹלָלָה בְדָמִים,</b> מתפלשת וספוגה בדם המלחמה — <b>וְהָיְתָה לִשְׂרֵפָה מַאֲכֹלֶת אֵשׁ.</b> העם ינצח במלחמה ויוכל לשרוף את כל בגדי הלוחמים ואביזריהם שאינם ראויים עוד לשימוש.
(ה) <b>כִּי יֶלֶד יֻלַּד לָנוּ, בֵּן נִתַּן לָנוּ.</b> ייתכן שזהו בן נוסף שעתיד להיוולד לישעיהו הנביא מלבד הבנים שהוזכרו בפרקים הקודמים — שאר ישוב, עמנו אל ומהר שלל חש בז; אולי זו נבואה על ילד שנולד לבית המלוכה באותו זמן; ושמא מתייחסים הדברים לעתיד לבוא. <b>וַתְּהִי הַמִּשְׂרָה עַל שִׁכְמוֹ,</b> הוא יקבל את התפקיד, <b>וַיִּקְרָא</b>, ייקרא <b>שְׁמוֹ: פֶּלֶא יוֹעֵץ אֵל גִּבּוֹר אֲבִיעַד שַׂר שָׁלוֹם,</b> זה שמו הארוך של אדם אחד, שכולו תארי כבוד של מלך ומושיע.
(ו) <b>לְםַרְבֵּה הַמִּשְׂרָה</b>, לגדולת התפקיד <b>וּלְשָׁלוֹם אֵין קֵץ,</b> שיבואו כאשר ישב מלך חדש <b>עַל כִּסֵּא דָוִד וְעַל מַמְלַכְתּוֹ, לְהָכִין</b>, לכונן <b>אֹתָהּ</b> — את הממלכה, <b>וּלְסַעֲדָהּ בְּמִשְׁפָּט וּבִצְדָקָה מֵעַתָּה וְעַד עוֹלָם. קִנְאַת ה' צְבָאוֹת</b> המקנא לציון ממחרפיה <b>תַּעֲשֶׂה זֹּאת.</b>
(ז) ונבואה קרובה יותר: <b>דָּבָר שָׁלַח אֲדֹנָי בְּיַעֲקֹב,</b> שליחות של נבואה, <b>וְנָפַל</b>, נפוץ ונודע <b>בְּיִשְׂרָאֵל:</b>
(ח) <b>וְיָדְעוּ הָעָם כֻּלּוֹ, אֶפְרַיִם וְיוֹשֵׁב שֹׁמְרוֹן,</b> המדברים <b>בְּגַאֲוָה וּבְגֹדֶל לֵבָב לֵאמֹר:</b>
(ט) אמנם בניינים של <b>לְבֵנִים נָפָלוּ —</b> וְאולם אנחנו בתים חדשים של <b>גָזִית</b>, אבנים מסותתות <b>נִבְנֶה. שִׁקְמִים</b>, שהיו עצים זולים יחסית, <b>גֻּדָּעוּ</b>, <b>ו</b>במקומם <b>— אֲרָזִים נַחֲלִיף.</b>
(י) <b>וַיְשַׂגֵּב</b>, יחזק <b>ה' אֶת צָרֵי</b>, אויבי <b>רְצִין</b> מלך ארם, שעליו סמכו ישראל, לקום <b>עָלָיו, וְאֶת אֹיְבָיו</b> של ישראלהוא <b>יְסַכְסֵךְ</b> ויעורר כנגדו.
(יא) <b>אֲרָם</b> השוכן <b>מִקֶּדֶם,</b> מצד מזרח, למעשה מצפון-מזרח לארץ ישראל, <b>וּפְלִשְׁתִּים מֵאָחוֹר,</b> מדרום-מערב — <b>וַיֹּאכְלוּ אֶת יִשְׂרָאֵל בְּכָל פֶּה.</b> ו<b>בְכָל זֹאת לֹא שָׁב אַפּוֹ, וְעוֹד יָדוֹ נְטוּיָה</b> להכותם. עדיין לא הסתיימו הצרות והמפלות.
(יב) <b>וְהָעָם לֹא שָׁב עַד הַמַּכֵּהוּ,</b> ישראל היו צריכים לזכור שהמאורעות מכוונים ואינם סתמיים, שה' הוא המכה אותם ושעליהם לחזור בתשובה, אך בפועל — <b>אֶת ה' צְבָאוֹת לֹא דָרָשׁוּ.</b>
(יג) <b>וַיַּכְרֵת ה' מִיִּשְׂרָאֵל רֹאשׁ וְזָנָב</b>, את המנהיגים ואת פשוטי העם, <b>כִּפָּה</b>, צמרת הדקל הגבוה <b>וְאַגְמוֹן</b>, צמח רך הגדל ליד המים. כולם יאבדו ב<b>יוֹם אֶחָד.</b> וההסבר:
(יד) <b>זָקֵן וּנְשׂוּא פָנִים הוּא הָרֹאשׁ, וְנָבִיא מוֹרֶה שֶּׁקֶר הוּא הַזָּנָב.</b> הן החכמים, מנהיגי העם, והן נביאי השקר ייכרתו.
(טו) <b>וַיִּהְיוּ מְאַשְּׁרֵי</b>, מי שאמורים לכונן וליישר את דרכו של <b>הָעָם הַזֶּה — מַתְעִים, וּמְאֻשָּׁרָיו</b>, המקבלים את הדרכתם — יהיו <b>מְבֻלָּעִים,</b> מבולבלים ונשחתים.
(טז) <b>עַל כֵּן עַל בַּחוּרָיו לֹא יִשְׂמַח אֲדֹנָי</b>, כלומר יענישם, <b>וְאֶת יְתֹמָיו וְאֶת אַלְמְנֹתָיו לֹא יְרַחֵם, כִּי כֻלּוֹ חָנֵף וּמֵרַע</b>, רע <b>וְכָל פֶּה דֹּבֵר נְבָלָה.</b> המפלות שימצאו את ישראל ויהודה יבואו כעונש על חטאיהם. <b>בְּכָל זֹאת לֹא שָׁב אַפּוֹ וְעוֹד יָדוֹ נְטוּיָה,</b> שכן אנשים אינם לוקחים את הדברים אל לבם.
(יז) <b>כִּי בָעֲרָה כָאֵשׁ</b> והשמידה <b>רִשְׁעָה</b>, תחילה <b>שָׁמִיר וָשַׁיִת</b>, מיני קוצים <b>תֹּאכֵל,</b> ואחר כך <b>וַתִּצַּת בְּסִבְכֵי הַיַּעַר,</b> ואז — <b>וַיִּתְאַבְּכוּ</b>, יגבהו <b>גֵּאוּת עָשָׁן,</b> וכך יישרף הכול.
(יח) <b>בְּעֶבְרַת</b> בכעסו של <b>ה' צְבָאוֹת נֶעְתַּם</b>, זזה ונעתקה ממקומה <b>אָרֶץ, וַיְהִי הָעָם כְּמַאֲכֹלֶת אֵשׁ, אִישׁ אֶל אָחִיו לֹא יַחְמֹלוּ.</b>
(יט) <b>וַיִּגְזֹר</b>, יגזול, יטרוף אדם <b>עַל יָמִין — וְ</b>עדיין יישאר <b>רָעֵב, וַיֹּאכַל עַל שְׂמֹאול — וְלֹא שָׂבֵעוּ,</b> גם כשהכו על ימין ועל שמאל ואכלו זה את זה, לא היו שבעים, עד שלבסוף — <b>אִישׁ בְּשַׂר זְרֹעוֹ יֹאכֵלוּ.</b>
(כ) ובהקשר הפוליטי — <b>מְנַשֶּׁה</b> יאכל <b>אֶת אֶפְרַיִם, וְאֶפְרַיִם אֶת מְנַשֶּׁה,</b> ו<b>יַחְדָּו הֵמָּה</b> קמים <b>עַל יְהוּדָה.</b> עוד בטרם בא מלך אשור, הייתה בעם מהומה ומלחמות פנימיות; ממלכת שומרון הלכה והתנוונה מרגע לרגע, וגם יהודה נענשה עמה. אנשים חשו שהם אינם חיים כראוי, ובכל זאת המשיכו בשלהם. <b>בְּכָל זֹאת לֹא שָׁב אַפּוֹ וְעוֹד יָדוֹ נְטוּיָה.</b> ה' טרם סיים את החשבון עמם.
<h2>פרק י</h2>
(א) <b>הוֹי הַחֹקְקִים חִקְקֵי אָוֶן,</b> החקיקה על לוחות אמורה להישאר לאורך זמן. הנביא מתלונן על קיבוע חוקי חטא. <b>וּמְכַתְּבִים</b>, העוסקים בכתיבה <b>— עָמָל כִּתֵּבוּ,</b> כותבים דברי פשע ועברה.
(ב) <b>לְהַטּוֹת מִדִּין דַּלִּים, וְלִגְזֹל מִשְׁפַּט עֲנִיֵּי עַמִּי,</b> עיוות הדין וגזלת האביונים נעשות כחוק. <b>לִהְיוֹת אַלְמָנוֹת שְׁלָלָם, וְאֶת יְתוֹמִים יָבֹזּוּ.</b> יש בממלכה גנבות, גזלות ועושק שאינם נעשים על ידי מי שפושטים יד ברכושו של הזולת, אלא באמצעות תקנות משפטיות המאשרות רשמית מעשי פשע. מחוקקים חוקים וכותבים תקנות שונות לפקודת המס על מנת ליהנות מרכושם של עניים וחסרי מגן.
(ג) <b>וּמַה תַּעֲשׂוּ לְיוֹם פְּקֻדָּה,</b> ליום שבו ייפקד עליכם העוון, <b>וּלְשׁוֹאָה</b> ש<b>מִמֶּרְחָק תָּבוֹא</b>? <b>עַל מִי תָּנוּסוּ לְעֶזְרָה, וְאָנָה תַעַזְבוּ כְּבוֹדְכֶם</b>, רכושכם או נפשכם?! אתם נוהגים מתוך הנחה שאין דין ואין דיין. מה תעשו אפוא בבוא הדין?!
(ד) <b>בִּלְתִּי</b>, בסופו של דבר לא יהיה גורל כבודכם אלא זה — <b>כָרַע תַּחַת אַסִּיר,</b> אסירים ימשלו בו, <b>וְתַחַת הֲרוּגִים יִפֹּלוּ</b> הנפשות. <b>בְּכָל זֹאת לֹא שָׁב אַפּוֹ וְעוֹד יָדוֹ נְטוּיָה.</b> למרות שהם נופלים ונהרגים בצורות שונות, הם ממשיכים ללכת בדרכם הקלוקלת, ולכן גם העונש יימשך.
(ה) הנביא פונה בשם ה' אל האויב: <b>הוֹי אַשּׁוּר שֵׁבֶט אַפִּי,</b> השוט המוציא לפועל את כעסי על החוטאים, <b>וּמַטֶּה הוּא בְיָדָם, זַעְמִי.</b>
(ו) <b>בְּגוֹי חָנֵף</b>, צבוע, מכחש <b>אֲשַׁלְּחֶנּוּ</b> — את אשור, <b>וְעַל עַם עֶבְרָתִי</b>, כעסי, <b>אֲצַוֶּנּוּ, לִשְׁלֹל שָׁלָל וְלָבֹז בַּז וּלְשׂוּמוֹ מִרְמָס כְּחֹמֶר חוּצוֹת,</b> לרמסם כמו שרומסים את הטיט המושלך ברחובות.
(ז) <b>וְהוּא</b> — אשור <b>לֹא כֵן יְדַמֶּה, וּלְבָבוֹ לֹא כֵן יַחְשֹׁב.</b> אין הוא רואה עצמו כשליח ה' המעניש את החוטאים, <b>כִּי</b>, אלא <b>לְהַשְׁמִיד בִּלְבָבוֹ וּלְהַכְרִית גּוֹיִם לֹא מְעָט.</b> הוא עורך מלחמותיו כשהוא מדמה שהכול בא מכוחו וגדולתו בלבד.
(ח) <b>כִּי יֹאמַר</b> מלך אשור<b>: הֲלֹא שָׂרַי יַחְדָּו</b> הם <b>מְלָכִים.</b> לכל שר משרי אשור, אשר נשלח למחוז אחר, היה כוח ממשל במקומו כמו למלך קטן.
(ט) <b>הֲלֹא כְּכַרְכְּמִישׁ</b>, עיר באזור סוריה הצפונית שנכבשה על ידי האשורים, כך תהיה <b>כַּלְנוֹ,</b> אף היא מדינה בצפון, הנזכרת גם בשם כלנֵה. <b>אִם לֹא כְאַרְפַּד</b>, כמו שנכבשה העיר ארפד, הקרובה יותר לממלכת אשור — <b>חֲמָת</b> שבסוריה תיכבש על ידם. <b>אִם לֹא כְדַמֶּשֶׂק — שֹׁמְרוֹן.</b> דמשק היא צפונית יותר, ולכן נכבשה לפני שומרון.
(י) <b>כַּאֲשֶׁר מָצְאָה יָדִי לְמַמְלְכֹת הָאֱלִיל</b>. האשורים כבשו מדינה אחר מדינה. <b>וּפְסִילֵיהֶם</b> רבים וחזקים יותר <b>מִירוּשָׁלִַם וּמִשֹּׁמְרוֹן.</b>
(יא) <b>הֲלֹא כַּאֲשֶׁר עָשִׂיתִי לְשֹׁמְרוֹן וְלֶאֱלִילֶיהָ, כֵּן אֶעֱשֶׂה לִירוּשָׁלִַם וְלַעֲצַבֶּיהָ,</b> לפסיליה. הוא כמובן משמיט את זכרו של ה', וטוען שגם אנשי ירושלים עובדי אלילים — גם אם בצנעה ולא בשלמות.
(יב) <b>וְהָיָה כִּי יְבַצַּע אֲדֹנָי אֶת כָּל מַעֲשֵׂהוּ בְּהַר צִיּוֹן וּבִירוּשָׁלִָם,</b> לאחר שיביא עליהם את כל העונשים הראויים להם, <b>אֶפְקֹד עַל פְּרִי גֹדֶל לְבַב מֶלֶךְ אַשּׁוּר וְעַל תִּפְאֶרֶת רוּם עֵינָיו.</b> האשורים ייענשו על גאוותם ועל תפיסתם העצמית כמושלי העולם.
(יג) <b>כִּי אָמַר</b> מלך אשור<b>: בְּכֹחַ יָדִי עָשִׂיתִי</b> כל זאת, <b>וּבְחָכְמָתִי כִּי נְבֻנוֹתִי,</b> הייתי נבון, <b>וְאָסִיר גְּבוּלֹת עַמִּים, ו</b>את <b>עֲתוּדוֹתֵיהֶם</b>, אוצרותיהם השמורים להם לעתיד <b>שׁוֹשֵׂתִי,</b> שסיתי ובזזתי, <b>וְאוֹרִיד כַּאבִּיר יוֹשְׁבִים.</b> הורדתי מגדולתם את היושבים האדירים.
(יד) <b>וַתִּמְצָא כַקֵּן יָדִי לְחֵיל הָעַמִּים,</b> ידי משיגה את עושר העמים בקלות כמי שמשיט ידו לקן שביצים כנוסות בו, <b>וְכֶאֱסֹף בֵּיצִים עֲזֻבוֹת כָּל הָאָרֶץ</b>, כל הארץ דומה בעיניי כאוסף של ביצים עזובות, אשר <b>אֲנִי אָסָפְתִּי.</b> האשורים כבשו מאות ערים, כאילו הן ביצים המוכנסות לסל. <b>וְלֹא הָיָה נֹדֵד כָּנָף וּפֹצֶה פֶה וּמְצַפְצֵף.</b> איש לא גילה סימני התנגדות. אי אפשר היה לעמוד בפני כוחה של ממלכת אשור.
(טו) כאן באה התוכחה: <b>הֲיִתְפָּאֵר הַגַּרְזֶן עַל הַחֹצֵב בּוֹ</b>, האם הגרזן יכול להתפאר ולטעון שהוא גדול ממי שאוחז בו וחוצב בעזרתו?! <b>אִם יִתְגַּדֵּל הַמַּשּׂוֹר עַל מְנִיפוֹ</b>, האם המסור רואה את עצמו חשוב יותר ממי שמניף אותו?! <b>כְּהָנִיף שֵׁבֶט</b>, כאילו היה המקל מגביה את עצמו <b>וְאֶת מְרִימָיו, כְּהָרִים מַטֶּה</b>, כמטה המתרומם מאליו, כאילו <b>לֹא</b> היה <b>עֵץ</b>. טעותו של אשור מדומה למכשיר הבטוח בעצמאות פעולתו בלי שיפעילו אותו.
(טז) <b>לָכֵן יְשַׁלַּח הָאָדוֹן ה' צְבָאוֹת בְּמִשְׁמַנָּיו רָזוֹן, וְתַחַת כְּבֹדוֹ</b> של העם האשורי <b>יֵקַד יְקֹד</b>, תבער בְּערה <b>כִּיקוֹד</b>, כמדורת <b>אֵשׁ.</b>
(יז) <b>וְהָיָה אוֹר יִשְׂרָאֵל</b>, אלוקיו <b>לְאֵשׁ, וּקְדוֹשׁוֹ — לְלֶהָבָה, וּבָעֲרָה</b> אש ה' <b>וְאָכְלָה</b> את <b>שִׁיתוֹ וּשְׁמִירוֹ</b>, קוצי אשור <b>בְּיוֹם אֶחָד.</b> בסופו של דבר, בין אם לפני הכיבוש או אחריו, מפלתו המהירה תגיע.
(יח) <b>ו</b>את <b>כְבוֹד יַעְרוֹ</b> של אשור <b>וְכַרְמִלּוֹ,</b> השטח הנטוע שבממלכתו <b>מִנֶּפֶשׁ וְעַד בָּשָׂר יְכַלֶּה, וְהָיָה כִּמְסֹס נֹסֵס,</b> כמו מה שנאכל על ידי תולעים.
(יט) <b>וּשְׁאָר עֵץ יַעְרוֹ</b>, מה שיישאר מעץ היער שלו <b>— מִסְפָּר יִהְיוּ, וְנַעַר יִכְתְּבֵם,</b> יהיה כה מצומצם, שנער קטן, שאינו בקי במספרים, יוכל לכתוב מניינו.
(כ) כאן באה נחמה מסוימת: <b>וְהָיָה בַּיּוֹם הַהוּא לֹא יוֹסִיף עוֹד שְׁאָר יִשְׂרָאֵל</b>, אלה שיישארו מישראל, <b>וּפְלֵיטַת בֵּית יַעֲקֹב לְהִשָּׁעֵן עַל מַכֵּהוּ.</b> לא יסמכו עוד על מעצמה הגורמת להם סבל, אלא <b>וְנִשְׁעַן עַל ה' קְדוֹשׁ יִשְׂרָאֵל בֶּאֱמֶת.</b> הם ידעו שעליהם להישען רק על אביהם שבשמים.
(כא) <b>שְׁאָר יָשׁוּב, שְׁאָר יַעֲקֹב</b>, שארית יעקב ישובו <b>אֶל אֵל גִּבּוֹר.</b> ביטוי זה מתקשר גם לשמות הסמליים שניתנו לבניו של הנביא — 'שאר ישוב' ו'פלא יועץ אל גיבור'.
(כב) <b>כִּי אִם יִהְיֶה עַמְּךָ יִשְׂרָאֵל כְּחוֹל הַיָּם —</b> רק <b>שְׁאָר</b>, מעט <b>יָשׁוּב בּוֹ,</b> כי <b>כִּלָּיוֹן חָרוּץ</b>, גזור הוא מה'. או: גם שארית ישראל זו תאבד, כמו שנאמר בנבואות אחרות, <b>שׁוֹטֵף צְדָקָה.</b> היא תישטף בצדק ובדין.
(כג) <b>כִּי כָלָה וְנֶחֱרָצָה ה' אֱלֹהִים צְבָאוֹת עֹשֶׂה בְּקֶרֶב כָּל הָאָרֶץ.</b>
(כד) <b>לָכֵן כֹּה אָמַר ה' אֱלֹהִים צְבָאוֹת: אַל תִּירָא עַמִּי, יֹשֵׁב צִיּוֹן, מֵאַשּׁוּר</b> אשר <b>בַּשֵּׁבֶט יַכֶּכָּה,</b> מכה אותך, <b>וּמַטֵּהוּ יִשָּׂא עָלֶיךָ</b>, ירים עליך להכותך <b>בְּדֶרֶךְ מִצְרָיִם,</b> כדרך שעשו המצרים.
(כה) <b>כִּי עוֹד מְעַט מִזְעָר</b>, זמן קצר מאוד <b>וְכָלָה זַעַם,</b> יסתיים זמן הזעם. <b>וְ</b>אז <b>אַפִּי</b> וחמתי יהיו <b>עַל תַּבְלִיתָם,</b> על מעשיהם המגונים, סרי הטעם וחסרי המשמעות.
(כו) <b>וְעוֹרֵר עָלָיו</b> — על אשור <b>ה' צְבָאוֹת שׁוֹט כְּמַכַּת מִדְיָן בְּצוּר עוֹרֵב,</b> כנזכר במלחמות גדעון, <b>וּמַטֵּהוּ עַל הַיָּם,</b> כמו המטה שהכה את המצרים על ים סוף, <b>וּנְשָׂאוֹ בְּדֶרֶךְ מִצְרָיִם.</b> הוא יטלטל את אשור וישבור את כוחם כדרך שעשה למצרים.
(כז) <b>וְהָיָה בַּיּוֹם הַהוּא יָסוּר סֻבֳּלוֹ</b>, משקלו <b>מֵעַל שִׁכְמֶךָ</b>, ישראל, <b>וְעֻלּוֹ מֵעַל צַוָּארֶךָ, וְחֻבַּל</b>, יושחת ויינזק <b>עֹל מִפְּנֵי שָׁמֶן,</b> בגלל אלה שהוא רובץ עליהם, שלא כדרך הטבעית, ששומן הצוואר הוא הנחבל מפני העול שעליו.
(כח) עתה מתואר כיצד התחיל מסע הכיבוש של אשור: <b>בָּא עַל</b> העיר <b>עַיַּת, עָבַר בְּמִגְרוֹן, לְמִכְמָשׂ יַפְקִיד כֵּלָיו.</b> אשור עבר מעיר לעיר וכבשן בקלות רבה.
(כט) <b>עָבְרוּ</b> ל<b>מַעְבָּרָה, גֶּבַע</b> שימשה <b>מָלוֹן</b> שבו אשור <b>לָנוּ, חָרְדָה הָרָמָה</b> מפניהם<b>, גִּבְעַת שָׁאוּל נָסָה.</b> המקומות הללו סמוכים לירושלים. נראה שהצבא האשורי לא נסע ישירות לצור על ירושלים, אלא ערך מלחמה עם הערים שסביבותיה תחילה. רק לאחר שכבשן, שלח סנחריב מלך אשור את צבאו לירושלים.
(ל) <b>צַהֲלִי קוֹלֵךְ,</b> השמיעי קול התראה, <b>בַּת גַּלִּים, הַקְשִׁיבִי לַיְשָׁה, עֲנִיָּה עֲנָתוֹת.</b> תושביהם של מקומות אלה נמלטו מפני האויב.
(לא) <b>נָדְדָה מַדְמֵנָה</b> ממקומה, <b>יֹשְׁבֵי הַגֵּבִים הֵעִיזוּ,</b> אספו את הצאן וברחו אל מקום מפלט.
(לב) <b>עוֹד הַיּוֹם</b> יבוא מפקד צבא אשור <b>בְּנֹב לַעֲמֹד, יְנֹפֵף יָדוֹ</b> על <b>הַר בַּת צִיּוֹן, גִּבְעַת יְרוּשָׁלִָם.</b> הוא מרים ידו כנגד ירושלים אחרי כל ניצחונותיו.
(לג) <b>הִנֵּה הָאָדוֹן ה' צְבָאוֹת מְסָעֵף</b>, מסיר סעיפים, חותך <b>פֻּארָה</b>, ענף <b>בְּמַעֲרָצָה,</b> בכלי חיתוך, <b>וְרָמֵי הַקּוֹמָה</b> יהיו <b>גְּדוּעִים, וְהַגְּבֹהִים יִשְׁפָּלוּ.</b>
(לד) <b>וְנִקַּף</b>, ייחתכו <b>סִבְכֵי</b>, ענפי <b>הַיַּעַר בַּבַּרְזֶל, וְהַלְּבָנוֹן בְּאַדִּיר יִפּוֹל.</b> כל היער, המסמל את גדולתם של האשורים, יירמס בבת אחת ויושמד. מן הנבואות הקשות שבפרק זה נראה שרק ירושלים תינצל, וממנה תימצא תקווה לעולם חדש ולגאולה. מההקשר נראה כי גאולה זו — שתתואר בפרק הבא — הייתה ראויה להתגשם עם נפילת האימפריה הגדולה, אשור, אלא שלא יצא הדבר אל הפועל לפי שעה. העולם החדש הזה יקום רק לאחר זמן. כך עולה גם מדברי חז"ל, שביקש הקדוש ברוך הוא לעשות חזקיהו משיח וסנחריב גוג ומגוג, אלא שלא היו ראויים.
<h2>פרק יא</h2>
(א) <b>וְיָצָא חֹטֶר</b>, ענף היוצא מגזע העץ סמוך לשורשיו, <b>מִגֵּזַע יִשָׁי, וְנֵצֶר</b>, ענף רך היוצא מן השורש, <b>מִשָּׁרָשָׁיו יִפְרֶה.</b> התיאור מתייחס לעץ דוגמת התמר, שחוטריו ונצריו משמשים לנטיעה חדשה. הגואל העתידי אמנם יהיה מבית דוד, אבל אין הכרח שיהיה צאצא ישיר של המלך או של שושלת המלוכה הקיימת.
(ב) אדם זה יהיה איש המעלה — <b>וְנָחָה עָלָיו רוּחַ ה'</b>, ומפרט והולך תכונותיה של אותה רוח גדולה – <b>רוּחַ חָכְמָה וּבִינָה,</b> מעלת השכל והכישרון האינטלקטואלי, <b>רוּחַ עֵצָה וּגְבוּרָה,</b> בחינות מעשיות יותר: העצה כיצד יש לנהוג והגבורה להילחם כנגד אויבים ופורעניות, <b>רוּחַ דַּעַת וְיִרְאַת ה',</b> שעל ידה יוכל לדעת היטב מהו היחס הנכון לענייני העולם הזה.
(ג) <b>וַהֲרִיחוֹ בְּיִרְאַת ה',</b> יש שפירשו, שהוא יוכל להריח ולדעת עם מי הצדק, מכוח יראת ה' שבו, אך נראה שהמשמעות העיקרית היא שהוא ינשום יראת ה'; יראת ה' תהיה רוח אפו. ומתוך כך יבין דברים מעצמו — <b>וְלֹא לְמַרְאֵה עֵינָיו יִשְׁפּוֹט, וְלֹא לְמִשְׁמַע אָזְנָיו יוֹכִיחַ.</b> הוא לא יזדקק לעדויות לשם דיון או שיפוט מפני שמיד יֵדע את האמת מאליו.
(ד) <b>וְשָׁפַט בְּצֶדֶק דַּלִּים,</b> ידאג למסכנים ויושיעם, <b>וְהוֹכִיחַ</b>, ידריך <b>בְּמִישׁוֹר</b>, בדרך ישרה ונוחה <b>לְעַנְוֵי אָרֶץ,</b> את הענווים, ועם זאת — <b>וְהִכָּה אֶרֶץ בְּשֵׁבֶט פִּיו.</b> אם יהא עליו להעניש או לערוך מלחמה, בכוחו לשבור את הארץ באמצעות פיו בלבד, <b>ו</b>אפילו <b>בְרוּחַ שְׂפָתָיו</b> בלבד <b>יָמִית רָשָׁע.</b> הוא אינו זקוק לחרב; ביכולתו לעשות הכול בכוחו הרוחני.
(ה) <b>וְהָיָה צֶדֶק — אֵזוֹר</b>, חגוֹר <b>מָתְנָיו, וְהָאֱמוּנָה — אֵזוֹר חֲלָצָיו.</b> החגור הוא ממלבושי המלך. באופן ציורי, המלך המשיח יחגור עצמו בצדק ובאמונה. הוא יאמצם אליו, ובהם ייתמך. הם מקור עצמתו.
(ו) השלווה והשלום יאפיינו את עולמו של המשיח ויחבקו את המציאות כולה: <b>וְגָר זְאֵב</b> יחד <b>עִם כֶּבֶשׂ, וְנָמֵר עִם גְּדִי יִרְבָּץ, וְעֵגֶל וּכְפִיר</b>, אריה צעיר <b>וּמְרִיא</b>, שור גדול ומפוטם, יהיו <b>יַחְדָּו</b>. החיות הטורפות ובעלי החיים הצמחוניים יחיו בשלום אלה בצד אלה, <b>וְנַעַר קָטֹן נֹהֵג בָּם.</b> לא יהיה צורך בכוח על מנת לנהוג באריות ובנמרים; אפילו נער קטן יוכל לעשות זאת, כשם שבאפשרותו לרעות כבשים.
(ז) <b>וּפָרָה וָדֹב תִּרְעֶינָה</b> סמוכות זו לזו, <b>יַחְדָּו יִרְבְּצוּ יַלְדֵיהֶן,</b> העגלים בצד הדובים הקטנים, <b>וְאַרְיֵה</b> יחדל לטרוף ולאכול בשר, אלא <b>כַּבָּקָר יֹאכַל תֶּבֶן</b> ועשבים.
(ח) <b>וְשִׁעֲשַׁע יוֹנֵק עַל חֻר פָּתֶן</b>. תינוק קטן יוכל להשתעשע על פתח חורו של הפתן הארסי, <b>וְעַל מְאוּרַת</b> נחש <b>צִפְעוֹנִי — גָּמוּל</b>, תינוק קטן מאוד שרק נגמל משדי אמו <b>— יָדוֹ הָדָה,</b> הושיט, כי בזמן המשיח אלה לא יזיקו עוד.
(ט) <b>לֹא יָרֵעוּ וְלֹא יַשְׁחִיתוּ</b>, לא יוכל להיות כל רע <b>בְּכָל הַר קָדְשִׁי</b>, <b>כִּי מָלְאָה הָאָרֶץ דֵּעָה אֶת ה' כַּמַּיִם ל</b>קרקעית ה<b>יָּם מְכַסִּים.</b> כשם שהמים ממלאים ומכסים את תחתית הים, על שקעיה ובורותיה, כך דעת ה' תמלא את כל העולם על כל יצוריו. על ידי זה יחול שינוי גדול בעולם, והוא יתבטא בהרמוניה שלמה.
(י) <b>וְהָיָה בַּיּוֹם הַהוּא</b> האיש שיצא מ<b>שֹׁרֶשׁ יִשַׁי</b>, <b>אֲשֶׁר עֹמֵד לְנֵס</b> כמו דגל הנישא בין ה<b>עַמִּים, אֵלָיו גּוֹיִם יִדְרֹשׁוּ.</b> העמים יבואו אליו מעצמם ויישמעו לו, בלא שיצטרך להילחם. <b>וְהָיְתָה מְנֻחָתוֹ כָּבוֹד.</b> מקום מנוחתו יהיה מכובד.
(יא) <b>וְהָיָה בַּיּוֹם הַהוּא יוֹסִיף אֲדֹנָי שֵׁנִית</b> בכוח <b>יָדוֹ לִקְנוֹת</b>, לקחת לו <b>אֶת שְׁאָר עַמּוֹ</b>, את שארית ישראל, על ידי שיקבץ את <b>אֲשֶׁר יִשָּׁאֵר מֵאַשּׁוּר וּמִמִּצְרַיִם וּמִפַּתְרוֹס</b>, כינוי למחוז מסוים במצרים או אזור בקרבתה <b>וּמִכּוּשׁ וּמֵעֵילָם וּמִשִּׁנְעָר וּמֵחֲמָת וּמֵאִיֵּי הַיָּם.</b> בני העם יתקבצו מקצווי ארץ. ִכּוּשׁ וּמֵעֵילָם וּמִשִּׁנְעָר וּמֵחֲמָת וּמֵאִיֵּי הַיָּם.
(יב) <b>וְנָשָׂא נֵס לַגּוֹיִם וְאָסַף נִדְחֵי יִשְׂרָאֵל.</b> הגויים יכירו בהרמת דגלו של הגואל, שמשמעותה קריאה לקיבוץ ישראל מביניהם, <b>וּנְפֻצוֹת יְהוּדָה יְקַבֵּץ מֵאַרְבַּע כַּנְפוֹת הָאָרֶץ.</b>
(יג) <b>וְסָרָה קִנְאַת אֶפְרַיִם</b>, אלה המקנאים באפרים ונלחמים בו, <b>וְצֹרְרֵי</b>, אויבי <b>יְהוּדָה</b> מבית ומחוץ <b>יִכָּרֵתוּ. אֶפְרַיִם לֹא יְקַנֵּא אֶת יְהוּדָה, וִיהוּדָה לֹא יָצֹר אֶת אֶפְרָיִם.</b> תשרור ביניהם ידידות, לעומת הפילוג ששרר בין ממלכות יהודה וישראל במשך שנות קיומן של שתי הממלכות.
(יד) <b>וְעָפוּ</b>, אפרים ויהודה ימהרו <b>בְכָתֵף,</b> זה בצד זה, למגר יחד את אויבם המשותף — <b>פְּלִשְׁתִּים יָמָּה,</b> מערבה. שיתוף פעולה כזה לא התקיים ביניהם עד הנה כיוון שהיו מפורדים. <b>יַחְדָּו</b> הם <b>יָבֹזּוּ אֶת בְּנֵי קֶדֶם. אֱדוֹם וּמוֹאָב מִשְׁלוֹחַ יָדָם,</b> הם יוכלו לפשוט את ידם באדום ובמואב ולעשות בהם כרצונם. <b>וּבְנֵי עַמּוֹן מִשְׁמַעְתָּם,</b> נתונים למרותם.
(טו) יתרה מזו — <b>וְהֶחֱרִים</b>, יכה, יחריב <b>ה' אֵת לְשׁוֹן יָם מִצְרַיִם, וְהֵנִיף יָדוֹ עַל הַנָּהָר,</b> כנראה נהר פרת, <b>בַּעְיָם</b>, בכוח ובגבורת <b>רוּחוֹ. וְהִכָּהוּ</b> — את הנהר ויפצלו <b>לְשִׁבְעָה נְחָלִים, וְהִדְרִיךְ בַּנְּעָלִים</b>, יעשהו מקום מדרך נעל, ייבש אותו. מי שיצטרך לעבור בנהר יוכל לעשות זאת בהליכה.
(טז) <b>וְהָיְתָה מְסִלָּה</b>, דרך סלולה <b>לִשְׁאָר עַמּוֹ אֲשֶׁר יִשָּׁאֵר מֵאַשּׁוּר, כַּאֲשֶׁר הָיְתָה לְיִשְׂרָאֵל בְּיוֹם עֲלֹתוֹ מֵאֶרֶץ מִצְרָיִם.</b> כמו שהיתה דרכם של ישראל ממצרים מתוקנת להם בלא עיכובים, כך תהיה דרכם של גאולי ישראל שיבואו מכל הארצות אשר נלקחו אליהן ביד אשור, לשוב ולהתקבץ בארצם.
<h2>פרק יב</h2>
(א) <b>וְאָמַרְתָּ בַּיּוֹם הַהוּא</b>, ביום הגאולה<b>: אוֹדְךָ, ה', כִּי אָנַפְתָּ בִּי</b> אף על פי שכעסת ושפכת עלי את חרון אפך בעבר <b>—</b> עכשיו <b>יָשֹׁב אַפְּךָ</b>, יחלוף כעסך <b>וּתְנַחֲמֵנִי.</b>
(ב) <b>הִנֵּה אֵל יְשׁוּעָתִי,</b> הנהו כאן, ולכן <b>אֶבְטַח וְלֹא אֶפְחָד, כִּי עָזִּי וְזִמְרָת יָהּ, ה',</b> כוחי ושירי, הכוח והשירה, או: הכוח וזמירתו, כלומר קיצוצו של הרֶשע — שייכים לה', <b>וַיְהִי לִי לִישׁוּעָה.</b>
(ג) <b>וּשְׁאַבְתֶּם מַיִם בְּשָׂשׂוֹן מִמַּעַיְנֵי הַיְשׁוּעָה.</b> הישועה תנבע לכם כמים חיים, ואתם תדעו זאת ותשישו.
(ד) <b>וַאֲמַרְתֶּם בַּיּוֹם הַהוּא: "הוֹדוּ לַה', קִרְאוּ בִשְׁמוֹ, הוֹדִיעוּ ב</b>כל ה<b>עַמִּים</b> את <b>עֲלִילֹתָיו, הַזְכִּירוּ כִּי נִשְׂגָּב</b>, התנשא, חוּזק <b>שְׁמוֹ</b> בעולם.
(ה) <b>זַמְּרוּ</b> ל<b>ה' כִּי גֵאוּת עָשָׂה</b>. פעולותיו מראות את כוחו ואת גדולתו על כול. <b>מוּדַעַת זֹאת בְּכָל הָאָרֶץ.</b> כל הארץ יודעת את פעולתו אשר הוא גאה בה.
(ו) <b>צַהֲלִי וָרֹנִּי,</b> שמחי ושירי, <b>יוֹשֶׁבֶת צִיּוֹן, כִּי גָדוֹל בְּקִרְבֵּךְ קְדוֹשׁ יִשְׂרָאֵל.</b> ה' בא אלייך, וכבודו ושבחו מתגדל בך". מציון תצא קריאה זו לכל העולם; הנידחים והמסכנים ייוושעו וייגאלו גאולה שלמה, והעוול והפגע יבוערו מן העולם.
<h2>פרק יג</h2>
(א) <b>מַשָּׂא</b>, נבואה, ביטוי שיש במשמעו יחס רציני וכבד של הנביא כלפי נבואתו על <b>בָּבֶל, אֲשֶׁר חָזָה</b>, ניבא, ראה למרחוק <b>יְשַׁעְיָהוּ בֶּן אָמוֹץ.</b>
(ב) <b>עַל הַר נִשְׁפֶּה,</b> גבוה ומחודד <b>שְׂאוּ</b>, הניפו <b>נֵס,</b> דגל או סימן אחר, <b>הָרִימוּ קוֹל,</b> קִראו <b>לָהֶם</b> — לבבלים, <b>הָנִיפוּ יָד, וְיָבֹאוּ פִּתְחֵי נְדִיבִים</b>, נכבדים. זהו דימוי אירוני של הזמנה וקבלת פנים — התכוננו לבואם, הם כבר עומדים לבוא בשעריכם. ייתכן שאינכם מזמינים אותם מרצון, והם לא יגיעו בחיבה יתרה, אבל הם יבואו.
(ג) <b>אֲנִי צִוֵּיתִי לִמְקֻדָּשָׁי,</b> אלו שזימנתים למשימה, הבבלים, <b>גַּם קָרָאתִי גִבּוֹרַי לְאַפִּי</b>, להוציא לפועל את כעסי, ול<b>עַלִּיזֵי גַּאֲוָתִי,</b> השמחים בגאווה שבאה להם הודות לי.
(ד) <b>קוֹל הָמוֹן בֶּהָרִים, דְּמוּת עַם רָב</b> עתיד לבוא הנה, <b>קוֹל שְׁאוֹן מַמְלְכוֹת גּוֹיִם נֶאֱסָפִים, ה' צְבָאוֹת מְפַקֵּד צְבָא מִלְחָמָה.</b> אמנם ממלכת אשור הייתה מוכרת וידועה כמעצמה צבאית גדולה, אבל הבבלים שיבואו אחריה יהיו חזקים, גדולים ומאורגנים אף יותר.
(ה) יבואו אִתם עמים שונים — <b>בָּאִים מֵאֶרֶץ מֶרְחָק, מִקְצֵה הַשָּׁמָיִם,</b> מאי שם, ממרחקים, <b>ה' וּכְלֵי זַעְמוֹ</b>, כל העמים הללו הבאים מרחוק, הם התגלותו של ה', והם הכלים המוציאים לפועל את כעסו <b>לְחַבֵּל כָּל הָאָרֶץ.</b>
(ו) <b>הֵילִילוּ,</b> יללו, בכו, כל העמים הנכבשים, <b>כִּי קָרוֹב יוֹם</b> המפלה הגדולה שיחולל <b>ה', כְּשֹׁד מִשַּׁדַּי יָבוֹא</b>, כמו שוד הבא מכוחו האדיר של ה'.
(ז) <b>עַל כֵּן כָּל יָדַיִם תִּרְפֶּינָה</b> כשיבוא האויב, <b>וְכָל לְבַב אֱנוֹשׁ יִמָּס.</b>
(ח) <b>וְנִבְהָלוּ</b> כולם, <b>צִירִים וַחֲבָלִים יֹאחֵזוּן, כַּיּוֹלֵדָה יְחִילוּן,</b> ירעדו. פחדים וייסורים דוגמת צירי לידה יתקפו את האנשים. ו<b>אִישׁ אֶל רֵעֵהוּ יִתְמָהוּ: פְּנֵי לְהָבִים</b>, פנים בוערות <b>פְּנֵיהֶם</b> של האויבים הללו.
(ט) <b>הִנֵּה יוֹם ה' בָּא, אַכְזָרִי וְעֶבְרָה וַחֲרוֹן אָף, לָשׂוּם</b>, יום הזעם ישים את <b>הָאָרֶץ לְשַׁמָּה,</b> לשממה, וגם ינקה אותה — <b>וְ</b>את <b>חַטָּאֶיהָ</b>, האנשים החוטאים שבארץ <b>יַשְׁמִיד מִמֶּנָּה.</b>
(י) <b>כִּי כוֹכְבֵי הַשָּׁמַיִם וּכְסִילֵיהֶם</b>, כוכביהם הגדולים <b>לֹא יָהֵלּוּ</b>, לא יאירו את <b>אוֹרָם. חָשַׁךְ הַשֶּׁמֶשׁ בְּצֵאתוֹ, וְיָרֵחַ לֹא יַגִּיהַּ</b>, יאיר <b>אוֹרוֹ.</b> האפלה מצטרפת לשאר הדימויים המתארים מלחמת אימה גדולה וכוללת.
(יא) <b>וּפָקַדְתִּי עַל תֵּבֵל רָעָה,</b> את כל הרעות שעשתה, <b>וְעַל רְשָׁעִים</b> אפקוד את <b>עֲוֹנָם.</b> בתוך כך — <b>וְהִשְׁבַּתִּי גְּאוֹן זֵדִים וְגַאֲוַת עָרִיצִים אַשְׁפִּיל.</b>
(יב) אולם — <b>אוֹקִיר אֱנוֹשׁ מִפָּז, וְאָדָם מִכֶּתֶם אוֹפִיר.</b> אדם יהיה יקר יותר מזהב. אמנם הרשעים ייענשו, אך הנשארים יהיו יקרים ביותר. רוח האדם וכוחות הנפש שלה ניכרים בזמנים של מהומה, מלחמה ומשבר. בזמן שהעולם עומד להתמוטט, נודע לאדם מקום חשוב.
(יג) <b>עַל כֵּן שָׁמַיִם אַרְגִּיז,</b> ארעיד, <b>וְתִרְעַשׁ</b>, תזדעזע <b>הָאָרֶץ מִמְּקוֹמָהּ, בְּעֶבְרַת</b>, בכעס <b>ה' צְבָאוֹת וּבְיוֹם חֲרוֹן אַפּוֹ.</b>
(יד) <b>וְהָיָה</b> כל בן אנוש <b>כִּצְבִי מֻדָּח,</b> נרדף ומגורש, <b>וּכְצֹאן</b> מפוזרות <b>וְאֵין מְקַבֵּץ. אִישׁ אֶל עַמּוֹ יִפְנוּ, וְאִישׁ אֶל אַרְצוֹ יָנוּסוּ.</b> למלחמה גויסו צבאות זרים, וכאשר הובסו, ברחו כל הזרים איש למקומו.
(טו) <b>כָּל הַנִּמְצָא יִדָּקֵר, וְכָל הַנִּסְפֶּה</b>, הנוסף אליהם, או: הנאסף אל העיר <b>יִפּוֹל בֶּחָרֶב.</b>
(טז) <b>וְעֹלְלֵיהֶם</b>, ילדיהם הקטנים <b>יְרֻטְּשׁוּ</b>, ייחתכו <b>לְעֵינֵיהֶם. יִשַּׁסּוּ</b>, יישדדו <b>בָּתֵּיהֶם, וּנְשֵׁיהֶם תִּשָּׁכַבְנָה</b>, ייאנסו.
(יז) הנביא מוסיף להרחיק ראות בחזונו: <b>הִנְנִי מֵעִיר</b>, מעורר, מניע <b>עֲלֵיהֶם אֶת מָדָי,</b> הבבלים, בהיותם הממלכה הראשית, לקחו עמם בכיבושיהם צבא קטן ממדי, אך שנים רבות לאחר מכן קם על בבל הצבא של פרס ומדי עצמו. <b>אֲשֶׁר כֶּסֶף לֹא יַחְשֹׁבוּ, וְזָהָב לֹא יַחְפְּצוּ בוֹ.</b> אלה הם עמים אכזריים ופראיים, שכסף וזהב אינם נחשבים בעיניהם, ואי אפשר לשחדם. כֶּסֶף לֹא יַחְשֹׁבוּ, וְזָהָב לֹא יַחְפְּצוּ בוֹ.
(יח) <b>וּקְשָׁתוֹת —</b> את ה<b>נְעָרִים תְּרַטַּשְׁנָה,</b> יפלחו, <b>וּפְרִי בֶטֶן לֹא יְרַחֵמוּ. עַל בָּנִים</b>, ילדים <b>לֹא תָחוּס עֵינָם.</b>
(יט) <b>וְהָיְתָה בָבֶל צְבִי</b>, יפי <b>מַמְלָכוֹת, תִּפְאֶרֶת גְּאוֹן כַּשְׂדִּים,</b> במשך שנים היה לה מעמד של עיר בירה עולמית – אך סופה שתהיה <b>כְּמַהְפֵּכַת אֱלֹהִים אֶת סְדֹם וְאֶת עֲמֹרָה.</b> לא לאורך זמן יישמר מעמדה. לבסוף היא תחרב לחלוטין.
(כ) <b>לֹא תֵשֵׁב לָנֶצַח וְלֹא תִשְׁכֹּן עַד דּוֹר וָדוֹר, וְלֹא יַהֵל</b>, יאהל <b>שָׁם עֲרָבִי</b>. המדינה תהיה כה שוממה, שאפילו ערבי לא יקים בה את אוהלו. <b>וְרֹעִים לֹא יַרְבִּצוּ</b>, ישכיבו את צאנם <b>שָׁם</b>, מפחד המוות. מצד אחד, הנביא מתאר כיצד עולה בבל וכובשת את העולם, ומצד אחר, כבר מתגלה לו חזון הפיכתה לעיי חורבות באחריתה.
(כא) <b>וְרָבְצוּ שָׁם צִיִּים,</b> בעלי חיים שוכני מדבריות וחורבות, ששמם נגזר מן המלה 'ציה', <b>וּמָלְאוּ בָתֵּיהֶם אֹחִים,</b> אולי מין עוף לילה, <b>וְשָׁכְנוּ שָׁם בְּנוֹת יַעֲנָה, וּשְׂעִירִים</b>, כנראה עופות דורסים <b>יְרַקְּדוּ שָׁם.</b>
(כב) <b>וְעָנָה</b>, ייללו <b>אִיִּים</b>, חתולי בר <b>בְּאַלְמְנוֹתָיו,</b> בארמנותיו, <b>וְתַנִּים</b> ייללו <b>בְּהֵיכְלֵי עֹנֶג. וְקָרוֹב לָבוֹא עִתָּהּ</b> של בבל, <b>וְיָמֶיהָ לֹא יִמָּשֵׁכוּ.</b> אכן, לא נמשכה ממלכת בבל בגדולתה אלא כשבעים שנה עד שהתפוגגה כליל.
<h2>פרק יד</h2>
(א) מפלת בבל משחררת את גולי ישראל שבתוכה, ומהם ישובו לארץ נחלתם. <b>כִּי</b>, כאשר <b>יְרַחֵם ה' אֶת יַעֲקֹב וּבָחַר עוֹד בְּיִשְׂרָאֵל, וְהִנִּיחָם עַל אַדְמָתָם</b> לאחר שובם אליה — <b>וְנִלְוָה הַגֵּר עֲלֵיהֶם, וְנִסְפְּחוּ עַל בֵּית יַעֲקֹב.</b>
(ב) <b>וּלְקָחוּם</b> — את ישראל <b>עַמִּים וֶהֱבִיאוּם אֶל מְקוֹמָם.</b> העמים יסייעו בידם לחזור לארצם. עם זאת יבואו עמים, <b>וְהִתְנַחֲלוּם</b> — את העמים הללו <b>בֵּית יִשְׂרָאֵל עַל אַדְמַת ה' לַעֲבָדִים וְלִשְׁפָחוֹת. וְהָיוּ</b> אז ישראל <b>שֹׁבִים לְשֹׁבֵיהֶם, וְרָדוּ</b>, ימשלו <b>בְּנֹגְשֵׂיהֶם.</b> כאשר יתיישבו ישראל באדמתם, יהפכו אותם אנשים שהיו קודם שוביהם ומשעבדיהם, למשרתיהם ולאזרחים מדרגה שנייה.
(ג) <b>וְהָיָה בְּיוֹם הָנִיחַ ה' לְךָ מֵעָצְבְּךָ</b>, מצערך <b>וּמֵרָגְזֶךָ וּמִן הָעֲבֹדָה הַקָּשָׁה אֲשֶׁר עֻבַּד בָּךְ,</b> אפשר יהיה לערוך סיכומים על התקופה שהייתה, ולשיר שיר חדש.
(ד) <b>וְנָשָׂאתָ</b> אז את <b>הַמָּשָׁל הַזֶּה עַל מֶלֶךְ בָּבֶל. וְאָמָרְתָּ: אֵיךְ שָׁבַת נֹגֵשׂ</b>, בטל רודה <b>שָׁבְתָה מַדְהֵבָה,</b> עול השלטון?!
(ה) <b>שָׁבַר ה' מַטֵּה רְשָׁעִים, שֵׁבֶט מֹשְׁלִים.</b> המטה והשבט ממלאים תפקיד כפול: המקל המכה את העמים, ושרביט המלוכה והשלטון.
(ו) <b>מַכֶּה עַמִּים בְּעֶבְרָה</b>, בזעם <b>מַכַּת בִּלְתִּי סָרָה,</b> ללא הפוגה, <b>רֹדֶה בָאַף</b>, בכעס <b>גּוֹיִם. מֻרְדָּף,</b> נרדף <b>בְּלִי חָשָׂךְ,</b> מבלי להימנע. נראה שאין הוא מסוגל לנוח. הוא רודף מלחמות וגם רדוף מלחמות. עכשיו, אחרי מותו, העולם הפך שקט יותר —
(ז) <b>נָחָה שָׁקְטָה כָּל הָאָרֶץ. פָּצְחוּ</b> הכול <b>רִנָּה,</b> שירה.
(ח) <b>גַּם בְּרוֹשִׁים שָׂמְחוּ לְךָ</b>, על מותך, וגם <b>אַרְזֵי לְבָנוֹן,</b> כאומרים: <b>מֵאָז שָׁכַבְתָּ לֹא יַעֲלֶה הַכֹּרֵת עָלֵינוּ.</b> מלך בבל בנה ארמונות אדירים, וכרת עצים גדולים רבים לשם כך ולשם המצור שעשה על ערים רבות. כעת נרגעים אפילו העצים. רֵת עָלֵינוּ.
(ט) מן העבר השני, <b>שְׁאוֹל מִתַּחַת רָגְזָה לְךָ לִקְרַאת בּוֹאֶךָ.</b> כשאתה בא לגיהינום מתעוררות שם חרדה והתרגשות. <b>עוֹרֵר לְךָ</b> השאול <b>רְפָאִים,</b> מתים, <b>כָּל עַתּוּדֵי אָרֶץ,</b> כל האנשים שהיו גדולים בחייהם מתעוררים לקראתך. <b>הֵקִים מִכִּסְאוֹתָם</b> שבגיהינום <b>כֹּל מַלְכֵי גוֹיִם.</b>
(י) <b>כֻּלָּם יַעֲנוּ וְיֹאמְרוּ אֵלֶיךָ: גַּם אַתָּה</b>, המלך הגדול המושל בכיפה, שנתפסת כאיתן טבע נצחי שדבר אינו יכול להזיזו, <b>חֻלֵּיתָ</b>, חלית, נחלשת <b>כָמוֹנוּ, אֵלֵינוּ נִמְשָׁלְתָּ</b>, נדמית לנו. הנה גם אתה מת.
(יא) <b>הוּרַד</b> אל <b>שְׁאוֹל גְּאוֹנֶךָ,</b> גאוותך הושפלה, <b>הֶמְיַת נְבָלֶיךָ.</b> המנגינות שהיו תמיד מנגנים לכבודך, הורדו גם הן מהבימה ונדַמו. אחרי שישבת בכבוד גדול ברומו של עולם — <b>תַּחְתֶּיךָ יֻצַּע רִמָּה,</b> תשכון דומם על מצע של רימה, <b>וּמְכַסֶּיךָ תּוֹלֵעָה,</b> ומעליך תולעים.
(יב) הנביא פונה אל המלך ואומר לו: <b>אֵיךְ נָפַלְתָּ מִשָּׁמַיִם, הֵילֵל בֶּן שָׁחַר,</b> כוכב נוגה, שהוא כוכב הלכת הבהיר ביותר המופיע בזמן השחר. היית ככוכב מזהיר, ועכשיו נפלת. <b>נִגְדַּעְתָּ לָאָרֶץ,</b> אתה שהיית <b>חוֹלֵשׁ עַל גּוֹיִם.</b>
(יג) <b>וְאַתָּה אָמַרְתָּ בִלְבָבְךָ</b> בעודך חי<b>: הַשָּׁמַיִם אֶעֱלֶה, מִמַּעַל לְכוֹכְבֵי אֵל אָרִים כִּסְאִי וְאֵשֵׁב בְּהַר מוֹעֵד</b>, במקום המתאים להתוועדות האלים, לדעתך, <b>בְּיַרְכְּתֵי צָפוֹן,</b> בצפון הנסתר, באזור שאליו אין השמש מגיעה.
(יד) <b>אֶעֱלֶה עַל בָּמֳתֵי עָב,</b> מעל לעננים, <b>אֶדַּמֶּה לְעֶלְיוֹן.</b>
(טו) אולם למרות כל רצונותיך, לבסוף <b>אַךְ אֶל שְׁאוֹל תּוּרָד, אֶל יַרְכְּתֵי בוֹר.</b> תיקבר בפינת בור.
(טז) ו<b>רֹאֶיךָ אֵלֶיךָ יַשְׁגִּיחוּ, אֵלֶיךָ יִתְבּוֹנָנוּ</b> ויאמרו<b>: הֲזֶה הָאִישׁ מַרְגִּיז הָאָרֶץ, מַרְעִישׁ מַמְלָכוֹת</b>?! האם הגופה הזאת היא של מי שכל העולם רעד מפניו?!
(יז) האם זה המלך ש<b>שָׂם תֵּבֵל</b>, עולם <b>כַּמִּדְבָּר</b> במלחמותיו, <b>וְעָרָיו הָרָס,</b> את <b>אֲסִירָיו לֹא פָתַח בָּיְתָה</b>, שחרר ללכת לביתם?
(יח) <b>כָּל מַלְכֵי גוֹיִם</b> אמנם מתים, אבל <b>כֻּלָּם שָׁכְבוּ בְכָבוֹד אִישׁ בְּבֵיתוֹ,</b> משום שלא יצרו התנגדות כה רבה גם אחרי מותם,
(יט) <b>וְ</b>אילו <b>אַתָּה הָשְׁלַכְתָּ מִקִּבְרְךָ כְּנֵצֶר נִתְעָב</b>, כמו שעוקרים שתיל שאינו צומח כראוי, <b>לְבוּשׁ הֲרֻגִים מְטֹעֲנֵי חָרֶב,</b> בבגדים קרועים של חללי קרב דקורים, <b>יוֹרְדֵי אֶל אַבְנֵי בוֹר כְּפֶגֶר מוּבָס,</b> דרוס. כנופלים במלחמה שנותרו בשדה הקרב המושלכים לקבר כפגרים בלא שתוקם עליהם מצבה, כך יעלה בגורלך — לא תישאר בקברך המפואר, כשאר מלכים המתים על מיטתם בכבוד ובשקט.
(כ) <b>לֹא תֵחַד,</b> תהיה יחד <b>אִתָּם</b> — עם שאר המלכים <b>בִּקְבוּרָה, כִּי אַרְצְךָ שִׁחַתָּ,</b> השְחתָּ, <b>עַמְּךָ הָרָגְתָּ,</b> ולכן <b>לֹא יִקָּרֵא</b>, לא ייזכר <b>לְעוֹלָם זֶרַע מְרֵעִים,</b> זרעך.
(כא) כי יאמרו: <b>הָכִינוּ לְבָנָיו מַטְבֵּחַ</b>, הִרגו אותם <b>בַּעֲוֹן אֲבוֹתָם, בַּל יָקֻמוּ</b> חלילה הבנים <b>וְיָרְשׁוּ אָרֶץ וּמָלְאוּ פְנֵי תֵבֵל עָרִים,</b> הרס וחורבן.
(כב) <b>וְקַמְתִּי עֲלֵיהֶם, נְאֻם ה' צְבָאוֹת, וְהִכְרַתִּי לְבָבֶל שֵׁם וּשְׁאָר</b>, שארית או שאר בשר <b>וְנִין</b>, בן, או: כל צאצא <b>וָנֶכֶד, נְאֻם ה'.</b>
(כג) <b>וְשַׂמְתִּיהָ</b> — את ארץ בבל <b>לְמוֹרַשׁ קִפֹּד</b>, כנראה מין עוף לילי <b>וְאַגְמֵי מָיִם. וְטֵאטֵאתִיהָ בְּמַטְאֲטֵא הַשְׁמֵד, נְאֻם ה' צְבָאוֹת.</b> בבל תושמד, ולא יישארו ממנה אלא חורבות, ביצות ושממה.
(כד) <b>נִשְׁבַּע ה' צְבָאוֹת לֵאמֹר: אִם לֹא כַּאֲשֶׁר דִּמִּיתִי — כֵּן הָיָתָה, וְכַאֲשֶׁר יָעַצְתִּי,</b> חשבתי — <b>הִיא תָקוּם</b>, המחשבה תתקיים.
(כה) <b>לִשְׁבֹּר אַשּׁוּר בְּאַרְצִי, וְעַל הָרַי אֲבוּסֶנּוּ,</b> אבוסס ואמחץ אותו. <b>וְסָר מֵעֲלֵיהֶם</b> — מעל ארצי והרַי <b>עֻלּוֹ</b> של מלך אשור, <b>וְסֻבֳּלוֹ</b>, המשא שסובל עַמי — <b>מֵעַל שִׁכְמוֹ יָסוּר.</b>
(כו) <b>זֹאת הָעֵצָה הַיְּעוּצָה עַל כָּל הָאָרֶץ, וְזֹאת הַיָּד הַנְּטוּיָה עַל כָּל הַגּוֹיִם.</b> יד ה' המושלת בכל העולם לא תאפשר את קיומו של העוול הזה.
(כז) <b>כִּי ה' צְבָאוֹת יָעָץ וּמִי יָפֵר, וְיָדוֹ הַנְּטוּיָה וּמִי יְשִׁיבֶנָּה.</b>
(כח) <b>בִּשְׁנַת מוֹת הַמֶּלֶךְ אָחָז הָיָה הַמַּשָּׂא הַזֶּה. </b>פלשתים, שהוכו על ידי אחז שמחו במותו שמחה גדולה. על כן אומר להם הנביא:
(כט) <b>אַל תִּשְׂמְחִי פְלֶשֶׁת כֻּלֵּךְ, כִּי נִשְׁבַּר שֵׁבֶט מַכֵּךְ,</b> מת המלך שהכה אותך, <b>כִּי מִשֹּׁרֶשׁ נָחָשׁ יֵצֵא צֶפַע,</b> הגרוע מסתם נחש, <b>וּפִרְיוֹ</b> של הנחש יהיה <b>שָׂרָף מְעוֹפֵף,</b> כנראה נחש ארסי המתרומם באוויר ומכיש. במקום המלך המת יבוא מלך קשה יותר וירבה מכתו.
(ל) <b>וְרָעוּ בְּכוֹרֵי דַלִּים,</b> אפילו הדלים ביותר מישראל ירעו ויתפרנסו בשלווה, <b>וְאֶבְיוֹנִים לָבֶטַח יִרְבָּצוּ.</b> ולעומתם — <b>וְהֵמַתִּי בָרָעָב שָׁרְשֵׁךְ,</b> הפלשתים יסבלו חרפת רעב ויוכו עד היסוד, <b>וּשְׁאֵרִיתֵךְ יַהֲרֹג</b> אותו מלך.
(לא) <b>הֵילִילִי שַׁעַר,</b> יבבי עד ששערי עירך ירעדו, <b>זַעֲקִי, עִיר, נָמוֹג</b>, נמס, נחלש <b>פְּלֶשֶׁת כֻּלֵּךְ.</b> פלשת כולה עתידה להיהרס. <b>כִּי מִצָּפוֹן עָשָׁן</b> המלחמה <b>בָּא, וְאֵין</b> חייל <b>בּוֹדֵד בְּמוֹעָדָיו.</b> כל צבא האויב יתקבץ יחד.ֹעָדָיו.
(לב) <b>ו</b>אז, <b>מַה יַּעֲנֶה</b>, ישמיעו ל<b>מַלְאֲכֵי</b>, שליחי <b>גוֹי</b>, לדיפלומטיים ולעיתונאים?<b>– כִּי ה' יִסַּד צִיּוֹן, וּבָהּ יֶחֱסוּ עֲנִיֵּי עַמּוֹ.</b> לעניי ישראל יהיה מחסה בטוח בירושלים הבנויה, שהרי אוכליהם, הפלשתים, הוכו מכה גדולה.
<h2>פרק טו</h2>
(א) <b>מַשָּׂא מוֹאָב. כִּי בְּלֵיל</b> אשר בו <b>שֻׁדַּד</b>, נשדדה העיר <b>עָר,</b> אחת הערים הראשיות של מואב — <b>מוֹאָב נִדְמָה,</b> הוכה ונשחת, <b>כִּי בְּלֵיל שֻׁדַּד קִיר,</b> אף היא עיר מואבית חשובה — <b>מוֹאָב נִדְמָה.</b> נפילתן של ערים אלו גרמה לתושבי מואב לחוש כאילו כל ארצם נכחדה.
(ב) <b>עָלָה</b> איש מואב אל <b>הַבַּיִת,</b> לבית המלך, או: למקדש המואבי, <b>וְדִיבֹן הַבָּמוֹת</b>, ועלה אל הבמות שבעיר דיבון <b>לְבֶכִי, עַל נְבוֹ וְעַל מֵידְבָא</b> שהושמדו במלחמה, <b>מוֹאָב יְיֵלִיל,</b> יילל, יבכה. לכן — <b>בְּכָל רֹאשָׁיו קָרְחָה, כָּל זָקָן גְּרוּעָה,</b> מגרעת שֵׂער. מנהג הקרחה על מת, שנאסר על ישראל, היה נפוץ בכל עמי האזור. את אבלם העמוק ביטאו המואבים ביצירת קרחות בראשם ובמגרעות שער זקַניהם.
(ג) <b>בְּחוּצֹתָיו</b> של מואב <b>חָגְרוּ שָׂק,</b> וחגורי שק עלו <b>עַל גַּגּוֹתֶיהָ</b> של המדינה, <b>וּבִרְחֹבֹתֶיהָ כֻּלֹּה יְיֵלִיל יֹרֵד בַּבֶּכִי,</b> התייפחו והזילו דמעות.
(ד) <b>וַתִּזְעַק חֶשְׁבּוֹן</b>. עיר מואבית זו עברה לידי סיחון מלך האמורי, ומידיו - לישראל, אך נראה שהמואבים יִישבו אותה שנית. <b>וְאֶלְעָלֵה,</b> עיר נוספת הנזכרת בתורה. כשהערים הללו זעקו את שבר מפלתן, <b>עַד יַהַץ</b>, שאף היא נזכרת בתורה, אך מקומה המדויק אינו ידוע, <b>נִשְׁמַע קוֹלָם. עַל כֵּן חֲלֻצֵי מוֹאָב יָרִיעוּ</b> לא תרועת מלחמה, אלא תרועת שבר ויללה, כי <b>נַפְשׁוֹ יָרְעָה</b>, מלה זו היא מעין צירוף של תרועה ורעה <b>לּוֹ.</b> נפשו בכתה לו והייתה מרה עליו.
(ה) <b>לִבִּי לְמוֹאָב יִזְעָק. בְּרִיחֶהָ</b>, בריחי הערים נשברו. ואפשר: הבורחים ממנה בורחים <b>עַד צֹעַר, עֶגְלַת שְׁלִשִׁיָּה,</b> כנראה אף היא שם או כינוי למקום כלשהו,<b>כִּי</b> הבורח מן המלחמה דרך <b>מַעֲלֵה הַלּוּחִית,</b> שם מקום — <b>בִּבְכִי יַעֲלֶה בּוֹ, כִּי</b> ב<b>דֶּרֶךְ חוֹרֹנַיִם זַעֲקַת שֶׁבֶר יְעֹעֵרוּ</b>, יעוררו, יערערו, או: יצעקו.
(ו) <b>כִּי מֵי נִמְרִים</b>, שם מעיין או נחל — <b>מְשַׁמּוֹת</b>, שממה <b>יִהְיוּ, כִּי יָבֵשׁ חָצִיר, כָּלָה דֶשֶׁא, יֶרֶק לֹא הָיָה.</b>
(ז) <b>עַל כֵּן יִתְרָה</b>, יותר ממה שנאמר — האויב <b>עָשָׂה,</b> <b>ו</b>את <b>פְקֻדָּתָם</b>, ממונם <b>עַל נַחַל הָעֲרָבִים</b>, לא ידוע היכן הוא — ייתכן שהוא בערבה, או שגדלים בו ערבי נחל,<b>יִשָּׂאוּם</b> — את כספם וישמידום האויבים.
(ח) <b>כִּי הִקִּיפָה הַזְּעָקָה אֶת גְּבוּל מוֹאָב, עַד אֶגְלַיִם יִלְלָתָהּ, וּבְאֵר אֵילִים יִלְלָתָהּ.</b> יללת כאב המפלה הגיעה עד גבולות ארצם. אף מקומות אלה אינם מוכרים.
(ט) <b>כִּי מֵי</b> הנהר <b>דִימוֹן מָלְאוּ דָם, כִּי אָשִׁית</b>, אשים <b>עַל דִּימוֹן נוֹסָפוֹת</b>, תוספות דם <b>לִפְלֵיטַת מוֹאָב אַרְיֵה</b>. אנשים יברחו מעיר לעיר, ייהרגו בחרב וימותו ברעב, ואחרי הפליטים ירדפו אריות, שבאותו זמן היו מצויים באזור גאון הירדן. <b>וְלִשְׁאֵרִית אֲדָמָה</b>, לאותם הנשארים על אדמתם.
<h2>פרק טז</h2>
(א) מואב יזדקק לעזרה ויפנה אל השלטון שבהר ציון — <b>שִׁלְחוּ כַר</b>, מתנה, אולי מתנת צאן, ל<b>מֹשֵׁל אֶרֶץ, מִסֶּלַע מִדְבָּרָה</b>, מקום במואב <b>אֶל הַר בַּת צִיּוֹן.</b>
(ב) <b>וְהָיָה כְעוֹף נוֹדֵד</b> ממקומו, כמו <b>קֵן מְשֻׁלָּח, תִּהְיֶינָה בְּנוֹת מוֹאָב</b> במנוסתן אל <b>מַעְבָּרֹת לְאַרְנוֹן,</b> מעברי נחל ארנון.
(ג) הנביא פונה בשם העם המואבי אל ארצו: <b>הָבִיאִי עֵצָה, עֲשׂוּ פְלִילָה,</b> מחשבה ודיון. <b>שִׁיתִי כַלַּיִל צִלֵּךְ בְּתוֹךְ צָהֳרָיִם.</b> שימי לעצמך צל חשוך באמצע הצהריים. זהו דימוי פיוטי למי שמבקש את חסות החשכה בשעה שהוא חש חשוף ביותר. <b>סַתְּרִי</b>, מִצאי פינות מסתור ל<b>נִדָּחִים, נֹדֵד אַל תְּגַלִּי.</b> דאגי שהגולים המשוטטים לא יתגלו. אמנם מואב אינה ארץ מישורית, אבל כיוון שאין בה הרים גבוהים, קשה למצוא בה מסתור.
(ד) <b>יָגוּרוּ בָךְ נִדָּחַי,</b> ארצי <b>מוֹאָב, הֱוִי</b>, היי <b>סֵתֶר לָמוֹ</b> — לנודדים <b>מִפְּנֵי שׁוֹדֵד, כִּי אָפֵס הַמֵּץ,</b> טובך נמצץ וכלה על ידי האויב, <b>כָּלָה שֹׁד,</b> לשד, לחלוחית, <b>תַּמּוּ רֹמֵס</b>, מקנה הצאן <b>מִן הָאָרֶץ.</b>
(ה) בסופו של דבר, השלטון והמשפט היציבים והראויים יכוננו בבית דוד: <b>וְהוּכַן בַּחֶסֶד כִּסֵּא</b> המלוכה. כס המשפט והשלטון ייוסד על אדני חסד, <b>וְיָשַׁב עָלָיו בֶּאֱמֶת</b>, בנאמנות וביושר <b>בְּאֹהֶל דָּוִד, שֹׁפֵט וְדֹרֵשׁ מִשְׁפָּט וּמְהִר</b>, וממהר לעשות <b>צֶדֶק.</b>
(ו) לעומת ציון, סופה של מואב להיחרב: <b>שָׁמַעְנוּ</b> על <b>גְאוֹן</b>, רוּם <b>מוֹאָב, גֵּא מְאֹד, גַּאֲוָתוֹ וּגְאוֹנוֹ</b>, יהירותו <b>וְעֶבְרָתוֹ</b>, וכעסו על סביבותיו. בהתנהגותם הפגינו המואבים חשיבות יתרה, אך <b>לֹא כֵן בַּדָּיו.</b> לא כך היו הישגיהם בפועל, או: לא נכונים דברי גאוותו שבדה מואב מלבו.
(ז) <b>לָכֵן</b>, בעקבות תבוסתם של בני מואב הגאים <b>יְיֵלִיל</b>, יילל <b>מוֹאָב</b> הנשארים <b>לְמוֹאָב, כֻּלֹּה</b> — כל מואב <b>יְיֵלִיל. לַאֲשִׁישֵׁי</b>, לאשיות, ליסודות העיר הגדולה <b>קִיר חֲרֶשֶׂת תֶּהְגּוּ</b>, תהרהרו, או: תבטאו <b>אַךְ נְכָאִים,</b> דברי שבר על העיר החרבה.
(ח) <b>כִּי שַׁדְמוֹת</b>, שדות העיר <b>חֶשְׁבּוֹן אֻמְלָל,</b> נמללו נכרתו. <b>גֶּפֶן</b> העיר <b>שִׂבְמָה — בַּעֲלֵי</b>, נכבדי <b>גוֹיִם הָלְמוּ</b>, הכו <b>שְׂרוּקֶּיהָ,</b> ענפיה. <b>עַד יַעְזֵר נָגָעוּ,</b> ניגפו ונפגעו, <b>תָּעוּ מִדְבָּר. שְׁלֻחוֹתֶיהָ</b>, פארותיה, ענפיה <b>נִטְּשׁוּ,</b> השתרעו, <b>עָבְרוּ יָם.</b>
(ט) <b>עַל כֵּן אֶבְכֶּה בִּבְכִי יַעְזֵר. גֶּפֶן שִׂבְמָה, אֲרַיָּוֶךְ</b>, ארווה אותך ב<b>דִּמְעָתִי,</b> <b>חֶשְׁבּוֹן וְאֶלְעָלֵה, כִּי עַל קֵיצֵךְ</b>, פרות הקיץ שלך, בעיקר התאנים, <b>וְעַל קְצִירֵךְ 'הֵידָד'</b> השמחה האופיינית לחגיגות הקציר והקיץ, <b>נָפָל,</b> הושבתה.
(י) <b>וְנֶאֱסַף שִׂמְחָה וָגִיל מִן הַכַּרְמֶל,</b> מקום נטוע ומגונן. <b>וּבַכְּרָמִים לֹא יְרֻנָּן</b>, יושר <b>לֹא יְרֹעָע,</b> תישמע תרועה. <b>יַיִן בַּיְקָבִים לֹא יִדְרֹךְ הַדֹּרֵךְ</b> מן הענבים, <b>'הֵידָד' הִשְׁבַּתִּי.</b> הפסקתי את קריאות השמחה.
(יא) <b>עַל כֵּן מֵעַי לְמוֹאָב כַּכִּנּוֹר יֶהֱמוּ, וְקִרְבִּי</b> הומה <b>לְקִיר חָרֶשׂ,</b> העיר קִיר חֲרֶשֶׂת. הנביא משתתף בצער מואב נוכח אובדנו ומפלתו העלובים.
(יב) <b>וְהָיָה</b> השבר הזה, <b>כִי</b>, כאשר <b>נִרְאָה כִּי נִלְאָה</b>, התעייף <b>מוֹאָב</b> לעלות למקומות הגבוהים לשם מלחמה או לשם סגידה לאליליו <b>עַל הַבָּמָה,</b> <b>וּבָא אֶל מִקְדָּשׁוֹ לְהִתְפַּלֵּל — וְלֹא יוּכָל.</b> מתוך ייאוש וחוסר תוחלת יאבד מואב את האפשרות לערוך פולחן. ממצב זה כבר לא תהיה לו תקומה.
(יג) <b>זֶה הַדָּבָר אֲשֶׁר דִּבֶּר ה' אֶל מוֹאָב מֵאָז,</b> מקדמת דנא, בנבואה הישנה.
(יד) <b>וְעַתָּה דִּבֶּר ה'</b> נבואה חדשה, <b>לֵאמֹר: בְּ</b>עוד <b>שָׁלֹשׁ שָׁנִים כִּשְׁנֵי שָׂכִיר,</b> בדיוק, כשם ששכיר אינו מוסיף זמן על שנות עבודתו שסוכמו, <b>וְנִקְלָה</b>, יושפל <b>כְּבוֹד מוֹאָב בְּכֹל הֶהָמוֹן הָרָב,</b> בתוך הרעש, המהומה והתהפוכות. <b>וּשְׁאָר</b>, יישאר <b>מְעַט מִזְעָר,</b> מעט מאוד, <b>לוֹא כַבִּיר,</b> לא גדול.
<h2>פרק יז</h2>
(א) <b>מַשָּׂא</b>, דיבור, חזון על <b>דַּמָּשֶׂק. הִנֵּה דַמֶּשֶׂק מוּסָר</b>, מוּרד וחדל <b>מֵ</b>להיות <b>עִיר, וְהָיְתָה מְעִי מַפָּלָה,</b> תהפוך לעיי חורבות.
(ב) <b>עֲזֻבוֹת עָרֵי עֲרֹעֵר</b> שבעבר הירדן, <b>לַעֲדָרִים תִּהְיֶינָה, וְרָבְצוּ</b> העדרים הללו <b>וְאֵין מַחֲרִיד</b>, מפריע, שכן הערים יתרוקנו מאדם.
(ג) ממלכת ישראל הצפונית תתמוטט, <b>וְנִשְׁבַּת מִבְצָר מֵאֶפְרַיִם,</b> לא יעמדו בה עוד מבצרים. <b>וּמַמְלָכָה</b> תושבת <b>מִדַּמֶּשֶׂק, וּ</b>מעמדם של <b>שְׁאָר</b> בני <b>אֲרָם</b> ירד לשפל המדרגה, <b>כִּכְבוֹד בְּנֵי יִשְׂרָאֵל</b> כעת, בזמנים הרעים <b>יִהְיוּ. נְאֻם ה' צְבָאוֹת.</b>
(ד) <b>וְהָיָה בַּיּוֹם הַהוּא,</b> כאשר תתקיים נבואת הזעם הזו, <b>יִדַּל</b>, יִדלדל <b>כְּבוֹד יַעֲקֹב, וּמִשְׁמַן בְּשָׂרוֹ יֵרָזֶה.</b> ישראל מתוארים כדמות אנושית אחת, שתרזה מאוד ותאבד את כוחה, משאביה והשפעתה. כך תיראה דמותו המדולדלת של אפרים:
(ה) <b>וְהָיָה כֶּאֱסֹף קָצִיר קָמָה,</b> כשם שאדם אוסף את הקמה בקציר, <b>וּ</b>ב<b>זְרֹעוֹ</b> מחזיק את ה<b>שִׁבֳּלִים</b> ש<b>יִקְצוֹר,</b> כמות מועטת ביותר, <b>וְהָיָה כִּמְלַקֵּט שִׁבֳּלִים בְּעֵמֶק רְפָאִים,</b> ייתכן שהוא מקום שאינו פורה, שמלבד שיבולים מועטות לא גדלה בו תבואה.
(ו) <b>וְנִשְׁאַר בּוֹ</b> — ביעקב <b>עוֹלֵלֹת כְּנֹקֶף</b>, כמכֶּה <b>זַיִת,</b> כמו עוללות בודדות שנשארות לאחר חבטת עץ הזית שהשירה את פֵּרותיו,<b>שְׁנַיִם שְׁלֹשָׁה גַּרְגְּרִים בְּרֹאשׁ אָמִיר.</b> בראש הצמרת נשארים גרגרים בודדים, שהנקיפה לא הפילה אותם ארצה, או <b>אַרְבָּעָה חֲמִשָּׁה בִּסְעִפֶיהָ</b>, בענפיה של <b>פֹּרִיָּה.</b> אם יישארו על הענף ארבעה או חמישה גרגרים, הוא ייחשב לזית פורה. מלבד המובן המילולי של התיאור הוא משמש גם כדימוי לעוני ולשפל כללי. <b>נְאֻם ה' אֱלֹהֵי יִשְׂרָאֵל.</b>
(ז) <b>בַּיּוֹם הַהוּא,</b> כאשר יקרו האסונות הללו, <b>יִשְׁעֶה</b>, יפנה <b>הָאָדָם עַל עֹשֵׂהוּ,</b> אל בוראו, <b>וְעֵינָיו אֶל קְדוֹשׁ יִשְׂרָאֵל תִּרְאֶינָה.</b>
(ח) <b>וְלֹא יִשְׁעֶה אֶל הַמִּזְבְּחוֹת מַעֲשֵׂה יָדָיו,</b> בין שאלו כֻּוונו לשם ה', כעגלי הזהב בבית אל ובדן, ובהם שמו ישראל את מבטחם, ובין שנעשו לאלילים שונים, <b>וַאֲשֶׁר עָשׂוּ אֶצְבְּעֹתָיו לֹא יִרְאֶה, וְ</b>גם את <b>הָאֲשֵׁרִים וְהָחַמָּנִים,</b> עצים המשמשים לפולחן וצלמי שמש, חמה. בעקבות המצב השפל שבו יהיו ישראל נתונים, הם יחדלו מלהיתלות בדברים שבהם נאחזו והתגאו קודם לכן.
(ט) <b>בַּיּוֹם הַהוּא יִהְיוּ עָרֵי מָעֻזּוֹ</b>, מבצריו, שבהן בטח <b>כַּעֲזוּבַת הַחֹרֶשׁ וְהָאָמִיר</b>, כחורשה עזובה וכצמרת נטושה <b>אֲשֶׁר עָזְבוּ מִפְּנֵי בְּנֵי יִשְׂרָאֵל</b>. כשם שבכיבוש הארץ על ידי ישראל, ברחו יושביה הקודמים, והותירו אחריהם הרס, כך תישאר ארצם של אפרים — <b>וְהָיְתָה שְׁמָמָה.</b>
(י) כל זה יקרה לך <b>כִּי שָׁכַחַתְּ</b> את <b>אֱלֹהֵי יִשְׁעֵךְ,</b> מצילך, ופנית לישועת מעשה ידי אנוש, <b>וְצוּר מָעֻזֵּךְ לֹא זָכָרְתְּ. עַל כֵּן</b> ייעזבו ערי מעוזך, ולא תצליחי בכל השתדלותך — <b>תִּטְּעִי נִטְעֵי נַעֲמָנִים,</b> שתילים טובים ונעימים, <b>ו</b>תוצאתם — <b>זְמֹרַת זָר תִּזְרָעֶנּוּ.</b> תצמח מהם זמורה פראית שאין בה תועלת.
(יא) <b>בְּיוֹם נִטְעֵךְ תְּשַׂגְשֵׂגִי,</b> כנטיעה הממהרת מדי להצמיח פרותיה, שתנובתה גרועה. ובאופן דומה — <b>בַבֹּקֶר זַרְעֵךְ תַּפְרִיחִי,</b> תיכף לאחר הזריעה יֵצאו פרחים. צמיחה מהירה זו דלה ואינה מניבה פרות ראויים. <b>נֵד קָצִיר</b>, הקציר ינדוד וילך <b>בְּיוֹם נַחֲלָה,</b> צרה, <b>ו</b>כל שיישאר הוא <b>כְאֵב אָנוּשׁ.</b> .
(יב) <b>הוֹי, הֲמוֹן</b>, המיית. או: קהל גדול של <b>עַמִּים רַבִּים,</b> המתקבצים לכבוש את הארץ מכל הכיוונים, <b>כַּהֲמוֹת יַמִּים יֶהֱמָיוּן,</b> מרעיש כהמיית הים. <b>וּשְׁאוֹן</b>, ורעש <b>לְאֻמִּים כִּשְׁאוֹן מַיִם כַּבִּירִים</b>, כקול זרם מים גדול הגועש ורוגש ומתקרב בקול גדול, <b>יִשָּׁאוּן</b>, ירעשו.
(יג) אמנם <b>לְאֻמִּים כִּשְׁאוֹן מַיִם רַבִּים יִשָּׁאוּן, וְ</b>אולם ה' <b>גָעַר בּוֹ</b> — בצבא המאיים הזה, <b>וְנָס</b> צבא האויב <b>מִמֶּרְחָק. וְרֻדַּף כְּמֹץ</b> הנסחף ב<b>הָרִים</b> למרחקים גדולים <b>לִפְנֵי רוּחַ, וּכְגַלְגַּל</b>, צמח קוצני, שנעקר מן האדמה ומתגלגל במדבר <b>לִפְנֵי סוּפָה.</b> דימוי זה שאוב מהוויית השממה.
(יד) <b>לְעֵת עֶרֶב — וְהִנֵּה בַלָּהָה,</b> הכול מפחדים מהאויב המתקרב, אך <b>בְּטֶרֶם בֹּקֶר — אֵינֶנּוּ. זֶה חֵלֶק</b>, גורלם של <b>שׁוֹסֵינוּ וְגוֹרָל לְבֹזְזֵינוּ.</b>
<h2>פרק יח</h2>
(א) <b>הוֹי, אֶרֶץ צִלְצַל כְּנָפָיִם,</b> ארץ שלה כנפיים העושות צל. הדימוי אינו ברור. כיוון שמההמשך עולה שמדובר בעם של ספנים, ייתכן שהכנפיים הם מפרשי האניות. <b>אֲשֶׁר מֵעֵבֶר לְנַהֲרֵי כוּשׁ,</b> נהרות מצרים הגדולים.
(ב) ארץ זו שייכת לעם <b>הַשֹּׁלֵחַ בַּיָּם צִירִים,</b> שליחים. אומה של ימאים השולחת את שליחיה בכלי תחבורה ימיים, <b>וּבִכְלֵי גֹמֶא</b>, סירות קלות <b>עַל פְּנֵי מַיִם</b>. ייתכן שהיא יושבת סמוך למקורות הנילוס, בלב אפריקה. וכך אומרים השולחים<b>: לְכוּ, מַלְאָכִים</b>, שליחים <b>קַלִּים, אֶל גּוֹי מְמֻשָּׁךְ וּמוֹרָט,</b> עם שמשכו ומרטו אותו, <b>אֶל עַם נוֹרָא</b>, העובר חוויות קשות <b>מִן הוּא</b>, מאז היותו <b>וָהָלְאָה, גּוֹי קַו קָו</b>, עם של חוקים ושל תקנות <b>וּמְבוּסָה,</b> מובס, <b>אֲשֶׁר בָּזְאוּ נְהָרִים אַרְצוֹ</b>, שהנהרות חורצים את ארצו.
(ג) שליחים אלו יבואו מקצה העולם להודיע את שעתיד להתרחש: <b>כָּל יֹשְׁבֵי תֵבֵל וְשֹׁכְנֵי אָרֶץ, כִּנְשֹׂא</b>, כמו שמעלים <b>נֵס</b>, כלונס או דגל בראש <b>הָרִים</b> על מנת שייראה ממרחק גדול, <b>תִּרְאוּ, וְכִתְקֹעַ שׁוֹפָר תִּשְׁמָעוּ.</b>
(ד) <b>כִּי כֹה אָמַר ה' אֵלַי: אֶשְׁקֳטָה וְאַבִּיטָה בִמְכוֹנִי</b>, לבדי אשקיף ברוגע ממקומי על התהליכים המתפתחים, <b>כְּחֹם צַח</b> כמו אור בהיר ביום חם הבא <b>עֲלֵי אוֹר,</b> על גשם. או <b>כְּעָב</b>, ענן של <b>טַל בְּחֹם קָצִיר.</b> החום והאור עם הגשם והענן בזמן הקציר הם תופעות מפתיעות של היפוך שיש עמו תיקון.
(ה) <b>כִּי לִפְנֵי</b> שיגיע ה<b>קָצִיר, כְּתָם</b>, כשיגיע הסוף ל<b>פֶּרַח,</b> לפריחה, <b>ו</b>ּ<b>בֹסֶר גֹּמֵל יִהְיֶה נִצָּה,</b> והניצן יתפתח לקראת הבשלת הפרי, עוד קודם שתגיע הצמיחה לידי שלמות — <b>וְכָרַת הַזַּלְזַלִּים</b>, הענפים הדקים <b>בַּמַּזְמֵרוֹת, וְאֶת הַנְּטִישׁוֹת</b>, הענפים העבים והארוכים <b>הֵסִיר הֵתַז,</b> חתך, כלומר יארע במהירות הרג גדול.
(ו) ומן הדימוי לתיאור הממשי: המוני ההרוגים <b>יֵעָזְבוּ יַחְדָּו לְעֵיט הָרִים,</b> לציפורי הטרף שבהרים <b>וּלְבֶהֱמַת הָאָרֶץ,</b> שתאכל את גוויותיהם. <b>וְקָץ עָלָיו הָעַיִט,</b> בשל ריבוי הנבלות ייזון מהן העיט במשך קיץ שלם, <b>וְכָל בֶּהֱמַת הָאָרֶץ עָלָיו תֶּחֱרָף,</b> תיזון ממנו במשך החורף כולו.
(ז) <b>בָּעֵת הַהִיא יוּבַל שַׁי</b>, מנחה <b>לַה' צְבָאוֹת,</b> מ<b>עַם מְמֻשָּׁךְ וּמוֹרָט וּמֵעַם נוֹרָא מִן הוּא וָהָלְאָה, גּוֹי קַו קָו וּמְבוּסָה אֲשֶׁר בָּזְאוּ נְהָרִים אַרְצוֹ.</b> מהעמים שמורקו ביסורים, שהיו להם חוקי חיים, ושסבלו מפלות קשות. אלה יבואו <b>אֶל מְקוֹם שֵׁם ה' צְבָאוֹת,</b> יֵדעו שהוא <b>הַר צִיּוֹן,</b> ולשם יביאו מתנותיהם.
<h2>פרק יט</h2>
(א) <b>מַשָּׂא מִצְרָיִם. הִנֵּה ה' רֹכֵב עַל עָב קַל וּבָא</b> מהר ל<b>מִצְרַיִם.</b> הדבר שיתואר בנבואה זו יתרחש בקרוב. <b>וְנָעוּ</b>, ירעדו <b>אֱלִילֵי מִצְרַיִם מִפָּנָיו וּלְבַב מִצְרַיִם יִמַּס בְּקִרְבּוֹ.</b> ובהיבט הפוליטי:
(ב) <b>וְסִכְסַכְתִּי מִצְרַיִם בְּמִצְרַיִם</b>, <b>וְנִלְחֲמוּ אִישׁ בְּאָחִיו וְאִישׁ בְּרֵעֵהוּ, עִיר בְּעִיר, מַמְלָכָה בְּמַמְלָכָה.</b>
(ג) נוסף על כך — <b>וְנָבְקָה</b>, תישבר <b>רוּחַ מִצְרַיִם בְּקִרְבּוֹ, וַעֲצָתוֹ אֲבַלֵּעַ,</b> אקלקל, שלא תתגשם. <b>וְדָרְשׁוּ</b> המצרים <b>אֶל הָאֱלִילִים וְאֶל הָאִטִּים,</b> רוחות רפאים, או: כוחות כישוף המדברים בלחש, <b>וְאֶל הָאֹבוֹת וְאֶל הַיִּדְּעֹנִים</b>, אך לא תימצא בהם עצה.
(ד) <b>וְסִכַּרְתִּי</b>, אסגיר, וכן במשמע: אצמצם ואכניס <b>אֶת מִצְרַיִם בְּיַד אֲדֹנִים</b>, ביטוי של כבוד הנאמר על אדון יחיד, <b>קָשֶׁה, וּמֶלֶךְ עַז</b> שאינו מהם <b>יִמְשָׁל בָּם. נְאֻם הָאָדוֹן ה' צְבָאוֹת.</b>
(ה) <b>וְנִשְּׁתוּ</b>, ייעלמו <b>מַיִם מֵהַיָּם,</b> של מצרים, <b>וְנָהָר יֶחֱרַב וְיָבֵשׁ.</b>
(ו) <b>וְהֶאֶזְנִיחוּ</b>, יוזנחו, או: יתמעטו <b>נְהָרוֹת. דָּלֲלוּ וְחָרְבוּ יְאֹרֵי מָצוֹר,</b> מצרים. גם <b>ק</b>ָנֶה <b>וָסוּף</b> הגדלים סביבם <b>קָמֵלוּ</b>, יתייבשו.
(ז) <b>עָרוֹת</b> מתערער ומתרוקן כל הצומח <b>עַל יְאוֹר,</b> ו<b>עַל פִּי</b>, שפת <b>יְאוֹר, וְכֹל מִזְרַע</b>, כלל הצמחים הנזרעים על ה<b>יְאוֹר יִיבַשׁ. נִדַּף וְאֵינֶנּוּ.</b>
(ח) עם התייבשות היאור תיעלם הדגה — <b>וְאָנוּ</b>, יצטערו, ייאנחו <b>הַדַּיָּגִים</b>, <b>וְאָבְלוּ כָּל מַשְׁלִיכֵי בַיְאוֹר חַכָּה, וּפֹרְשֵׂי מִכְמֹרֶת</b>, רשת גדולה <b>עַל פְּנֵי מַיִם אֻמְלָלוּ.</b>
(ט) <b>וּבֹשׁוּ</b>, יתביישו, יתאכזבו <b>עֹבְדֵי פִשְׁתִּים</b>, מעבּדי הפשתה, שגם היא לא תצמח. וכל העושים <b>שְׂרִיקוֹת</b>, סורקי הפשתן <b>וְאֹרְגִים חוֹרָי,</b> מיני בדים, ובכללם רשתות מחוררות לדייג.
(י) <b>וְהָיוּ שָׁתֹתֶיהָ</b>, יסודותיה של מצרים <b>מְדֻכָּאִים,</b> שבורים ורצוצים, <b>כָּל עֹשֵׂי שֶׂכֶר</b>, בוני הסכרים ו<b>אַגְמֵי נָפֶשׁ</b>, יוצרי האגמים לצורך חיי הנפש.
(יא) <b>אַךְ אֱוִלִים</b>, שוטים הם <b>שָׂרֵי צֹעַן,</b> בירת מצרים, <b>חַכְמֵי יֹעֲצֵי פַרְעֹה</b> שיועצים לו <b>עֵצָה נִבְעָרָה,</b> חסרת היגיון. <b>אֵיךְ תֹּאמְרוּ אֶל פַּרְעֹה</b>, איך תלמדו אותו לומר<b>: בֶּן חֲכָמִים אֲנִי, בֶּן מַלְכֵי קֶדֶם?!</b> פרעה לא ראה בעצמו מלך בלבד, אלא מין אל, בין השאר — אל החכמה, וכך ראתה אותו גם סביבתו.
(יב) אדרבא, אם פרעה ויועציו כה חכמים <b>— אַיָּם</b>, היכן הם <b>אֵפוֹא חֲכָמֶיךָ, וְיַגִּידוּ נָא לָךְ, וְיֵדְעוּ מַה יָּעַץ ה' צְבָאוֹת עַל</b> עתידה של <b>מִצְרָיִם.</b>
(יג) <b>נוֹאֲלוּ</b>, ניטפשו <b>שָׂרֵי צֹעַן,</b> ואין בידם פתרונות. <b>נִשְּׁאוּ</b>, הוסתו, פותו <b>שָׂרֵי נֹף,</b> עיר ידועה נוספת במצרים. במקום לסייע למצרים — <b>הִתְעוּ אֶת מִצְרַיִם פִּנַּת שְׁבָטֶיהָ,</b> הקצינים הממונים על שבטי מצרים.
(יד) כל זאת כי <b>ה' מָסַךְ</b>, שפך <b>בְּקִרְבָּהּ רוּחַ עִוְעִים,</b> תעתועים, <b>וְ</b>אותם קצינים <b>הִתְעוּ אֶת מִצְרַיִם בְּכָל מַעֲשֵׂהוּ</b>, החכמה שהמצרים מייחסים לעצמם תיעלם, ובמקומה יפלו המצרים שוב ושוב בטעויותיהם הקודמות <b>כְּהִתָּעוֹת שִׁכּוֹר בְּקִיאוֹ,</b> כשיכור השב ומדשדש בקיאו.
(טו) <b>וְלֹא יִהְיֶה לְמִצְרַיִם מַעֲשֶׂה אֲשֶׁר יַעֲשֶׂה רֹאשׁ וְזָנָב,</b> מעשה בעל התחלה וסוף, מעשה מתוכנן ובעל קיום. לא תהיה במצרים <b>כִּפָּה</b>, צמרת עץ, <b>וְאַגְמוֹן,</b> גומא הצומח באגם. לא יבחינו במצרים בין עניין גדול לבין עניין פעוט.
(טז) <b>בַּיּוֹם הַהוּא יִהְיֶה</b> איש המלחמה ב<b>מִצְרַיִם כַּנָּשִׁים.</b> הלוחמים יפחדו מן המפלה המתחוללת כנשים. <b>וְחָרַד וּפָחַד</b> העם <b>מִפְּנֵי תְּנוּפַת יַד ה' צְבָאוֹת אֲשֶׁר הוּא מֵנִיף עָלָיו.</b>
(יז) <b>וְהָיְתָה אַדְמַת יְהוּדָה לְמִצְרַיִם לְחָגָּא</b>, לאימה וזוועה. יהודה, שהיא כעת מדינה קטנה, תאיים על מצרים. <b>כֹּל אֲשֶׁר יַזְכִּיר אֹתָהּ</b>, את שם יהודה <b>אֵלָיו</b> — <b>יִפְחָד מִפְּנֵי עֲצַת ה' צְבָאוֹת</b> מחשבתו הקשה <b>אֲשֶׁר הוּא יוֹעֵץ עָלָיו</b> — על מצרים.
(יח) <b>בַּיּוֹם הַהוּא</b>, שבו מצרים תתמוטט, יחולו בה שינויים רבים — <b>יִהְיוּ חָמֵשׁ עָרִים בְּאֶרֶץ מִצְרַיִם מְדַבְּרוֹת שְׂפַת כְּנַעַן וְנִשְׁבָּעוֹת לַה' צְבָאוֹת,</b> אנשי הערים הללו ידברו עברית ויאמינו באלוהי ישראל כי ישראל יהיו השליטים והמשפיעים, ואף יתיישבו בערים אלו. <b>עִיר הַהֶרֶס</b>, החרס, השמש <b>יֵאָמֵר לְאֶחָת,</b> תיקרא אחת מהן. ואכן הייתה במצרים עיר שכונתה כך.
(יט) <b>בַּיּוֹם הַהוּא יִהְיֶה מִזְבֵּחַ לַה' בְּתוֹךְ אֶרֶץ מִצְרָיִם וּמַצֵּבָה אֵצֶל גְּבוּלָהּ, לַה'.</b>
(כ) <b>וְהָיָה</b> אותו מבנה, או: הדבר שייאמר בסמוך <b>לְאוֹת וּלְעֵד לַה' צְבָאוֹת בְּאֶרֶץ מִצְרָיִם; כִּי יִצְעֲקוּ אֶל ה' מִפְּנֵי לֹחֲצִים,</b> אויבים, <b>וְיִשְׁלַח לָהֶם מוֹשִׁיעַ וָרָב,</b> אדם גדול, או: אדם שיריב את ריבם <b>וְהִצִּילָם.</b>
(כא) <b>וְנוֹדַע ה' לְמִצְרַיִם, וְיָדְעוּ מִצְרַיִם אֶת ה' בַּיּוֹם הַהוּא, וְעָבְדוּ</b> לו ב<b>זֶבַח וּמִנְחָה וְנָדְרוּ נֵדֶר לַה' וְשִׁלֵּמוּ.</b>
(כב) <b>וְנָגַף</b>, יכה <b>ה' אֶת מִצְרַיִם נָגֹף וְרָפוֹא,</b> מכות חוזרות ונשנות לשם תיקון, לא מכה ניצחת. <b>וְשָׁבוּ עַד ה', וְנֶעְתַּר לָהֶם וּרְפָאָם.</b>
(כג) <b>בַּיּוֹם הַהוּא תִּהְיֶה מְסִלָּה</b>, דרך <b>מִמִּצְרַיִם אַשּׁוּרָה,</b> לאשור <b>וּבָא אַשּׁוּר בְּמִצְרַיִם וּמִצְרַיִם בְּאַשּׁוּר, וְעָבְדוּ מִצְרַיִם אֶת אַשּׁוּר.</b>
(כד) <b>בַּיּוֹם הַהוּא</b>, לאחר שיכבשו האשורים את מצרים, ולאחר שמצרים ואשור יקבלו עליהם את עול מלכות ה', <b>יִהְיֶה יִשְׂרָאֵל שְׁלִישִׁיָּה לְמִצְרַיִם וּלְאַשּׁוּר,</b> ישראל ושתי הממלכות הללו ייחשבו לקבוצה בת שלושה כוחות, להיות <b>בְּרָכָה בְּקֶרֶב הָאָרֶץ.</b>
(כה) <b>אֲשֶׁר בֵּרֲכוֹ ה' צְבָאוֹת לֵאמֹר: בָּרוּךְ עַמִּי מִצְרַיִם וּמַעֲשֵׂה יָדַי אַשּׁוּר וְנַחֲלָתִי יִשְׂרָאֵל.</b> בעולם שיתחדש אז, ישכון שלום בין שלוש הממלכות.
<h2>פרק כ</h2>
(א) תוכנה של נבואה זו דומה לשל קודמתה: <b>בִּשְׁנַת בֹּא תַרְתָּן</b>, כינוי לשר צבא <b>אַשְׁדּוֹדָה,</b> לעיר אשדוד, <b>בִּשְׁלֹחַ אֹתוֹ סַרְגוֹן מֶלֶךְ אַשּׁוּר,</b> מכאן שהדברים נאמרו בתחילת נבואתו של ישעיהו, כי כאשר הגיע שוב צבא אשור בימי המלך חזקיהו, עמד בראשו המלך סנחריב. <b>וַיִּלָּחֶם בְּאַשְׁדּוֹד וַיִּלְכְּדָהּ.</b>
(ב) <b>בָּעֵת הַהִיא דִּבֶּר ה' בְּיַד יְשַׁעְיָהוּ בֶן אָמוֹץ לֵאמֹר: לֵךְ וּפִתַּחְתָּ</b>, הסר את לבוש <b>הַשַּׂק מֵעַל מָתְנֶיךָ, וְנַעַלְךָ תַחֲלֹץ מֵעַל רַגְלֶיךָ. וַיַּעַשׂ כֵּן, הָלֹךְ עָרוֹם</b> יחסית, בלא הבגד העליון, השק שלבש, <b>וְיָחֵף.</b>
(ג) ומכאן לתוכן הנבואה: <b>וַיֹּאמֶר ה': כַּאֲשֶׁר הָלַךְ עַבְדִּי יְשַׁעְיָהוּ עָרוֹם וְיָחֵף שָׁלֹשׁ שָׁנִים,</b> והיה זה <b>אוֹת וּמוֹפֵת עַל מִצְרַיִם וְעַל כּוּשׁ,</b>
(ד) <b>כֵּן יִנְהַג מֶלֶךְ אַשּׁוּר אֶת שְׁבִי מִצְרַיִם וְאֶת גָּלוּת כּוּשׁ, נְעָרִים וּזְקֵנִים, עָרוֹם וְיָחֵף וַחֲשׂוּפַי שֵׁת</b>, מגולי אחוריים, באופן שנראית כל <b>עֶרְוַת מִצְרָיִם.</b> האשורים יגברו על מצרים, ותושביה יהיו שבויים ללא הגנה וללא כבוד.
(ה) <b>וְחַתּוּ</b>, יישברו ברוחם <b>וָבֹשׁוּ</b> אנשים מישראל שביקשו להישען על כוש ומצרים — <b>מִכּוּשׁ</b> שאליה נשאו <b>מַבָּטָם, וּמִן מִצְרַיִם תִּפְאַרְתָּם.</b>
(ו) <b>וְאָמַר יֹשֵׁב הָאִי הַזֶּה</b>, ארץ ישראל. אף על פי שהארץ אינה מוקפת ימים, ובאותה עת אף לא היו לה דרכי גישה רבות אל הים, היא מדומה לאי המוקף בימים הומים וסוערים, משום שהייתה מוקפת בממלכות עוינות. תושבי הארץ יאמרו <b>בַּיּוֹם הַהוּא: הִנֵּה כֹה מַבָּטֵנוּ,</b> כך נראית תמונתנו, או: כך אירע למי שתלינו בהם את תקוותנו, מצרים, <b>אֲשֶׁר נַסְנוּ שָׁם לְעֶזְרָה לְהִנָּצֵל מִפְּנֵי מֶלֶךְ אַשּׁוּר,</b> עתה, משנכבשו מצרים וכוש על ידי אשור — <b>אֵיךְ נִמָּלֵט אֲנָחְנוּ?!</b>
<h2>פרק כא</h2>
(א) <b>מַשָּׂא מִדְבַּר יָם,</b> מדבר מערבי — ייתכן שזוהי ממלכת בבל שהיא ממערב לאזור שממנו בא האויב, או: מדבר המשתרע אי שם במרחקים. <b>כְּסוּפוֹת</b> החול העצומות והמרשימות <b>בַּנֶּגֶב לַחֲלֹף</b>, החולפות באזור הנגב השטוח והחשוף. סופות אלה מעלות עמן חול ואבק רב. כך ישעט האויב החזק ש<b>מִמִּדְבָּר בָּא, מֵאֶרֶץ נוֹרָאָה.</b> קשה לזהות את הרקע המציאותי של הנבואה ואת זהותו וזמנו של האויב.
(ב) <b>חָזוּת</b>, נבואה <b>קָשָׁה הֻגַּד לִי — הַבּוֹגֵד בּוֹגֵד, וְהַשּׁוֹדֵד שׁוֹדֵד.</b> זהו צירוף קשה ומסוכן: אויב הדומה לכנופיית שודדים — מחוץ, ובוגדים — מבית, כך שאין לסמוך על איש. <b>עֲלִי, עֵילָם,</b> למלחמה, <b>צוּרִי</b>, הקימי מצור, <b>מָדַי.</b> את <b>כָּל אַנְחָתָה</b> שבהווה <b>הִשְׁבַּתִּי.</b> ריבויין של הצרות החדשות הניתכות בתכיפות משביתות את האנחות הקודמות.
(ג) <b>עַל כֵּן מָלְאוּ מָתְנַי חַלְחָלָה, צִירִים אֲחָזוּנִי כְּצִירֵי יוֹלֵדָה</b> — כאבים פסיכוסומטיים המתעוררים בעקבות חרדה גדולה. <b>נַעֲוֵיתִי</b>, התעוַּתִּי <b>מִשְּׁמֹעַ, נִבְהַלְתִּי מֵרְאוֹת</b> את המתרחש.
(ד) <b>תָּעָה לְבָבִי,</b> נטרפה דעתי, <b>פַּלָּצוּת</b>, אימה <b>בִּעֲתָתְנִי,</b> הבעיתה אותי, <b>אֵת נֶשֶׁף חִשְׁקִי</b>, הלילה הנחשק <b>שָׂם לִי לַחֲרָדָה.</b> אִיום התנפלות האויב מחבל במסיבת המשתה.
(ה) <b>עָרֹךְ</b>, בשעה שעורכים את <b>הַשֻּׁלְחָן</b> לסעודה <b>— צָפֹה הַצָּפִית,</b> שולחים צופה למגדל לבדוק אם אין האויב מתקרב. גם במשתה עצמו החשש עומד בעינו — <b>אָכוֹל שָׁתֹה,</b> עם הקריאה <b>— קוּמוּ הַשָּׂרִים, מִשְׁחוּ מָגֵן.</b> צחצחו והחליקו מגינים. בשעה שנערכים לנשפים שרויים התושבים במתח מפני הסכנה הממשמשת לבוא ומתכוננים למלחמה.
(ו) <b>כִּי כֹה אָמַר אֵלַי אֲדֹנָי: לֵךְ הַעֲמֵד</b> בראש החומה או המגדל את <b>הַמְצַפֶּה,</b> צופה, ואת <b>אֲשֶׁר יִרְאֶה — יַגִּיד.</b>
(ז) <b>וְרָאָה רֶכֶב, צֶמֶד פָּרָשִׁים, רֶכֶב חֲמוֹר</b> או <b>רֶכֶב גָּמָל,</b> על הצופה לראות כל תנועה שגרתית של רכב, של סוסים ושל בהמות רכיבה אחרות. סכנת התקרבותו של האויב מוחשית, ועל כן יש להשגיח על כל תנועה, שמא מגיעים נציגיו לסייר, לרגל או להכין מתקפה. <b>וְהִקְשִׁיב קֶשֶׁב רַב קָשֶׁב.</b> הצופה צריך להיות דרוך וקשוב לצעדי אויב רחוקים. אין לדעת מתי יבוא, כיצד ומאיזה כיוון.
(ח) <b>וַיִּקְרָא</b> הקצין הממונה על ההשגחה, אך נראה שזהו הנביא עצמו ששאג כ<b>אַרְיֵה: עַל מִצְפ</b>ֶּה <b>אֲדֹנָי אָנֹכִי עֹמֵד תָּמִיד יוֹמָם, וְעַל מִשְׁמַרְתִּי אָנֹכִי נִצָּב כָּל הַלֵּילוֹת.</b>
(ט) ובמחזה הנבואי מתואר מה שייראה לאחר מכן: <b>וְהִנֵּה זֶה בָא רֶכֶב</b> שבו אִישׁ אחד הנוהג ב<b>צֶמֶד פָּרָשִׁים</b>, סוסים. כנראה זהו מוסר ידיעות ולא רכב מלחמה שבו היו בדרך כלל שניים או שלושה אנשים. <b>וַיַּעַן וַיֹּאמֶר: נָפְלָה נָפְלָה בָּבֶל, וְכָל פְּסִילֵי אֱלֹהֶיהָ שִׁבַּר לָאָרֶץ.</b>
(י) בבל נעשתה <b>מְדֻשָׁתִי</b>, מקום שדיש <b>וּבֶן גָּרְנִי,</b> פינה בגורן. בבל הפכה לשממה. <b>אֲשֶׁר שָׁמַעְתִּי מֵאֵת ה' צְבָאוֹת אֱלֹהֵי יִשְׂרָאֵל הִגַּדְתִּי לָכֶם.</b> הנביא הוא הצופה החוזה את ההתרחשויות מרחוק ומדווח עליהן.
(יא) נבואה נוספת: <b>מַשָּׂא דּוּמָה,</b> שם אחד מבני ישמעאל שישבו במדבריות המקיפים את ארץ כנען. <b>אֵלַי</b> — אל הנביא<b>, קֹרֵא</b>, הגיעה קריאה <b>מִשֵּׂעִיר</b> שבדרום<b>: שֹׁמֵר, מַה מִּלַּיְלָה?! שֹׁמֵר, מַה מִּלֵּיל?!</b> מה קרה במשך הלילה?! השאלה עלתה מפיהם של מי שהלכו לישון, ובקומם שאלו את השומר אם ישנן חדשות. כמו בנבואה הקודמת, שבה שימש הנביא צופה המקבל הודעה חדשותית על זעזוע מדיני גדול, גם כאן הוא ניצב כשומר במקום ששוררת בו חרדה מפני הבאות, אלא שבמשא זה הוא יכול להודיע שהאיום הצפוי טרם הגיע –
(יב) <b>אָמַר שֹׁמֵר: אָתָה</b>, בא (בארמית) <b>בֹקֶר וְגַם לָיְלָה,</b> הגיע הבוקר, גם הגיע הלילה. <b>אִם תִּבְעָיוּן — בְּעָיוּ, שֻׁבוּ אֵתָיוּ.</b> אם אתם שואלים — שאלו, שובו ובואו (בארמית), כלומר עדיין אין כל חדש. אם ברצונכם — שובו שנית ושאלו.
(יג) <b>מַשָּׂא בַּעְרָב.</b> נראה שערב הוא שם כולל לעמים או שבטים נודדים החיים במזרח. <b>בַּיַּעַר בַּעְרַב תָּלִינוּ,</b> תישנו, <b>אֹרְחוֹת</b>, שיירות <b>דְּדָנִים,</b> שבטי המדבר הדרומיים.
(יד) <b>לִקְרַאת צָמֵא הֵתָיוּ</b>, הָביאו <b>מָיִם.</b> אתם יכולים לנוח במקום שלֵו יחסית, ביער, שכן המלחמה מתנהלת באזור אחר. אולם פליטי המלחמה יבואו אליכם לבקש מים. <b>יֹשְׁבֵי אֶרֶץ תֵּימָא,</b> השוכנת מדרום-מזרח לעבר הירדן, <b>בְּלַחְמוֹ קִדְּמוּ נֹדֵד.</b> תנו לחם לנודדים.
(טו) <b>כִּי מִפְּנֵי חֲרָבוֹת נָדָדוּ</b> הפליטים <b>מִפְּנֵי חֶרֶב נְטוּשָׁה</b>, שלופה או לטושה, מושחזת <b>וּמִפְּנֵי קֶשֶׁת דְּרוּכָה וּמִפְּנֵי כֹּבֶד מִלְחָמָה.</b>
(טז) <b>כִּי כֹה אָמַר אֲדֹנָי אֵלָי: בְּעוֹד שָׁנָה כִּשְׁנֵי שָׂכִיר,</b> בדיוק, <b>וְכָלָה כָּל כְּבוֹד קֵדָר.</b> שבטי קדר הערביים ינחלו מפלה גדולה.
(יז) <b>וּשְׁאָר מִסְפַּר קֶשֶׁת</b>, שארית הקשתים הספורים, <b>גִּבּוֹרֵי בְנֵי קֵדָר — יִמְעָטוּ,</b> צבא קדר יצטמצם. <b>כִּי ה' אֱלֹהֵי יִשְׂרָאֵל</b> החורץ גורלותיהם של עמי העולם כולו, <b>דִּבֵּר.</b>
<h2>פרק כב</h2>
(א) <b>מַשָּׂא גֵּיא חִזָּיוֹן,</b> כינוי סמלי לירושלים, שהייתה מקום השראה לחזיונות — ביניהם גם חזיונות קשים – ושפעלו בה חוזים רבים. <b>מַה לָּךְ אֵפוֹא כִּי עָלִית כֻּלָּךְ לַגַּגּוֹת?!</b> כדי לזהות אויבים קרבים, או: כדי לחגוג את משתאותייך שם, שכן הגגות מרווחים יותר מן הבתים.
(ב) <b>תְּשֻׁאוֹת</b>, קולות עיר <b>מְלֵאָה, עִיר הוֹמִיָּה, קִרְיָה עַלִּיזָה,</b> מלאת התרחשויות והמולה. עד עתה <b>חֲלָלַיִךְ לֹא</b> היו <b>חַלְלֵי חֶרֶב וְלֹא מֵתֵי מִלְחָמָה.</b> ייתכן שהנביא רומז לפגיעות בנפש מתוך הוללות ושכרות.
(ג) <b>כָּל קְצִינַיִךְ</b>, קציני צבאך <b>נָדְדוּ</b>, נסו <b>יַחַד, מִקֶּשֶׁת אֻסָּרוּ,</b> כביכול כבולים ואסורים ואינם מסוגלים לירות בקשת. <b>כָּל נִמְצָאַיִךְ</b>, הנמצאים בתוכך <b>אֻסְּרוּ</b>, כאילו הוסגרו לאויב <b>יַחְדָּו,</b> ל<b>מֵרָחוֹק בָּרָחוּ</b> הקצינים עושי המלחמה.
(ד) <b>עַל כֵּן אָמַרְתִּי: שְׁעוּ</b>, פנו <b>מִנִּי</b>, ממני ו<b>אֲמָרֵר בַּבֶּכִי. אַל תָּאִיצוּ</b>, תדחקו <b>לְנַחֲמֵנִי עַל שֹׁד</b>, אסון <b>בַּת עַמִּי.</b>
(ה) <b>כִּי יוֹם מְהוּמָה וּמְבוּסָה</b>, תבוסה <b>וּמְבוּכָה לַה' אֱלֹהִים צְבָאוֹת בְּגֵי חִזָּיוֹן.</b> כיוון שבמשך מאות שנים ירושלים הייתה במצור פעמים בודדות בלבד, ולא הייתה רגילה בהכנות למלחמה, היא תמצא עצמה בערבוביה ובטירוף מערכות. האויב <b>מְקַרְקַר קִר</b>, מקעקע קירות. הורס חומות, או: קול המהומה כמו שובר קירות, <b>וְשׁוֹעַ</b>, שועה, פונה <b>אֶל הָהָר,</b> כדי להיערך למתקפה.
(ו) צבא אשור סיפח אליו צבאות שונים, <b>ו</b>ביניהם <b>עֵילָם</b>, שבניו היו בעיקר קשתים, <b>נָשָׂא אַשְׁפָּה,</b> כלי חצים. <b>בְּרֶכֶב אָדָם</b> ישנם <b>פָּרָשִׁים, וְקִיר</b>, שם עַם צפוני, <b>עֵרָה מָגֵן</b>, שלף את מגיניו, או: בנה דָּייק מול החומה.
(ז) <b>וַיְהִי מִבְחַר עֲמָקַיִךְ</b>, העמקים המובחרים שלך, ירושלים, <b>מָלְאוּ רָכֶב,</b> רכבי מלחמה, <b>וְהַפָּרָשִׁים שֹׁת שָׁתוּ</b>, שמו פניהם <b>הַשָּׁעְרָה</b>, אל שער העיר כדי להתכונן לקרב.
(ח) <b>וַיְגַל אֵת מָסַךְ</b>, הסיר את הכיסוי שמעל ממלכת <b>יְהוּדָה.</b> לאחר שנים רבות שבהן לא נדרשה יהודה לבחון את יכולתה הצבאית, הגיעה הזמן שבו היא תיחשף ותוערך. <b>וַתַּבֵּט בַּיּוֹם הַהוּא אֶל נֶשֶׁק בֵּית הַיָּעַר,</b> מחסן הנשק המרכזי, שנקרא בית יער הלבנון, לבדקו.
(ט) <b>וְאֵת בְּקִיעֵי</b>, סדקי <b>עִיר דָּוִד רְאִיתֶם</b> אתם, הבודקים את החומות, <b>כִּי רָבּוּ.</b> מתברר שיש בחומותיה בקיעים רבים, <b>וַתְּקַבְּצוּ אֶת מֵי הַבְּרֵכָה הַתַּחְתּוֹנָה</b> להכניסם אל תוך העיר.
(י) <b>וְאֶת בָּתֵּי יְרוּשָׁלִַם סְפַרְתֶּם, וַתִּתְצוּ</b>, שברתם את <b>הַבָּתִּים</b> על מנת להשתמש באבניהם כדי <b>לְבַצֵּר</b> את <b>הַחוֹמָה</b> ולמלא את הבקיעים שהתגלעו בה.
(יא) <b>וּמִקְוָה</b>, מקוֶה מים <b>עֲשִׂיתֶם בֵּין הַחֹמֹתַיִם</b>, כמו בערים אחרות, נבנתה בירושלים חומה כפולה, לפחות בחלקה, ובין החומות יצרו מאגר <b>לְמֵי הַבְּרֵכָה הַיְשָׁנָה.</b> את כל ההכנות הללו ביצעתם לקראת המצור, <b>וְ</b>עם כל הפעלתנות הרבה בביצור העיר, <b>לֹא הִבַּטְתֶּם אֶל עֹשֶׂיהָ</b> של העיר, <b>וְיֹצְרָהּ מֵרָחוֹק</b>, מקדם <b>לֹא רְאִיתֶם.</b>
(יב) <b>וַיִּקְרָא ה' אֳלֹהִים צְבָאוֹת בַּיּוֹם הַהוּא לִבְכִי וּלְמִסְפֵּד וּלְקָרְחָה וְלַחֲגֹר שָׂק,</b> ביטויי אבל שונים. הימים קשים. סכנה גדולה מרחפת על ירושלים, ונראה כי נשקף סופה של הממלכה.
(יג) <b>וְהִנֵּה</b> בניגוד למתבקש — <b>שָׂשׂוֹן וְשִׂמְחָה</b> בעיר, <b>הָרֹג בָּקָר וְשָׁחֹט צֹאן, אָכֹל בָּשָׂר וְשָׁתוֹת יָיִן.</b> התגובה כלפי הנסיבות הקשות היא — <b>אָכוֹל וְשָׁתוֹ כִּי מָחָר נָמוּת.</b>
(יד) <b>וְנִגְלָה</b> הדבר <b>בְאָזְנָי,</b> אומר <b>ה' צְבָאוֹת, אִם יְכֻפַּר הֶעָוֹן הַזֶּה</b>, של האדישות והאטימות <b>לָכֶם עַד תְּמֻתוּן, אָמַר ה' אֳלֹהִים צְבָאוֹת.</b>
(טו) <b>כֹּה אָמַר ה' אֳלֹהִים צְבָאוֹת: לֶךְ בֹּא אֶל הַסֹּכֵן</b>, הממונה <b>הַזֶּה, עַל</b>, אל <b>שֶׁבְנָא אֲשֶׁר עַל הַבָּיִת.</b> אין זה הממונה על צורכי בית המלך בלבד אלא מעין ראש ממשלה. אמור לו<b>:</b>
(טז) <b>מַה לְּךָ פֹה, וּמִי לְךָ פֹה כִּי חָצַבְתָּ לְּךָ פֹּה קָבֶר?!</b> בין שאר עיסוקיו טרח שבנא להכין מקום קבורה שיהלום את מעמדו המכובד. <b>חֹצְבִי</b>, חוצב ב<b>מָרוֹם קִבְרוֹ, חֹקְקִי</b>, חוקק <b>בַסֶּלַע מִשְׁכָּן לוֹ.</b> בהכנת מקום קבורה מפואר לעצמו הצהיר שבנא שאף על פי שאין הוא המלך, על פיו יישק כל דבר.
(יז) <b>הִנֵּה ה' מְטַלְטֶלְךָ טַלְטֵלָה גָּבֶר</b>, טלטלה עצומה, <b>וְעֹטְךָ עָטֹה,</b> ועוטף אותך כאבל וכצרוע.
(יח) ה' <b>צָנוֹף יִצְנָפְךָ צְנֵפָה,</b> יצרור ויגלגל אותך כ<b>כַּדּוּר</b> משחק הנבעט ממקומו <b>אֶל אֶרֶץ רַחֲבַת יָדָיִם,</b> אל ממלכת אשור הגדולה. <b>שָׁמָּה תָמוּת, וְשָׁמָּה</b> יושלכו <b>מַרְכְּבוֹת כְּבוֹדֶךָ,</b> שהן <b>קְלוֹן בֵּית אֲדֹנֶיךָ.</b>
(יט) <b>וַהֲדַפְתִּיךָ</b>, אדחה אותך <b>מִמַּצָּבֶךָ,</b> מהמקום שבו אתה ניצב, <b>וּמִמַּעֲמָדְךָ</b>, וממקום עמידתך <b>יֶהֶרְסֶךָ,</b> תיפול ותישבר.
(כ) <b>וְהָיָה בַּיּוֹם הַהוּא, וְקָרָאתִי לְעַבְדִּי, לְאֶלְיָקִים בֶּן חִלְקִיָּהוּ</b> למלא את מקומך.
(כא) <b>וְהִלְבַּשְׁתִּיו כֻּתָּנְתֶּךָ, וְאַבְנֵטְךָ אֲחַזְּקֶנּוּ.</b> בגדי השרד שלך יעברו אליו. <b>וּמֶמְשַׁלְתְּךָ אֶתֵּן בְּיָדוֹ, וְהָיָה לְאָב</b>, ראש עדה, מדריך <b>לְיוֹשֵׁב יְרוּשָׁלִַם וּלְבֵית יְהוּדָה.</b> הוא, לעומתך, יהא נאמן ומסור לעם. הוא לא יבגוד ולא ידאג לטובת עצמו.
(כב) <b>וְנָתַתִּי מַפְתֵּחַ בֵּית דָּוִד עַל שִׁכְמוֹ</b> כדרך השרים הממונים על בית המלך, הנושאים מפתח גדול על שכמם. ובכלל המפתחות והמנעולים בימי קדם היו גדולים הרבה יותר מאשר בימינו. <b>וּפָתַח וְאֵין סֹגֵר, וְסָגַר וְאֵין פֹּתֵחַ.</b> הוא יהיה האחראי הבלעדי.
(כג) <b>וּתְקַעְתִּיו</b> כ<b>יָתֵד בְּמָקוֹם נֶאֱמָן,</b> חזק, שהיתד תיאחז בו היטב, <b>וְהָיָה לְכִסֵּא כָבוֹד לְבֵית אָבִיו.</b> משפחתו תתכבד בו.
(כד) וכהמשך לדימוי היתד התקועה איתן בקיר — <b>וְתָלוּ עָלָיו</b> את <b>כֹּל כְּבוֹד בֵּית אָבִיו,</b> את <b>הַצֶּאֱצָאִים וְהַצְּפִעוֹת</b>, הבנים והבנות, שכן הוא לאב לבית יהודה, ואת <b>כֹּל כְּלֵי הַקָּטָן,</b> הכלים הקטנים. <b>מִכְּלֵי הָאַגָּנוֹת</b>, כלי חרס הדומים לספלים, <b>וְעַד כָּל כְּלֵי הַנְּבָלִים,</b> כלי חרס המשמשים בעיקר לנוזלים. כלומר, הכול יסמכו על אליקים, היתד הנאמנה, וייתלו בו גם בדברים הפעוטים.
(כה) אולם, גם מחליפו של שבנא אשר יחוש יציבות במשרתו — סופו ליפול. <b>בַּיּוֹם הַהוּא, נְאֻם ה' צְבָאוֹת, תָּמוּשׁ</b>, תזוז ותיעקר <b>הַיָּתֵד הַתְּקוּעָה בְּמָקוֹם נֶאֱמָן, וְנִגְדְּעָה וְנָפְלָה. וְנִכְרַת הַמַּשָּׂא אֲשֶׁר עָלֶיהָ</b>, כל כלי החרס התלויים בה, ייהרסו לחלוטין. <b>כִּי ה' דִּבֵּר.</b>
<h2>פרק כג</h2>
(א) <b>מַשָּׂא צֹר. הֵילִילוּ</b>, יללו <b>אֳנִיּוֹת תַּרְשִׁישׁ</b>, הסוחרות בצור <b>כִּי שֻׁדַּד מִבַּיִת</b>, ביתן של האניות, נמל צור, חדל <b>מִבּוֹא,</b> שוב אי אפשר לבוא אליו. <b>מֵאֶרֶץ כִּתִּים נִגְלָה</b> השודד <b>לָמוֹ,</b> להם — לבני צור, או: דבר האסון נודע לאניות מארץ הכתים. ואפשר לפרש: דרך ארץ כתים גלו בני צור.
(ב) <b>דֹּמּוּ,</b> שתקו, <b>יֹשְׁבֵי אִי,</b> צור. <b>סֹחֵר צִידוֹן,</b> עיר נמל הסמוכה לצור והכפופה לה, אַתּ, ש<b>עֹבֵר יָם מִלְאוּךְ,</b>
(ג) <b>וּבְמַיִם רַבִּים</b>, דרך הים היה מגיע <b>זֶרַע</b> מ<b>שִׁחֹר,</b> הנילוס. <b>קְצִיר</b>, יבול <b>יְאוֹר</b> מצרים, <b>תְּבוּאָתָהּ,</b> התבואה שסופקה לצור. <b>וַתְּהִי</b> צור <b>סְחַר גּוֹיִם.</b>
(ד) <b>בּוֹשִׁי, צִידוֹן, כִּי אָמַר</b> גער בך כביכול <b>יָם, מָעוֹז הַיָּם</b> דיבר <b>לֵאמֹר: לֹא חַלְתִּי,</b> סבלתי מצירי לידה, <b>וְלֹא יָלַדְתִּי, וְלֹא גִדַּלְתִּי בַּחוּרִים,</b> ולא <b>רוֹמַמְתִּי בְתוּלוֹת.</b> הים מתכחש כביכול לבני טיפוחיו, למי שכל כוחם בא ממנו. צור וצידון יתרוקנו כלא היו.
(ה) <b>כַּאֲשֶׁר</b> יבוא ה<b>שֵׁמַע</b>, השמועה <b>לְמִצְרָיִם — יָחִילוּ,</b> ירעדו שם, <b>כְּ</b>הגיע <b>שֵׁמַע צֹר.</b> לצור היו הגנות טבעיות וגם ביצורים מלאכותיים, וכאשר היא נכבשה היה ברור כי האויב הצפוני ימשיך למצרים, ודבר לא יעצור בעדו.
(ו) <b>עִבְרוּ תַּרְשִׁישָׁה,</b> לתרשיש, <b>הֵילִילוּ,</b> יללו, <b>יֹשְׁבֵי אִי</b> מפני חורבנו.
(ז) <b>הֲזֹאת לָכֶם,</b> צור ה<b>עַלִּיזָה</b> עוד <b>מִימֵי קֶדֶם קַדְמָתָהּ</b>, צור השוקקת חיים מאז ומעולם?! <b>יֹבִלוּהָ</b> עתה <b>רַגְלֶיהָ מֵרָחוֹק לָגוּר.</b> אנשיה נאלצים להרחיק נדוד ממנה כגֵרים.
(ח) <b>מִי יָעַץ זֹאת עַל צֹר הַמַּעֲטִירָה,</b> המוכתרת בעושר וכבוד, <b>אֲשֶׁר סֹחֲרֶיהָ שָׂרִים, כִּנְעָנֶיהָ</b>, רוכליה <b>נִכְבַּדֵּי אָרֶץ?!</b> הן בשל עצמתה של צור, הן מכיוון שעיר סחר כזאת מעוניינת להיות ניטרלית, איש לא האמין שהיא תיפול.
(ט) <b>– ה' צְבָאוֹת יְעָצָהּ, לְחַלֵּל גְּאוֹן</b> להשפיל את גאוותו של <b>כָּל צְבִי,</b> המתהדר, <b>לְהָקֵל</b>, לבזות את <b>כָּל נִכְבַּדֵּי אָרֶץ.</b>
(י) <b>עִבְרִי אַרְצֵךְ כַּיְאֹר,</b> את יכולה לעבור את ארצך בשטף כנהר, <b>בַּת תַּרְשִׁישׁ,</b> משום ש<b>אֵין מֵזַח</b>, המיועד להגן על הנמל, <b>עוֹד.</b> המדינה חסרת הגנה ופרוצה לחלוטין.
(יא) <b>יָדוֹ נָטָה</b> ה' <b>עַל הַיָּם, הִרְגִּיז</b>, עורר מרבצן <b>מַמְלָכוֹת. ה' צִוָּה אֶל</b>, גזר על <b>כְּנַעַן לַשְׁמִד</b>, שיושמדו <b>מָעֻזְנֶיהָ,</b> מעוזיה. צור מכונה כאן 'כנען' לא רק על שום היותה עיר מסחר אלא מפני שמוצא תושביה מעמי כנען.
(יב) <b>וַיֹּאמֶר: לֹא תוֹסִיפִי עוֹד לַעְלוֹז, הַמְעֻשָּׁקָה,</b> עשוקה, גזולה, <b>בְּתוּלַת בַּת צִידוֹן.</b> אל <b>כִּתִּים קוּמִי עֲבֹרִי.</b> עליכם, הצידונים, לנדוד לארץ הכיתים, רומא ואולי גם שאר איים רחוקים. <b>גַּם שָׁם לֹא יָנוּחַ לָךְ.</b> לא תמצאי מנוחה, שכן האויבים יוסיפו וירדפו אותך.
(יג) <b>הֵן אֶרֶץ כַּשְׂדִּים,</b> הבבלים, מחריבי צור, <b>זֶה הָעָם לֹא הָיָה</b> עם של ממש עד כה. במשך שנים רבות היו נתונים תושבי בבל תחת שליטים זרים. רק כעת בבל התעוררה והתחילה למשול בעולם. את <b>אַשּׁוּר יְסָדָהּ</b>, הפכה בבל <b>לְצִיִּים,</b> למקומות שוממים. <b>הֵקִימוּ</b> הבבלים את <b>בַחוּנָיו,</b> מגדליו. <b>עֹרְרוּ</b>, ערערו את <b>אַרְמְנוֹתֶיהָ</b> של צור, ובסופו של דבר — <b>שָׂמָהּ לְמַפֵּלָה,</b> למפולת. הנביא שב לדבריו הראשונים:
(יד) <b>הֵילִילוּ,</b> יללו, <b>אֳנִיּוֹת תַּרְשִׁישׁ, כִּי שֻׁדַּד מָעֻזְּכֶן.</b> עיר הנמל הגדולה שבה בטחתן נשדדה ואבדה.
(טו) <b>וְהָיָה בַּיּוֹם הַהוּא, וְנִשְׁכַּחַת צֹר</b>, תהא שכוחה ועזובה <b>שִׁבְעִים שָׁנָה, כִּימֵי מֶלֶךְ אֶחָד.</b> כימי מלכות אחת. מלכות בבל בשלוותה ותפארתה ארכה כשבעים שנה, ובימיה העיר תתאושש. ובכל זאת — <b>מִקֵּץ שִׁבְעִים שָׁנָה יִהְיֶה לְצֹר כְּשִׁירַת הַזּוֹנָה.</b> היא תיאלץ לחזר על הפתחים לבקש צרכיה, כזונה השרה כדי לפתות. הנביא לועג לצור העלובה והשכוחה:
(טז) <b>קְחִי כִנּוֹר, סֹבִּי עִיר, זוֹנָה נִשְׁכָּחָה, הֵיטִיבִי נַגֵּן, הַרְבִּי שִׁיר, לְמַעַן תִּזָּכֵרִי.</b>
(יז) <b>וְהָיָה מִקֵּץ שִׁבְעִים שָׁנָה יִפְקֹד ה' אֶת צֹר וְשָׁבָה לְאֶתְנַנָּה.</b> הביטוי הצפוי, 'ושבה לאיתנה', מומר במשחק מלים לעגני. מסחרה מדומה לאתנן הזונה. <b>וְזָנְתָה</b> שוב <b>אֶת כָּל מַמְלְכוֹת הָאָרֶץ עַל פְּנֵי הָאֲדָמָה.</b> לאחר שהייתה נשכחת, תשוב ותיכונן צור כעיר מסחר.
(יח) ואולם בסופו של דבר — <b>וְהָיָה סַחְרָהּ וְאֶתְנַנָּהּ קֹדֶשׁ לַה',</b> יבואו ימים שבהם כל סחורותיה של צור יוקדשו לה'. <b>לֹא יֵאָצֵר,</b> לא ישמרו אותן באוצרות <b>וְלֹא יֵחָסֵן,</b> לא יינתנו במחסן. <b>כִּי ל</b>צדיקים והישרים והלומדים ה<b>יֹּשְׁבִים לִפְנֵי ה' יִהְיֶה סַחְרָהּ,</b> הם שייהנו מכספה של העיר, והוא יהיה להם <b>לֶאֱכֹל לְשָׂבְעָה וְלִמְכַסֶּה עָתִיק,</b> לִכְסוּת יקרה.
<h2>פרק כד</h2>
(א) <b>הִנֵּה ה' בּוֹקֵק</b>, בוקע ומרוקן את <b>הָאָרֶץ וּבוֹלְקָהּ,</b> שובר ומוחץ אותה. <b>וְעִוָּה</b>, מעוות, מעקם את <b>פָנֶיהָ וְהֵפִיץ יֹשְׁבֶיהָ</b> מרוב בהלה.
(ב) <b>וְהָיָה</b> אז <b>כָעָם כַּכֹּהֵן,</b> גורל ההמון יהיה כגורל הכוהנים, ללא הבדלי מעמדות — <b>כַּעֶבֶד כַּאדֹנָיו, כַּשִּׁפְחָה כַּגְּבִרְתָּהּ,</b> גורל העשירים יהיה כגורל העניים — <b>כַּקּוֹנֶה כַּמּוֹכֵר, כַּמַּלְוֶה כַּלֹּוֶה, כַּנֹּשֶׁה כַּאֲשֶׁר נֹשֶׁא בוֹ,</b> כמו מי שנושים בו, החייב.
(ג) <b>הִבּוֹק תִּבּוֹק</b>, תתמוטט <b>הָאָרֶץ, וְהִבּוֹז תִּבּוֹז,</b> תיבזז, <b>כִּי ה' דִּבֶּר אֶת הַדָּבָר הַזֶּה.</b>
(ד) <b>אָבְלָה נָבְלָה הָאָרֶץ, אֻמְלְלָה</b>, נשברה <b>נָבְלָה תֵּבֵל.</b> עם מהומת הארץ המומים גם תושביה — <b>אֻמְלָלוּ מְרוֹם עַם הָאָרֶץ,</b> גדולי העם.
(ה) <b>וְהָאָרֶץ חָנְפָה</b>, הושחתה <b>תַּחַת יֹשְׁבֶיהָ, כִּי עָבְרוּ תוֹרֹת, חָלְפוּ</b>, עברו על <b>חֹק, הֵפֵרוּ בְּרִית עוֹלָם</b> שכרת עמם ה'.
(ו) <b>עַל כֵּן אָלָה</b>, קללה <b>אָכְלָה</b> את ה<b>אֶרֶץ, וַיֶּאְשְׁמוּ</b>, נשאו עונש אשמה, או: שממו <b>יֹשְׁבֵי בָהּ. עַל כֵּן חָרוּ</b>, נשרפו ונצטמקו <b>יֹשְׁבֵי אֶרֶץ, וְנִשְׁאַר אֱנוֹשׁ מִזְעָר.</b> מעט אנשים יישארו בה.
(ז) <b>אָבַל</b>, שמם <b>תִּירוֹשׁ,</b> יין הגפנים, <b>אֻמְלְלָה גָפֶן,</b> ומפני כן <b>נֶאֶנְחוּ כָּל שִׂמְחֵי לֵב,</b> שותי היין. וגם מן הכיוון השני: הואיל ואין שמחה בלבות האנשים, אין שותי יין ואין עוסקים בגפנים; על כן הן שוממות. השמחה והפעילות החברתית תיעדר:
(ח) <b>שָׁבַת מְשׂוֹשׂ</b>, פסקה שמחת <b>תֻּפִּים, חָדַל שְׁאוֹן</b>, רעש <b>עַלִּיזִים, שָׁבַת מְשׂוֹשׂ כִּנּוֹר.</b>
(ט) <b>בַּשִּׁיר לֹא יִשְׁתּוּ יָיִן,</b> שתיית היין, אם תהיה, לא תבוא מתוך שמחה אלא להפגת הצער. <b>יֵמַר</b>, יהיה מר <b>שֵׁכָר לְשֹׁתָיו.</b>
(י) <b>נִשְׁבְּרָה</b> העיר ונגלתה כ<b>קִרְיַת תֹּהוּ,</b> כעיר ריקה. <b>סֻגַּר כָּל בַּיִת מִבּוֹא</b> אנשים אל תוכו.
(יא) <b>צְוָחָה</b> נשמעת <b>עַל</b> היעדר <b>הַיַּיִן בַּחוּצוֹת, עָרְבָה</b>, בטלה <b>כָּל שִׂמְחָה, גָּלָה מְשׂוֹשׂ</b>, שמחת <b>הָאָרֶץ.</b>
(יב) <b>נִשְׁאַר בָּעִיר שַׁמָּה</b>, שממה, <b>וּשְׁאִיָּה,</b> הרס וחורבן <b>יֻכַּת</b>, יוכה ה<b>שָׁעַר.</b> הנעימה המסתורית העולה ממלות הנביא ומתוכנן מוסיפה לדרמטיות של דבריו: הוויות הרע והפגעים ישלטו בעולם. הם ינועו בעולם וישחיתו את כל הנקרה בדרכן.
(יג) <b>כִּי כֹה יִהְיֶה</b>, יישאר בהווייתו <b>בְּקֶרֶב הָאָרֶץ בְּתוֹךְ הָעַמִּים, כְּנֹקֶף זַיִת,</b> כזיתים הבודדים הנותרים על העץ לאחר הכאתו בעת המסיק. <b>כְּעוֹלֵלֹת אִם</b>, כאשר <b>כָּלָה בָצִיר,</b> כשארית הענבים בכלות הבציר.
(יד) ולמרות שממת הארץ <b>הֵמָּה</b> — השרידים <b>יִשְׂאוּ קוֹלָם, יָרֹנּוּ</b>, ישירו <b>בּ</b>התגלות <b>גְאוֹן ה', צָהֲלוּ</b>, ישמיעו קולות שמחה <b>מִיָּם,</b> יושבי ארץ המערב או: איי הים.
(טו) <b>עַל כֵּן בָּאֻרִים</b>, בהדלקת אורות ומדורות אש <b>כַּבְּדוּ</b> את <b>ה', בְּאִיֵּי הַיָּם</b>, במרחקים — ייזכר <b>שֵׁם ה' אֱלֹהֵי יִשְׂרָאֵל,</b> שעשה את כל אלה. ואולם מרכז העולם יהיה כולו שממה.
(טז) הנביא שב על דבריו בתמצית: <b>מִכְּנַף</b>, מקצה <b>הָאָרֶץ זְמִרֹת שָׁמַעְנוּ:</b> תנו <b>צְבִי</b>, יופי והדר <b>לַצַּדִּיק,</b> לצדיקו של עולם, ה', או: לצדיקים שיישארו. <b>וָאֹמַר: רָזִי לִי, רָזִי לִי.</b> סוד לי, סוד לי. כל ההתרחשויות הללו יהיו נסתרות וסודיות. <b>אוֹי לִי, בֹּגְדִים בָּגָדוּ וּבֶגֶד בּוֹגְדִים בָּגָדוּ.</b> הכול יבגדו בכול, ואף בבוגדים יימצאו נבגדים. האיזון החברתי יופר, ולא יהיה אפשר לסמוך על איש. כך ייווצר מעגל של שחיתות, שאין בו מנצחים.
(יז) כל שיישאר הוא — <b>פַּחַד וָפַחַת</b>, בור, שוחה <b>וָפָח</b>, מלכודת, <b>עָלֶיךָ, יוֹשֵׁב הָאָרֶץ.</b> העולם יימלא מהמורות ומכשולים.
(יח) <b>וְהָיָה הַנָּס מִקּוֹל הַפַּחַד</b>, מקולם של המפוחדים <b>יִפֹּל אֶל הַפַּחַת, וְהָעוֹלֶה מִתּוֹךְ הַפַּחַת יִלָּכֵד בַּפָּח, כִּי אֲרֻבּוֹת</b> המזרימות צרות לעולם <b>מִמָּרוֹם נִפְתָּחוּ, וַיִּרְעֲשׁוּ מוֹסְדֵי</b>, יסודות <b>אָרֶץ.</b>
(יט) <b>רֹעָה הִתְרֹעֲעָה</b>, התערערה, נזדעזעה <b>הָאָרֶץ. מוֹט הִתְמוֹטְטָה אָרֶץ.</b> דבר לא יהיה יציב. גם הארץ המוצקה תתמוטט מתחת כפות הרגליים.
(כ) <b>נוֹעַ תָּנוּעַ אֶרֶץ כַּשִּׁכּוֹר, וְהִתְנוֹדְדָה כַּמְּלוּנָה,</b> כסוכת שומר הנעה ברוח, <b>וְכָבַד עָלֶיהָ פִּשְׁעָהּ, וְנָפְלָה וְלֹא תֹסִיף</b> ל<b>קוּם.</b>
(כא) הדין יפגע בכל המציאות, בשמים ובארץ: <b>וְהָיָה בַּיּוֹם הַהוּא יִפְקֹד ה' עַל צְבָא הַמָּרוֹם בַּמָּרוֹם, וְעַל מַלְכֵי הָאֲדָמָה עַל הָאֲדָמָה.</b>
(כב) <b>וְאֻסְּפוּ</b> מלכי האדמה <b>אֲסֵפָה</b> כ<b>אַסִּיר עַל בּוֹר</b>, במרתף כלא <b>וְסֻגְּרוּ עַל מַסְגֵּר</b>, ייכלאו לזמן בלתי מוגבל <b>וּמֵרֹב יָמִים</b>, לאחר ימים רבים <b>יִפָּקֵדוּ.</b> אין מדובר באירוע אחד אלא בערעור מתמשך. גם מאורות השמים יחווירו:
(כג) <b>וְחָפְרָה</b>, תיכלם <b>הַלְּבָנָה, וּבוֹשָׁה הַחַמָּה, כִּי מָלַךְ ה' צְבָאוֹת בְּהַר צִיּוֹן וּבִירוּשָׁלִַם,</b> ונוכח מלכותו תתאפס כל מלכות וממשלה אחרת. המקום היחידי שיישאר לפלטה הוא הר ציון, מקום מלוכתו של ה', <b>וְ</b>שם יינתן <b>נֶגֶד זְקֵנָיו</b>, לזקניו של ה' <b>כָּבוֹד.</b>
<h2>פרק כה</h2>
(א) בעקבות גילוי כבוד ה' שלאחר הדין הקשה, באים דברי הודיה על הגאולה: <b>ה', אֱלֹהַי אַתָּה — אֲרוֹמִמְךָ, אוֹדֶה שִׁמְךָ</b> על <b>כִּי עָשִׂיתָ פֶּלֶא, עֵצוֹת</b>, מחשבות, דברי חכמה שהודעת <b>מֵרָחוֹק — אֱמוּנָה אֹמֶן,</b> התאמתו. הדברים שהאמנתי בהם נתקיימו בפועל.
(ב) <b>כִּי שַׂמְתָּ מֵעִיר לַגָּל,</b> הפכת ערים לתלי חרבות, <b>קִרְיָה בְצוּרָה</b> הפכת <b>לְמַפֵּלָה,</b> למפולת, כמתואר בתחילת העניין. <b>אַרְמוֹן זָרִים מֵעִיר</b> החרבת, <b>לְעוֹלָם לֹא יִבָּנֶה.</b>
(ג) <b>עַל כֵּן</b> — מכיוון שמוטטת ערים ומבצרים לעיני כול, <b>יְכַבְּדוּךָ עַם עָז,</b> כי הם יראו את פעולת כוחך במציאות, <b>קִרְיַת גּוֹיִם עָרִיצִים</b>, תקיפים וחזקים <b>יִירָאוּךָ.</b>
(ד) <b>כִּי</b> לא הסתפקת בהחרבת מעוז הרשע, אלא <b>הָיִיתָ מָעוֹז</b>, מקלט, מחסה <b>לַדָּל,</b> לעני, <b>מָעוֹז לָאֶבְיוֹן בַּצַּר לוֹ, מַחְסֶה מִזֶּרֶם</b> מים ו<b>צֵל מֵחֹרֶב,</b> מיוֹבש, מחום; לאו דווקא מזרם מים ממש — <b>כִּי רוּחַ עָרִיצִים</b> היא <b>כְּזֶרֶם</b> היורד בשטף על <b>קִיר,</b> ומאיים להפילו, ואתה הגנת מפני זרם שוטף זה.
(ה) <b>כְּחֹרֶב</b>, כמו חום לוהט <b>בְּצָיוֹן</b>, במדבר, המייבש ומצמית הכול — כך את <b>שְׁאוֹן</b>, מהומת ה<b>זָרִים</b>, נכרים <b>תַּכְנִיעַ,</b> כ<b>חֹרֶב</b> המוכנע <b>בְּצֵל עָב</b>, ענן, כך את <b>זְמִיר</b> חיתוך וקיצוץ, או: שירת <b>עָרִיצִים יַעֲנֶה.</b> ה' יגיב בהכנעת התקיפים המושחתים, או: ה' יתן מענה לקול זמרתם של התקיפים.
(ו) המשך תיאור נפלאות הגאולה: <b>וְעָשָׂה ה' צְבָאוֹת לְכָל הָעַמִּים בָּהָר הַזֶּה</b> — הר ציון הנזכר, <b>מִשְׁתֵּה שְׁמָנִים, מִשְׁתֵּה שְׁמָרִים,</b> משתה משובח של משמנים ויין המשומר; <b>שְׁמָנִים מְמֻחָיִם,</b> שמקורם במח העצמות, <b>שְׁמָרִים מְזֻקָּקִים.</b> אפשר לפרש את הדימויים באירוניה, כמציינים מלכודת ומהומה, אבל מסתבר שהם מכוונים גם להתגלות ה' בהר הבית ולשפע שיורק משם לכל מבקשי האמת מן העמים.
(ז) <b>וּבִלַּע</b>, ה' ישחית, יסיר <b>בָּהָר הַזֶּה</b> את <b>פְּנֵי הַלּוֹט</b>, המִּכסה <b>הַלּוֹט</b>, המְכסה <b>עַל כָּל הָעַמִּים, וְ</b>את <b>הַמַּסֵּכָה הַנְּסוּכָה</b>, הארוגה <b>עַל כָּל הַגּוֹיִם.</b> הלוט והמסכה מבטאים את הסתר פניו של ה' מברואיו, המתבטא בהופעת הרוע במציאות, בסבל ובהשחתה. הגאולה מתאפיינת בשינוי משמעותי בעולם, בסילוק הרע לכל סוגיו:
(ח) <b>בִּלַּע</b>, ייעלם מן העולם <b>הַמָּוֶת</b> המכסה את המציאות, וכל הכרוך בו <b>לָנֶצַח. וּמָחָה ה' אֳלֹהִים דִּמְעָה מֵעַל כָּל פָּנִים.</b> לא רק המוות יסולק, אלא גם הצער והקדרות. ולא רק הכאב החומרי, אלא אף הרוחני — <b>וְחֶרְפַּת עַמּוֹ יָסִיר מֵעַל כָּל הָאָרֶץ, כִּי ה' דִּבֵּר.</b>
(ט) <b>וְאָמַר</b> ישראל <b>בַּיּוֹם הַהוּא: הִנֵּה אֱלֹהֵינוּ זֶה</b> המתגלה לנו עתה, הוא אשר תמיד <b>קִוִּינוּ לוֹ וְ</b>ציפינו ש<b>יוֹשִׁיעֵנוּ,</b> <b>זֶה ה'</b> ש<b>קִוִּינוּ לוֹ</b> מכבר, <b>נָגִילָה וְנִשְׂמְחָה בִּישׁוּעָתוֹ.</b>
(י) הערה נלווית: <b>כִּי</b>, כאשר <b>תָנוּחַ</b>, תתגלה <b>יַד ה' בָּהָר הַזֶּה</b> — בהר ציון, <b>וְנָדוֹשׁ מוֹאָב תַּחְתָּיו,</b> העם המואבי שבשכנות ישראל יירמס תחת כפות רגליהם, <b>כְּהִדּוּשׁ מַתְבֵּן</b>, ערמת תבן <b>בְּמוֹ מַדְמֵנָה,</b> במי טיט. כדי לייצר לבנים מערבבים תבן בטיט ודורכים אותם יחד לעיסה. זה יהיה גורל המואבים.
(יא) <b>וּפֵרַשׂ</b> ה' את <b>יָדָיו בְּקִרְבּוֹ,</b> בתוך מואב, <b>כַּאֲשֶׁר יְפָרֵשׂ</b>, כמו שפורש <b>הַשֹּׂחֶה</b> את ידיו למלוא אורכן <b>לִשְׂחוֹת. וְהִשְׁפִּיל</b> ה' את <b>גַּאֲוָתוֹ</b> של מואב <b>עִם</b>, באמצעות <b>אָרְבּוֹת יָדָיו,</b> זרועותיו, כדרך השוחה המכה ודוחה את כל הנמצא בטווח ידיו. עתה פונה אל מואב:
(יב) <b>ו</b>את <b>מִבְצַר מִשְׂגַּב</b>, המבצר הבטוח שב<b>חוֹמֹתֶיךָ</b> המתנשאות <b>הֵשַׁח,</b> כופף, <b>הִשְׁפִּיל</b> אותו ו<b>הִגִּיעַ</b> אותו <b>לָאָרֶץ עַד עָפָר.</b> הגאולה העתידה להופיע בישראל, תחולל שינוי מהותי בעולם כולו. בתוך כך יימחו אויבי ישראל הקטנים, ולא במלחמה. תוך כדי תנועת התגלותו של ה' בארץ לא יישאר מכבודם דבר.
<h2>פרק כו</h2>
(א) ושוב לדברי השיר שייאמרו בישועה העתידה: <b>בַּיּוֹם הַהוּא</b> — יום הגאולה <b>יוּשַׁר הַשִּׁיר הַזֶּה בְּאֶרֶץ יְהוּדָה:</b> ב<b>עִיר עָז לָנוּ</b>, עיר מעוזנו, <b>יְשׁוּעָה יָשִׁית,</b> ישים ה', ב<b>חוֹמוֹת וָחֵל,</b> חומת המגן המשנית. ובך, ירושלים הנושעת, תיאמר תפילה ותהילה לה':
(ב) <b>פִּתְחוּ שְׁעָרִים וְיָבֹא</b> ה<b>גוֹי</b> ה<b>צַדִּיק, שֹׁמֵר אֱמֻנִים,</b> שנשאר נאמן לה' עד עתה.
(ג) <b>יֵצֶר</b>, רצונו של אותו גוי נאמן הוא להיות <b>סָמוּךְ</b> עליך. <b>תִּצֹּר</b>, תשמור <b>שָׁלוֹם שָׁלוֹם,</b> את שלומו, <b>כִּי בְךָ</b> הוא <b>בָּטוּחַ.</b>
(ד) <b>בִּטְחוּ בַה' עֲדֵי עַד,</b> לעד, <b>כִּי בְּיָהּ ה' צוּר עוֹלָמִים,</b> בשמו יוצר ה' את העולמות ומקיימם, ולא קצרה ידו מלהושיע. הוא מקור הכול ועצמת הכול.
(ה) <b>כִּי</b> מצד אחד <b>הֵשַׁח</b>, השפיל <b>יֹשְׁבֵי מָרוֹם,</b> אנשים גבוהים. <b>קִרְיָה נִשְׂגָּבָה</b>, עיר גדולה ומפוארת <b>יַשְׁפִּילֶנָּה, יַשְׁפִּילָהּ עַד אֶרֶץ, יַגִּיעֶנָּה עַד עָפָר.</b> נָּה, יַשְׁפִּילָהּ עַד אֶרֶץ, יַגִּיעֶנָּה עַד עָפָר.
(ו) <b>תִּרְמְסֶנָּה</b>, תדרוך על העיר המושפלת הזו <b>רָגֶל — רַגְלֵי עָנִי, פַּעֲמֵי</b>, רגלי <b>דַלִּים.</b> העניים אשר דוכאו תחת בני המעמדות הגבוהים שישבו בקריה הנשגבה, ידרכו על בתיה וחורבותיה.
(ז) ומצד אחר, <b>אֹרַח</b>, הדרך המתוקנת <b>לַצַּדִּיק — מֵישָׁרִים,</b> דרך יושר. <b>יָשָׁר מַעְגַּל</b>, מסלול <b>צַדִּיק תְּפַלֵּס,</b> תפלס את מסלול הצדיק כך שיהיה ישר.
(ח) כמו הצדיק <b>אַף</b> אנו ב<b>אֹרַח מִשְׁפָּטֶיךָ, ה', קִוִּינוּךָ,</b> מצפים שתוליכנו בדרך משפטיך. <b>לְשִׁמְךָ וּלְזִכְרְךָ תַּאֲוַת נָפֶשׁ.</b> נפשנו תאבה לך.
(ט) <b>נַפְשִׁי</b>, אני עצמי <b>אִוִּיתִיךָ</b>, אני מתגעגע אליך <b>בַּלַּיְלָה,</b> גם בזמנים שאינם מוקדשים לתפילה, לתורה ולעשייה. <b>אַף</b>, בעוד <b>רוּחִי בְקִרְבִּי אֲשַׁחֲרֶךָּ,</b> אחפש אותך, <b>כִּי כַּאֲשֶׁר מִשְׁפָּטֶיךָ</b>, השכר והעונש שלך מתגלים <b>לָאָרֶץ, צֶדֶק</b> יושר ואמת שבהם מתנהל העולם <b>לָמְדוּ יֹשְׁבֵי תֵבֵל.</b>
(י) ומנגד — האם <b>יֻחַן</b>, תינתן חנינה ל<b>רָשָׁע בַּל לָמַד צֶדֶק –</b> זה ש<b>בְּאֶרֶץ נְכֹחוֹת</b>, בארץ מישרים <b>יְעַוֵּל,</b> יעשה עוול, <b>וּבַל יִרְאֶה גֵּאוּת ה'?!</b>
(יא) <b>ה', רָמָה יָדְךָ</b>, ברוממות פעולתך <b>בַּל יֶחֱזָיוּן</b>, הרשעים לא יראו, אלא — <b>יֶחֱזוּ וְיֵבֹשׁוּ קִנְאַת עָם.</b> הם יראו רק את טובת העם שתעורר את קנאתם. <b>אַף אֵשׁ צָרֶיךָ,</b> האש שהבעירו אויביך <b>תֹאכְלֵם.</b>
(יב) <b>ה', תִּשְׁפֹּת</b>, תשים, תניח <b>שָׁלוֹם לָנוּ, כִּי גַּם כָּל מַעֲשֵׂינוּ פָּעַלְתָּ לָּנוּ.</b> מעבר לכל המעשים שאנחנו עושים, אתה הוא שפועל אותם בעבורנו.
(יג) אמנם, <b>ה' אֱלֹהֵינוּ, בְּעָלוּנוּ אֲדֹנִים זוּלָתֶךָ,</b> לא תמיד חיִינו בצלך בלבד. הכנענו עצמנו בפני עמים שונים, בחומר ואף ברוח; עם זאת, בסופו של דבר — <b>לְבַד בְּךָ נַזְכִּיר שְׁמֶךָ,</b> אתה לבדך מבטחנו.
(יד) אלו שבעלונו זולתך, הנחשבים כבר עתה <b>מֵתִים, בַּל יִחְיוּ,</b> לא ראוי שישובו ויחיו. <b>רְפָאִים</b>, נפשות ללא גוף, או: הרפים הנוטים למות – <b>בַּל יָקֻמוּ. לָכֵן פָּקַדְתָּ וַתַּשְׁמִידֵם, וַתְּאַבֵּד כָּל זֵכֶר לָמוֹ</b>, להם.
(טו) <b>יָסַפְתָּ</b>, הוספת <b>לַגּוֹי, ה', יָסַפְתָּ לַגּוֹי — נִכְבָּדְתָּ.</b> ככל שהרבית והוספת לעמך רוב טובה, שמך נכבד על ידם. <b>רִחַקְתָּ כָּל קַצְוֵי אָרֶץ.</b> הרחבת את גבולות ארץ עמך, גבולות התגלות כבודך, אל קצות הארץ.
(טז) <b>ה', בַּצַּר</b>, בעת צרה <b>פְּקָדוּךָ</b>, מזכירים את שמך בני עמך. <b>צָקוּן</b>, יָצקו <b>לַחַשׁ</b>, שפכו לפניך תפילה, בעת <b>מוּסָרְךָ לָמוֹ,</b> כאשר אתה מייסר אותם.
(יז) <b>כְּמוֹ</b> אשה <b>הָרָה</b> בשעה ש<b>תַּקְרִיב לָלֶדֶת, תָּחִיל</b>, תרעד ו<b>תִּזְעַק בַּחֲבָלֶיהָ</b> מתוך כאביה, <b>כֵּן הָיִינוּ מִפָּנֶיךָ ה'.</b>
(יח) גם אנחנו <b>הָרִינוּ, חַלְנוּ,</b> כאבנו, אבל — <b>כְּמוֹ יָלַדְנוּ רוּחַ,</b> בלא לידת ולד ממשי. <b>יְשׁוּעֹת בַּל נַעֲשֶׂה אֶרֶץ,</b> הישועות לא יצאו אל הפועל, <b>ו</b>לוואי שיגיעו הישועות <b>בַל יִפְּלוּ</b>, קודם שיתמוטטו <b>יֹשְׁבֵי תֵבֵל.</b>
(יט) <b>יִחְיוּ מֵתֶיךָ,</b> מתי עמך ישראל, <b>נְבֵלָתִי יְקוּמוּן,</b> יקומו לאחר שהפכו כבר לגופות מתות. <b>הָקִיצוּ וְרַנְּנוּ,</b> ושירו, <b>שֹׁכְנֵי עָפָר, כִּי טַל אוֹרֹת טַלֶּךָ.</b> טלך, ה', הוא טל של אורה, שעל ידו יחיו המתים באחרית הימים. <b>וָאָרֶץ רְפָאִים תַּפִּיל,</b> ואתה מפיל ארצה את נטולי החיוּת בגופם או ברוחם. אתה משמיד את העולם הקיים, עולם הרשע, ובונה עולם חדש.
(כ) ובינתיים, עד שיבוא היום הגדול הזה – <b>לֵךְ, עַמִּי, בֹּא</b>, היכנס <b>בַחֲדָרֶיךָ, וּסְגֹר דְּלָתְךָ בַּעֲדֶךָ. חֲבִי</b>, היחבאי, בת ציון, <b>כִמְעַט רֶגַע,</b> לרגע קט, <b>עַד יַעֲבָר זָעַם.</b>
(כא) <b>כִּי הִנֵּה ה' יֹצֵא מִמְּקוֹמוֹ</b>, מתגלה <b>לִפְקֹד</b>, להעניש על <b>עֲוֹן</b> חטאי <b>יֹשֵׁב הָאָרֶץ עָלָיו. וְגִלְּתָה הָאָרֶץ אֶת דָּמֶיהָ, וְלֹא תְכַסֶּה עוֹד עַל הֲרוּגֶיהָ.</b> ההרוגים ודמיהם הבלועים באדמה ישובו ויתגלו. כל שופכי הדמים יבואו על עונשם. ובשעת מהומה כזאת עליך, עמי, להיחבא.
<h2>פרק כז</h2>
(א) <b>בַּיּוֹם הַהוּא</b> של הדין הגדול, <b>יִפְקֹד</b>, ידון ויעניש <b>ה' בְּחַרְבּוֹ הַקָּשָׁה וְהַגְּדוֹלָה וְהַחֲזָקָה</b> — תוארי חרבו מקבילים לתוארי ה' עצמו: הַגָּדֹל, הַגִּבֹּר וְהַנּוֹרָא, <b>עַל לִוְיָתָן נָחָשׁ בָּרִחַ</b> — לויתן-נחש זה מדומה לבריח בשל חוזקו, תפקידו המרכזי או צורתו, <b>וְעַל לִוְיָתָן נָחָשׁ עֲקַלָּתוֹן,</b> מתפתל, <b>וְהָרַג</b> ה' <b>אֶת הַתַּנִּין אֲשֶׁר בַּיָּם.</b>
(ב) עתה חוזר לדברי שירה ומליצה שייאמרו בזמן שיתגלה ה' בארץ, בגאולה: <b>בַּיּוֹם הַהוּא כֶּרֶם חֶמֶר</b>, יין. הכרם והגפן הם דימוי רווח במקרא לישראל בהקשרי משמעות שונים. <b>עַנּוּ לָהּ,</b> שירו עליה.
(ג) <b>אֲנִי ה' נֹצְרָהּ,</b> שומר אותה, <b>לִרְגָעִים</b>, מדֵּי רגע <b>אַשְׁקֶנָּה, פֶּן יִפְקֹד עָלֶיהָ</b> פן יחסר בה דבר, או פן יפגע בה האויב. <b>לַיְלָה וָיוֹם אֶצֳּרֶנָּה.</b>
(ד) <b>חֵמָה</b>, כעס <b>אֵין לִי</b> על הכרם. על כן אטפח אותו בלא לאות ואגן עליו, ולא אניח לקוצים ולעשבים השוטים לקלקלו — <b>מִי</b> ש<b>יִתְּנֵנִי</b>, שיתן את כרמי, שאני מזוהה עמו, <b>שָׁמִיר</b> ו<b>שַׁיִת בַּמִּלְחָמָה</b>. האויבים שמבית ומחוץ מדומים לגידולי פרא המשתלטים על הכרם להשחיתו – <b>אֶפְשְׂעָה</b>, אפסע <b>בָהּ</b> — בזירת המלחמה ו<b>אֲצִיתֶנָּה יָּחַד,</b> על כל הנמצא בה. את התיאור של כוח הרֶשע כבעל עצמוֹת קמאיות כלוויתן, תופס כאן דימוי פרוזאי הרבה יותר: האויבים מדומים כאן לקוצים בכרם, שהדרך הטובה ביותר לטפל בהם היא לרמסם ואז לשרפם.
(ה) דברי הכרם: <b>אוֹ</b> אז <b>יַחֲזֵק</b> ה' <b>בְּמָעוּזִּי</b> להיות מוגן ו<b>יַעֲשֶׂה שָׁלוֹם לִי, שָׁלוֹם יַעֲשֶׂה לִּי.</b>
(ו) בימים <b>הַבָּאִים</b>, לאחר סילוק הקוצים <b>יַשְׁרֵשׁ</b> כרם <b>יַעֲקֹב, יָצִיץ</b>, יצמיח, יוציא ציץ <b>וּפָרַח יִשְׂרָאֵל. וּמָלְאוּ פְנֵי תֵבֵל תְּנוּבָה,</b> מפרי הכרם הטוב.
(ז) ה' כילה את קוצי הכרם ופגע תוך כדי כך בכרם עצמו. אולם — <b>הַכְּמַכַּת מַכֵּהוּ הִכָּהוּ,</b> האם ה' הכה את הכרם ופגע בה באותו אופן שהכה בקוצים, באויבים<b>?! אִם כְּהֶרֶג הֲרֻגָיו</b> — הורגיו, <b>הֹרָג?!</b> — אין להשוות את מכת הכרם למכת הקוצים.
(ח) <b>בְּסַאסְּאָה</b>, באופן מדוד <b>בְּשַׁלְחָהּ</b> את המכה בישראל <b>תְּרִיבֶנָּה,</b> תריב עמם. המכֶּה <b>הָגָה</b>, השמיע קול נהמה <b>בְּרוּחוֹ הַקָּשָׁה בְּיוֹם קָדִים,</b> ביום נשיבת רוח עזה, כלומר ביום הדין. הכאת כרם ישראל אינה באה לכלותו אלא לתקנו.
(ט) <b>לָכֵן</b>, <b>בְּזֹאת יְכֻפַּר עֲוֹן יַעֲקֹב, וְזֶה כָּל פְּרִי</b>, תוצאת <b>הָסִר חַטָּאתוֹ: בְּשׂוּמוֹ כָּל אַבְנֵי מִזְבֵּחַ</b> לפולחן זר <b>כְּאַבְנֵי גִר</b>, אבני בניין מצויות שהן רכות יחסית, <b>מְנֻפָּצוֹת,</b> מנותצות. עם נתיצת המזבחות הופכות האבנים לשברי גיר. בתהליך הניקיון הזה <b>לֹא יָקֻמוּ</b>, יתקיימו עוד <b>אֲשֵׁרִים וְחַמָּנִים,</b> אילנות ומצבות העשויים לאלילים.
(י) <b>כִּי עִיר</b> הרֶשע של האויבים שהייתה <b>בְּצוּרָה — בָּדָד</b> תיוותר, בלא חוסן וביטחון. וכן ה<b>נָוֶה</b> המיושב יהיה <b>מְשֻׁלָּח</b>, נטוש <b>וְנֶעֱזָב כַּמִּדְבָּר. שָׁם יִרְעֶה עֵגֶל, וְשָׁם יִרְבָּץ וְכִלָּה סְעִפֶיהָ,</b> ענפיה. מקומות היישוב ייעזבו, והעגל יוכל לרעות את צמחיית הבר הגדלה שם באין מפריע.
(יא) <b>בִּיבֹשׁ קְצִירָהּ תִּשָּׁבַרְנָה.</b> כאשר הצמחייה הנאכלת הזאת תבשיל, היא תתייבש ותישבר, ואז <b>נָשִׁים בָּאוֹת מְאִירוֹת אוֹתָהּ,</b> ידליקו בה את האוּר, האש. אלו הם ביטויים סמליים של שבירת הרע וכליונו, מיצוי הלחלוחית הטובה האצורה בו וניקוי פגמיו עד תום. <b>כִּי לֹא עַם בִּינוֹת</b>, עם שיש בו בינה לשוב מעצמו אל ה' <b>הוּא</b> — עם ישראל. <b>עַל כֵּן לֹא יְרַחֲמֶנּוּ עֹשֵׂהוּ, וְיֹצְרוֹ לֹא יְחֻנֶּנּוּ,</b> והוא יוכה ללא רחמים וחנינה עד שיגיע העולם לניקיון שלם.
(יב) הנבואה מסתיימת בדימוי חקלאי אחר — החבטה על עצי הזית כדי להשיר את פֵּרותיהם: <b>וְהָיָה בַּיּוֹם הַהוּא יַחְבֹּט ה'</b> את כל האזור <b>מִשִּׁבֹּלֶת</b>, מזרם <b>הַנָּהָר</b>, כנראה נקודת המפגש של הפרת והחידקל המכונה כעת שט-אל-ערב, <b>עַד נַחַל מִצְרָיִם,</b> הנילוס, המצוי בקצה השני של הארץ. <b>וְאַתֶּם תְּלֻקְּטוּ לְאַחַד אֶחָד בְּנֵי יִשְׂרָאֵל.</b> לאחר הכאת העץ הכרוכה לעתים בשבירת ענפים קטנים, מתאפשרת לקיטת הזיתים אחד אחד.
(יג) <b>וְהָיָה בַּיּוֹם הַהוּא יִתָּקַע בְּשׁוֹפָר גָּדוֹל</b> לאות ניצחון, וגם כקריאה להתקבץ ולשוב הביתה. <b>וּבָאוּ הָאֹבְדִים בְּאֶרֶץ אַשּׁוּר</b> אשר באזור שיבולת הנהר המוזכרת, <b>וְהַנִּדָּחִים בְּאֶרֶץ מִצְרָיִם,</b> מקום נחל מצרים. ישראל תעו בכל הארצות הללו והתבוללו בין העמים. כאשר ינער ה' את העולם, הם יתעוררו ויבואו, <b>וְהִשְׁתַּחֲווּ לַה' בְּהַר הַקֹּדֶשׁ בִּירוּשָׁלִָם.</b>
<h2>פרק כח</h2>
(א) <b>הוֹי, עֲטֶרֶת</b>, הכתר שעל <b>גֵּאוּת</b>, ראשם הגאה של <b>שִׁכֹּרֵי אֶפְרַיִם</b>, דימוי למנהיגי ממלכת ישראל. <b>וְצִיץ</b>, תכשיט הנתון על הראש, אולי דמוי פרח <b>נֹבֵל צְבִי תִפְאַרְתּוֹ.</b> פארו של אפרים אינו אלא פרח נובל. ייתכן שתכשיט ממשי זה ענדו הנכבדים במשתה או אנשי המלחמה; ושמא זהו ביטוי סמלי בלבד. <b>אֲשֶׁר עַל רֹאשׁ גֵּיא שְׁמָנִים הֲלוּמֵי יָיִן.</b> הכתר הזה מונח על ראש שאינו משמש אלא לסיכה בשמן לשם תענוג ולשכרות מיין. יָיִן.
(ב) <b>הִנֵּה</b> בא יום <b>חָזָק וְאַמִּץ לַאדֹנָי כְּזֶרֶם בָּרָד, שַׂעַר</b>, סער <b>קָטֶב</b>, מכלה <b>כְּזֶרֶם מַיִם כַּבִּירִים שֹׁטְפִים,</b> אשר <b>הִנִּיחַ</b> את כתר אפרים <b>לָאָרֶץ בְּיָד</b>. הזרם שוטף ומפיל בחזקה את כל המתנשא. הסערה וזרימת המים מטלטלות, מנערות ואולי אף מטהרות את העם השיכור השוכב והוזה.
(ג) <b>בְּרַגְלַיִם תֵּרָמַסְנָה עֲטֶרֶת גֵּאוּת</b> שבראש <b>שִׁכּוֹרֵי אֶפְרָיִם.</b>
(ד) <b>וְהָיְתָה צִיצַת</b>, ציץ <b>נֹבֵל צְבִי תִפְאַרְתּוֹ, אֲשֶׁר עַל רֹאשׁ גֵּיא שְׁמָנִים, כְּבִכּוּרָהּ</b>, כמו תאנה המקדימה להבשיל <b>בְּטֶרֶם קַיִץ,</b> לפני זמן קציצת התאנים, <b>אֲשֶׁר יִרְאֶה הָרֹאֶה אוֹתָהּ — בְּעוֹדָהּ בְּכַפּוֹ יִבְלָעֶנָּה.</b> כאשר כל יתר התאנים עדיין פגים, ותאנה אחת הבשילה, היא בולטת לעין. הרואה אותה חוטף אותה ובולעה מיד, בלי להביאה הביתה. באופן דומה, קישוטי ההדר של אפרים ייבלעו כהרף עין. הָרֹאֶה אוֹתָהּ — בְּעוֹדָהּ בְּכַפּוֹ יִבְלָעֶנָּה.
(ה) במקום הקישוטים הנובלים שהתקשטו בהם שיכורי אפרים <b>— בַּיּוֹם הַהוּא יִהְיֶה ה' צְבָאוֹת לַעֲטֶרֶת צְבִי וְלִצְפִירַת</b>, זר, מקלעת <b>תִּפְאָרָה לִשְׁאָר עַמּוֹ.</b> ה' יהיה תפארתם של שאר העם, ממלכת יהודה.
(ו) <b>ו</b>אולם ה' לא יהיה רק לפאר וכבוד לעם, אלא גם <b>לְרוּחַ מִשְׁפָּט — לַיּוֹשֵׁב עַל</b> כס <b>הַמִּשְׁפָּט, וְלִגְבוּרָה</b> — לאותם שהם <b>מְשִׁיבֵי מִלְחָמָה שָׁעְרָה.</b>
(ז) תרבות השתייה וההוללות פשתה גם ביהודה. <b>וְגַם אֵלֶּה</b>, יושבי ירושלים, <b>בַּיַּיִן שָׁגוּ וּבַשֵּׁכָר תָּעוּ. כֹּהֵן וְנָבִיא שָׁגוּ בַשֵּׁכָר, נִבְלְעוּ</b>, נעשו מעורפלים <b>מִן הַיַּיִן. תָּעוּ</b> מדרכם <b>מִן</b>, מחמת <b>הַשֵּׁכָר, שָׁגוּ בָּרֹאֶה,</b> לא הבינו נכון את אשר עיניהם רואות. <b>פָּקוּ</b>, פוקקו, שברו <b>פְּלִילִיָּה</b>, משפט. הנהגתה הרוחנית והמדינית של ירושלים ניתנה בידי קבוצת שיכורים מטושטשים.
(ח) <b>כִּי כָּל</b> ה<b>שֻׁלְחָנוֹת מָלְאוּ קִיא צֹאָה בְּלִי מָקוֹם</b> פנוי ונקי. אין זה משתה של שמחה, אלא מסיבת שיכורים שאינם שולטים בנקביהם, וכל זוהמתם יוצאת החוצה.
(ט) כאשר המבוגרים הוללים ומחוסרי דעה — <b>אֶת מִי יוֹרֶה דֵעָה, וְאֶת מִי יָבִין שְׁמוּעָה</b>? את מי אפשר ללמד? את <b>גְּמוּלֵי מֵחָלָב,</b> התינוקות הקטנים שנגמלו מיניקה, <b>עַתִּיקֵי</b>, תינוקות שזה עתה הועתקו, הורחקו <b>מִשָּׁדָיִם?!</b>
(י) התורה נתפסת בעיני האנשים כקובץ מגבלות ודקויות חסרי משמעות <b>כִּי</b> כאשר מנסים ללמדם תורה ודעת, אין הם רואים בתורה אלא <b>צַו לָצָו, צַו לָצָו,</b> פקודות והוראות, <b>קַו לָקָו, קַו לָקָו,</b> גדרים וגבולות, <b>זְעֵיר שָׁם, זְעֵיר שָׁם,</b> מעט כאן מעט כאן. הם רואים את התורה כמקבץ פקודות, הגבלות וסעיפים קטנים חסרי חשיבות לאנשים בוגרים מביני עניין.
(יא) <b>כִּי בְּלַעֲגֵי שָׂפָה וּבְלָשׁוֹן אַחֶרֶת יְדַבֵּר</b> הנביא <b>אֶל הָעָם הַזֶּה.</b> לשונו זרה לעם ונלעגת בעיניו.
(יב) אין הם מבינים את <b>אֲשֶׁר אָמַר אֲלֵיהֶם: "זֹאת הַמְּנוּחָה</b>, כך תשיגו את שלוותכם<b>: הָנִיחוּ לֶעָיֵף,</b> לחלש ולמסכן לחיות את חייו בכבוד, <b>וְזֹאת הַמַּרְגֵּעָה.</b> הוראותיה של התורה מדריכות כיצד לבנות חברה הגונה יציבה". <b>ולֹא אָבוּא</b>, רצו ל<b>שְׁמוֹעַ</b> לקבל את תוכני הנבואה.
(יג) <b>וְהָיָה לָהֶם דְּבַר ה' צַו לָצָו, צַו לָצָו, קַו לָקָו, קַו לָקָו, זְעֵיר שָׁם, זְעֵיר שָׁם</b>. דבר ה' נראה בעיניהם כלקט חוקים ומשפטים חסרי משמעות, <b>לְמַעַן</b>, וכתוצאה מכך <b>יֵלְכוּ וְכָשְׁלוּ אָחוֹר וְנִשְׁבָּרוּ וְנוֹקְשׁוּ וְנִלְכָּדוּ.</b> הם הלכו אחור בעוורונם ונכשלו.
(יד) <b>לָכֵן שִׁמְעוּ דְבַר ה', אַנְשֵׁי לָצוֹן, מֹשְׁלֵי</b>, שליטי העם ושריו, או גם: מושלי משלים ואומרי מליצות בפני <b>הָעָם הַזֶּה אֲשֶׁר בִּירוּשָׁלִָם,</b>
(טו) <b>כִּי</b> כאשר שאלו אתכם אם אינכם חוששים מהעתיד לבוא עליכם, <b>אֲמַרְתֶּם</b>, בבדיחות דעת, בין בדיבור פה ובין בהתנהגותכם<b>: כָּרַתְנוּ בְרִית אֶת</b>, עם <b>מָוֶת, וְעִם שְׁאוֹל עָשִׂינוּ חֹזֶה,</b> המוות והשאול הם בני בריתנו, ואיננו חוששים מפניהם. <b>שׁוֹט שׁוֹטֵף</b>, דוהר, מחריב <b>כִּי יַעֲבֹר</b> להכות <b>— לֹא יְבוֹאֵנוּ, כִּי שַׂמְנוּ כָזָב מַחְסֵנוּ, וּבַשֶּׁקֶר נִסְתָּרְנוּ.</b> כך מכנה הנביא את מבטחיהם, או שמא זהו ציטוט המדיניות המוצהרת שלהם — אנו סומכים על התכסיס, התחבולה והכזב. מכל מקום, המחשבה על סוף החיים או על אחריתה של הנורמה ההתנהגותית אינה מעניינת איש. הם חיים בהכחשה, מתהוללים ומשתכרים ואינם שומעים מוסר.
(טז) <b>לָכֵן כֹּה אָמַר ה' אֳלֹהִים:</b> כעת העיר עומדת על מרמה, הכול בה מעורער ומכזיב, אבל עוד ייבנה בה מרכז יציב של אמת — <b>הִנְנִי יִסַּד</b>, מייסד <b>בְּצִיּוֹן אָבֶן — אֶבֶן בֹּחַן,</b> אבן המשמשת לבחינת מתכות יקרות. לפי הסימנים שמשאירה המתכת על האבן, אפשר לבדוק את סוג המתכת ואיכותה. זהו דימוי למקום מבחן. <b>פִּנַּת יִקְרַת,</b> מקום יציב ומכובד, <b>מוּסָד מוּסָּד</b>, מיוסד על בסיס איתן שבו <b>הַמַּאֲמִין לֹא יָחִישׁ,</b> ימהר. כיוון שיישען על מבטח אמת.
(יז) <b>וְשַׂמְתִּי</b> את ה<b>מִשְׁפָּט לְקָו</b> המידה, <b>וּצְדָקָה</b> אשים <b>לְמִשְׁקָלֶת.</b> המשפט והצדקה יהיו קני המידה שבהם יימדד ויישקל הכול. <b>וְיָעָה</b>, יגרוף <b>בָרָד מַחְסֵה כָזָב, וְסֵתֶר</b>, ואת מקומות המסתור השקריים שחשבו להתחבא בהם <b>— מַיִם יִשְׁטֹפוּ.</b>
(יח) ותגובת הנביא לדברי העם על בריתם עם המוות: <b>וְכֻפַּר</b>, ויימחה <b>בְּרִיתְכֶם אֶת</b>, עם <b>מָוֶת, וְחָזוּתְכֶם</b>, חוזכם <b>אֶת שְׁאוֹל לֹא תָקוּם. שׁוֹט שׁוֹטֵף כִּי יַעֲבֹר — וִהְיִיתֶם לוֹ</b>, תחתיו <b>לְמִרְמָס.</b>
(יט) <b>מִדֵּי עָבְרוֹ יִקַּח אֶתְכֶם, כִּי בַבֹּקֶר בַּבֹּקֶר</b>, בוקר בוקר <b>יַעֲבֹר, בַּיּוֹם וּבַלָּיְלָה,</b> הפורענות תבוא גם ביום גם בלילה. <b>וְהָיָה רַק זְוָעָה הָבִין שְׁמוּעָה.</b> מה שתשמעו ותבינו יהיה רק זוועה.
(כ) <b>כִּי קָצַר הַמַּצָּע מֵהִשְׂתָּרֵעַ,</b> המבטח שחשבתם לנוח עליו, לא יספק, <b>וְהַמַּסֵּכָה</b> המסך שאתם מנסים לסוכך בו על עצמכם, <b>צָרָה כְּהִתְכַּנֵּס,</b> יהיה צר מלהתכנס אל תוכה.
(כא) <b>כִּי כְ</b>במלחמה הנסית של דוד ב<b>הַר פְּרָצִים יָקוּם ה',</b> העומד להילחם לכם. <b>כְּעֵמֶק בְּגִבְעוֹן</b>, שבו נלחם יהושע, <b>יִרְגָּז</b>, יזעם <b>לַעֲשׂוֹת מַעֲשֵׂהוּ.</b> ואף על פי כן <b>זָר מַעֲשֵׂהוּ,</b> לא תבינו את מעשיו, <b>ו</b>כשיקום <b>לַעֲבֹד עֲבֹדָתוֹ — נָכְרִיָּה עֲבֹדָתוֹ</b> בעיניכם.
(כב) <b>וְעַתָּה אַל תִּתְלוֹצָצוּ, פֶּן יֶחְזְקוּ מוֹסְרֵיכֶם,</b> ייסוריכם, או מוסרותיכם, חבלי הרתמה שאתם קשורים בהם. כעת אתם מתלוצצים, אבל הפורענות שאתם מנסים להתעלם ממנה או להסתתר מפניה, אכן בוא תבוא — <b>כִּי כָלָה וְנֶחֱרָצָה</b>, כיליון גמור, או: גזרה מוחלטת <b>שָׁמַעְתִּי מֵאֵת ה' אֳלֹהִים צְבָאוֹת עַל כָּל הָאָרֶץ.</b>
(כג) הנביא פותח בדברי משל: <b>הַאֲזִינוּ וְשִׁמְעוּ קוֹלִי, הַקְשִׁיבוּ וְשִׁמְעוּ אִמְרָתִי:</b>
(כד) <b>הֲ</b>אם <b>כֹל הַיּוֹם יַחֲרֹשׁ הַחֹרֵשׁ לִזְרֹעַ, יְפַתַּח וִישַׂדֵּד</b>, יפורר את רגבי <b>אַדְמָתוֹ?</b>! האם האיכר רק מכין את הקרקע לזריעה?!
(כה) <b>הֲלוֹא אִם שִׁוָּה פָנֶיהָ,</b> הרי אחרי שהוא חורש ומיישר את פני האדמה, הוא זורע את הזרעים המתאימים: <b>וְהֵפִיץ</b>, יפזר <b>קֶצַח, וְכַמֹּן יִזְרֹק,</b> מיני תבלין, <b>וְשָׂם</b> באדמה <b>חִטָּה, שׂוֹרָה</b>, מין חיטה, אולי חיטה חד-טורית <b>וּשְׂעֹרָה נִסְמָן</b>, במקום המסומן <b>וְכֻסֶּמֶת גְּבֻלָתוֹ.</b> בקצה גבול השדה יזרע כוסמת.
(כו) <b>וְיִסְּרוֹ</b>, ולימד את האיכר <b>לַמִּשְׁפָּט,</b> את הסדר הנכון בעבודתו, <b>אֱלֹהָיו יוֹרֶנּוּ</b>. קיימת חכמה מסודרת הכוללת חוקים באשר לעבודת האדמה — תחילה מגיע זמן החריש והשידוד, ולאחריו זמן הזריעה, שאף היא נעשית לפי הוראות מדויקות.
(כז) <b>כִּי לֹא בֶחָרוּץ יוּדַשׁ קֶצַח.</b> את הקצח אין דשים באמצעות חרוץ — כלי דיש קשה וחזק ובו מסמרים, העלול להזיק לתבלין זה. <b>וְ</b>אף שלפעמים היו מסיעים עגלה על גבי חיטה או שעורה כדי להוציא את גרעיניהן מן השיבולים, <b>אוֹפַן</b>, גלגל <b>עֲגָלָה</b> לא <b>עַל כַּמֹּן יוּסָּב.</b> כאשר רוצים להפריד את זרעי הכמון מן הצמח, אין עושים זאת באמצעות אופן, משום שהכמון הוא צמח עדין וגרעיניו דקים. <b>כִּי</b> אם <b>בַמַּטֶּה</b>, מקל עץ <b>יֵחָבֶט קֶצַח, וְכַמֹּן</b> ייחבט <b>בַּשָּׁבֶט,</b> במקל.
(כח) לאחר דישת גרעיני הדגן צריך לטחנם עד דק — <b>לֶחֶם יוּדָק,</b> ייטחן, <b>כִּי לֹא לָנֶצַח אָדוֹשׁ יְדוּשֶׁנּוּ.</b> יש סוף לדישה, שהרי גם אם ידושו את הגרעינים עוד ועוד, הם לא ייטחנו — <b>וְ</b>גם אם <b>הָמַם</b>, החריד וסער <b>גִּלְגַּל</b>, גַּלגל <b>עֶגְלָתוֹ וּפָרָשָׁיו</b>, המורגים המפרישים את הקליפה מהגרעין - <b>לֹא יְדֻקֶּנּוּ</b> בלא טחינה.
(כט) <b>גַּם זֹאת מֵעִם ה' צְבָאוֹת יָצָאָה, הִפְלִיא עֵצָה,</b> חכמה, <b>הִגְדִּיל תּוּשִׁיָּה,</b> תבונה. הנביא מוכיח ומתריע כנגד תפיסת העולם כאוסף מקרים, כתכסיסנות וכמִקבץ אינטרסים אקראיים. הוא ממחיש את דבריו באמצעות דימויים חקלאיים. כשם שאין החקלאי מזלזל בחוקיה של עבודת האדמה ואינו מתבדח סביבם, כשם שמי שמעוניין ששדהו יצמיח את יבולו לא יתחכם ולא ינהג בערמומיות כלפי חוקים אלה ולא יתחמק מחובותיו, אלא יעבד את שדהו בסדר הנקבע על פי חוקים מוגדרים, כך אין מנוס מן הציות לחוקי ה' שמוסר הנביא. הנביא פונה אל נמעניו ואומר להם כי אם יכחישו את סדרי העולם וחוקי התורה, תישא אותם הרוח, וכל הישגיהם ירדו לטמיון.
<h2>פרק כט</h2>
(א) <b>הוֹי, אֲרִיאֵל, אֲרִיאֵל,</b> כינוי לירושלים, <b>קִרְיַת</b>, העיר שבה <b>חָנָה דָוִד,</b> ביטוי פיוטי נוסף לירושלים, <b>סְפוּ</b>, הוסיפו <b>שָׁנָה עַל שָׁנָה, חַגִּים יִנְקֹפוּ,</b> ישובו ויגיעו. כלומר, השנים יחלפו על חגיהן ומאורעותיהן, ויגיע הזמן שאלחץ את ירושלים המהוללה —
(ב) <b>וַהֲצִיקוֹתִי לַאֲרִיאֵל, וְהָיְתָה תַאֲנִיָּה וַאֲנִיָּה,</b> אבל ובכי. ובעקבות המצוקה — <b>וְהָיְתָה לִּי</b> העיר, <b>כַּאֲרִיאֵל</b>, ראויה לשמה, המבטא גבורה והשראת שכינה.
(ג) עתה יתואר התהליך מראשיתו<b>: וְחָנִיתִי</b> כ<b>כַדּוּר עָלָיִךְ,</b> יקיף אותך מחנה צבא, או: כמו דּוּר, שורה, טור, או: כמו עיגול. <b>וְצַרְתִּי עָלַיִךְ מֻצָּב,</b> עמדת צבא, <b>וַהֲקִימֹתִי עָלַיִךְ מְצֻרֹת,</b> חומות מצור.
(ד) אַת, ירושלים, שהיית מפוארת — <b>וְשָׁפַלְתְּ, מֵאֶרֶץ</b>, מגובה האדמה <b>תְּדַבֵּרִי, וּמֵעָפָר תִּשַּׁח</b>, תונמך <b>אִמְרָתֵךְ,</b> אמירתך. <b>וְהָיָה כּ</b>קול הנמוך שהשמיעו בעלי <b>אוֹב</b> שכביכול הוא יוצא <b>מֵאֶרֶץ</b>, מהמת הטמון באדמה <b>קוֹלֵךְ, וּמֵעָפָר אִמְרָתֵךְ תְּצַפְצֵף.</b>
(ה) לאחר המצור והשפל — <b>וְהָיָה כְּאָבָק דַּק הֲמוֹן זָרָיִךְ.</b> צרייך הרבים, המְּזרים ומפזרים אותך, יהיו כמו אבק דק. <b>וּכְמֹץ עֹבֵר</b>, פסולת הקליפות הנפרדת מן התבואה בדיש, הנעלמת ברוח קלה — כך יהיו <b>הֲמוֹן עָרִיצִים. וְהָיָה</b> הדבר <b>לְפֶתַע פִּתְאֹם.</b> האויבים ייעלמו בהפתעה ובמהירות.
(ו) <b>מֵעִם ה' צְבָאוֹת</b> העיר <b>תִּפָּקֵד</b>, תיזכר לטובה <b>בְּרַעַם וּבְרַעַשׁ</b>, בזעזוע <b>וְקוֹל גָּדוֹל, סוּפָה וּסְעָרָה וְלַהַב אֵשׁ אוֹכֵלָה.</b> מהומה גדולה תפזר את כל אויביה.
(ז) <b>וְהָיָה כַּחֲלוֹם, חֲזוֹן לַיְלָה,</b> חלום ביעותים, <b>הֲמוֹן כָּל הַגּוֹיִם הַצֹּבְאִים עַל אֲרִיאֵל, וְ</b>כן <b>כָל צֹבֶיהָ</b>, צובאיה המעמידים עליה חיל מצב לכבשהּ, <b>וּמְצֹדָתָהּ</b>, האורבים לה המנסים לצודה, <b>וְהַמְּצִיקִים לָהּ.</b> כל אלה ייעלמו כחלום.
(ח) <b>וְהָיָה כַּאֲשֶׁר יַחֲלֹם הָרָעֵב וְהִנֵּה</b> הוא <b>אוֹכֵל, וְהֵקִיץ — וְרֵיקָה נַפְשׁוֹ</b>; <b>וְכַאֲשֶׁר יַחֲלֹם הַצָּמֵא וְהִנֵּה</b> הוא <b>שֹׁתֶה, וְהֵקִיץ — וְהִנֵּה עָיֵף</b>, צמא, <b>וְנַפְשׁוֹ שׁוֹקֵקָה,</b> מתאווה כמקודם <b>— כֵּן יִהְיֶה הֲמוֹן כָּל הַגּוֹיִם הַצֹּבְאִים עַל הַר צִיּוֹן.</b> פתאום יתברר כי כל חילות הגויים הממשיים אינם אלא חלום שהיה ואיננו. עַל הַר צִיּוֹן.
(ט) את דברי התוכחה הבאים פותח ישעיהו בלשונו העשירה ובאליטרציה המאפיינים את סגנונו המיוחד: <b>הִתְמַהְמְהוּ</b>, התעכבו <b>וּתְמָהוּ,</b> הֱיו תמהים ונבוכים. <b>הִשְׁתַּעַשְׁעוּ וָשֹׁעוּ.</b> פנו שוב ושוב כדי לראות. ההתרחשויות מבלבלות אתכם, כי אנשים <b>שָׁכְרוּ וְלֹא</b>, בלא <b>יַיִן, נָעוּ</b>, התנודדו כשיכור <b>וְלֹא שֵׁכָר.</b>
(י) <b>כִּי נָסַךְ</b>, שפך <b>עֲלֵיכֶם ה' רוּחַ תַּרְדֵּמָה,</b> טשטוש וחוסר בהירות, <b>וַיְעַצֵּם אֶת עֵינֵיכֶם — אֶת הַנְּבִיאִים, וְאֶת רָאשֵׁיכֶם — הַחֹזִים — כִּסָּה.</b>
(יא) <b>וַתְּהִי לָכֶם חָזוּת</b>, ראיית <b>הַכֹּל</b>, כל אשר אתם רואים — <b>כְּדִבְרֵי הַסֵּפֶר הֶחָתוּם</b>. תחושת הבלבול וחוסר הפשר שתשלוט בכול דומה לעמידה מול מגילה חתומה. כאשר תוכנה היה חסוי, היו כורכים אותה וחותמים בחותמת. <b>אֲשֶׁר</b> אם <b>יִתְּנוּ אֹתוֹ אֶל יוֹדֵעַ</b> לקרוא ב<b>סֵפֶר לֵאמֹר: קְרָא נָא</b> את <b>זֶה — וְאָמַר: לֹא אוּכַל</b> לקרוא, <b>כִּי חָתוּם הוּא,</b> ואין לי רשות לקרוע את החותם.
(יב) <b>וְ</b>אם <b>נִתַּן</b> אותו <b>הַסֵּפֶר עַל</b>, אל <b>אֲשֶׁר לֹא יָדַע סֵפֶר לֵאמֹר: קְרָא נָא זֶה — וְאָמַר: לֹא יָדַעְתִּי סֵפֶר,</b> גם אילו היה פתוח. המאורעות יהיו כחידה סתומה הן בעבור קוראי הקורות הן בעבור מי שאינם מתבוננים בהם.
(יג) <b>וַיֹּאמֶר אֲדֹנָי: יַעַן כִּי נִגַּשׁ</b> אלי <b>הָעָם הַזֶּה</b> להתפלל לכאורה, אבל רק <b>בְּפִיו וּבִשְׂפָתָיו כִּבְּדוּנִי, וְ</b>אילו את <b>לִבּוֹ רִחַק מִמֶּנִּי, וַתְּהִי יִרְאָתָם אֹתִי מִצְוַת אֲנָשִׁים מְלֻמָּדָה,</b> מורגלת. למראית עין האנשים ממלמלים תפילות ובאים לבית המקדש, אבל כל מעשיהם נעשים כטקס חיצוני וכנימוס מקובל לפי נורמה חברתית או פקודת שלטון, כאילו אינן מצוות ה' אלא מצוות אנשים.
(יד) <b>לָכֵן הִנְנִי יוֹסִף</b>, אוסיף <b>לְהַפְלִיא</b>, להתמיה <b>אֶת הָעָם הַזֶּה הַפְלֵא וָפֶלֶא. וְאָבְדָה חָכְמַת חֲכָמָיו, וּבִינַת נְבֹנָיו תִּסְתַּתָּר.</b> כשם שהם מקיימים רק את המבנה החיצוני של המערכת, כך ה' יראה להם את הפן החיצוני בלבד של ההתרחשויות. את תוכנן לא יבינו אפילו החכמים והנבונים.
(טו) עתה פונה התוכחה אל עושי רע בתחבולות: <b>הוֹי, הַמַּעֲמִיקִים</b> לחפור ולהתחבא, כביכול, <b>מֵה', לַסְתִּר</b>, להסתיר <b>עֵצָה,</b> מזימה. <b>וְהָיָה בְמַחְשָׁךְ מַעֲשֵׂיהֶם, וַיֹּאמְרוּ: מִי רֹאֵנוּ וּמִי יוֹדְעֵנוּ?!</b> כיוון שאין איש יודע ורואה אותנו, גם ה' לא יראה.
(טז) <b>הַפְכְּכֶם!</b> ההיפך הוא הנכון. ה<b>אִם כְּחֹמֶר</b>, כאדמה המשמשת ליצירת כלים, <b>הַיֹּצֵר</b>, הקדר-האומן <b>יֵחָשֵׁב?!</b> האם עושה הכלי דומה בעיניכם לחומר שבו הוא משתמש לעשיית הכלי?! האם חוקי החומר ומגבלותיו חלים על היוצר?! יתרה מזו — <b>כִּי יֹאמַר מַעֲשֶׂה לְעֹשֵׂהוּ</b>, על עושהו<b>: "לֹא עָשָׂנִי"?!</b> רעיון בסיסי זה חוזר בכמה מקומות. אדם אינו יכול להסתיר דברים ממי שעשה אותו או להתכחש אליו. <b>וְיֵצֶר</b>, יצור <b>אָמַר לְיוֹצְרוֹ</b>, על יוצרו<b>: "לֹא הֵבִין"?!</b> האם יכול הכד לטעון כי הקדר אינו מבין בכדים?!
(יז) <b>הֲלוֹא עוֹד מְעַט מִזְעָר</b>, בעוד זמן קצר <b>וְשָׁב</b>, יהפוך <b>לְבָנוֹן</b>, המשופע בעצים נישאים <b>לַכַּרְמֶל,</b> לאזור נגיש של שדות וכרמים, <b>וְהַכַּרְמֶל — לַיַּעַר</b> עצי סרק <b>יֵחָשֵׁב.</b> יחולו תהפוכות במעמדם ובכוחם של הבריות לטוב ולרע.
(יח) <b>וְשָׁמְעוּ בַיּוֹם הַהוּא</b> — ביום הגאולה <b>הַחֵרְשִׁים דִּבְרֵי סֵפֶר, וּמֵאֹפֶל וּמֵחֹשֶׁךְ עֵינֵי עִוְרִים תִּרְאֶינָה.</b> מגבלות אנוש יוסרו, ויכולות חדשות יתפתחו; בין שהדבר יקרה באופן ממשי או במליצה המבטאת את יציאתה של האמת לאור.
(יט) <b>וְיָסְפוּ</b>, יוסיפו <b>עֲנָוִים</b>, עניים, עלובים, אלו הנתונים כעת במצב שפל <b>בַּה' שִׂמְחָה</b> בעולם החדש, <b>וְאֶבְיוֹנֵי אָדָם</b>, אנשים דלים ועזובים, <b>בִּקְדוֹשׁ יִשְׂרָאֵל</b>, בה' <b>יָגִילוּ.</b>
(כ) השפלים יוגבהו, והמתנשאים יושפלו <b>כִּי אָפֵס עָרִיץ,</b> אדם תקיף וכוחני, <b>וְכָלָה לֵץ,</b> רשע, <b>וְנִכְרְתוּ כָּל שֹׁקְדֵי אָוֶן,</b> המזדרזים בחריצות להרשיע,
(כא) <b>מַחֲטִיאֵי אָדָם בְּדָבָר,</b> בדיבור, <b>וְ</b>אותם אנשים ש<b>לַמּוֹכִיחַ</b> העומד <b>בַּשַּׁעַר</b> — בשער העיר התכנסו לפעילות מסחרית, פוליטית ומשפטית, ובו גם נאספו נכבדיה להכריז, לדון, לשפוט ולהוכיח — <b>יְקֹשׁוּן,</b> יטמנו מוקשים ומלכודות. <b>וַיַּטּוּ בַתֹּהוּ</b>, בדברי ריק <b>צַדִּיק</b> מדרכו. כל אלה ייכרתו מן העולם, ולא יישאר זכר מעושי רעה ומאנשי ערמה.
(כב) <b>לָכֵן כֹּה אָמַר ה' אֶל בֵּית יַעֲקֹב אֲשֶׁר פָּדָה אֶת אַבְרָהָם.</b> יעקב וביתו הוא שהציל את אברהם מבחינה היסטורית, בכך שמימש את דרכו. לולא משפחת יעקב לא היה נשאר מאברהם אלא זיכרון רחוק. <b>לֹא עַתָּה</b>, בזמן הגאולה <b>יֵבוֹשׁ יַעֲקֹב, וְלֹא עַתָּה פָּנָיו יֶחֱוָרוּ,</b> לא ילבינו פניו מבושה,
(כג) <b>כִּי בִרְאֹתוֹ</b>, כאשר יראה את <b>יְלָדָיו,</b> שהם <b>מַעֲשֵׂה יָדַי בְּקִרְבּוֹ, יַקְדִּישׁוּ</b> את <b>שְׁמִי</b>, ולא יהיה מעשיהם מן השפה ולחוץ כמקודם, <b>וְהִקְדִּישׁוּ אֶת קְדוֹשׁ יַעֲקֹב, וְאֶת אֱלֹהֵי יִשְׂרָאֵל יַעֲרִיצוּ,</b>
(כד) <b>וְיָדְעוּ תֹעֵי רוּחַ</b>, אלו שלא מצאו את דרכם עד אז, <b>בִּינָה, וְרוֹגְנִים</b>, מתלוננים, אנשים שלעולם אינם מרוצים, <b>יִלְמְדוּ לֶקַח,</b> ולא ירגנו עוד.
<h2>פרק ל</h2>
(א) <b>הוֹי, בָּנִים סוֹרְרִים, נְאֻם ה',</b> הרוצים <b>לַעֲשׂוֹת עֵצָה וְלֹא מִנִּי</b>, ממני <b>וְלִנְסֹךְ מַסֵּכָה וְלֹא</b> ל<b>רוּחִי.</b> נראה שמסכה זו אינה עבודה זרה מובהקת אלא עיצוב תוכניות וקביעת תבניות ביד בני אדם שלא ברצון ה', <b>לְמַעַן סְפוֹת</b>, להוסיף <b>חַטָּאת עַל חַטָּאת.</b>
(ב) הנביא מפרש כלפי מה הדברים אמורים: <b>הַהֹלְכִים לָרֶדֶת מִצְרַיִם</b> לדיונים מדיניים, <b>ו</b>את <b>פִי לֹא שָׁאָלוּ,</b> כדי <b>לָעוֹז בְּמָעוֹז</b>, לשאוב ביטחון מכוחו של <b>פַּרְעֹה וְלַחְסוֹת בְּצֵל מִצְרָיִם.</b> המבטח הזה יכזיב ויבייש:
(ג) <b>וְהָיָה לָכֶם מָעוֹז פַּרְעֹה לְבֹשֶׁת,</b> לבושה, <b>וְהֶחָסוּת בְּצֵל מִצְרַיִם לִכְלִמָּה.</b>
(ד) <b>כִּי הָיוּ בְצֹעַן</b>, עיר הבירה של מצרים <b>שָׂרָיו</b> של מלך יהודה, <b>וּמַלְאָכָיו</b>, שליחי יהודה ל<b>חָנֵס</b> עיר עתיקה מרכזית במצרים, <b>יַגִּיעוּ.</b>
(ה) <b>כֹּל</b>, כל מעשיהם של בני יהודה <b>הֹבִאישׁ,</b> מביישים ומבזים וכן מבאישים ומצחינים, בהישענם <b>עַל עַם</b> ש<b>לֹא יוֹעִילוּ לָמוֹ,</b> להם, <b>לֹא לְעֵזֶר וְלֹא לְהוֹעִיל, כִּי לְבֹשֶׁת וְגַם לְחֶרְפָּה.</b> אין כל ממש בתמיכה המצרית. הנביא ממחיש את הפנייה למצרים בדמות מסע לערי מצרים הכרוך בסיכונים.
(ו) <b>מַשָּׂא בַּהֲמוֹת</b> בהמות טעונות משא צועדות לכיוון <b>נֶגֶב,</b> דרומה, <b>בְּאֶרֶץ צָרָה וְצוּקָה,</b> שבה <b>לָבִיא וָלַיִשׁ</b>, אריה <b>מֵהֶם,</b> מהמהם, משמיע קול, וכן <b>אֶפְעֶה וְשָׂרָף</b>, נחש <b>מְעוֹפֵף.</b> <b>יִשְׂאוּ עַל כֶּתֶף עֲיָרִים</b>, חמורים צעירים את <b>חֵילֵהֶם,</b> רכושם, <b>וְעַל דַּבֶּשֶׁת גְּמַלִּים</b> הם מעמיסים את <b>אוֹצְרֹתָם,</b> לסחור בהם עם המצרים, להביאם כמנחה, או על מנת לרדת לגור שם, <b>עַל</b>, אל <b>עַם לֹא יוֹעִילוּ.</b>
(ז) <b>וּמִצְרַיִם הֶבֶל וָרִיק יַעְזֹרוּ. לָכֵן קָרָאתִי לָזֹאת: רַהַב</b>, התרברבות <b>הֵם</b> — המצרים. <b>שָׁבֶת,</b> חדלו מהם, מאחר שאין בהם תועלת ותוחלת.
(ח) ה' ממשיך להוכיח את הבנים הסוררים: <b>עַתָּה בּוֹא,</b> הנביא, <b>כָתְבָהּ</b> את נבואתך <b>עַל לוּחַ</b> שיהיה <b>אִתָּם, וְעַל סֵפֶר חֻקָּהּ,</b> חקוֹק אותה, <b>וּתְהִי לְיוֹם אַחֲרוֹן לָעַד עַד עוֹלָם.</b>
(ט) <b>כִּי עַם מְרִי</b>, מורד <b>הוּא, בָּנִים כֶּחָשִׁים,</b> מכחישים, <b>בָּנִים לֹא אָבוּ</b>, רצו ל<b>שְׁמוֹעַ תּוֹרַת ה'.</b>
(י) <b>אֲשֶׁר אָמְרוּ לָרֹאִים</b>, לכל מי שרואה, ובפרט לנביאים<b>: "לֹא תִרְאוּ", וְלַחֹזִים: "לֹא תֶחֱזוּ לָנוּ נְכֹחוֹת,</b> דברי תוכחת אמת. אם אתם רוצים לדבר ולהתנבא — <b>דַּבְּרוּ לָנוּ חֲלָקוֹת,</b> נבאו נבואות פופולריות, ולא דברים שלא יתקבלו בציבור. <b>חֲזוּ מַהֲתַלּוֹת.</b> חזיונותיכם על העתיד יהיו רק משמחים ומשעשעים.
(יא) <b>סוּרוּ מִנֵּי</b>, מן ה<b>דֶרֶךְ. הַטּוּ</b>, פנו <b>מִנֵּי אֹרַח,</b> דרך. <b>הַשְׁבִּיתוּ מִפָּנֵינוּ אֶת קְדוֹשׁ יִשְׂרָאֵל.</b> אל תדברו בשם ה'. הניחו לנו לנהל את ענייננו".
(יב) <b>לָכֵן כֹּה אָמַר קְדוֹשׁ יִשְׂרָאֵל: יַעַן מָאָסְכֶם</b>, כיוון שאתם מואסים <b>בַּדָּבָר הַזֶּה</b> — בדברי, <b>וַתִּבְטְחוּ בְּעֹשֶׁק וְנָלוֹז,</b> עקום, <b>וַתִּשָּׁעֲנוּ עָלָיו,</b>
(יג) <b>לָכֵן יִהְיֶה לָכֶם הֶעָוֹן הַזֶּה כְּפֶרֶץ</b>, סדק <b>נֹפֵל</b> ש<b>נִבְעֶה</b>, נחשף <b>בְּחוֹמָה נִשְׂגָּבָה,</b> גבוהה. הסדק הולך ומתרחב, וכשמגיעה הזדמנות, <b>פִּתְאֹם לְפֶתַע יָבוֹא שִׁבְרָהּ,</b> ייפרץ הסדק והחומה תיהרס. כגובה החומה — כך גודל נזק נפילתה.
(יד) <b>וּשְׁבָרָהּ כְּשֵׁבֶר נֵבֶל יוֹצְרִים</b>, כלי חרס המשמש בעיקר ליין, <b>כָּתוּת</b>, מנופץ <b>— לֹא יַחְמֹל</b> השובר, <b>וְלֹא יִמָּצֵא בִמְכִתָּתוֹ</b>, בין שבריו <b>חֶרֶשׂ</b>, חרס <b>לַחְתּוֹת אֵשׁ</b>, גחלת <b>מִיָּקוּד,</b> ממוקֵד, ממקום הבְּערה, <b>וְלַחְשֹׂף</b>, לדלות <b>מַיִם מִגֶּבֶא,</b> מגומה קטנה. השברים יהיו כה זעירים שלא יהיו ראויים לשימוש כלשהו.
(טו) <b>כִּי כֹה אָמַר ה' אֳלֹהִים קְדוֹשׁ יִשְׂרָאֵל: בְּשׁוּבָה וָנַחַת תִּוָּשֵׁעוּן.</b> ישועתכם תהיה במתינות. <b>בְּהַשְׁקֵט וּבְבִטְחָה תִּהְיֶה גְּבוּרַתְכֶם, וְ</b>אילו אתם <b>לֹא אֲבִיתֶם</b> שכך יהיה.
(טז) <b>וַתֹּאמְרוּ: "לֹא כִי</b>, אלא <b>עַל סוּס נָנוּס,</b> נתרומם". <b>עַל כֵּן תְּנוּסוּן.</b> זהו משחק מצלולי בעיצורים נ' ו-ס' — לא תתנוססו על סוס, אלא תנוסו. <b>ו</b>כאמרכם: <b>עַל</b> סוס או גמל <b>קַל נִרְכָּב. עַל כֵּן</b> לא אתם תהיו קלים, אלא <b>יִקַּלּוּ רֹדְפֵיכֶם.</b>
(יז) <b>אֶלֶף אֶחָד</b> מאנשיכם ינוסו <b>מִפְּנֵי גַּעֲרַת אֶחָד, מִפְּנֵי גַּעֲרַת חֲמִשָּׁה תָּנֻסוּ, עַד אִם נוֹתַרְתֶּם</b> לבסוף <b>כַּתֹּרֶן</b> הנשאר לבדו <b>עַל רֹאשׁ הָהָר, וְכַנֵּס</b>, כדגל או מוט בולט <b>עַל הַגִּבְעָה.</b>
(יח) <b>ו</b>מכיוון שאינכם מעוניינים בישועת ה', <b>לָכֵן יְחַכֶּה ה'</b> ולא ימהר <b>לַחֲנַנְכֶם,</b> לחון אתכם, <b>וְלָכֵן יָרוּם</b>, יתרחק מ<b>לְרַחֶמְכֶם,</b> <b>כִּי אֱלֹהֵי מִשְׁפָּט ה'. אַשְׁרֵי כָּל חוֹכֵי</b>, המחכים <b>לוֹ.</b>
(יט) עתה עובר הנביא לנחם את יושבי ירושלים. <b>כִּי עַם בְּצִיּוֹן יֵשֵׁב, בִּירוּשָׁלִָם,</b> ושם <b>בָּכוֹ לֹא תִבְכֶּה,</b> כי <b>חָנוֹן יָחְנְךָ</b> ה' <b>לְקוֹל זַעֲקֶךָ, כְּשָׁמְעָתוֹ</b>, כפי שהוא שומע זעקתך <b>עָנָךְ,</b> הוא יענה לך. אולם הישועה לא תגיע מיד באופן מלא, אלא תופיע תחילה בצמצום ובהדרגה:
(כ) <b>וְנָתַן לָכֶם אֲדֹנָי לֶחֶם צָר וּמַיִם לָחַץ, וְ</b>למרות זאת <b>לֹא יִכָּנֵף עוֹד מוֹרֶיךָ,</b> מורה הצדק שלכם לא ייסתר עוד, בין אם זהו המשיח, בין אם ה' עצמו, <b>וְהָיוּ עֵינֶיךָ רֹאוֹת אֶת מוֹרֶיךָ.</b> הוא יתגלה לעיני כול.
(כא) <b>ו</b>באותו זמן — <b>אָזְנֶיךָ תִּשְׁמַעְנָה דָבָר מֵאַחֲרֶיךָ.</b> האוזניים יהיו כרויות, וההנחיה תימצא <b>לֵאמֹר: זֶה הַדֶּרֶךְ, לְכוּ בוֹ, כִּי</b> בין אם <b>תַאֲמִינוּ,</b> תפנו ימינה, <b>וְכִי</b>, ובין אם <b>תַשְׂמְאִילוּ,</b> תפנו שמאלה. לא הכול יתגלה בבת אחת, שכן מתחילה לא תראו דבר, וההדרכה תבוא מאחוריכם. ובכל זאת תקבלו הוראה מפורשת על דרך הישר.
(כב) <b>וְטִמֵּאתֶם אֶת</b>, תמאסו ב<b>צִפּוּי פְּסִילֵי כַסְפֶּךָ וְאֶת אֲפֻדַּת</b>, קישוט <b>מַסֵּכַת זְהָבֶךָ,</b> האלילים ואביזריהם. <b>תִּזְרֵם</b>, תפזרם <b>כְּמוֹ דָוָה,</b> כמו חולה וכאובה וגם: טמאה. תדחו מעליכם את העבודה הזרה כפי שדוחים לכלוך וזוהמה — <b>"צֵא",</b> <b>תֹּאמַר לוֹ</b> — לפסל.
(כג) או אז — <b>וְנָתַן</b> ה' <b>מְטַר זַרְעֲךָ אֲשֶׁר תִּזְרַע אֶת הָאֲדָמָה, וְ</b>כן את <b>לֶחֶם תְּבוּאַת הָאֲדָמָה, וְהָיָה</b> הלחם <b>דָשֵׁן וְשָׁמֵן.</b> <b>יִרְעֶה מִקְנֶיךָ בַּיּוֹם הַהוּא כַּר נִרְחָב,</b> במישור רחב ידיים.
(כד) <b>וְהָאֲלָפִים</b>, השוורים <b>וְהָעֲיָרִים</b>, החמורים הצעירים <b>עֹבְדֵי הָאֲדָמָה — בְּלִיל חָמִיץ יֹאכֵלוּ.</b> תערובת מספוא מובחרת המכילה דגן וקטניות. <b>אֲשֶׁר זֹרֶה</b>, שבורר ממוץ <b>בָרַחַת וּבַמִּזְרֶה,</b> כלי זרייה.
(כה) <b>וְהָיָה עַל כָּל הַר גָּבֹהַּ וְעַל כָּל גִּבְעָה נִשָּׂאָה פְּלָגִים יִבְלֵי</b>, נחלי <b>מָיִם,</b> כך יהיה <b>בְּיוֹם הֶרֶג רָב, בִּנְפֹל מִגְדָּלִים.</b> המגדלים, המחסה המדומה של ישראל, יתמוטטו. החומות ייהרסו, ורבים ייהרגו. עם זאת, ייפתחו מעיינות ומים ישפעו בכל מקום. מתוך חורבנו של העולם הישן יצמח עולם חדש וגאול.
(כו) ובאותה תקופה — <b>וְהָיָה אוֹר הַלְּבָנָה כְּאוֹר הַחַמָּה, וְאוֹר הַחַמָּה יִהְיֶה שִׁבְעָתַיִם</b> פי שבע מכפי שהוא כעת <b>–</b> <b>כְּאוֹר שִׁבְעַת הַיָּמִים.</b> האור הכביר שהיה בעולם בראשיתו, עוד קודם שנבראו המאורות. אור זה, הנעלה מאור השמש, יזרח ביום הגאולה – <b>בְּיוֹם חֲבֹשׁ ה' אֶת שֶׁבֶר עַמּוֹ, וּמַחַץ</b>, פגיעת <b>מַכָּתוֹ יִרְפָּא.</b>
(כז) הנביא ממשיך בדימוי הכפול של ההתגלות העתידית<b>: הִנֵּה שֵׁם ה' בָּא</b> להתגלות <b>מִמֶּרְחָק, בֹּעֵר אַפּוֹ,</b> כעסו <b>וְכֹבֶד מַשָּׂאָה,</b> משא כבד מחמת העברות. <b>שְׂפָתָיו מָלְאוּ זַעַם, וּלְשׁוֹנוֹ כְּאֵשׁ אֹכָלֶת.</b>
(כח) <b>וְרוּחוֹ</b> תהיה <b>כְּנַחַל שׁוֹטֵף</b> ש<b>עַד צַוָּאר יֶחֱצֶה, לַהֲנָפָה</b>, להניף <b>גוֹיִם בְּנָפַת שָׁוְא,</b> נפה מדומה. לא יצטרכו לדבר ממשי ומוחשי להניפם, <b>וְרֶסֶן</b>, בלם <b>מַתְעֶה</b>, למרות שאינו אמתי, יונח <b>עַל לְחָיֵי עַמִּים,</b> ויהא די בו שלא יעזו למרוד.
(כט) <b>הַשִּׁיר יִהְיֶה לָכֶם</b> — לישראל <b>כְּלֵיל הִתְקַדֶּשׁ חָג,</b> כשירי ליל הפסח, שבו מתכנסים כל ישראל סביב הקרבן בשירה והלל. <b>וְשִׂמְחַת לֵבָב</b> תהיה בעולם בכלל <b>כַּהוֹלֵךְ בֶּחָלִיל,</b> כמו בתהלוכה חגיגית שבראשה צועד המנגן בחליל לאות שמחה. <b>לָבוֹא בְהַר ה' אֶל צוּר יִשְׂרָאֵל.</b> בצד התחושה המרנינה יתגלה גם זעם ה':
(ל) <b>וְהִשְׁמִיעַ ה' אֶת הוֹד קוֹלוֹ וְנַחַת זְרוֹעוֹ יַרְאֶה בְּזַעַף אַף</b>, בכעס <b>וְלַהַב</b>, להבת <b>אֵשׁ אוֹכֵלָה, נֶפֶץ</b>, קולות התפוצצות <b>וָזֶרֶם</b>, גשם עז <b>וְאֶבֶן בָּרָד.</b>
(לא) <b>כִּי מִקּוֹל ה' יֵחַת</b>, יישבר <b>אַשּׁוּר, בַּשֵּׁבֶט יַכֶּה</b> אותם ה'.
(לב) <b>וְהָיָה כֹּל</b> מקום <b>מַעֲבַר מַטֵּה</b>, שוט ההכאה <b>מוּסָדָה</b>, בכל מקום מבוסס ויציב <b>אֲשֶׁר יָנִיחַ ה' עָלָיו</b> את ידו <b>— בְּתֻפִּים וּבְכִנֹּרוֹת וּבְמִלְחֲמוֹת תְּנוּפָה נִלְחַם בָּם.</b> התגלות ה' תלֻווה מצד אחד בשיר ונגן, ומצד אחר — בסערה וזעם.
(לג) <b>כִּי עָרוּךְ מֵאֶתְמוּל</b>, משכבר הימים <b>תָּפְתֶּה,</b> התופת. <b>גַּם הִיא לַמֶּלֶךְ הוּכָן.</b> הגיהינום הוכנה לכול, אפילו למלך. <b>הֶעְמִיק הִרְחִב מְדֻרָתָהּ, אֵשׁ וְעֵצִים הַרְבֵּה, נִשְׁמַת ה'</b> ורוחו <b>כְּנַחַל גָּפְרִית בֹּעֲרָה בָּהּ.</b> כפל פנים להתגלות עתידית זו של ה': מצד אחד, כל הניסיונות להשיג כוח ועצמה ייכשלו; ומצד אחר, ה' יושיע את עמו לפי דרכו ויבנה עולם חדש. הגאולה תופיע במגוון גילויים — הרס ופריחה, מחץ וריפוי, קולות שיר ורינה וקולות מלחמה ונפץ.
<h2>פרק לא</h2>
(א) הנביא שב לגנות את החיזורים אחר מצרים: <b>הוֹי, הַיֹּרְדִים מִצְרַיִם לְעֶזְרָה,</b> לקבל סיוע צבאי ומדיני<b>, עַל סוּסִים יִשָּׁעֵנוּ</b>. הסוסים המצריים נחשבו כמובחרים. הם היו כעין מונופול של הממלכה המצרית. <b>וַיִּבְטְחוּ עַל רֶכֶב</b> מצרים <b>כִּי רָב, וְעַל פָּרָשִׁים כִּי עָצְמוּ מְאֹד, וְלֹא שָׁעוּ</b>, פנו <b>עַל</b> אל <b>קְדוֹשׁ יִשְׂרָאֵל, וְאֶת ה' לֹא דָרָשׁוּ.</b> עיסוקם הפוליטי הסיח את דעתם מלפנות אל ה' ולשמוע אל דברו.
(ב) כנגד חכמתם ותחבולותיהם של אלו, מזהיר הנביא: <b>וְגַם הוּא</b> — קדוש ישראל, <b>חָכָם,</b> ולכן לא יוכלו להערים עליו ולעמוד כנגדו, <b>וַיָּבֵא רָע,</b> בכוחו להביא את הרעות שבהן איים, <b>וְאֶת דְּבָרָיו</b>, דברי אזהרותיו <b>לֹא הֵסִיר. וְקָם</b>, והוא יכול להסתער <b>עַל בֵּית מְרֵעִים, וְעַל עֶזְרַת</b>, עוזרי <b>פֹּעֲלֵי אָוֶן,</b> פושעים.
(ג) <b>וּ</b>מנגד <b>מִצְרַיִם</b> אינם אלא <b>אָדָם וְלֹא אֵל, וְסוּסֵיהֶם בָּשָׂר וְלֹא רוּחַ.</b> כוחותיהם ארציים ביותר. <b>ו</b>אם רק <b>ה' יַטֶּה</b>, יושיט, או יפנה מהם את <b>יָדוֹ — וְכָשַׁל עוֹזֵר וְנָפַל עָזֻר, וְיַחְדָּו כֻּלָּם יִכְלָיוּן,</b> יאבדו. המצרים אינם די חזקים להחזיק את עצמם, כל שכן להוות משענת לאחרים.
(ד) <b>כִּי כֹה אָמַר ה' אֵלַי: כַּאֲשֶׁר יֶהְגֶּה</b>, ינהם <b>הָאַרְיֵה, וְהַכְּפִיר</b>, אריה צעיר וחזק יהמה <b>עַל טַרְפּוֹ, אֲשֶׁר</b>, ואם <b>יִקָּרֵא</b>, יוזעק <b>עָלָיו מְלֹא</b>, קיבוץ <b>רֹעִים</b>, להקים רעש גדול ממרחק בטוח כדי להבריחו <b>— מִקּוֹלָם לֹא יֵחָת,</b> יפחד, <b>וּמֵהֲמוֹנָם לֹא יַעֲנֶה,</b> יגיב, או: ייכנע <b>— כֵּן יֵרֵד ה' צְבָאוֹת לִצְבֹּא,</b> לחנות כנגד צבא אשור המאיים ולגונן <b>עַל הַר צִיּוֹן וְעַל גִּבְעָתָהּ,</b> ואין מוחה בעדו.
(ה) ובדימוי אחר מעולם החי: <b>כְּצִפֳּרִים עָפוֹת</b>, המעופפות ומגוננות על קניהן<b>, כֵּן יָגֵן ה' צְבָאוֹת עַל יְרוּשָׁלִָם, גָּנוֹן וְהִצִּיל, פָּסֹחַ</b>, מדלג על מקומות אחדים, או: חונן <b>וְהִמְלִיט,</b> וממלט אחרים.
(ו) כיוון שה' הוא המגונן ורק עליו אפשר להישען — <b>שׁוּבוּ לַאֲשֶׁר הֶעְמִיקוּ סָרָה,</b> על הדברים הרעים שהשתרשו בכם, <b>בְּנֵי יִשְׂרָאֵל.</b>
(ז) <b>כִּי</b>, אכן <b>בַּיּוֹם הַהוּא</b>, שבו יתגלה ה' בכוחו, <b>יִמְאָסוּן אִישׁ</b> את <b>אֱלִילֵי כַסְפּוֹ וֶאֱלִילֵי זְהָבוֹ אֲשֶׁר עָשׂוּ לָכֶם יְדֵיכֶם,</b> שהם מעשי <b>חֵטְא.</b>
(ח) ובאשר לפחדכם מאשור — המאמצים להיעזר במצרים לא ישנו דבר כי לבסוף — <b>וְנָפַל אַשּׁוּר בְּחֶרֶב לֹא אִישׁ, וְחֶרֶב לֹא אָדָם תֹּאכֲלֶנּוּ.</b> חרב שאיננה אנושית תכלה אותו. <b>וְנָס לוֹ</b> אשור <b>מִפְּנֵי חֶרֶב</b> הרודפת, <b>וּבַחוּרָיו</b> ייתפסו ו<b>למַס</b> עובד <b>יִהְיוּ.</b>
(ט) <b>וְסַלְעוֹ</b>, תוקפו של אשור <b>מִמָּגוֹר</b>, מחמת האימה <b>יַעֲבוֹר,</b> ייעלם. <b>וְחַתּוּ</b>, יפחדו <b>מִנֵּס</b>, מפני דגל המלחמה <b>שָׂרָיו, נְאֻם ה', אֲשֶׁר אוּר לוֹ</b>, שהאש שלו בוערת <b>בְּצִיּוֹן, וְתַנּוּר לוֹ</b> במקום המקדש <b>בִּירוּשָׁלִָם.</b> בידו עצמתן של אש ולהבה, והוא שיגן על עירו ועל ביתו.
<h2>פרק לב</h2>
(א) עתה יתאר הנביא את ההתנהגות הראויה לשלטון, ואת הטובה הבאה בעקבותיה; ומנגד — את המפלה המדינית והחברתית הצפויה, אם לא יתוקנו הפגמים: <b>הֵן לְ</b>מען שמירת ה<b>צֶדֶק יִמְלָךְ מֶלֶךְ, וּלְשָׂרִים</b>, ועל שרים ייאמר: <b>לְמִשְׁפָּט יָשֹׂרוּ.</b> שררתם נתונה להם כדי לכונן משפט.
(ב) <b>וְהָיָה</b> ה<b>אִישׁ</b>, המלך השולט בצדק <b>כְּמַחֲבֵא</b>, כמו מחבוא מפני <b>רוּחַ, וְסֵתֶר</b>, וכמו מסתור מפני <b>זָרֶם.</b> במשול הצדק ירגיש כל אדם מוגן ובטוח. ובאופן אחר — <b>כְּפַלְגֵי מַיִם</b>, נחלים קטנים <b>בְּצָיוֹן,</b> במדבר שומם, <b>כְּצֵל סֶלַע כָּבֵד בְּאֶרֶץ עֲיֵפָה,</b> צמאה ויבשה. המלך והשרים הראויים מדומים למקורות הגנה אמינים ונחוצים. כאשר תינתן ההגנה, והרעננות תישמר, ייפתחו החושים לקלוט דברי אמת —
(ג) <b>וְלֹא תִשְׁעֶינָה עֵינֵי רֹאִים,</b> העיניים לא יסטו מראייה נכוחה, <b>וְאָזְנֵי שֹׁמְעִים תִּקְשַׁבְנָה</b> לדבר ה'.
(ד) <b>ו</b>אפילו <b>לְבַב נִמְהָרִים</b>, קצרי רוח, חסרי מנוחה, שאין דעתם מיושבת ללמוד — לבם <b>יָבִין לָדָעַת, וּלְשׁוֹן עִלְּגִים</b>, כבדי לשון שאינם יודעים לדבר כראוי <b>תְּמַהֵר לְדַבֵּר צָחוֹת.</b>
(ה) <b>לֹא יִקָּרֵא עוֹד לְנָבָל</b>, לרע עין – <b>נָדִיב, וּלְכִילַי</b>, על קמצן <b>לֹא יֵאָמֵר שׁוֹעַ,</b> איש גדול ונכבד הפועל בנדיבות.
(ו) <b>כִּי</b> בסופו של דבר ה<b>נָבָל —</b> דברי <b>נְבָלָה יְדַבֵּר, וְלִבּוֹ יַעֲשֶׂה</b>, יצמיח, יגרום <b>אָוֶן,</b> עוול, <b>לַעֲשׂוֹת חֹנֶף</b>, להחניף <b>וּלְדַבֵּר אֶל</b>, על <b>ה' תּוֹעָה,</b> דברים מגונים, <b>לְהָרִיק</b>, לרוקן <b>נֶפֶשׁ רָעֵב, וּמַשְׁקֶה</b> מ<b>צָמֵא יַחְסִיר.</b> הנבל לוקח מרכושם של העניים ואינו מתחשב ביושר ובמוסר.
(ז) <b>וְכֵלַי</b>, והקמצן <b>— כֵּלָיו</b>, אבריו, כוחות פעולתו <b>רָעִים; הוּא זִמּוֹת</b>, מזימות רֶשע <b>יָעָץ, לְחַבֵּל</b>, להזיק ל<b>עֲנִיִּים בְּאִמְרֵי שֶׁקֶר וּ</b>לחבל <b>בְדַבֵּר אֶבְיוֹן מִשְׁפָּט</b>, כששוטח האביון את טענותיו הישרות.
(ח) <b>ו</b>לעומת זאת, <b>נָדִיב</b> אמתי <b>— נְדִיבוֹת יָעָץ,</b> יוזם ומדבר על חשיבותם של מעשי חסד ונדיבות, <b>וְהוּא עַל נְדִיבוֹת</b> גם <b>יָקוּם.</b> מקיים זאת גם בפועל. אין הוא מסתפק בכך ששמו מתפרסם בחוצות כנדיב.
(ט) מתיאור המציאות הרצויה פונה הנביא אל המציאות העכשווית הרעועה, המזמינה קינה והספד: <b>נָשִׁים שַׁאֲנַנּוֹת,</b> שלוות, נטולות כל דאגה, <b>קֹמְנָה שְׁמַעְנָה קוֹלִי, בָּנוֹת בֹּטְחוֹת, הַאְזֵנָּה אִמְרָתִי:</b> כעת העולם רגוע, אבל יבוא זמן שבו הביטחון יתערער.
(י) <b>יָמִים עַל שָׁנָה</b>, שנה אחר שנה <b>תִּרְגַּזְנָה</b>, ירעדו ה<b>בֹּטְחוֹת, כִּי כָּלָה</b>, ואין עוד <b>בָצִיר, אֹסֶף</b>, אסיף התבואה והפֵּרות <b>בְּלִי</b>, לא <b>יָבוֹא</b> הביתה.
(יא) <b>חִרְדוּ, שַׁאֲנַנּוֹת! רְגָזָה</b>, רִגזו, <b>בֹּטְחוֹת!</b> זמנים קשים באים. אדישותם של המנהיגים הרסה את החברה, ותוצאות הדבר ישפיעו על הכול. <b>פְּשֹׁטָה</b> בגדיכן, <b>וְעֹרָה,</b> וחשפו בשרכן, <b>ו</b>חִגרו <b>חֲגוֹרָה עַל חֲלָצָיִם,</b> מותניים, לאות אבל או כביטוי ליציאה לגלות בחוסר כול.
(יב) <b>עַל שָׁדַיִם סֹפְדִים.</b> נשים מכות על לבן, כפי שהיה נהוג בשעת קינה בימים עברו, <b>עַל</b> חורבן <b>שְׂדֵי</b>, שדות <b>חֶמֶד, עַל גֶּפֶן פֹּרִיָּה</b> שאיננה עוד,
(יג) <b>עַל אַדְמַת עַמִּי,</b> אשר <b>קוֹץ שָׁמִיר</b>, שיח קוצני <b>תַּעֲלֶה,</b> תצמיח, <b>כִּי</b>, כמו גם <b>עַל כָּל בָּתֵי מָשׂוֹשׂ</b>, שמחה של <b>קִרְיָה עַלִּיזָה.</b>
(יד) <b>כִּי אַרְמוֹן נֻטָּשׁ,</b> ננטש, <b>הֲמוֹן עִיר עֻזָּב,</b> נעזב. <b>עֹפֶל</b>, תל או מגדל מבוצר <b>וָבַחַן</b>, מעין מגדל צופים <b>הָיָה בְעַד</b>, הפך ל<b>מְעָרוֹת עַד עוֹלָם,</b> ל<b>מְשׂוֹשׂ פְּרָאִים,</b> ל<b>מִרְעֵה עֲדָרִים.</b> חיות פרא משוטטות בשמחה בחורבות המבנים שננטשו.
(טו) אך לבסוף תהיה תקנה: <b>עַד יֵעָרֶה</b>, יישפך <b>עָלֵינוּ רוּחַ</b> שתתקן את כל הדרוש תיקון, <b>מִמָּרוֹם. וְהָיָה</b> אז <b>מִדְבָּר לַכַּרְמֶל,</b> מקום מרעה ונטיעות, <b>וְהַכַּרְמֶל לַיַּעַר יֵחָשֵׁב,</b> כי יצמיח עצים רבים ועבותים. המקומות העזובים והשוממים ייושבו ויוריקו.
(טז) <b>וְשָׁכַן</b> אפילו <b>בַּמִּדְבָּר מִשְׁפָּט,</b> המשפט יימצא בכל מקום. <b>וּצְדָקָה</b> גם <b>בַּכַּרְמֶל תֵּשֵׁב.</b>
(יז) <b>וְהָיָה מַעֲשֵׂה הַצְּדָקָה</b> מתוך <b>שָׁלוֹם</b> ושלווה, <b>וַעֲבֹדַת הַצְּדָקָה</b> תהיה <b>הַשְׁקֵט וָבֶטַח</b>, ללא מאמץ ויגיעה רבה <b>עַד עוֹלָם.</b> כל הזקוקים לעזרה יקבלו אותה לבטח.
(יח) <b>וְיָשַׁב עַמִּי בִּנְוֵה שָׁלוֹם וּבְמִשְׁכְּנוֹת מִבְטַחִים וּבִמְנוּחֹת שַׁאֲנַנּוֹת.</b> העם ישב במקומו בשלווה.
(יט) <b>וּבָרַד בְּרֶדֶת</b>, גם כאשר ירד הברד על עצי <b>הַיָּעַר, וּבַשִּׁפְלָה תִּשְׁפַּל הָעִיר</b>, ומי הגשמים יסחפו את האדמה, עד כדי כך שהקרקע תונמך —
(כ) <b>אַשְׁרֵיכֶם,</b> יושבי בטח המנהלים את חייכם בשלווה, כי תהיו <b>זֹרְעֵי עַל כָּל מָיִם,</b> הממשיכים לזרוע על כל סוגי המים ולמרות כל הסיכונים, ו<b>מְשַׁלְּחֵי רֶגֶל הַשּׁוֹר וְהַחֲמוֹר</b> לחרוש ולעבוד.
<h2>פרק לג</h2>
(א) פנייה אל האויב: <b>הוֹי, שׁוֹדֵד, וְאַתָּה לֹא שָׁדוּד.</b> אתה נראה כבעל עצמה המסוגל לפגוע באחרים, אך חסין בפני כל פגיעה; <b>וּבוֹגֵד</b> באחרים, <b>וְלֹא בָגְדוּ בוֹ,</b> אתה, השפל מבחינה מוסרית, דע כי חוסנך אינו לעד — <b>כַּהֲתִמְךָ</b>, כאשר תסיים <b>שׁוֹדֵד</b>, לשדוד <b>— תּוּשַּׁד,</b> תישדד בידי אחרים. <b>כַּנְּלֹתְךָ</b>, ככלותך <b>לִבְגֹּד — יִבְגְּדוּ בָךְ.</b>
(ב) לאחר שהזכיר את האויב מתפלל הנביא תפילה קצרה על הישועה: <b>ה', חָנֵּנוּ, לְךָ קִוִּינוּ. הֱיֵה זְרֹעָם</b>, חוזקם של ישראל <b>לַבְּקָרִים,</b> בכל בוקר, <b>אַף יְשׁוּעָתֵנוּ</b> תהיה <b>בְּעֵת צָרָה.</b>
(ג) <b>מִקּוֹל הָמוֹן</b>, הרעש שהשמעת בעבר <b>נָדְדוּ עַמִּים, מֵרוֹמְמֻתֶךָ נָפְצוּ</b>, נפוצו, התפזרו <b>גּוֹיִם.</b>
(ד) וחוזר לנבא על אחריתו של האויב: <b>וְאֻסַּף</b>, יישמד <b>שְׁלַלְכֶם</b>, השלל ששדדתם, כ<b>אֹסֶף הֶחָסִיל,</b> כמו היבול שאוסף ומכחיד הארבה, <b>כְּמַשַּׁק גֵּבִים,</b> כמו שקשוק המים הזורמים בדרכים ובתעלות ומתנקזים לבסוף בגומות, כך יהיה <b>שׁוֹקֵק</b>, רועש <b>בּוֹ</b> — בשלל. רכוש האויב ייאסף בהמולה אל מקום אחד.
(ה) <b>נִשְׂגָּב ה', כִּי</b>, אשר הוא <b>שֹׁכֵן מָרוֹם, מִלֵּא צִיּוֹן מִשְׁפָּט וּצְדָקָה.</b>
(ו) לפני שהנביא יתאר את החורבן, הוא מזכיר ליושב ציון: <b>וְהָיָה אֱמוּנַת עִתֶּיךָ</b>, אמונתך בכל הזמנים תהיה <b>חֹסֶן יְשׁוּעֹת,</b> חוזק תמידי להיוושע בו, <b>חָכְמַת</b>, חכמה <b>וָדָעַת.</b> ועם כל זה <b>יִרְאַת ה' הִיא אוֹצָרוֹ</b> — של ה' או של החוסן. כלומר, יראת ה' היא הדבר המשמר את התוקף, הישועה והדעת, כמחסן שבו נשמרת התבואה.
(ז) תיאור החורבן והאימה: <b>הֵן אֶרְאֶלָּם</b>, מלאכי ישראל <b>צָעֲקוּ חֻצָה,</b> בחוצות, על צרותיהם של ישראל. <b>מַלְאֲכֵי שָׁלוֹם מַר יִבְכָּיוּן</b>, יבכו<b>:</b>
(ח) <b>נָשַׁמּוּ מְסִלּוֹת,</b> הדרכים שוממות, כי <b>שָׁבַת</b>, פסק <b>עֹבֵר אֹרַח, הֵפֵר</b> האויב את ה<b>בְּרִית</b> שכרת עם ישראל, <b>מָאַס עָרִים, לֹא חָשַׁב</b>, לא ייחס חשיבות ל<b>אֱנוֹשׁ.</b> האויב דרס הכול.
(ט) <b>אָבַל</b>, אבלה, נעזבה ו<b>אֻמְלְלָה אָרֶץ, הֶחְפִּיר</b>, נכלם כביכול <b>לְבָנוֹן</b>, השטח הפורה משום ש<b>קָמַל,</b> איבד את חיוניותו ויופיו. <b>הָיָה הַשָּׁרוֹן</b> שמם <b>כָּעֲרָבָה, וְנֹעֵר</b>, התרוקנו <b>בָּשָׁן וְכַרְמֶל.</b>
(י) והשינוי: <b>עַתָּה אָקוּם, יֹאמַר ה', עַתָּה אֵרוֹמָם,</b> אתרומם, <b>עַתָּה אֶנָּשֵׂא.</b> ואתם, השונאים, סוף כל תכניותיכם ומעשיכם הבל וריק.
(יא) <b>תַּהֲרוּ חֲשַׁשׁ,</b> עשב יבש, <b>תֵּלְדוּ קַשׁ,</b> ו<b>רוּחֲכֶם</b>, מחשבתכם היא עצמה ה<b>אֵשׁ</b> ש<b>תֹּאכַלְכֶם.</b>
(יב) ובהמשך לדימוי השריפה — <b>וְהָיוּ עַמִּים</b> כמו <b>מִשְׂרְפוֹת שִׂיד,</b> סיד. את הסיד שורפים בכבשן שבו בוערת אש גדולה וממושכת, ועשנו רב. וכמו <b>קוֹצִים כְּסוּחִים</b>, קצוצים, אשר <b>בָּאֵשׁ יִצַּתּוּ.</b>
(יג) <b>שִׁמְעוּ, רְחוֹקִים,</b> את <b>אֲשֶׁר עָשִׂיתִי, וּדְעוּ, קְרוֹבִים,</b> את <b>גְּבֻרָתִי.</b>
(יד) שוב מתואר מצבם הרעוע של אנשי ירושלים החוטאים, תוך השוואתו לביטחון שהיה צפוי להם אילו חייהם היו מתוקנים: <b>פָּחֲדוּ בְצִיּוֹן חַטָּאִים</b>, אנשי חטא, <b>אָחֲזָה רְעָדָה חֲנֵפִים</b>, מרעים. כיוון שאין להם הגנה אמתית, הם חוששים מפני האויב<b>: מִי יָגוּר לָנוּ</b>, מי מאתנו יוכל לשכון בתוך <b>אֵשׁ אוֹכֵלָה?! מִי יָגוּר לָנוּ</b> ב<b>מוֹקְדֵי</b>, במדורות <b>עוֹלָם?!</b>
(טו) <b>הֹלֵךְ צְדָקוֹת וְדֹבֵר מֵישָׁרִים,</b> מדבר דיבורי יושר, <b>מֹאֵס בְּבֶצַע מַעֲשַׁקּוֹת,</b> מתעב כסף שנלקח שלא כדין, <b>נֹעֵר</b>, מנער <b>כַּפָּיו מִתְּמֹךְ בַּשֹּׁחַד,</b> מי שדוחה כל מגע עם השוחד, לבל ידבק בו ממנו דבר, <b>אֹטֵם אָזְנוֹ מִשְּׁמֹעַ</b> מזימת <b>דָּמִים, וְעֹצֵם עֵינָיו מֵרְאוֹת בְּ</b>כל דבר <b>רָע.</b> אדם נקי זה בטוח ומבורך.
(טז) <b>הוּא מְרוֹמִים יִשְׁכֹּן, מְצָדוֹת סְלָעִים מִשְׂגַּבּוֹ.</b> מבוצר ומוגן מכל סכנה העלולה להגיע מחוצה לו, ועם זאת, תחול בו ברכת הארץ — <b>לַחְמוֹ נִתָּן</b> לו ללא עיכוב, <b>מֵימָיו נֶאֱמָנִים,</b> מצויים ומזומנים לו תמיד.
(יז) ושוב מתאר ישעיהו את מעגל האימה והתשועה: בשלב הראשון — <b>מֶלֶךְ</b> אשור, <b>בְּיָפְיוֹ תֶּחֱזֶינָה עֵינֶיךָ,</b> יושב ירושלים, <b>תִּרְאֶינָה</b> אותו מ<b>אֶרֶץ מַרְחַקִּים.</b> המלך נראה לך בהדר מלכותו, אלא שמלכותו מרוחקת ומבודדת. כאשר יתקרב אליך האויב, תחוש מחוסר הגנה.
(יח) <b>לִבְּךָ יֶהְגֶּה אֵימָה,</b> יתעוררו בך מחשבות מפחידות מול העיר הנצורה<b>: אַיֵּה סֹפֵר?!</b> היכן מי שאמור לבדוק את אנשי הצבא וכליו?! <b>אַיֵּה שֹׁקֵל</b> את הכספים<b>?! אַיֵּה סֹפֵר אֶת הַמִּגְדָּלִים?!</b>
(יט) בסופו של דבר לא יהיה צורך בכל אלה, כי <b>אֶת עַם נוֹעָז לֹא תִרְאֶה</b> אצלך, <b>עַם עִמְקֵי שָׂפָה מִשְּׁמוֹעַ,</b> ששפתו זרה לאוזנך, <b>נִלְעַג לָשׁוֹן,</b> שלשונו העילגת מעוררת לעג ובוז, <b>אֵין בִּינָה,</b> שלשונו אינה מובנת. האיום יחלוף בלא שתצטרך להתמודד עמו ישירות. הכתוב רומז על צבאות אשור שנחלו מפלה פלאית לפני שהספיקו להילחם בירושלים.
(כ) כי אם <b>חֲזֵה</b>, רְאה ב<b>צִיּוֹן קִרְיַת מוֹעֲדֵנוּ,</b> בה ניוועד בחגינו. <b>עֵינֶיךָ</b>, שראו מקודם את המלך הזר, <b>תִרְאֶינָה</b> את <b>יְרוּשָׁלִַם</b> כ<b>נָוֶה שַׁאֲנָן, אֹהֶל בַּל יִצְעָן,</b> שלא ייעקר, לא יישח ויתכופף, או: לא ינוע וינדוד ממקום למקום, <b>בַּל יִסַּע</b>, לא ייעקרו <b>יְתֵדֹתָיו לָנֶצַח, וְכָל חֲבָלָיו בַּל יִנָּתֵקוּ.</b> למרות שזהו אוהל המחובר ליתדות וחבלים, הוא לא ינדוד כשאר אוהלים, אלא יהיה בולט וקבוע במקומו.
(כא) <b>כִּי אִם</b>, אכן, <b>שָׁם</b> — בירושלים <b>אַדִּיר ה' לָנוּ.</b> משכנוֹ בציון יהיה בלתי נגיש לאויבים, כאילו הוא <b>מְקוֹם נְהָרִים, יְאֹרִים רַחֲבֵי יָדָיִם,</b> מוקף בנהרות גדולים, <b>בַּל תֵּלֶךְ בּוֹ אֳנִי שַׁיִט,</b> מקום שאניות האויב השטות לא יוכלו להגיע אליו, <b>וְצִי</b>, ספינה <b>אַדִּיר לֹא יַעַבְרֶנּוּ,</b> שכן המקום יהיה מוגן מכל אויב.
(כב) <b>כִּי ה' שֹׁפְטֵנוּ, ה' מְחֹקְקֵנוּ,</b> הקובע את חוקינו, <b>ה' מַלְכֵּנוּ — הוּא יוֹשִׁיעֵנוּ,</b> והוא מקור ביטחוננו<b>.</b>
(כג) הנביא עובר לדמות את ירושלים לאנייה הנחה בביטחון ושקט: <b>נִטְּשׁוּ</b>, נעזבו <b>חֲבָלָיִךְ,</b> כי אין בהם צורך. <b>בַּל יְחַזְּקוּ</b> אין הם מחזקים את <b>כֵן</b>, בסיס <b>תָּרְנָם, בַּל פָּרְשׂוּ נֵס,</b> מִפרשים. ישעיהו מסיים בעניין שפתח בו, שדידת השודד: <b>אָז</b>, באותם ימים <b>חֻלַּק עַד,</b> שללו של האויב, כנראה סנחריב, <b>שָׁלָל מַרְבֶּה,</b> לרוב. השלל כה מצוי, שאפילו <b>פִּסְחִים</b>, שאינם בני מלחמה והילוך, <b>בָּזְזוּ בַז,</b> מצליחים להשיגו. <b></b>
(כד) וּבַל יֹאמַר שָׁכֵן, השוכן במקום הזה לא יאמר עוד<b>: "חָלִיתִי,</b> אני סובל מחולי", כי <b>הָעָם הַיֹּשֵׁב בָּהּ</b> — בציון הוא <b>נְשֻׂא עָוֹן.</b> כל עוונותיו כופרו לו, ולכן אינו צריך לחשוש מחולשה ומחלה.
<h2>פרק לד</h2>
(א) <b>קִרְבוּ גוֹיִם לִשְׁמֹעַ וּלְאֻמִּים הַקְשִׁיבוּ, תִּשְׁמַע הָאָרֶץ וּמְלֹאָהּ, תֵּבֵל וְכָל צֶאֱצָאֶיהָ,</b> תולדותיה, יצורי תבל.
(ב) <b>כִּי קֶצֶף</b>, כעס <b>לַה' עַל כָּל הַגּוֹיִם, וְחֵמָה</b>, כעס <b>עַל כָּל צְבָאָם</b>. לכן <b>הֶחֱרִימָם,</b> המיתם, <b>נְתָנָם לַטָּבַח,</b> להרג.
(ג) <b>וְחַלְלֵיהֶם יֻשְׁלָכוּ, וּפִגְרֵיהֶם יַעֲלֶה בָאְשָׁם,</b> סירחונם כי יהיו מושלכים על פני האדמה ללא קבורה. <b>וְנָמַסּוּ הָרִים מ</b>רוב <b>דָּמָם.</b>
(ד) בשמים ייראו אותות<b>. וְנָמַקּוּ</b>, ירקבו <b>כָּל צְבָא הַשָּׁמַיִם, וְנָגֹלּוּ</b>, ייגָּללו, <b>כַסֵּפֶר הַשָּׁמָיִם.</b> השמים מדומים לספר הכתוב, הנסגר עתה, שכן אותיותיו מתפוררות. <b>וְכָל צְבָאָם</b> של השמים <b>יִבּוֹל כִּנְבֹל עָלֶה מִגֶּפֶן, וּכְנֹבֶלֶת</b>, פגה המתייבשת ונופלת מעץ ה<b>תְּאֵנָה.</b> אותות השמים הללו רומזים לפעולת ה' בארץ, או שהם דימוי המבטא את חווייתם של יושבי הארץ.
(ה) <b>כִּי</b>, כאשר <b>רִוְּתָה</b>, שתתה לרוויה <b>בַשָּׁמַיִם חַרְבִּי, הִנֵּה</b> עתה <b>עַל</b> ארץ <b>אֱדוֹם תֵּרֵד</b> החרב הזו, <b>וְעַל עַם חֶרְמִי</b>, העם שהרגתי מפני האיבה <b>לְ</b>שם עשיית <b>מִשְׁפָּט.</b>
(ו) <b>חֶרֶב לַה' מָלְאָה דָם, הֻדַּשְׁנָה</b>, שָׂבעה <b>מֵחֵלֶב,</b> משומן, <b>מִדַּם כָּרִים</b>, כבשים שמנים <b>וְעַתּוּדִים,</b> תיישים, זכרי העזים הבוגרים, <b>מֵחֵלֶב כִּלְיוֹת אֵילִים,</b> זכרי הכבשים הבוגרים. בהמות אלה מסמלות את מנהיגי אדום. <b>כִּי זֶבַח לַה' בְּבָצְרָה,</b> עיר חשובה באדום, <b>וְטֶבַח גָּדוֹל</b> לו <b>בְּאֶרֶץ אֱדוֹם.</b>
(ז) <b>וְיָרְדוּ רְאֵמִים,</b> חיות בר גדולות ומקרינות, אולי תאואים, שגודלם כפרים אך הם פראיים יותר, לטבח <b>עִמָּם, וּפָרִים עִם אַבִּירִים,</b> בקר חזק. מיני בקר אלה מייצגים את השרים או המלכים שיפלו עם המנהיגים הזוטרים, שנמשלו לצאן. <b>וְרִוְּתָה אַרְצָם מִדָּם, וַעֲפָרָם מֵחֵלֶב יְדֻשָּׁן.</b> הדם הרב שיישפך והשומן שיצא בזמן ההרג, ידשנו את האדמה.
(ח) <b>כִּי</b> אז יבוא <b>יוֹם נָקָם לַה',</b> ו<b>שְׁנַת שִׁלּוּמִים ל</b>פרוע מאדום את <b>רִיב צִיּוֹן.</b>
(ט) <b>וְנֶהֶפְכוּ נְחָלֶיהָ לְזֶפֶת, וַעֲפָרָהּ לְגָפְרִית, וְהָיְתָה אַרְצָהּ לְזֶפֶת בֹּעֵרָה.</b>
(י) <b>לַיְלָה וְיוֹמָם לֹא תִכְבֶּה</b> האש הזו, <b>לְעוֹלָם יַעֲלֶה עֲשָׁנָהּ. מִדּוֹר לָדוֹר תֶּחֱרָב</b> ארץ אדום, <b>לְנֵצַח נְצָחִים אֵין עֹבֵר בָּהּ.</b>
(יא) <b>וִירֵשׁוּהָ קָאַת וְקִפּוֹד,</b> עופות בר מובהקים השוכנים רק במקומות ריקים מבני אדם. <b>וְיַנְשׁוֹף וְעֹרֵב יִשְׁכְּנוּ בָהּ.</b> כאשר תישום הארץ בעקבות הריגת תושביה, לא יימצאו בה אלא עופות אלה. <b>וְנָטָה עָלֶיהָ קַו</b> המידה העשוי <b>תֹהוּ וְאַבְנֵי</b> בניין של <b>בֹהוּ.</b> ארץ אדום תחרב ותתרוקן.
(יב) <b>חֹרֶיהָ</b>, חשוביה ואציליה, גם אם ישרדו <b>—</b> יהיו נטולי שלטון, <b>וְאֵין שָׁם מְלוּכָה</b> אשר <b>יִקְרָאוּ,</b> יכריזו עליה, או: יאספו בשמה את העם, <b>וְכָל שָׂרֶיהָ יִהְיוּ אָפֶס.</b> הנהגת המדינה תיעלם.
(יג) <b>וְעָלְתָה</b> ב<b>אַרְמְנֹתֶיהָ סִירִים,</b> מיני קוצים, <b>קִמּוֹשׂ וָחוֹחַ</b>, מיני עשבי בר קוצניים, יצמחו <b>בְּמִבְצָרֶיהָ. וְהָיְתָה נְוֵה</b>, מקום מנוחה, מעון ל<b>תַנִּים, חָצִיר</b> — חצר <b>לִבְנוֹת יַעֲנָה,</b> דורס לילי כלשהו.
(יד) <b>וּפָגְשׁוּ צִיִּים</b>, בעלי חיים מדבריים, <b>אֶת אִיִּים,</b> חתולי בר. ייתכן שזהו שמם המקורי של החתולים, המרמז על הקולות שהם משמיעים. <b>וְשָׂעִיר</b>, עוף לילי <b>עַל רֵעֵהוּ יִקְרָא, אַךְ</b>, אכן <b>שָׁם הִרְגִּיעָה</b>, רגעה, שקטה <b>לִּילִית,</b> עוף לילי, <b>וּמָצְאָה לָהּ מָנוֹחַ.</b>
(טו) <b>שָׁמָּה קִנְּנָה קִפּוֹז</b>, ככל הנראה היא הקיפוד שנזכרה מקודם. <b>וַתְּמַלֵּט,</b> הצילה עצמה או הטילה ביציה, <b>וּבָקְעָה וְדָגְרָה בְצִלָּהּ</b> של הארץ, בצל החורבות. <b>אַךְ שָׁם נִקְבְּצוּ דַיּוֹת</b>, שם ציפור <b>אִשָּׁה</b> עם <b>רְעוּתָהּ</b> בדרך נדודיהן.
(טז) <b>דִּרְשׁוּ מֵעַל סֵפֶר ה'</b>, התבוננו בתורה ולמדו, <b>וּקְרָאוּ,</b> ותיווכחו שאף <b>אַחַת מֵהֵנָּה</b> — מהקללות או מהנבואות הכתובות כאן <b>לֹא נֶעְדָּרָה. אִשָּׁה רְעוּתָהּ</b>, אף אחת מהן <b>לֹא פָקָדוּ,</b> נפקדה, חסרה. כל הנבואות הללו יתקיימו, עד הפרט האחרון. <b>כִּי פִי</b> ה' <b>הוּא צִוָּה, וְרוּחוֹ הוּא קִבְּצָן</b> — את כל החיות הללו,
(יז) <b>וְהוּא הִפִּיל לָהֶן גּוֹרָל,</b> לחלק בין בעלי החיים הללו את השטח, <b>וְיָדוֹ חִלְּקַתָּה</b>, חילקה <b>לָהֶם</b> את הארץ <b>בַּקָּו,</b> באמצעות כלי מדידה. <b>עַד עוֹלָם</b> החיות <b>יִירָשׁוּהָ, לְדוֹר וָדוֹר יִשְׁכְּנוּ בָהּ.</b>
<h2>פרק לה</h2>
(א) לעומת אדום, שתהפוך לשממה, נגב יהודה יפרח: <b>יְשֻׂשׂוּם</b>, ישמחו <b>מִדְבָּר</b>, שאינו מקום שמם לחלוטין. בימות הגשמים הוא ראוי למרעה, אך בימות החמה אין בו די מים לקיומה של חקלאות, <b>וְצִיָּה,</b> מקום שומם כל השנה, <b>וְתָגֵל</b>, ותשמח <b>עֲרָבָה,</b> אזור בלתי מיושב, <b>וְתִפְרַח כַּחֲבַצָּלֶת,</b> פרח נאה.
(ב) <b>פָּרֹחַ תִּפְרַח וְתָגֵל</b> הערבה, <b>אַף גִּילַת</b>, ישמחו <b>וְרַנֵּן,</b> וישירו בה. <b>כְּבוֹד הַלְּבָנוֹן</b>, אזור גשום, פורה ומיוער <b>נִתַּן לָהּ,</b> על הערבה יושפעו מים ופריחה כמו בלבנון, <b>הֲדַר הַכַּרְמֶל</b>, מקום תבואה ונטיעה <b>וְהַשָּׁרוֹן,</b> אזור שפלת החוף. המקומות שהיום הם צחיחים ויבשים בארץ, יעוטרו בירק יפה כמו במקומות הפוריים. <b>הֵמָּה</b> — רואי המקומות הללו <b>יִרְאוּ</b> בהחייאתם את <b>כְבוֹד ה',</b> את <b>הֲדַר אֱלֹהֵינוּ.</b>
(ג) <b>חַזְּקוּ יָדַיִם רָפוֹת,</b> חלשות, <b>וּבִרְכַּיִם כֹּשְׁלוֹת אַמֵּצוּ,</b> חזקו.
(ד) <b>אִמְרוּ לְנִמְהֲרֵי לֵב</b>, למי שנחפזים להסיק מסקנות, ומתוך כך נחלשים ומתייאשים בנקל נוכח מציאות שאינה מאירה פנים<b>: חִזְקוּ, אַל תִּירָאוּ! הִנֵּה אֱלֹהֵיכֶם</b> ל<b>נָקָם יָבוֹא</b>, לשילום <b>גְּמוּל, אֱלֹהִים הוּא יָבוֹא וְיֹשַׁעֲכֶם.</b> אל תחששו מהחורבן שעיניכם רואות בעמים שמסביבכם. אתכם הוא יושיע וירפא –
(ה) <b>אָז</b>, כשתבוא הישועה, <b>תִּפָּקַחְנָה עֵינֵי עִוְרִים, וְאָזְנֵי חֵרְשִׁים תִּפָּתַחְנָה.</b>
(ו) <b>אָז יְדַלֵּג כָּאַיָּל פִּסֵּחַ,</b> צולע, <b>וְתָרֹן</b>, ותשיר <b>לְשׁוֹן אִלֵּם.</b> אין הכרח לפרש נבואה זו כפשוטה. עם הגאולה תבוא הטובה לארץ עצמה וליושביה. <b>כִּי נִבְקְעוּ בַמִּדְבָּר מַיִם, וּנְחָלִים בָּעֲרָבָה.</b>
(ז) <b>וְהָיָה הַשָּׁרָב לַאֲגַם, ו</b>מקום <b>צִמָּאוֹן</b> יהפוך <b>לְמַבּוּעֵי</b>, למעינות <b>מָיִם. בִּנְוֵה תַנִּים רִבְצָהּ</b>, במקום השומם והיבש שבו רובצים התנים, ה<b>חָצִיר</b> הרגיל לצמוח שם, יוחלף <b>לְקָנֶה וָגֹמֶא,</b> צמחים הצומחים בארץ שפעת מים.
(ח) <b>וְהָיָה שָׁם</b> — באותן ארצות שהיו שוממות, <b>מַסְלוּל וָדֶרֶךְ, וְדֶרֶךְ הַקֹּדֶשׁ יִקָּרֵא לָהּ,</b> כי <b>לֹא יַעַבְרֶנּוּ טָמֵא,</b> שכן היא תשמש את ההולכים להר ה', <b>וְהוּא</b> — המסלול יהיה מיוחד <b>לָמוֹ,</b> להם — להולכים אל הקודש. גם <b>הֹלֵךְ דֶּרֶךְ</b> שאינו מכיר את המקום, <b>ו</b>אפילו <b>אֱוִילִים</b>, תועים, מי שבדרך כלל אינם מוצאים את דרכם, <b>לֹא יִתְעוּ</b> בה כי תהיה ישרה ורחבה דיה.
(ט) <b>לֹא יִהְיֶה שָׁם</b> — בארץ המדברית, שתהיה שופעת וירוקה, נוחה ובטוחה להליכה, <b>אַרְיֵה, וּפְרִיץ חַיּוֹת</b>, חיה טורפת <b>בַּל יַעֲלֶנָּה,</b> לא תעלה על הדרך. <b>לֹא תִמָּצֵא שָׁם</b> חיה רעה או סכנה כלשהי, <b>וְהָלְכוּ</b> שם <b>גְּאוּלִים</b> בביטחון. כבר בימים ההם היו יהודים שנשבו במלחמות, וישבו ברצון או שלא ברצון בארצות רחוקות.
(י) <b>וּפְדוּיֵי ה' יְשֻׁבוּן</b> מארצות הגולה, <b>וּבָאוּ</b> ל<b>צִיּוֹן בְּרִנָּה וְשִׂמְחַת עוֹלָם</b> תהיה <b>עַל רֹאשָׁם. שָׂשׂוֹן וְשִׂמְחָה יַשִּׂיגוּ.</b> הששון והשמחה כביכול ירדפו את ישראל וישיגו אותם, ומנגד — <b>וְנָסוּ יָגוֹן וַאֲנָחָה.</b> שני המצבים הרגשיים מתוארים כאן באופן סמלי וציורי כדמויות ממשיות: ששון ושמחה מצד אחד, שישיגו את הגאולים, ויגון ואנחה מהצד השני, שינוסו ויתרחקו מהם. הגאולה מתוארת כשפע פיזי-גיאוגרפי — חבלי הארץ היבשים ייהפכו למקום פורה והדור, הארץ תהיה מאוכלסת יותר, ודרכיה יהיו נוחות לעוברים ולשבים — וגם באופן מופשט ורוחני — כְּבוֹד הַלְּבָנוֹן והֲדַר הַכַּרְמֶל הם כְּבוֹד ה' והֲדַר אֱלֹהֵינוּ. דרך הקודש תיסלל בארץ, הששון והשמחה יימצאו בכל, ואילו היגון והאנחה ייעלמו.
<h2>פרק לו</h2>
(א) <b>וַיְהִי בְּאַרְבַּע עֶשְׂרֵה שָׁנָה לַמֶּלֶךְ חִזְקִיָּהוּ, עָלָה סַנְחֵרִיב מֶלֶךְ אַשּׁוּר עַל כָּל עָרֵי יְהוּדָה הַבְּצֻרוֹת וַיִּתְפְּשֵׂם.</b>
(ב) <b>וַיִּשְׁלַח מֶלֶךְ אַשּׁוּר אֶת רַבְשָׁקֵה.</b> שר חשוב זה נשלח <b>מִלָּכִישׁ</b>, שעליה צר מלך אשור באותו זמן, <b>יְרוּשָׁלְַמָה אֶל הַמֶּלֶךְ חִזְקִיָּהוּ בְּחֵיל כָּבֵד. וַיַּעֲמֹד</b> רבשקה <b>בִּתְעָלַת הַבְּרֵכָה הָעֶלְיוֹנָה, בִּמְסִלַּת שְׂדֵה כוֹבֵס</b> אל מול העיר. מצב המלחמה מנע את כניסתו אל העיר המסוגרת. על כן התייצב בקרבת מקום ומשם פתח במעין משא-ומתן.
(ג) במסגרת קבלת פני השר האשורי הגדול — <b>וַיֵּצֵא אֵלָיו אֶלְיָקִים בֶּן חִלְקִיָּהוּ אֲשֶׁר עַל הַבָּיִת</b>, השר הגדול, מעין ראש הממשלה, <b>וְשֶׁבְנָא הַסֹּפֵר וְיוֹאָח בֶּן אָסָף הַמַּזְכִּיר,</b> אף זה תפקיד חשוב בבית המלוכה.
(ד) <b>וַיֹּאמֶר אֲלֵיהֶם רַבְשָׁקֵה: אִמְרוּ נָא אֶל חִזְקִיָּהוּ.</b> על רקע שתי ההיקרויות הקודמות של שמו, שבהן תואר כמלך, בולט זלזולו של רבשקה בחזקיהו. לכל אורך נאומו בחר לכנותו בשמו הפרטי, בלי להזכיר את תוארו המלכותי. מנגד, את סנחריב הזכיר בכל דבריו רק בתור 'המלך' או 'המלך הגדול', בלא אזכור שמו. <b>כֹּה אָמַר הַמֶּלֶךְ הַגָּדוֹל מֶלֶךְ אַשּׁוּר: "מָה הַבִּטָּחוֹן הַזֶּה אֲשֶׁר בָּטָחְתָּ?!</b> כיצד אתה מעז פנים כנגדי?
(ה) <b>אָמַרְתִּי</b>, חשבתי<b>: אַךְ דְּבַר שְׂפָתַיִם</b> דיבורך על <b>עֵצָה וּגְבוּרָה לַמִּלְחָמָה</b>. אמנם אתה מדבר, אך ברור לך שבסופו של דבר אין די בכך. <b>עַתָּה,</b> משהדברים באים להכרעה מעשית, <b>עַל מִי בָטַחְתָּ כִּי מָרַדְתָּ בִּי?!</b> הרי בוודאי לא עולה על דעתך שתוכל לעמוד בכוחך הקטן כנגד המעצמה האשורית הגדולה.
(ו) <b>הִנֵּה</b> נראה כי <b>בָטַחְתָּ עַל מִשְׁעֶנֶת הַקָּנֶה הָרָצוּץ הַזֶּה, עַל מִצְרַיִם, אֲשֶׁר</b> אם <b>יִסָּמֵךְ אִישׁ עָלָיו — וּבָא</b> הקנה הרצוץ <b>בְכַפּוֹ וּנְקָבָהּ.</b> אף קנה שלם איננו חזק דיו להישען עליו, אך הנשען על קנה שבור עלול גם להיפצע. <b>כֵּן פַּרְעֹה מֶלֶךְ מִצְרַיִם לְכָל הַבֹּטְחִים עָלָיו</b>, אין הוא חזק דיו, ולא זו אף זו, אין הוא נאמן, והסומך עליו יינזק".
(ז) <b>וְכִי תֹאמַר אֵלַי: "אֶל ה' אֱלֹהֵינוּ בָּטָחְנוּ".</b> איך תוכלו לטעון טענה כזאת <b>— הֲלוֹא הוּא אֲשֶׁר הֵסִיר חִזְקִיָּהוּ אֶת בָּמֹתָיו וְאֶת מִזְבְּחֹתָיו.</b> חזקיהו אסר את פולחן הבמות בכל הארץ, אף על פי שהן נועדו להקרבה לה', <b>וַיֹּאמֶר</b> חזקיהו <b>לִיהוּדָה וְלִירוּשָׁלִַם:</b> "רק <b>לִפְנֵי הַמִּזְבֵּחַ הַזֶּה תִּשְׁתַּחֲווּ".</b> כל המעוניין להקריב קרבן — יעשה זאת רק בבית המקדש שבירושלים. מכיוון שחזקיהו צמצם את הפולחן לה' ומיעטו, איך הוא מתיימר עכשיו לבטוח בו. חזקיהו אינו אלא שליט בממלכה קטנה. אין לו לא רכב ולא פרשים.
(ח) <b>וְעַתָּה הִתְעָרֶב</b>, התחרה <b>נָא אֶת</b>, עם <b>אֲדֹנִי הַמֶּלֶךְ</b>, מלך <b>אַשּׁוּר — וְאֶתְּנָה לְךָ אַלְפַּיִם סוּסִים, אִם תּוּכַל לָתֶת לְךָ רֹכְבִים עֲלֵיהֶם.</b> גם אם מלכי ייתן לך סוסים — לא יהיו לך די אנשים שידעו לרכב עליהם.
(ט) <b>וְאֵיךְ תָּשִׁיב</b>, תדחה <b>אֵת פְּנֵי פַחַת</b>, הפֶּחה, נציב המלך, שהוא <b>אַחַד</b> מ<b>עַבְדֵי אֲדֹנִי הַקְטַנִּים</b>. רבשקה מתכוון לעצמו. אף שהוא שר גדול בממלכה, ביחס למלכו הגדול הוא מעמיד עצמו כאחד מקטני העבדים. <b>וַתִּבְטַח לְךָ עַל מִצְרַיִם לְרֶכֶב וּלְפָרָשִׁים,</b> המצויים שם, שהרי בידיך אין כוח כזה?!
(י) וטענה נוספת: <b>וְעַתָּה הֲמִבַּלְעֲדֵי ה' עָלִיתִי עַל הָאָרֶץ הַזֹּאת לְהַשְׁחִיתָהּ?!</b> האם אתה חושב שאני נלחם נגד ה'?! <b>ה'</b> עצמו <b>אָמַר אֵלַי: "עֲלֵה אֶל הָאָרֶץ הַזֹּאת וְהַשְׁחִיתָהּ".</b>
(יא) <b>וַיֹּאמֶר אֶלְיָקִים וְשֶׁבְנָא וְיוֹאָח אֶל רַבְשָׁקֵה: דַּבֶּר נָא אֶל עֲבָדֶיךָ אֲרָמִית,</b> שלא הייתה השפה המדוברת באשור, אך שימשה כשפת הדיפלומטיה הבינלאומית, <b>כִּי שֹׁמְעִים</b>, מבינים <b>אֲנָחְנוּ.</b> כיוון שהם אנשים משכילים, ורבשקה בא לכאורה לשם משא-ומתן מדיני, הם ביקשו ממנו להשתמש בשפה המקובלת. <b>וְאַל תְּדַבֵּר אֵלֵינוּ יְהוּדִית</b>, לשון יהודה, <b>בְּאָזְנֵי הָעָם אֲשֶׁר עַל הַחוֹמָה,</b> שהרי לא היו מעוניינים שהחיילים יבינו את שיחתם, ותיפול רוחם.
(יב) <b>וַיֹּאמֶר רַבְשָׁקֵה: ה</b>אם אתה חושב ש<b>אֶל אֲדֹנֶיךָ וְאֵלֶיךָ שְׁלָחַנִי אֲדֹנִי,</b> מלך אשור, <b>לְדַבֵּר אֶת הַדְּבָרִים הָאֵלֶּה?!</b> לא אליך ואל מלכך — יושבי הארמון בבטחה יחסית — אני פונה. דברי מכוונים אל הסובלים מן המצור — <b>הֲלֹא</b> אני פונה דווקא <b>עַל</b>, אל <b>הָאֲנָשִׁים הַיֹּשְׁבִים עַל הַחוֹמָה, לֶאֱכֹל אֶת צוֹאָתָם וְלִשְׁתּוֹת אֶת מֵימֵי רַגְלֵיהֶם עִמָּכֶם.</b> הוא מתאר את אחריתם של החיילים הפשוטים בלשון גסה של חיילים, וטוען שהוא מבקש לשכנע את מי שלא יימצא להם לאכול ולשתות במצור מלבד פסולת גופם. באמצעות נאום תעמולה זה מנסה רבשקה להסב ליהודה נזק מורלי גדול ככל האפשר.
(יג) ואכן — <b>וַיַּעֲמֹד רַבְשָׁקֵה וַיִּקְרָא בְקוֹל גָּדוֹל</b>, שיישמע לכול, <b>יְהוּדִית, וַיֹּאמֶר: שִׁמְעוּ אֶת דִּבְרֵי הַמֶּלֶךְ הַגָּדוֹל, מֶלֶךְ אַשּׁוּר.</b>
(יד) <b>כֹּה אָמַר הַמֶּלֶךְ: אַל יַשִּׁא</b>, יסית, יפתה <b>לָכֶם</b>, אתכם <b>חִזְקִיָּהוּ — כִּי לֹא יוּכַל לְהַצִּיל אֶתְכֶם.</b>
(טו) <b>וְאַל יַבְטַח אֶתְכֶם חִזְקִיָּהוּ אֶל ה' לֵאמֹר: "הַצֵּל יַצִּילֵנוּ ה',</b> ולכן <b>לֹא תִנָּתֵן הָעִיר הַזֹּאת בְּיַד מֶלֶךְ אַשּׁוּר".</b>
(טז) <b>אַל תִּשְׁמְעוּ אֶל חִזְקִיָּהוּ</b>. אני מציע לכם אפשרות מציאותית יותר וטובה הרבה יותר — <b>כִּי כֹה אָמַר הַמֶּלֶךְ אַשּׁוּר: עֲשׂוּ אִתִּי בְרָכָה</b>, הסכם שלום ופיוס, <b>וּצְאוּ אֵלַי,</b> אל המחנה. <b>ו</b>בינתיים המשיכו לחיות את חייכם בשקט — <b>אִכְלוּ אִישׁ גַּפְנוֹ וְאִישׁ תְּאֵנָתוֹ, וּשְׁתוּ אִישׁ מֵי בוֹרוֹ.</b>
(יז) <b>עַד בֹּאִי וְלָקַחְתִּי אֶתְכֶם אֶל אֶרֶץ כְּאַרְצְכֶם — אֶרֶץ דָּגָן וְתִירוֹשׁ, אֶרֶץ לֶחֶם וּכְרָמִים.</b>
(יח) <b>פֶּן יַסִּית אֶתְכֶם חִזְקִיָּהוּ לֵאמֹר: "ה' יַצִּילֵנוּ";</b> דעו כי טענת הבל היא — <b>הַהִצִּילוּ אֱלֹהֵי הַגּוֹיִם אִישׁ אֶת אַרְצוֹ מִיַּד מֶלֶךְ אַשּׁוּר?!</b> האם קיים אל שיוכל להציל את עמו מיד מלך אשור?!
(יט) <b>אַיֵּה אֱלֹהֵי חֲמָת וְאַרְפָּד</b> שבצפון סוריה?! <b>אַיֵּה אֱלֹהֵי סְפַרְוָיִם</b>, שחלק מתושביהן הוגלו לאחר זמן לארץ ישראל עצמה?! <b>וְכִי הִצִּילוּ אֶת שֹׁמְרוֹן מִיָּדִי?!</b> גם יושבי שומרון עבדו לאלוהיהם. אילו היה בו כוח, הרי היה מציל את שומרון. הִצִּילוּ אֶת שֹׁמְרוֹן מִיָּדִי?!
(כ) <b>מִי בְּכָל אֱלֹהֵי הָאֲרָצוֹת הָאֵלֶּה אֲשֶׁר הִצִּילוּ אֶת אַרְצָם מִיָּדִי, כִּי יַצִּיל ה' אֶת יְרוּשָׁלִַם מִיָּדִי?!</b> מדוע אתם סומכים על מלככם, המבטיח שאלוקיכם יוכל לעשות זאת?!
(כא) <b>וַיַּחֲרִישׁוּ</b>, שתקו שתיקה מכובדת <b>וְלֹא עָנוּ אֹתוֹ</b> האנשים שיצאו אל רבשקה <b>דָּבָר,</b> אף על פי שיכלו לענות לו, <b>כִּי מִצְוַת הַמֶּלֶךְ הִיא לֵאמֹר: "לֹא תַעֲנֻהוּ".</b> חזקיהו אסר עליהם להיכנס עמו בשיחה כדי לשמור על הנוהג המלכותי וגם כדי שלא יעמדו בפני הצעות מעשיות יותר שרבשקה עשוי להציע להם.
(כב) <b>וַיָּבֹא אֶלְיָקִים בֶּן חִלְקִיָּהוּ אֲשֶׁר עַל הַבַּיִת וְשֶׁבְנָא הַסּוֹפֵר וְיוֹאָח בֶּן אָסָף הַמַּזְכִּיר אֶל חִזְקִיָּהוּ קְרוּעֵי בְגָדִים,</b> נבוכים ומבוישים. מעבר לכל איומיו, רבשקה פגע הן בכבוד המלך הן בכבוד ה'. בדבריו הפך את אלוקי ישראל לאחד מאלוהי העמים שמסביב. בגלל דברי הגידוף וחילול ה' — קרעו בגדיהם. <b>וַיַּגִּידוּ לוֹ אֵת דִּבְרֵי רַבְשָׁקֵה.</b>
<h2>פרק לז</h2>
(א) <b>וַיְהִי כִּשְׁמֹעַ הַמֶּלֶךְ חִזְקִיָּהוּ</b> את הדברים <b>וַיִּקְרַע אֶת בְּגָדָיו וַיִּתְכַּס בַּשָּׂק, וַיָּבֹא</b> אל <b>בֵּית ה'</b> להתפלל.
(ב) <b>וַיִּשְׁלַח אֶת אֶלְיָקִים אֲשֶׁר עַל הַבַּיִת וְאֵת שֶׁבְנָא הַסּוֹפֵר וְאֵת זִקְנֵי הַכֹּהֲנִים מִתְכַּסִּים בַּשַּׂקִּים</b>, לאות אבל וצער <b>אֶל יְשַׁעְיָהוּ בֶן אָמוֹץ הַנָּבִיא.</b>
(ג) <b>וַיֹּאמְרוּ אֵלָיו, כֹּה אָמַר חִזְקִיָּהוּ: יוֹם צָרָה וְתוֹכֵחָה</b>, עונש <b>וּנְאָצָה</b>, וקללה <b>הַיּוֹם הַזֶּה.</b> העיר במצוקה <b>כִּי בָאוּ בָנִים עַד מַשְׁבֵּר,</b> מושב היולדת, שעליו הוולד שובר ופורץ החוצה, <b>וְכֹחַ אַיִן לְלֵדָה.</b> מצבנו כמצבה של יולדת שבעת שהוולד צריך לצאת אפסו כוחותיה, ואין היא מסוגלת ללדת. דבר-מה מוכרח לקרות עכשיו, אך אין בנו הכוח לפעול.
(ד) <b>אוּלַי יִשְׁמַע ה' אֱלֹהֶיךָ אֵת דִּבְרֵי רַבְשָׁקֵה, אֲשֶׁר שְׁלָחוֹ מֶלֶךְ אַשּׁוּר אֲדֹנָיו לְחָרֵף</b>, לגדף <b>אֱלֹהִים חַי.</b> רבשקה לא הקריא את דברי מלכו. סנחריב לא שלח בפיו את המלים שעליו לומר, אלא מסר לו הנחיות כלליות. בנאומו ניסה רבשקה לערער את מורל שומעיו בתיאור כיבושי סנחריב מדינה אחר מדינה, ואין מציל מידו; הוא הציע לעם ששמע את דבריו להיכנע ולהסכים לגלות ממקומו; אולם מעל לכול, הוא פגע בכבוד שמים. <b>וְהוֹכִיחַ</b>, והתווכח <b>בַּדְּבָרִים,</b> כ<b>אֲשֶׁר שָׁמַע ה' אֱלֹהֶיךָ.</b> אשר על כן, <b>וְנָשָׂאתָ תְפִלָּה בְּעַד הַשְּׁאֵרִית</b> של העם <b>הַנִּמְצָאָה</b> בעיר.
(ה) <b>וַיָּבֹאוּ עַבְדֵי הַמֶּלֶךְ חִזְקִיָּהוּ אֶל יְשַׁעְיָהוּ.</b>
(ו) <b>וַיֹּאמֶר אֲלֵיהֶם יְשַׁעְיָהוּ: כֹּה תֹאמְרוּן אֶל אֲדֹנֵיכֶם: כֹּה אָמַר ה': אַל תִּירָא מִפְּנֵי הַדְּבָרִים אֲשֶׁר שָׁמַעְתָּ, אֲשֶׁר גִּדְּפוּ נַעֲרֵי מֶלֶךְ אַשּׁוּר</b>, אספסוף של צעירים פרועים. ביטוי מזלזל המכוון כלפי רבשקה, שהיה שר גדול בממלכת אשור, <b>אוֹתִי</b> — את ה'.
(ז) <b>הִנְנִי נוֹתֵן בּוֹ רוּחַ,</b> רצון או בהלה, <b>וְשָׁמַע שְׁמוּעָה וְשָׁב אֶל אַרְצוֹ,</b> ולאחר מכן — <b>וְהִפַּלְתִּיו בַּחֶרֶב בְּאַרְצוֹ.</b>
(ח) <b>וַיָּשָׁב רַבְשָׁקֵה</b> לבסיסו, <b>וַיִּמְצָא אֶת מֶלֶךְ אַשּׁוּר נִלְחָם עַל לִבְנָה, כִּי שָׁמַע כִּי נָסַע מִלָּכִישׁ.</b> קודם לכן צר סנחריב על לכיש. כעת מצא אותו רבשקה נלחם נגד העיר החשובה לבנה שבאותו אזור.
(ט) <b>וַיִּשְׁמַע</b> מלך אשור <b>עַל תִּרְהָקָה מֶלֶךְ כּוּשׁ.</b> תרהקה היה בן לשושלת הנובית שמוצאה בכוש ומלך אז במצרים, <b>לֵאמֹר: יָצָא לְהִלָּחֵם אִתָּךְ.</b> היעד העיקרי של אשור היה תחזוקתה של שליטת האימפריה שלו בפלשת לאחר המרידות שהיו שם. הצבא הנובי-מצרי בא לסייע לפלשת נגד אשור. כאשר שמע מלך אשור שמלך מצרים יצא לקראתו, לא רצה להפנות את כוחותיו לכיבוש עיר נוספת בממלכה הקטנה שבדרך. למרות שהצבא האשורי התכונן עתה למסע דרומה, ועזב את מקומות החניה שלו סביב ירושלים — <b>וַיִּשְׁמַע, וַיִּשְׁלַח מַלְאָכִים</b>, שליחים ובפיהם מסר נוסף <b>אֶל חִזְקִיָּהוּ לֵאמֹר:</b>
(י) <b>כֹּה תֹאמְרוּן אֶל חִזְקִיָּהוּ מֶלֶךְ יְהוּדָה לֵאמֹר: אַל יַשִּׁאֲךָ</b>, ישלה אותך <b>אֱלֹהֶיךָ אֲשֶׁר אַתָּה בּוֹטֵחַ בּוֹ, לֵאמֹר: לֹא תִנָּתֵן יְרוּשָׁלִַם בְּיַד מֶלֶךְ אַשּׁוּר.</b> אין זו אלא הפוגה זמנית.
(יא) <b>הִנֵּה אַתָּה שָׁמַעְתָּ אֲשֶׁר עָשׂוּ מַלְכֵי אַשּׁוּר לְכָל הָאֲרָצוֹת לְהַחֲרִימָם — וְ</b>כי רק <b>אַתָּה תִּנָּצֵל?!</b>
(יב) <b>הַהִצִּילוּ אוֹתָם אֱלֹהֵי הַגּוֹיִם אֲשֶׁר הִשְׁחִיתוּ</b> אותם <b>אֲבוֹתַי — אֶת גּוֹזָן וְאֶת חָרָן וְרֶצֶף וּבְנֵי עֶדֶן אֲשֶׁר בִּתְלַשָּׂר.</b> ממלכת אשור הייתה אז בשיאה. סנחריב ושושלת המלכים הגדולים שלפניו כבשו בהתמדה עוד ועוד ארצות.
(יג) <b>אַיֵּה מֶלֶךְ חֲמָת וּמֶלֶךְ אַרְפָּד וּמֶלֶךְ לָעִיר סְפַרְוָיִם?!</b> היכן מלכי <b>הֵנַע וְעִוָּה?!</b> הממלכה האשורית מנצחת כל אויב, ואף לכם אין סיכוי.
(יד) <b>וַיִּקַּח חִזְקִיָּהוּ אֶת הַסְּפָרִים</b>, המכתבים הללו <b>מִיַּד הַמַּלְאָכִים, וַיִּקְרָאֵהוּ</b> — את המכתב. <b>וַיַּעַל</b> אל <b>בֵּית ה', וַיִּפְרְשֵׂהוּ חִזְקִיָּהוּ לִפְנֵי ה'.</b> הוא שטח את המכתב כך שהכתב פונה כלפי מעלה.
(טו) <b>וַיִּתְפַּלֵּל חִזְקִיָּהוּ אֶל ה' לֵאמֹר:</b>
(טז) <b>ה' צְבָאוֹת, אֱלֹהֵי יִשְׂרָאֵל, יֹשֵׁב הַכְּרֻבִים,</b> השוכן בין הכרובים, בבית הזה, אשר סנחריב בא עליו, <b>אַתָּה הוּא הָאֱלֹהִים לְבַדְּךָ</b>, היחיד <b>לְכֹל מַמְלְכוֹת הָאָרֶץ. אַתָּה עָשִׂיתָ אֶת הַשָּׁמַיִם וְאֶת הָאָרֶץ.</b> כיוון שהכול בידך, יכול אני לבקש ממך בקשה מיוחדת:
(יז) <b>הַטֵּה, ה', אָזְנְךָ וּשְׁמָע, פְּקַח, ה', עֵינֶךָ וּרְאֵה, וּשְׁמַע אֵת כָּל דִּבְרֵי סַנְחֵרִיב אֲשֶׁר שָׁלַח לְחָרֵף אֱלֹהִים חָי.</b>
(יח) <b>אָמְנָם, ה', הֶחֱרִיבוּ מַלְכֵי אַשּׁוּר אֶת כָּל</b> גויי <b>הָאֲרָצוֹת וְאֶת אַרְצָם,</b>
(יט) <b>וְנָתֹן,</b> נתנו <b>אֶת אֱלֹהֵיהֶם בָּאֵשׁ,</b> אך הם הצליחו לעשות זאת <b>כִּי לֹא אֱלֹהִים הֵמָּה, כִּי אִם מַעֲשֵׂה יְדֵי אָדָם, עֵץ וָאֶבֶן, וַיְאַבְּדוּם.</b>
(כ) <b>וְעַתָּה, ה' אֱלֹהֵינוּ, הוֹשִׁיעֵנוּ מִיָּדוֹ</b> של סנחריב<b>, וְיֵדְעוּ כָּל מַמְלְכוֹת הָאָרֶץ כִּי אַתָּה ה' לְבַדֶּךָ.</b>
(כא) חזקיהו, שלא היה נביא, לא היה מסוגל לשמוע את מענה ה'. לעומתו, הנביא ישעיהו לא היה זקוק לשמוע על תפילת חזקיהו. הוא קיבל את תשובת ה' לתפילת חזקיהו ומסרה למלך. <b>וַיִּשְׁלַח יְשַׁעְיָהוּ בֶן אָמוֹץ אֶל חִזְקִיָּהוּ לֵאמֹר: כֹּה אָמַר ה' אֱלֹהֵי יִשְׂרָאֵל. אֲשֶׁר</b>, יען <b>הִתְפַּלַּלְתָּ אֵלַי אֶל</b>, על דבר <b>סַנְחֵרִיב מֶלֶךְ אַשּׁוּר —</b>
(כב) <b>זֶה הַדָּבָר אֲשֶׁר דִּבֶּר ה' עָלָיו: בָּזָה לְךָ, לָעֲגָה לְךָ בְּתוּלַת בַּת צִיּוֹן,</b> דימוי נשי של האומה או הממלכה. <b>אַחֲרֶיךָ רֹאשׁ הֵנִיעָה בַּת יְרוּשָׁלִָם</b> בתוכחה, בלעג או בתנועה המבטאת רחמים כלפיך. ירושלים אינה מתרשמת ממך.
(כג) <b>אֶת מִי חֵרַפְתָּ וְגִדַּפְתָּ, וְעַל מִי הֲרִימוֹתָה קּוֹל, וַתִּשָּׂא מָרוֹם עֵינֶיךָ?! — אֶל קְדוֹשׁ יִשְׂרָאֵל,</b> ה'.
(כד) <b>בְּיַד עֲבָדֶיךָ חֵרַפְתָּ אֲדֹנָי וַתֹּאמֶר: "בְּרֹב רִכְבִּי אֲנִי עָלִיתִי מְרוֹם הָרִים,</b> הגעתי עד ל<b>יַרְכְּתֵי לְבָנוֹן</b>, המגלמים את פסגות ההרים הגבוהות, <b>וְאֶכְרֹת קוֹמַת אֲרָזָיו, מִבְחַר בְּרֹשָׁיו,</b> בכוחי לעשות הכול, <b>וְאָבוֹא</b> אל <b>מְרוֹם קִצּוֹ</b>, תכלית גובהו של הלבנון ול<b>יַעַר כַּרְמִלּוֹ,</b> לחלקו המשובח ביותר.
(כה) כמו כן, <b>אֲנִי קַרְתִּי</b>, ניקרתי, חפרתי <b>וְשָׁתִיתִי מָיִם, וְאַחְרִב</b>, וייבשתי <b>בְּכַף פְּעָמַי</b>, רגלי את <b>כֹּל יְאֹרֵי מָצוֹר</b>, מקווי המים של העיר שצרתי עליה.
(כו) אולם <b>הֲלוֹא שָׁמַעְתָּ: לְמֵרָחוֹק אוֹתָהּ</b> — את תבל ומלואה <b>עָשִׂיתִי,</b> כוננתי ויצרתי אותה ואת אשר נגזר בה, <b>מִימֵי קֶדֶם</b> עשיתיה <b>וִיצַרְתִּיהָ — עַתָּה הֲבֵאתִיהָ</b> — את יצירתי הקדומה, <b>וּתְהִי לְהַשְׁאוֹת,</b> להפוך לשממה, ול<b>גַּלִּים נִצִּים</b>, לתלי חורבות פורחים, הפכו <b>עָרִים בְּצֻרוֹת.</b> חורבן הערים הבצורות שחשבת שהבאת אתה, אינו אלא מעשה ידי.
(כז) <b>וְיֹשְׁבֵיהֶן</b> של הערים הללו הם <b>קִצְרֵי יָד</b>, חדלי כוח, ולכן <b>חַתּוּ</b>, נשברו <b>וָבֹשׁוּ. הָיוּ</b> כ<b>עֵשֶׂב שָׂדֶה וִירַק דֶּשֶׁא, חֲצִיר</b> הגדל על ה<b>גַּגּוֹת</b>, <b>וּשְׁדֵמָה</b>, שיבולי השדה <b>לִפְנֵי</b> צמיחת ה<b>קָמָה,</b> במצבן השפל והריק, קודם שצמחו ונתמלאו בגרעינים. לנוכח גזֵרתי הכול נחשבים עשבים חלושים שקל לתלשם ולעקרם. גם אתה, סנחריב, אחד השחקנים בתוכניתי הקדומה.
(כח) <b>וְ</b>כל צעדיך ידועים לי — <b>שִׁבְתְּךָ וְצֵאתְךָ וּבוֹאֲךָ יָדָעְתִּי, וְאֵת הִתְרַגֶּזְךָ</b>, התמרמרותך <b>אֵלָי.</b>
(כט) <b>יַעַן הִתְרַגֶּזְךָ אֵלַי</b>, מכיוון שהכעסת אותי בגידופיך, <b>וְשַׁאֲנַנְךָ</b>, שאננותך, ביטחונך העצמי <b>עָלָה בְאָזְנָי</b> — <b>וְשַׂמְתִּי</b> את <b>חַחִי,</b> טבעת הברזל שלי <b>בְּאַפֶּךָ,</b> כשם שנותנים באפם הרגיש של שוורים ובהמות גדולות אחרות לשם משיכתם והולכתם, <b>ו</b>את <b>מִתְגִּי</b>, יתד ברזל המחוברת לרסן <b>בִּשְׂפָתֶיךָ,</b> כשם שנותנים בפיו של הסוס או החמור כדי לרסנו ולהנהיגו, <b>וַהֲשִׁיבֹתִיךָ בַּדֶּרֶךְ אֲשֶׁר בָּאתָ בָּהּ,</b> בלא שיעלה בידך מה שתכננת.
(ל) וכאן פונה הנביא אל שומעיו בני יהודה: <b>וְזֶה לְּךָ הָאוֹת:</b> בגלל המצור <b>אָכוֹל הַשָּׁנָה סָפִיחַ,</b> הגדל מעצמו בשדות, <b>וּבַשָּׁנָה הַשֵּׁנִית — שָׁחִיס,</b> ספיחי הספיחים שיישארו, <b>וּבַשָּׁנָה הַשְּׁלִישִׁית זִרְעוּ וְקִצְרוּ וְנִטְעוּ כְרָמִים וְאִכְלוּ פִרְיָם.</b> אמנם בשנה הקרובה וזו שלאחריה יהיה קשה, שכן האויב השחית את התבואה, אך לאחר מכן תהיה שנה חקלאית רגילה ופורייה.
(לא) <b>וְיָסְפָה פְּלֵיטַת בֵּית יְהוּדָה הַנִּשְׁאָרָה שֹׁרֶשׁ לְמָטָּה, וְעָשָׂה</b> השורש <b>פְרִי לְמָעְלָה.</b> שארית הפליטה תצמח ותשגשג.
(לב) <b>כִּי מִירוּשָׁלִַם תֵּצֵא שְׁאֵרִית, וּפְלֵיטָה מֵהַר צִיּוֹן. קִנְאַת ה' צְבָאוֹת</b>, המקנא לירושלים ודואג לה, היא <b>תַּעֲשֶׂה זֹּאת.</b>
(לג) <b>לָכֵן כֹּה אָמַר ה' אֶל מֶלֶךְ אַשּׁוּר: לֹא יָבוֹא אֶל הָעִיר הַזֹּאת</b> — ירושלים, <b>וְלֹא יוֹרֶה</b>, יירה <b>שָׁם חֵץ, וְלֹא יְקַדְּמֶנָּה</b> ב<b>מָגֵן וְלֹא יִשְׁפֹּךְ עָלֶיהָ סֹלְלָה,</b> סוללת מצור.
(לד) <b>בַּדֶּרֶךְ אֲשֶׁר בָּא — בָּהּ יָשׁוּב, וְאֶל הָעִיר הַזֹּאת לֹא יָבוֹא, נְאֻם ה'.</b>
(לה) <b>וְגַנּוֹתִי</b>, אגונן <b>עַל הָעִיר הַזֹּאת לְהוֹשִׁיעָהּ, לְמַעֲנִי וּלְמַעַן דָּוִד עַבְדִּי.</b> זו הנבואה ששלח ישעיהו למלך חזקיהו. הדברים נוסחו כפנייה למלך אשור, אך בין אם סנחריב ישמע אותם ובין אם לאו — אלו הם דברי הרגעה לחזקיהו.
(לו) <b>וַיֵּצֵא מַלְאַךְ ה' וַיַּכֶּה בְּמַחֲנֵה אַשּׁוּר מֵאָה וּשְׁמֹנִים וַחֲמִשָּׁה אָלֶף. וַיַּשְׁכִּימוּ בַבֹּקֶר</b>, הנותרים בחיים <b>— וְהִנֵּה</b> גילו כי <b>כֻלָּם פְּגָרִים מֵתִים.</b>
(לז) <b>וַיִּסַּע וַיֵּלֶךְ וַיָּשָׁב סַנְחֵרִיב מֶלֶךְ אַשּׁוּר</b> לארצו <b>וַיֵּשֶׁב בְּנִינְוֵה</b> עירו, ולא נלחם עוד.
(לח) <b>וַיְהִי הוּא מִשְׁתַּחֲוֶה</b> ב<b>בֵית נִסְרֹךְ אֱלֹהָיו</b>, אחד מאלילי אשור, <b>ו</b>בעת שפנה אליו, <b>אַדְרַמֶּלֶךְ וְשַׂרְאֶצֶר בָּנָיו הִכֻּהוּ בַחֶרֶב,</b> הרגוהו. <b>וְהֵמָּה נִמְלְטוּ</b> אל <b>אֶרֶץ אֲרָרָט</b> למצוא מחסה. אררט הייתה כפופה לממלכת החתים, שלא נכבשה בידי אשור. <b>וַיִּמְלֹךְ אֵסַר חַדֹּן בְּנוֹ</b> הנוסף של סנחריב, שכנראה לא היה מעורב ברצח אביו, <b>תַּחְתָּיו.</b>
<h2>פרק לח</h2>
(א) <b>בַּיָּמִים הָהֵם</b> — ימי איומו של סנחריב או מפלתו, <b>חָלָה חִזְקִיָּהוּ לָמוּת. וַיָּבוֹא אֵלָיו יְשַׁעְיָהוּ בֶן אָמוֹץ הַנָּבִיא, וַיֹּאמֶר אֵלָיו — כֹּה אָמַר ה': צַו</b>, תן צוואה <b>לְבֵיתֶךָ,</b> לקרוביך, <b>כִּי מֵת אַתָּה וְלֹא תִחְיֶה</b> מן המחלה הזו. מן ההמשך עולה שחזקיהו עצמו הרגיש חולה מאוד, אבל כאן נאמר לו הדבר בנבואה. כעת שמע מפורשות מישעיהו כי כלו כל הקיצים, ואין לו ישועה.
(ב) במקום לכתוב צוואה, בחר חזקיהו להתייחד עם קונו. <b>וַיַּסֵּב חִזְקִיָּהוּ פָּנָיו אֶל הַקִּיר, וַיִּתְפַּלֵּל אֶל ה'</b> בקיצור גדול.
(ג) <b>וַיֹּאמַר: אָנָּה ה', זְכָר נָא אֵת אֲשֶׁר הִתְהַלַּכְתִּי לְפָנֶיךָ בֶּאֱמֶת וּבְלֵב שָׁלֵם, וְהַטּוֹב בְּעֵינֶיךָ עָשִׂיתִי,</b> ועכשיו אני מת — ולפי כמה דעות — ערירי. אין לי ולפעולתי הטובה שם ושארית. <b>וַיֵּבְךְּ חִזְקִיָּהוּ בְּכִי גָדוֹל</b> מהתרגשות וממפח נפש.
(ד) <b>וַיְהִי דְּבַר ה' אֶל יְשַׁעְיָהוּ</b> שוב <b>לֵאמֹר:</b>
(ה) <b>הָלוֹךְ וְאָמַרְתָּ אֶל חִזְקִיָּהוּ: כֹּה אָמַר ה' אֱלֹהֵי דָּוִד אָבִיךָ: שָׁמַעְתִּי אֶת תְּפִלָּתֶךָ, רָאִיתִי אֶת דִּמְעָתֶךָ,</b> ולכן בטלה גזרת מותך — <b>הִנְנִי יוֹסִף</b>, עתיד להוסיף <b>עַל יָמֶיךָ</b> הקצובים לך עוד <b>חֲמֵשׁ עֶשְׂרֵה שָׁנָה</b> מעכשיו.
(ו) <b>וּ</b>בשורה טובה נוספת: <b>מִכַּף מֶלֶךְ אַשּׁוּר אַצִּילְךָ</b> — הן אותך <b>וְ</b>הן <b>אֵת הָעִיר הַזֹּאת.</b> לא רק בפעם הזו, אלא אף בעתיד לא יתעורר איום אשורי עליה — <b>וְגַנּוֹתִי,</b> אגן <b>עַל הָעִיר הַזֹּאת.</b>
(ז) בשורת ישעיהו כה מפתיעה על רקע חולשתו של חזקיהו, ותחושתו שהוא עומד על סף מותו, שמתלווה אליה חיזוק באמצעות מופת שיוכיח כבר עתה לחזקיהו שהשינוי הדרמטי הזה אכן עומד להתחולל: <b>וְזֶה לְּךָ הָאוֹת מֵאֵת ה',</b> שיוכיח את <b>אֲשֶׁר יַעֲשֶׂה ה' אֶת הַדָּבָר הַזֶּה אֲשֶׁר דִּבֵּר:</b>
(ח) <b>הִנְנִי מֵשִׁיב אֶת צֵל</b> השמש על <b>הַמַּעֲלוֹת אֲשֶׁר יָרְדָה בְמַעֲלוֹת אָחָז בַּשֶּׁמֶשׁ</b>, מעין שעון שמש שהיה בנוי ממדרגות המכוונות צפונה, <b>אֲחֹרַנִּית עֶשֶׂר מַעֲלוֹת.</b> כיוון שהשמש שוקעת בדרום-מערב, כאשר הצל יורד במדרגות אפשר לדעת שעברה שעה נוספת. שיבת הצל אחורה, במקום שתמשיך לרדת במסלולה הרגיל, היא נס שלא נשמע כמוהו. ואכן — <b>וַתָּשָׁב הַשֶּׁמֶשׁ עֶשֶׂר מַעֲלוֹת בַּמַּעֲלוֹת אֲשֶׁר יָרָדָה.</b> שינוי במהלך השמש אינו מאורע מקומי, אלא דבר הניכר לכול. כאשר הוא יוחס לאות שקיבל המלך חזקיהו ולניצחונו, כבודו של המלך גדל בכל העולם.
(ט) כאן מופיע מכתב חזקיהו, שאינו חלק מדברי הנביא ישעיהו: <b>מִכְתָּב</b>, כמו מכתם, כינוי למזמור, <b>לְחִזְקִיָּהוּ מֶלֶךְ יְהוּדָה בַּחֲלֹתוֹ, וַיְחִי מֵחָלְיוֹ.</b> זוהי הכותרת לדברים השיריִים שאמר חזקיהו בשעה שהבריא מחוליו.
(י) <b>אֲנִי אָמַרְתִּי</b>, חשבתי ש<b>בִּדְמִי יָמַי</b>, בעודני במיטב שנותי, באמצע החיים <b>אֵלֵכָה בְּשַׁעֲרֵי שְׁאוֹל. פֻּקַּדְתִּי</b>, הפסדתי את <b>יֶתֶר שְׁנוֹתָי,</b> שהייתי צריך לחיות.
(יא) <b>אָמַרְתִּי: לֹא אֶרְאֶה יָהּ,</b> את ה', כלומר לא אראה <b>יָהּ בְּאֶרֶץ הַחַיִּים,</b> בעולם הזה, כל עוד נשמתי נתונה בתוך גופי. <b>לֹא אַבִּיט</b>, אראה <b>אָדָם עוֹד</b> יחד <b>עִם</b> שאר <b>יוֹשְׁבֵי חָדֶל</b>, חלד, העולם.
(יב) אמרתי: <b>דּוֹרִי</b>, מקורבי ואנשי דורי <b>נִסַּע</b>, נותקו <b>וְנִגְלָה</b>, גלו <b>מִנִּי,</b> ממני. עולם שלם של קשרים ויחסי רעות נעקר ממקומו נוכח חוליי, וחיי נעשו <b>כְּאֹהֶל רֹעִי,</b> כמו אוהל רועים, שכאשר מקפלים אותו, לא נותר ממנו דבר. <b>קִפַּדְתִּי</b>, כָּרַתִּי, קצצתי <b>כָאֹרֵג</b> את חוט <b>חַיַּי.</b> החיים מדומים כאן לאריגת המסכת בנול. כשאריגת הבגד מגיעה אל סיומה, מנתק האורג את החוט מן הכישור. <b>מִדַּלָּה</b>, מקצות חוטי האורגים, מענף, או: מתוך מחלתי <b>יְבַצְּעֵנִי,</b> ישבור אותי. <b>מִיּוֹם עַד לַיְלָה</b> אתה, ה', <b>תַּשְׁלִימֵנִי,</b> תשלים, תכלה את חיי.
(יג) <b>שִׁוִּיתִי</b> לנגד עיני כל הלילה <b>עַד בֹּקֶר</b> את חוליי <b>כָּאֲרִי, כֵּן יְשַׁבֵּר כָּל עַצְמוֹתָי.</b> לא ברור מה הייתה מחלתו, אך כנראה הייתה כרוכה בכאבים עזים. מההמשך עולה שחזקיהו סבל גם מפצעים עמוקים. <b>מִיּוֹם עַד לַיְלָה תַּשְׁלִימֵנִי,</b> תגמור את חיי.
(יד) <b>כְּסוּס</b>, כמו סיס, ציפור נודדת המשמיעה קול אופייני, ו<b>עָגוּר,</b> ציפור בעלת רגליים וצוואר ארוכים, <b>כֵּן אֲצַפְצֵף, אֶהְגֶּה</b>, אשמיע קול <b>כַּיּוֹנָה.</b> עצמתם של כאבי כעצמתו של אריה, ואני עצמי מרגיש כציפור קטנה, נוהם וגונח, ובקושי יכול לדבר. <b>דַּלּוּ</b>, הורמו <b>עֵינַי לַמָּרוֹם, אֲדֹנָי,</b> מחלתי <b>עָשְׁקָה לִּי</b>, אותי מהעולם – <b>עָרְבֵנִי,</b> התערב במצבי והצילני.
(טו) <b>מָה אֲדַבֵּר</b> בתפילתי, <b>ו</b>הרי ה' <b>אָמַר לִי</b> שאמות, <b>וְהוּא עָשָׂה,</b> גזר, ואין מידו מציל. <b>אֶדַּדֶּה</b>, אני משתרך בקושי <b>כָל שְׁנוֹתַי עַל</b>, מחמת <b>מַר</b>, מרירות <b>נַפְשִׁי</b> וחלישות כוחי.
(טז) ועם כל זאת אני יודע שכל אלו ש<b>אֲדֹנָי</b> משפיע <b>עֲלֵיהֶם</b> את ברכתו — <b>יִחְיוּ, וּלְכָל</b> רקמותי, ש<b>בָּהֶן</b> תלויים <b>חַיֵּי רוּחִי</b> — גם הם יחיו כאשר ה' עליהם. <b>וְ</b>אכן אתה <b>תַחֲלִימֵנִי וְהַחֲיֵנִי.</b>
(יז) <b>הִנֵּה לְשָׁלוֹם,</b> עם בשורת השלום המפתיעה והסרת האימה מעל העיר, <b>מַר לִי מָר,</b> מר היה לי מאוד על חיי המתקרבים לקצם. <b>וְאַתָּה חָשַׁקְתָּ</b>, רצית את <b>נַפְשִׁי,</b> והצלת אותה <b>מִשַּׁחַת בְּלִי,</b> מבור הבלייה, בור השאול המבלה את הכול, <b>כִּי הִשְׁלַכְתָּ אַחֲרֵי גֵוְךָ</b>, גבך את <b>כָּל חֲטָאָי.</b> מאסת בחטאי. עתה אוכל לחיות מחדש בעולם חדש של שלום.
(יח) <b>כִּי לֹא שְׁאוֹל תּוֹדֶךָּ, מָוֶת</b> לא <b>יְהַלְלֶךָּ,</b> המתים אינם יכולים להודות ולהלל לך. <b>לֹא יְשַׂבְּרוּ</b>, יְצפו <b>יוֹרְדֵי בוֹר</b>, המתים <b>אֶל אֲמִתֶּךָ.</b>
(יט) רק אדם <b>חַי חַי הוּא יוֹדֶךָ</b>, מסוגל להודות לך, <b>כָּמוֹנִי הַיּוֹם,</b> שאני מתאושש. אילו מַתי, לא יכולתי להודות. <b>אָב</b> הזוכה <b>לְבָנִים יוֹדִיעַ</b>, יוכל לספר גם לבניו <b>אֶל</b>, את <b>אֲמִתֶּךָ.</b>
(כ) <b>ה'</b> בא <b>לְהוֹשִׁיעֵנִי, וּ</b>מעתה, <b>נְגִנוֹתַי נְנַגֵּן כָּל יְמֵי חַיֵּינוּ עַל בֵּית ה'</b>, בבית ה' ונודה לו על חסדיו ועל ישועתו.
(כא) <b>וַיֹּאמֶר יְשַׁעְיָהוּ: יִשְׂאוּ</b>, יטלו <b>דְּבֶלֶת תְּאֵנִים,</b> תאנה מיובשת, <b>וְיִמְרְחוּ עַל</b> פצעי <b>הַשְּׁחִין</b> של המלך, <b>וְיֶחִי,</b> הוא יתרפא. דבלה אינה תרופה, ואולי היא עלולה להזיק לפצע בגלל זיהום. מכל מקום הסיפור רצוף מופתים היוצאים מסדר העולם.
(כב) לאור עצתו של הנביא לריפוי פצעיו — <b>וַיֹּאמֶר חִזְקִיָּהוּ: מָה</b> יהיה ה<b>אוֹת</b> שאכן נרפאתי<b>?! — כִּי אֶעֱלֶה בֵּית ה'.</b> כאשר אחוש מאושש דיי לקום ממיטת חוליי ולעלות אל בית ה', הרי הַגעתי אל המקום הראוי לשם הודאה תהיה האות לרפואתי השלמה.
<h2>פרק לט</h2>
(א) <b>בָּעֵת הַהִיא</b>, לאחר שהוסר מצור סנחריב, וחזקיהו הבריא ממחלתו, <b>שָׁלַח מְרֹדַךְ בַּלְאֲדָן בֶּן בַּלְאֲדָן</b>, נראה שגם אביו היה מלך ונקרא אף הוא בלאדן, <b>מֶלֶךְ בָּבֶל סְפָרִים וּמִנְחָה אֶל חִזְקִיָּהוּ, וַיִּשְׁמַע כִּי חָלָה וַיֶּחֱזָק,</b> והבריא. כיוון שגם מלך בבל היה נתון תחת שלטון האשורים, אם כי לא שועבד להם לגמרי, היה לשתי המדינות — שהיו קטנות באותה עת — יהודה ובבל — אינטרס משותף. על כן שמח מרודך בלאדן בשמחת חזקיהו, כאשר עלה בידו למרוד בסנחריב.
(ב) <b>וַיִּשְׂמַח עֲלֵיהֶם</b> — על הספרים והמנחה <b>חִזְקִיָּהוּ,</b> שכן היה זה סיוע דיפלומטי משמעותי ממקום רחוק, מעבר לגבולות ארם ואשור, <b>וַיַּרְאֵם</b> — חזקיהו לשליחי מלך בבל <b>אֶת בֵּית נְכֹתוֹ,</b> הבית שבו מונחים אוצרותיו המיוחדים, <b>אֶת הַכֶּסֶף וְאֶת הַזָּהָב וְאֶת הַבְּשָׂמִים וְאֵת הַשֶּׁמֶן הַטּוֹב וְאֵת כָּל בֵּית כֵּלָיו וְאֵת כָּל אֲשֶׁר נִמְצָא בְּאֹצְרֹתָיו. לֹא הָיָה דָבָר אֲשֶׁר לֹא הֶרְאָם חִזְקִיָּהוּ בְּבֵיתוֹ וּבְכָל מֶמְשַׁלְתּוֹ.</b>
(ג) <b>וַיָּבֹא יְשַׁעְיָהוּ הַנָּבִיא אֶל הַמֶּלֶךְ חִזְקִיָּהוּ, וַיֹּאמֶר אֵלָיו: מָה אָמְרוּ הָאֲנָשִׁים הָאֵלֶּה, וּמֵאַיִן יָבֹאוּ</b>, באו <b>אֵלֶיךָ?</b> בכמה מקומות במקרא מופיעה שאלה כגון זו, שתשובתה ידועה לשואל, ושאלתו אינה אלא מבוא מנומס לשיחה. <b>וַיֹּאמֶר חִזְקִיָּהוּ: מֵאֶרֶץ רְחוֹקָה בָּאוּ אֵלַי, מִבָּבֶל.</b>
(ד) <b>וַיֹּאמֶר: מָה רָאוּ בְּבֵיתֶךָ? וַיֹּאמֶר חִזְקִיָּהוּ: אֵת כָּל אֲשֶׁר בְּבֵיתִי רָאוּ. לֹא הָיָה דָבָר אֲשֶׁר לֹא הִרְאִיתִים בְּאוֹצְרֹתָי.</b>
(ה) <b>וַיֹּאמֶר יְשַׁעְיָהוּ אֶל חִזְקִיָּהוּ — שְׁמַע דְּבַר ה' צְבָאוֹת:</b>
(ו) כעת נדמה לך שאין לך כל זיקה לבבל, אך <b>הִנֵּה יָמִים בָּאִים</b>, עוד יבוא זמן <b>וְנִשָּׂא</b>, יילקח <b>כָּל אֲשֶׁר בְּבֵיתֶךָ וַאֲשֶׁר אָצְרוּ אֲבֹתֶיךָ עַד הַיּוֹם הַזֶּה,</b> ל<b>בָּבֶל, לֹא יִוָּתֵר דָּבָר, אָמַר ה'.</b> כאשר אשור תתמוטט, תעלה בבל ותגדל, ולבסוף תשלוט בך. יתר על כן, המעשה שעשית בחשיפת כל אוצרותיך לעיניהם, נושא משמעות סמלית — הראית להם את האוצרות, שאותם הם עתידים לקחת לארצם.
(ז) <b>וּמִבָּנֶיךָ אֲשֶׁר יֵצְאוּ מִמְּךָ, אֲשֶׁר תּוֹלִיד</b>, צאצאיך בדורות המאוחרים יותר, <b>יִקָּחוּ, וְהָיוּ סָרִיסִים</b>, משרתים <b>בְּהֵיכַל מֶלֶךְ בָּבֶל.</b>
(ח) <b>וַיֹּאמֶר חִזְקִיָּהוּ אֶל יְשַׁעְיָהוּ: טוֹב דְּבַר ה' אֲשֶׁר דִּבַּרְתָּ.</b> והוא מסביר את עצמו — <b>וַיֹּאמֶר: כִּי יִהְיֶה שָׁלוֹם וֶאֱמֶת בְּיָמָי.</b> מדבריך, שכך עתיד לקרות רק בימי בנֵי בנַי, אני מבין שלכל הפחות בזמני צפויה שלווה.
<h2>פרק מ</h2>
(א) <b>נַחֲמוּ נַחֲמוּ</b> את <b>עַמִּי, יֹאמַר אֱלֹהֵיכֶם.</b>
(ב) <b>דַּבְּרוּ עַל לֵב יְרוּשָׁלִַם</b> דברי נחמה, הרגעה וריצוי <b>וְקִרְאוּ אֵלֶיהָ, כִּי מָלְאָה צְבָאָהּ,</b> נשלמה תקופת הסבל שנקצבה לה, <b>כִּי נִרְצָה</b>, כופר <b>עֲוֹנָהּ,</b> חטאהּ, <b>כִּי לָקְחָה מִיַּד ה'</b> עונש <b>כִּפְלַיִם בְּ</b>של <b>כָל חַטֹּאתֶיהָ.</b> עליכם להודיע לירושלים שהגיעה שעת המחילה וההתפייסות.
(ג) אחר קריאת הנחמה הכללית, נשמעים קולות מבשרי גאולה: הנה <b>קוֹל קוֹרֵא: בַּמִּדְבָּר פַּנּוּ דֶּרֶךְ</b> ל<b>ה', יַשְּׁרוּ בָּעֲרָבָה מְסִלָּה</b>, מסלול, נתיב <b>לֵאלֹהֵינוּ.</b> בדרך הזו הוא יביא את גאוליו מכל הארצות.
(ד) <b>כָּל גֶּיא</b>, עמק <b>יִנָּשֵׂא,</b> יתרומם ויהפוך למישור, <b>וְכָל הַר וְגִבְעָה יִשְׁפָּלוּ,</b> יונמכו, <b>וְהָיָה הֶעָקֹב</b>, העקום, המפותל <b>לְמִישׁוֹר,</b> למקום ישר ושטוח, <b>וְהָרְכָסִים</b> של ההרים והגבעות, אשר ביניהם גאיות צרים <b>–</b> יהיו <b>לְבִקְעָה,</b> מרחב נמוך מישורי. לא יהיה כל עיכוב וקושי בדרך המדברית שתיפתח לשבים.
(ה) אז — <b>וְנִגְלָה כְּבוֹד ה', וְרָאוּ כָל בָּשָׂר</b>, בגאולת עם ה' יתגלה כבודו לכל העמים <b>יַחְדָּו</b>, <b>כִּי פִּי ה' דִּבֵּר.</b>
(ו) לאחר הקול שקרא לפנות דרך, נשמע קול נוסף: <b>קוֹל אֹמֵר: קְרָא! וְאָמַר</b> השומע את הקול, הנביא<b>: מָה אֶקְרָא?</b> והתשובה<b>: כָּל הַבָּשָׂר</b>, בני האדם דומים ל<b>חָצִיר,</b> עשב ירוק המשמש מספוא לבהמות, שאין לו קיום ממושך, <b>וְכָל חַסְדּוֹ</b>, אהבתו וחנו של האדם <b>— כְּצִיץ הַשָּׂדֶה,</b> כפרחי השדה, שפריחתם אורכת לכל היותר מספר שבועות.
(ז) עם הזמן <b>יָבֵשׁ חָצִיר, נָבֵל צִיץ, כִּי רוּחַ ה' נָשְׁבָה בּוֹ. אָכֵן</b>, באמת <b>חָצִיר</b> הוא <b>הָעָם,</b> מין האדם שעל פני האדמה. חיי אדם חולפים ביעף. אין הנביא מבקש כאן להשפיל את הקיום הארעי האנושי, אלא להדגיש את הצד ההפוך —
(ח) <b>יָבֵשׁ חָצִיר, נָבֵל צִיץ, וּדְבַר אֱלֹהֵינוּ יָקוּם לְעוֹלָם.</b> דורות וחסדיהם חולפים וכלים, ורק דבר ה' נותר יציב לנצח.
(ט) <b>עַל הַר גָּבֹהַ עֲלִי לָךְ, מְבַשֶּׂרֶת צִיּוֹן,</b> דמות אלגורית, המקבילה הנשית למבשר. <b>הָרִימִי בַכֹּחַ קוֹלֵךְ, מְבַשֶּׂרֶת יְרוּשָׁלִָם,</b> להודיע חדשות לעיר כולה. <b>הָרִימִי</b> את קולך ככל יכולתך, <b>אַל תִּירָאִי, אִמְרִי לְעָרֵי יְהוּדָה: הִנֵּה אֱלֹהֵיכֶם</b> מופיע.
(י) <b>הִנֵּה ה' אֳלֹהִים בְּחָזָק</b>, בחוזק <b>יָבוֹא, וּזְרֹעוֹ מֹשְׁלָה לוֹ.</b> בכוח זרועו הוא מושל כחפצו. <b>הִנֵּה שְׂכָרוֹ</b> השכר שהוא מעניק, נמצא <b>אִתּוֹ, וּפְעֻלָּתוֹ</b>, משכורת פועליו מוכנה <b>לְפָנָיו.</b> אמנם ה' יתגלה בתוקף, אך הוא יביא עמו את הגמול המיועד לעושי טוב.
(יא) <b>כְּרֹעֶה עֶדְרוֹ יִרְעֶה, בִּזְרֹעוֹ יְקַבֵּץ טְלָאִים.</b> את צעירי הצאן, שהליכתם עם שאר העדר קשה, יאסוף הרועה בזרועו המושטת, כדי שלא יאבדו, <b>וּבְחֵיקוֹ יִשָּׂא</b> אותם. ואת ה<b>עָלוֹת</b>, הבהמות הצעירות, או: המבכירות <b>יְנַהֵל,</b> יוליכן בסדר ובנחת. ה' ינחה את עמו כרועה טוב ונאמן הדואג לשלום צאנו.
(יב) <b>מִי מָדַד בְּשָׁעֳלוֹ</b>, בפסיעתו, בכף רגלו <b>מַיִם,</b> את מימי העולם, <b>וְשָׁמַיִם בַּזֶּרֶת</b>, מידת אורך הנמדדת מקצה האגודל עד קצה הזרת של יד פשוטה — כחצי אמה, <b>תִּכֵּן,</b> מדד, הגדיר את התוכן, <b>וְכָל</b>, מדד, קבע את נפח ההכלה <b>בַּשָּׁלִשׁ</b>, כלי מידה קטן את <b>עֲפַר הָאָרֶץ, וְשָׁקַל בַּפֶּלֶס</b>, מכשיר שקילה את ה<b>הָרִים, ו</b>את ה<b>גְבָעוֹת</b> הוא שוקל <b>בְּמֹאזְנָיִם?!</b> הבורא מודד כביכול את היקום כולו בכלים קטנים. בריאת העולם מתוארת כאן כמשחק בצעצועים.
(יג) <b>מִי תִּכֵּן</b>, מי יכול להגדיר ולהכיל <b>אֶת רוּחַ ה'</b>. כמו המים, השמים והארץ שהוזכרו כאן, אף רוח אלוקים נזכרה בראשית בריאת העולם — וְרוּחַ אֱלֹהִים מְרַחֶפֶת עַל פְּנֵי הַמָּיִם. <b>ו</b>מיהו <b>אִישׁ עֲצָתוֹ</b> של ה' <b>— יוֹדִיעֶנּוּ</b>, שהוא מודיע לו את מעשיו<b>?!</b>
(יד) <b>אֶת מִי נוֹעָץ</b>, עם מי התייעץ הבורא <b>וַיְבִינֵהוּ,</b> ולימד את הבורא בינה, <b>וַיְלַמְּדֵהוּ</b> ללכת <b>בְּאֹרַח מִשְׁפָּט,</b> בדרך הראויה לכל עניין ועניין, <b>וַיְלַמְּדֵהוּ דַעַת, וְדֶרֶךְ תְּבוּנוֹת יוֹדִיעֶנּוּ?!</b> הרי אין מקורם של הרוח, התבונה והדעת אלא בה' לבדו.
(טו) <b>הֵן</b> לעומת הבורא נחשבים <b>גּוֹיִם</b>, העמים <b>כְּמַר</b>, כטיפה <b>מִ</b>תוך <b>דְּלִי, וּכְשַׁחַק מֹאזְנַיִם</b>, האבקות המצטברות על המאזניים בעקבות שקילתם של חומרים שונים שחוקים <b>נֶחְשָׁבוּ. הֵן אִיִּים</b>, איי הים או הארצות הרחוקות <b>כּ</b>עפר <b>דַּק יִטּוֹל</b>, הוא נוטלם ומשליכם.
(טז) <b>וּ</b>באשר לקרבנות — עצי הר <b>לְבָנוֹן אֵין דֵּי בָּעֵר,</b> אינם מספיקים להבערת האש על המזבח לכבוד ה', <b>וְחַיָּתוֹ</b>, החיות שביער הלבנון, אשר היו מצויות בו בעבר לרוב, <b>אֵין דֵּי</b> לקרבנות <b>עוֹלָה.</b>
(יז) <b>כָּל הַגּוֹיִם כְּאַיִן נֶגְדּוֹ, מֵאֶפֶס ו</b>מ<b>תֹהוּ נֶחְשְׁבוּ לוֹ.</b> הם מהאין, מהריק.
(יח) כיוון שהבורא נשגב, אי אפשר לשוות לו דמות: <b>וְאֶל מִי תְּדַמְּיוּן</b>, תדמו <b>אֵל, וּמַה דְּמוּת תַּעַרְכוּ</b>, תשוו <b>לוֹ?!</b>
(יט) <b>ה</b>אם תדמוהו ל<b>פֶסֶל</b> אשר <b>נָסַךְ</b>, יצק <b>חָרָשׁ, וְצֹרֵף בַּזָּהָב</b>, אומן הזהב <b>יְרַקְּעֶנּוּ</b>, מצפהו בריקועים, <b>וּ</b>בנוסף לכך, קושרים בו <b>רְתֻקוֹת,</b> שלשלאות <b>כֶּסֶף</b> מעשה <b>צוֹרֵף?!</b>
(כ) <b>הַמְסֻכָּן</b>, הסוכן, האוסף ומרים <b>תְּרוּמָה,</b> להכין ממנה אליל, <b>עֵץ לֹא יִרְקַב יִבְחָר,</b> בוחר עץ קשה כדי שלא יירקב, <b>חָרָשׁ חָכָם יְבַקֶּשׁ</b>, יחפש <b>לוֹ לְהָכִין פֶּסֶל</b> ש<b>לֹא יִמּוֹט.</b> האם תדמו את האל שיצר הכול לפסל המעוצב, המיופה, הרתוק, הנברר והמשומר בהשתדלויות אנושיות?!
(כא) <b>הֲלוֹא</b>, האם לא <b>תֵדְעוּ, הֲלוֹא תִשְׁמָעוּ, הֲלוֹא הֻגַּד מֵרֹאשׁ לָכֶם, הֲלוֹא הֲבִינֹתֶם מוֹסְדוֹת</b>, יסודות <b>הָאָרֶץ?!</b> האם אינכם מבינים מי מעמיד את הארץ?! הלוא הוא –
(כב) <b>הַיֹּשֵׁב עַל חוּג</b>, מעגל <b>הָאָרֶץ,</b> <b>וְיֹשְׁבֶיהָ</b> בעיניו <b>כַּחֲגָבִים; הַנּוֹטֶה</b>, הפורש <b>כַדֹּק</b>, כמו קרום, יריעה דקה את ה<b>שָׁמַיִם, וַיִּמְתָּחֵם</b> מסביב לארץ <b>כָּאֹהֶל לָשָׁבֶת</b> תחתיו;
(כג) <b>הַנּוֹתֵן רוֹזְנִים לְאָיִן,</b> ואת <b>שֹׁפְטֵי</b> ה<b>אֶרֶץ — כַּתֹּהוּ עָשָׂה.</b>
(כד) <b>אַף</b> כל אותם תקיפים, הנחשבים כמייצבי החברה, הרי לפניו הם כצמחים <b>בַּל נִטָּעוּ,</b> שאינם נטועים באדמה, <b>אַף בַּל זֹרָעוּ,</b> לא נזרעו, <b>אַף בַּל שֹׁרֵשׁ</b>, לא הכה שורשים <b>בָּאָרֶץ גִּזְעָם. וְגַם</b>, ואף זאת – <b>נָשַׁף</b> ה' <b>בָּהֶם — וַיִּבָשׁוּ, וּסְעָרָה כַּקַּשׁ תִּשָּׂאֵם.</b>
(כה) <b>וְאֶל מִי תְדַמְּיוּנִי</b>, תדמו אותי <b>וְאֶשְׁוֶה?! יֹאמַר קָדוֹשׁ.</b> כינויו של ה' הנפוץ בעיקר בספר ישעיה.
(כו) <b>שְׂאוּ מָרוֹם עֵינֵיכֶם, וּרְאוּ מִי בָרָא</b> כוכבים <b>אֵלֶּה</b>, הסדורים במשמרותיהם ברקיע, <b>הַמּוֹצִיא בְמִסְפָּר צְבָאָם, לְכֻלָּם בְּשֵׁם יִקְרָא.</b> ממה ששמעתם מאבותיכם ומניסיונכם שלכם אתם יודעים שמסלול הכוכבים קבוע. כל כוכב דומה לחייל הקרוא לתפקיד מסוים וממלא אותו בדייקנות. כל זה נעשה <b>מֵרֹב אוֹנִים וְאַמִּיץ כֹּחַ,</b> מגודל כוחו של הבורא. ולכן <b>אִישׁ</b>, אף כוכב <b>לֹא נֶעְדָּר,</b> נעלם.
(כז) אינסופיותו של הבורא כוללת גם את ידיעתו והשגחתו: <b>לָמָּה תֹאמַר, יַעֲקֹב, וּתְדַבֵּר, יִשְׂרָאֵל: "נִסְתְּרָה דַרְכִּי מֵה',</b> אין הוא רואה אותי, <b>וּמֵאֱלֹהַי מִשְׁפָּטִי יַעֲבוֹר</b>. הגמול הראוי לי מסולק מלפניו. אלוקים אינו משגיח עלי, ולכן אני כה סובל<b>"?!</b>
(כח) <b>הֲלוֹא יָדַעְתָּ, אִם לֹא שָׁמַעְתָּ: אֱלֹהֵי עוֹלָם ה', בּוֹרֵא</b> הכול עד <b>קְצוֹת הָאָרֶץ, לֹא יִיעַף וְלֹא יִיגָע,</b> אינו מתעייף ואינו מתייגע, <b>אֵין חֵקֶר לִתְבוּנָתוֹ.</b> אי אפשר לחקור, לתפוס ולהגביל את תבונתו.
(כט) <b>נֹתֵן לַיָּעֵף</b>, לעייף <b>כֹּחַ, וּלְאֵין</b>, ולחסר <b>אוֹנִים — עָצְמָה יַרְבֶּה.</b> והוא מפרֵט:
(ל) <b>וְיִעֲפוּ נְעָרִים וְיִגָעוּ, וּבַחוּרִים</b>, שהם במלוא כוחם <b>כָּשׁוֹל יִכָּשֵׁלוּ.</b> כאשר אדם סומך על כוחו שלו בלבד, גם הצעירים והחזקים עשויים להתעייף ולהיכשל.
(לא) <b>ו</b>לעומת זאת, <b>קוֹיֵ ה'</b>, המקווים והמצפים אליו <b>יַחֲלִיפוּ כֹחַ,</b> יחדשו את כוחם. <b>יַעֲלוּ אֵבֶר</b>, יצמיחו כנפיים חדשות <b>כַּנְּשָׁרִים</b>, המגדלים את נוצות כנפיהם לאחר שנשלו נוצותיהם הישנות. <b>יָרוּצוּ וְלֹא יִיגָעוּ, יֵלְכוּ וְלֹא יִיעָפוּ.</b> המחוברים אל מקור כוחם כוחותיהם יתחדשו. לפיכך אל לך, העם הגולֶה, להתייאש. תוכל לשאוב את כוחותיך מן הבורא.
<h2>פרק מא</h2>
(א) הנביא פונה בשם ה' אל המדינות הרחוקות: <b>הַחֲרִישׁוּ</b>, שִׁתקו והקשיבו <b>אֵלַי אִיִּים,</b> מדינות רחוקות, <b>וּלְאֻמִּים יַחֲלִיפוּ כֹחַ,</b> יירגעו ויתחזקו. <b>יִגְּשׁוּ אָז יְדַבֵּרוּ, יַחְדָּו לַמִּשְׁפָּט נִקְרָבָה.</b> הבה נדון בדברים מתוך קרבה וללא פחד. אין זה בהכרח משפט כנגדכם, אלא דיון משותף במציאות –
(ב) <b>מִי הֵעִיר</b>, עורר <b>מִמִּזְרָח</b>, את זה ש<b>צֶדֶק יִקְרָאֵהוּ לְרַגְלוֹ</b>, שהכריז בכל דרכיו על האמת והיושר. או: שהניצחון והישועה באים בעקבותיו. מדובר באישיות מסוימת, מהעבר או מהעתיד הקרוב או הרחוק, הפועלת ישועות; <b>יִתֵּן</b>, יכניע <b>לְפָנָיו גּוֹיִם, וּמְלָכִים יַרְדְּ,</b> ישעבד. <b>יִתֵּן כֶּעָפָר חַרְבּוֹ, כְּקַשׁ נִדָּף קַשְׁתּוֹ.</b> חרבות וקשתות רבות מצויות לו כעפר וכקש.
(ג) <b>יִרְדְּפֵם</b> — את הגויים והמלכים ו<b>יַעֲבוֹר</b> את הדרך ב<b>שָׁלוֹם,</b> <b>אֹרַח בְּרַגְלָיו לֹא יָבוֹא.</b> אין הוא נצרך לדרך צדדית שבה יסתתר. הוא הולך ברחבה, בדרך המלך.
(ד) <b>מִי פָעַל וְעָשָׂה</b> את כל זאת<b>?</b> – מי ש<b>קֹרֵא</b>, אומר, מזמין או קובע את קורות <b>הַדֹּרוֹת מֵרֹאשׁ. אֲנִי ה' רִאשׁוֹן</b> לכל הנמצא<b>, וְאֶת</b>, וגם עם <b>אַחֲרֹנִים</b>, אתכם <b>— אֲנִי הוּא.</b>
(ה) <b>רָאוּ אִיִּים</b> את ההתרחשויות הגדולות הללו <b>וְיִירָאוּ, קְצוֹת הָאָרֶץ יֶחֱרָדוּ, קָרְבוּ</b>, נקבצו <b>וַיֶּאֱתָיוּן,</b> ובאו. כולם מנסים להתגונן נוכח איומו של המלך הגדול, בהישענם על אליליהם<b>:</b>
(ו) <b>אִישׁ אֶת רֵעֵהוּ יַעְזֹרוּ, וּלְאָחִיו יֹאמַר: חֲזָק.</b> הכול ישתפו פעולה אלו עם אלו.
(ז) <b>וַיְחַזֵּק חָרָשׁ</b> העושה בעץ <b>אֶת צֹרֵף,</b> מי ש<b>מַחֲלִיק</b> את הכלי ומיישרו ב<b>פַּטִּישׁ</b> מחזק <b>אֶת הוֹלֶם פָּעַם,</b> המכה על חומר הגלם או על הכלי לעצבו ולקבעו. משנגמרו מלאכות הצורף, המחליק וההולם, <b>אֹמֵר</b> עושה הכלי <b>לַדֶּבֶק</b>, לחיבור<b>: טוֹב הוּא,</b> צימוד החלקים נעשה היטב, ואז <b>וַיְחַזְּקֵהוּ בְמַסְמְרִים</b> כדי ש<b>לֹא יִמּוֹט,</b> יתמוטט.
(ח) התוכחה, היראה והחרדה יהיו מנת חלקו של שאר העולם, <b>וְ</b>אילו <b>אַתָּה, יִשְׂרָאֵל עַבְדִּי, יַעֲקֹב אֲשֶׁר בְּחַרְתִּיךָ, זֶרַע אַבְרָהָם אֹהֲבִי,</b>
(ט) <b>אֲשֶׁר הֶחֱזַקְתִּיךָ</b>, לקחתיך לחלקי <b>מִקְצוֹת הָאָרֶץ, וּמֵאֲצִילֶיהָ</b>, מגדולי הארץ <b>קְרָאתִיךָ</b> אלי, לצאת מרשותם של אלו. <b>וָאֹמַר לְךָ: עַבְדִּי אַתָּה, בְּחַרְתִּיךָ, וְלֹא מְאַסְתִּיךָ</b> גם בגלות הארוכה.
(י) גם אם כל העולם יזדעזע, אתה <b>אַל תִּירָא,</b> אינך צריך לפחוד, <b>כִּי עִמְּךָ אָנִי. אַל תִּשְׁתָּע,</b> תפנה, תסור מדרכך, <b>כִּי אֲנִי אֱלֹהֶיךָ</b> בכל מצב. <b>אִמַּצְתִּיךָ</b>, חיזקתיך <b>אַף עֲזַרְתִּיךָ, אַף תְּמַכְתִּיךָ בִּימִין צִדְקִי</b>, בימיני הצודקת, המנצחת והמושיעה. ה' מבטיח לעמו שיגן עליו מכל רע.
(יא) <b>הֵן יֵבֹשׁוּ וְיִכָּלְמוּ כֹּל הַנֶּחֱרִים</b>, המתגרים, המחרחרים ריב <b>בָּךְ. יִהְיוּ כְאַיִן וְיֹאבְדוּ אַנְשֵׁי רִיבֶךָ.</b>
(יב) <b>תְּבַקְשֵׁם וְלֹא תִמְצָאֵם,</b> את <b>אַנְשֵׁי מַצֻּתֶךָ,</b> ריבך. הם ייעלמו. <b>יִהְיוּ כְאַיִן וּכְאֶפֶס אַנְשֵׁי מִלְחַמְתֶּךָ.</b>
(יג) <b>כִּי אֲנִי ה' אֱלֹהֶיךָ מַחֲזִיק יְמִינֶךָ, הָאֹמֵר לְךָ: אַל תִּירָא, אֲנִי עֲזַרְתִּיךָ.</b>
(יד) <b>אַל תִּירְאִי, תּוֹלַעַת יַעֲקֹב, מְתֵי</b>, אנשי <b>יִשְׂרָאֵל. אֲנִי עֲזַרְתִּיךְ, נְאֻם ה', וְגֹאֲלֵךְ</b> אני, <b>קְדוֹשׁ יִשְׂרָאֵל.</b>
(טו) אדרבא, <b>הִנֵּה</b>, למרות שאת תולעת רכה ועדינה לכאורה, <b>שַׂמְתִּיךְ לְמוֹרַג</b>, אבן או ברזל הנעוצים במכשיר הדישה הנקרא <b>חָרוּץ</b>. המורג <b>חָדָשׁ</b> ו<b>בַעַל פִּיפִיּוֹת,</b> חידודים. אתה, המורג, <b>תָּדוּשׁ הָרִים וְתָדֹק,</b> עד דק, <b>וּגְבָעוֹת כַּמֹּץ תָּשִׂים</b> בדישתך. ישראל יעבור על פני עמים וממלכות וירמסם.
(טז) <b>תִּזְרֵם,</b> תפזר את האויבים, <b>וְרוּחַ תִּשָּׂאֵם, וּסְעָרָה תָּפִיץ אוֹתָם.</b> לעומת החרדה והערעור שאחזו באומות נוכח השינויים העולמיים, הנביא מרגיע את ישראל: <b>וְאַתָּה תָּגִיל בַּה', בִּקְדוֹשׁ יִשְׂרָאֵל תִּתְהַלָּל.</b>
(יז) הנבואה ממשיכה בדברי הבטחה ואמונה לגולים המעונים: <b>הָעֲנִיִּים וְהָאֶבְיוֹנִים מְבַקְשִׁים מַיִם — וָאַיִן, לְשׁוֹנָם בַּצָּמָא נָשָׁתָּה,</b> נעתקה, או: נשכחה, כביכול, מחמת יובש או חוסר שימוש. <b>אֲנִי ה' אֶעֱנֵם,</b> אני <b>אֱלֹהֵי יִשְׂרָאֵל לֹא אֶעֶזְבֵם.</b>
(יח) <b>אֶפְתַּח עַל שְׁפָיִים</b>, פסגות הרים <b>— נְהָרוֹת, וּבְתוֹךְ בְּקָעוֹת — מַעְיָנוֹת. אָשִׂים מִדְבָּר לַאֲגַם מַיִם, וְאֶרֶץ צִיָּה</b> אשים <b>לְמוֹצָאֵי</b>, מקורות <b>מָיִם.</b>
(יט) <b>אֶתֵּן בַּמִּדְבָּר</b> עצים שונים: <b>אֶרֶז, שִׁטָּה וַהֲדַס וְעֵץ שָׁמֶן</b>, כנראה אורן, <b>אָשִׂים בָּעֲרָבָה בְּרוֹשׁ, תִּדְהָר וּתְאַשּׁוּר יַחְדָּו.</b> עצי נוי וסרק שונים ששימשו לבניין. יַחְדָּו. המדבר יהפוך לאזור פורה שצמחייתו מגוונת. כך יפנימו הכול שאין זה מעשה ידי אדם:
(כ) <b>לְמַעַן יִרְאוּ</b> הכול <b>וְיֵדְעוּ וְיָשִׂימוּ</b> לב <b>וְיַשְׂכִּילוּ יַחְדָּו, כִּי יַד ה' עָשְׂתָה זֹּאת, וּקְדוֹשׁ יִשְׂרָאֵל בְּרָאָהּ.</b>
(כא) הנביא שב ופונה אל העמים השונים ומנהיגיהם: <b>קָרְבוּ</b> אלי לשיפוט <b>רִיבְכֶם,</b> הטענות והמענות שבידכם. <b>יֹאמַר ה'. הַגִּישׁוּ עֲצֻמוֹתֵיכֶם,</b> תביעותיכם, דברי תלונתכם, <b>יֹאמַר מֶלֶךְ יַעֲקֹב</b>, אלוקים.
(כב) <b>יַגִּישׁוּ וְיַגִּידוּ לָנוּ</b> אליליכם וקוסמיכם, <b>אֵת</b> הקורות <b>אֲשֶׁר תִּקְרֶינָה, הָרִאשֹׁנוֹת מָה הֵנָּה,</b> סַפרו על המאורעות משכבר הימים, כדי להבין את פשרם ומשמעותם — <b>הַגִּידוּ וְנָשִׂימָה לִבֵּנוּ וְנֵדְעָה אַחֲרִיתָן,</b> תכליתן, <b>אוֹ הַבָּאוֹת</b>, העתידות <b>הַשְׁמִיעֻנוּ.</b> כלומר, אם יש לכם יומרה לגדולה כלשהי, אם אתם חושבים כי ידועים לכם העתיד או סודו של המהלך ההיסטורי — אדרבא, גשו והציגום.
(כג) <b>הַגִּידוּ</b> את <b>הָאֹתִיּוֹת</b>, הבאות <b>לְאָחוֹר,</b> לעתיד, הדברים העתידים לבוא. אם אתם מסוגלים לכך — <b>וְנֵדְעָה כִּי אֱלֹהִים אַתֶּם, אַף תֵּיטִיבוּ וְתָרֵעוּ, וְ</b>אז <b>נִשְׁתָּעָה</b>, נשוחח <b>וְנִרְאֶ</b>ה את הדברים <b>יַחְדָּו</b> כאחד.
(כד) בסופו של דבר, <b>הֵן אַתֶּם</b>, על טענותיכם ויומרותיכם, באים <b>מֵאַיִן, וּפָעָלְכֶם מֵאָפַע,</b> מאפס. <b>תּוֹעֵבָה</b> הוא מי ש<b>יִבְחַר בָּכֶם.</b> או: הבוחר בכם בתועבה הוא בוחר.
(כה) <b>הַעִירוֹתִי</b>, אעיר את הגואל <b>מִצָּפוֹן וַיַּאת,</b> והוא יבוא. אזמן <b>מִמִּזְרַח שֶׁמֶשׁ</b> את זה אשר <b>יִקְרָא בִשְׁמִי, וְיָבֹא</b> וירמוס את ה<b>סְגָנִים</b>, השרים <b>כְּמוֹ</b> שדורכים על <b>חֹמֶר</b>, מין אדמה, לרככו כדי להכשירו למלאכתו, לבניין או לייצור כלים. <b>וּכְמוֹ</b> ש<b>יוֹצֵר יִרְמָס טִיט.</b>
(כו) <b>מִי</b> מכם <b>הִגִּיד מֵרֹאשׁ</b> את מה שקרה או שיקרה <b>— וְנֵדָעָה. וּ</b>מי יגיד את הדברים <b>מִלְּפָנִים</b> — <b>וְנֹאמַר: צַדִּיק,</b> צודק הוא בטענותיו. אכן, <b>אַף אֵין</b> ביניכם <b>מַגִּיד, אַף אֵין מַשְׁמִיעַ, אַף אֵין שֹׁמֵעַ אִמְרֵיכֶם.</b> אינכם יודעים על העתיד דבר.
(כז) <b>רִאשׁוֹן לְצִיּוֹן הִנֵּה הִנָּם,</b> החדשות מגיעות לראשונה לציון, <b>וְלִירוּשָׁלִַם מְבַשֵּׂר</b>, נביא שיבשר את העתיד להתרחש, כנבואה זו האמורה למעלה, <b>אֶתֵּן.</b> רק ליושבי ציון וירושלים יש נבואה ותקשורת אמינה עם קורא הדורות מראש.
(כח) <b>וְאֵרֶא</b> בכל העמים <b>וְאֵין אִישׁ</b> מְבשר, <b>וּמֵאֵלֶּה</b> הדתות, האמונות והפילוסופיות השונות <b>— וְאֵין יוֹעֵץ, וְ</b>אין מי ש<b>אֶשְׁאָלֵם וְיָשִׁיבוּ דָבָר.</b> והוא שב ומסכם:
(כט) <b>הֵן כֻּלָּם אָוֶן</b>, הבל, <b>אֶפֶס מַעֲשֵׂיהֶם, רוּחַ וָתֹהוּ נִסְכֵּיהֶם,</b> מסכותיהם, צלמיהם.
<h2>פרק מב</h2>
(א) <b>הֵן עַבְדִּי</b>, מלך המשיח, הגואל – <b>אֶתְמָךְ בּוֹ, בְּחִירִי — רָצְתָה</b> בו <b>נַפְשִׁי. נָתַתִּי רוּחִי עָלָיו.</b> הוא לא ינהיג את ישראל בלבד — <b>מִשְׁפָּט לַגּוֹיִם יוֹצִיא.</b> הוא יהיה שופט לכל הארץ.
(ב) <b>לֹא יִצְעַק וְלֹא יִשָּׂא</b>, ירים קול <b>וְלֹא יַשְׁמִיעַ בַּחוּץ קוֹלוֹ.</b> הוא לא יצטרך לצעוק, כדי שקולו יישמע ברבים. הילוכו יהיה בנחת.
(ג) <b>קָנֶה רָצוּץ</b>, שהכול רגילים לשברו, הוא <b>לֹא יִשְׁבּוֹר, וּ</b>פתילת <b>פִשְׁתָּה כֵהָה</b>, שאורה הולך ודועך, <b>לֹא יְכַבֶּנָּה.</b> הוא ייזהר שהנדכאים והנחשלים בחברה לא ייפגעו. <b>לֶאֱמֶת יוֹצִיא מִשְׁפָּט.</b> ובמטבעות לשון דומות:
(ד) הוא עצמו <b>לֹא יִכְהֶה</b>, יחלש <b>וְלֹא יָרוּץ,</b> לא ירוצַּץ, לא יישבר <b>עַד יָשִׂים בָּאָרֶץ מִשְׁפָּט, וּלְתוֹרָתוֹ</b> גם <b>אִיִּים יְיַחֵילוּ</b>, יְצפו. הוא יהיה מוכר ומבוקש בכל העולם, ולא יידרש לשום מאמץ כדי שדבריו יישמעו בכל מקום.
(ה) <b>כֹּה אָמַר הָאֵל ה', בּוֹרֵא הַשָּׁמַיִם וְנוֹטֵיהֶם,</b> השמים מתוארים כאוהל פרוש, <b>רֹקַע</b>, שוטח <b>הָאָרֶץ וְצֶאֱצָאֶיהָ,</b> החיות והצמחים היוצאים ממנה והגדלים בה, <b>נֹתֵן נְשָׁמָה לָעָם</b> ש<b>עָלֶיהָ וְרוּחַ לַהֹלְכִים בָּהּ,</b> המעניק חיים לבריותיו<b>:</b>
(ו) <b>אֲנִי ה' קְרָאתִיךָ</b>, ייעדתי אותך, עבדי, <b>בְצֶדֶק,</b> לנַצח ולהושיע, <b>וְאַחְזֵק בְּיָדֶךָ וְאֶצָּרְךָ,</b> שמרתיך, <b>וְאֶתֶּנְךָ ל</b>הקים <b>בְרִית עָם</b> כמלך ישראל, ו<b>לְאוֹר</b> ל<b>גּוֹיִם,</b>
(ז) <b>לִפְקֹחַ עֵינַיִם עִוְרוֹת, לְהוֹצִיא מִמַּסְגֵּר</b>, ממקום סגור <b>אַסִּיר, מִבֵּית כֶּלֶא יֹשְׁבֵי חֹשֶׁךְ.</b> מעבר לכך שתופקד על שמירת הסדר החברתי, כאמור, גם תשחרר את הנדכאים מכבליהם.
(ח) <b>אֲנִי ה', הוּא שְׁמִי, וּכְבוֹדִי לְאַחֵר לֹא אֶתֵּן,</b> לא אאפשר לאחר להתיימר להשתמש בשמי או להשתתף בו. <b>ו</b>לא אתן את <b>תְהִלָּתִי לַפְּסִילִים.</b>
(ט) הנבואות <b>הָרִאשֹׁנוֹת הִנֵּה בָאוּ</b> והתגשמו, <b>ו</b>נבואות <b>חֲדָשׁוֹת אֲנִי מַגִּיד. בְּטֶרֶם תִּצְמַחְנָה</b>, קודם שיתממשו הדברים <b>אַשְׁמִיעַ אֶתְכֶם.</b>
(י) תיאור כללי של התגלות ה' בגאולה: <b>שִׁירוּ לַה' שִׁיר חָדָשׁ</b>. יתייחסו מחדש אל נושא שאינו חדש. <b>תְּהִלָּתוֹ</b> תושר <b>מִקְצֵה הָאָרֶץ</b>, מהרחוקים והמבודדים ביותר — <b>יוֹרְדֵי הַיָּם וּמְלֹאוֹ, אִיִּים וְיֹשְׁבֵיהֶם.</b>
(יא) <b>יִשְׂאוּ</b> קול וישירו <b>מִדְבָּר וְעָרָיו, חֲצֵרִים</b>, חצרות אשר <b>תֵּשֵׁב</b> בהן עדת <b>קֵדָר,</b> <b>יָרֹנּוּ</b>, ישירו <b>יֹשְׁבֵי סֶלַע, מֵרֹאשׁ הָרִים יִצְוָחוּ,</b> ירימו קול.
(יב) <b>יָשִׂימוּ לַה' כָּבוֹד, וּתְהִלָּתוֹ בָּאִיִּים</b>, בעמים הרחוקים <b>יַגִּידוּ:</b>
(יג) <b>ה' כַּגִּבּוֹר יֵצֵא, כְּאִישׁ מִלְחָמוֹת יָעִיר</b>, יעורר <b>קִנְאָה</b>, רוגז ונקמה בעושי רע. <b>יָרִיעַ אַף יַצְרִיחַ,</b> יצעק כדרך החיילים בקרב, <b>עַל אֹיְבָיו יִתְגַּבָּר.</b>
(יד) כאן מדבר הנביא בשם ה': <b>הֶחֱשֵׁיתִי</b>, שתקתי <b>מֵעוֹלָם, אַחֲרִישׁ, אֶתְאַפָּק.</b> עד כה קולי לא נשמע, אך מעתה <b>כַּיּוֹלֵדָה</b>, כמו יולדת <b>אֶפְעֶה,</b> אצעק. <b>אֶשֹּׁם</b>, אנשום <b>וְאֶשְׁאַף יָחַד</b> בנשימות מקוטעות של יללות מתוך כאב. כך תיוולד גם הגאולה:
(טו) <b>אַחֲרִיב הָרִים וּגְבָעוֹת, וְכָל עֶשְׂבָּם אוֹבִישׁ,</b> אייבש, <b>וְשַׂמְתִּי נְהָרוֹת לָאִיִּים,</b> למקומות יבשתיים, <b>וַאֲגַמִּים אוֹבִישׁ.</b> מתכונתם של הדברים תשתנה. אפשרויות חדשות ייפתחו בעולם החדש:
(טז) <b>וְהוֹלַכְתִּי עִוְרִים בְּדֶרֶךְ לֹא יָדָעוּ, בִּנְתִיבוֹת לֹא יָדְעוּ אַדְרִיכֵם.</b> כל אלה שאינם יודעים את דרכם, ימצאו נתיבות ופתרונות חדשים. <b>אָשִׂים מַחְשָׁךְ לִפְנֵיהֶם לָאוֹר, וּמַעֲקַשִּׁים</b>, דרכים פתלתלות אשים <b>לְמִישׁוֹר.</b> אשדד מערכות, אשנה את מאזני הכוחות וגם את טבעו של עולם. <b>אֵלֶּה הַדְּבָרִים עֲשִׂיתִם וְלֹא עֲזַבְתִּים.</b>
(יז) במאמר מוסגר: <b>נָסֹגוּ אָחוֹר, יֵבֹשׁוּ בֹשֶׁת הַבֹּטְחִים בַּפָּסֶל, הָאֹמְרִים לְמַסֵּכָה: אַתֶּם אֱלֹהֵינוּ.</b> כל הבוטחים באלילים יירתעו הן מחמת הבושה בטיפשותם, הן מתוך שלא יוכלו לעמוד בפני גדולת ה'.
(יח) <b>הַחֵרְשִׁים, שְׁמָעוּ! וְהַעִוְרִים, הַבִּיטוּ לִרְאוֹת</b> את השינוי שאחולל בעולם<b>!</b>
(יט) <b>מִי עִוֵּר כִּי אִם עַבְדִּי, וְחֵרֵשׁ כְּמַלְאָכִי</b>, שליחי ש<b>אֶשְׁלָח?</b> עבד ה' ושליחו סגור בתוך עצמו כעיוור וכחירש. לכאורה אינו רואה ואינו שומע דבר. <b>מִי עִוֵּר כִּמְשֻׁלָּם,</b> כמו התמים המושלם, <b>וְעִוֵּר כְּעֶבֶד ה'?!</b>
(כ) <b>רָאוֹת רַבּוֹת</b>, הוא אמנם רואה רבות, <b>וְ</b>אולם <b>לֹא תִשְׁמֹר.</b> אין הוא נותן לבו למה שהוא רואה. <b>פָּקוֹחַ אָזְנַיִם — וְלֹא יִשְׁמָע.</b>
(כא) <b>ה' חָפֵץ</b> בעבדו <b>לְמַעַן צִדְקוֹ,</b> צדקתו. על אף עיוורונו וחירשותו של עבד ה' טמונים בו דברים רבים שעוד יאמר — הוא <b>יַגְדִּיל</b>, ירבה <b>תּוֹרָה וְיַאְדִּיר.</b>
(כב) <b>וְהוּא</b> — עבד ה' במובן הרחב — ישראל, <b>עַם בָּזוּז וְשָׁסוּי</b>, גזול, <b>הָפֵחַ בַּחוּרִים כֻּלָּם.</b> כל בחוריו ברחו ונעלמו כאילו נפחה בהם רוח, <b>וּבְבָתֵּי כְלָאִים</b>, ובבתי כלא <b>הָחְבָּאוּ. הָיוּ לָבַז,</b> בזזו אותם <b>וְאֵין מַצִּיל.</b> ניתנו ל<b>מְשִׁסָּה,</b> לשלל, <b>וְאֵין</b> מי ש<b>אֹמֵר: הָשַׁב,</b> החזר את השלל.
(כג) <b>מִי בָכֶם יַאֲזִין זֹאת, יַקְשִׁב וְיִשְׁמַע לְאָחוֹר</b>, את אחריתם ותוצאתם של דברים<b>?!</b>
(כד) אם יקשיב יבין: <b>מִי נָתַן לִמְשִׁסָּה</b>, לגזל את <b>יַעֲקֹב וְ</b>את <b>יִשְׂרָאֵל לְבֹזְזִים?</b> מי גרם לכך? <b>— הֲלוֹא ה', זוּ</b>, אשר <b>חָטָאנוּ לוֹ, וְלֹא אָבוּ</b>, רצו <b>בִדְרָכָיו הָלוֹךְ,</b> ללכת, <b>וְלֹא שָׁמְעוּ בְּתוֹרָתוֹ.</b> הוא הענישנו על כך.
(כה) <b>וַיִּשְׁפֹּךְ ה' עָלָיו</b> — על העם <b>חֵמָה אַפּוֹ,</b> כעסו, <b>וֶעֱזוּז</b>, כוח <b>מִלְחָמָה. וַתְּלַהֲטֵהוּ</b> החֵמה <b>מִסָּבִיב וְלֹא יָדָע,</b> לא נתן לב על כך שחטאיו גרמו זאת. <b>וַתִּבְעַר בּוֹ וְלֹא יָשִׂים עַל לֵב.</b>
<h2>פרק מג</h2>
(א) בבוא הזמן, ישים ישראל לב לכל הדברים הללו, ואז ייגאל וייוושע מן הגלות ומכל צרותיו. <b>וְעַתָּה, כֹּה אָמַר ה',</b> שהוא <b>בֹּרַאֲךָ, יַעֲקֹב, וְיֹצֶרְךָ, יִשְׂרָאֵל: אַל תִּירָא</b> מחרון האף <b>כִּי גְאַלְתִּיךָ. קָרָאתִי בְשִׁמְךָ,</b> החשבתיך, הענקתי לך מעמד ותפקיד. <b>לִי אָתָּה.</b>
(ב) על כן, <b>כִּי תַעֲבֹר בַּמַּיִם — אִתְּךָ אָנִי, וּ</b>בעברך <b>בַנְּהָרוֹת — לֹא יִשְׁטְפוּךָ. כִּי תֵלֵךְ בְּמוֹ</b>, בתוך <b>אֵשׁ — לֹא תִכָּוֶה, וְלֶהָבָה לֹא תִבְעַר בָּךְ.</b> אף גזרות שמד והעברה על דת לא ינתקו אותך ממני.
(ג) <b>כִּי אֲנִי ה' אֱלֹהֶיךָ, קְדוֹשׁ יִשְׂרָאֵל מוֹשִׁיעֶךָ. נָתַתִּי כָפְרְךָ</b>, תמורתך את <b>מִצְרַיִם, כּוּשׁ וּסְבָא תַּחְתֶּיךָ.</b> עמים אחרים יהיו כפרתך, והם יקבלו את העונש במקומך.
(ד) <b>מֵאֲשֶׁר</b>, כיוון ש<b>יָקַרְתָּ בְעֵינַי, נִכְבַּדְתָּ, וַאֲנִי אֲהַבְתִּיךָ,</b> לכן — <b>וְאֶתֵּן אָדָם</b> אחר <b>תַּחְתֶּיךָ, וּלְאֻמִּים</b> יבואו <b>תַּחַת נַפְשֶׁךָ.</b>
(ה) <b>אַל תִּירָא, כִּי אִתְּךָ אָנִי. מִמִּזְרָח אָבִיא זַרְעֶךָ, וּמִמַּעֲרָב אֲקַבְּצֶךָּ,</b>
(ו) <b>אֹמַר לַצָּפוֹן: "תֵּנִי", וּלְתֵימָן</b>, לדרום<b>: "אַל תִּכְלָאִי. הָבִיאִי בָנַי מֵרָחוֹק וּבְנוֹתַי מִקְצֵה הָאָרֶץ".</b> ה' מצווה על הרוחות לסייע להשיב את פזורות ישראל, אם כדימוי אלגורי המורה על מהירות, או כציווי ממשי, על ידי השטת האניות.
(ז) לא הרוחות בלבד יסייעו אלא המציאות כולה — <b>כֹּל הַנִּקְרָא בִשְׁמִי וְלִכְבוֹדִי בְּרָאתִיו, יְצַרְתִּיו אַף עֲשִׂיתִיו.</b> כיוון שהכול נברא לכבודי, יעזור העולם כולו בגאולתכם:
(ח) ל<b>הוֹצִיא עַם עִוֵּר, וְעֵינַיִם יֵשׁ,</b> העם שהם עבד ה' שהוזכר למעלה, שלמרות שיש לו עיניים, בפועל הוא עיוור, <b>וְחֵרְשִׁים — וְאָזְנַיִם לָמוֹ,</b> להם, אך הם אינם שומעים.
(ט) הלוא אילו <b>כָּל הַגּוֹיִם נִקְבְּצוּ יַחְדָּו, וְיֵאָסְפוּ לְאֻמִּים — מִי בָהֶם יַגִּיד זֹאת,</b> היה יודע מראש להגיד את בשורת הגאולה, <b>ו</b>תשועות <b>רִאשֹׁנוֹת יַשְׁמִיעֻנוּ</b>, כפי שאתם שמעתם מפי נביאיכם<b>?!</b> אדרבא, <b>יִתְּנוּ</b> הגויים <b>עֵדֵיהֶם</b>, הוכחותיהם <b>וְ</b>אז <b>יִצְדָּקוּ,</b> <b>וְיִשְׁמְעוּ</b> השומעים את עדיהם <b>וְיֹאמְרוּ: אֱמֶת.</b> בגויים אין מי שיוכל להוכיח ולהעיד.
(י) לעומת זאת, <b>אַתֶּם עֵדַי,</b> המעידים על אלוהותי בקיום נבואות גאולתכם, <b>נְאֻם ה', וְ</b>אתם <b>עַבְדִּי אֲשֶׁר בָּחָרְתִּי</b> לי, <b>לְמַעַן תֵּדְעוּ וְתַאֲמִינוּ לִי, וְתָבִינוּ כִּי אֲנִי הוּא; לְפָנַי לֹא נוֹצַר אֵל, וְאַחֲרַי לֹא יִהְיֶה.</b>
(יא) <b>אָנֹכִי אָנֹכִי ה', וְאֵין מִבַּלְעָדַי מוֹשִׁיעַ.</b>
(יב) <b>אָנֹכִי הִגַּדְתִּי וְהוֹשַׁעְתִּי וְהִשְׁמַעְתִּי, וְאֵין בָּכֶם</b> אל <b>זָר</b> שהגיד והושיע. <b>וְאַתֶּם עֵדַי,</b> זהו תפקידכם בעולם, <b>נְאֻם ה', וַאֲנִי אֵל.</b>
(יג) <b>גַּם מִיּוֹם</b>, מזמן, מאז היות יום בעולם <b>אֲנִי הוּא, וְאֵין מִיָּדִי מַצִּיל,</b> אין יוצא מתחת רשותי. <b>אֶפְעַל וּמִי יְשִׁיבֶנָּה.</b> אין מי שיבטל את פעולתי. אלוהותי שלמה ומקפת כול, על כן אף עדותכם לגבַּי צריכה להיות שלמה, וממילא גם הגאולה תהיה שלמה ותקיף את הכול.
(יד) <b>כֹּה אָמַר ה' גֹּאַלְכֶם, קְדוֹשׁ יִשְׂרָאֵל: לְמַעַנְכֶם שִׁלַּחְתִּי</b> אנשים <b>בָבֶלָה,</b> כדי להשיב משם את ישראל. מדובר בחיל כורש המדי, שהפיל את בבל. <b>וְהוֹרַדְתִּי</b>, הסרתי <b>בָרִיחִים כֻּלָּם,</b> פתחתי את כל גבולות המדינה, <b>וְכַשְׂדִּים</b>, הבבלים יימצאו <b>בָּאֳנִיּוֹת רִנָּתָם,</b> על אניות הגולים השבים מבבל בשירה, כדי לסייע להם בעברם את נהרות בבל.
(טו) <b>אֲנִי ה' קְדוֹשְׁכֶם, בּוֹרֵא יִשְׂרָאֵל, מַלְכְּכֶם.</b>
(טז) הנביא מתאר כיצד יגיעו ישראל הנגאלים מכל מקום: <b>כֹּה אָמַר ה', הַנּוֹתֵן בַּיָּם דָּרֶךְ, וּבְמַיִם עַזִּים</b> מכין <b>נְתִיבָה,</b> נתיב. הוא המפלס דרך בים סוער, והוא המכניע צבא עז:
(יז) <b>הַמּוֹצִיא</b> למלחמה <b>רֶכֶב וָסוּס, חַיִל וְעִזּוּז</b>, וגיבור, והוא מי שמנחילם מפלה — <b>יַחְדָּו יִשְׁכְּבוּ בַּל יָקוּמוּ, דָּעֲכוּ, כַּפִּשְׁתָּה כָבוּ.</b> הצבא העצום ידמה לפתיל פשתה דולק הדועך עד שכָּבה.
(יח) <b>אַל תִּזְכְּרוּ רִאשֹׁנוֹת, וְקַדְמֹנִיּוֹת אַל תִּתְבֹּנָנוּ.</b>
(יט) למרות שנפלאות רבות אירעו לכם בעבר, לא תזכרו אותן כי <b>הִנְנִי עֹשֶׂה חֲדָשָׁה</b> אף ביחס לנסים הקודמים, <b>עַתָּה תִצְמָח, הֲלוֹא תֵּדָעוּהָ: אַף אָשִׂים בַּמִּדְבָּר דֶּרֶךְ, בִּישִׁמוֹן נְהָרוֹת.</b>
(כ) <b>תְּכַבְּדֵנִי חַיַּת הַשָּׂדֶה, תַּנִּים וּבְנוֹת יַעֲנָה, כִּי נָתַתִּי בַמִּדְבָּר מַיִם, נְהָרוֹת בִּישִׁימֹן,</b> כדי <b>לְהַשְׁקוֹת עַמִּי בְחִירִי.</b>
(כא) <b>עַם זוּ</b>, אשר <b>יָצַרְתִּי לִי, תְּהִלָּתִי יְסַפֵּרוּ.</b>
(כב) עד כה דובר בדרכים הייחודיות והחריגות שבהן יגאל ה' את ישראל. כעת עורך הנביא עם ישראל חשבונות מסוג אחר: <b>וְלֹא אֹתִי קָרָאתָ, יַעֲקֹב, כִּי יָגַעְתָּ בִּי יִשְׂרָאֵל.</b> יגיעתך בעבודתי זרה לי ואינה לרוחי. משמעות נוספת: אם אתה מתייגע, הרי שלא אותי אתה קורא. והנביא מפרט:
(כג) <b>לֹא הֵבֵיאתָ לִּי שֵׂה עֹלֹתֶיךָ, וּ</b>ב<b>זְבָחֶיךָ לֹא כִבַּדְתָּנִי.</b> הבאת קרבנות אינה לכבוד לי. ובכלל — <b>לֹא הֶעֱבַדְתִּיךָ בְּמִנְחָה, וְלֹא הוֹגַעְתִּיךָ</b>, הטרחתי אותך <b>בִּלְבוֹנָה.</b>
(כד) <b>לֹא קָנִיתָ לִּי בַכֶּסֶף קָנֶה.</b> אם קניתם קנה בושם להקטיר במקדש, לא עשיתם בכך דבר למעני, כפי שנדמה לכם בטעות. <b>ו</b>ב<b>חֵלֶב</b>, שומן <b>זְבָחֶיךָ</b>, קרבנותיך <b>לֹא הִרְוִיתָנִי.</b> אין לי צורך בו ולא נחת ממנו. <b>אַךְ</b> לעומתי, שלא הטרחתי אותך, אתה <b>הֶעֱבַדְתַּנִי בְּחַטֹּאותֶיךָ, הוֹגַעְתַּנִי בַּעֲוֹנֹתֶיךָ.</b> חטאיכם, שבעטיים אתם מרבים בקרבנות, קשים עלי.
(כה) למרות ההתנהגות המאכזבת והקרבנות הזרים לי — <b>אָנֹכִי אָנֹכִי</b>, אני לבדי <b>הוּא מֹחֶה פְשָׁעֶיךָ לְמַעֲנִי,</b> שהרי פשעיך קשים עלי, <b>וְחַטֹּאתֶיךָ לֹא אֶזְכֹּר.</b> בכוחי למחוק לחלוטין את חטאיכם.
(כו) <b>הַזְכִּירֵנִי, נִשָּׁפְטָה יָחַד.</b> הבה נערוך משפט בינינו. <b>סַפֵּר אַתָּה</b> טענותיך תחילה <b>לְמַעַן תִּצְדָּק</b>, כדי שתישמע צודק, שכן תוכל להטביע את הרושם הראשון.
(כז) הלוא בסופו של דבר ידעת שכבר <b>אָבִיךָ הָרִאשׁוֹן</b>, אדם <b>חָטָא,</b> או: האבות הראשונים בכלל חטאו, <b>וּמְלִיצֶיךָ</b>, המדברים בזכותך, המכפרים עליך, גם הם <b>פָּשְׁעוּ בִי.</b> מנהיגי ישראל לדורותיהם לא נהגו כראוי בשלמות.
(כח) על כן גזרתי — <b>וַאֲחַלֵּל שָׂרֵי קֹדֶשׁ,</b> אחריב את מקדשכם, והכהנים המשמשים בקודש ועוסקים במלאכת הקרבנות יחוּללו, <b>וְאֶתְּנָה לַחֵרֶם</b>, לחורבן את <b>יַעֲקֹב, וְ</b>את <b>יִשְׂרָאֵל — לְגִדּוּפִים.</b>
<h2>פרק מד</h2>
(א) ה' יודע שלפי שורת הדין, לא היו ישראל זוכים במשפט על חטאיהם. ובכל זאת ימחל על פשעיהם, ובחסדו יאפשר להם להתחדש. <b>וְעַתָּה שְׁמַע, יַעֲקֹב עַבְדִּי וְיִשְׂרָאֵל</b> ש<b>בָּחַרְתִּי בוֹ.</b>
(ב) <b>כֹּה אָמַר ה' עֹשֶׂךָ וְיֹצֶרְךָ</b> אשר <b>מִבֶּטֶן יַעְזְרֶךָּ,</b> קודם שנולדת כעם, מאז יצירתו של יעקב או אף קודם לכן, השגחתי עליך, תמכתי בך וטיפחתי אותך. <b>אַל תִּירָא, עַבְדִּי יַעֲקֹב,</b> אף על פי שחטאת לי, <b>וִישֻׁרוּן</b>, כינוי לישראל <b>—</b> ש<b>בָּחַרְתִּי בוֹ.</b>
(ג) <b>כִּי</b>, כשם ש<b>אֶצָּק מַיִם עַל</b> מקום <b>צָמֵא,</b> צחיח, <b>וְנֹזְלִים עַל יַבָּשָׁה,</b> שהם נקלטים בה מיד, כך <b>אֶצֹּק רוּחִי עַל זַרְעֶךָ, וּבִרְכָתִי עַל צֶאֱצָאֶיךָ,</b> והיא תחלחל לתוכם, תיספג בהם ותרווה אותם.
(ד) <b>וְצָמְחוּ</b> זרע ישראל <b>בְּבֵין</b>, כמו <b>חָצִיר,</b> שצמיחתו מרובה, מהירה וצפופה, <b>כַּעֲרָבִים</b>, כמו עצי ערבה הצומחים <b>עַל יִבְלֵי מָיִם,</b> על נחלים. אלו הם התנאים המיטביים לצמיחת עצי הערבה ולרעננותם.
(ה) בעת ההיא <b>זֶה יֹאמַר: לַה' אָנִי, וְזֶה יִקְרָא</b> לעצמו <b>בְשֵׁם יַעֲקֹב, וְזֶה יִכְתֹּב</b>, תכתוב <b>יָדוֹ</b> שהוא קשור <b>לַה', וּבְשֵׁם יִשְׂרָאֵל יְכַנֶּה</b> את עצמו.
(ו) <b>כֹּה אָמַר ה', מֶלֶךְ יִשְׂרָאֵל וְגֹאֲלוֹ</b>. תארים אלו לה' מאפיינים את ספר ישעיה. <b>ה' צְבָאוֹת: אֲנִי רִאשׁוֹן וַאֲנִי אַחֲרוֹן,</b> אין לפני ואין אחרי, <b>וּמִבַּלְעָדַי אֵין אֱלֹהִים.</b>
(ז) <b>וּ</b>מכיוון שכך, <b>מִי כָמוֹנִי יִקְרָא</b>, יכריז את הקורות, יזמינם לבוא, <b>וְיַגִּידֶהָ וְיַעְרְכֶהָ לִי</b>, יציע לפנַי את הקריאה <b>מִשּׂוּמִי</b>, מאז בראתי <b>עַם עוֹלָם</b>, את כל יצורי העולם <b>וְאֹתִיּוֹת</b>, והמאורעות המתרחשים ובאים, <b>וַאֲשֶׁר תָּבֹאנָה</b> בעתיד – <b>יַגִּידוּ לָמוֹ</b>, להם<b>?!</b> מלבדי אין מי שמסוגל לקבוע את דברי ימי עולם שהיו ולנבא את שעתידים להיות.
(ח) <b>אַל תִּפְחֲדוּ וְאַל תִּרְהוּ,</b> תיראו. אל לכם לחשוש מן האלילים ומאיומי עובדיהם, <b>הֲלֹא מֵאָז</b>, משכבר <b>הִשְׁמַעְתִּיךָ וְהִגַּדְתִּי, וְאַתֶּם עֵדָי.</b> הן מתוך מה שראיתם בעצמכם, הן בעצם קיומכם וגאולתכם הפלאיים אתם מעידים על הדבר שהשמעתי לכם – <b>הֲיֵשׁ אֱלוֹהַּ מִבַּלְעָדַי?! וְאֵין צוּר</b>, כוח <b>בַּל יָדָעְתִּי,</b> שאיני מכירו.
(ט) לכאורה העולם מלא באלילים, אבל <b>יֹצְרֵי פֶסֶל – כֻּלָּם תֹּהוּ, וַחֲמוּדֵיהֶם</b>, מושאי הערצתם <b>– בַּל יוֹעִילוּ. וְעֵדֵיהֶם הֵמָּה</b>, האלילים ועובדיהם מעידים אלה על אלה. אלו ואלו הבלים חסרי קיום – <b>בַּל יִרְאוּ וּבַל יֵדְעוּ, לְמַעַן</b>, כדי שהיוצרים והעובדים <b>יֵבֹשׁוּ</b>, יתביישו.
(י) <b>מִי יָצַר אֵל, וּפֶסֶל נָסָךְ</b>, יצק <b>לְבִלְתִּי הוֹעִיל?!</b> מי הם היוצרים את האלים חסרי התועלת הללו?!
(יא) <b>הֵן כָּל חֲבֵרָיו</b> של הפַּסָּל, המשתתפים בעשייתו <b>יֵבֹשׁוּ, וְחָרָשִׁים הֵמָּה מֵ</b>מין <b>אָדָם</b>. הפסל אינו אלא מעשה אנוש. <b>יִתְקַבְּצוּ כֻלָּם</b> – כל בעלי המלאכה, <b>יַעֲמֹדוּ יִפְחֲדוּ, יֵבֹשׁוּ יָחַד</b> במעשיהם.
(יב) הנביא מביע את יחסו לאלילות באמצעות דוגמא סאטירית: <b>חָרַשׁ בַּרְזֶל</b> תופס ב<b>מַעֲצָד</b>, כלי חיתוך <b>וּפָעַל בַּפֶּחָם</b> לצורך היתוך הברזל ויציקתו. <b>וּ</b>לאחר מכן <b>בַמַּקָּבוֹת</b>, פטישים <b>יִצְּרֵהוּ</b> – את האליל. <b>וַיִּפְעָלֵהוּ בִּזְרוֹעַ כֹּחוֹ.</b> הוא מעצב אותו בכל כוחותיו. הנביא מוסיף הערה לעגנית: <b>גַּם רָעֵב וְאֵין כֹּחַ, לֹא שָׁתָה מַיִם וַיִּיעָף.</b> האומן בעבודתו הקשה נעשה רעב, חלש וצמא, ובזמן שלו עצמו אין כוח, הוא מתיימר ליצור אליל שכוחותיו ישפיעו על יוצרו ועל אחרים.
(יג) כיוצא בזה – <b>חָרַשׁ עֵצִים</b>, נגר המפסל בעץ <b>נָטָה קָו,</b> מותח את חוט המדידה, <b>יְתָאֲרֵהוּ</b>, מסמן על העץ את גבולות התבנית <b>בַשֶּׂרֶד,</b> בצבע. אחר כך <b>יַעֲשֵׂהוּ בַּמַּקְצֻעוֹת,</b> כלי לחיתוך העץ או להחלקתו, <b>וּבַמְּחוּגָה</b>, מכשיר לחיתוכים עגולים <b>יְתָאֳרֵהוּ,</b> יקבע את גבולותיו, <b>וַיַּעֲשֵׂהוּ</b> – את בול העץ <b>כְּתַבְנִית אִישׁ, כְּתִפְאֶרֶת אָדָם</b> כדי <b>לָשֶׁבֶת</b> ב<b>בָּיִת,</b> הפֶּסל נשאר לשבת במקומו המכובד, ואינו זז ממנו.
(יד) משתיאר את מלאכת החרש, חוזר אל חומר הגלם: <b>לִכְרָת</b>, כורת <b>לוֹ אֲרָזִים, וַיִּקַּח תִּרְזָה וְאַלּוֹן,</b> עצי בניין גדולים. האלון הוא עץ מוכר, ואילו התרזה אינה מזוהה בוודאות. <b>וַיְאַמֶּץ לוֹ בַּעֲצֵי יָעַר,</b> הוא משתדל לבחור עץ טוב. ארזים בדרך כלל לא נטעו, אלא מצאו אותם ביערות. <b>נָטַע אֹרֶן,</b> כנראה עץ יער גדול שאינו האורן של ימינו. אולי הוא דומה לברוש. <b>וְ</b>ה<b>גֶשֶׁם יְגַדֵּל</b> אותו מאליו.
(טו) <b>וְהָיָה</b> העץ לאחר חטיבתו <b>לְ</b>שימוש <b>אָדָם לְבָעֵר,</b> להבערת אש, <b>וַיִּקַּח מֵהֶם</b> האדם <b>וַיָּחָם, אַף יַשִּׂיק,</b> יסיק <b>וְאָפָה לָחֶם.</b> בחלק מן העץ הוא משתמש למדורות, בחלק להסקת תנור, ובחלק אחר <b>אַף יִפְעַל אֵל</b>, מכין אליל <b>וַיִּשְׁתָּחוּ</b> לו. <b>עָשָׂהוּ פֶסֶל וַיִּסְגָּד לָמוֹ,</b> לו. הנביא חוזר וממחיש את הצרכים האנושיים שהעץ מספק, ובכללם הצורך האנושי באליל:
(טז) <b>חֶצְיוֹ שָׂרַף בְּמוֹ</b>, בתוך <b>אֵשׁ. עַל חֶצְיוֹ בָּשָׂר יֹאכֵל,</b> כלומר <b>יִצְלֶה</b> עליו <b>צָלִי וְיִשְׂבָּע, אַף יָחֹם וְיֹאמַר: הֶאָח! חַמּוֹתִי, רָאִיתִי אוּר,</b> אש. לאחר שנתחממתי, מה טוב ונעים לראות לפנַי את להבת האש.
(יז) <b>וּשְׁאֵרִיתוֹ</b> – <b>לְאֵל עָשָׂה,</b> דהיינו <b>לְפִסְלוֹ</b> אשר <b>יִסְגָּד לוֹ. וְיִשְׁתַּחוּ</b>, ומשתחווה לו <b>וְיִתְפַּלֵּל אֵלָיו, וְיֹאמַר: הַצִּילֵנִי כִּי אֵלִי אָתָּה.</b>
(יח) <b>לֹא יָדְעוּ וְלֹא יָבִינוּ, כִּי טַח מֵרְאוֹת עֵינֵיהֶם,</b> עיניהם מטויחות, כמו מכוסות בטיח, <b>מֵהַשְׂכִּיל</b> כוסו גם <b>לִבֹּתָם.</b>
(יט) <b>וְלֹא יָשִׁיב אֶל לִבּוֹ, וְלֹא דַעַת וְלֹא תְבוּנָה</b> בלבו, <b>לֵאמֹר: חֶצְיוֹ שָׂרַפְתִּי בְמוֹ אֵשׁ, וְאַף אָפִיתִי עַל גֶּחָלָיו לֶחֶם, אֶצְלֶה בָשָׂר וְאֹכֵל, וְיִתְרוֹ</b>, ומהנותר <b>לְתוֹעֵבָה</b>, אליל <b>אֶעֱשֶׂה, לְבוּל עֵץ</b> שלו <b>אֶסְגּוֹד.</b> לאחר שנהנה גופי משני חלקי העץ, אני הופך את סרח העודף לדמות קדושה בעבורי, שאסורה בהנאה. לה אסגוד, וממנה אבקש עזרה.
(כ) אדם זה <b>רֹעֶה</b>, נוטה אחר <b>אֵפֶר,</b> הולך אחרי דברים חסרי ערך, שערכם אינו עולה על אפר. <b>לֵב הוּתַל</b>, שוטה <b>הִטָּהוּ,</b> עיקם אותו, <b>וְלֹא יַצִּיל אֶת נַפְשׁוֹ, וְלֹא יֹאמַר: הֲלוֹא שֶׁקֶר בִּימִינִי.</b> העובדות הללו ניכרות לעין, ובכל זאת אנשים ממשיכים לעבוד את אליליהם.
(כא) <b>זְכָר אֵלֶּה, יַעֲקֹב וְיִשְׂרָאֵל, כִּי עַבְדִּי אָתָּה.</b> זכור מי אתה, ומה אתה צריך להיות. <b>יְצַרְתִּיךָ עֶבֶד לִי, אַתָּה, יִשְׂרָאֵל, לֹא תִנָּשֵׁנִי,</b> תזנח אותי. צורת הפועל הסבילה משמעה גם לא תישָּׁכח ממני, כלומר, אני לא אעזבך.
(כב) <b>מָחִיתִי כָעָב</b>, כענן מאפיל שנשבה בו הרוח ואינו, את <b>פְּשָׁעֶיךָ, וְכֶעָנָן</b> מתפזר העברתי את <b>חַטֹּאותֶיךָ.</b> אינך מקובע בחטא. על כן, <b>שׁוּבָה אֵלַי כִּי גְאַלְתִּיךָ.</b>
(כג) <b>רָנּוּ</b>, שִׂמחו ושירו <b>שָׁמַיִם, כִּי עָשָׂה ה', הָרִיעוּ תַּחְתִּיּוֹת אָרֶץ, פִּצְחוּ הָרִים רִנָּה,</b> שירה, <b>יַעַר וְכָל עֵץ בּוֹ – כִּי גָאַל ה'</b> את <b>יַעֲקֹב וּבְיִשְׂרָאֵל יִתְפָּאָר.</b> הכול יראו זאת.
(כד) <b>כֹּה אָמַר ה' גֹּאֲלֶךָ,</b> ישראל, <b>וְיֹצֶרְךָ מִבָּטֶן: אָנֹכִי ה' עֹשֶׂה כֹּל, נֹטֶה שָׁמַיִם לְבַדִּי, רֹקַע הָאָרֶץ מֵאִתִּי,</b> מכוחי בלבד.
(כה) <b>מֵפֵר אֹתוֹת בַּדִּים,</b> כזב, <b>וְקֹסְמִים יְהוֹלֵל,</b> יוליכם שולל. <b>מֵשִׁיב חֲכָמִים אָחוֹר, וְדַעְתָּם יְסַכֵּל,</b> יהפוך לסכלות, לטפשות. לבסוף יגלו שמחשבותיהם מופרכות.
(כו) לעומת אלה, <b>מֵקִים</b>, מקיים את <b>דְּבַר עַבְדּוֹ</b> הנביא, <b>וַעֲצַת מַלְאָכָיו</b>, שליחיו הנביאים <b>יַשְׁלִים, הָאֹמֵר</b> על ידי הנביא <b>לִירוּשָׁלִַם</b>, על ירושלים שהיא <b>תּוּשָׁב,</b> תתיישב מחדש, <b>וּלְעָרֵי יְהוּדָה</b> שהן <b>תִּבָּנֶינָה, וְחָרְבוֹתֶיהָ אֲקוֹמֵם.</b>
(כז) <b>הָאֹמֵר לַצּוּלָה</b>, למצולה<b>: חֳרָבִי,</b> התייבשי, <b>וְנַהֲרֹתַיִךְ אוֹבִישׁ,</b> אייבש. ה' מטלטל ומשנה את סדרי העולם. כשם שהוא מרטיב ומפריח את המדבר, כך הוא מייבש את מקומות המים. הוא מחריב את בבל הבנויה, ומפריח את ירושלים החרבה.
(כח) <b>הָאֹמֵר לְכוֹרֶשׁ:</b> הֱיה <b>רֹעִי,</b> מלך על עמי, <b>וְכָל חֶפְצִי</b>, רצוני הוא <b>יַשְׁלִם,</b> ימלא. <b>וְלֵאמֹר לִירוּשָׁלִַם</b> ש<b>תִּבָּנֶה וְ</b>ל<b>הֵיכָל: תִּוָּסֵד.</b>
<h2>פרק מה</h2>
(א) <b>כֹּה אָמַר ה' לִמְשִׁיחוֹ</b>, על מלכו אשר משח, <b>לְכוֹרֶשׁ, אֲשֶׁר הֶחֱזַקְתִּי בִימִינוֹ</b>, נתתי לו כוח ותוקף, ואמרתי <b>לְרַד</b>, לרדד, להכניע <b>לְפָנָיו גּוֹיִם, וּמָתְנֵי מְלָכִים אֲפַתֵּחַ,</b> המלכים ייכנעו לפניו. הלוחמים יוצאים לקרב חגורים; פתיחת החגור מעל המותניים – משמעה הפסקת המלחמה. <b>לִפְתֹּחַ לְפָנָיו דְּלָתַיִם, וּשְׁעָרִים</b> של ערים ומדינות <b>לֹא יִסָּגֵרוּ</b> לפניו.
(ב) <b>אֲנִי לְפָנֶיךָ אֵלֵךְ, וַהֲדוּרִים</b>, הרים, גבשושיות, מכשולים וסיבובים <b>אֲיַשֵּׁר.</b> כל הדרכים ייפתחו לפניך. <b>דַּלְתוֹת נְחוּשָׁה</b>, נחושת <b>אֲשַׁבֵּר, וּבְרִיחֵי בַרְזֶל אֲגַדֵּעַ.</b>
(ג) <b>וְנָתַתִּי לְךָ</b>, כורש, <b>אוֹצְרוֹת חֹשֶׁךְ</b> הקבורים באדמה, <b>וּמַטְמֻנֵי מִסְתָּרִים, לְמַעַן תֵּדַע כִּי אֲנִי ה' הַקּוֹרֵא בְשִׁמְךָ, אֱלֹהֵי יִשְׂרָאֵל.</b> עליך להכיר ששליחותי היא שהפכה אותך למלך כה גדול. בלעדיה לא היית מולך על בבל.
(ד) ואת כל זאת אני עושה <b>לְמַעַן עַבְדִּי יַעֲקֹב וְיִשְׂרָאֵל בְּחִירִי, וָאֶקְרָא לְךָ בִּשְׁמֶךָ, אֲכַנְּךָ</b>, אתן לך שם <b>וְ</b>זאת אף על פי ש<b>לֹא יְדַעְתָּנִי.</b> עד כה אינך יודע עלי דבר.
(ה) <b>אֲנִי ה' וְאֵין עוֹד, זוּלָתִי אֵין אֱלֹהִים. אֲאַזֶּרְךָ,</b> אחזק אותך, <b>וְלֹא יְדַעְתָּנִי.</b>
(ו) <b>לְמַעַן יֵדְעוּ מִמִּזְרַח שֶׁמֶשׁ וּמִמַּעֲרָבָה כִּי אֶפֶס בִּלְעָדָי, אֲנִי ה' וְאֵין עוֹד.</b>
(ז) אני <b>יוֹצֵר אוֹר וּבוֹרֵא חֹשֶׁךְ, עֹשֶׂה שָׁלוֹם וּבוֹרֵא רָע. אֲנִי ה' עֹשֶׂה כָל אֵלֶּה.</b> אני אחראי למפלות ולניצחונות, לנפילה ולתקומה.
(ח) אני ה' האומר: <b>הַרְעִיפוּ,</b> הורידו גשם, <b>שָׁמַיִם מִמַּעַל, וּשְׁחָקִים</b>, שמים <b>יִזְּלוּ צֶדֶק, תִּפְתַּח אֶרֶץ, וְיִפְרוּ</b> הצמחים <b>יֶשַׁע,</b> ישועה, <b>וּצְדָקָה תַצְמִיחַ</b> הארץ <b>יַחַד</b> עם השמים. <b>אֲנִי ה' בְּרָאתִיו</b> – את הטובה הזאת, הבאה מכל הצדדים, מלמעלה ומלמטה. על פי דברי יוצרים השמים והארץ יצירה חדשה.
(ט) הנביא ממשיך בדברים העוסקים בגדולת ה' בכלל: <b>הוֹי,</b> למי ש<b>רָב אֶת</b>, עם <b>יֹצְרוֹ,</b> עושהו. הוי, לאדם שאינו עשוי אלא מ<b>חֶרֶשׂ אֶת</b>, חרס אחד מתוך <b>חַרְשֵׂי אֲדָמָה. הֲיֹאמַר חֹמֶר לְיֹצְרוֹ</b>, הקדר<b>: מַה תַּעֲשֶׂה?!</b> האם יכול החומר להתקומם כנגד הקדר ולבקרו <b>ו</b>לומר לו: <b>פָעָלְךָ – אֵין יָדַיִם לוֹ.</b> מעשיך נראים כאילו לא נעשו בידיים.
(י) <b>הוֹי,</b> לבן ה<b>אֹמֵר לְאָב: מַה תּוֹלִיד?</b> אל תוליד, <b>וּלְאִשָּׁה</b>, לאמו<b>: מַה תְּחִילִין?</b> אל תחוללי, אל תהרי או אל תלדי.
(יא) <b>כֹּה אָמַר ה', קְדוֹשׁ יִשְׂרָאֵל וְיֹצְרוֹ:</b> על <b>הָאֹתִיּוֹת</b>, המאורעות העתידים לבוא, <b>שְׁאָלוּנִי</b>, שאלו אותי. ומכיוון שאני יודע את העתיד, ואני הוא שמביאו – <b>עַל בָּנַי וְעַל פֹּעַל יָדַי תְּצַוֻּנִי?!</b> אינכם יכולים להורות לי כיצד לנהוג.
(יב) <b>אָנֹכִי עָשִׂיתִי אֶרֶץ, וְאָדָם עָלֶיהָ בָרָאתִי. אֲנִי יָדַי נָטוּ שָׁמַיִם, וְכָל צְבָאָם צִוֵּיתִי</b> שייבראו – ונבראו.
(יג) הנביא שב לעסוק בכורש: <b>אָנֹכִי הַעִירֹתִהוּ</b>, הערתי את כורש <b>בְצֶדֶק,</b> לעשות צדק, <b>וְכָל דְּרָכָיו אֲיַשֵּׁר. הוּא יִבְנֶה עִירִי, וְגָלוּתִי יְשַׁלֵּחַ לֹא בִמְחִיר וְלֹא בְשֹׁחַד, אָמַר ה' צְבָאוֹת.</b> בדרך כלל נגבה מחיר בעבור מחוות מדיניות גדולות, אך במקרה זה, היהודים לא היו חשובים מספיק כדי שכורש ירוויח דבר מן הצעד הפוליטי שעשה. ההצהרה ניתנה לגמרי מרצונו.
(יד) <b>כֹּה אָמַר ה': יְגִיעַ מִצְרַיִם</b>, תוצרי התעשייה המצרית <b>וּסְחַר</b>, המסחר של <b>כּוּשׁ וּסְבָאִים</b>, שהיו כנראה חיילים באותם צבאות והיו <b>אַנְשֵׁי מִדָּה</b>, גדולי גוף – כל אלה בסופו של דבר <b>עָלַיִךְ יַעֲבֹרוּ וְלָךְ יִהְיוּ,</b> יהיו תחת מרותם של ישראל. <b>אַחֲרַיִךְ יֵלֵכוּ, בַּזִּקִּים</b>, באזיקים <b>יַעֲבֹרוּ, וְאֵלַיִךְ יִשְׁתַּחֲווּ, אֵלַיִךְ יִתְפַּלָּלוּ.</b> גם העמים השוכנים בדרום יכירו בגדולת ה' ויכבדו את יהודה. מרצון או שלא מרצון יבואו, מתוך ההכרה ש<b>אַךְ בָּךְ</b> שוכן ה<b>אֵל וְאֵין עוֹד, אֶפֶס אֱלֹהִים</b> מלבדו. וכך הם יאמרו, או שאלו הם דברי הנביא מעצמו:
(טו) <b>אָכֵן,</b> שלא כשאר האלים, שיש להם דמות ופסל מוחשים, <b>אַתָּה אֵל מִסְתַּתֵּר,</b> האל הנסתר, <b>אֱלֹהֵי יִשְׂרָאֵל מוֹשִׁיעַ.</b>
(טז) <b>בּוֹשׁוּ וְגַם נִכְלְמוּ כֻּלָּם, יַחְדָּו הָלְכוּ בַכְּלִמָּה חָרָשֵׁי צִירִים,</b> אמני ציורים וצורות. כל בעלי המלאכה המייצרים את האלילים עתידים להתבייש כשיתברר שה' אלוקי ישראל – שאין לו צורה – הוא בעל הכוח האמתי.
(יז) <b>יִשְׂרָאֵל נוֹשַׁע בַּה' תְּשׁוּעַת עוֹלָמִים. לֹא תֵבֹשׁוּ וְלֹא תִכָּלְמוּ עַד עוֹלְמֵי עַד,</b> לנצח.
(יח) <b>כִּי כֹה אָמַר ה', בּוֹרֵא הַשָּׁמַיִם הוּא הָאֱלֹהִים, יֹצֵר הָאָרֶץ וְעֹשָׂהּ הוּא כוֹנְנָהּ.</b> הוא לא ברא את העולם באופן דאיסטי ועזבוֹ, אלא ממשיך להעמידו. <b>לֹא</b> ל<b>תֹהוּ בְרָאָהּ</b> – את הארץ, אלא <b>לָשֶׁבֶת</b> עליה <b>יְצָרָהּ: אֲנִי ה' וְאֵין עוֹד.</b>
(יט) <b>לֹא בַסֵּתֶר דִּבַּרְתִּי, בִּמְקוֹם אֶרֶץ חֹשֶׁךְ.</b> איני מדבר בסוד. דברי גלויים. <b>לֹא אָמַרְתִּי לְזֶרַע יַעֲקֹב: תֹּהוּ</b>, לריק, לשווא <b>בַקְּשׁוּנִי. אֲנִי ה' דֹּבֵר צֶדֶק, מַגִּיד מֵישָׁרִים.</b> איני מעלים או מכסה דברים מפני איש. דברי כנים וישירים.
(כ) <b>הִקָּבְצוּ וָבֹאוּ, הִתְנַגְּשׁוּ</b>, גשו <b>יַחְדָּו, פְּלִיטֵי הַגּוֹיִם</b>, הנשארים מהמלחמות, <b>לֹא יָדְעוּ,</b> שאין בהם דעה, <b>הַנֹּשְׂאִים</b> עמם <b>אֶת עֵץ פִּסְלָם וּמִתְפַּלְלִים אֶל אֵל</b> אשר <b>לֹא יוֹשִׁיעַ.</b>
(כא) <b>הַגִּידוּ וְהַגִּישׁוּ אַף יִוָּעֲצוּ</b>, יתייעצו <b>יַחְדָּו: מִי הִשְׁמִיעַ זֹאת מִקֶּדֶם, מֵאָז הִגִּידָהּ?!</b> מי צפה מראש את כל השינויים שיתחוללו בעולם, את המלחמות אשר עברתם?! נראה כי הוא מתייחס לעלייתו של כורש ולמפלת בבל. עולם שהיה נראה כה יציב וחזק נהרס פתאום לחלוטין, ועולם חדש בא במקומו. מי הודיע זאת שנים לפני שהדבר יכול היה לעלות במחשבה?! – <b>הֲלוֹא אֲנִי ה' וְאֵין עוֹד אֱלֹהִים מִבַּלְעָדַי,</b> אני <b>אֵל צַדִּיק וּמוֹשִׁיעַ,</b> ו<b>אַיִן זוּלָתִי.</b>
(כב) לכן <b>פְּנוּ אֵלַי וְהִוָּשְׁעוּ, כָּל אַפְסֵי אָרֶץ,</b> קצות העולם, <b>כִּי אֲנִי אֵל וְאֵין עוֹד.</b> אין מקור אחר לישועה. אלוהותי אינה תלויה בגזע ובמקום. גם בפינות הנידחות בעולם אין לפנות לאל אחר.
(כג) <b>בִּי נִשְׁבַּעְתִּי, יָצָא מִפִּי</b> דבר <b>צְדָקָה,</b> אמת, משפט. יצא <b>דָּבָר</b>, חוק, פקודה <b>וְלֹא יָשׁוּב, כִּי</b> בסופו של דבר <b>לִי תִּכְרַע כָּל בֶּרֶךְ, תִּשָּׁבַע כָּל לָשׁוֹן.</b>
(כד) ומכאן דברי הנביא עצמו: <b>אַךְ בַּה' – לִי אָמַר</b> ה' <b>– צְדָקוֹת וָעֹז</b> יימצאו. רק בו יש אחיזת אמת מפני שהוא נוהג בצדק עם הבריות ומחזקן. ומנגד – <b>עָדָיו</b>, עד אליו <b>יָבוֹא</b>, יבואו <b>וְיֵבֹשׁוּ</b>, ויתביישו <b>כֹּל הַנֶּחֱרִים</b>, הנלחמים בחרון <b>בּוֹ.</b>
(כה) <b>בַּה' יִצְדְּקוּ</b>, תיווכח צדקתם, <b>וְיִתְהַלְלוּ כָּל זֶרַע יִשְׂרָאֵל.</b> איש מהם לא ייעדר.
<h2>פרק מו</h2>
(א) וממשיך בתיאור מפלת אלילי בבל, לעומת נצח ישראל: <b>כָּרַע</b> האליל הבבלי <b>בֵּל</b>, <b>קֹרֵס נְבוֹ,</b> אף הוא אליל בבלי. <b>הָיוּ עֲצַבֵּיהֶם</b>, פסליהם של בל ונבו ייפלו ממעמדם, והשודד או הנמלטים ממנו יעבירו אותם <b>לַחַיָּה וְלַבְּהֵמָה.</b> הם ייטענו על גבם של בעלי החיים. גם במשמע: בל ונבו יושלכו ארצה ויינתנו למרמס לפני בהמת הארץ וחית השדה. <b>נְשֻׂאֹתֵיכֶם</b>, הבהמות הנושאות אתכם, בל ונבו, <b>עֲמוּסוֹת מַשָּׂא לַעֲיֵפָה,</b> משאן גדוש, והן עייפות מכובדו.
(ב) <b>קָרְסוּ כָרְעוּ יַחְדָּו, לֹא יָכְלוּ מַלֵּט</b>, להציל <b>מַשָּׂא. וְנַפְשָׁם בַּשְּׁבִי הָלָכָה.</b> הם עצמם נלקחו בשבי.
(ג) את דמויות האלים עומסים עובדיהם על בהמותיהם. לעומת זאת אתכם, ישראל, נושא אלוקיכם. <b>שִׁמְעוּ אֵלַי בֵּית יַעֲקֹב וְכָל שְׁאֵרִית בֵּית יִשְׂרָאֵל, הַעֲמֻסִים מִנִּי</b>, מן ה<b>בֶטֶן</b>, <b>הַנְּשֻׂאִים מִנִּי רָחַם</b>, מן הרֶחם. מאז יצירתכם ה' משגיח עליכם ומטפל בכם.
(ד) <b>ו</b>מכיוון שכך, אל לכם לדאוג מן העתיד לבוא. <b>עַד זִקְנָה – אֲנִי הוּא, וְעַד שֵׂיבָה – אֲנִי אֶסְבֹּל,</b> אשא, <b>אֲנִי עָשִׂיתִי, וַאֲנִי אֶשָּׂא</b> את אשר עשיתי, <b>וַאֲנִי אֶסְבֹּל וַאֲמַלֵּט</b> אתכם מן הצרות גם בהמשך.
(ה) <b>לְמִי תְדַמְּיוּנִי</b>, תדמו אותי <b>וְתַשְׁווּ, ו</b>למי <b>תַמְשִׁלוּנִי וְנִדְמֶה</b> אני והוא?! הלוא אין לי דמות שאפשר לתארה, כשם שמתארים את דמויות האלילים –
(ו) <b>הַזָּלִים</b>, המריקים <b>זָהָב מִכִּיס,</b> עובדי האלילים מוציאים זהב רב מכיסיהם, <b>וְכֶסֶף בַּקָּנֶה</b>, אמצעי שקילה מעין מאזניים <b>יִשְׁקֹלוּ.</b> ולאחר ששקלו את הכסף, <b>יִשְׂכְּרוּ צוֹרֵף, וְיַעֲשֵׂהוּ אֵל,</b> והם <b>יִסְגְּדוּ אַף יִשְׁתַּחֲווּ</b> לו.
(ז) <b>יִשָּׂאֻהוּ עַל כָּתֵף, יִסְבְּלֻהוּ,</b> לעומת ה', הנושא את ישראל, את האל הזה צריכים עובדיו לשאת, לאחר שהוציאו עליו ממון. <b>וְיַנִּיחֻהוּ תַחְתָּיו וְיַעֲמֹד, מִמְּקוֹמוֹ לֹא יָמִישׁ,</b> יזוז. <b>אַף</b> אם מישהו <b>יִצְעַק אֵלָיו – וְלֹא יַעֲנֶה, מִצָּרָתוֹ לֹא יוֹשִׁיעֶנּוּ.</b>
(ח) <b>זִכְרוּ זֹאת וְהִתְאֹשָׁשׁוּ,</b> התחזקו, <b>הָשִׁיבוּ,</b> אתם ה<b>פוֹשְׁעִים</b>, החוטאים, <b>עַל לֵב,</b> שימו לבכם, התבוננו בכך.
(ט) <b>זִכְרוּ רִאשֹׁנוֹת מֵעוֹלָם, כִּי אָנֹכִי אֵל, וְאֵין עוֹד אֱלֹהִים, וְאֶפֶס כָּמוֹנִי.</b>
(י) אני <b>מַגִּיד מֵרֵאשִׁית</b> את ה<b>אַחֲרִית, וּמִקֶּדֶם</b> אני מודיע את הדברים <b>אֲשֶׁר לֹא נַעֲשׂוּ. אֹמֵר</b> אני<b>: עֲצָתִי תָקוּם, וְכָל חֶפְצִי אֶעֱשֶׂה.</b>
(יא) אני <b>קֹרֵא מִמִּזְרָח עַיִט,</b> רמז לכורש, הטורף העט מצפון-מזרח לבבל. <b>מֵאֶרֶץ מֶרְחָק אִישׁ עֲצָתִי,</b> האיש שתכננתי את בואו. <b>אַף דִּבַּרְתִּי</b> שכך אעשה, <b>אַף אֲבִיאֶנָּה,</b> אממש את הנבואה הזו, <b>יָצַרְתִּי אַף אֶעֱשֶׂנָּה.</b> ֱשֶׂנָּה.
(יב) <b>שִׁמְעוּ אֵלַי, אַבִּירֵי לֵב</b>, בעלי הלב החזק והקשה, אשר מתוך כך הם <b>הָרְחוֹקִים מִצְּדָקָה</b>, מדרך הצדק והיושר, מפני שאינם מקשיבים לדברי.
(יג) <b>קֵרַבְתִּי צִדְקָתִי, לֹא תִרְחָק.</b> אוציא את משפטי אל הפועל בקרוב, <b>וּתְשׁוּעָתִי לֹא תְאַחֵר. וְנָתַתִּי בְצִיּוֹן תְּשׁוּעָה לְיִשְׂרָאֵל</b>, שהם עם <b>תִּפְאַרְתִּי.</b>
<h2>פרק מז</h2>
(א) כאן פונה ה' אל בבל, שנשקף לה הרס מקיף: <b>רְדִי וּשְׁבִי עַל עָפָר, בְּתוּלַת בַּת בָּבֶל</b>, העם הבבלי. <b>שְׁבִי לָאָרֶץ</b> כשפחה או כאבלה, <b>אֵין כִּסֵּא,</b> חדלה מלכות, <b>בַּת כַּשְׂדִּים. כִּי לֹא תוֹסִיפִי</b> ש<b>יִקְרְאוּ לָךְ</b> עוד <b>רַכָּה וַעֲנֻגָּה</b>, מפונקת.
(ב) <b>קְחִי רֵחַיִם וְטַחֲנִי קָמַח.</b> עסקי בעבודת שפחות בזויה וקשה. בבל מתוארת כאשה שמחמת עוניה ודיכויה אינה מסוגלת אפילו לשמור על לבוש מהוגן, והופעתה מבוזה – <b>גַּלִּי צַמָּתֵךְ</b>, מקלעת שֵׂער האשה מכוסה בדרך כלל, וגילויה מבטא התבזות בעיני כול. <b>חֶשְׂפִּי שֹׁבֶל,</b> הרימי את שולי הבגד, <b>גַּלִּי שׁוֹק</b> כדרך הנכנסים בדרכם במים – <b>עִבְרִי נְהָרוֹת.</b>
(ג) בכך <b>תִּגָּל</b>, תתגלה <b>עֶרְוָתֵךְ, גַּם תֵּרָאֶה חֶרְפָּתֵךְ. נָקָם אֶקָּח, וְלֹא אֶפְגַּע אָדָם,</b> לא יישפך דם.
(ד) בתגובה לדברי ה' על מפלת בבל, קורא הנביא: <b>גֹּאֲלֵנוּ ה' צְבָאוֹת שְׁמוֹ,</b> הוא מנהל את המערכה. בתבוסת בבל הוא גואל את עמו ישראל – <b>קְדוֹשׁ יִשְׂרָאֵל.</b>
(ה) וחוזר לפרט את נפילת בבל ואת סיבותיה, בהקשר הישראלי: <b>שְׁבִי דוּמָם</b>, בשקט <b>וּבֹאִי בַחֹשֶׁךְ, בַּת כַּשְׂדִּים, כִּי לֹא תוֹסִיפִי יִקְרְאוּ לָךְ גְּבֶרֶת מַמְלָכוֹת.</b> את תחדלי מלהיות מעצמה ותשובי להיות מקום קטן ושכוח.
(ו) אמנם <b>קָצַפְתִּי</b>, כעסתי <b>עַל עַמִּי</b> ישראל, <b>חִלַּלְתִּי נַחֲלָתִי וָאֶתְּנֵם בְּיָדֵךְ</b>, אני זה שמסרתי את ארץ יהודה תחת כיבושייך, אבל את מצדך הרשעת מאוד – <b>לֹא שַׂמְתְּ לָהֶם רַחֲמִים,</b> אפילו <b>עַל זָקֵן הִכְבַּדְתְּ עֻלֵּךְ מְאֹד.</b>
(ז) <b>וַתֹּאמְרִי: לְעוֹלָם אֶהְיֶה גְבָרֶת,</b> ממלכה שלטת, <b>עַד</b> ש<b>לֹא שַׂמְתְּ אֵלֶּה עַל לִבֵּךְ, לֹא זָכַרְתְּ אַחֲרִיתָהּ</b> של הממלכה. לא שמת לב למהלכי המציאות שלפיהם מדינות קמות ונופלות.
(ח) <b>וְעַתָּה שִׁמְעִי זֹאת, עֲדִינָה</b>, מפונקת, אצילה <b>הַיּוֹשֶׁבֶת לָבֶטַח.</b> בבל, בירתה המפוארת של האימפריה שהייתה גם בעלת מסורת עתיקה, החשיבה את עצמה מאוד, והייתה שאננה – <b>הָאֹמְרָה בִּלְבָבָהּ: אֲנִי וְאַפְסִי עוֹד.</b> אין עוד כמוני, ולכן <b>לֹא אֵשֵׁב אַלְמָנָה, וְלֹא אֵדַע שְׁכוֹל,</b> כגבירה היושבת בכבודו של עולם החשה שהכול בשליטתה, ושלא יפקוד אותה שום אסון.
(ט) <b>וְתָבֹאנָה לָּךְ שְׁתֵּי אֵלֶּה רֶגַע בְּיוֹם אֶחָד – שְׁכוֹל וְאַלְמֹן.</b> בבת אחת תהפכי לאלמנה ולשכולה. ואכן כאשר כורש הגיע לבבל, הוא היה ידידותי כלפיה ולא החריבהּ, אך בסופו של דבר בבל איבדה הכול – את השלטון הפוליטי ואת כל כוחה והשפעתה – <b>כְּתֻמָּם</b>, בשלמותם <b>בָּאוּ עָלַיִךְ, ב</b>גלל <b>רֹב כְּשָׁפַיִךְ</b> ו<b>בְּעָצְמַת חֲבָרַיִךְ</b> – מכשפייך, חוברי חבר, <b>מְאֹד.</b>
(י) <b>וַתִּבְטְחִי בְרָעָתֵךְ</b>, <b>אָמַרְתְּ: אֵין רֹאָנִי. חָכְמָתֵךְ</b>, חכמת העבודה הזרה והכשפים שלך <b>וְדַעְתֵּךְ</b> בענייניהם נטעו בך את ההרגשה כאילו כוחות עליונים מסורים בידייך – <b>הִיא שׁוֹבְבָתֶךְ,</b> הם שהפכו אותך שובבה, המסרבת לקבל מרות. <b>וַתֹּאמְרִי בְלִבֵּךְ</b> כשהיית בגדולתך<b>: אֲנִי וְאַפְסִי עוֹד.</b>
(יא) <b>וּבָא עָלַיִךְ רָעָה</b> ש<b>לֹא תֵדְעִי שַׁחְרָהּ,</b> פשרהּ. לא תביני אותה, לא תדעי לפרשה. <b>וְתִפֹּל עָלַיִךְ הֹוָה,</b> שבר, צרה ש<b>לֹא תוּכְלִי כַּפְּרָהּ</b>, להסירה. <b>וְתָבֹא עָלַיִךְ פִּתְאֹם שׁוֹאָה</b> ש<b>לֹא תֵדָעִי.</b> לא תהיי מוכנה כלל למפלתך.
(יב) <b>עִמְדִי נָא</b>, נסי להתייצב <b>ב</b>אמצעות <b>חֲבָרַיִךְ וּבְרֹב כְּשָׁפַיִךְ, בּ</b>דברים <b>אֲשֶׁר יָגַעַתְּ</b> והשקעת את כוחך בהם <b>מִנְּעוּרָיִךְ,</b> מאז ומעולם. <b>אוּלַי תּוּכְלִי</b> ל<b>הוֹעִיל, אוּלַי תַּעֲרוֹצִי</b>, תתחזקי,
(יג) אַת אשר <b>נִלְאֵית</b>, התייגעת <b>בְּרֹב עֲצָתָיִךְ,</b> מרוב חכמות ומזימות. דורות רבים קודם לכן הייתה בבל עיר גדולה. במשך הזמן ירדה מגדולתה, ובתקופת נבוכדנצר חזרה ונעשתה אימפריה. הנביא לועג ליכולתם של הבבלים להשתמש בחכמת הכישוף שנצברה אצלם, כדי להשיב לעצמם את מעמדם. <b>יַעַמְדוּ נָא וְיוֹשִׁיעֻךְ הֹבְרֵי שָׁמַיִם</b>, אסטרולוגים <b>הַחֹזִים בַּכּוֹכָבִים,</b> <b>מוֹדִיעִם לֶחֳדָשִׁים</b>, מתיימרים להודיע מדי חודש <b>מֵ</b>העתידות <b>אֲשֶׁר יָבֹאוּ עָלָיִךְ.</b>
(יד) <b>הִנֵּה הָיוּ כְקַשׁ, אֵשׁ שְׂרָפָתַם,</b> שרפה אותם, <b>לֹא יַצִּילוּ אֶת נַפְשָׁם מִיַּד לֶהָבָה.</b> אפילו את מפלת עצמם לא חזו. שרפת הקש הייתה מוחלטת – <b>אֵין גַּחֶלֶת</b> לאפיית <b>לַחְמָם</b> או כדי להתחמם, ואין <b>אוּר</b>, אש <b>לָשֶׁבֶת נֶגְדּוֹ.</b> מפלה גמורה שלא נותר ממנה דבר.
(טו) <b>כֵּן הָיוּ לָךְ</b> אלו <b>אֲשֶׁר יָגָעַתְּ</b> בהשגתם – <b>סֹחֲרַיִךְ מִנְּעוּרַיִךְ</b>, מי שהיו קשורים אלייך בקשרי ידידות או בקשרי מסחר, <b>אִישׁ לְעֶבְרוֹ תָּעוּ,</b> הלכו ונעלמו איש לדרכו. <b>אֵין מוֹשִׁיעֵךְ.</b>
<h2>פרק מח</h2>
(א) <b>שִׁמְעוּ זֹאת, בֵּית יַעֲקֹב הַנִּקְרָאִים בְּשֵׁם יִשְׂרָאֵל וּמִמֵּי</b>, ממקור, מזרע, ממעי <b>יְהוּדָה יָצָאוּ.</b> הנבואה פונה בעיקר לבני יהודה, בדורו של הנביא ובדורות אחרים. <b>הַנִּשְׁבָּעִים בְּשֵׁם ה' וּבֵאלֹהֵי יִשְׂרָאֵל יַזְכִּירוּ.</b> תוך הזכרת שם ה' הם מצהירים שהוא אלוקיהם ונשבעים בו. הנביא מעיר כי שבועתם בה' היא <b>לֹא בֶאֱמֶת וְלֹא בִצְדָקָה</b>. הזדהותם כמאמינים בה' אינה רצינית ומחייבת, לא מבחינת זהותם העצמית ולא מבחינת אמינות שבועתם.
(ב) <b>כִּי</b>, והרי <b>מֵעִיר הַקֹּדֶשׁ נִקְרָאוּ</b>, הם מכונים על שם ירושלים, עיר מוצאם, <b>וְעַל אֱלֹהֵי יִשְׂרָאֵל נִסְמָכוּ, ה' צְבָאוֹת שְׁמוֹ.</b> הוא הנותן להם את כל הכוח והתוקף.
(ג) עתה פותח בדברי תוכחה: את ההתרחשויות <b>הָרִאשֹׁנוֹת</b> – <b>מֵאָז הִגַּדְתִּי, וּמִפִּי יָצְאוּ וְאַשְׁמִיעֵם</b> מראש. <b>פִּתְאֹם עָשִׂיתִי וַתָּבֹאנָה</b> העתידות שניבאתי עליהן.
(ד) <b>מִדַּעְתִּי</b>, מתוך ידיעתי <b>כִּי קָשֶׁה אָתָּה, וְגִיד בַּרְזֶל עָרְפֶּךָ, וּמִצְחֲךָ נְחוּשָׁה,</b> עשוי נחושת. קשה מאוד לשכנע, להכניע או לרכך אותך בדברי מוסר.
(ה) <b>ו</b>לכן <b>אַגִּיד לְךָ מֵאָז,</b> אמרתי לך משכבר, <b>בְּטֶרֶם תָּבוֹא</b> ההתרחשות, <b>הִשְׁמַעְתִּיךָ</b> עליה, <b>פֶּן תֹּאמַר: "עָצְבִּי</b>, האליל שלי <b>עָשָׂם, וּפִסְלִי וְנִסְכִּי</b>, דמות מתכת יצוקה <b>צִוָּם".</b> הודעתי לכם מראש כדי שתדעו שאני הוא העושה את המעשים.
(ו) את אשר <b>שָׁמַעְתָּ חֲזֵה</b>, רְאה איך <b>כֻּלָּהּ</b>, הכול מתגשם, <b>וְאַתֶּם הֲלוֹא תַגִּידוּ</b> ש<b>הִשְׁמַעְתִּיךָ חֲדָשׁוֹת מֵעַתָּה</b>, עכשיו אני משמיעך חדשות <b>וּנְצֻרוֹת</b>, נסתרות <b>וְלֹא</b>, שלא <b>יְדַעְתָּם,</b>
(ז) <b>עַתָּה נִבְרְאוּ</b> החדשות הללו <b>וְלֹא מֵאָז, ו</b>אפילו <b>לִפְנֵי יוֹם וְלֹא שְׁמַעְתָּם, פֶּן</b>, כדי שלא <b>תֹּאמַר: הִנֵּה יְדַעְתִּין</b> כבר קודם.
(ח) והנה, על אף התגשמות הנבואות ודברי התוכחה <b>גַּם לֹא שָׁמַעְתָּ, גַּם לֹא יָדַעְתָּ, גַּם מֵאָז לֹא פִתְּחָה אָזְנֶךָ.</b> אינכם מקשיבים לדברי, ואינכם פותחים את לבכם ואוזניכם <b>כִּי יָדַעְתִּי</b> שלבסוף <b>בָּגוֹד תִּבְגּוֹד, וּפֹשֵׁעַ מִבֶּטֶן קֹרָא לָךְ.</b> חוטאים אתם מלידה. זו תכונתכם מאז ומעולם.
(ט) עם זאת – <b>לְמַעַן שְׁמִי אַאֲרִיךְ אַפִּי,</b> ואיני מעניש מיד – כאדם הנרגע מרוגזו ונשימותיו מתארכות. <b>וּ</b>למען <b>תְהִלָּתִי אֶחֱטָם</b>, ארסן, אבליג <b>לָךְ,</b> למענך, <b>לְבִלְתִּי הַכְרִיתֶךָ,</b> כדי שלא להשמיד אותך.
(י) <b>הִנֵּה צְרַפְתִּיךָ וְלֹא בְ</b>מצרף <b>כָסֶף,</b> שבו הסיגים כָּלים, ונותר רק כסף צרוף, אלא <b>בְּחַרְתִּיךָ בְּכוּר עֹנִי.</b> את תהליך הצירוף אתם עוברים בעוני הגלות ובסבלה, ואין אתם כָּלים כסיגים הנשרפים, אלא מתבררים בירור פנימי. זוהי הארכת אפי.
(יא) <b>לְמַעֲנִי לְמַעֲנִי אֶעֱשֶׂה, כִּי אֵיךְ יֵחָל</b>, יתחלל שמי<b>?! וּכְבוֹדִי לְאַחֵר לֹא אֶתֵּן!</b> המשך קיומכם נובע מכך שאני שומר על כבודי, ואתם קשורים בי.
(יב) כיוון שאין הם מקשיבים לדברי מוסר, נצרך הנביא לעוררם להאזין לו. הוא עושה זאת באמירותיו הכלליות על גדולתו של אלוקים ועל היותו יוצר כול, ולא אליליהם: <b>שְׁמַע אֵלַי, יַעֲקֹב וְיִשְׂרָאֵל מְקֹרָאִי,</b> שאני קורא לו תדיר, שנקרא בשמי, או: שנקרא על ידי. <b>אֲנִי הוּא, אֲנִי רִאשׁוֹן אַף אֲנִי אַחֲרוֹן.</b> אני הבורא, ואתקיים גם אחרי מציאותו של העולם.
(יג) <b>אַף יָדִי יָסְדָה אֶרֶץ, וִימִינִי טִפְּחָה שָׁמָיִם,</b> קבעה את מתכונתם. <b>קֹרֵא אֲנִי אֲלֵיהֶם,</b> מצווה עליהם, או: קוראם בשם – והם לקול קריאתי <b>יַעַמְדוּ יַחְדָּו</b>.
(יד) <b>הִקָּבְצוּ כֻלְּכֶם,</b> ישראל, <b>וּשֲׁמָעוּ:</b> על <b>מִי בָהֶם</b> – בעובדי האלילים <b>הִגִּיד אֶת אֵלֶּה: ה' אֲהֵבוֹ, יַעֲשֶׂה חֶפְצוֹ בְּבָבֶל ו</b>יפעיל <b>זְרֹעוֹ</b>, כוחו ב<b>כַּשְׂדִּים?!</b> על מי מלבדכם אפשר לומר כי ה' אהבו ויגאלנו מבבל?!
(טו) <b>אֲנִי אֲנִי דִּבַּרְתִּי אַף קְרָאתִיו</b> – את הגואל, <b>הֲבִיאֹתִיו, וְהִצְלִיחַ דַּרְכּוֹ.</b>
(טז) <b>קִרְבוּ אֵלַי, שִׁמְעוּ זֹאת: לֹא מֵרֹאשׁ בַּסֵּתֶר דִּבַּרְתִּי</b> את נבואתי, אלא באוזני כול. <b>מֵעֵת הֱיוֹתָהּ,</b> מאז נגזרה הגזרה, <b>שָׁם אָנִי. וְעַתָּה ה' אֱלֹהִים שְׁלָחַנִי וְרוּחוֹ</b> תנבא אותי לאמרהּ לכם.
(יז) <b>כֹּה אָמַר ה' גֹּאַלְךָ, קְדוֹשׁ יִשְׂרָאֵל: אֲנִי ה' אֱלֹהֶיךָ</b> ה<b>מְלַמֶּדְךָ לְהוֹעִיל</b> לך, <b>מַדְרִיכֲךָ בְּדֶרֶךְ</b> שבה ראוי ש<b>תֵּלֵךְ.</b>
(יח) <b>לוּא,</b> אילו <b>הִקְשַׁבְתָּ לְמִצְוֹתָי</b> ועשית כפי שלימדתי אותך <b>– וַיְהִי כַנָּהָר שְׁלוֹמֶךָ,</b> שלומך היה רב וזורם כנהר, <b>וְצִדְקָתְךָ</b>, והצלחתך הייתה עצומה <b>כְּגַלֵּי הַיָּם.</b>
(יט) <b>וַיְהִי כַחוֹל</b> הרב <b>זַרְעֶךָ, וְצֶאֱצָאֵי מֵעֶיךָ כִּמְעֹתָיו</b> של החול, כגרגיריו. <b>לֹא יִכָּרֵת וְלֹא יִשָּׁמֵד שְׁמוֹ מִלְּפָנָי.</b>
(כ) <b>צְאוּ מִבָּבֶל, בִּרְחוּ מִכַּשְׂדִּים,</b> אך לא כנמלטים מפני חרב, אלא <b>בְּקוֹל רִנָּה הַגִּידוּ, הַשְׁמִיעוּ זֹאת</b> – שבאה הישועה. <b>הוֹצִיאוּהָ</b> – את הבשורה <b>עַד קְצֵה הָאָרֶץ. אִמְרוּ: גָּאַל ה' עַבְדּוֹ יַעֲקֹב.</b>
(כא) <b>וְלֹא צָמְאוּ</b> ישראל ביציאתם ממצרים, אף על פי ש<b>בָּחֳרָבוֹת</b>, במקומות יבשים <b>הוֹלִיכָם. מַיִם מִצּוּר</b>, מסלע <b>הִזִּיל לָמוֹ,</b> להם, <b>וַיִּבְקַע צוּר וַיָּזֻבוּ</b>, נזלו <b>מָיִם.</b> זיכרון זה יוביל את העם גם ביציאתו מבבל.
(כב) לעומת יציאתכם המבורכת מבבל ושיבתכם לארצכם – <b>אֵין שָׁלוֹם, אָמַר ה' לָרְשָׁעִים.</b> להם לא תהיה תקנה. הם ייתמו בבבל.
<h2>פרק מט</h2>
(א) <b>שִׁמְעוּ אִיִּים</b>, מדינות הים <b>אֵלַי, וְהַקְשִׁיבוּ לְאֻמִּים מֵרָחוֹק.</b> נבואתי נוגעת גם למקומות רחוקים. <b>ה' מִבֶּטֶן קְרָאָנִי,</b> הזמין אותי לתפקיד, עוד לפני שנולדתי. <b>מִמְּעֵי אִמִּי הִזְכִּיר</b> את <b>שְׁמִי.</b>
(ב) <b>וַיָּשֶׂם</b> את <b>פִּי כְּחֶרֶב חַדָּה,</b> לדבר דיבורים חדים, ועם זאת <b>בְּצֵל יָדוֹ הֶחְבִּיאָנִי,</b> כחרב הנתונה בתוך נדנה. <b>וַיְשִׂימֵנִי לְחֵץ בָּרוּר,</b> מלוטש וחד, אבל <b>בְּאַשְׁפָּתוֹ</b>, באשפת החצים <b>הִסְתִּירָנִי</b> עד שיגיע זמני להיגלות. באופן חי וציורי מתוארים הכלים שהנביא קיבל לשם מילוי תפקידו.
(ג) <b>וַיֹּאמֶר לִי: עַבְדִּי אָתָּה, יִשְׂרָאֵל אֲשֶׁר בְּךָ אֶתְפָּאָר.</b>
(ד) <b>וַאֲנִי אָמַרְתִּי</b> בעבר<b>: לְרִיק יָגַעְתִּי, לְתֹהוּ וְהֶבֶל כֹּחִי כִלֵּיתִי.</b> למרות כל כישורי פעולותי לא הועילו כלום. <b>אָכֵן,</b> עכשיו אני יודע ש<b>מִשְׁפָּטִי</b>, מנהגי, או: חלקי המגיע לי <b>אֶת</b>, עם <b>ה', וּפְעֻלָּתִי אֶת אֱלֹהָי,</b> שהרי הוא פועל באמצעותי ומתפאר בי –
(ה) <b>וְעַתָּה אָמַר ה', יֹצְרִי מִבֶּטֶן,</b> להיות <b>לְעֶבֶד לוֹ, לְשׁוֹבֵב</b>, כדי להשיב את <b>יַעֲקֹב אֵלָיו, וְיִשְׂרָאֵל לוֹ</b>, אליו <b>יֵאָסֵף,</b> יתכנס. <b>וְאֶכָּבֵד בְּעֵינֵי ה',</b> ה' יכבד אותי משום שהחזרתי את ישראל אליו, <b>וֵאלֹהַי הָיָה עֻזִּי,</b> מקור כוחי.
(ו) <b>וַיֹּאמֶר</b> ה'<b>: נָקֵל</b>, קל מדי בעיני <b>מִהְיוֹתְךָ</b>, שתהיה <b>לִי עֶבֶד</b>, שתפקידו <b>לְהָקִים אֶת שִׁבְטֵי יַעֲקֹב, ו</b>את <b>נְצוּרֵי יִשְׂרָאֵל</b>, אלה שלבם סגור – <b>לְהָשִׁיב</b> בלבד. מכובד יותר מכך – <b>וּנְתַתִּיךָ לְאוֹר גּוֹיִם, לִהְיוֹת יְשׁוּעָתִי עַד קְצֵה הָאָרֶץ.</b> לא תגאל רק את ישראל, אלא תאיר לכל הגויים ותפיץ את הישועה בעולם כולו. כאן נראה כי הדיבור מופנה אל הגואל.
(ז) <b>כֹּה אָמַר ה', גֹּאֵל יִשְׂרָאֵל, קְדוֹשׁוֹ,</b> <b>לִבְזֹה נֶפֶשׁ</b>, למי שמבזים את נפשו, <b>לִמְתָעֵב גּוֹי</b>, למי שהגוי מתעב אותו, לְזה שהיה עד כה <b>עֶבֶד</b> ל<b>מֹשְׁלִים:</b> עד כה היית בזוי, מתועב ועבד; ומעתה <b>מְלָכִים יִרְאוּ</b> אותך <b>וָקָמוּ, שָׂרִים – וְיִשְׁתַּחֲווּ, לְמַעַן ה' אֲשֶׁר נֶאֱמָן</b> בהבטחתו, <b>קְדֹשׁ יִשְׂרָאֵל וַיִּבְחָרֶךָּ.</b> אין הפסוק מבהיר אם מדובר באדם מסוים – אולי הגואל שדובר בו קודם, או שזהו העם כולו.
(ח) <b>כֹּה אָמַר ה': בְּעֵת רָצוֹן</b>, כאשר יגיע הזמן הראוי, <b>עֲנִיתִיךָ,</b> איעתר לבקשתך, אשיב על שאלותיך, <b>וּבְיוֹם יְשׁוּעָה עֲזַרְתִּיךָ, וְאֶצָּרְךָ</b>, אשמור אותך <b>וְאֶתֶּנְךָ ל</b>כונן <b>בְרִית עָם, לְהָקִים אֶרֶץ, לְהַנְחִיל נְחָלוֹת שֹׁמֵמוֹת.</b>
(ט) אז תקבל תשובות ותזכה גם בכוח עשייה לגאול – <b>לֵאמֹר לַאֲסוּרִים: צֵאוּ! לַאֲשֶׁר בַּחֹשֶׁךְ: הִגָּלוּ!</b> התגלו! אל לכם לפחד ולהיסתר. <b>עַל דְּרָכִים</b> האסירים היוצאים <b>יִרְעוּ,</b> ימצאו את צורכיהם, <b>וּבְכָל שְׁפָיִים</b>, ברכסים תהיה <b>מַרְעִיתָם,</b> מקומות רעייתם.
(י) <b>לֹא יִרְעָבוּ וְלֹא יִצְמָאוּ, וְלֹא יַכֵּם שָׁרָב וָשָׁמֶשׁ, כִּי מְרַחֲמָם</b>, המרחם עליהם הוא ש<b>יְנַהֲגֵם,</b> ינהיג אותם, <b>וְ</b>לכן <b>עַל מַבּוּעֵי</b>, מקורות <b>מַיִם יְנַהֲלֵם.</b>
(יא) <b>וְשַׂמְתִּי</b>, אהפוך את <b>כָל הָרַי לדרֶךְ</b> ישרה, <b>וּמְסִלֹּתַי</b> ששקעו, או המסילות שבעמקים, שהליכתן אינה נוחה, <b>יְרֻמוּן,</b>יתרוממו כדי לאפשר את המעבר בהן בנוחות.
(יב) <b>הִנֵּה אֵלֶּה</b> – בני הגלויות <b>מֵרָחוֹק יָבֹאוּ, וְהִנֵּה אֵלֶּה מִצָּפוֹן וּמִיָּם,</b> ממערב, <b>וְאֵלֶּה מֵאֶרֶץ סִינִים,</b> היא כנראה ארץ הדרום. גולי ישראל ישובו מכל הכיוונים והארצות.
(יג) <b>רָנּוּ</b>, זמרו <b>שָׁמַיִם, וְגִילִי</b>, שמחי <b>אָרֶץ, וּפִצְחוּ הָרִים רִנָּה, כִּי נִחַם ה'</b> את <b>עַמּוֹ, ו</b>את <b>עֲנִיָּו</b> שהוגלו בכור העוני, <b>יְרַחֵם.</b>
(יד) <b>וַתֹּאמֶר צִיּוֹן</b>, העיר ירושלים, הארץ והאומה<b>:</b> <b>עֲזָבַנִי ה', וַאדֹנָי שְׁכֵחָנִי.</b>
(טו) ה' מגיב לטענה זו ואומר: הייתכן?! <b>הֲתִשְׁכַּח אִשָּׁה</b>, האם אשה יכולה לשכוח את <b>עוּלָהּ</b>, עוללה?! האם היא יכולה לשכוח <b>מ</b>ל<b>רַחֵם</b> על <b>בֶּן בִּטְנָהּ?!</b> אשה אינה שוכחת את תינוקה ואת רחמיה ואהבתה אליו, אבלהּ?! <b>גַּם</b> אם <b>אֵלֶּה תִשְׁכַּחְנָה – וְאָנֹכִי</b> בוודאי <b>לֹא אֶשְׁכָּחֵךְ.</b> הקשר שבין ה' לעמו אמיץ יותר מהקשר של אם לבנה. אי אפשר לשכוח אותו.
(טז) <b>הֵן עַל כַּפַּיִם</b>, כפות ידי <b>חַקֹּתִיךְ,</b> חקקתי אותך, כמי שקובע דבר כלשהו בידו כדי לראותו תמיד. <b>חוֹמֹתַיִךְ</b> ההרוסות <b>נֶגְדִּי תָּמִיד.</b> אינני מפסיק לחשוב עלייך ועל הגנתך.
(יז) <b>מִהֲרוּ</b>, ימהרו <b>בָּנָיִךְ</b> לשוב אלייך, ואילו <b>מְהָרְסַיִךְ וּמַחֲרִבַיִךְ מִמֵּךְ יֵצֵאוּ</b> וייעלמו. הריק יתמלא, והשיממון ייהפך למקום מפואר.
(יח) <b>שְׂאִי סָבִיב עֵינַיִךְ וּרְאִי, כֻּלָּם</b>, כל הבנים הנידחים <b>נִקְבְּצוּ בָאוּ לָךְ. חַי אָנִי, נְאֻם ה', כִּי כֻלָּם כָּעֲדִי</b>, כתכשיט <b>תִלְבָּשִׁי, וּתְקַשְּׁרִים כַּכַּלָּה</b> המקושרת ברצועות קישוט. ציון, שחשה עזובה ונשכחת מאישהּ, עוד תשוב להתקשט בפניו ולהתפאר בריבוי בניה.
(יט) <b>כִּי</b> עד עכשיו היו בך <b>חָרְבֹתַיִךְ וְשֹׁמְמֹתַיִךְ וְאֶרֶץ הֲרִסֻתֵיךְ – כִּי עַתָּה תֵּצְרִי מִיּוֹשֵׁב.</b> תגדל בך הצפיפות מרוב תושבים, אך יושבייך המרובים לא יהיו זרים עוינים, שהרי אלו יצאו ממך – <b>וְרָחֲקוּ מְבַלְּעָיִךְ,</b> משחיתייך.
(כ) <b>עוֹד</b> יבוא היום ש<b>יֹאמְרוּ בְאָזְנַיִךְ בְּנֵי שִׁכֻּלָיִךְ</b>, בנייך האבודים<b>: צַר לִי הַמָּקוֹם,</b> צפוף לי מדי. <b>גְּשָׁה לִּי</b>, התרחק מעט הלאה <b>וְאֵשֵׁבָה,</b> כדי שאוכל גם אני לשבת. אֵם הבנים תהיה מופתעת לשמע הבקשות על מקומות ישיבה.
(כא) <b>וְאָמַרְתְּ בִּלְבָבֵךְ</b> בהשתאות<b>: מִי יָלַד לִי אֶת אֵלֶּה, וַאֲנִי שְׁכוּלָה וְגַלְמוּדָה,</b> עזובה, <b>גֹּלָה וְסוּרָה,</b> מרוחקת או זועפת, <b>וְ</b>את כל הצאצאים ה<b>אֵלֶּה מִי גִדֵּל? הֵן אֲנִי נִשְׁאַרְתִּי לְבַדִּי, אֵלֶּה אֵיפֹה</b>, מאין באו <b>הֵם?</b>
(כב) <b>כֹּה אָמַר ה' אֱלֹהִים</b> בתשובה לשאלת ציון על הבנים השבים שאינם מוכרים לה<b>: הִנֵּה אֶשָּׂא אֶל גּוֹיִם</b>, אנופף להם ב<b>יָדִי, וְאֶל עַמִּים אָרִים נִסִּי,</b> דגלי לסמן להם שהגיע הזמן, <b>וְהֵבִיאוּ בָנַיִךְ בְּחֹצֶן,</b> על כנף הבגד, <b>וּבְנֹתַיִךְ עַל כָּתֵף תִּנָּשֶׂאנָה,</b> כפי שנושאים ילדים קטנים להנאתם.
(כג) <b>וְהָיוּ מְלָכִים אֹמְנַיִךְ,</b> המטפלים בבנייך, <b>וְשָׂרוֹתֵיהֶם</b> יהיו <b>מֵינִיקֹתַיִךְ. אַפַּיִם אֶרֶץ יִשְׁתַּחֲווּ לָךְ, וַעֲפַר רַגְלַיִךְ יְלַחֵכוּ.</b> תזכי בכבוד ואהבה מכל העולם. <b>וְיָדַעַתְּ כִּי אֲנִי ה' אֲשֶׁר לֹא יֵבֹשׁוּ קֹוָי,</b> המקווים לי.
(כד) וכי יישאל: <b>הֲיֻקַּח מִגִּבּוֹר מַלְקוֹחַ?!</b> אם גיבור לקח שלל – האם אפשר להוציאו מידו?! <b>וְאִם שְׁבִי צַדִּיק</b>, מנצח ותקיף <b>יִמָּלֵט?!</b> האם אפשר להציל מידי המנצח את שביו?!
(כה) <b>כִּי כֹה אָמַר ה'</b>, בתשובה לתמיהה זו<b>: גַּם שְׁבִי גִבּוֹר יֻקָּח, וּמַלְקוֹחַ עָרִיץ</b>, תקיף <b>יִמָּלֵט. וְ</b>הטעם הוא – כי <b>אֶת יְרִיבֵךְ אָנֹכִי אָרִיב.</b> אמנם קשה להילחם באויבים גדולים וחזקים, אך לא אתם תעשו זאת, אלא אני אלחם באויביכם. <b>וְאֶת בָּנַיִךְ אָנֹכִי אוֹשִׁיעַ.</b>
(כו) <b>וְהַאֲכַלְתִּי אֶת מוֹנַיִךְ</b>, מציקייך <b>אֶת בְּשָׂרָם, וְכֶעָסִיס</b> את <b>דָּמָם</b> שלהם הם ישתו ו<b>יִשְׁכָּרוּן</b> כנקמה. <b>וְיָדְעוּ כָל בָּשָׂר כִּי אֲנִי ה' מוֹשִׁיעֵךְ, וְגֹאֲלֵךְ</b> אני <b>אֲבִיר</b>, אדון, המנושא על <b>יַעֲקֹב.</b>
<h2>פרק נ</h2>
(א) כהמשך התגובה לתחושת הנטישה של ציון, שבביטוייה נפתחה הנבואה, אומר ה' דברים חריפים יותר: <b>כֹּה אָמַר ה'</b> לישראל<b>: אֵי זֶה</b>, היכן <b>סֵפֶר כְּרִיתוּת</b>, הגט של <b>אִמְּכֶם,</b> הדמות הסמלית של ישראל, כנסת ישראל, <b>אֲשֶׁר שִׁלַּחְתִּיהָ?!</b> הגלות, הייסורים או הסבל יכולים להתפרש כגירושין הכורתים את העם מאלוקיו. ה' שולל זאת בשאלה הרטורית: היכן הוא הגט שניתן בידה?! <b>אוֹ מִי מִנּוֹשַׁי</b>, מי הוא הנושה התובע ממני את חובו, <b>אֲשֶׁר מָכַרְתִּי אֶתְכֶם לוֹ?!</b> לא נמכרתם כעבדים לעמים אחרים בגלל עסקות או רווחים כלשהם, ולא מפני שרציתי להיפטר מכם, אלא כעונש על מעשיכם – <b>הֵן בַּעֲוֹנֹתֵיכֶם נִמְכַּרְתֶּם, וּבְפִשְׁעֵיכֶם שֻׁלְּחָה אִמְּכֶם.</b>
(ב) על כן מן הראוי שתבואו לקול קריאתי: <b>מַדּוּעַ בָּאתִי וְאֵין אִישׁ, קָרָאתִי וְאֵין עוֹנֶה?! הֲקָצוֹר קָצְרָה יָדִי מִ</b>להביא <b>פְּדוּת,</b> ישועה, <b>וְ</b>ה<b>אִם אֵין בִּי כֹחַ לְהַצִּיל?! הֵן בְּגַעֲרָתִי אַחֲרִיב</b>, אייבש <b>יָם, אָשִׂים נְהָרוֹת</b> ל<b>מִדְבָּר.</b> אז <b>תִּבְאַשׁ דְּגָתָם</b>, הדגים יצחינו <b>מֵאֵין מַיִם וְתָמֹת בַּצָּמָא.</b>
(ג) <b>אַלְבִּישׁ שָׁמַיִם קַדְרוּת, וְשַׂק אָשִׂים כְּסוּתָם.</b> ביכולתי להביא לקדרות ואבל בעולם.
(ד) <b>ה' אֱלֹהִים נָתַן לִי לְשׁוֹן לִמּוּדִים</b>, מלומדת, בהירה ומיומנת <b>לָדַעַת לָעוּת</b>, לייעץ דבר בעתו, או: לעזור ולעודד <b>אֶת יָעֵף</b>, עייף, מותש <b>דָּבָר.</b> ה' <b>יָעִיר</b> אותי <b>בַּבֹּקֶר בַּבֹּקֶר, יָעִיר לִי אֹזֶן</b>, יעורר את אוזני <b>לִשְׁמֹעַ כַּלִּמּוּדִים.</b> לא רק את כישרון הדיבור קיבלתי מה', אלא גם את המיומנות להקשיב.
(ה) <b>ה' אֱלֹהִים פָּתַח לִי אֹזֶן</b> לשמוע הן את דברו והן את בני האדם, <b>וְאָנֹכִי לֹא מָרִיתִי.</b> אף על פי שיכולתי לסרב לקבל כוחות מיוחדים אלו ולהיות כאחד האדם, הייתי נכון לקבלם. <b>אָחוֹר לֹא נְסוּגֹתִי.</b>
(ו) כתוצאה מכך אירע שאת <b>גֵּוִי</b>, גופי <b>נָתַתִּי לְמַכִּים, ו</b>את <b>לְחָיַי</b> נתתי <b>לְמֹרְטִים</b> את שער זקני. את <b>פָּנַי לֹא הִסְתַּרְתִּי מִכְּלִמּוֹת וָרֹק.</b>
(ז) אף על פי שאני כה שנוא ובזוי – <b>ה' אֱלֹהִים יַעֲזָר לִי, עַל כֵּן לֹא נִכְלָמְתִּי. עַל כֵּן שַׂמְתִּי פָנַי כַּחַלָּמִישׁ,</b> כאבן קשה. המכות והיריקות אינן עושות עלי כל רושם. <b>וָאֵדַע</b> שנבואתי היא דבר ה', <b>כִּי</b>, על כן <b>לֹא אֵבוֹשׁ</b> מן ההשפלה.
(ח) אינני עומד לבדי – <b>קָרוֹב מַצְדִּיקִי</b>, ה' המאשר את צדקתי, עומד בצדי, ואני פועל תחת חסותו. לכן <b>מִי יָרִיב אִתִּי?!</b> הבה <b>נַעַמְדָה יָּחַד</b> ונתעמת, <b>מִי בַעַל מִשְׁפָּטִי – יִגַּשׁ אֵלָי</b> להתווכח ולדון כנגדי.
(ט) <b>הֵן ה' אֱלֹהִים יַעֲזָר לִי, מִי הוּא יַרְשִׁיעֵנִי?!</b> מי יכול להרשיע אותי?! <b>הֵן</b> אני נשען על אלוקים נצחי, ואילו <b>כֻּלָּם</b> – כל אנשי ריבי <b>כַּבֶּגֶד יִבְלוּ, עָשׁ יֹאכְלֵם.</b> קיומם עראי כסמרטוטים בלויים אכולי עש.
(י) <b>מִי</b>, האם יש <b>בָכֶם יְרֵא ה', שֹׁמֵעַ בְּקוֹל עַבְדּוֹ,</b> הנביא, <b>אֲשֶׁר</b> אותו העבד נראה בעיניהם כמי ש<b>הָלַךְ חֲשֵׁכִים, וְאֵין נֹגַהּ</b>, אור <b>לוֹ.</b> כאדם חשוך, בן לימים עברו ש<b>יִבְטַח בְּשֵׁם ה' וְיִשָּׁעֵן בֵּאלֹהָיו?!</b> אתם, לעומת זאת, נאורים ומוארים בעיני עצמכם.
(יא) <b>הֵן כֻּלְּכֶם קֹדְחֵי אֵשׁ,</b> עמלים כדי להבעיר אש, <b>מְאַזְּרֵי זִיקוֹת</b>, מחזקים ו'קושרים' את זיקוקי האש שיצרתם כדי שיהיו ללהבה. אם כן <b>לְכוּ בְּאוּר אֶשְׁכֶם וּבְזִיקוֹת</b> ש<b>בִּעַרְתֶּם.</b> שמרו על נאורותכם העלובה, ולכו לאורה. <b>מִיָּדִי הָיְתָה זֹּאת</b> – הגורל שיביא עליכם ה' <b>לָכֶם, לְמַעֲצֵבָה</b>, בלא מרגוע, אכולי דאגה וספקות <b>תִּשְׁכָּבוּן.</b> האור שיצרתם ידעך, ותישארו בחשכה.
<h2>פרק נא</h2>
(א) <b>שִׁמְעוּ אֵלַי, רֹדְפֵי צֶדֶק</b> שהם <b>מְבַקְשֵׁי ה'.</b> הנביא מציע למעוניינים בקרבת ה': <b>הַבִּיטוּ אֶל צוּר</b>, הסלע שממנו <b>חֻצַּבְתֶּם,</b> שממנו נחצבו אבני היסוד שלכם, <b>וְאֶל מַקֶּבֶת</b>, נקיבת ה<b>בּוֹר</b> שממנו <b>נֻקַּרְתֶּם,</b> הוּצאתם או נבקעתם. חִזרו אל מקורותיכם הראשוניים. לאבני המקור הללו מדומים אבי העם ואִמו הראשונים:
(ב) <b>הַבִּיטוּ אֶל אַבְרָהָם אֲבִיכֶם וְאֶל שָׂרָה תְּחוֹלֶלְכֶם,</b> יולדתכם, <b>כִּי אֶחָד קְרָאתִיו</b> אלי, וכן: הכרזתי עליו, ייחדתיו בשם וטיפחתי אותו. אברהם ושרה היו זוג אחד בלבד, אבל אני גידלתי את אברהם ועשיתיו לעם – <b>וַאֲבָרְכֵהוּ וְאַרְבֵּהוּ.</b> כמו אברהם ושרה, זוג ערירי אחד שהייתה לו עדנה אחרי בלותו והצמיח עם שיָּרש את הארץ, כך אבניו הלקוחים ממנו, אַתם – תגדלו ותבנו את הארץ מחדש.
(ג) <b>כִּי נִחַם</b>, ינחם <b>ה'</b> את <b>צִיּוֹן, נִחַם</b> את <b>כָּל חָרְבֹתֶיהָ, וַיָּשֶׂם מִדְבָּרָהּ כְּעֵדֶן,</b> כמקום פורה ונעים, <b>וְ</b>את <b>עַרְבָתָהּ</b> עשה <b>כְּגַן ה'. שָׂשׂוֹן וְשִׂמְחָה יִמָּצֵא בָהּ, תּוֹדָה וְקוֹל זִמְרָה.</b>
(ד) <b>הַקְשִׁיבוּ אֵלַי עַמִּי, וּלְאוּמִּי אֵלַי הַאֲזִינוּ, כִּי תוֹרָה מֵאִתִּי תֵצֵא, ו</b>את <b>מִשְׁפָּטִי</b> שיהיה <b>לְאוֹר עַמִּים אַרְגִּיעַ,</b> אשכין בעולם.
(ה) <b>קָרוֹב</b> להתגלות <b>צִדְקִי,</b> דין האמת שלי, גבורתי וישועתי. התגמול קרוב לבוא – <b>יָצָא יִשְׁעִי,</b> ישועתי תופיע, <b>וּזְרֹעַי</b>, זרועותי <b>עַמִּים יִשְׁפֹּטוּ. אֵלַי אִיִּים יְקַוּוּ, וְאֶל זְרֹעִי</b>, לכוח מעשי <b>יְיַחֵלוּן,</b> יצפו. כוח ה' יבוקש ויתגלה בזמן הגאולה אפילו במקומות הרחוקים.
(ו) <b>שְׂאוּ לַשָּׁמַיִם עֵינֵיכֶם, וְהַבִּיטוּ אֶל הָאָרֶץ מִתַּחַת, כִּי שָׁמַיִם כֶּעָשָׁן נִמְלָחוּ</b>, נשחקו, הושחתו, <b>וְ</b>גם <b>הָאָרֶץ כַּבֶּגֶד תִּבְלֶה.</b> יתרחשו מהפכות גדולות; השמים והארץ לא ייראו כפי שנראו עד כה. <b>וְיֹשְׁבֶיהָ</b> של הארץ <b>כְּמוֹ כֵן יְמוּתוּן, ו</b>אולם <b>ישׁוּעָתִי לְעוֹלָם תִּהְיֶה, וְצִדְקָתִי לֹא תֵחָת,</b> לא תתיירא מלגבור ולהתפשט בעולם.
(ז) ובינתיים – <b>שִׁמְעוּ אֵלַי, יֹדְעֵי צֶדֶק, עַם</b> אשר <b>תּוֹרָתִי בְלִבָּם: אַל תִּירְאוּ</b> מ<b>חֶרְפַּת אֱנוֹשׁ, וּמִגִּדֻּפֹתָם</b>, מדברי הגידופים והנאצות של בני האדם <b>אַל תֵּחָתּוּ,</b>
(ח) <b>כִּי</b> האויבים המחרפים <b>כַבֶּגֶד יֹאכְלֵם עָשׁ, וְכַצֶּמֶר יֹאכְלֵם סָס,</b> זחל האוכל את הבגדים. האויבים אינם מהווים איום של ממש. הם דומים לבגד הנראה שלם, אך מקרוב ניכר שהוא אכול ומחורר ואינו ראוי ללבישה. ולעומת זאת – <b>וְצִדְקָתִי לְעוֹלָם תִּהְיֶה, וִישׁוּעָתִי לְדוֹר דּוֹרִים.</b>
(ט) עתה קורא הנביא אל זרוע ה': <b>עוּרִי עוּרִי, לִבְשִׁי עֹז, זְרוֹעַ ה',</b> גבורת ה' – התעוררי והתגלי מחדש בעולם. <b>עוּרִי כִּימֵי קֶדֶם,</b> כמו ב<b>דֹּרוֹת עוֹלָמִים,</b> בזמנים אחרים. <b>הֲלוֹא אַתְּ</b>, זרוע ה', <b>הִיא הַמַּחְצֶבֶת</b>, השוברת את <b>רַהַב,</b> יצור ימי גדול ומאיים המשמש גם דימוי למצרים, <b>מְחוֹלֶלֶת</b>, הורגת, הופכת לחלל <b>תַּנִּין,</b> לווייתן. אף הוא מין מפלצת קדומה שיד ה' תכַלה מן העולם.
(י) <b>הֲלוֹא אַתְּ הִיא</b> הזרוע <b>הַמַּחֲרֶבֶת</b>, המייבשת <b>יָם</b> ואת <b>מֵי תְּהוֹם רַבָּה, הַשָּׂמָה</b>, ההופכת <b>מַעֲמַקֵּי יָם</b> להיות <b>דֶּרֶךְ לַעֲבֹר גְּאוּלִים.</b> כוח ה' הוא שקרע את ים סוף בדורות הראשונים, והוא שהפך את מעמקיו לדרך למען גאולי ה' ממצרים. וכך יהיה גם בעתיד:
(יא) <b>וּפְדוּיֵי</b>, וגאולי <b>ה' יְשׁוּבוּן וּבָאוּ צִיּוֹן בְּרִנָּה, וְשִׂמְחַת עוֹלָם</b>, שמחת נצח, וגם: שמחה חסרת גבולות, תהיה <b>עַל רֹאשָׁם.</b> אז <b>שָׂשׂוֹן וְשִׂמְחָה יַשִּׂיגוּן, נָסוּ</b>, יברחו <b>יָגוֹן</b>, צער <b>וַאֲנָחָה.</b>
(יב) נבואות נחמה נוספות: <b>אָנֹכִי אָנֹכִי הוּא מְנַחֶמְכֶם,</b> ולכן – <b>מִי אַתְּ וַתִּירְאִי מֵאֱנוֹשׁ</b> שבסופו <b>יָמוּת</b>?! האם כנסת ישראל צריכה לפחד מבן תמותה, <b>וּמִבֶּן אָדָם</b> אשר כ<b>חָצִיר יִנָּתֵן,</b> הנדמה כעשב נובל או נקצר וכלה?! יראתך מאנוש בן חלוף כרוכה בשכחת מקור כוחך.
(יג) <b>וַתִּשְׁכַּח ה' עֹשֶׂךָ, נוֹטֶה שָׁמַיִם וְיֹסֵד אָרֶץ,</b> הרי ביכולתו של ה' לכונן את העולם, ורק מכיוון שאינך זוכר אותו – <b>וַתְּפַחֵד תָּמִיד כָּל הַיּוֹם מִפְּנֵי חֲמַת</b>, זעמו ואיבתו של <b>הַמֵּצִיק,</b> האויב, <b>כַּאֲשֶׁר כּוֹנֵן</b>, מכוון את כליו, מתכונן <b>לְהַשְׁחִית</b>, הסתכל סביבך וחפש <b>– וְאַיֵּה חֲמַת הַמֵּצִיק?!</b> היכן הוא האויב שאתה ירא משנאתו?! מה נותר מכל אותם איומים וכיווני הקשתות?! אתם מכלים את זמנכם ואת כוחכם בדאגות הרגע המיותרות. תחת זאת סִמכו על גבורת ה' שאינה מוגבלת בזמן, במקום וביכולת.
(יד) <b>מִהַר צֹעֶה</b>, ימהר הנודד, הכפוף, היושב במצוק או הצועק, הוא עם ישראל בגולה, <b>לְהִפָּתֵחַ,</b> לצאת ממסגר הגלות, <b>וְלֹא יָמוּת לַשַּׁחַת</b>, לבור, לאבדון, <b>וְלֹא יֶחְסַר לַחְמוֹ.</b>
(טו) <b>וְאָנֹכִי ה' אֱלֹהֶיךָ רֹגַע</b>, מחזיק את <b>הַיָּם,</b> ובמצוותי – <b>וַיֶּהֱמוּ גַּלָּיו.</b> ה' שולט בסער הים וגליו כרצונו, ועל אחת כמה וכמה בכוחו לשלוט בהמיית רגשותיהם ובסערת רוחם של המציקים. <b>ה' צְבָאוֹת שְׁמוֹ.</b>
(טז) <b>וָאָשִׂים דְּבָרַי</b> הבוראים, המחיים והמנחמים <b>בְּפִיךָ</b> – בפי העם. בכך שמתי אותך תחת חסותי, <b>וּבְצֵל יָדִי כִּסִּיתִיךָ.</b> אני הוא ה' אשר אמרתי <b>לִנְטֹעַ שָׁמַיִם וְלִיסֹד אָרֶץ וְלֵאמֹר לְצִיּוֹן: עַמִּי אָתָּה.</b> אלה הם הדברים הגדולים והיציבים שברא אלוקים בעולמו: שמים, ארץ ועם ישראל.
(יז) דברי התנחומים נמשכים, ובאופן פיוטי: <b>הִתְעוֹרְרִי הִתְעוֹרְרִי, קוּמִי, יְרוּשָׁלִַם, אֲשֶׁר</b> סבלת <b>שָׁתִית מִיַּד ה' אֶת כּוֹס חֲמָתוֹ,</b> כעסו, <b>אֶת קֻבַּעַת</b>, מעין גביע, כלי קיבול גדול <b>כּוֹס הַתַּרְעֵלָה שָׁתִית מָצִית</b> עד תומה.
(יח) לפי תחושתה של ציון, <b>אֵין מְנַהֵל</b>, מנהיג, מדריך <b>לָהּ מִכָּל בָּנִים יָלָדָה.</b> אף אחד מהבנים הרבים שילדה אינו מעוניין לטפל בה. כולם עסוקים בענייניהם. <b>וְאֵין מַחֲזִיק בְּיָדָהּ מִכָּל בָּנִים גִּדֵּלָה.</b> ציון מדומה לאשה שילדיה גדלו ועזבוה לנפשה; ובהיעלמם, באו אחרים לבקרה –
(יט) <b>שְׁתַּיִם הֵנָּה</b>, צרות כפולות הן <b>קֹרְאֹתַיִךְ,</b> ההתרחשויות הנקראות לבוא אלייך, קורותייך. <b>מִי יָנוּד לָךְ?!</b> מי ישתתף בצערך?! <b>הַשֹּׁד וְהַשֶּׁבֶר, וְהָרָעָב וְהַחֶרֶב</b> הם אלה שבאים לבקרך בעזיבת הבנים. <b>מִי אֲנַחֲמֵךְ</b>, ינחמך?!
(כ) <b>בָּנַיִךְ עֻלְּפוּ,</b> התעלפו, <b>שָׁכְבוּ בְּרֹאשׁ כָּל חוּצוֹת כְּתוֹא</b>, תאו, ביזון, בָּקר פראי למחצה שנפל ב<b>מִכְמָר,</b> מלכודת. כתאו כלוא השוכב חסר אונים, כך בנייך <b>הַמְלֵאִים חֲמַת ה', גַּעֲרַת אֱלֹהָיִךְ.</b> אף הם שוכבים ברחובות עלובים ומדוכאים.
(כא) <b>לָכֵן שִׁמְעִי נָא זֹאת, עֲנִיָּה וּשְׁכֻרַת</b>, שיכורה <b>וְלֹא מִיָּיִן,</b> אלא מכוס תרעלת הצרות. אדם מיוסר עשוי להגיע למצב דמוי שכרות; הוא מבולבל ומטושטש, חסר יציבות ואובד עשתונות.
(כב) <b>כֹּה אָמַר אֲדֹנַיִךְ ה' וֵאלֹהַיִךְ</b> שלבסוף <b>יָרִיב</b>, יילחם בעד <b>עַמּוֹ: הִנֵּה לָקַחְתִּי מִיָּדֵךְ אֶת כּוֹס הַתַּרְעֵלָה</b> שאת שותה, <b>אֶת קֻבַּעַת כּוֹס חֲמָתִי – לֹא תוֹסִיפִי לִשְׁתּוֹתָהּ עוֹד.</b> הצרות, השחיטות, הרדיפות, האפליה, הגזרות, הגָלויות והפוגרומים שמהם סבלת לאורך זמן רב, ייפסקו.
(כג) <b>וְשַׂמְתִּיהָ</b> – את הכוס הזו <b>בְּיַד מוֹגַיִךְ</b>, מצערייך, מביאי תוגתך, <b>אֲשֶׁר אָמְרוּ לְנַפְשֵׁךְ</b>, לגופך החי<b>: "שְׁחִי</b>, התכופפי <b>וְנַעֲבֹרָה</b> עלייך, נרמוס אותך". <b>וַתָּשִׂימִי כָאָרֶץ גֵּוֵךְ,</b> גופך, <b>וְכַחוּץ,</b> כרחוב תהיי <b>לַעֹבְרִים</b> ושבים. אותם גויים גאים שדרסו אותך, ישתו עתה את כוס התרעלה ששתית אַת. אַת תתאוששי, ואילו הם יבינו עכשיו מה היה מצבך.
<h2>פרק נב</h2>
(א) ושוב, קריאת נחמה ועידוד לציון בהגיע זמן הגאולה: <b>עוּרִי עוּרִי, לִבְשִׁי עֻזֵּךְ, צִיּוֹן, לִבְשִׁי בִּגְדֵי תִפְאַרְתֵּךְ, יְרוּשָׁלִַם עִיר הַקֹּדֶשׁ.</b> הנביא מעורר ומעודד אותה בניצחונה ובנצחיותה, <b>כִּי לֹא יוֹסִיף יָבֹא בָךְ עוֹד עָרֵל וְטָמֵא.</b>
(ב) <b>הִתְנַעֲרִי מֵעָפָר, קוּמִי</b> מהעפר ו<b>שְּׁבִי, יְרוּשָׁלִָם, הִתְפַּתְּחִי</b>, פתחי את <b>מוֹסְרֵי</b>, העול אשר על <b>צַוָּארֵךְ, שְׁבִיָּה</b>, שבויה <b>בַּת צִיּוֹן,</b> כלל העם. הגיעה העת שתשתחררי.
(ג) <b>כִּי כֹה אָמַר ה': חִנָּם נִמְכַּרְתֶּם.</b> כאשר נמכרתם בידי אויביכם, לא נתקבלה תמורה כלשהי בעדכם, <b>וְ</b>לכן <b>לֹא בְכֶסֶף תִּגָּאֵלוּ.</b> אינכם חייבים לשלם כסף לפדיון נפשכם, לא לה' ולא לאחרים.
(ד) <b>כִּי כֹה אָמַר ה' אֱלֹהִים:</b> לם: <b>מִצְרַיִם יָרַד עַמִּי בָרִאשֹׁנָה לָגוּר שָׁם,</b> ושם סָבַל, כידוע. <b>וְאַשּׁוּר בְּאֶפֶס</b>, בלא כל סיבה <b>עֲשָׁקוֹ,</b> גזל את עמי במשך שנים.
(ה) <b>וְעַתָּה מַה לִּי פֹה,</b> בגלות, <b>נְאֻם ה'?! כִּי לֻקַּח עַמִּי חִנָּם,</b> בלי הצדקה, ו<b>מֹשְׁלָו יְהֵילִילוּ,</b> יתפארו בהצלחתם, <b>נְאֻם ה', וְתָמִיד כָּל הַיּוֹם שְׁמִי מִנֹּאָץ,</b> מחולל, באשר עַמי שרוי בגלות.
(ו) <b>לָכֵן</b> כאשר תבוא הגאולה <b>יֵדַע עַמִּי</b> את <b>שְׁמִי,</b> שהיום הוא מנואץ, ואת גדולתו. <b>לָכֵן בַּיּוֹם הַהוּא</b> יתקיים הדבר ויתאמת <b>כִּי אֲנִי הוּא הַמְדַבֵּר, הִנֵּנִי.</b>
(ז) <b>מַה נָּאווּ</b>, כמה יפות <b>עַל הֶהָרִים רַגְלֵי מְבַשֵּׂר.</b> כמה יפה יהיה כאשר יופיעו הרצים על ההרים להודיע את בשורות הגאולה העתידה. בניגוד למבשרי מלחמה, פורענות ושבי, מבשר זה יהיה <b>מַשְׁמִיעַ שָׁלוֹם, מְבַשֵּׂר טוֹב, מַשְׁמִיעַ יְשׁוּעָה, אֹמֵר לְצִיּוֹן: "מָלַךְ אֱלֹהָיִךְ".</b>
(ח) הנה <b>קוֹל – צֹפַיִךְ</b>, נביאייך, שחזו לך נחמה ועתה הם רואים בהתגשמותה, <b>נָשְׂאוּ</b>, הרימו <b>קוֹל. יַחְדָּו יְרַנֵּנוּ, כִּי עַיִן בְּעַיִן</b>, ראייה מוחשית <b>יִרְאוּ בְּשׁוּב ה' צִיּוֹן.</b>
(ט) <b>פִּצְחוּ</b> בשיר <b>רַנְּנוּ יַחְדָּו,</b> אפילו <b>חָרְבוֹת יְרוּשָׁלִָם, כִּי נִחַם ה' עַמּוֹ, גָּאַל</b> את <b>יְרוּשָׁלִָם.</b>
(י) <b>חָשַׂף ה' אֶת זְרוֹעַ קָדְשׁוֹ לְעֵינֵי כָּל הַגּוֹיִם, וְרָאוּ כָּל אַפְסֵי</b>, קצות ה<b>אָרֶץ אֵת יְשׁוּעַת אֱלֹהֵינוּ.</b> כך תיראה הגאולה, וכך יזמרו את שיריה כשתתגלה לעין כול, וכשהכול ייווכחו לדעת כי הנבואות והציפיות התממשו, וציון נוחמה.
(יא) <b>סוּרוּ סוּרוּ, צְאוּ מִשָּׁם</b> – מן הגולה. בכל דבר <b>טָמֵא אַל תִּגָּעוּ,</b> כי אתם עתידים לנגוע בדברים טהורים. <b>צְאוּ מִתּוֹכָהּ, הִבָּרוּ,</b> התנקו, <b>נֹשְׂאֵי כְּלֵי ה'.</b>
(יב) <b>כִּי</b> כאשר תשובו מהגולה הזו, <b>לֹא בְחִפָּזוֹן תֵּצֵאוּ, וּבִמְנוּסָה לֹא תֵלֵכוּן.</b> לא תשובו מתוך בריחה, מהומה וחשש כמו בשעת יציאת מצרים. הפעם תצאו ברוגע ותלכו בנחת, <b>כִּי הֹלֵךְ לִפְנֵיכֶם ה', ו</b>אף <b>מְאַסִּפְכֶם</b>, הולך מאחוריכם <b>אֱלֹהֵי יִשְׂרָאֵל.</b> אתם מצויים תחת החסות המלאה והשלמה ביותר, ועל כן אין לכם סיבה לחשוש.
(יג) <b>הִנֵּה יַשְׂכִּיל</b>, יצליח <b>עַבְדִּי</b>. עבד ה' עשוי להיות דמות פרטית, אך ממקומות אחרים בספר עולה שזוהי גם דמות סמלית המייצגת את עם ישראל כולו. <b>יָרוּם וְנִשָּׂא וְגָבַהּ מְאֹד.</b>
(יד) <b>כַּאֲשֶׁר שָׁמְמוּ</b>, השתוממו <b>עָלֶיךָ רַבִּים</b> ואמרו<b>: "כֵּן,</b> באמת, <b>מִשְׁחַת</b>, מושחת וחשוך יותר <b>מ</b>כל <b>אִישׁ מַרְאֵהוּ, וְתֹאֲרוֹ מִבְּנֵי אָדָם".</b> בתקופות שונות היו ישראל בזויים בגולה. דמותם שימשה כמוקד ללעג ולעלבון, והיו דורות ומקומות שבהם נתפס יהודי כתת-אדם. רְאֵהוּ, וְתֹאֲרוֹ מִבְּנֵי אָדָם".
(טו) <b>כֵּן יַזֶּה</b>, יְיַדה, יפיץ עבד ה' <b>גּוֹיִם רַבִּים. עָלָיו יִקְפְּצוּ</b>, יסגרו <b>מְלָכִים פִּיהֶם,</b> ולא יעזו לדבר כנגדו, <b>כִּי אֲשֶׁר לֹא סֻפַּר לָהֶם רָאוּ, וַאֲשֶׁר לֹא שָׁמְעוּ הִתְבּוֹנָנוּ.</b> הם יהיו עדים לתופעה שלא ראו מעולם. הם ייווכחו לדעת כי מי שנראה מסכן ובזוי בעיני הכול, הופך מושא לכבוד, והכול מביטים בו בתדהמה ומהללים אותו.
<h2>פרק נג</h2>
(א) וכך יתמהו הרבים בראותם את עבד ה' הנישא מאוד: <b>מִי הֶאֱמִין לִשְׁמֻעָתֵנוּ,</b> מי היה מאמין לבשורת הגאולה הזו, <b>וּזְרוֹעַ ה' עַל מִי נִגְלָתָה?!</b> ראו כיצד מתגלה כוחו של ה' על עמו הדחוי.
(ב) <b>וַיַּעַל</b> העם הזה <b>כַּיּוֹנֵק</b>, כענף קטן <b>לְפָנָיו</b> – לפני ה', <b>וְכַשֹּׁרֶשׁ</b> הבוקע וצומח <b>מֵאֶרֶץ צִיָּה,</b> שממה. הוא יופיע ויתגלה מחדש באופן בלתי צפוי לחלוטין. <b>לֹא תֹאַר לוֹ וְלֹא הָדָר, וְנִרְאֵהוּ וְלֹא מַרְאֶה.</b> קודם לכן לא היה בו דבר מרשים, ולא שמנו לב אליו, ואף על פי כן – <b>וְנֶחְמְדֵהוּ.</b>
(ג) <b>נִבְזֶה</b>, בזוי <b>וַחֲדַל אִישִׁים,</b> חסר כוח של אנשים, <b>אִישׁ מַכְאֹבוֹת וִידוּעַ חֹלִי,</b> הוא תמיד סובל וחולה, <b>וּכְמַסְתֵּר פָּנִים מִמֶּנּוּ.</b> הוא נראה כאילו הוא מסתיר פניו מאתנו מחמת בושה או תחושת טומאה. <b>נִבְזֶה וְלֹא חֲשַׁבְנֻהוּ</b> מפני שפלות ערכו.
(ד) <b>אָכֵן</b>, ההסבר הנכון לאומללותו הוא שאת <b>חֳלָיֵנוּ הוּא נָשָׂא, וּמַכְאֹבֵינוּ סְבָלָם,</b> הוא סובל את כאבו של העולם. <b>וַאֲנַחְנוּ חֲשַׁבְנֻהוּ נָגוּעַ, מֻכֵּה אֱלֹהִים וּמְעֻנֶּה</b>, חשבנו שה' מעוניין להכותו ולבזותו באשמתו, אך בעצם ייסוריו באים לכפר על עוונות העולם.
(ה) <b>וְהוּא מְחֹלָל</b>, מוכה ודקור <b>מִ</b>פני <b>פְּשָׁעֵנוּ, מְדֻכָּא מֵעֲוֹנֹתֵינוּ. מוּסַר שְׁלוֹמֵנוּ</b> הייסורים שהיו ראויים לבוא עלינו ולא באו, כי שלום לנו – נופלים <b>עָלָיו.</b> הוא מיוסר במחיר השלום שממנו אנו נהנים. <b>וּבַחֲבֻרָתוֹ</b>, בפצעו <b>נִרְפָּא לָנוּ.</b> פצעיו הם רפואת העולם; סבלו הוא תקנתם של אחרים.
(ו) <b>כֻּלָּנוּ כַּצֹּאן תָּעִינוּ, אִישׁ לְדַרְכּוֹ פָּנִינוּ</b> באדישות. <b>וַה' הִפְגִּיעַ בּוֹ</b>, גרם לו להיפגע <b>אֵת,</b> מ<b>עֲוֹן כֻּלָּנוּ.</b>
(ז) <b>נִגַּשׂ</b>, נלחץ על ידי אחרים <b>וְהוּא נַעֲנֶה</b>, נכנע תחת נוגשיו <b>וְלֹא יִפְתַּח פִּיו. כַּשֶּׂה לַטֶּבַח</b>, לשחיטה <b>יוּבָל,</b> שאינו מתנגד או מוחה. <b>וּכְרָחֵל</b>, ככבשה ש<b>לִפְנֵי גֹזְזֶיהָ נֶאֱלָמָה,</b> נשתתקה, <b>וְלֹא יִפְתַּח פִּיו.</b> רגיל הוא לשאת את סבלו בדממה.
(ח) <b>מֵעֹצֶר</b>, ממקום המעצר <b>וּמִ</b>בית ה<b>מִּשְׁפָּט לֻקָּח,</b> <b>וְאֶת דּוֹרוֹ</b>, עם בני דורו, או: עם אלו שמסביבו <b>מִי יְשׂוֹחֵחַ</b>. אין אחד שמעוניין להתעסק עמו, או: לשאול ולדבר עם הסובבים אותו על יחסם אליו <b>כִּי</b> הגויים אומרים עליו: <b>נִגְזַר</b>, נכרת <b>מֵאֶרֶץ חַיִּים מִפֶּשַׁע עַמִּי,</b> מחמת פשעינו עבד ה' נותק מהחיים, ובא <b>נֶגַע לָמוֹ</b>, להם, לישראל.
(ט) <b>וַיִּתֵּן</b>, נתנו <b>אֶת</b>, עִם <b>רְשָׁעִים קִבְרוֹ,</b> קברו אותו בביזיון, בין הרשעים. <b>וְ</b>הוא נמנה <b>אֶת עָשִׁיר</b>, עם העשירים <b>בְּמֹתָיו,</b> במותו. הרגוהו רק מפני הקנאה בעושרו או בעלילה שנתעשר מניצול אחרים <b>עַל לֹא חָמָס</b> ש<b>עָשָׂה, וְלֹא מִרְמָה בְּפִיו.</b>
(י) <b>וַה' חָפֵץ דַּכְּאוֹ הֶחֱלִי,</b> לדכאו עד שֶׁחלה. <b>אִם תָּשִׂים אָשָׁם נַפְשׁוֹ,</b> אם נפשו תאשים את עצמה ותראה בייסורים כפרה לחטאיה, הרי בסופו של דבר <b>יִרְאֶה זֶרַע, יַאֲרִיךְ יָמִים, וְחֵפֶץ ה' בְּיָדוֹ יִצְלָח.</b>
(יא) <b>מֵעֲמַל</b>, מסבל <b>נַפְשׁוֹ יִרְאֶה</b> ברעה ו<b>יִשְׂבָּע</b> צרות. <b>בְּדַעְתּוֹ</b>, מתוך דעה ורצון <b>יַצְדִּיק</b> ה<b>צַדִּיק,</b> שהוא <b>עַבְדִּי – לָרַבִּים,</b> את הגויים הרבים, <b>וַעֲוֹנֹתָם הוּא יִסְבֹּל.</b>
(יב) <b>לָכֵן אֲחַלֶּק לוֹ</b> לעתיד לבוא חלק טוב <b>בָרַבִּים,</b> בתוך הרבים ולעיניהם, <b>וְאֶת</b>, עם <b>עֲצוּמִים</b>, גדולי עולם <b>יְחַלֵּק שָׁלָל.</b> וכל זאת <b>תַּחַת אֲשֶׁר הֶעֱרָה</b>, הריק, שפך <b>לַמָּוֶת נַפְשׁוֹ,</b> מסר את עצמו למיתה, <b>וְאֶת</b>, עם <b>פֹּשְׁעִים נִמְנָה,</b> נחשב, אף על פי שלאמתו של דבר <b>הוּא חֵטְא רַבִּים נָשָׂא</b> על עצמו, <b>וְלַפֹּשְׁעִים</b>, ובעבור החוטאים <b>יַפְגִּיעַ</b>, התפלל.
<h2>פרק נד</h2>
(א) הנביא פונה לדמות הנשית המגלמת את ישראל: <b>רָנִּי,</b> שמחי ושירי, <b>עֲקָרָה,</b> ש<b>לֹא יָלָדָה.</b> כנסת ישראל בגלות מדומה לאשה שלא ילדה ושלא תלד ילדים. <b>פִּצְחִי רִנָּה</b>, פתחי בשיר <b>וְצַהֲלִי,</b> זו ש<b>לֹא חָלָה,</b> לא ילדה, לכאורה, <b>כִּי</b> לאמתו של דבר <b>רַבִּים</b> יהיו <b>בְּנֵי שׁוֹמֵמָה</b>, העזובה, יותר <b>מִבְּנֵי בְעוּלָה, אָמַר ה'.</b>
(ב) <b>הַרְחִיבִי מְקוֹם אָהֳלֵךְ</b> כדי לקבל את בנייך הרבים, <b>וִירִיעוֹת מִשְׁכְּנוֹתַיִךְ יַטּוּ,</b> יהיו פרושׂות. <b>אַל תַּחְשֹׂכִי,</b> אל תקמצי במקום או ביריעות. <b>הַאֲרִיכִי מֵיתָרַיִךְ,</b> החבלים שבהם נקשרות יריעות אוהלך אל היתדות, <b>וִיתֵדֹתַיִךְ חַזֵּקִי,</b> שכן הגיע הקץ לנדודייך, ומעתה ייקבע אוהלך במקום אחד.
(ג) <b>כִּי יָמִין וּשְׂמֹאול תִּפְרֹצִי, וְזַרְעֵךְ גּוֹיִם</b>, עמים <b>יִירָשׁ, וְעָרִים נְשַׁמּוֹת</b>, שוממות <b>יוֹשִׁיבוּ,</b> ייַשבו.
(ד) הנביא ממשיך בדבריו לציון, שדימה אותה קודם לאשה עקרה: <b>אַל תִּירְאִי</b> מדבר, <b>כִּי לֹא תֵבוֹשִׁי.</b> דבר לא יבייש ולא יאכזב אותך. <b>וְאַל תִּכָּלְמִי, כִּי לֹא תַחְפִּירִי,</b> תתביישי עוד, <b>כִּי בֹשֶׁת עֲלוּמַיִךְ</b>, נעורייך <b>תִּשְׁכָּחִי, וְחֶרְפַּת אַלְמְנוּתַיִךְ לֹא תִזְכְּרִי עוֹד.</b> שוב לא תזכרי לא את ימי בדידותך, כשהיית רווקה, ולא את פגיעותך ואת חוסר הביטחון שחווית כאלמנה. יבוא זמן שכל אלה יישכחו.
(ה) <b>כִּי בֹעֲלַיִךְ</b>, אדונייך הוא <b>עֹשַׂיִךְ,</b> יוצרך, <b>ה' צְבָאוֹת שְׁמוֹ.</b> אינך רווקה או אלמנה, אלא שהפְּרֵדה הממושכת מבעלך היא שהשכיחה ממך את קיומו. הנה את עומדת להיפגש אתו מחדש. <b>וְגֹאֲלֵךְ</b>, קרובך ומושיעך הוא <b>קְדוֹשׁ יִשְׂרָאֵל, אֱלֹהֵי כָל הָאָרֶץ יִקָּרֵא,</b> וביכולתו לעשות הכול.
(ו) <b>כִּי כְאִשָּׁה עֲזוּבָה וַעֲצוּבַת רוּחַ</b> עלובה, מדוכאת ומיואשת בגלותך <b>קְרָאָךְ ה'</b>, הזמינך אליו, <b>וְאֵשֶׁת נְעוּרִים כִּי תִמָּאֵס, אָמַר אֱלֹהָיִךְ.</b> בעיניו אַת אשת נעוריו, שאינה נמאסת לעולם. על כן הוא עוד יחדש את הקשר אתך.
(ז) ואלו דברי ה': <b>בְּ</b>משך <b>רֶגַע קָטֹן עֲזַבְתִּיךְ</b>. הגלות הארוכה היא כרגע קטן אצל הקדוש ברוך הוא. <b>וּ</b>לעומת זאת <b>בְרַחֲמִים גְּדֹלִים</b> וממושכים <b>אֲקַבְּצֵךְ</b> חזרה.
(ח) <b>בְּשֶׁצֶף קֶצֶף</b>, בשטף זעם המתפרץ בבת אחת <b>הִסְתַּרְתִּי פָנַי רֶגַע מִמֵּךְ.</b> אין זו נקמה של ממש, אלא הסתרת פנים רגעית, שאם לא כן לא היה נשאר שריד ופליט מישראל. <b>וּ</b>מכל מקום, <b>בְחֶסֶד עוֹלָם</b>, נצחי <b>רִחַמְתִּיךְ, אָמַר גֹּאֲלֵךְ ה'.</b> כאשר הכול יחזור לתיקונו תראו כיצד ימי הדכדוך, הגלות והצרות שפקדו אתכם בעבר לא היו אלא מצב עראי.
(ט) <b>כִּי</b>, כמו <b>מֵי נֹחַ</b>, מי המבול <b>–</b> כך <b>זֹאת</b> ההבטחה <b>לִי.</b> כלומר, <b>אֲשֶׁר</b>, כמו ש<b>נִשְׁבַּעְתִּי מֵעֲבֹר מֵי נֹחַ עוֹד עַל הָאָרֶץ,</b> ומאז אכן לא היה מבול, <b>כֵּן נִשְׁבַּעְתִּי מִקְּצֹף עָלַיִךְ וּמִגְּעָר בָּךְ,</b> שלא אזעם עלייך ולא אעזבך כבעבר.
(י) <b>כִּי</b> גם אם <b>הֶהָרִים יָמוּשׁוּ,</b> יזוזו ממקומם, <b>וְהַגְּבָעוֹת תְּמוּטֶנָה,</b> יזדעזעו, ודבר לא יישאר יציב <b>– חַסְדִּי מֵאִתֵּךְ לֹא יָמוּשׁ, וּבְרִית שְׁלוֹמִי לֹא תָמוּט.</b> הקשר עם ה' יישאר יציב תמיד. <b>אָמַר מְרַחֲמֵךְ ה'.</b>
(יא) פניית ניחומים נוספת לכנסת ישראל: <b>עֲנִיָּה סֹעֲרָה</b>, גולה ומטולטלת בלא מנוח, ש<b>לֹא נֻחָמָה,</b> עם כל ההבטחות שקדמו, עדיין לא נוחמה מרוב דכדוכה וסבלה. <b>הִנֵּה אָנֹכִי מַרְבִּיץ</b>, מרצף <b>בַּפּוּךְ</b>, באבנים יקרות את <b>אֲבָנַיִךְ.</b> כשתשוקמי במקומך, תיבני באבני בניין יקרות. <b>וִיסַדְתִּיךְ בַּסַּפִּירִים,</b> אבני היסוד שלך יהיו אבני ספיר.
(יב) <b>וְשַׂמְתִּי כַּדְכֹד</b>, שם אבן יקרה, שממנה ייעשו <b>שִׁמְשֹׁתַיִךְ,</b> לוחות נוצצים בשמש, העשויים לנוי ולאור, כגון לוח הזכוכית שבחלונות. <b>וּשְׁעָרַיִךְ</b> אשים <b>לְאַבְנֵי אֶקְדָּח,</b> סוג נוסף של אבן טובה הדומה בגווניה לאש או לגחלים, <b>וְכָל גְּבוּלֵךְ</b>, שטחך <b>לְאַבְנֵי חֵפֶץ,</b> אבני חן שהבריות רוצות אותן. באותם ימים תחדלי להיות ענייה וסוערת, כבר לא תגורי באוהל, אלא תשבי במשכנות מפוארים – בין באופן הממשי ובין כביטוי סמלי.
(יג) לא רק מקומה של ציון ותבנית מגוריה ישתנו; יחול שינוי משמעותי גם ביושבים בה. <b>וְכָל בָּנַיִךְ</b> יהיו <b>לִמּוּדֵי</b>, תלמידי <b>ה',</b> והם ידעו אותו ויורגלו ללכת בדרכיו, <b>וְרַב</b>, ירבה <b>שְׁלוֹם בָּנָיִךְ.</b> הבנים המלומדים לא יריבו זה עם זה אלא יחיו יחדיו בשלום.
(יד) כאשר ישוקמו הריסותייך, <b>בִּצְדָקָה תִּכּוֹנָנִי.</b> תיבני על בסיס היושר והחוק. <b>רַחֲקִי מֵעֹשֶׁק, כִּי לֹא תִירָאִי.</b> כיוון שתחיי בשלווה ולא תהיי נתונה תחת פחדים, תוכלי להתרחק מגזל, שכן לעתים חוסר יושר מופיע כתוצאה מפחד. <b>ו</b>רחקי <b>מִמְּחִתָּה,</b> שבר, צרה, <b>כִּי לֹא תִקְרַב אֵלָיִךְ.</b>
(טו) <b>הֵן</b>, הלוא <b>גּוֹר יָגוּר,</b> יפחד זה שהוא <b>אֶפֶס מֵאוֹתִי,</b> מי שאיננו אתי ושאינו נתון תחת השגחתי. לעומת זאת <b>מִי</b> ש<b>גָר אִתָּךְ</b>, כנסת ישראל, ומצטרף אלייך – <b>עָלַיִךְ יִפּוֹל,</b> ישכון לבטח. תוכלי להיבנות בלא כל פחד, כיוון שאני הוא השולט בכול – בכוחות היצירה ובכוחות ההרס.
(טז) <b>הִנֵּה אָנֹכִי בָּרָאתִי</b> את ה<b>חָרָשׁ,</b> האומן, שאחת מעבודותיו להיות <b>נֹפֵחַ בְּאֵשׁ פֶּחָם,</b> מלבה את האש, כדי להגדילה, <b>וּ</b>בכך הוא <b>מוֹצִיא כְלִי לְמַעֲשֵׂהוּ,</b> מייצר כלים כדי להשתמש בהם, <b>וְ</b>יחד עם זאת <b>אָנֹכִי בָּרָאתִי</b> גם <b>מַשְׁחִית לְחַבֵּל.</b> כשם שאני הוא שבראתי את בוני העולם ויוצרי כליו, אני הוא שבראתי את משחיתיו.
(יז) כיוון שהכול שלי, <b>כָּל כְּלִי יוּצַר</b>, שייעשה <b>עָלַיִךְ</b> להזיק לך <b>– לֹא יִצְלָח. וְכָל לָשׁוֹן</b>, אומה, או: כל פה דובר, אשר <b>תָּקוּם אִתָּךְ לַמִּשְׁפָּט – תַּרְשִׁיעִי.</b> מי שיבואו כנגדך בטענות משפטיות ובוויכוחים, יחויבו ויפסידו, כמו אלו שיבואו בכוח. <b>זֹאת נַחֲלַת</b>, זהו חלקם המובטח של <b>עַבְדֵי ה'</b>, <b>וְ</b>זו <b>צִדְקָתָם</b>, גמולם הצודק, או: שכר מעשי צדקותם, שהם מקבלים <b>מֵאִתִּי, נְאֻם ה'.</b>
<h2>פרק נה</h2>
(א) <b>הוֹי, כָּל צָמֵא, לְכוּ לַמַּיִם,</b> אל ה', שהוא מקור חייכם, כמים. <b>וַאֲשֶׁר אֵין לוֹ כָּסֶף, לְכוּ שִׁבְרוּ</b>, קנו מזון <b>וֶאֱכֹלוּ, וּלְכוּ שִׁבְרוּ בְּלוֹא כֶסֶף וּבְלוֹא מְחִיר יַיִן וְחָלָב,</b> החכמה. לא רק המים החיוניים ניתנים לכם חינם, אף במותרות – יין וחלב – תזכו ללא תשלום.
(ב) <b>לָמָּה תִשְׁקְלוּ</b>, תשלמו <b>כֶסֶף</b> בעד דברים חסרי ערך, שאינם מזינים – <b>בְּלוֹא</b> לקבל <b>לֶחֶם?! ו</b>לשם מה תשקיעו את <b>יגִיעֲכֶם</b> מה שאתם מתייגעים בו, <b>בְּלוֹא לְשָׂבְעָה</b> בדבר שאינו משביע?! במקום להשקיע עמל וטרחה במה שאינו מועיל או מספק, <b>שִׁמְעוּ שָׁמוֹעַ אֵלַי, וְאִכְלוּ טוֹב, וְתִתְעַנַּג בַּדֶּשֶׁן נַפְשְׁכֶם.</b> בואו אל ה', שהוא מקור הטוב, השפע והעונג.
(ג) <b>הַטּוּ אָזְנְכֶם וּלְכוּ אֵלַי, שִׁמְעוּ וּתְחִי נַפְשְׁכֶם, וְאֶכְרְתָה לָכֶם בְּרִית עוֹלָם,</b> כמו <b>חַסְדֵי דָוִד הַנֶּאֱמָנִים</b> כברית שכרתי עם דוד, שאינה פגה לעולם.
(ד) <b>הֵן עֵד לְאוּמִּים</b>, עמים <b>נְתַתִּיו</b> – את דוד ואת ביתו אחריו. דוד אינו מופיע כאן רק כאדם פרטי; דוד מלך ישראל ואבי שושלת המלוכה מייצג את עם ישראל כולו. על העם מוטל להעיד באוזני אומות העולם על מציאות ה' ועל קדושתו, והוא גם <b>נָגִיד</b>, מושל <b>וּמְצַוֵּה לְאֻמִּים.</b>
(ה) <b>הֵן</b> לעתיד לבוא <b>גּוֹי לֹא תֵדַע</b>, עם זר, <b>תִּקְרָא.</b> הם יסורו למשמעתך ולהוראותיך, <b>וְגוֹי לֹא יְדָעוּךָ</b>, העמים הזרים <b>אֵלֶיךָ יָרוּצוּ,</b> ייאספו אליך לקבל ממך תורה וחכמה. כל זאת <b>לְמַעַן ה' אֱלֹהֶיךָ, וְלִקְדוֹשׁ יִשְׂרָאֵל כִּי פֵאֲרָךְ,</b> נתן לך פאר.
(ו) שוב נקרא העם לפנות אל ה', מקור החיים והכוח: <b>דִּרְשׁוּ</b> את <b>ה' בְּהִמָּצְאוֹ,</b> כאשר הוא נמצא לכם, <b>קְרָאֻהוּ בִּהְיוֹתוֹ קָרוֹב.</b> לקראת הגאולה ה' נוכח יותר. על כן ראוי שלא תסתפקו בקבלה סבילה של המצב, אלא תנצלו את זמינותו, תחפשוהו ותפעלו להתקרב אליו. בנסיבות אלה הנביא מבקש לעורר את שומעיו, אפילו את החוטאים שבהם:
(ז) <b>יַעֲזֹב רָשָׁע</b> את <b>דַּרְכּוֹ</b> המעשית, את חטאיו שבפועל, <b>וְאִישׁ אָוֶן</b>, נבל יעזוב את <b>מַחְשְׁבֹתָיו</b> הרעות, <b>וְיָשֹׁב אֶל ה', ו</b>ה' <b>ירַחֲמֵהוּ, וְ</b>הוא ישוב <b>אֶל אֱלֹהֵינוּ, כִּי</b> אלוקים <b>יַרְבֶּה לִסְלוֹחַ.</b>
(ח) בבוא הגאולה יחשבו אנשים שאין בינם ובין הגאולה כל קשר, משום שכל חייהם לא נהגו באופן הראוי לברכת ה'. הנביא שולל מחשבה כזו. אלוקים מרחם ומאפשר לכול לשוב אליו: <b>כִּי לֹא מַחְשְׁבוֹתַי מַחְשְׁבוֹתֵיכֶם,</b> שיש בהן שמירת טינה על מעשיו הרעים של הזולת, <b>וְלֹא דַרְכֵיכֶם דְּרָכָי,</b> אני אינני חושב כמותכם ואינני נוהג כך, <b>נְאֻם ה'.</b>
(ט) <b>כִּי</b>, כמו ש<b>גָבְהוּ שָׁמַיִם מֵאָרֶץ, כֵּן גָּבְהוּ דְרָכַי מִדַּרְכֵיכֶם וּמַחְשְׁבֹתַי מִמַּחְשְׁבֹתֵיכֶם.</b> אינכם יכולים להשוות את דרכי ומחשבותי לאלה שלכם. ומעבר לתהום הפעורה בין מחשבותי למחשבות האנושיות, גם דיבורי איננו דיבור סתם; הוא הוויה נוכחת ופעילה בעולם.
(י) <b>כִּי כַּאֲשֶׁר יֵרֵד הַגֶּשֶׁם וְהַשֶּׁלֶג מִן הַשָּׁמַיִם וְשָׁמָּה לֹא יָשׁוּב,</b> אלא מגיע אל הארץ וממלא בה את תפקידו – <b>כִּי אִם הִרְוָה אֶת הָאָרֶץ וְהוֹלִידָהּ</b>, הפרה אותה <b>וְהִצְמִיחָהּ</b>. מי הגשמים והשלגים מרווים את הארץ וגורמים לה להצמיח ולהחיות נפש – <b>וְנָתַן זֶרַע לַזֹּרֵעַ וְלֶחֶם לָאֹכֵל –</b>
(יא) <b>כֵּן יִהְיֶה דְבָרִי</b>, דיבורי <b>אֲשֶׁר יֵצֵא מִפִּי, לֹא יָשׁוּב אֵלַי רֵיקָם, כִּי אִם עָשָׂה אֶת אֲשֶׁר חָפַצְתִּי, וְהִצְלִיחַ אֲשֶׁר שְׁלַחְתִּיו.</b> דבר ה' פועל את פעולתו ולבטח יטביע את חותמו על המציאות, כפעולתו המפרה של הגשם.
(יב) <b>כִּי בְשִׂמְחָה תֵצֵאוּ</b> מכל גלות, מצוקה ובעיה, <b>וּבְשָׁלוֹם תּוּבָלוּן,</b> תזכו בהובלה – בסיוע ובליווי. <b>הֶהָרִים וְהַגְּבָעוֹת יִפְצְחוּ לִפְנֵיכֶם רִנָּה,</b> ישירו לפניכם, <b>וְכָל עֲצֵי הַשָּׂדֶה</b> המתנועעים <b>יִמְחֲאוּ כָף.</b> העולם כולו יהיה מקום טוב יותר:
(יג) <b>תַּחַת</b>, במקום <b>הַנַּעֲצוּץ</b>, סוג קוץ <b>יַעֲלֶה בְרוֹשׁ,</b> המביא תועלת בעשיית צל או בהיותו חומר בניין ובעירה. <b>וְתַחַת הַסִּרְפַּד יַעֲלֶה הֲדַס.</b> <b>וְהָיָה לַה' לְשֵׁם,</b> לתפארת, או: לזיכרון, לא תהיה זו רווחה רגעית בלבד – <b>לְאוֹת עוֹלָם, לֹא יִכָּרֵת.</b>
<h2>פרק נו</h2>
(א) נבואה זו ממשיכה את הקריאה לישראל לשוב אל ה': <b>כֹּה אָמַר ה': שִׁמְרוּ מִשְׁפָּט וַעֲשׂוּ צְדָקָה, כִּי קְרוֹבָה יְשׁוּעָתִי לָבוֹא, וְצִדְקָתִי</b>, הצדק שלי הכולל את משפטי, קרוב <b>לְהִגָּלוֹת.</b>
(ב) <b>אַשְׁרֵי אֱנוֹשׁ</b> ש<b>יַעֲשֶׂה זֹּאת, וּבֶן אָדָם</b> ש<b>יַחֲזִיק בָּהּ</b> – בתורה ובמצווה. הקריאה כוללת את כל בני האדם, אם כי בעיקרה היא מופנית לישראל – <b>שֹׁמֵר</b> את יום ה<b>שַׁבָּת מ</b>ל<b>חַלְּלוֹ</b>, <b>וְשֹׁמֵר יָדוֹ מ</b>ל<b>עֲשׂוֹת כָּל רָע,</b> מכל דבר שהתורה אוסרתו.
(ג) גם אנשים שאינם מישראל עשויים לשמוע את הקריאה, ויהיו כאלו שירצו להתקרב לה'. <b>וְאַל יֹאמַר בֶּן הַנֵּכָר הַנִּלְוָה אֶל ה' לֵאמֹר: "הַבְדֵּל יַבְדִּילַנִי ה' מֵעַל עַמּוֹ".</b> איני יכול להסתפח לעם ה' ולהתברך בברכתו. <b>וְאַל יֹאמַר הַסָּרִיס</b>, שאינו ראוי להוליד: <b>"הֵן אֲנִי עֵץ יָבֵשׁ</b> חסר תועלת, ועל כן לא תצמח ברכה מהתקרבותי אל ה'".
(ד) <b>כִּי כֹה אָמַר ה'</b> והבטיח <b>לַסָּרִיסִים אֲשֶׁר יִשְׁמְרוּ אֶת שַׁבְּתוֹתַי וּבָחֲרוּ בַּאֲשֶׁר חָפָצְתִּי וּמַחֲזִיקִים בִּבְרִיתִי –</b>
(ה) <b>וְנָתַתִּי לָהֶם בְּבֵיתִי וּבְחוֹמֹתַי יָד,</b> מקום שייזכרו בו, כמו מצבת זיכרון, <b>וָשֵׁם</b> לתפארת, שיהיה <b>טוֹב</b> יותר <b>מִבָּנִים וּמִבָּנוֹת.</b> בנים ובנות ממשיכים ומזכירים את הוריהם, אך זכרם הטוב של האנשים שייספחו אלי וידבקו בי יישמר אף יותר מצאצאים בשר ודם – <b>שֵׁם עוֹלָם אֶתֶּן לוֹ אֲשֶׁר לֹא יִכָּרֵת.</b>
(ו) <b>ו</b>כן <b>בְנֵי הַנֵּכָר הַנִּלְוִים עַל ה' לְשָׁרְתוֹ וּלְאַהֲבָה אֶת שֵׁם ה', לִהְיוֹת לוֹ לַעֲבָדִים – כָּל שֹׁמֵר שַׁבָּת מֵ</b>ל<b>חַלְּלוֹ וּמַחֲזִיקִים בִּבְרִיתִי.</b> לאותם בני נכר לשעבר ה' מבטיח כי לא ייבדלו מעמו:
(ז) <b>וַהֲבִיאוֹתִים</b>, אביא אותם <b>אֶל הַר קָדְשִׁי, וְשִׂמַּחְתִּים בְּבֵית תְּפִלָּתִי.</b> אענה לתפילתם שם. <b>עוֹלֹתֵיהֶם וְזִבְחֵיהֶם</b> יעלו <b>לְרָצוֹן עַל מִזְבְּחִי.</b> גם אם יבחרו להיות קשורים לה' באופן חלקי בלבד, ויישארו במעמד של 'בני נח', יש להם מקום אצלי, <b>כִּי בֵיתִי בֵּית תְּפִלָּה יִקָּרֵא לְכָל הָעַמִּים.</b> וכך לעניין הקרבנות, אקבל את נדריהם ונדבותיהם של הנכרים שיועלו לבית מקדשי.
(ח) <b>נְאֻם ה' אֱלֹהִים, מְקַבֵּץ נִדְחֵי יִשְׂרָאֵל. עוֹד אֲקַבֵּץ עָלָיו</b> – על ישראל <b>לְנִקְבָּצָיו.</b> אוסיף נקבצים על אלו שכבר נקבצו. זהו חלק מתיאור הגאולה: מפעם לפעם יתגלו נידחים נוספים מישראל, ואת כולם יקבץ ה'.
(ט) לעומת נדחי ישראל והנלווים אליהם, יהיו בעתיד גם מי שיסרבו לקבל מרות, והם יבואו על עונשם.  הנביא מדמה את העם לעדר צאן ששמירתו נסתלקה. <b>כֹּל חַיְתוֹ</b>, חיות <b>שָׂדָי</b>, השדה <b>אֵתָיוּ</b>, בואו <b>לֶאֱכֹל</b> את פגריהם, <b>כָּל חַיְתוֹ</b> החיות אשר <b>בַּיָּעַר.</b> העדר איננו מוגן עוד מפני חיות הטרף,
(י) כי <b>צֹפָיו</b>, המנהיגים הפוליטיים הגדולים שאמורים לצפות את העתיד <b>– עִוְרִים כֻּלָּם, לֹא יָדָעוּ</b> דבָר. יתרה מזו, <b>כֻּלָּם כְּלָבִים אִלְּמִים</b> ש<b>לֹא יוּכְלוּ לִנְבֹּחַ.</b> הצופים שהיו אמורים לשמש ככלבי שמירה, גם כאשר הם רואים סכנה קרבה, אין בכוחם להזהיר – <b>הֹזִים שֹׁכְבִים, אֹהֲבֵי לָנוּם.</b> מנהיגי העם מדומים לכלבים מנומנמים נחים וחולמים. גם אם אינם אילמים, הם עייפים ומעורפלים מכדי להתריע מפני התקרבותו של זר ולהרתיעו.
(יא) <b>וְהַכְּלָבִים</b> הללו <b>עַזֵּי נֶפֶשׁ,</b> אבל עזותם אינה מתבטאת בלחימתם כנגד אויבים אלא בתאוותנותם – <b>לֹא יָדְעוּ שָׂבְעָה,</b> ככלבים שאינם מבויתים החוטפים הכול לעצמם ולעולם אינם באים על סיפוקם. <b>וְהֵמָּה</b> – אותם כלבים אינם אלא משל ל<b>רֹעִים,</b> למנהיגים ש<b>לֹא יָדְעוּ</b> ל<b>הָבִין</b> דבר. <b>כֻּלָּם לְדַרְכָּם פָּנוּ.</b> מנהיגי העם אינם מבחינים בשינויים המתרחשים לנגד עיניהם, ושותקים בשעה שבה צריך לדבר ולהוכיח מפני שהם אנשים קטנים העסוקים בעסקיהם הפרטיים – <b>אִישׁ</b> איש פונה <b>לְבִצְעוֹ</b>, לממונו <b>מִקָּצֵהוּ,</b> ממרום מעמדו המרוחק, המנוכר לכלל. במצב הזה אומרים אותם רועים זה לזה:
(יב) <b>אֵתָיוּ</b>, בואו <b>אֶקְחָה יַיִן וְנִסְבְּאָה</b>, נשׁתכר מ<b>שֵׁכָר.</b> הם שבעי רצון, לאחר שבמשך כל היום חמסו וחטפו כפי יכולתם, הם יושבים לשתות לשכרה ומאחלים לעצמם: <b>וְהָיָה כ</b>מו היום ה<b>זֶה יוֹם מָחָר,</b> אך מחר יהיה <b>גָּדוֹל יֶתֶר מְאֹד,</b> אף טוב יותר.
<h2>פרק נז</h2>
(א) בדור שאלו הם מנהיגיו <b>הַצַּדִיק אָבָד</b> מן העולם, <b>וְאֵין אִישׁ שָׂם עַל לֵב</b> לא את הצדיק החי, לא את סילוקו ואת מה שהוא יִיצג. אולי עורכים לצדיק הספד גדול, אך ממשיכים בשגרת החיים מתוך אדישות. <b>ו</b>בעקבות זאת, עוד <b>אַנְשֵׁי חֶסֶד נֶאֱסָפִים</b> ומתים <b>בְּאֵין מֵבִין.</b> אנשים אינם מבינים את משמעות הקשר בין פטירת הצדיק לצרות הפוקדות את דורו – <b>כִּי מִפְּנֵי הָרָעָה</b> הקיימת בעולם <b>נֶאֱסַף הַצַּדִּיק</b> אל עולם אחר, שהרי אין הוא יכול לשאתה. ועוד, פטירתו של הצדיק קודמת לאסון הממשמש לבוא, כדי שלא יצטער ממנו –
(ב) <b>יָבוֹא</b> הצדיק לבית עולמו ב<b>שָׁלוֹם</b> ושלווה, <b>יָנוּחוּ,</b> הצדיק ואנשי החסד הנאספים, ייפטרו מן העולם במנוחה <b>עַל מִשְׁכְּבוֹתָם,</b> כל מי שהיה <b>הֹלֵךְ נְכֹחוֹ</b> בדרך הישרה המתאימה לו. לעומתם, מי שלא נהגו כך יסבלו מן הצרות, ולא יהיו להם לא מנוחה ולא שלום.
(ג) הנביא מטיח דברים קשים באנשי דורו: <b>וְאַתֶּם</b> – הנשארים, <b>קִרְבוּ הֵנָּה</b> וקבלו את המגיע לכם, או: בואו ושמעו את דעתי עליכם. <b>בְּנֵי עֹנְנָה,</b> מכשפה. או: אשה שאינה יציבה, שאין לתת בה אמון, שכן היא הולכת ובאה כחילופי העונות. ומוסיף ביטוי מפורש קשה מזה – <b>זֶרַע מְנָאֵף וַתִּזְנֶה,</b> בני נואפת שזנתה.
(ד) <b>עַל מִי תִּתְעַנָּגוּ</b>, תתמלאו נחת בדיבוריכם היפים<b>?!</b> <b>עַל מִי תַּרְחִיבוּ פֶה, תַּאֲרִיכוּ לָשׁוֹן?!</b> אתם מרבים לדבר בצורה יפה וברורה כל כך, אך אין בכם אמת – <b>הֲלוֹא אַתֶּם יִלְדֵי פֶשַׁע, זֶרַע</b> של <b>שָׁקֶר.</b> וכאן מגיעים כמה תיאורים שקשה לדעת לְמה בדיוק הם מתייחסים:
(ה) <b>הַנֵּחָמִים,</b> המתחממים בהתלהבות יצרים סביב האליל <b>בָּאֵלִים,</b> ליד עצי האלה <b>תַּחַת כָּל עֵץ רַעֲנָן,</b> באופן פומבי ונפוץ מאוד, <b>שֹׁחֲטֵי הַיְלָדִים בַּנְּחָלִים, תַּחַת סְעִפֵי</b>, שִׁני <b>הַסְּלָעִים.</b>
(ו) <b>בְּחַלְּקֵי נַחַל</b>, עם האבנים החלקות שבנחל <b>חֶלְקֵךְ, הֵם הֵם גּוֹרָלֵךְ.</b> ייתכן שהיו מטילים גורלות באמצעות חלוקי הנחל לצורך מעשי הפולחן שנעשו בנחל, או שהיו עובדים לאבנים או אִתן ממש, ומשום כך חלוקי הנחל נחשבים לחלקם וגורלם של אותם אנשים. <b>גַּם לָהֶם שָׁפַכְתְּ נֶסֶךְ, הֶעֱלִית מִנְחָה.</b> כמו בתיאורים אחרים של אלילות במקרא, מסתבר שגם כאן אין זו עבודה זרה אידיאולוגית, אלא פולחנים שהיוו חלק מהתרבות הסובבת, שאותם קיבלו מתחילה כמעין אמונות תפלות עממיות, אך עם הזמן הם הפכו לעבודה זרה גמורה וממשית. <b>הַעַל אֵלֶּה אֶנָּחֵם?!</b> האם אני יכול לוותר על מעשים כאלה, למחול ולנהוג כלפיהם באדישות?!
(ז) לא רק בעמקים – גם <b>עַל הַר גָּבֹהַּ וְנִשָּׂא שַׂמְתְּ מִשְׁכָּבֵךְ,</b> לא לשם טיול או תצפית, אלא <b>גַּם שָׁם</b> טרחת ו<b>עָלִית</b> כדי <b>לִזְבֹּחַ זָבַח.</b>
(ח) <b>וְאַחַר הַדֶּלֶת וְהַמְּזוּזָה שַׂמְתְּ זִכְרוֹנֵךְ.</b> מתוך חיבתך כלפי העבודה הזרה והיאחזותך בה הצבת את אלילייך מאחרי הדלת, כדי שבפתיחתה הם ייראו מיד, וכדי שעם הכניסה לבית ייתקלו בהם. <b>כִּי מֵאִתִּי</b> יצאת ו<b>גִּלִּית</b> את עצמך <b>וַתַּעֲלִי,</b> הסתלקת ממני. <b>הִרְחַבְתְּ מִשְׁכָּבֵךְ,</b> ושוב אינך צמודה אלי. המרחב שנוצר לא נשאר ריק, אלא נכנסו בו זרים – <b>וַתִּכְרָת</b>, ותכרתי <b>לָךְ</b> ברית <b>מֵהֶם,</b> עמהם. <b>אָהַבְתְּ מִשְׁכָּבָם</b> של הזרים, <b>יָד חָזִית,</b> בכל מקום שנראה לך מתאים לכך.
(ט) מן ההתייחסות לענייני פולחן זרים עובר הנביא לבקר את הפן הפוליטי של היחס אל התרבויות הזרות; אַת, המדינה, קושרת קשרי חוץ מדיניים ותרבותיים עם ארצות אחרות כדי לשאת חן. <b>וַתָּשֻׁרִי</b>, נתת תשורה <b>לַמֶּלֶךְ</b> הזר <b>בַּשֶּׁמֶן</b> הטוב, <b>וַתַּרְבִּי</b> לו <b>רִקֻּחָיִךְ,</b> בשמייך ומעשי מרקחתך. <b>וַתְּשַׁלְּחִי צִירַיִךְ</b>, שליחייך <b>עַד</b> ל<b>מֵרָחֹק,</b> <b>וַתַּשְׁפִּילִי</b>, ירדת <b>עַד שְׁאוֹל.</b> בסיכומו של דבר, כל הניסיונות לקשור קשרים עם מדינות ועמים אחרים הורידו את כבודך ולא הביאו לך תועלת.
(י) <b>בְּרֹב דַּרְכֵּךְ</b>, בדרכים הרבות <b>יָגַעַתְּ,</b> ועם זאת <b>לֹא אָמַרְתְּ נוֹאָשׁ.</b> אם לא הצלחת ליצור קשר מדיני או מהלך דיפלומטי במקום אחד, את מנסה במקום אחר. <b>חַיַּת יָדֵךְ</b>, מחייתך, או: כוח ידך <b>מָצָאת.</b> הייתה לך הצלחה מסוימת, ובכך מצאת סיפוק, <b>עַל כֵּן לֹא חָלִית</b> במחלה גדולה וניכרת לעין, אף על פי שעדיין קיימים בך כל המחלות והפגמים הסמויים.
(יא) <b>וְאֶת מִי דָּאַגְתְּ</b>, ממי חששת <b>וַתִּירְאִי</b>, ותפחדי <b>כִּי תְכַזֵּבִי,</b> שהצטרכת לשקר?! דרך העולם לשקר לאויב כדי לרַצות אותו כאשר הוא הולך ומתחזק ומטיל אימה. <b>וְאוֹתִי לֹא זָכַרְתְּ, לֹא שַׂמְתְּ עַל לִבֵּךְ.</b> במקום לזכור אותי, את מנסה שוב ושוב לקשור קשרים עם זרים בתחבולות יצירתיות. פיתחת עולם שלם של עשייה, דיפלומטיה, יחסי תרבות ומסחר עם עמים שונים, ואילו אותי אינך זוכרת. <b>הֲלֹא</b> מכיוון ש<b>אֲנִי מַחְשֶׁה</b>, שותק <b>וּמֵעֹלָם</b>, מאז ומתמיד, <b>וְ</b>לכן <b>אוֹתִי לֹא תִירָאִי</b>
(יב) <b>אֲנִי אַגִּיד</b>, מראה ומלמד לך את <b>צִדְקָתֵךְ,</b> דרכי היושר המתאימים לך, <b>וְאֶת מַעֲשַׂיִךְ</b> הראויים, אך לשווא – <b>וְלֹא יוֹעִילוּךְ,</b> כי אינך מקשיבה.
(יג) <b>בְּזַעֲקֵךְ יַצִּילֻךְ קִבּוּצַיִךְ.</b> אתם מתקבצים יחדיו לזעוק, עורכים אספות גדולות ומקימים ארגון גדול, ואלו עוזרים לך לפי שעה, <b>וְ</b>אולם לבסוף <b>אֶת כֻּלָּם יִשָּׂא רוּחַ, יִקַּח הָבֶל,</b> הם נמחקים, ולא נותר מהם דבר. <b>וְ</b>אילו <b>הַחוֹסֶה בִי יִנְחַל אֶרֶץ וְיִירַשׁ הַר קָדְשִׁי.</b> רק מעשיו של היחיד הנעשים מתוך ההתקשרות בה', יביאו תועלת ממשית לאורך זמן.
(יד) <b>וְאָמַר</b> החוסה בי, נוחל הארץ, בזמן הגאולה: <b>סֹלּוּ סֹלּוּ</b>, סללו, <b>פַּנּוּ דָרֶךְ, הָרִימוּ מִכְשׁוֹל מִדֶּרֶךְ עַמִּי,</b> כדי שיוכל העם לשוב אל מקומו.
(טו) מכאן מעורבים גם דברי נחמה בדברי התוכחה: <b>כִּי כֹה אָמַר</b> ה' שהוא <b>רָם וְנִשָּׂא, שֹׁכֵן עַד</b>, לנצח <b>וְקָדוֹשׁ שְׁמוֹ: מָרוֹם וְקָדוֹשׁ</b>, למעלה מעלה <b>אֶשְׁכּוֹן, וְ</b>אולם <b>אֶת</b>, עם <b>דַּכָּא</b>, עני ומדוכא <b>וּשְׁפַל רוּחַ,</b> למטה מטה. אני שוכן עם אלו כדי <b>לְהַחֲיוֹת רוּחַ שְׁפָלִים וּלְהַחֲיוֹת לֵב נִדְכָּאִים,</b> שבורים.
(טז) <b>כִּי לֹא לְעוֹלָם אָרִיב</b> עם מי שנענש וסובל, <b>וְלֹא לָנֶצַח אֶקְצוֹף</b>, אכעס עליו. <b>כִּי רוּחַ</b> בני האדם <b>מִלְּפָנַי יַעֲטוֹף</b>, תיכנע ותיחלש, <b>וּנְשָׁמוֹת אֲנִי עָשִׂיתִי,</b> ולא אשחית את מעשה ידי.
(יז) <b>בַּעֲוֹן בִּצְעוֹ</b>, בגלל רדיפת הבצע שלו <b>קָצַפְתִּי וְאַכֵּהוּ, הַסְתֵּר וְאֶקְצֹף.</b> הכעס הוא הסתר פניו של אלוקים. <b>וַיֵּלֶךְ</b> אז החוטא <b>שׁוֹבָב</b>, בפראות <b>בְּדֶרֶךְ לִבּוֹ,</b> בלא משמעת.
(יח) אף שהסתרתי את פני ממנו ולמרות שמרד בי, את <b>דְּרָכָיו</b> הרעים <b>רָאִיתִי וְאֶרְפָּאֵהוּ,</b> ריפאתי את כאביו, <b>וְאַנְחֵהוּ</b> בדרך טובה, <b>וַאֲשַׁלֵּם נִחֻמִים לוֹ</b> על סבלו אף על פי שאין מגיע לו שכר על כך, <b>וְלַאֲבֵלָיו.</b> אנחם את כל המתאבלים באבלה של ציון.
(יט) <b>בּוֹרֵא נִיב</b>, פרי, תנובת <b>שְׂפָתָיִם,</b> ה' הבורא את היכולת לדבר, הוא הגוזר למוכה ולאבלים דיבור של רפואה ושלום –<b>שָׁלוֹם, שָׁלוֹם</b> הן <b>לָרָחוֹק</b>, לאלו שנתרחקו ודוכאו, <b>וְ</b>הן <b>לַקָּרוֹב, אָמַר ה', וּרְפָאתִיו</b> בדיבור פי ובהאצלת כוח הדיבור לזולתי.
(כ) <b>ו</b>לעומתם, <b>הָרְשָׁעִים כַּיָּם נִגְרָשׁ,</b> סוער, <b>כִּי הַשְׁקֵט לֹא יוּכָל.</b> הרשע לא יוכל לנוח בסערתו המתמדת לעשות רע. <b>וַיִּגְרְשׁוּ מֵימָיו רֶפֶשׁ וָטִיט.</b> מי הים אינם חדלים מלגעוש ולפלוט החוצה את הרפש והטיט; כך רוחו הגועשת של הרשע מעכירה אותו ומפיקה ממנו מעשים שליליים.
(כא) אשר על כן, <b>אֵין שָׁלוֹם, אָמַר אֱלֹהַי לָרְשָׁעִים.</b> שלא כצדיקים, הרשעים רוגשים תמיד, ולעולם אין בהם שלום.
<h2>פרק נח</h2>
(א) דבר ה' אל נביאו: <b>קְרָא בְגָרוֹן, אַל תַּחְשֹׂךְ,</b> תחדל. <b>כַּשּׁוֹפָר הָרֵם קוֹלֶךָ.</b> תפקידך להשמיע בקול רם גם דברים שאינם נעימים לשמוע – <b>וְהַגֵּד לְעַמִּי פִּשְׁעָם, וּלְבֵית יַעֲקֹב חַטֹּאתָם:</b>
(ב) <b>וְאוֹתִי יוֹם יוֹם יִדְרֹשׁוּן.</b> בני עמי שבים ובאים לשאול את הנביאים, הכהנים והחכמים שאלות שונות. <b>וְ</b>ל<b>דַעַת דְּרָכַי יֶחְפָּצוּן,</b> רוצים <b>כְּ</b>מו <b>גוֹי אֲשֶׁר צְדָקָה עָשָׂה, וּמִשְׁפַּט אֱלֹהָיו לֹא עָזָב.</b> כלפי חוץ הם נראים צדיקים ויראי אלוקים, ולכן <b>יִשְׁאָלוּנִי מִשְׁפְּטֵי צֶדֶק, קִרְבַת אֱלֹהִים יֶחְפָּצוּן.</b> אחת השאלות המטרידות אותם היא שאלה דתית רבת משמעות:
(ג) <b>לָמָּה צַּמְנוּ – וְלֹא רָאִיתָ, עִנִּינוּ נַפְשֵׁנוּ – וְלֹא תֵדָע?</b> תשובתו של הנביא מגיעה מיד: <b>הֵן בְּיוֹם צֹמְכֶם תִּמְצְאוּ חֵפֶץ,</b> תתעניינו בעסקיכם הרגילים במקום לקדש את היום הזה לתיקון. <b>וְ</b>את <b>כָל עַצְּבֵיכֶם</b>, אלו שאתם רגילים לצער<b>, תִּנְגֹּשׂוּ,</b> אתם ממשיכים ללחוץ ולהכביד עליהם. <b></b>
(ד) הֵן לְרִיב וּמַצָּה, מריבה <b>תָּצוּמוּ.</b> ביום הצום אתם מתקוטטים – אולי מפני שאז יש פנאי לכך, ואולי משום שמצב רוחכם בעת הצום נוטה למריבות, <b>וּלְהַכּוֹת בְּאֶגְרֹף רֶשַׁע.</b> כאשר הקטטות מתלקחות, אתם מגיעים עד כדי הכאת זולתכם באגרוף. <b>לֹא תָצוּמוּ כַיּוֹם</b>, לא נראה שאתם צמים עתה כדי <b>לְהַשְׁמִיעַ בַּמָּרוֹם קוֹלְכֶם.</b> אמנם אינכם אוכלים ואתם אף מתאספים יחד, אבל לא מתחולל בכם שינוי פנימי.
(ה) <b>הֲ</b>אם <b>כָזֶה יִהְיֶה צוֹם אֶבְחָרֵהוּ,</b> האם זו מהותו של הצום שבו אני בוחר – <b>יוֹם עַנּוֹת אָדָם נַפְשׁוֹ</b>, יום של סבל לחינם<b>?!</b> <b>הֲ</b>אם אבחר לדרוש מכל אחד מכם <b>לָכֹף</b>, לכופף <b>כְּאַגְמֹן</b>, כמו גומא הצומח באגם את <b>רֹאשׁוֹ.</b> האגמון עומד דרך קבע בראש מורכן ומתנענע ברוח בגלל כובד השיבולים. <b>וְשַׂק וָאֵפֶר יַצִּיעַ</b>, יפרוש תחתיו לשבת או לשכב<b>?! הֲ</b>אם <b>לָזֶה תִּקְרָא צוֹם וְיוֹם רָצוֹן לַה'?!</b> האם אתם חושבים שאני זקוק למחוות החיצוניות של כיפוף הראש המלווה את הצום, שנועד לבטא ענווה, ואת ביטויי האבל הטקסיים שלכם?!
(ו) <b>הֲלוֹא זֶה צוֹם אֶבְחָרֵהוּ,</b> הצום הרצוי לי – ראשית לכול, נסו להביא צדק לעולם – <b>פַּתֵּחַ</b>, התר <b>חַרְצֻבּוֹת</b>, כבלי <b>רֶשַׁע, הַתֵּר אֲגֻדּוֹת מוֹטָה,</b> שלשלאות וחבלים הקושרים את קורת העול למשועבדים. <b>וְשַׁלַּח</b>, שחרר <b>רְצוּצִים</b>, את הלחוצים הניגשׂים <b>חָפְשִׁים, וְכָל מוֹטָה</b>, עול שאתם מעמיסים על צווארי האנשים <b>תְּנַתֵּקוּ,</b> תכרתו לחלוטין.
(ז) הצום הראוי צריך לכלול גם עזרה לאנשים הסובלים: <b>הֲלוֹא פָרֹס</b> והושט <b>לָרָעֵב לַחְמֶךָ,</b> <b>וַעֲנִיִּים מְרוּדִים</b>, מוכים ומרוטים <b>תָּבִיא בָיִת.</b> תנו להם מחסה. <b>כִּי תִרְאֶה</b> אדם <b>עָרֹם – וְכִסִּיתוֹ,</b> דאג שיהיה לו כיסוי, <b>וּמִבְּשָׂרְךָ לֹא תִתְעַלָּם.</b> אל תיטוש את קרוביך הנזקקים. אם אתה מתעורר להיטיב, חפש אחר קרוביך העניים, שאולי שכחת, ודאג לרווחתם. לא העינוי, הכיפוף והשק עיקרו של הצום, אלא הזנת העני, זקיפת קומת הרצוץ וכיסוי הערום.
(ח) אם תקיים צומות באופן הזה, <b>אָז יִבָּקַע</b> פתאום <b>כַּשַּׁחַר אוֹרֶךָ.</b> אורך יופיע מתוך חשכתך כאור השחר החותך כביכול את השמים. <b>וַאֲרֻכָתְךָ</b>, רפואתך <b>מְהֵרָה תִצְמָח, וְהָלַךְ לְפָנֶיךָ צִדְקֶךָ.</b> מעשי הצדק שלך יקבילו את פניך בכל אשר תלך. <b>כְּבוֹד ה' יַאַסְפֶךָ,</b> ילווה אותך מאחוריך. תתכבד, תצליח ותהיה מוגן.
(ט) לשואלים אשר צמו והתפללו אך לא נענו, משיב הנביא: אם תעשו את המעשים הנכונים הללו, <b>אָז תִּקְרָא – וַה' יַעֲנֶה, תְּשַׁוַּע – וְיֹאמַר: "הִנֵּנִי". אִם תָּסִיר מִתּוֹכְךָ מוֹטָה,</b> עול המכביד על המסכנים, ותסיר <b>שְׁלַח</b>, שליחת <b>אֶצְבַּע –</b> תנועה שמשמעותה כנראה הצבעה על אדם בבוז, בהאשמה או באיום, <b>וְדַבֶּר</b>, דיבור של <b>אָוֶן,</b> רֶשע. כדי לחולל תיקון משמעותי יש לבער לא את האכילה, אלא התנהגויות כגון אלה.
(י) <b>וְתָפֵק</b>, ותוציא <b>לָרָעֵב</b> את <b>נַפְשֶׁךָ.</b> במקום להסתגר מפניו הוצא אליו את עצמך, את רצונך או את תאוות לבך, כלומר, הוצא לו ממזונותיך, או: הענק לו רצון, רוח נדיבה ופנים מסבירות. <b>וְנֶפֶשׁ נַעֲנָה</b>, רעבה, או: סובלת מצרות אחרות <b>תַּשְׂבִּיעַ.</b> אם כך תעשה, <b>וְזָרַח בַּחֹשֶׁךְ אוֹרֶךָ, וַאֲפֵלָתְךָ</b> תזרח <b>כּ</b>אור <b>צָהֳרָיִם</b>
(יא) <b>וְנָחֲךָ</b>, ינחה אותך <b>ה' תָּמִיד, וְהִשְׂבִּיעַ בְּצַחְצָחוֹת</b>, אור צח, בהירות וטוהר את <b>נַפְשֶׁךָ,</b> כשם שהשׂבעת אתה נפש נענה, <b>וְ</b>את <b>עַצְמֹתֶיךָ יַחֲלִיץ,</b> ישחרר. לא תהיה כפוף ומוגבל, כשם שהסרת מן הרצוצים את כבליהם. <b>וְהָיִיתָ</b> רענן ומרנין <b>כְּגַן רָוֶה, וּכְמוֹצָא מַיִם</b>, כמעיין מפכה <b>אֲשֶׁר לֹא יְכַזְּבוּ מֵימָיו,</b> שאינו פוסק.
(יב) לכשתזכה לכך, תוכל להיטיב עם העולם: <b>וּבָנוּ מִמְּךָ</b>, תוכל לתקן, או לגרום לאחרים שיתקנו <b>חָרְבוֹת עוֹלָם,</b> את מה שנחרב מימי קדם, ולא רק את קלקולי ההווה. את <b>מוֹסְדֵי דוֹר וָדוֹר</b>, המבנים שנבנו מדורי דורות, שלא נשאר מהם דבר מלבד יסודותיהם, <b>תְּקוֹמֵם,</b> תקים מחדש. <b>וְקֹרָא</b>, יקראו <b>לְךָ</b> אז <b>גֹּדֵר פֶּרֶץ</b>. תיקון העוולות משול לגידור פרצה שהוזנחה זמן רב. <b>מְשֹׁבֵב נְתִיבוֹת לָשָׁבֶת.</b> אתה תהיה מי שמשיב את הדרכים השוממות להיות מיושבות כקדם. במקום לשבת בבכי ובחוסר מעש, קום ופעל: סקל אבני נגף, ובנה גדרות הרוסות, תקן עוולות, ובנה הריסות. בדברים אלו יש גם הבטחה וגם בקשה.
(יג) מעבר לתיקון החברתי מצפה הנביא ממי שמבקש לתקן את דרכו גם לשמור שבת: <b>אִם תָּשִׁיב מִשַּׁבָּת רַגְלֶךָ,</b> שלא ללכת מחוץ לתחום מקום השביתה ביום השבת, ותימנע מ<b>עֲשׂוֹת חֲפָצֶיךָ בְּיוֹם קָדְשִׁי,</b> ולא רק תשבות ממלאכה, אלא <b>וְקָרָאתָ</b>, תכריז, תזמן <b>לַשַּׁבָּת עֹנֶג, לִקְדוֹשׁ ה'</b>, ליום השבת תקרא <b>מְכֻבָּד.</b> כבד את היום המקודש לה', ככתוב בתורה. וכיצד? – <b>וְכִבַּדְתּוֹ מ</b>ל<b>עֲשׂוֹת דְּרָכֶיךָ,</b> הימנע מלעסוק בו בענייני חול, <b>מִ</b>ל<b>מְּצוֹא חֶפְצְךָ</b>, מלתכנן תכניות <b>ו</b>ל<b>דַבֵּר</b> עליהן <b>דָּבָר.</b>
(יד) אם כך תעשה – <b>אָז תִּתְעַנַּג עַל ה', וְהִרְכַּבְתִּיךָ עַל בָּמֳתֵי אָרֶץ.</b> תהיה מרומם, תמשול בעולם, ודבר לא יעמוד בפניך. <b>וְהַאֲכַלְתִּיךָ נַחֲלַת יַעֲקֹב אָבִיךָ,</b> תקבל את ברכת יעקב, על גודלה ומרחביה, <b>כִּי פִּי ה' דִּבֵּר.</b> זוהי תשובתו והדרכתו של הנביא מפי ה'.
<h2>פרק נט</h2>
(א) בהמשך לשאלתם של הצמים מדוע לא נענתה תעניתם, מצהיר הנביא: <b>הֵן לֹא קָצְרָה יַד ה' מֵהוֹשִׁיעַ</b> אתכם, <b>וְלֹא כָבְדָה אָזְנוֹ מִשְּׁמוֹעַ</b> את תפילתכם.
(ב) <b>כִּי אִם</b>, הסיבה היחידה להתעלמות מכם היא העובדה ש<b>עֲוֹנֹתֵיכֶם הָיוּ מַבְדִּלִים בֵּינֵכֶם לְבֵין אֱלֹהֵיכֶם, וְחַטֹּאותֵיכֶם הִסְתִּירוּ פָנִים מִכֶּם מִשְּׁמוֹעַ.</b> התנהגותכם הקלוקלת היא שיצרה ריחוק ומחיצה שחסמו כביכול את ה' מלשמוע אתכם. והוא מפרט:
(ג) <b>כִּי כַפֵּיכֶם נְגֹאֲלוּ</b>, התלכלכו <b>בַדָּם</b> ששפכתם, <b>וְאֶצְבְּעוֹתֵיכֶם</b> התלכלכו <b>בֶּעָוֹן. שִׂפְתוֹתֵיכֶם דִּבְּרוּ שֶׁקֶר, לְשׁוֹנְכֶם עַוְלָה תֶהְגֶּה,</b> תדבר. מעשיכם ודיבוריכם רעים, ולכן אין ה' שועה אליכם.
(ד) <b>אֵין קֹרֵא בְצֶדֶק.</b> פניית איש לרעהו אינה ביושר, אלא במרמה ותחבולה. <b>וְאֵין נִשְׁפָּט בֶּאֱמוּנָה.</b> בין במשפט פורמלי בין בוויכוחים אחרים שני הצדדים מרמים זה את זה. מצב זה מתואר באופן נוסף: <b>בָּטוֹחַ</b>, ביטחון <b>עַל תֹּהוּ וְדַבֶּר</b>, ודיבור <b>שָׁוְא.</b> הדיבורים שקריים ונטולי בסיס. הנביא כאן אינו מוכיחם על מעשיהם משום העוון שבהם, אלא משום נביבותם וחוסר התועלת שבהם. <b>הָרוֹ</b>, הריון <b>עָמָל וְהוֹלֵיד</b>, והולדת <b>אָוֶן.</b> תכנוני עוולה, שפֵּרותיהם רֶשע.
(ה) הנביא מדמה את העמל המוליד עוול בדימויים מעולם החי הנמוך<b>: בֵּיצֵי צִפְעוֹנִי בִּקֵּעוּ</b>. כמו צפעונים המבקעים את ביציהם ויוצאים לאוויר העולם, כך מחשבתם הרעה של הבריות מנקרת בתוכם, עד שהיא מולידה פגע רע. <b>וְקוּרֵי עַכָּבִישׁ</b>, הנארגים מקרבו כדי לצוד בהם זבובים, <b>יֶאֱרֹגוּ</b>. <b>הָאֹכֵל מִבֵּיצֵיהֶם</b> של הצפעונים <b>יָמוּת</b> מפני רעילותן, <b>וְ</b>הביצה <b>הַזּוּרֶה</b>, הנמעכת <b>תִּבָּקַע</b> ויצא ממנה <b>אֶפְעֶה.</b>
(ו) <b>קוּרֵיהֶם</b> של אותם אורגים <b>לֹא יִהְיוּ לְבֶגֶד</b> מועיל ומגן, <b>וְלֹא יִתְכַּסּוּ בְּמַעֲשֵׂיהֶם.</b> טרחתם אינה משרתת הכנת מעטה לגופם, אלא נעשית לשם מלכודת. האוון הנולד מהעמל מדומה כאן למעשה מזיק שאין לו קיום. אלו הם אנשים ש<b>מַעֲשֵׂיהֶם מַעֲשֵׂי אָוֶן,</b> משתמשים בכוח שלא במקומו, או: עושים פעולות שאין להן קיום, <b>וּפֹעַל חָמָס בְּכַפֵּיהֶם.</b>
(ז) <b>רַגְלֵיהֶם לָרַע יָרֻצוּ, וִימַהֲרוּ לִשְׁפֹּךְ דָּם נָקִי. מַחְשְׁבוֹתֵיהֶם מַחְשְׁבוֹת אָוֶן, שֹׁד וָשֶׁבֶר בִּמְסִלּוֹתָם.</b> דרכיהם מבוססות על שוד, וממילא גם על שבר.
(ח) <b>דֶּרֶךְ שָׁלוֹם לֹא יָדָעוּ,</b> כי לא דרכו בה. <b>וְאֵין מִשְׁפָּט</b>, צדק ויושר <b>בְּמַעְגְּלוֹתָם,</b> במסילותיהם, בדרכי חייהם. <b>נְתִיבוֹתֵיהֶם עִקְּשׁוּ</b>, עיקמו <b>לָהֶם</b> – לעצמם. <b>כֹּל</b> מי ש<b>דֹּרֵךְ בָּהּ</b> – בדרכם <b>לֹא יָדַע שָׁלוֹם.</b>
(ט) ממבטו של המשקיף החיצוני התיאור עובר אל הדברים כפי שיכולים היו לבטאם שומעי הנביא: אם אכן אנו מתנהגים כך, איננו צודקים בטענתנו כנגד ה'. <b>עַל כֵּן רָחַק מִשְׁפָּט מִמֶּנּוּ,</b> מאתנו להצליח את דרכנו ולהעניש את אויבינו. <b>וְלֹא תַשִּׂיגֵנוּ צְדָקָה.</b> הישועה אינה מגיעה אלינו. כאשר <b>נְקַוֶּה לָאוֹר – וְהִנֵּה חֹשֶׁךְ,</b> נצפה <b>לִנְגֹהוֹת</b>, לאורות <b>– בָּאֲפֵלוֹת</b> <b>נְהַלֵּךְ.</b>
(י) <b>נְגַשְׁשָׁה כַעִוְרִים</b> הממששים <b>קִיר</b> למצוא בו פתח, <b>וּכְאֵין</b>, כחסר <b>עֵינַיִם נְגַשֵּׁשָׁה</b> למצוא מוצא. <b>כָּשַׁלְנוּ</b> גם <b>בַצָּהֳרַיִם</b>, כשהכול ברור, <b>כַּנֶּשֶׁף,</b> כמו בחשכת ליל, כעיוור שהאור שסביבו אינו מסייע לו. <b>בָּאַשְׁמַנִּים</b>, במחשכים, או: בקברים אנו שוכנים <b>כַּמֵּתִים,</b> שאינם רואים או שומעים דבר.
(יא) <b>נֶהֱמֶה</b> בתפילתנו <b>כַדֻּבִּים</b> המשמיעים קולות מעין ריטון, <b>כֻּלָּנוּ, וְכַיּוֹנִים הָגֹה נֶהְגֶּה,</b> בקולן האופייני. אולי מדובר כאן בגניחות ויללות כאב. אנו מוצאים את עצמנו מדברים ומצפצפים בלי יכולת להיחלץ ממצוקותינו. <b>נְקַוֶּה לַמִּשְׁפָּט</b> באויבינו <b>– וָאַיִן, לִישׁוּעָה –</b> והיא <b>רָחֲקָה מִמֶּנּוּ.</b> העם חש כאילו הוא מצוי במבוך חסר מוצא. הוא מבין שאינו זכאי לפתרון מחמת מעשיו, ואולי אף אינו מסוגל להאזין ולקבל הדרכה כלשהי.
(יב) <b>כִּי רַבּוּ פְשָׁעֵינוּ נֶגְדֶּךָ, וְחַטֹּאותֵינוּ</b>, כל אחת ואחת מהן <b>עָנְתָה בָּנוּ.</b> אין זו תוכחה חיצונית אלא הכרה פנימית העולה מתוך החטאים והמחדלים עצמם. <b>כִּי פְשָׁעֵינוּ אִתָּנוּ,</b> ולא נפטרנו מהם, <b>וַעֲוֹנֹתֵינוּ יְדַעֲנוּם.</b> ובניסוח חריף יותר:
(יג) <b>פָּשֹׁעַ וְכַחֵשׁ</b>, אנחנו פושעים ומכחשים <b>בַּה'</b>. אם אנו מזכירים את שמו – אנו עושים זאת בהקשר שלילי בלבד, בדברי שקר או בביטויי קללה. <b>וְנָסוֹג</b>, אנחנו מתרחקים <b>מֵאַחַר אֱלֹהֵינוּ. דַּבֶּר עֹשֶׁק וְסָרָה,</b> ומרי, <b>הֹרוֹ</b>, מהרהרים <b>וְהֹגוֹ</b>, ומבטאים <b>מִלֵּב דִּבְרֵי שָׁקֶר.</b>
(יד) <b>וְ</b>לכן <b>הֻסַּג</b>, נדחק אי שם ל<b>אָחוֹר מִשְׁפָּט, וּצְדָקָה מֵרָחוֹק תַּעֲמֹד, כִּי כָשְׁלָה בָרְחוֹב אֱמֶת.</b> אם האמת תהלך ברחובותינו, ודאי יכשילו אותה. <b>וּנְכֹחָה</b>, אִמרת היושר <b>– לֹא תוּכַל לָבוֹא.</b>
(טו) המרמה והכחש הם המטבעות הנפוצים בין הבריות, וסביבן סובבים החיים. <b>וַתְּהִי הָאֱמֶת נֶעְדֶּרֶת, וְ</b>לכן מי שהוא <b>סָר מֵרָע – מִשְׁתּוֹלֵל,</b> נחשב משוגע. החברה רואה באדם שנמנע מעשיית רע בלתי שפוי, מפני שאין הוא מנצל את ההזדמנויות שנקלעו לידיו. <b>וַיַּרְא ה', וַיֵּרַע בְּעֵינָיו כִּי אֵין מִשְׁפָּט.</b> אין סדר, אין צדק.
(טז) <b>וַיַּרְא כִּי אֵין אִישׁ</b> הגון, <b>וַיִּשְׁתּוֹמֵם</b>, הוא משתאה <b>כִּי אֵין מַפְגִּיעַ,</b> על כך שאין בכל החברה אחד המפציר או הנלחם למען הצדק. כיוון שהמצב כה קשה עד שלא נראה שבני האדם מסוגלים להיחלץ ממנו בכוחות עצמם, ה' מתערב בעצמתו להשליט סדר בעולם – <b>וַתּוֹשַׁע לוֹ זְרֹעוֹ.</b> ה' לבדו הוא יושיע את העם, <b>וְצִדְקָתוֹ</b>, צדקו וגבורתו של ה' <b>הִיא סְמָכָתְהוּ,</b> עזרה לו. עליה נשענת ישועתו ולא על מעשי האדם. לשם כך ה' מתלבש כאיש מלחמה,
(יז) <b>וַיִּלְבַּשׁ צְדָקָה כַּשִּׁרְיָן,</b> הצדק והמשפט נעשים לו כשריון, <b>וְכוֹבַע יְשׁוּעָה</b>, קסדת לוחמים <b>בְּרֹאשׁוֹ, וַיִּלְבַּשׁ בִּגְדֵי נָקָם</b>, מדי מלחמה כ<b>תִּלְבֹּשֶׁת, וַיַּעַט כַּמְעִיל קִנְאָה</b>. הוא מתעטף ברוגז ובתביעת נקמה. כיוון שצדקו ויושרו נעדרו, הוא מבקש להשיבם –
(יח) <b>כ</b>ראוי להשיב <b>עַל גְּמֻלוֹת</b>, שילומים הניתנים בעד פעולה<b>, כְּעַל</b>, כראוי לשלם על מעשים <b>יְשַׁלֵּם.</b> <b>חֵמָה לְצָרָיו, גְּמוּל לְאֹיְבָיו. לָאִיִּים גְּמוּל יְשַׁלֵּם.</b> הוא ידון את הארצות הרחוקות. לא מדובר בדין מקומי, אלא בשינוי כלל עולמי בזמן הגאולה.
(יט) אז יתגלה כבוד ה' בעולם, <b>וְיִרְאוּ</b>, יפחדו <b>מִמַּעֲרָב</b> עד לקצה העולם <b>אֶת שֵׁם ה', וּמִמִּזְרַח שֶׁמֶשׁ</b> יעריצו <b>אֶת כְּבוֹדוֹ, כִּי יָבוֹא כַנָּהָר</b>, בשטף עצום <b>צָר</b>, האויב ההורס את כל העמים, ו<b>רוּחַ ה'</b> תתגבר גם עליו והיא <b>נֹסְסָה</b>, אוכלת ומכלה <b>בוֹ</b>.
(כ) אז תבוא הגאולה – <b>וּבָא לְצִיּוֹן גּוֹאֵל</b> ישראל, שהוא ה', <b>ו</b>תהיה תשועה <b>לְשָׁבֵי פֶשַׁע</b>, לאלה שחזרו בתשובה מחטאיהם <b>בְּיַעֲקֹב. נְאֻם ה'.</b>
(כא) <b>וַאֲנִי</b>, ה', <b>זֹאת בְּרִיתִי אוֹתָם</b> – עם שבי הפשע הנאמנים לי, <b>אָמַר ה': רוּחִי אֲשֶׁר עָלֶיךָ</b>, יעקב, <b>וּדְבָרַי</b>, דברי תורתי <b>אֲשֶׁר שַׂמְתִּי בְּפִיךָ, לֹא יָמוּשׁוּ</b>, יזוזו, יסתלקו <b>מִפִּיךָ וּמִפִּי זַרְעֲךָ וּמִפִּי זֶרַע זַרְעֲךָ, אָמַר ה'</b>, ודבר זה לא יתקיים במשך דור או דורות אחדים, אלא יישאר כך <b>מֵעַתָּה וְעַד עוֹלָם.</b> כל זמן שישראל דבקים ברוח ה' ומדברים את דבריו, הם קשורים לה' ומובטחים בגאולתו. הברית מבטיחה שרוחו ודבריו לא ייכרתו מישראל.
<h2>פרק ס</h2>
(א) <b>קוּמִי</b>, כנסת ישראל, ציון, <b>אוֹרִי</b>, האירי <b>כִּי בָא</b>, הגיע <b>אוֹרֵךְ</b>, <b>וּכְבוֹד ה' עָלַיִךְ זָרָח,</b> ובו את מוארת.
(ב) <b>כִּי הִנֵּה הַחֹשֶׁךְ יְכַסֶּה אֶרֶץ, וַעֲרָפֶל</b> יכסה <b>לְאֻמִּים,</b> את העמים האחרים, אבל <b>עָלַיִךְ יִזְרַח ה', וּכְבוֹדוֹ עָלַיִךְ יֵרָאֶה.</b> בעולם שכולו אופל, מוארת פינה אחת בלבד.
(ג) כיוון שאת תהיי מקור האור היחיד – <b>וְהָלְכוּ גוֹיִם לְאוֹרֵךְ, וּמְלָכִים</b> ילכו <b>לְנֹגַהּ זַרְחֵךְ</b>, לאור זריחתך.
(ד) צדדים אחרים של גאולת ציון: <b>שְׂאִי סָבִיב עֵינַיִךְ וּרְאִי: כֻּלָּם</b> – כל בנייך הגולים <b>נִקְבְּצוּ בָאוּ לָךְ,</b> אלייך. <b>בָּנַיִךְ</b> שנעלמו <b>מֵרָחוֹק יָבֹאוּ, וּבְנֹתַיִךְ</b> הרכות <b>עַל צַד</b> הגוף <b>תֵּאָמַנָה,</b> תינשאנה על ידי אומנות, מטפלות, כדרך שנושאים ילדים קטנים, בסיוע ובהשגחה מוקפדת.
(ה) <b>אָז תִּרְאִי וְנָהַרְתְּ,</b> תזרחי, <b>וּפָחַד וְרָחַב לְבָבֵךְ.</b> מריבוי חדשות נפלאות וטובות הלב הנרגש יתיירא להאמין שהן אמתיות או שיוכל להכילן. <b>כִּי יֵהָפֵךְ עָלַיִךְ הֲמוֹן יָם</b>, המונים יהפכו פניהם מכל מקום וינהרו אלייך בשפע ובהמיה. גם מתנות וגדולה יעניקו לך – <b>חֵיל גּוֹיִם</b>, כוחם ועושרם <b>יָבֹאוּ לָךְ</b>.
(ו) <b>שִׁפְעַת</b>, קבוצה גדולה של <b>גְּמַלִּים תְּכַסֵּךְ.</b> בלשון גוזמה: פני הארץ לא ייראו מרוב הבהמות ומשאן. <b>בִּכְרֵי</b>, גמלים צעירים שמקורם במדינות <b>מִדְיָן וְעֵיפָה, כֻּלָּם מ</b>ארץ <b>שְּׁבָא יָבֹאוּ, זָהָב וּלְבוֹנָה יִשׂאוּ</b> אלייך. תוצרים אלו, האופייניים לשבא, יוענקו לך, <b>וּ</b>בבואם, את <b>תְהִלֹּת ה'</b> רוכביהם <b>יְבַשֵּׂרוּ,</b> יספרו בקול.
(ז) <b>כָּל צֹאן</b> של השבט הישמעאלי <b>קֵדָר יִקָּבְצוּ לָךְ,</b> אלייך, לירושלים, <b>אֵילֵי</b>, בוגרי כבשי <b>נְבָיוֹת יְשָׁרְתוּנֶךְ.</b> נביות היה בנו הבכור של ישמעאל, ושני לו קדר. כאן הם מייצגים את כלל הישמעאלים, שצאנם יובא לציון לשרת בקודש. <b>יַעֲלוּ עַל</b>, למען <b>רָצוֹן</b> על <b>מִזְבְּחִי, ו</b>בכך – את <b>בֵית תִּפְאַרְתִּי אֲפָאֵר.</b> לא רק דרך היבשה ישובו הבנים האבודים; הם יבואו גם באוויר ובים:
(ח) <b>מִי אֵלֶּה כָּעָב</b>, כענן <b>תְּעוּפֶינָה, וְכַיּוֹנִים</b> השבות <b>אֶל אֲרֻבֹּתֵיהֶם</b>, תאי מושבם<b>?!</b>
(ט) <b>כִּי לִי</b>, לבוא אלי, לשכרי, או: לפקודתי <b>אִיִּים</b>, מדינות רחוקות <b>יְקַוּוּ,</b> ייחלו, <b>וָאֳנִיּוֹת תַּרְשִׁישׁ</b> המפליגות ממרחקים יקוו <b>בָּרִאשֹׁנָה – לְהָבִיא בָנַיִךְ</b> אלייך <b>מֵרָחוֹק.</b> לא כשבויים הנפדים תמורת כסף וזהב יבואו – <b>כַּסְפָּם וּזְהָבָם אִתָּם,</b> כשָׂרים ונכבדים הנושאים עמם רכוש. כל זה ייעשה <b>לְשֵׁם ה' אֱלֹהַיִךְ, וְלִקְדוֹשׁ יִשְׂרָאֵל כִּי פֵאֲרָךְ.</b>
(י) <b>וּבָנוּ בְנֵי נֵכָר</b> את <b>חֹמֹתַיִךְ, וּמַלְכֵיהֶם יְשָׁרְתוּנֶךְ.</b> מי שהרסו בתחילה את חומותייך ושעבדו אותך, הם שיהיו שותפים בתקומתך. אז יתגלה <b>כִּי בְקִצְפִּי הִכִּיתִיךְ, וּבִרְצוֹנִי</b>, בעת ריצוי ופיוס <b>רִחַמְתִּיךְ.</b>
(יא) <b>וּפִתְּחוּ</b>, יהיו פתוחים <b>שְׁעָרַיִךְ</b>, ירושלים, <b>תָּמִיד, יוֹמָם וָלַיְלָה לֹא יִסָּגֵרוּ</b> כדי <b>לְהָבִיא אֵלַיִךְ חֵיל</b> את עושר ה<b>גּוֹיִם, וּמַלְכֵיהֶם</b> יבואו <b>נְהוּגִים,</b> רכובים על ידי אחרים, כדרך המלכים.
(יב) <b>כִּי הַגּוֹי וְהַמַּמְלָכָה אֲשֶׁר לֹא יַעַבְדוּךְ – יֹאבֵדוּ, וְהַגּוֹיִם</b> הללו <b>חָרֹב יֶחֱרָבוּ.</b> כל ממלכה שתסרב לעשות את רצון ה' תיעלם מן העולם.
(יג) <b>כְּבוֹד הַלְּבָנוֹן</b>, העצים הגדולים המפוארים הגדלים שם, <b>אֵלַיִךְ יָבוֹא</b> – <b>בְּרוֹשׁ, תִּדְהָר וּתְאַשּׁוּר יַחְדָּו</b>, כולם יבואו <b>לְפָאֵר מְקוֹם מִקְדָּשִׁי,</b> כמו שהעצים שהגיעו מלבנון שימשו לבניין הבית הראשון, <b>וּמְקוֹם רַגְלַי אֲכַבֵּד.</b>
(יד) <b>וְהָלְכוּ אֵלַיִךְ שְׁחוֹחַ</b>, כפופים וכנועים <b>בְּנֵי מְעַנַּיִךְ, וְהִשְׁתַּחֲווּ עַל כַּפּוֹת רַגְלַיִךְ כָּל מְנַאֲצָיִךְ,</b> מקללייך. <b>וְקָרְאוּ לָךְ עִיר ה'</b> ו<b>צִיּוֹן קְדוֹשׁ יִשְׂרָאֵל.</b> ירושלים תשנה את שמה. שמותיה החדשים יתייחסו אל ה'.
(טו) <b>תַּחַת הֱיוֹתֵךְ עֲזוּבָה וּשְׂנוּאָה</b> בזמן הגלות <b>וְאֵין עוֹבֵר</b> בך. היית מחוז קטן ונידח שאין מתעניינים בו, <b>וְשַׂמְתִּיךְ לִגְאוֹן</b>, לתפארת <b>עוֹלָם,</b> ל<b>מְשׂוֹשׂ דּוֹר וָדוֹר,</b> למקור שמחה תמידית.
(טז) <b>וְיָנַקְתְּ חֲלֵב גּוֹיִם,</b> שפע ומתנות מכל העולם. ולא זו בלבד אלא – <b>וְשֹׁד</b>, שַׁד <b>מְלָכִים תִּינָקִי,</b> תזכי בשלל ורכוש של מלכים. <b>וְיָדַעַתְּ</b> אז <b>כִּי אֲנִי ה' מוֹשִׁיעֵךְ וְגֹאֲלֵךְ אֲבִיר יַעֲקֹב,</b> המתנשא ומושל ביעקב.
(יז) <b>תַּחַת הַנְּחֹשֶׁת</b> המצויה בך <b>אָבִיא זָהָב.</b> לנחושת וגם לזהב יש גוון צהבהב. הצבע נשמר, אך טיב החומרים עולה ומבטא את השפע הגדול שעתיד לבוא. <b>וְתַחַת הַבַּרְזֶל אָבִיא כֶסֶף.</b> אף כאן נשמר הצבע, שכן הברזל והכסף שניהם מתכות אפורות-לבנות, אולם ערך הכסף גבוה בהרבה מערכו של הברזל. <b>וְתַחַת הָעֵצִים</b>, החומר הזול, תבוא <b>נְחֹשֶׁת, וְשַׂמְתִּי פְקֻדָּתֵךְ שָׁלוֹם.</b> פקידי השררה בעיר לא ינהגו כמפקחים ותובעים, אלא בדרכי שלום. <b>וְנֹגְשַׂיִךְ</b>, מושלייך המטילים עול על הציבור, ינהגו ב<b>צְדָקָה.</b>
(יח) ובפן המוסרי והרוחני: <b>לֹא יִשָּׁמַע עוֹד</b> על <b>חָמָס</b>, לקיחת ממון שלא כדין, סחיטה <b>בְּאַרְצֵךְ, שֹׁד וָשֶׁבֶר</b> לא יישמעו <b>בִּגְבוּלָיִךְ. וְקָרָאת יְשׁוּעָה חוֹמֹתַיִךְ, וּשְׁעָרַיִךְ תְּהִלָּה.</b> חומות ירושלים היציבות ייקראו אז חומות ישועה וניצחון, ושערי העיר יכונו שערי תהילה. כיוון שלא יהיו אז שוד ושבר, יאבדו החומות את תפקידן המקורי, והן ישמשו רק כעדות לישועת ה' לעמו.
(יט) יתר על כן, בזמנים ההם <b>לֹא יִהְיֶה לָּךְ עוֹד הַשֶּׁמֶשׁ לְאוֹר יוֹמָם.</b> לא תזדקקי לשמש לתאורת יום, <b>וּלְנֹגַהּ הַיָּרֵחַ לֹא יָאִיר לָךְ</b> בלילה. אלו יהיו טפלים לאור הגדול – <b>וְהָיָה לָךְ ה' לְאוֹר עוֹלָם, וֵאלֹהַיִךְ לְתִפְאַרְתֵּךְ.</b>
(כ) <b>לֹא יָבוֹא</b>, תשקע <b>עוֹד שִׁמְשֵׁךְ,</b> ציון, לעולם, <b>וִירֵחֵךְ לֹא יֵאָסֵף.</b> גם הירח לא ישקע וייעלם. דימוי המאורות המשמשים יחדיו בשמים בכל עת, שלא כדרך הטבע, מבטא את אור הגאולה הפלאי שאיננו מחזורי, <b>כִּי ה' יִהְיֶה לָּךְ לְאוֹר עוֹלָם,</b> וישלים את כל מחסורייך – <b>וְשָׁלְמוּ יְמֵי אֶבְלֵךְ.</b> ייתמו ימי האבל בציון.
(כא) <b>וְעַמֵּךְ</b> יהיו אז <b>כֻּלָּם צַדִּיקִים, לְעוֹלָם</b>, לנצח <b>יִירְשׁוּ אָרֶץ</b> – את ארץ ישראל. צמיחתו המחודשת של עם ישראל מתוך הקיים תהיה כ<b>נֵצֶר מַטָּעַי,</b> ענף קטן הצומח משורשי העץ, ולבסוף נעשה עץ גדול בפני עצמו. הנצרים, בני העם שיוסיפו לו כוח, הם <b>מַעֲשֵׂה יָדַי לְהִתְפָּאֵר,</b> להתפתח לתפארת.
(כב) <b>הַקָּטֹן</b> בעם <b>יִהְיֶה לָאֶלֶף,</b> למספר רב, <b>וְהַצָּעִיר</b>, הקטן בכמותו יהפוך <b>לְגוֹי עָצוּם. אֲנִי ה'</b> המבטיח ש<b>בְּעִתָּהּ</b>, בזמן הראוי לגאולה <b>אֲחִישֶׁנָּה,</b> אזרז את בואה ואת תהליכיה.
<h2>פרק סא</h2>
(א) <b>רוּחַ ה' אֱלֹהִים עָלָי</b> להתנבא את הדברים הבאים. לא נשלחתי להזהיר באמצעות הנבואות הללו או לגלות את המאורעות העתידים להתרחש, אלא – <b>יַעַן מָשַׁח ה' אֹתִי לְבַשֵּׂר</b>, להביא בשורה ל<b>עֲנָוִים, שְׁלָחַנִי לַחֲבֹשׁ לְנִשְׁבְּרֵי לֵב,</b> תיאור פיוטי לחילוץ הסובלים מדיכאונם ולריפויים, <b>לִקְרֹא לִשְׁבוּיִם דְּרוֹר</b>, לטעת בהם את תקוות החופש, <b>וְ</b>לקרוא <b>לַאֲסוּרִים פְּקַח קוֹחַ,</b> פתיחה והתעוררות מלחץ מעיק.
(ב) <b>לִקְרֹא</b>, להודיע מראש שתבוא <b>שְׁנַת רָצוֹן לַה',</b> שנה שה' יופיע ויבטא בה רוח של פיוס, מצד אחד; <b>ו</b>מצד אחר, <b>יוֹם נָקָם לֵאלֹהֵינוּ.</b> נחמת ציון תכלול גם את נקמת ישראל מאויביהם, וכפי שיפורט בהמשך. <b>לְנַחֵם כָּל</b> ה<b>אֲבֵלִים</b> באבל הלאומי של חורבן ירושלים וגלות ישראל,
(ג) <b>לָשׂוּם</b>, לשים דבר <b>לַאֲבֵלֵי צִיּוֹן – לָתֵת לָהֶם פְּאֵר תַּחַת אֵפֶר.</b> באבל או בנסיבות קשות אחרות, נהגו לשים אפר או עפר על הראש. ביטויי האבל של אבלי ציון יוחלפו בבגד, כובע או תכשיט מפואר. כמו כן, <b>שֶׁמֶן שָׂשׂוֹן</b>, ביטוי ציורי לשמן שסכים בו בשעת שמחה לשם תענוג, יינתן להם <b>תַּחַת אֵבֶל,</b> ו<b>מַעֲטֵה</b>, כסות <b>תְהִלָּה</b>, הילה תבוא <b>תַּחַת רוּחַ כֵּהָה,</b> קודרת או חלשה. במקום הלוך רוח עכור, המתמקד בפן האפל של החיים, יהיו בני ציון מעוטפים בזוהר ובהלל, שיעניקו להם כבוד וגדולה. <b>וְ</b>אז <b>קֹרָא לָהֶם</b>, הם ייקראו: <b>אֵילֵי</b>, עמודים או קורות של <b>הַצֶּדֶק</b>. בני ציון יהיו דוגמאות חיות לצדק ויציבות, וייקראו גם דֶק<b>מַטַּע ה' לְהִתְפָּאֵר.</b>
(ד) אז, בבוא הגאולה – <b>וּבָנוּ חָרְבוֹת עוֹלָם</b>, שהיו חרבות זה זמן רב, <b>שֹׁמְמוֹת</b> של ה<b>רִאשֹׁנִים יְקוֹמֵמוּ. וְחִדְּשׁוּ עָרֵי חֹרֶב</b>, ערים חרבות <b>שֹׁמְמוֹת</b> שמ<b>דּוֹר וָדוֹר,</b> מדורות רבים. באותה עת לא רק תשתחררו מעולכם ותהפכו לבני חורין; אלא תזכו גם במעמד הראוי לכם:
(ה) <b>וְעָמְדוּ</b> מעצמם עמים <b>זָרִים וְרָעוּ צֹאנְכֶם, וּבְנֵי נֵכָר</b> יהיו <b>אִכָּרֵיכֶם וְכֹרְמֵיכֶם</b>. הם יטפלו בחקלאות שלכם. הדבר לא יקרה כתוצאה משליטתכם בגויים, אלא מכוח ההכרה העולמית במעמדכם ובתפקידכם:
(ו) <b>וְאַתֶּם</b> – העם כולו, <b>כֹּהֲנֵי ה' תִּקָּרֵאוּ, מְשָׁרְתֵי אֱלֹהֵינוּ יֵאָמֵר לָכֶם.</b> בזמן ששאר עמי העולם יעסקו במלאכת השדה למען עצמם ולמענכם, אתם תתפנו לעבוד את ה' לטובת האנושות כולה. על כן <b>חֵיל גּוֹיִם תֹּאכֵלוּ,</b> תיהנו מפרי כוחם של הגויים, מרכושם, <b>וּבִכְבוֹדָם תִּתְיַמָּרוּ,</b> תתאמרו, תתפארו. כיוון שתגיעו אל המעמד העליון בעולם, כל כבוד ומעלה יתרה שיזכו בהם אחרים, יבואו אליכם ביתר שאת.
(ז) <b>תַּחַת בָּשְׁתְּכֶם מִשְׁנֶה</b>, במקום הבושה הכפולה שהייתה מנת חלקכם בעבר בעיני אחרים ובעיני עצמכם, <b>ו</b>במקום ה<b>כְלִמָּה</b> אשר הגויים <b>יָרֹנּוּ</b>, ישירו ב<b>חֶלְקָם</b> של ישראל, תחת הבושה וההשפלה שנחלתם מן הגויים בדיבוריהם ובשירים אשר חיברו – <b>לָכֵן בְּאַרְצָם</b> של רודפי ישראל ושונאיו <b>מִשְׁנֶה</b>, חלק כפול <b>יִירָשׁוּ,</b> יקבלו ישראל, ו<b>שִׂמְחַת עוֹלָם תִּהְיֶה לָהֶם.</b>
(ח) <b>כִּי אֲנִי ה' אֹהֵב מִשְׁפָּט, שֹׂנֵא גָזֵל בְּעוֹלָה,</b> בעוולה. במשך הדורות היו ישראל גזולים ועשוקים ללא משפט, ולעתיד לבוא ה' יתקן זאת. <b>וְנָתַתִּי פְעֻלָּתָם</b>, שכר עבודתם <b>בֶּאֱמֶת, וּבְרִית עוֹלָם אֶכְרוֹת לָהֶם.</b>
(ט) <b>וְנוֹדַע</b>, יתפרסם <b>בַּגּוֹיִם זַרְעָם,</b> לא רק השתייכותם לעם ישראל תיוודע, אלא גם שמם יצא לתהילה. <b>וְצֶאֱצָאֵיהֶם</b> יהיו ניכרים כדמויות בולטות ונערצות <b>בְּתוֹךְ הָעַמִּים,</b> כך ש<b>כָּל רֹאֵיהֶם יַכִּירוּם כִּי הֵם זֶרַע בֵּרַךְ ה'.</b> בכל מקום שהם שם, יהיה בולט שהם ברוכים משאר העמים.
(י) כמענה על בשורת הניחומים הקודמת מתחילה כאן נבואה המדברת בשם ישראל: <b>שׂוֹשׂ אָשִׂישׂ</b>, אשמח <b>בַּה',</b> בבוא הגאולה, <b>תָּגֵל</b>, תשמח <b>נַפְשִׁי בֵּאלֹהַי, כִּי הִלְבִּישַׁנִי בִּגְדֵי יֶשַׁע</b>, ישועה, <b>מְעִיל צְדָקָה</b>, תוקף והצלחה <b>יְעָטָנִי,</b> יעטוף אותי. <b>כֶּחָתָן</b> אשר <b>יְכַהֵן פְּאֵר,</b> כמו חתן שבגדיו מפוארים כבגדי שרד, והוא עומד בראש המסובים, <b>וְכַכַּלָּה תַּעְדֶּה כֵלֶיהָ,</b> לבושה בתכשיטיה ובבגדי כלולותיה, כך אשמח ואתהדר בכבוד שיעטר אותי בזמן הישועה.
(יא) <b>כִּי כָאָרֶץ</b> אשר <b>תּוֹצִיא צִמְחָהּ, וּכְגַנָּה</b> וכמו גינה אשר <b>זֵרוּעֶיהָ</b>, זרעיה <b>תַצְמִיחַ – כֵּן ה' אֱלֹהִים יַצְמִיחַ צְדָקָה וּתְהִלָּה</b>, הצלחה ואורה <b>נֶגֶד</b> לעיני <b>כָּל הַגּוֹיִם.</b> הגאולה מדומה לצמח המבצבץ לפתע מזרע שנרקב באדמה. כשם שבמוקדם או במאוחר תוציא הארץ צמחים, והגינה תצמיח את הזרעים הטמונים באדמתה מכבר, אף בעם ישראל, שבהווה הוא מושפל לארץ, אפשרות הגאולה כבר חבויה בתוכו, ובבוא העת היא תתגלה מול כל העמים.
<h2>פרק סב</h2>
(א) את דברי הנחמות על ירושלים הנביא פותח בדברי עצמו: <b>לְמַעַן צִיּוֹן לֹא אֶחֱשֶׁה,</b> אשתוק, <b>וּלְמַעַן יְרוּשָׁלִַם לֹא אֶשְׁקוֹט.</b> ברצוני להתפלל או להרים קולי למען ירושלים, <b>עַד יֵצֵא כַנֹּגַהּ צִדְקָהּ,</b> כוחה, ישועתה וצדקת דרכה יאירו לעיני כול, <b>וִישׁוּעָתָהּ</b> תאיר <b>כְּלַפִּיד</b> אשר <b>יִבְעָר.</b>
(ב) <b>וְרָאוּ גוֹיִם</b> את <b>צִדְקֵךְ, וְכָל מְלָכִים</b> יראו את <b>כְּבוֹדֵךְ,</b> ואז, אחרי שתיגאלי – <b>וְקֹרָא לָךְ</b> גם <b>שֵׁם חָדָשׁ אֲשֶׁר פִּי ה' יִקֳּבֶנּוּ</b>, ינקוב בו.
(ג) <b>וְהָיִית עֲטֶרֶת</b>, כתר <b>תִּפְאֶרֶת בְּיַד ה', וּצְנִיף</b>, מצנפת <b>מְלוּכָה בְּכַף אֱלֹהָיִךְ,</b> שמורה, קרובה, נתמכת וחבוקה.
(ד) <b>לֹא יֵאָמֵר לָךְ</b>, עלייך <b>עוֹד עֲזוּבָה,</b> עיר שזנחו אותה, <b>וּלְאַרְצֵךְ לֹא יֵאָמֵר עוֹד שְׁמָמָה. כִּי</b> אם להיפך – <b>לָךְ יִקָּרֵא חֶפְצִי בָהּ</b>, זו שרצוני בה. <b>וּלְאַרְצֵךְ</b> יקראו <b>בְּעוּלָה,</b> מלאה ופורייה, <b>כִּי חָפֵץ ה' בָּךְ, וְאַרְצֵךְ תִּבָּעֵל.</b> יהיו לה בעלים. היא תהיה מיושבת.
(ה) <b>כִּי</b>, כמו ש<b>יִבְעַל בָּחוּר בְּתוּלָה,</b> כך <b>יִבְעָלוּךְ בָּנָיִךְ,</b> באותה חדווה והתלהבות יבואו בנייך לקנות את הארץ, לבנותה ולפתחה. <b>וּ</b>כ<b>מְשׂוֹשׂ</b>, כשמחת <b>חָתָן עַל כַּלָּה יָשִׂישׂ עָלַיִךְ אֱלֹהָיִךְ.</b> ה' ישמח בך בשמחת ההתחדשות שיש לחתן כלפי כלתו.
(ו) כעת הנביא מדבר בשם ישראל: <b>עַל חוֹמֹתַיִךְ, יְרוּשָׁלִַם, הִפְקַדְתִּי שֹׁמְרִים כָּל הַיּוֹם וְכָל הַלַּיְלָה, תָּמִיד</b>. לא יהיו אלה שומרים מפני אויב, אלא שומרים בלבם את טובתך וממתינים לה, ודעתם לא תסור ממך –<b>לֹא יֶחֱשׁוּ,</b> ישתקו מלהתפלל בעדך. אלו <b>הַמַּזְכִּרִים אֶת ה'</b>, לה', כביכול, ומפצירים בו: הִבטחת גאולה לציון אשר אהבת, מתי היא תבוא? <b>– אַל דֳּמִי לָכֶם.</b> אל תשתקו.
(ז) <b>וְאַל תִּתְּנוּ דֳמִי</b>, שקט <b>לוֹ.</b> המשיכו להזכיר, להתפלל ולפעול ללא הרף, <b>עַד יְכוֹנֵן וְעַד יָשִׂים אֶת יְרוּשָׁלִַם תְּהִלָּה בָּאָרֶץ.</b> עד שיביא את גאולתה השלמה.
(ח) כעין תשובה לכך, לפחות בנוגע לעתיד: <b>נִשְׁבַּע ה' ב</b>יד <b>ימִינוֹ וּבִזְרוֹעַ עֻזּוֹ,</b> כוחו. הרמת הידיים היא מחווה של שבועה. <b>אִם אֶתֵּן אֶת דְּגָנֵךְ עוֹד מַאֲכָל לְאֹיְבַיִךְ, וְאִם יִשְׁתּוּ בְנֵי נֵכָר תִּירוֹשֵׁךְ אֲשֶׁר יָגַעַתְּ בּוֹ.</b> לאחר שיבצרו את הענבים ויביאום לגת, לא הזרים הם שישתו את יינם החדש.
(ט) <b>כִּי</b>, אלא <b>מְאַסְפָיו</b> של הדגן הם אלה ש<b>יֹאכְלֻהוּ, וְהִלְלוּ אֶת ה'</b> כראוי, בהבאת חלק מהיבול לירושלים על מנת להלל את ה'. <b>וּ</b>באותו אופן, <b>מְקַבְּצָיו</b> של התירוש <b>יִשְׁתֻּהוּ בְּחַצְרוֹת קָדְשִׁי.</b> הארץ תהיה שקטה ושלווה, והדגן שייקצר והיין שייסחט יובאו לבית ה' בשמחה.
(י) ועוד בעניין בוא הגאולה: <b>עִבְרוּ עִבְרוּ בַּשְּׁעָרִים,</b> בשערי הערים ההומים מאדם כדי לקרוא לאנשים לצאת לציון, <b>פַּנּוּ דֶּרֶךְ הָעָם, סֹלּוּ סֹלּוּ</b>, סללו וישרו את <b>הַמְסִלָּה,</b> הדרך שבה עולים אל הר ה', <b>סַקְּלוּ</b> אותה <b>מֵאֶבֶן.</b> הסירו את מכשוליה, על מנת להקל על הבאים לציון. <b>הָרִימוּ נֵס</b>, דגל, כלונס <b>עַל הָעַמִּים,</b> כדי להכריז שהגיעה עת שיבת ישראל לציון.
(יא) <b>הִנֵּה ה' הִשְׁמִיעַ אֶל קְצֵה הָאָרֶץ,</b> גם במקומות המרוחקים. <b>אִמְרוּ לְבַת צִיּוֹן</b>, אשר הגיעה אל אותם מקומות<b>: הִנֵּה יִשְׁעֵךְ</b>, מושיעך <b>בָּא</b> לגאלך. <b>הִנֵּה שְׂכָרוֹ</b>, התשלום שבו יגמול על עבודתכם <b>אִתּוֹ, וּפְעֻלָּתוֹ</b>, ושכר הפעולה שישלם מוכן <b>לְפָנָיו.</b>
(יב) <b>וְקָרְאוּ לָהֶם</b> לישראל בכינויים <b>עַם הַקֹּדֶשׁ</b> וכן <b>גְּאוּלֵי ה'. וְלָךְ</b>, ירושלים, <b>יִקָּרֵא</b> אז <b>דְרוּשָׁה, עִיר לֹא נֶעֱזָבָה,</b> שכן תעלי לגדולתך משכבר, ושוב תהפכי לעיר מרכזית שהכול דורשים את טובתה.
<h2>פרק סג</h2>
(א) גאולת ישראל מלווה בנקמה מאויביהם, המתוארת כאן באופן ציורי – דמות המגיעה מאדום בבגדים מוכתמים בדם, נשאלת לזהותה: <b>מִי זֶה בָּא מֵ</b>ארץ <b>אֱדוֹם, חֲמוּץ</b>, אָדום <b>בְּגָדִים מ</b>העיר <b>בָּצְרָה?</b> מי <b>זֶה</b> אשר <b>הָדוּר בִּלְבוּשׁוֹ,</b> מפואר במדי הקרב שלו, <b>צֹעֶה</b> אולי: צועד ורומס <b>בְּרֹב כֹּחוֹ?</b> הבא מאדום מציג את עצמו: <b>אֲנִי</b> הוא זה ה<b>מְדַבֵּר בִּצְדָקָה,</b> בצדק ואמת, ואשר קיימתי את דברי. או: אני הוא זה שהצדק אתו והכוח בידו. אני <b>רַב</b>, מרבה, מגדיל <b>לְהוֹשִׁיעַ.</b>
(ב) ושוב הוא נשאל: <b>מַדּוּעַ אָדֹם לִלְבוּשֶׁךָ</b> הרי אין זה צבעו הטבעי, <b>וּ</b>מדוע <b>בְגָדֶיךָ</b> ההדורים מוכתמים בכתמים אדומים <b>כְּדֹרֵךְ</b> ענבים <b>בְּגַת?</b>
(ג) והוא עונה: <b>פּוּרָה</b>, גת <b>דָּרַכְתִּי לְבַדִּי,</b> אך לא דרכתי על ענבים בגת, אלא דרסתי עמים, <b>וּמֵעַמִּים אֵין אִישׁ אִתִּי</b> לסייעני, <b>וְאֶדְרְכֵם בְּאַפִּי,</b> בכעסי, <b>וְאֶרְמְסֵם בַּחֲמָתִי. וְיֵז</b>, והותז <b>נִצְחָם</b>, דמם <b>עַל בְּגָדַי, וְכָל מַלְבּוּשַׁי אֶגְאָלְתִּי,</b> לכלכתי בדם.
(ד) <b>כִּי יוֹם נָקָם</b> היה <b>בְּלִבִּי,</b> וכעת הגיע הזמן להגשימו. <b>וּשְׁנַת גְּאוּלַי בָּאָה,</b> ובה יחול יום נקם.
(ה) <b>וְאַבִּיט – וְאֵין עֹזֵר, וְאֶשְׁתּוֹמֵם</b>, אתבונן <b>– וְאֵין סוֹמֵךְ,</b> אין מי שיעזור לי בנקמה זו. לכן – <b>וַתּוֹשַׁע לִי זְרֹעִי</b>, כוח ידי, <b>וַחֲמָתִי</b>, וכעסי על העמים <b>הִיא סְמָכָתְנִי.</b> אין גורם או סיבה אחרת לפעולתי זו מלבד גבורתי וכעסי על הגויים. לכן נאלצתי ללכלך בגדי בדם הרב.
(ו) <b>וְאָבוּס</b>, אבוסס, אדרוך <b>עַמִּים בְּאַפִּי,</b> בזעמי, <b>וַאֲשַׁכְּרֵם בַּחֲמָתִי.</b> הם יהפכו חסרי אונים כשיכורים בעטיה של חמתי. <b>וְאוֹרִיד</b>, אשפוך <b>לָאָרֶץ</b> את <b>נִצְחָם</b>, דמם. הדימוי העז והצבעוני של השב מן המלחמה המתפאר בבגדיו הספוגים בדם ובהרג שחולל לבדו, מבטא את עצמת נקמתו של ה' באויבים על אלפי שנות גלות וסבל שהסבו לישראל.
(ז) הנביא פותח בשבח ה' על הטובות שהטיב לעמו בעבר: <b>חַסְדֵי ה' אַזְכִּיר, תְּהִלֹּת ה', כְּ</b>פי הראוי <b>עַל כֹּל אֲשֶׁר גְּמָלָנוּ ה', וְ</b>על <b>רַב טוּב לְבֵית יִשְׂרָאֵל אֲשֶׁר גְּמָלָם</b> ה' <b>כְּרַחֲמָיו וּכְרֹב חֲסָדָיו,</b> שלא לפי מעשיהם.
(ח) <b>וַיֹּאמֶר</b> ה', בזמן שבו גמלנו טוב<b>: אַךְ</b>, אכן, <b>עַמִּי הֵמָּה, בָּנִים</b> הם לי, <b>לֹא יְשַׁקֵּרוּ.</b> הם נאמנים לי. לכן – <b>וַיְהִי לָהֶם</b> ה' <b>לְמוֹשִׁיעַ.</b>
(ט) <b>בְּכָל צָרָתָם – לוֹ צָר,</b> בזמן שהם סבלו הוא סבל אִתם, <b>וּמַלְאַךְ פָּנָיו</b>, מלאך הפנים שלו, העומד לפניו תמיד, <b>הוֹשִׁיעָם. בְּאַהֲבָתוֹ וּבְחֶמְלָתוֹ הוּא גְאָלָם, וַיְנַטְּלֵם,</b> הרים אותם מלשקוע בצרה, <b>וַיְנַשְּׂאֵם</b>, הגביהם <b>כָּל יְמֵי עוֹלָם.</b> בזמנים הטובים ההם ה' ליווה אותם, תמך בהם וסמך עליהם.
(י) מערכת היחסים החלה להיעכר, והאמון התערער: <b>וְהֵמָּה</b> – בני ישראל, <b>מָרוּ</b>, מרדו ופרקו עול, או: מיררו <b>וְעִצְּבוּ</b>, העציבו והרגיזו <b>אֶת רוּחַ קָדְשׁוֹ.</b> על כן – <b>וַיֵּהָפֵךְ לָהֶם</b> ה' <b>לְאוֹיֵב</b>, ולבסוף <b>הוּא</b> עצמו <b>נִלְחַם בָּם,</b> תחת אשר עזרם בעבר.
(יא) למרות זאת לא השמידם. <b>וַיִּזְכֹּר</b>, ה' נזכר כביכול ב<b>יְמֵי עוֹלָם,</b> בתקופה הקדומה, ב<b>מֹשֶׁה</b> מנהיג <b>עַמּוֹ</b>, לאמור<b>: אַיֵּה</b> משה <b>הַמַּעֲלֵם מִיָּם?!</b> ויזכור <b>אֵת רֹעֵי צֹאנוֹ</b>, מנהיגי העם, לאמור<b>: אַיֵּה</b> הרועה <b>הַשָּׂם בְּקִרְבּוֹ אֶת רוּחַ קָדְשׁוֹ?</b> משה האציל על העם מרוח קדשו.
(יב) משה לא פעל מעצמו. ה' <b>מוֹלִיךְ לִימִין מֹשֶׁה</b> את <b>זְרוֹעַ תִּפְאַרְתּוֹ,</b> כוחו המפואר של ה', <b>בּוֹקֵעַ מַיִם</b>, את מי ים סוף <b>מִפְּנֵיהֶם לַעֲשׂוֹת לוֹ שֵׁם עוֹלָם</b>, להודיע את שמו לנצח.
(יג) <b>מוֹלִיכָם בַּתְּהֹמוֹת</b>, בקרקעית הים, <b>כַּסּוּס</b> הדוהר <b>בַּמִּדְבָּר</b>, במרחב מוצק ופנוי – <b>לֹא יִכָּשֵׁלוּ.</b>
(יד) <b>כַּבְּהֵמָה בַּבִּקְעָה</b>, בארץ מישור <b>תֵרֵד,</b> בנחת ובשמחה, כך <b>רוּחַ ה' תְּנִיחֶנּוּ,</b> נתנה לישראל מנוחה מאויביו, כאשר ירד אל הים. <b>כֵּן נִהַגְתָּ עַמְּךָ לַעֲשׂוֹת לְךָ שֵׁם תִּפְאָרֶת.</b>
(טו) מהעלאת הזיכרונות מן העבר המפואר, פונה הנביא אל ה' בבקשה, כמדבר בפי ישראל: <b>הַבֵּט מִשָּׁמַיִם וּרְאֵה</b> את המתרחש. הבט <b>מִזְּבֻל קָדְשְׁךָ וְתִפְאַרְתֶּךָ,</b> ממקום המקדש המפואר של מעלה. <b>אַיֵּה קִנְאָתְךָ</b> למעננו, אשר הופיעה בעבר, <b>ו</b>איפה <b>גְבוּרֹתֶךָ</b> שהיית עושה עמנו<b>?! הֲמוֹן</b>, המיית <b>מֵעֶיךָ וְרַחֲמֶיךָ אֵלַי</b>, הרגש והרחמים העמוקים שהתעוררו בך בעבר כלפַּי, כלפי עם ישראל, <b>הִתְאַפָּקוּ,</b> נעצרו, ואינך מגלה אותם.
(טז) <b>כִּי אַתָּה</b> ה' <b>אָבִינוּ</b> היחיד. אף על פי שהיו לנו אבות היסטוריים – <b>כִּי אַבְרָהָם לֹא יְדָעָנוּ, וְיִשְׂרָאֵל</b>, יעקב <b>לֹא יַכִּירָנוּ.</b> אבותינו הביולוגים והרוחניים, למרות גדולתם ואהבתם, אינם אלא בשר ודם ועלולים להתכחש אלינו, או לבטא את אכזבתם מצאצאיהם שהתנכרו לדרכם. לעומת זאת, <b>אַתָּה ה' אָבִינוּ</b> האמתי, <b>גֹּאֲלֵנוּ מֵעוֹלָם</b>, מאז ומתמיד הוא <b>שְׁמֶךָ.</b>
(יז) כיוון שהכול בידך, ואתה הוא המוביל אותנו, <b>לָמָּה תַתְעֵנוּ,</b> אתה גורם לנו לסטות, <b>ה', מִדְּרָכֶיךָ?!</b> למה <b>תַּקְשִׁיחַ</b>, תקשה את <b>לִבֵּנוּ מִיִּרְאָתֶךָ?!</b> <b>שׁוּב</b> אלינו באהבה וברצון <b>לְמַעַן עֲבָדֶיךָ, שִׁבְטֵי נַחֲלָתֶךָ.</b>
(יח) רְאה בריחוק שהתגלע בינינו. הלוא <b>לַמִּצְעָר</b>, למעָט, אך לזמן קצר <b>יָרְשׁוּ עַם קָדְשֶׁךָ</b> את נחלתך. <b>צָרֵינוּ</b>, אויבינו <b>בּוֹסְסוּ</b>, רמסו, מאסו כדורך בבוץ את <b>מִקְדָּשֶׁךָ.</b>
(יט) בעבר שכנת בקרבנו, ועתה <b>הָיִינוּ</b> כאנשים ש<b>מֵעוֹלָם לֹא מָשַׁלְתָּ בָּם,</b> ו<b>לֹא נִקְרָא שִׁמְךָ עֲלֵיהֶם.</b> אתה מרוחק מאתנו, כאילו מעולם לא היית קשור אלינו. <b>לוּא</b>, לוּ <b>קָרַעְתָּ שָׁמַיִם</b> ו<b>יָרַדְתָּ</b> אלינו כמו בעבר, כי אז <b>מִפָּנֶיךָ הָרִים נָזֹלּוּ,</b> נמסו,
<h2>פרק סד</h2>
(א) <b>כִּקְדֹחַ אֵשׁ</b>, כמו שאש קודחת ב<b>הֲמָסִים,</b> דברים הנמסים, וכמו <b>מַיִם</b> אשר <b>תִּבְעֶה</b>, תבעבע בהם, תרתיח ה<b>אֵשׁ.</b> כשם שהאש פועלת את פעולתה בעצמים השונים, כך גם פעולתך הייתה ניכרת בעולם, אילוּ ירדת אליו <b>לְהוֹדִיעַ שִׁמְךָ לְצָרֶיךָ. מִפָּנֶיךָ גּוֹיִם יִרְגָּזוּ</b>, היו חרדים.
(ב) <b>בַּעֲשׂוֹתְךָ נוֹרָאוֹת-לֹא-נְקַוֶּה</b>, מעשים מאיימים מעבר למה שנוכל לצפות, כפי ש<b>יָרַדְתָּ</b> בעבר – <b>מִפָּנֶיךָ הָרִים נָזֹלּוּ.</b>
(ג) <b>וּמֵעוֹלָם לֹא שָׁמְעוּ</b> הגויים, ו<b>לֹא הֶאֱזִינוּ</b> נוראות כאלה. <b>עַיִן לֹא רָאָתָה, אֱלֹהִים, זוּלָתְךָ</b>, מלבד עינך שלך את אשר <b>יַעֲשֶׂה</b> ה' <b>ל</b>מי ש<b>מְחַכֵּה לוֹ.</b> כוח ה' שיתגלה בעולם בוודאי יחולל שינוי קיצוני, אבל אין אנו יכולים לשוות בנפשנו כיצד ייראו פני הדברים.
(ד) <b>פָּגַעְתָּ</b>, פגשת <b>אֶת</b>, היית קרוב ל<b>שָׂשׂ וְעֹשֵׂה צֶדֶק</b>, עושי הצדק בשמחה ש<b>בִדְרָכֶיךָ יִזְכְּרוּךָ,</b> בהיותך חפץ בצדק. מנגד, <b>הֵן</b> כאשר <b>אַתָּה קָצַפְתָּ</b>, כעסת והסתרת פניך <b>– וַנֶּחֱטָא</b>, הפכנו פגומים, חסרים. ועם זאת <b>בָּהֶם</b> – באותם הפגמים <b>עוֹלָם וְנִוָּשֵׁעַ.</b> ברצונך תוכל להפוך את הפגמים לישועת העולם, או: בדרכיך שמאז ומעולם ניוושע. אנחנו תלויים בך לחלוטין – ברצונך אתה מתקרב אלינו, וברצונך – מתרחק.
(ה) דברי וידוי ותשובה: <b>וַנְּהִי כַטָּמֵא</b>, כמו טמאים <b>כֻּלָּנוּ, וּכְבֶגֶד עִדִּים</b>, סמרטוט בלוי ומוכתם <b>כָּל צִדְקֹתֵינוּ.</b> כתוצאה מכך, <b>וַנָּבֶל</b>, נובלים <b>כֶּעָלֶה כֻּלָּנוּ, ו</b>על כן <b>עֲוֹנֵנוּ</b>, חטאינו <b>כָּרוּחַ</b> הנושאת עלים שנבלו, <b>יִשָּׂאֻנוּ</b> ממקום למקום.
(ו) <b>וְאֵין</b> אחד ה<b>קוֹרֵא בְשִׁמְךָ,</b> אין <b>מִתְעוֹרֵר</b>, מתגבר <b>לְהַחֲזִיק בָּךְ.</b> מצד אחד, הדבר נובע מחטאי האדם, ומצד אחר – <b>כִּי הִסְתַּרְתָּ פָנֶיךָ מִמֶּנּוּ,</b> מאתנו. כאשר אינך מגלה את עצמך, קשה לנו להתקרב אליך. <b>וַתְּמוּגֵנוּ</b>, המסת והכנעת אותנו, והרי אנחנו מסורים <b>בְּיַד עֲוֹנֵנוּ.</b>
(ז) ותחינה: <b>וְעַתָּה ה' אָבִינוּ</b>, מולידנו, מקורנו <b>אָתָּה.</b> אם <b>אֲנַחְנוּ הַחֹמֶר,</b> האדמה המשמשת לעשיית כלים, <b>וְאַתָּה</b> הוא <b>יֹצְרֵנוּ,</b> המעבד את החומר כרצונך, <b>ו</b>הרי <b>מַעֲשֵׂה יָדְךָ כֻּלָּנוּ.</b> על כן אנו מתחננים אליך:
(ח) <b>אַל תִּקְצֹף ה' עַד מְאֹד, וְאַל לָעַד תִּזְכֹּר עָוֹן. הֵן הַבֶּט נָא,</b> אף על פי שיש בנו עוונות ופגמים שפלים, בסופו של דבר, <b>עַמְּךָ כֻלָּנוּ.</b>
(ט) <b>עָרֵי קָדְשְׁךָ הָיוּ מִדְבָּר</b> בעת חורבן הבית. ויתרה מזו, <b>צִיּוֹן מִדְבָּר הָיָתָה, יְרוּשָׁלִַם שְׁמָמָה.</b>
(י) <b>בֵּית קָדְשֵׁנוּ וְתִפְאַרְתֵּנוּ אֲשֶׁר הִלְלוּךָ אֲבֹתֵינוּ</b> בו, <b>הָיָה לִשְׂרֵפַת אֵשׁ, וְכָל מַחֲמַדֵּינוּ הָיָה לְחָרְבָּה,</b> לחורבן.
(יא) <b>הַעַל אֵלֶּה תִתְאַפַּק, ה', תֶּחֱשֶׁה</b>, תחריש <b>וּתְעַנֵּנוּ עַד מְאֹד?!</b> כיצד יכול אתה לראות את אבדנם של עיר הקודש והמקדש, להתאפק ולא להיענות לתחנונינו ולתפילתנו?!
<h2>פרק סה</h2>
(א) דברי ה': <b>נִדְרַשְׁתִּי</b>, נעניתי <b>לְ</b>אותם ש<b>לוֹא שָׁאָלוּ.</b> שלא כדרכו של עולם, אני נעתר לישראל בלי שהם מבקשים זאת. <b>נִמְצֵאתִי לְלֹא בִקְשֻׁנִי,</b> בלא חיפוש מוקדם מצדם. <b>אָמַרְתִּי: "הִנֵּנִי הִנֵּנִי" אֶל גּוֹי לֹא קֹרָא בִשְׁמִי.</b> ה' מנכיח את עצמו, למרות שנראה שהעם אינו מעוניין בכך.
(ב) <b>פֵּרַשְׂתִּי יָדַי</b> בבקשה, בהזמנה, ואפילו בהענקת ברכה <b>כָּל הַיּוֹם אֶל עַם סוֹרֵר הַהֹלְכִים הַדֶּרֶךְ</b>, בדרך <b>לֹא טוֹב אַחַר מַחְשְׁבֹתֵיהֶם</b> הרעות, מחשבות עבודה זרה –
(ג) <b>הָעָם הַמַּכְעִיסִים אוֹתִי עַל פָּנַי</b>, בפני <b>תָּמִיד, זֹבְחִים בַּגַּנּוֹת</b>, בגינות לאלילים <b>וּמְקַטְּרִים</b> להם <b>עַל הַלְּבֵנִים;</b>
(ד) <b>הַיֹּשְׁבִים בַּקְּבָרִים, וּבַנְּצוּרִים</b>, במקומות סתר <b>יָלִינוּ.</b> רומז לדורשים אל המתים, שהיו שוהים בבתי הקברות ובמחילות כדי ליצור קשר עם המתים; מלבד פולחניהם הזרים – <b>הָאֹכְלִים בְּשַׂר הַחֲזִיר, וּמְרַק פִּגֻּלִים</b>, שיקוצים, מאכלי איסור, מלאים <b>כְּלֵיהֶם;</b>
(ה) <b>הָאֹמְרִים</b>, אותם שנטמאו בכל מיני טומאות מזהירים את זולתם<b>: קְרַב אֵלֶיךָ,</b> אל תתקרב אלי אלא אל עצמך בלבד. <b>אַל תִּגַּשׁ</b>, תיגע <b>בִּי כִּי קְדַשְׁתִּיךָ.</b> אני קדוש יותר ממך, ולכן אל תטמא אותי בנגיעתך. על <b>אֵלֶּה עָשָׁן בְּאַפִּי, אֵשׁ יֹקֶדֶת</b>, הם מעוררים את כעסי עליהם <b>כָּל הַיּוֹם,</b> בכל עת.
(ו) <b>הִנֵּה כְתוּבָה לְפָנָי</b> כל רשימת חטאיהם. <b>לֹא אֶחֱשֶׁה,</b> אשתוק, <b>כִּי אִם שִׁלַּמְתִּי</b> את עונשם, <b>וְשִׁלַּמְתִּי</b> כפי המגיע להם <b>עַל חֵיקָם,</b> אל קרבם.
(ז) עתה הוא פונה אל העם: השילום יבוא על <b>עֲוֹנֹתֵיכֶם וַעֲוֹנֹת אֲבוֹתֵיכֶם יַחְדָּו, אָמַר ה',</b> על <b>אֲשֶׁר קִטְּרוּ</b> אבותיכם לאלילים <b>עַל הֶהָרִים, וְעַל הַגְּבָעוֹת חֵרְפוּנִי,</b> קיללוני, כמנהגם לקיים את הפולחנים במקומות הגבוהים. <b>וּמַדֹּתִי</b>, אקבע שיעור שילום <b>פְעֻלָּתָם רִאשֹׁנָה</b>, ראשית לכול, או: במלואה, כפי מה שהיא, או: אמדוד את מעשיהם מתחילתם, והם יקבלו את עונשם <b>אֶל חֵיקָם.</b>
(ח) ואולם לא כל העם סורר. <b>כֹּה אָמַר ה': כַּאֲשֶׁר יִמָּצֵא הַתִּירוֹשׁ</b>, מיץ הענבים, היין החדש <b>בָּאֶשְׁכּוֹל</b> של הגפן, שפרותיה לא צמחו יפה, והם נחתכים ומושלכים, <b>וְאָמַר</b> אז איש לרעהו<b>: "אַל תַּשְׁחִיתֵהוּ</b> עם האשכולות הרקובים, <b>כִּי בְרָכָה בּוֹ.</b> יש בו תוכן" – <b>כֵּן אֶעֱשֶׂה לְמַעַן עֲבָדַי</b> החיים בין הפושעים הרבים, <b>לְבִלְתִּי הַשְׁחִית הַכֹּל,</b> את כל העם.
(ט) <b>וְהוֹצֵאתִי מִ</b>תוך <b>יַּעֲקֹב זֶרַע</b> הראוי לברכה, <b>וּמִיהוּדָה</b> אוציא <b>יוֹרֵשׁ</b> ל<b>הָרָי,</b> להרי הארץ, <b>וִירֵשׁוּהָ בְחִירַי</b>, אלו שבחרתי בהם, משום שבחרו בי, <b>וַעֲבָדַי יִשְׁכְּנוּ שָׁמָּה.</b> למרות הפגיעה החמורה בארץ ובחוטאים, יישאר בה כדי להזין את את עבדי ה' ובחיריו.
(י) <b>וְהָיָה הַשָּׁרוֹן</b>, שאין בו תבואה מרובה, <b>לִנְוֵה צֹאן,</b> למקום מרעה, <b>וְעֵמֶק עָכוֹר</b>, מלוכלך, שיש בו ביצות או מים רעים, יהיה מנוצל <b>לְרֵבֶץ בָּקָר.</b> קרקעות שאי אפשר לגדל בהם תבואה ישמשו לגידול צאן ובקר, <b>לְ</b>פרנסת <b>עַמִּי אֲשֶׁר דְּרָשׁוּנִי.</b> שלעומת האנשים שהוזכרו לעיל, שלא שאלו ולא ביקשו את ה', מי שדרשו את ה' יירשו את הארץ הטובה וישכנו בה במנוחה.
(יא) עתה פונה אל החוטאים: <b>וְאַתֶּם, עֹזְבֵי ה' הַשְּׁכֵחִים</b>, השוכחים <b>אֶת הַר קָדְשִׁי,</b> שאינכם באים לעבוד אותי במקדש,שִׁי, <b>הַעֹרְכִים לַגַּד</b>, לאליל המזל <b>שֻׁלְחָן, וְהַמְמַלְאִים לַמְנִי</b>, כנראה שם אליל <b>מִמְסָךְ,</b> כנראה נהגו לנסך לכבוד אליל זה משקאות.
(יב) <b>וּמָנִיתִי</b>, ספרתי או זימנתי <b>אֶתְכֶם לַחֶרֶב.</b> זהו משחק לשון: הממלאים למני יימנו לחרב, <b>וְכֻלְּכֶם לַטֶּבַח תִּכְרָעוּ,</b> תיהרגו כשבויים, הכורעים על ברכיהם וראשיהם נערפים. כל העונשים הללו מגיעים לכם, <b>יַעַן קָרָאתִי וְלֹא עֲנִיתֶם, דִּבַּרְתִּי וְלֹא שְׁמַעְתֶּם, וַתַּעֲשׂוּ הָרַע בְּעֵינַי, וּבַאֲשֶׁר לֹא חָפַצְתִּי בְּחַרְתֶּם.</b>
(יג) <b>לָכֵן כֹּה אָמַר ה' אֱלֹהִים: הִנֵּה עֲבָדַי יֹאכֵלוּ, וְאַתֶּם</b>, העורכים שולחן לגד, <b>תִּרְעָבוּ. הִנֵּה עֲבָדַי יִשְׁתּוּ, וְאַתֶּם</b>, המנסכים למני, <b>תִּצְמָאוּ. הִנֵּה עֲבָדַי יִשְׂמָחוּ, וְאַתֶּם</b>, העובדים לאלילי מזל והצלחה, <b>תֵּבֹשׁוּ.</b>
(יד) <b>הִנֵּה עֲבָדַי יָרֹנּוּ</b>, ישירו בשמחה <b>מִטּוּב לֵב,</b> מרוב אושר בטובתם, <b>וְאַתֶּם תִּצְעֲקוּ מִכְּאֵב לֵב, וּמִשֵּׁבֶר רוּחַ</b>, מתוך דיכאון, משברים וצרות <b>תְּיֵלִילוּ,</b> תיַללו.
(טו) <b>וְהִנַּחְתֶּם שִׁמְכֶם לִשְׁבוּעָה</b>, לקללה <b>לִבְחִירַי.</b> לא תיזכרו אלא כאשר הנשארים יאיימו על עוברי השבועות בגורלכם. דרך הנשבע או המשביע אחרים, להזכיר עונש בשבועה, שלעובר על השבועה יארע רע כמו שאירע לפלוני<b>:</b> <b>"וֶהֱמִיתְךָ ה' אֱלוֹהִים,</b> כדרך שהמית את הרשעים הללו". לעומת זאת – <b>וְלַעֲבָדָיו יִקְרָא</b> ה' <b>שֵׁם אַחֵר.</b> ייתכן שהשם הנוכחי של עבדי ה' הפך לכינוי גנאי. לכן ה' יבחר להם שם אחר, שאינו נושא משמעות לוואי שלילית.
(טז) לאחר כילוי הרשע, העולם כולו יהיה טוב בלבד. <b>אֲשֶׁר</b>, כי <b>הַמִּתְבָּרֵךְ</b> שיישאר <b>בָּאָרֶץ יִתְבָּרֵךְ</b> רק <b>בּ</b>שמו של <b>אלֹהֵי אָמֵן,</b> אל נאמן, השומר את בריתו ומקיים הבטחתו, שראוי להאמין בו. <b>וְהַנִּשְׁבָּע בָּאָרֶץ יִשָּׁבַע</b> רק <b>בֵּאלֹהֵי אָמֵן,</b> שכל הנבואות שנאמרו בשמו התקיימו והתממשו. <b>כִּי</b>, אכן, בסופו של דבר <b>נִשְׁכְּחוּ הַצָּרוֹת הָרִאשֹׁנוֹת,</b> הפורענויות שבאו על מי שהלכו בדרכים אחרות, <b>וְכִי</b> הן <b>נִסְתְּרוּ מֵעֵינָי.</b> לא אסתכל בהן עוד, אלא במציאות החדשה, ולכן הן ייעלמו לחלוטין.
(יז) <b>כִּי הִנְנִי בוֹרֵא שָׁמַיִם חֲדָשִׁים וָאָרֶץ חֲדָשָׁה,</b> העולם כולו יתחדש חידוש נפלא, <b>וְלֹא תִזָּכַרְנָה</b> העברות והפורענויות <b>הָרִאשֹׁנוֹת וְלֹא תַעֲלֶינָה עַל לֵב,</b>
(יח) <b>כִּי אִם שִׂישׂוּ וְגִילוּ עֲדֵי עַד</b>, שמחו לנצח על <b>אֲשֶׁר אֲנִי בוֹרֵא, כִּי</b> בעולם החדש <b>הִנְנִי בוֹרֵא אֶת יְרוּשָׁלִַם גִּילָה,</b> ירושלים תהיה כולה שִׂמחה, <b>וְעַמָּהּ</b> יהיה <b>מָשׂוֹשׂ.</b>
(יט) ובמקביל לכך – <b>וְגַלְתִּי</b>, אשמח <b>בִירוּשָׁלִַם וְשַׂשְׂתִּי בְעַמִּי, וְלֹא יִשָּׁמַע בָּהּ עוֹד קוֹל בְּכִי וְקוֹל זְעָקָה.</b> בעולם החדש יישמעו רק קולות שמחה לישראל.
(כ) <b>לֹא יִהְיֶה מִשָּׁם</b>, שם <b>עוֹד עוּל יָמִים</b>, צעיר <b>וְזָקֵן אֲשֶׁר לֹא יְמַלֵּא אֶת יָמָיו.</b> הכול יגיעו לזִקנה מופלגת. <b>כִּי הַנַּעַר בֶּן מֵאָה שָׁנָה יָמוּת</b>. על מי שימות בגיל מאה, יאמרו שמת צעיר, <b>וְהַחוֹטֶא בֶּן מֵאָה שָׁנָה יְקֻלָּל.</b> בימים שבהם תוחלת החיים תתארך, רק כאשר יגיע החוטא למאה שנה אפשר יהיה לדון במעשיו, לא כמו בזמן הזה, שחשבון חטאיו של אדם מתחיל מגיל בר מצווה או קצת לאחר מכן.
(כא) <b>וּבָנוּ בָתִּים וְיָשָׁבוּ</b> בתוכם, <b>וְנָטְעוּ כְרָמִים וְאָכְלוּ</b> הנוטעים את <b>פִּרְיָם,</b> שלא כמו בזמן הזה, שמפני הגלות, הצרות או האויבים לא תמיד היוצרים נהנים מפרי עמלם.
(כב) <b>לֹא יִבְנוּ, וְאַחֵר יֵשֵׁב. לֹא יִטְּעוּ, וְאַחֵר יֹאכֵל. כִּי כִימֵי הָעֵץ</b> הארוכים, העשויים להשתרע על פני אלף שנים ויותר, יהיו <b>יְמֵי עַמִּי, וּמַעֲשֵׂה יְדֵיהֶם יְבַלּוּ בְחִירָי.</b> שלא כבהווה, בחירי ה' יאריכו ימים יותר ממעשי ידיהם. הבתים והרהיטים אשר יבנו לא יחזיקו מעמד זמן רב כתוחלת חייהם.
(כג) לעומת ההווה אז גם <b>לֹא יִיגְעוּ</b>, יעבדו קשה <b>לָרִיק,</b> לחינם. כל מאמץ שיושקע יישא תוצאות. <b>וְלֹא יֵלְדוּ לַבֶּהָלָה,</b> למהומה, לפחד ולחוסר ודאות, <b>כִּי זֶרַע בְּרוּכֵי ה' הֵמָּה וְצֶאֱצָאֵיהֶם אִתָּם,</b> ולא ייכבשו ויוגלו למקומות אחרים, אלא הם וצאצאיהם יחיו יחד.
(כד) <b>וְהָיָה טֶרֶם יִקְרָאוּ – וַאֲנִי אֶעֱנֶה, עוֹד הֵם מְדַבְּרִים – וַאֲנִי אֶשְׁמָע.</b> אם כיום צריך אדם להתפלל ולחזור ולהתפלל, באותם זמנים ייענו תפילותיהם עוד לפני שיקראו. העולם כולו יהיה שלֵו וטוב:
(כה) <b>זְאֵב וְטָלֶה יִרְעוּ כְאֶחָד,</b> ויאכלו שניהם מן הצומח, <b>וְאַרְיֵה כַּבָּקָר יֹאכַל תֶּבֶן, וְנָחָשׁ עָפָר לַחְמוֹ.</b> החיות לא יטרפו עוד, והנחש לא יכיש ויבלע יצורים אחרים. <b>לֹא יָרֵעוּ וְלֹא יַשְׁחִיתוּ בְּכָל הַר קָדְשִׁי, אָמַר ה'.</b>
<h2>פרק סו</h2>
(א) דברי תוכחה נוספים ותיאור הגמול העתיד לבוא: <b>כֹּה אָמַר ה': הַשָּׁמַיִם</b> הם <b>כִּסְאִי, וְהָאָרֶץ</b> היא <b>הֲדֹם</b>, שרפרף להנחת <b>רַגְלָי.</b> על כן – <b>אֵי זֶה בַיִת אֲשֶׁר תִּבְנוּ לִי?! וְאֵי זֶה מָקוֹם מְנוּחָתִי?!</b> בניית בית לה' אינה אמורה להיות אפשרית.
(ב) <b>וְאֶת כָּל אֵלֶּה</b>, השמים והארץ, כסאי והדומי, <b>יָדִי עָשָׂתָה, וַיִּהְיוּ</b>, ונתקיימו <b>כָל אֵלֶּה</b> מאז, <b>נְאֻם ה'.</b> אין דבר שיכיל אותי, ואין דבר שלא נברא על ידי, <b>וְ</b>למרות רוממותי על הכול, <b>אֶל זֶה אַבִּיט – אֶל עָנִי וּנְכֵה רוּחַ,</b> מדוכדך <b>וְ</b>הוא <b>חָרֵד עַל דְּבָרִי,</b> לעשותו. בניגוד למחשבותיהם של אנשים, כאילו יוכלו לשמח את לבו של ה' בניסיונותיהם לבנות לו בתים וארמונות ובמעשיהם החיצוניים – כל אלה אינם חשובים בעיניו. העני שרוחו עצובה עליו, ועם זאת הוא דואג לדבר ה' שייעשה, הוא היקר בעיני ה'.
(ג) לעומת זה – מי ש<b>שׁוֹחֵט הַשּׁוֹר</b> לצורך קרבן, דומה ל<b>מַכֵּה</b>, להורג <b>אִישׁ. זוֹבֵחַ הַשֶּׂה</b> דומה בעיני ל<b>עֹרֵף כֶּלֶב,</b> שאין בו קדושה או מעלה. <b>מַעֲלֵה מִנְחָה</b> על המזבח – כאילו הביא <b>דַּם חֲזִיר. מַזְכִּיר</b>, מקטיר <b>לְבֹנָה</b> אינו אלא <b>מְבָרֵךְ אָוֶן,</b> מעלה מתנת מרמה שאין בה כל תועלת. <b>גַּם הֵמָּה</b> – אותם מקריבי קרבנות <b>בָּחֲרוּ בְּדַרְכֵיהֶם</b> הרעות, <b>וּבְשִׁקּוּצֵיהֶם נַפְשָׁם חָפֵצָה.</b> הם חושבים שמעשי הפולחן פוטרים אותם מכל חובה אחרת. המעשים הללו משוקצים בעיני לא מפני שיש פסול בהקרבת הקרבנות כשלעצמה, אלא משום שמקריבי הקרבנות ממשיכים ללכת בדרכיהם הרעות.
(ד) לפיכך <b>גַּם אֲנִי אֶבְחַר בְּתַעֲלֻלֵיהֶם,</b> אתמקד במעשיהם השליליים, <b>ו</b>את <b>מְגוּרֹתָם</b>, פחדיהם, הדברים שהם חוששים מפניהם, <b>אָבִיא לָהֶם, יַעַן קָרָאתִי – וְאֵין עוֹנֶה,</b> נעתר לקריאתי, <b>דִּבַּרְתִּי – וְלֹא שָׁמֵעוּ,</b> קיבלו, <b>וַיַּעֲשׂוּ הָרַע בְּעֵינַי, וּבַאֲשֶׁר לֹא חָפַצְתִּי בָּחָרוּ.</b> זה יהיה עונשם של הפונים לעניינים חיצוניים, ומתעלמים מן הנושאים החשובים.
(ה) <b>שִׁמְעוּ דְּבַר ה', הַחֲרֵדִים אֶל דְּבָרוֹ</b> והמקשיבים לו באמת<b>: אָמְרוּ אֲחֵיכֶם</b> שהם לפעמים <b>שֹׂנְאֵיכֶם</b> ולפעמים <b>מְנַדֵּיכֶם,</b> המחרימים אתכם ואינם מעוניינים לשתף אתכם עמם<b>:</b> <b>"לְמַעַן שְׁמִי</b>, בגללנו, בזכותנו <b>יִכְבַּד</b>, יכובד <b>ה'".</b> הם חושבים שבהם ובקרבנותיהם הכול תלוי, ומגַנים את זולתם על מעשיהם ועל מחדליהם. <b>וְ</b>אולם לבסוף <b>נִרְאֶה בְשִׂמְחַתְכֶם,</b> אתם תזכו לשמחה <b>וְ</b>אילו <b>הֵם יֵבֹשׁוּ,</b> יתביישו.
(ו) כך יקרה, כאשר <b>קוֹל שָׁאוֹן</b>, רעש, יֵצא <b>מֵעִיר,</b> מציון. <b>קוֹל</b> יֵצא <b>מֵהֵיכָל.</b> זהו <b>קוֹל ה'</b> ה<b>מְשַׁלֵּם גְּמוּל לְאֹיְבָיו.</b> השילום בזמן הגאולה יבוא ברעש גדול.
(ז) דימוי לתהליך הגאולה – <b>בְּטֶרֶם תָּחִיל</b>, לפני שחשה ציון צירים <b>– יָלָדָה.</b> הלידה כבר תהיה מאחריה. <b>בְּטֶרֶם יָבוֹא חֵבֶל</b>, ציר <b>לָהּ –</b> והנה כבר <b>הִמְלִיטָה זָכָר.</b> הגאולה תבוא במהירות ובהפתעה כמו לידה שלא קדמו לה סימני הלידה.
(ח) <b>מִי שָׁמַע</b> על גאולה פלאית <b>כָּזֹאת?! מִי רָאָה</b> אירועים <b>כָּאֵלֶּה?! הֲיוּחַל אֶרֶץ בְּיוֹם אֶחָד?!</b> האם ייתכן שארץ שלמה תיהרה ותיוולד ביום אחד?! <b>אִם יִוָּלֵד גּוֹי</b>, עַם ב<b>פַּעַם אֶחָת?!</b> הרי לידתו של עם היא תהליך ממושך. <b>כִּי</b>, הנה <b>חָלָה</b>, הרתה וכאבה ו<b>גַּם יָלְדָה צִיּוֹן אֶת בָּנֶיהָ</b> בבת אחת.
(ט) <b>הַאֲנִי אַשְׁבִּיר</b>, אושיב את ציון על המשבר, מקום הלידה, <b>וְלֹא אוֹלִיד</b>, לא אסייע לה ללדת?! <b>יֹאמַר ה'. אִם אֲנִי הַמּוֹלִיד</b> את הכול, <b>וְעָצַרְתִּי</b> את ציון מללדת?! <b>אָמַר אֱלֹהָיִךְ.</b> אני הדואג לכל התהליכים הללו מתחילתם, ועל כן אביאם לידי גמר.
(י) לאחר הלידה –<b>שִׂמְחוּ אֶת</b>, עִם <b>יְרוּשָׁלִַם</b> הנפקדת, <b>וְגִילוּ בָהּ, כָּל אֹהֲבֶיהָ,</b> הכואבים עתה את עליבותה. <b>שִׂישׂוּ אִתָּהּ מָשׂוֹשׂ, כָּל הַמִּתְאַבְּלִים עָלֶיהָ</b> בחורבנה.
(יא) השתתפו בשמחתה <b>לְמַעַן תִּינְקוּ וּשְׂבַעְתֶּם מִשֹּׁד</b>, משַׁד <b>תַּנְחֻמֶיהָ.</b> בני ירושלים יינקו ממנה את תנחומיה, יתנחמו יירגעו ויתענגו. והדימוי הסמלי ממשיך– <b>לְמַעַן תָּמֹצּוּ,</b> תמצצו, <b>וְהִתְעַנַּגְתֶם מִזִּיז</b>, מזיו <b>כְּבוֹדָהּ.</b> ולפי הדימוי רומז לפטמות שדיה.
(יב) כהמשך לדימוי לידת ציון את בניה – <b>כִּי כֹה אָמַר ה': הִנְנִי נֹטֶה</b>, מַפנה <b>אֵלֶיהָ</b> – אל ירושלים <b>כְּנָהָר – שָׁלוֹם,</b> את הברכה המושלמת, <b>וּכְנַחַל שׁוֹטֵף</b> אביא <b>כְּבוֹד</b>, חשיבות או הון <b>גּוֹיִם, וִינַקְתֶּם</b> שפע זה. <b>עַל צַד תִּנָּשֵׂאוּ,</b> יישאו אתכם כמו שנושאים תינוקות קטנים על צד הגוף. <b>וְעַל בִּרְכַּיִם תְּשָׁעֳשָׁעוּ,</b> כדרך שמחזיקים ומשעשעים פעוטות. תשובו לציון כילדים קטנים, בהתחדשות גמורה ובשמחה תמה, בלי טרדות וייסורים.
(יג) <b>כְּאִישׁ אֲשֶׁר אִמּוֹ תְּנַחֲמֶנּוּ</b> מצרה שעברה עליו, אולי מעזיבתה אותו, בדברים רכים היוצאים מלב רחמן, <b>כֵּן אָנֹכִי אֲנַחֶמְכֶם, וּבִירוּשָׁלִַם</b> שהתאבלתם עליה – על ידה ובה <b>תְּנֻחָמוּ.</b>
(יד) <b>וּרְאִיתֶם</b> את הגאולה <b>וְשָׂשׂ לִבְּכֶם, וְעַצְמוֹתֵיכֶם כַּדֶּשֶׁא תִפְרַחְנָה.</b> דימוי העצמות המתרעננות והמתרחבות מבטא חידוש נעורים ושמחה, בניגוד לגוף המצטמק, המשתופף והנראה יבש בתהליכי הזדקנות. <b>וְנוֹדְעָה</b>, תתגלה <b>יַד ה' אֶת</b>, אצל <b>עֲבָדָיו</b>, בכך שהיא תתמוך בהם ותנקום נקמתם, ומצד אחר – <b>וְזָעַם אֶת אֹיְבָיו.</b> ה' יכעס על אלה שעמדו כנגדו.
(טו) <b>כִּי הִנֵּה</b> באחרית הימים <b>ה' בָּאֵשׁ יָבוֹא,</b> יתגלה, <b>וְכַסּוּפָה</b> ידהרו <b>מַרְכְּבֹתָיו לְהָשִׁיב</b> לשכך, או: להחזיר <b>בְּחֵמָה</b> את <b>אַפּוֹ,</b> כעסו, <b>וְ</b>את <b>גַעֲרָתוֹ</b> ישיב <b>בְּלַהֲבֵי</b>, בלהבות <b>אֵשׁ.</b>
(טז) <b>כִּי בָאֵשׁ ה' נִשְׁפָּט,</b> יתדיין, <b>וּבְחַרְבּוֹ</b> יבוא במשפט <b>אֶת</b>, עם <b>כָּל בָּשָׂר – וְרַבּוּ חַלְלֵי ה'.</b>
(יז) <b>הַמִּתְקַדְּשִׁים</b>, המכינים עצמם לפולחן <b>וְהַמִּטַּהֲרִים</b> בפנותם <b>אֶל הַגַּנּוֹת</b> לעבודה זרה שהייתה נעשית בהן, <b>אַחַר אַחַת בַּתָּוֶךְ</b>, קבוצה אחר קבוצה עובדת לדמות שניצבה במרכז, <b>אֹכְלֵי בְּשַׂר הַחֲזִיר וְהַשֶּׁקֶץ וְהָעַכְבָּר,</b> אוכלי טרפות ונבלות – כל אלה <b>יַחְדָּו יָסֻפוּ,</b> יאבדו, <b>נְאֻם ה'.</b>
(יח) וה' אומר: <b>וְאָנֹכִי</b> כך אפעל – <b>מַעֲשֵׂיהֶם וּמַחְשְׁבֹתֵיהֶם בָּאָה</b>, תוכניתם של עובדי האלילים להיוועד על ירושלים תתממש <b>לְקַבֵּץ אֶת כָּל הַגּוֹיִם וְהַלְּשֹׁנוֹת,</b> ואז – <b>וּבָאוּ וְרָאוּ אֶת כְּבוֹדִי.</b>
(יט) <b>וְשַׂמְתִּי בָהֶם</b> – בגויים שייאספו <b>אוֹת,</b> סימן שאני הוא העומד מאחורי גאולה זו. <b>וְשִׁלַּחְתִּי מֵהֶם פְּלֵיטִים</b> שיישלחו <b>אֶל הַגּוֹיִם: תַּרְשִׁישׁ פּוּל וְלוּד,</b> שחלקם שוכנים בקצוות שונים של הים התיכון, והם <b>מֹשְׁכֵי קֶשֶׁת</b>, אנשי מלחמה המפורסמים כקשתים, וגם אל <b>תֻּבַל וְיָוָן, הָאִיִּים הָרְחֹקִים</b> מארץ ישראל. בזמנים שבהם ההפלגות נעשו באניות מפרש בלתי אמינות, האיים שאחרי יוון נחשבו רחוקים. <b>אֲשֶׁר לֹא שָׁמְעוּ אֶת שִׁמְעִי, וְלֹא רָאוּ אֶת כְּבוֹדִי. וְהִגִּידוּ</b> השליחים הללו <b>אֶת כְּבוֹדִי בַּגּוֹיִם.</b>
(כ) <b>וְהֵבִיאוּ</b> הגויים שיעלו לרגל לציון, <b>אֶת כָּל אֲחֵיכֶם</b> שבגלות <b>מִכָּל הַגּוֹיִם.</b> אחיכם יובאו על ידי הגויים בתור <b>מִנְחָה</b>, מתנה <b>לַה'</b> בכל כלי הרכב האפשריים: <b>בַּסּוּסִים וּבָרֶכֶב וּבַצַּבִּים</b>, עגלות מטוקסות, ערוכות ומסודרות <b>וּבַפְּרָדִים וּבַכִּרְכָּרוֹת עַל</b>, אל <b>הַר קָדְשִׁי יְרוּשָׁלִַם, אָמַר ה', כַּאֲשֶׁר יָבִיאוּ בְנֵי יִשְׂרָאֵל אֶת הַמִּנְחָה בִּכְלִי טָהוֹר</b> ל<b>בֵּית ה'.</b> נדחי ישראל בכל האומות יובאו במהירות ובכבוד, כמו שמביאים לה' קרבן מכובד ונאה בטהרה ובשמחת לב.
(כא) <b>וְגַם מֵהֶם</b> – מאותם גולים שישובו ויתגלו, <b>אֶקַּח לַכֹּהֲנִים לַלְוִיִּם, אָמַר ה'.</b>
(כב) <b>כִּי כַאֲשֶׁר הַשָּׁמַיִם הַחֲדָשִׁים וְהָאָרֶץ הַחֲדָשָׁה אֲשֶׁר אֲנִי עֹשֶׂה</b>, כמו שהוזכר לעיל – <b>עֹמְדִים לְפָנַי, נְאֻם ה', כֵּן יַעֲמֹד זַרְעֲכֶם וְשִׁמְכֶם.</b> גם אתם תישארו לנצח.
(כג) <b>וְהָיָה מִדֵּי חֹדֶשׁ בְּחָדְשׁוֹ וּמִדֵּי שַׁבָּת בְּשַׁבַּתּוֹ יָבוֹא כָל בָּשָׂר</b>, כל יצורי עולם, <b>לְהִשְׁתַּחֲוֹת לְפָנַי, אָמַר ה'.</b> בכל חודש ושבת יבואו אנשים אחרים, ולאו דווקא בבת אחת. העולם יכבד את אלוקי ישראל.
(כד) כאשר הם יגיעו – <b>וְיָצְאוּ וְרָאוּ בְּפִגְרֵי הָאֲנָשִׁים הַפֹּשְׁעִים</b>, שפשעו <b>בִּי, כִּי תוֹלַעְתָּם</b> האוכלת את הפגרים הללו <b>לֹא תָמוּת, וְאִשָּׁם</b>, האש היוקדת בהם <b>לֹא תִכְבֶּה. וְהָיוּ דֵרָאוֹן</b>, חרפה <b>לְכָל בָּשָׂר.</b> עונשם של הפושעים וביזיונם יהיו אות עולם לעיני כול. כדי שלא לסיים את הספר בדבר שלילי, נהוג מזה דורות רבים לחזור שנית על קריאת הפסוק שלפני האחרון: וְהָיָה מִדֵּי חֹדֶשׁ בְּחָדְשׁוֹ וּמִדֵּי שַׁבָּת בְּשַׁבַּתּוֹ יָבוֹא כָל בָּשָׂר לְהִשְׁתַּחֲוֹת לְפָנַי, אָמַר ה'.
