<h1>ביאור שטיינזלץ על שופטים</h1>
<h2>פרק א</h2>
(א) <b>וַיְהִי אַחֲרֵי מוֹת יְהוֹשֻׁעַ וַיִּשְׁאֲלוּ בְּנֵי יִשְׂרָאֵל בַּה' לֵאמֹר: מִי יַעֲלֶה</b>, יקום <b>לָּנוּ אֶל הַכְּנַעֲנִי בַּתְּחִלָּה</b>, ראשון לשאר השבטים <b>לְהִלָּחֶם בּוֹ?</b> מכיוון שהעם כבר לא פעל כיחידה אחת, הם שאלו מי מן השבטים העצמאיים יתחיל במלאכת טיהור הארץ מן האויבים.
(ב) <b>וַיֹּאמֶר ה':</b> שבט <b>יְהוּדָה יַעֲלֶה. הִנֵּה נָתַתִּי אֶת הָאָרֶץ בְּיָדוֹ.</b>
(ג) <b>וַיֹּאמֶר</b> שבט <b>יְהוּדָה לְשִׁמְעוֹן אָחִיו: עֲלֵה אִתִּי בְגוֹרָלִי,</b> בלקיחת החלק שלי, <b>וְנִלָּחֲמָה בַּכְּנַעֲנִי, וְהָלַכְתִּי גַם אֲנִי אִתְּךָ בְּגוֹרָלֶךָ.</b> כך נשתף פעולה במבצע הצבאי. היה זה קשר טבעי בשל הקִּרבה הגאוגרפית, שכן נחלת שמעון הייתה מובלעת בתוך נחלת יהודה, ולפחות חלק ממנה הופרש מנחלתו הגדולה של יהודה. <b>– וַיֵּלֶךְ אִתּוֹ שִׁמְעוֹן.</b>
(ד) <b>וַיַּעַל יְהוּדָה,</b> הוא יזם מלחמה. <b>וַיִּתֵּן ה' אֶת הַכְּנַעֲנִי וְהַפְּרִזִּי בְּיָדָם, וַיַּכּוּם</b> אנשי יהודה <b>ב</b>עיר <b>בֶזֶק</b>, שבה נערך הקרב, <b>עֲשֶׂרֶת אֲלָפִים אִישׁ.</b>
(ה) ובפירוט: <b>וַיִּמְצְאוּ אֶת אֲדֹנִי בֶזֶק</b>, מושל העיר <b>בְּבֶזֶק וַיִּלָּחֲמוּ בּוֹ. וַיַּכּוּ אֶת הַכְּנַעֲנִי וְאֶת הַפְּרִזִּי</b> שעמדו מולם.
(ו) <b>וַיָּנָס אֲדֹנִי בֶזֶק, וַיִּרְדְּפוּ אַחֲרָיו וַיֹּאחֲזוּ אֹתוֹ וַיְקַצְּצוּ אֶת בְּהֹנוֹת יָדָיו וְרַגְלָיו</b> בעיקר לשם ביזיון, וכדי למנוע ממנו לבצע כל פעולת התנגדות נמרצת.
(ז) <b>וַיֹּאמֶר אֲדֹנִי בֶזֶק: שִׁבְעִים מְלָכִים</b>, ראשי ערי-מדינה קטנות ש<b>בְּהֹנוֹת יְדֵיהֶם וְרַגְלֵיהֶם מְקֻצָּצִים הָיוּ מְלַקְּטִים</b> פירורים <b>תַּחַת שֻׁלְחָנִי.</b> בימי גדולתי אני עצמי הכפפתי כך תחתי שבעים מלכים בדלות ובחרפה. <b>כַּאֲשֶׁר עָשִׂיתִי, כֵּן שִׁלַּם לִי אֱלֹהִים.</b> אדוני בזק היה מושל גדול יותר, שניצח בכמה מלחמות, ולכן יכול היה לארגן צבא גדול יחסית. כאשר ישראל הביסו אותו, הם עשו לו כדרך שנהג הוא לעשות לאחרים. <b>וַיְבִיאֻהוּ</b> ל<b>ירוּשָׁלִַם</b> הסמוכה לבזק. ירושלים לא הייתה אז עיר ישראלית, ואולי לכן הובא אליה. <b>וַיָּמָת שָׁם.</b>
(ח) <b>וַיִּלָּחֲמוּ בְנֵי יְהוּדָה בִּירוּשָׁלִַם וַיִּלְכְּדוּ אוֹתָהּ וַיַּכּוּהָ לְפִי חָרֶב, וְאֶת הָעִיר שִׁלְּחוּ בָאֵשׁ.</b>
(ט) <b>וְאַחַר</b> כך <b>יָרְדוּ בְּנֵי יְהוּדָה לְהִלָּחֵם בַּכְּנַעֲנִי יוֹשֵׁב הָהָר וְהַנֶּגֶב וְהַשְּׁפֵלָה,</b> האזורים שהיו תחת שלטונם. שְּׁפֵלָה,
(י) לא כל המאורעות המסופרים כאן אירעו באותו זמן. בקטע הבא מסוכמים קורותיהם של שבטי יהודה ושמעון במלאכת הכיבוש שלהם, כפי שכבר נזכר בספר יהושע. <b>וַיֵּלֶךְ יְהוּדָה אֶל הַכְּנַעֲנִי הַיּוֹשֵׁב בְּחֶבְרוֹן, וְשֵׁם חֶבְרוֹן לְפָנִים</b>, בעבר <b>קִרְיַת אַרְבַּע, וַיַּכּוּ אֶת שֵׁשַׁי וְאֶת אֲחִימַן וְאֶת תַּלְמָי</b> הענקים שישבו בעיר.
(יא) <b>וַיֵּלֶךְ מִשָּׁם</b> שבט יהודה <b>אֶל יוֹשְׁבֵי דְּבִיר, וְשֵׁם דְּבִיר לְפָנִים קִרְיַת סֵפֶר.</b>
(יב) <b>וַיֹּאמֶר כָּלֵב</b>, מנהיג השבט, שקיבל לנחלתו הפרטית את העיר חברון וסביבתה<b>:</b> <b>אֲשֶׁר יַכֶּה אֶת קִרְיַת סֵפֶר</b>, שהייתה עיר לא גדולה בסביבות חברון, <b>וּלְכָדָהּ</b> – <b>וְנָתַתִּי לוֹ אֶת עַכְסָה בִתִּי לְאִשָּׁה.</b>
(יג) <b>וַיִּלְכְּדָהּ עָתְנִיאֵל בֶּן קְנַז</b>, שהיה איש גדול וגיבור חיל, <b>אֲחִי</b>ו החורג של <b>כָלֵב, הַקָּטֹן מִמֶּנּוּ</b> בשנים רבות. <b>וַיִּתֶּן לוֹ</b> כלב <b>אֶת עַכְסָה בִתּוֹ לְאִשָּׁה.</b>
(יד) <b>וַיְהִי בְּבוֹאָהּ</b> אל עתניאל, אישהּ החדש, <b>וַתְּסִיתֵהוּ לִשְׁאוֹל</b>, ניסתה לשכנע את בעלה שיבקש <b>מֵאֵת אָבִיהָ</b>, שהוא גם אחיו הגדול, את <b>הַשָּׂדֶה,</b> שדה מסוים. ייתכן שעתניאל חשב שלא מגיע לו שדה נוסף, מאחר שקיבל את הבת לאשה, ואולי – גם נחלה אחרת. משום כך, בבואם לבקר את כלב או כשנפרדו ממנו, היא נקטה יזמה – <b>וַתִּצְנַח</b>, רכנה או הפילה את עצמה <b>מֵעַל הַחֲמוֹר</b> וכרעה על ברכיה. <b>וַיֹּאמֶר לָהּ כָּלֵב: מַה לָּךְ?</b> מה רצונך?
(טו) <b>וַתֹּאמֶר לוֹ: הָבָה לִּי</b> תוספת <b>בְרָכָה,</b> או: מתנה, <b>כִּי אֶרֶץ הַנֶּגֶב נְתַתָּנִי.</b> השטח שנתת לי, וכנראה גם העיר דביר בכלל זה, יבש וזקוק למים. <b>וְנָתַתָּה</b>, תן <b>לִי גֻּלֹּת</b>, מעיינות, מקורות <b>מָיִם,</b> שבהן אפשר יהיה להשתמש להשקיית הארץ. <b>וַיִּתֶּן לָהּ כָּלֵב אֵת גֻּלֹּת עִלִּית וְאֵת גֻּלֹּת תַּחְתִּית,</b> שני מעיינות, עליון ותחתון, באזור חברון.
(טז) פרט נוסף בנוגע להתיישבות בני יהודה<b>: וּבְנֵי קֵינִי</b>, יתרו <b>חֹתֵן מֹשֶׁה עָלוּ מֵעִיר הַתְּמָרִים</b>, לאחר שהתגוררו בה זמן מסוים, <b>אֶת</b>, עם <b>בְּנֵי יְהוּדָה,</b> ופנו ל,<b>מִדְבַּר יְהוּדָה אֲשֶׁר בְּנֶגֶב עֲרָד. וַיֵּלֶךְ</b> הקיני <b>וַיֵּשֶׁב אֶת</b>, בין בני <b>הָעָם,</b> שבט יהודה.
(יז) לאחר ששבט יהודה כבש את חברון ואת דביר והתיישב בארצו – <b>וַיֵּלֶךְ יְהוּדָה אֶת</b>, עם <b>שִׁמְעוֹן אָחִיו,</b> לעזור לבני שמעון בכיבושם, לפי ההסכם שביניהם. <b>וַיַּכּוּ אֶת הַכְּנַעֲנִי יוֹשֵׁב</b> העיר <b>צְפַת,</b> שבוודאי אינה זו שבגליל, <b>וַיַּחֲרִימוּ אוֹתָהּ,</b> הרגו את יושביה אבל לא בזזו אותה. <b>וַיִּקְרָא אֶת שֵׁם הָעִיר חָרְמָה</b> על שם החרם.
(יח) לאחר מכן, פנו בני יהודה לשפלת החוף. <b>וַיִּלְכֹּד יְהוּדָה אֶת עַזָּה וְאֶת גְּבוּלָהּ וְאֶת אַשְׁקְלוֹן וְאֶת גְּבוּלָהּ וְאֶת עֶקְרוֹן וְאֶת גְּבוּלָהּ.</b> אלה הן שלוש ערים פלשתיות.
(יט) <b>וַיְהִי ה' אֶת</b>, עם <b>יְהוּדָה, וַיֹּרֶשׁ אֶת הָהָר.</b> ייתכן ששלטון הפלשתים התפשט קודם לכן לכיוון הרי יהודה, וכעת לקחו בני יהודה את האזור ההררי מידם, אך לא יותר מזה, <b>כִּי לֹא</b> הצליחו <b>לְהוֹרִישׁ אֶת יֹשְׁבֵי הָעֵמֶק, כִּי רֶכֶב בַּרְזֶל לָהֶם.</b> מרכבות הברזל של הפלשתים היו יתרונם העצום. בני יהודה לא היו חזקים דיים להתמודד עמן בקרב. משום כך נשארו הפלשתים באזור השפלה – שם שכנו עזה, אשקלון ועקרון – ורק גבולם הצטמצם מעט בשל לחצם של בני יהודה.
(כ) הכתוב שב ומשלים את תמונת שליטת יהודה בהר: <b>וַיִּתְּנוּ לְכָלֵב אֶת חֶבְרוֹן כַּאֲשֶׁר דִּבֶּר מֹשֶׁה, וַיּוֹרֶשׁ מִשָּׁם אֶת שְׁלֹשָׁה בְּנֵי הָעֲנָק,</b> כאמור.
(כא) <b>וְ</b>אילו <b>אֶת הַיְבוּסִי יֹשֵׁב יְרוּשָׁלִַם,</b> שחלק ממנה שייך לנחלת יהודה שבהר, <b>לֹא הוֹרִישׁוּ בְּנֵי בִנְיָמִן</b> שנחלתם בירושלים, <b>וַיֵּשֶׁב הַיְבוּסִי אֶת</b>, עם <b>בְּנֵי בִנְיָמִן</b>, וגם עם חלק מבני יהודה, <b>בִּירוּשָׁלִַם עַד הַיּוֹם הַזֶּה.</b>
(כב) <b>וַיַּעֲלוּ בֵית יוֹסֵף גַּם הֵם</b> לכבוש את <b>בֵּית אֵל, וַה'</b> היה <b>עִמָּם.</b>
(כג) <b>וַיָּתִירוּ</b>, שלחו סיירים <b>בֵית יוֹסֵף בְּבֵית אֵל, וְשֵׁם הָעִיר לְפָנִים</b> – <b>לוּז.</b> נראה שלא הייתה זו אותה עיר ממש, אלא עיר שהייתה סמוכה לה מאוד.
(כד) <b>וַיִּרְאוּ הַשֹּׁמְרִים</b> שנשלחו לתור ולצפות, <b>אִישׁ יוֹצֵא מִן הָעִיר, וַיֹּאמְרוּ לוֹ: הַרְאֵנוּ נָא אֶת מְבוֹא</b>, כניסת <b>הָעִיר, וְעָשִׂינוּ עִמְּךָ חָסֶד.</b>
(כה) <b>וַיַּרְאֵם אֶת מְבוֹא הָעִיר,</b> ולאחר שחדרו אל תוכה – <b>וַיַּכּוּ אֶת הָעִיר לְפִי חָרֶב. וְאֶת הָאִישׁ וְאֶת כָּל מִשְׁפַּחְתּוֹ שִׁלֵּחוּ</b> ולא הרגום, כגמול על המעשה.
(כו) <b>וַיֵּלֶךְ הָאִישׁ</b> אל <b>אֶרֶץ הַחִתִּים,</b> שהייתה מצפון לסוריה, באזור טורקיה של היום, <b>וַיִּבֶן</b> שם <b>עִיר וַיִּקְרָא שְׁמָהּ לוּז. הוּא שְׁמָהּ עַד הַיּוֹם הַזֶּה.</b>
(כז) <b>וְלֹא הוֹרִישׁ מְנַשֶּׁה אֶת</b> העיר <b>בֵּית שְׁאָן וְאֶת בְּנוֹתֶיהָ</b>, היישובים הסמוכים לה <b>וְאֶת תַּעְנַךְ וְאֶת בְּנֹתֶיהָ וְאֶת יוֹשְׁבֵי דוֹר וְאֶת בְּנוֹתֶיהָ וְאֶת יוֹשְׁבֵי יִבְלְעָם וְאֶת בְּנֹתֶיהָ וְאֶת יוֹשְׁבֵי מְגִדּוֹ וְאֶת בְּנוֹתֶיהָ.</b> כל אלה היו ערים גדולות למדי ומבוצרות, ושבט מנשה לא היה אז חזק מספיק לכבשן. <b>וַיּוֹאֶל</b>, החליט, או: הוסיף <b>הַכְּנַעֲנִי לָשֶׁבֶת בָּאָרֶץ הַזֹּאת,</b> למרות שכבר לא הייתה ארץ כנענית.
(כח) <b>וַיְהִי כִּי חָזַק</b>, כשנתחזק לאחר זמן <b>יִשְׂרָאֵל</b> – <b>וַיָּשֶׂם אֶת הַכְּנַעֲנִי לָמַס.</b> הם הצליחו להטיל את שלטונם ואת סמכותם על הכנענים, <b>וְ</b>אולם <b>הוֹרֵישׁ לֹא הוֹרִישׁוֹ.</b> הכנענים נשארו במקומם.
(כט) <b>וְאֶפְרַיִם לֹא הוֹרִישׁ אֶת הַכְּנַעֲנִי הַיּוֹשֵׁב בְּגָזֶר, וַיֵּשֶׁב הַכְּנַעֲנִי בְּקִרְבּוֹ, בְּגָזֶר</b> דורות רבים לאחר מכן.
(ל) <b>זְבוּלֻן לֹא הוֹרִישׁ אֶת יוֹשְׁבֵי קִטְרוֹן וְאֶת יוֹשְׁבֵי נַהֲלֹל, וַיֵּשֶׁב הַכְּנַעֲנִי בְּקִרְבּוֹ</b> בערים הללו, <b>וַיִּהְיוּ לָמַס.</b>
(לא) <b>אָשֵׁר לֹא הוֹרִישׁ אֶת יֹשְׁבֵי עַכּוֹ וְאֶת יוֹשְׁבֵי צִידוֹן וְאֶת אַחְלָב וְאֶת אַכְזִיב וְאֶת חֶלְבָּה וְאֶת אֲפִיק וְאֶת רְחֹב,</b> שהיו ערים גדולות, בעיקר בשפלת החוף. המקומות הללו היו בנחלתו האידיאלית של שבט אשר, אבל בפועל היא לא מומשה.
(לב) <b>וַיֵּשֶׁב הָאָשֵׁרִי בְּקֶרֶב הַכְּנַעֲנִי יֹשְׁבֵי הָאָרֶץ</b>. ביטוי מהופך זה עשוי לרמז על כך שבאותו אזור היו הכנענים תקיפים יותר ואולי גם היוו רוב מספרי. <b>כִּי לֹא הוֹרִישׁוֹ.</b>
(לג) <b>נַפְתָּלִי לֹא הוֹרִישׁ אֶת יֹשְׁבֵי בֵית שֶׁמֶשׁ וְאֶת יֹשְׁבֵי בֵית עֲנָת, וַיֵּשֶׁב</b> נפתלי <b>בְּקֶרֶב הַכְּנַעֲנִי יֹשְׁבֵי הָאָרֶץ, וְ</b>גם כאן בסופו של דבר, <b>יֹשְׁבֵי בֵית שֶׁמֶשׁ וּבֵית עֲנָת הָיוּ לָהֶם לָמַס.</b>
(לד) <b>וַיִּלְחֲצוּ הָאֱמֹרִי אֶת בְּנֵי דָן הָהָרָה,</b> אל ההר, <b>כִּי לֹא נְתָנוֹ לָרֶדֶת לָעֵמֶק.</b> לא רק הפלשתים יושבי השפלה לא אפשרו לבני דן להרחיב את נחלתם, אלא גם האמורים, שאולי היו בני בריתם באותו אזור, הצרו את צעדיהם.
(לה) <b>וַיּוֹאֶל הָאֱמֹרִי לָשֶׁבֶת בְּהַר חֶרֶס, בְּאַיָּלוֹן וּבְשַׁעַלְבִים,</b> ולאחר זמן, <b>וַתִּכְבַּד יַד בֵּית יוֹסֵף</b> על האמורים <b>וַיִּהְיוּ לָמַס.</b>
(לו) <b>וּגְבוּל הָאֱמֹרִי</b> היה <b>מִמַּעֲלֵה עַקְרַבִּים, מֵהַסֶּלַע וָמָעְלָה.</b>
<h2>פרק ב</h2>
(א) <b>וַיַּעַל מַלְאַךְ</b>, שליח <b>ה'</b>, כנראה נביא <b>מִן הַגִּלְגָּל אֶל הַבֹּכִים.</b> שֵׁם המקום יינתן לו בעקבות המאורע המדובר כאן. באותו מקום נערכה אספה גדולה של ישראל, <b>וַיֹּאמֶר: אַעֲלֶה</b>, העליתי <b>אֶתְכֶם מִמִּצְרַיִם וָאָבִיא אֶתְכֶם אֶל הָאָרֶץ אֲשֶׁר נִשְׁבַּעְתִּי לַאֲבֹתֵיכֶם, וָאֹמַר: לֹא אָפֵר בְּרִיתִי אִתְּכֶם לְעוֹלָם,</b>
(ב) <b>וְאַתֶּם</b> מצדכם <b>לֹא תִכְרְתוּ בְרִית לְיוֹשְׁבֵי הָאָרֶץ הַזֹּאת.</b> אסור לכם ליצור שום קשר עם הכנענים, ואף לא תוכלו לחיות בצדם בשלווה – <b>מִזְבְּחוֹתֵיהֶם תִּתֹּצוּן.</b> בניגוד לתפיסות פוליתאיסטיות, עליכם נאסר לאפשר את קיומם של מזבחות עובדי האלילים בארצכם. <b>וְלֹא שְׁמַעְתֶּם בְּקֹלִי,</b> והשארתם את יושבי כנען ואת מזבחותיהם. <b>מַה זֹּאת עֲשִׂיתֶם?!</b>
(ג) <b>וְגַם אָמַרְתִּי</b>, הזהרתי אתכם מראש שאם תעשו כך <b>לֹא אֲגָרֵשׁ אוֹתָם</b> עוד <b>מִפְּנֵיכֶם, וְהָיוּ לָכֶם לְצִדִּים,</b> מלכודות, או: מעיקים ואורבים מן הצד, <b>וֵאלֹהֵיהֶם יִהְיוּ לָכֶם לְמוֹקֵשׁ.</b> אינכם רשאים ואינכם יכולים להתערב בגויים. אם לא תורישו אותם, שנאתם כלפיכם תתמיד, ואתם תאבדו את החן ואת החסד בעיני ה'.
(ד) עצם דיבורו של השליח אל העם בשם ה' היה התרחשות חדשה בתכלית. <b>וַיְהִי כְּדַבֵּר מַלְאַךְ ה' אֶת הַדְּבָרִים הָאֵלֶּה אֶל כָּל בְּנֵי יִשְׂרָאֵל,</b> הקבוצה הגדולה שעמדה שם, <b>וַיִּשְׂאוּ הָעָם אֶת קוֹלָם וַיִּבְכּוּ,</b> שכן ידעו שלא עשו את שהיה עליהם לעשות, וחשו אשמה וחוסר אונים.
(ה) <b>וַיִּקְרְאוּ שֵׁם הַמָּקוֹם הַהוּא בֹּכִים</b> על שם הבכייה הגדולה, <b>וַיִּזְבְּחוּ שָׁם לַה'.</b> מעמדו ההלכתי של קרבן זה ועשייתו אינם ברורים. מכל מקום, דבר לא נשתנה בעקבות ההתעוררות.
(ו) עתה חוזר הסיפור לתחילתו, אל סוף הספר הקודם. <b>וַיְשַׁלַּח יְהוֹשֻׁעַ אֶת הָעָם,</b> שתפקד עד כה כצבא שלם, <b>וַיֵּלְכוּ בְנֵי יִשְׂרָאֵל אִישׁ לְנַחֲלָתוֹ לָרֶשֶׁת אֶת הָאָרֶץ.</b>
(ז) <b>וַיַּעַבְדוּ הָעָם אֶת ה' כֹּל יְמֵי יְהוֹשֻׁעַ וְכֹל יְמֵי הַזְּקֵנִים אֲשֶׁר הֶאֱרִיכוּ יָמִים אַחֲרֵי יְהוֹשׁוּעַ,</b> אותם אנשים <b>אֲשֶׁר רָאוּ אֵת כָּל מַעֲשֵׂה ה' הַגָּדוֹל אֲשֶׁר עָשָׂה לְיִשְׂרָאֵל</b> במדבר ובכיבוש הארץ.
(ח) <b>וַיָּמָת יְהוֹשֻׁעַ בִּן נוּן עֶבֶד ה' בֶּן מֵאָה וָעֶשֶׂר שָׁנִים.</b>
(ט) <b>וַיִּקְבְּרוּ אוֹתוֹ בִּגְבוּל נַחֲלָתוֹ, בְּתִמְנַת חֶרֶס</b> ש<b>בְּהַר אֶפְרָיִם מִצְּפוֹן לְהַר גָּעַשׁ.</b>
(י) <b>וְגַם כָּל הַדּוֹר הַהוּא נֶאֶסְפוּ אֶל אֲבוֹתָיו. וַיָּקָם דּוֹר אַחֵר אַחֲרֵיהֶם אֲשֶׁר לֹא יָדְעוּ אֶת ה' וְגַם אֶת הַמַּעֲשֶׂה אֲשֶׁר עָשָׂה לְיִשְׂרָאֵל.</b> לדור שנולד בארץ וחי את חיי השגרה שלו זיכרונות אלה לא היו אלא בגדר סיפורים, וכך נשכחו בהדרגה נפלאות העבר.
(יא) <b>וַיַּעֲשׂוּ בְנֵי יִשְׂרָאֵל אֶת הָרַע בְּעֵינֵי ה', וַיַּעַבְדוּ אֶת הַבְּעָלִים.</b>
(יב) <b>וַיַּעַזְבוּ אֶת ה' אֱלֹהֵי אֲבוֹתָם הַמּוֹצִיא אוֹתָם מֵאֶרֶץ מִצְרַיִם, וַיֵּלְכוּ אַחֲרֵי אֱלֹהִים אֲחֵרִים מֵאֱלֹהֵי הָעַמִּים אֲשֶׁר סְבִיבוֹתֵיהֶם וַיִּשְׁתַּחֲווּ לָהֶם, וַיַּכְעִסוּ אֶת ה'</b> במעשיהם.
(יג) <b>וַיַּעַזְבוּ אֶת ה', וַיַּעַבְדוּ לַבַּעַל וְלָעַשְׁתָּרוֹת,</b> אלילות של פריון ואושר.
(יד) <b>וַיִּחַר אַף</b>, כעס <b>ה' בְּיִשְׂרָאֵל</b> על כך, <b>וַיִּתְּנֵם בְּיַד שֹׁסִים</b>, שודדים <b>וַיָּשֹׁסּוּ אוֹתָם, וַיִּמְכְּרֵם</b>, ה' הסגיר אותם <b>בְּיַד אוֹיְבֵיהֶם מִסָּבִיב, וְלֹא יָכְלוּ עוֹד</b> ישראל <b>לַעֲמֹד לִפְנֵי אוֹיְבֵיהֶם.</b>
(טו) <b>בְּכֹל אֲשֶׁר יָצְאוּ</b> להילחם או להתגונן, <b>יַד ה' הָיְתָה בָּם לְרָעָה</b>, <b>כַּאֲשֶׁר דִּבֶּר ה' וְכַאֲשֶׁר נִשְׁבַּע ה' לָהֶם. וַיֵּצֶר לָהֶם מְאֹד.</b> ה' הסב להם צרה ומצוקה.
(טז) <b>וַיָּקֶם ה'</b> מדי פעם <b>שֹׁפְטִים,</b> מנהיגים בעלי שאר רוח שלא נבחרו על ידי העם, וגם לא היו בהכרח נביאים, אך חשו בכוח ה' שבתוכם, ודיברו או פעלו בשמו, <b>וַיּוֹשִׁיעוּם מִיַּד שֹׁסֵיהֶם.</b> הם הצליחו לארגן את העם, לנצח במלחמות ולהחזיר את המצב לקדמותו למשך זמן מסוים.
(יז) <b>וְגַם אֶל שֹׁפְטֵיהֶם לֹא שָׁמֵעוּ, כִּי זָנוּ אַחֲרֵי אֱלֹהִים אֲחֵרִים וַיִּשְׁתַּחֲווּ לָהֶם, סָרוּ מַהֵר מִן הַדֶּרֶךְ אֲשֶׁר הָלְכוּ אֲבוֹתָם לִשְׁמֹעַ מִצְוֹת ה'</b>, ואילו הם <b>לֹא עָשׂוּ כֵן.</b>
(יח) <b>וְכִי</b>, ולפעמים, כאשר <b>הֵקִים ה' לָהֶם שֹׁפְטִים, וְהָיָה ה' עִם הַשֹּׁפֵט וְהוֹשִׁיעָם מִיַּד אֹיְבֵיהֶם כֹּל יְמֵי הַשּׁוֹפֵט</b>, <b>כִּי יִנָּחֵם</b>, ישנה <b>ה'</b> את מצבם המעיק ויסיר מהם את השוד ואת השלטון הזר, <b>מִנַּאֲקָתָם</b>, בעקבות זעקתם המיוסרת <b>מִפְּנֵי לֹחֲצֵיהֶם וְדֹחֲקֵיהֶם.</b> נוסף על התמודדויות השופט עם המשימות הצבאיות, הוא היה מפיח בעם את רוח האחדות.
(יט) <b>וְהָיָה בְּמוֹת הַשּׁוֹפֵט, יָשֻׁבוּ וְהִשְׁחִיתוּ מֵאֲבוֹתָם לָלֶכֶת אַחֲרֵי אֱלֹהִים אֲחֵרִים לְעָבְדָם וּלְהִשְׁתַּחֲוֹת לָהֶם, לֹא הִפִּילוּ</b>, גרעו <b>מִמַּעַלְלֵיהֶם וּמִדַּרְכָּם הַקָּשָׁה.</b> אף שהשופט היה פועל בשם ה', כאשר השופט מת חזר הכול לקדמותו מכיוון שלא עלה בידו לחולל שינויים מכריעים.
(כ) <b>וַיִּחַר אַף ה' בְּיִשְׂרָאֵל וַיֹּאמֶר: יַעַן אֲשֶׁר</b>, מאחר ש<b>עָבְרוּ הַגּוֹי הַזֶּה אֶת בְּרִיתִי אֲשֶׁר צִוִּיתִי אֶת אֲבוֹתָם, וְלֹא שָׁמְעוּ לְקוֹלִי</b> להוריש את יושבי הארץ,
(כא) <b>גַּם אֲנִי לֹא אוֹסִיף לְהוֹרִישׁ אִישׁ מִפְּנֵיהֶם, מִן הַגּוֹיִם אֲשֶׁר עָזַב</b>, השאיר <b>יְהוֹשֻׁעַ וַיָּמֹת.</b> לכאורה, היו ישראל יכולים להמשיך בתנופת הכיבוש ולהשמיד את העמים שסביבותיהם, אבל הם לא רצו לעשות זאת. כיוון שלא בחרו להיות עם ה', גם ה' לא היה אִתם –
(כב) <b>לְמַעַן נַסּוֹת בָּם</b> – בגויים השוכנים סביבם <b>אֶת יִשְׂרָאֵל, הֲשֹׁמְרִים הֵם אֶת דֶּרֶךְ ה' לָלֶכֶת בָּם כַּאֲשֶׁר שָׁמְרוּ אֲבוֹתָם, אִם לֹא.</b> העמים נשארו בתור פיתוי ומבחן.
(כג) <b>וַיַּנַּח ה' אֶת הַגּוֹיִם הָאֵלֶּה לְבִלְתִּי הוֹרִישָׁם מַהֵר, וְלֹא נְתָנָם בְּיַד יְהוֹשֻׁעַ.</b>
<h2>פרק ג</h2>
(א) <b>וְאֵלֶּה הַגּוֹיִם אֲשֶׁר הִנִּיחַ ה'</b> ולא הביס לגמרי מפני יהושע, <b>לְנַסּוֹת בָּם אֶת יִשְׂרָאֵל.</b> עקרונית ישראל יכלו להמשיך להשמיד את גויי הארץ, אבל לפעמים הם לא רצו לעשות זאת, ולפעמים לא יכלו. אלו נשארו לנסות <b>אֵת כָּל</b> אנשי הדור <b>אֲשֶׁר לֹא יָדְעוּ אֵת כָּל מִלְחֲמוֹת כְּנָעַן.</b>
(ב) <b>רַק לְמַעַן דַּעַת דֹּרוֹת בְּנֵי יִשְׂרָאֵל לְלַמְּדָם מִלְחָמָה.</b> נוכחותם המתמשכת של האויבים נועדה להביא את ישראל ללמוד מלחמה. <b>רַק אֲשֶׁר</b>, אלא שבפועל <b>לְפָנִים</b>, קודם <b>לֹא יְדָעוּם</b>, הם לא התנסו במלחמות, ולכן במקום להילחם העדיפו להגיע להסכמי שלום.
(ג) בין הגויים שעריהן נשארו במקומן נמנו <b>חֲמֵשֶׁת סַרְנֵי</b>, מושלי <b>פְלִשְׁתִּים,</b> שעמדו בראש חמש עריהן הראשיות, <b>וְכָל הַכְּנַעֲנִי וְהַצִּידֹנִי וְהַחִוִּי</b> שהיה <b>יֹשֵׁב</b> ב<b>הַר הַלְּבָנוֹן, מֵהַר בַּעַל חֶרְמוֹן עַד לְבוֹא חֲמָת,</b> כל השבטים הזרים שחיו בסביבת צור וצידון, שאמורות להיות בנחלת ישראל.
(ד) <b>וַיִּהְיוּ לְנַסּוֹת בָּם אֶת יִשְׂרָאֵל, לָדַעַת הֲיִשְׁמְעוּ אֶת מִצְוֹת ה' אֲשֶׁר צִוָּה אֶת אֲבוֹתָם בְּיַד מֹשֶׁה,</b> להוריש את הכנעני, להשמידו ולאבד את מקומות הפולחן שלו.
(ה) <b>ו</b>אולם בפועל, <b>בְנֵי יִשְׂרָאֵל יָשְׁבוּ בְּקֶרֶב הַכְּנַעֲנִי, הַחִתִּי וְהָאֱמֹרִי וְהַפְּרִזִּי וְהַחִוִּי וְהַיְבוּסִי.</b>
(ו) <b>וַיִּקְחוּ אֶת בְּנוֹתֵיהֶם לָהֶם לְנָשִׁים וְאֶת בְּנוֹתֵיהֶם נָתְנוּ לִבְנֵיהֶם, וַיַּעַבְדוּ אֶת אֱלֹהֵיהֶם.</b> לאחר זמן חיו בצדם בשלום ואף הגיעו עמם לקרבה יתרה.
(ז) <b>וַיַּעֲשׂוּ בְנֵי יִשְׂרָאֵל אֶת הָרַע בְּעֵינֵי ה', וַיִּשְׁכְּחוּ אֶת ה' אֱלֹהֵיהֶם, וַיַּעַבְדוּ אֶת הַבְּעָלִים וְאֶת הָאֲשֵׁרוֹת.</b>
(ח) <b>וַיִּחַר אַף ה' בְּיִשְׂרָאֵל, וַיִּמְכְּרֵם בְּיַד כּוּשַׁן רִשְׁעָתַיִם מֶלֶךְ אֲרַם נַהֲרָיִם. וַיַּעַבְדוּ בְנֵי יִשְׂרָאֵל אֶת כּוּשַׁן רִשְׁעָתַיִם שְׁמֹנֶה שָׁנִים.</b>
(ט) <b>וַיִּזְעֲקוּ בְנֵי יִשְׂרָאֵל אֶל ה'</b> מן השעבוד, <b>וַיָּקֶם ה' מוֹשִׁיעַ לִבְנֵי יִשְׂרָאֵל וַיּוֹשִׁיעֵם</b> – <b>אֵת עָתְנִיאֵל בֶּן קְנַז, אֲחִי כָלֵב</b>, אחיו-למחצה <b>הַקָּטֹן מִמֶּנּוּ</b>, וכפי שסופר לעיל – גם חתנו.
(י) <b>וַתְּהִי עָלָיו רוּחַ ה', וַיִּשְׁפֹּט אֶת יִשְׂרָאֵל.</b> לגבי עתניאל, כמו לגבי כלל השופטים, אין מדובר באישיות ממונה הנושאת משרה רשמית, אלא באדם בעל שאר רוח. לא בזכות ייחוסו הנכבד של עתניאל הוא הפך לשופט שהנהיג והדריך את ישראל, אלא מכוח רוח ה' שנחה עליו. <b>וַיֵּצֵא לַמִּלְחָמָה, וַיִּתֵּן ה' בְּיָדוֹ אֶת כּוּשַׁן רִשְׁעָתַיִם מֶלֶךְ אֲרָם, וַתָּעָז</b>, גברה <b>יָדוֹ עַל כּוּשַׁן רִשְׁעָתָיִם.</b>
(יא) <b>וַתִּשְׁקֹט הָאָרֶץ אַרְבָּעִים שָׁנָה. וַיָּמָת עָתְנִיאֵל בֶּן קְנַז.</b>
(יב) <b>וַיֹּסִפוּ בְּנֵי יִשְׂרָאֵל לַעֲשׂוֹת הָרַע בְּעֵינֵי ה'</b> לאחר שנפטרו מהשעבוד הראשון, <b>וַיְחַזֵּק ה' אֶת עֶגְלוֹן מֶלֶךְ מוֹאָב</b> והוא גבר <b>עַל יִשְׂרָאֵל,</b> כעונש <b>עַל כִּי עָשׂוּ אֶת הָרַע בְּעֵינֵי ה'.</b> כִּי עָשׂוּ אֶת הָרַע בְּעֵינֵי ה'.
(יג) <b>וַיֶּאֱסֹף אֵלָיו</b> גם <b>אֶת בְּנֵי עַמּוֹן</b> שהתגוררו בסמוך אליו, <b>וַעֲמָלֵק,</b> שבטים נודדים שהתנכלו לישראל לא אחת באופן עצמאי או בהצטרפם לאחרים. <b>וַיֵּלֶךְ</b> עגלון <b>וַיַּךְ אֶת יִשְׂרָאֵל, וַיִּירְשׁוּ</b>, המואבים העבירו לרשותם <b>אֶת עִיר הַתְּמָרִים</b>, השטח הסמוך ליריחו.
(יד) <b>וַיַּעַבְדוּ בְנֵי יִשְׂרָאֵל אֶת עֶגְלוֹן מֶלֶךְ מוֹאָב שְׁמוֹנֶה עֶשְׂרֵה שָׁנָה.</b> עגלון הפך לשליט הארץ, אף שכנראה לא היה שליט קשה.
(טו) <b>וַיִּזְעֲקוּ בְנֵי יִשְׂרָאֵל אֶל ה'. וַיָּקֶם ה' לָהֶם מוֹשִׁיעַ, אֶת אֵהוּד בֶּן גֵּרָא בֶּן הַיְמִינִי,</b> משבט בנימין, שהיה <b>אִישׁ אִטֵּר</b>, 'סגור' <b>יַד יְמִינוֹ,</b> כלומר שלט ביד שמאל כמו בימין ויותר. פרט זה חשוב להמשך הסיפור. <b>וַיִּשְׁלְחוּ בְנֵי יִשְׂרָאֵל בְּיָדוֹ מִנְחָה לְעֶגְלוֹן מֶלֶךְ מוֹאָב,</b> באשר הוא המלך.
(טז) <b>וַיַּעַשׂ לוֹ אֵהוּד חֶרֶב וְלָהּ שְׁנֵי פֵיוֹת</b>, חרב פיפיות המחודדת משני צדיה, לעומת החרבות הרגילות, שלהבן החד נמצא רק בצדן האחד, ואילו צדן השני קהה. <b>גֹּמֶד</b>, אמה קצרה במעט <b>אָרְכָּהּ. וַיַּחְגֹּר אוֹתָהּ מִתַּחַת לְמַדָּיו</b>, לבגדיו <b>עַל יֶרֶךְ יְמִינוֹ.</b> אדם המשתמש בידו הימנית חוגר את חרבו על ירך שמאל, כדי שיוכל להושיט את ידו לצד גופו ולשלוף אותה מתערה בקלות. כיוון שאהוד היה שמאלי, היה יכול לחגור את החרב בצדו הימני, הבלתי צפוי, וכך לא עורר חשד.
(יז) <b>וַיַּקְרֵב אֶת הַמִּנְחָה לְעֶגְלוֹן מֶלֶךְ מוֹאָב. וְעֶגְלוֹן אִישׁ בָּרִיא</b>, שמן <b>מְאֹד.</b> גם פרט זה נושא משמעות.
(יח) <b>וַיְהִי כַּאֲשֶׁר כִּלָּה לְהַקְרִיב אֶת הַמִּנְחָה, וַיְשַׁלַּח</b> אהוד <b>אֶת</b> שאר <b>הָעָם נֹשְׂאֵי הַמִּנְחָה.</b>
(יט) <b>וְהוּא שָׁב מִן הַפְּסִילִים</b>, המחצבה, שבה פוסלים באבן, <b>אֲשֶׁר אֶת</b>, ליד <b>הַגִּלְגָּל</b>, לאחר שאהוד ליווה את המשלחת חזרה עד לפסילים ופטרם, חזר אל המלך כמי שנזכר ששכח דבר-מה. <b>וַיֹּאמֶר: דְּבַר סֵתֶר</b>, סוד <b>לִי אֵלֶיךָ הַמֶּלֶךְ. וַיֹּאמֶר</b> המלך: <b>הָס!</b> שקט! אדבר עם אהוד ביחידות. <b>וַיֵּצְאוּ מֵעָלָיו כָּל הָעֹמְדִים עָלָיו.</b>
(כ) <b>וְאֵהוּד בָּא אֵלָיו, וְהוּא יֹשֵׁב בַּעֲלִיַּת הַמְּקֵרָה</b>, עליית גג או חדר שבו הוא נרגע ומתקרר <b>אֲשֶׁר לוֹ לְבַדּוֹ. וַיֹּאמֶר אֵהוּד:</b> אין זה דיבור סתם, כי אם <b>דְּבַר אֱלֹהִים לִי אֵלֶיךָ. וַיָּקָם</b> המלך <b>מֵעַל הַכִּסֵּא</b> לכבוד דבר האלוקים.
(כא) בעודו עומד כך – <b>וַיִּשְׁלַח אֵהוּד אֶת יַד שְׂמֹאלוֹ, וַיִּקַּח אֶת הַחֶרֶב מֵעַל יֶרֶךְ יְמִינוֹ וַיִּתְקָעֶהָ בְּבִטְנוֹ</b> של עגלון. אולי לא דקר אותו בלבו, מפני שהמלך לבש שריון, או משום שהיה קשה להגיע עד לבו מרוב שומן. מכל מקום, אהוד גרם לו לעמוד כדי שיקל עליו להרוג אותו, ואז תקע את החרב עמוק ככל יכולתו. יְמִינוֹ וַיִּתְקָעֶהָ בְּבִטְנוֹ
(כב) כיוון שאהוד עשה זאת בכל כוחו, ועגלון היה איש שמן מאוד, <b>וַיָּבֹא גַם הַנִּצָּב</b>, הקת <b>אַחַר הַלַּהַב</b>, חלקה המלוטש של החרב הנוצץ כלהבה, <b>וַיִּסְגֹּר הַחֵלֶב</b>, השומן <b>בְּעַד הַלַּהַב.</b> החרב כולה נכנסה אל תוך הבטן <b>כִּי לֹא שָׁלַף הַחֶרֶב מִבִּטְנוֹ. וַיֵּצֵא הַפַּרְשְׁדֹנָה.</b> הדקירה בקעה את הבטן, וכתוצאה מכך נשפך כל הפרש שבמעיו החוצה.
(כג) <b>וַיֵּצֵא אֵהוּד הַמִּסְדְּרוֹנָה,</b> למסדרון שלפני חדר המלך, <b>וַיִּסְגֹּר דַּלְתוֹת הָעֲלִיָּה בַּעֲדוֹ</b>, אחריו <b>וְנָעָל</b> אותן, כדי לעכב את מחפשיו, בעת שיברח.
(כד) <b>וְהוּא</b> – אהוד <b>יָצָא, וַעֲבָדָיו</b> של עגלון <b>בָּאוּ, וַיִּרְאוּ וְהִנֵּה דַּלְתוֹת הָעֲלִיָּה נְעֻלוֹת. וַיֹּאמְרוּ: אַךְ מֵסִיךְ הוּא אֶת רַגְלָיו</b>, בוודאי הוא עושה את צרכיו <b>בַּחֲדַר הַמְּקֵרָה,</b> ולכן נעל את הדלת.
(כה) <b>וַיָּחִילוּ</b>, חיכו <b>עַד בּוֹשׁ</b>, עד שהתייאשו מן ההמתנה, <b>וְהִנֵּה אֵינֶנּוּ פֹתֵחַ</b> את <b>דַּלְתוֹת הָעֲלִיָּה.</b> כיוון ששיערו שלא ייתכן שהוא עושה את צרכיו זמן רב כל כך – <b>וַיִּקְחוּ אֶת הַמַּפְתֵּחַ וַיִּפְתָּחוּ, וְהִנֵּה</b> הם מוצאים את <b>אֲדֹנֵיהֶם נֹפֵל</b>, מוטל <b>אַרְצָה מֵת.</b>
(כו) <b>ו</b>בינתים <b>אֵהוּד נִמְלַט עַד הִתְמַהְמְהָם,</b> בעודם ממתינים. <b>וְהוּא עָבַר אֶת הַפְּסִילִים,</b> המקום המכריע ביציאה מתחום הסכנה, <b>וַיִּמָּלֵט הַשְּׂעִירָתָה,</b> עד שעיר. אין זו ארץ שעיר אלא מקום שיש בו עצים וענפים עבותים.
(כז) <b>וַיְהִי בְּבוֹאוֹ</b> חזרה, <b>וַיִּתְקַע בַּשּׁוֹפָר בְּהַר אֶפְרָיִם</b> כדי להזעיק את העם, <b>וַיֵּרְדוּ עִמּוֹ בְנֵי יִשְׂרָאֵל מִן הָהָר, וְהוּא</b> עבר <b>לִפְנֵיהֶם</b> כמנהיגם. אף שהיה איש בנימין, יצא אהוד מגדר מנהיג מקומי, ואיחד מאחוריו גם שבטים נוספים.
(כח) <b>וַיֹּאמֶר אֲלֵהֶם: רִדְפוּ</b>, רוצו <b>אַחֲרַי, כִּי נָתַן ה' אֶת אֹיְבֵיכֶם, אֶת מוֹאָב, בְּיֶדְכֶם. וַיֵּרְדוּ אַחֲרָיו וַיִּלְכְּדוּ</b>, תפסו <b>אֶת מַעְבְּרוֹת</b>, נקודות מעבר <b>הַיַּרְדֵּן לְ</b>כיוון <b>מוֹאָב,</b> כדי למנוע מהמואבים שבארץ לברוח לארצם, <b>וְלֹא נָתְנוּ אִישׁ לַעֲבֹר.</b>
(כט) <b>וַיַּכּוּ אֶת מוֹאָב בָּעֵת הַהִיא כַּעֲשֶׂרֶת אֲלָפִים אִישׁ</b>, ובכלל זה <b>כָּל שָׁמֵן וְכָל אִישׁ חָיִל.</b> באותם דורות אנשים שמנים היו אנשים שהיה להם שפע מזון, ועל כן נחשבו לבריאים יותר ולחזקים יותר. <b>וְלֹא נִמְלַט אִישׁ.</b>
(ל) <b>וַתִּכָּנַע מוֹאָב בַּיּוֹם הַהוּא תַּחַת יַד יִשְׂרָאֵל, וַתִּשְׁקֹט הָאָרֶץ שְׁמוֹנִים שָׁנָה.</b> המואבים שוב לא ניסו לתקוף את ישראל, והגבול עמם היה שלֵו במשך שנים רבות מאוד. הָאָרֶץ שְׁמוֹנִים שָׁנָה.
(לא) <b>וְאַחֲרָיו</b> – אחרי אהוד <b>הָיָה</b> השופט <b>שַׁמְגַּר בֶּן עֲנָת,</b> כפי הנראה זהו שם של גבר. <b>וַיַּךְ אֶת פְּלִשְׁתִּים שֵׁשׁ מֵאוֹת אִישׁ בְּמַלְמַד הַבָּקָר,</b> מרדע, מוט ארוך שבראשו חוד ובאמצעותו מכוונים ומזרזים את הבהמות החורשות. שמגר השתמש במוט זה בתור חנית. נראה שהוא לא הרג את כל שש מאות האיש בידו, אלא עמד בראש קבוצת לוחמים שסייעו לו בהריגת הפלשתים. <b>וַיֹּשַׁע גַּם הוּא אֶת יִשְׂרָאֵל.</b> הוא היה גיבור פרטי שהגן על עמו מן הפלשתים הלוחצים.
<h2>פרק ד</h2>
(א) <b>וַיֹּסִפוּ בְּנֵי יִשְׂרָאֵל לַעֲשׂוֹת הָרַע בְּעֵינֵי ה', וְאֵהוּד מֵת.</b> לאחר מות אהוד, שהשפיע על שבטים אחדים, קם על ישראל אויב חדש, והפעם – מתוך ארצם:
(ב) <b>וַיִּמְכְּרֵם</b>, מסרם <b>ה' בְּיַד יָבִין מֶלֶךְ כְּנַעַן אֲשֶׁר מָלַךְ בְּחָצוֹר,</b> אחת מערי הממלכה הגדולות שהייתה בגליל העליון. <b>וְשַׂר צְבָאוֹ</b> היה <b>סִיסְרָא, וְהוּא</b> – סיסרא <b>יוֹשֵׁב בַּחֲרֹשֶׁת הַגּוֹיִם,</b> מקום שבו מלכו כנראה מלכים נוספים.
(ג) <b>וַיִּצְעֲקוּ בְנֵי יִשְׂרָאֵל אֶל ה', כִּי תְּשַׁע מֵאוֹת רֶכֶב בַּרְזֶל לוֹ</b>, לסיסרא, <b>וְהוּא לָחַץ אֶת בְּנֵי יִשְׂרָאֵל בְּחָזְקָה עֶשְׂרִים שָׁנָה.</b>
(ד) <b>וּ</b>באותו זמן <b>דְבוֹרָה</b> הייתה <b>אִשָּׁה נְבִיאָה, אֵשֶׁת לַפִּידוֹת,</b> שמו או כינויו של בעלה, <b>הִיא שֹׁפְטָה</b>, שופטת <b>אֶת יִשְׂרָאֵל בָּעֵת הַהִיא.</b>
(ה) <b>וְהִיא יוֹשֶׁבֶת</b>, מקום מושבה הקבוע כשהנהיגה את העם היה <b>תַּחַת</b> עץ <b>תֹּמֶר</b>, שנקרא אחר כך על שמה – תומר <b>דְּבוֹרָה בֵּין הָרָמָה וּבֵין בֵּית אֵל בְּהַר אֶפְרָיִם.</b> בהיותה אשה, לא רצתה שיבואו רבים אל ביתה וקבעה את מקום שבתה בחוץ תחת עץ התומר. המקום הבלתי פורמלי הזה לא פגע בהנהגתה ובשלטונה – <b>וַיַּעֲלוּ אֵלֶיהָ בְּנֵי יִשְׂרָאֵל לַמִּשְׁפָּט.</b> נוסף על הנהגת העם היא שפטה בין אדם לחברו, כדרך שנהגו שאר ראשי ישראל.
(ו) <b>וַתִּשְׁלַח וַתִּקְרָא לְבָרָק בֶּן אֲבִינֹעַם מ</b>העיר <b>קֶּדֶשׁ נַפְתָּלִי, וַתֹּאמֶר אֵלָיו: הֲלֹא צִוָּה ה' אֱלֹהֵי יִשְׂרָאֵל: "לֵךְ וּמָשַׁכְתָּ</b>, אסוֹף אנשים והוֹבל אותם <b>בְּהַר תָּבוֹר וְלָקַחְתָּ עִמְּךָ עֲשֶׂרֶת אֲלָפִים אִישׁ מִבְּנֵי נַפְתָּלִי וּמִבְּנֵי זְבֻלוּן</b>, שבטי הצפון החיים תחת שלטונו של המלך יבין. לחץ האויב הופעל בעיקר על השבטים הסמוכים, וכאיש צבא משבט נפתלי, הצטווה ברק לגייס אנשים רבים משבטים אלה.
(ז) <b>וּמָשַׁכְתִּי אֵלֶיךָ אֶל נַחַל קִישׁוֹן אֶת סִיסְרָא שַׂר צְבָא יָבִין וְאֶת רִכְבּוֹ וְאֶת הֲמוֹנוֹ</b>, צבאו הגדול, שיגיעו לשם כדי לערוך עמך מלחמה. אתה תרד מהתבור אל עבר נחל קישון וסמוך לנחל תפתח בקרב עם סיסרא, <b>וּנְתַתִּיהוּ</b>, אתן אותו <b>בְּיָדֶךָ".</b> ייתכן שמקום הקרב וזמנו נקבעו מראש בשטח המאפשר תמרון למרכבות ונוח גם לצבא רגלי.
(ח) <b>וַיֹּאמֶר אֵלֶיהָ בָּרָק: אִם תֵּלְכִי עִמִּי</b> למלחמה – <b>וְהָלָכְתִּי, וְאִם לֹא תֵלְכִי עִמִּי</b> – <b>לֹא אֵלֵךְ.</b> ברק לא הזדקק לה כלוחמת אלא נזקק לחיזוק שהעניקה לו נוכחותה של מנהיגת ישראל.
(ט) <b>וַתֹּאמֶר</b> לו דבורה<b>: הָלֹךְ אֵלֵךְ עִמָּךְ</b> כבקשתך, <b>אֶפֶס כִּי</b>, אך <b>לֹא תִהְיֶה תִּפְאַרְתְּךָ</b>, לא תזכה לפאר וכבוד <b>עַל הַדֶּרֶךְ אֲשֶׁר אַתָּה הוֹלֵךְ, כִּי בְיַד אִשָּׁה יִמְכֹּר ה' אֶת סִיסְרָא.</b> בסופו של דבר, ה' יגרום שסיסרא יומת ביד אשה ולא בידך. אתה לא תיחשב אחד הגיבורים הגדולים, שהרי אתה מתנה את הליכתך למלחמה בהליכתי, וגם בפועל, לא אתה או אחד מאנשיך יסיר את ראש אויבך. <b>וַתָּקָם דְּבוֹרָה וַתֵּלֶךְ עִם בָּרָק קֶדְשָׁה</b>, לקֶדש נפתלי.
(י) <b>וַיַּזְעֵק בָּרָק אֶת</b> שבט <b>זְבוּלֻן וְאֶת</b> שבט <b>נַפְתָּלִי קֶדְשָׁה, וַיַּעַל בְּרַגְלָיו</b> ואתו <b>עֲשֶׂרֶת אַלְפֵי אִישׁ</b>, חיילי רגלים, <b>וַתַּעַל עִמּוֹ דְּבוֹרָה.</b>
(יא) פרט נוסף שיהיה חשוב לסיפור: <b>וְחֶבֶר</b>, שם איש ממשפחת <b>הַקֵּינִי נִפְרָד מִקַּיִן, מִבְּנֵי חֹבָב חֹתֵן מֹשֶׁה.</b> הקֵינים, שהיו מבני חובב, ישבו בין שבטי ישראל, אך לא הייתה להם נחלה מיוחדת בארץ. תחילה ישבו באזור יריחו, ולאחר מכן חיו רובם במדבר יהודה. אחד מהם, חֶבר, נפרד משאר בני שבטו ונדד צפונה. מִקַּיִן, מִבְּנֵי חֹבָב חֹתֵן מֹשֶׁה.  <b>וַיֵּט אָהֳלוֹ עַד אֵלוֹן בְּצַעֲנַנִּים</b>, מקום בגבול נפתלי <b>אֲשֶׁר אֶת</b>, ליד <b>קֶדֶשׁ.</b>
(יב) <b>וַיַּגִּדוּ לְסִיסְרָא כִּי עָלָה בָּרָק בֶּן אֲבִינֹעַם</b> אל <b>הַר תָּבוֹר.</b>
(יג) <b>וַיַּזְעֵק סִיסְרָא אֶת כָּל רִכְבּוֹ, תְּשַׁע מֵאוֹת רֶכֶב בַּרְזֶל, וְאֶת כָּל הָעָם אֲשֶׁר אִתּוֹ מֵחֲרֹשֶׁת הַגּוֹיִם אֶל נַחַל קִישׁוֹן.</b> מרכבות סיסרא הקנו לו עדיפות קרבית. הוא הניח כי באמצעותן ינצח כל חיִל רגלי שיעמוד כנגדו.
(יד) <b>וַתֹּאמֶר דְּבֹרָה אֶל בָּרָק: קוּם,</b> פתח במלחמה, <b>כִּי זֶה הַיּוֹם אֲשֶׁר נָתַן ה' אֶת סִיסְרָא בְּיָדֶךָ. הֲלֹא ה' יָצָא לְפָנֶיךָ.</b> דבורה, שעמדה על ההר, הורתה לברק שהגיעה שעת הכושר להילחם. <b>וַיֵּרֶד בָּרָק מֵהַר תָּבוֹר וַעֲשֶׂרֶת אֲלָפִים אִישׁ אַחֲרָיו.</b>
(טו) <b>וַיָּהָם</b>, חולל מהומה, בלבל <b>ה' אֶת סִיסְרָא וְאֶת כָּל הָרֶכֶב וְאֶת כָּל הַמַּחֲנֶה לְפִי חֶרֶב לִפְנֵי בָרָק. וַיֵּרֶד סִיסְרָא מֵעַל הַמֶּרְכָּבָה</b> שכבר לא הועילה לו. השהות במרכבה לכודה הגדילה את סיכויו להיהרג, כי לא היה במרכבה כדי למנוע את הפגיעה בו, והנהיגה אף הקשתה עליו להתגונן. <b>וַיָּנָס בְּרַגְלָיו.</b> כיוון שכל אנשיו ברחו, סיסרא לא יכול היה להישאר. מתוך דאגה לביטחונו ומכורח הנסיבות ברח ברגליו כחייל פשוט.
(טז) <b>וּבָרָק רָדַף אַחֲרֵי הָרֶכֶב וְאַחֲרֵי הַמַּחֲנֶה עַד חֲרֹשֶׁת הַגּוֹיִם, וַיִּפֹּל כָּל מַחֲנֵה סִיסְרָא לְפִי חֶרֶב.</b> כולם נהרגו. <b>לֹא נִשְׁאַר עַד אֶחָד.</b>
(יז) <b>וְסִיסְרָא נָס בְּרַגְלָיו אֶל אֹהֶל יָעֵל אֵשֶׁת חֶבֶר הַקֵּינִי.</b> לא ברור אם יעל הייתה מבנות הקינים או משבטי ישראל, שהרי הקינים התערבו בפועל בישראל. סיסרא פנה אליה <b>כִּי</b> שרר <b>שָׁלוֹם</b>, לכל הפחות שלום קר, <b>בֵּין יָבִין מֶלֶךְ חָצוֹר וּבֵין בֵּית חֶבֶר הַקֵּינִי.</b>
(יח) <b>וַתֵּצֵא יָעֵל לִקְרַאת סִיסְרָא. וַתֹּאמֶר אֵלָיו: סוּרָה אֲדֹנִי, סוּרָה אֵלַי, אַל תִּירָא. וַיָּסַר אֵלֶיהָ הָאֹהֱלָה, וַתְּכַסֵּהוּ בַּשְּׂמִיכָה,</b> כדי שירגיש שהוא נמצא במקום מבטחים. . וַיָּסַר אֵלֶיהָ הָאֹהֱלָה, וַתְּכַסֵּהוּ בַּשְּׂמִיכָה,
(יט) <b>וַיֹּאמֶר אֵלֶיהָ: הַשְׁקִינִי נָא מְעַט מַיִם כִּי צָמֵאתִי,</b> אני צמא. הרי סיסרא רץ ברגליו מרחק גדול אחרי הקרב. <b>וַתִּפְתַּח אֶת נֹאוד</b>, שק עור <b>הֶחָלָב וַתַּשְׁקֵהוּ</b> חלב במקום מים. למרות שהחלב מרווה, הוא גם מרדים, וכנראה לכך כיוונה. <b>וַתְּכַסֵּהוּ</b> שוב בשמיכה.
(כ) <b>וַיֹּאמֶר אֵלֶיהָ עֲמֹד</b>, עמדי ב<b>פֶּתַח הָאֹהֶל, וְהָיָה אִם אִישׁ יָבוֹא וּשְׁאֵלֵךְ וְאָמַר: "הֲיֵשׁ פֹּה</b>, בתוך האוהל <b>אִישׁ"? וְאָמַרְתְּ: "אָיִן".</b>
(כא) וכאשר סיסרא היה מנומנם, ואולי נרדם לגמרי – <b>וַתִּקַּח יָעֵל אֵשֶׁת חֶבֶר אֶת יְתַד הָאֹהֶל,</b> שקצה אחד שלה מחודד, כדי שאפשר יהיה לתקעה באדמה. <b>וַתָּשֶׂם אֶת הַמַּקֶּבֶת</b>, פטיש גדול <b>בְּיָדָהּ. וַתָּבוֹא אֵלָיו בַּלָּאט,</b> בשקט, <b>וַתִּתְקַע</b> באמצעות המקבת <b>אֶת הַיָּתֵד בְּרַקָּתוֹ</b> שבצד המצח שליד האוזן. הרקה רכה יחסית, והיא סמוכה מאוד למוח, כך שהפגיעה בה ביתד קטלנית. <b>וַתִּצְנַח</b>, היתד ירדה והגיעה <b>בָּאָרֶץ, וְהוּא נִרְדָּם וַיָּעַף,</b> הוא התעייף ונחלש מהקרב, מהמנוסה ומהתבוסה, ולכן איבד את ערנותו ואת יכולתו להתגונן – <b>וַיָּמֹת.</b>
(כב) <b>וְהִנֵּה</b> בתוך כך <b>בָרָק רֹדֵף אֶת סִיסְרָא.</b> אולי סימנו לו לאיזה כיוון ברח סיסרא, <b>וַתֵּצֵא יָעֵל לִקְרָאתוֹ, וַתֹּאמֶר לוֹ:</b> אני יודעת את מי אתה מחפש. <b>לֵךְ וְאַרְאֶךָּ אֶת הָאִישׁ אֲשֶׁר אַתָּה מְבַקֵּשׁ. וַיָּבֹא אֵלֶיהָ, וְהִנֵּה סִיסְרָא נֹפֵל</b>, מוטל <b>מֵת וְהַיָּתֵד בְּרַקָּתוֹ.</b>
(כג) <b>וַיַּכְנַע אֱלֹהִים בַּיּוֹם הַהוּא אֵת יָבִין מֶלֶךְ כְּנָעַן לִפְנֵי בְּנֵי יִשְׂרָאֵל.</b> צבאו הוכה מכה אנושה. כל הרכב נלקח ופורק לחלקים בידי ישראל, וגם שר הצבא עצמו מת.
(כד) <b>וַתֵּלֶךְ יַד בְּנֵי יִשְׂרָאֵל הָלוֹךְ וְקָשָׁה עַל יָבִין מֶלֶךְ כְּנָעַן, עַד אֲשֶׁר הִכְרִיתוּ אֵת יָבִין מֶלֶךְ כְּנָעַן.</b> אמנם במלחמה הם לא נלחמו נגד יבין אלא נגד שר הצבא שלו, אבל לאחר שכוחו נשבר, וסיסרא – שהיה כנראה גורם חשוב מאוד בממלכתו של יבין – נפל, נסללה הדרך להפלה המוחלטת של שלטונו. הריגת סיסרא בלמה את המשך בניית הממלכה. בין שהרגו את יבין ובין שלקחוהו בשבי, הוא ירד ממעלתו החשובה.
<h2>פרק ה</h2>
(א) <b>וַתָּשַׁר דְּבוֹרָה וּבָרָק בֶּן אֲבִינֹעַם בַּיּוֹם הַהוּא לֵאמֹר:</b>
(ב) השירה פותחת באזכור הצרה ובהודאה על הטובות<b>: בִּפְרֹעַ פְּרָעוֹת בְּיִשְׂרָאֵל,</b> בתקופה קשה של מהומות ולוחמה, <b>בְּהִתְנַדֵּב עָם</b>, כשהעם התגייס מרצונו – <b>בָּרֲכוּ ה'.</b> ומיד הקריאה:
(ג) <b>שִׁמְעוּ, מְלָכִים; הַאֲזִינוּ, רֹזְנִים</b>, שׂרים<b>: אָנֹכִי לַה', אָנֹכִי אָשִׁירָה, אֲזַמֵּר לַה' אֱלֹהֵי יִשְׂרָאֵל.</b>
(ד) ראשית השירה נקשרת באירוע מן העבר הרחוק – מעמד הר סיני, שהיה שיאן של תולדות ישראל. <b>ה', בְּצֵאתְךָ מִשֵּׂעִיר, בְּצַעְדְּךָ מִשְּׂדֵה אֱדוֹם</b>. כשה' התגלה בסיני, הוא הופיע מכל הכיוונים, משעיר ומאדום. אז <b>אֶרֶץ רָעָשָׁה,</b> רעדה, <b>גַּם שָׁמַיִם נָטָפוּ</b> מאימה, <b>גַּם עָבִים נָטְפוּ מָיִם.</b> העולם כולו התערפל, רטט והתיירא.
(ה) אפילו <b>הָרִים</b> מוצקים <b>נָזְלוּ</b>, נראו כאילו נמסו <b>מִפְּנֵי</b> התגלות <b>ה'. זֶה</b> הגילוי שב<b>סִינַי</b> – <b>מִפְּנֵי ה' אֱלֹהֵי יִשְׂרָאֵל.</b>
(ו) מכאן חוזרת המשוררת אל העבר הקרוב ואל ההווה: <b>בִּימֵי שַׁמְגַּר בֶּן עֲנָת</b>, שכפי הנראה הושיע את ישראל באופן חלקי למדי, <b>בִּימֵי יָעֵל</b>. לא ברור מדוע נזכרת כאן יעל. יכול להיות שאף היא הייתה ידועה כאישיות חשובה בשעתה. בימיהם <b>חָדְלוּ אֳרָחוֹת,</b> שיירות, <b>וְהֹלְכֵי נְתִיבוֹת</b>, עוברי דרכים <b>יֵלְכוּ אֳרָחוֹת עֲקַלְקַלּוֹת,</b> עקומים, שכן פחדו ללכת בדרך הישרה מחמת האויבים.
(ז) <b>חָדְלוּ פְרָזוֹן</b>, יישובים שאינם מבוצרים <b>בְּיִשְׂרָאֵל, חָדֵלּוּ.</b> הכול ממוגן וחסוי. הרגשת הביטחון והנינוחות, המתבטאת בערי הפרזות, פסקה. כך נמשך המצב <b>עַד שַׁקַּמְתִּי</b>, שֶׁקמתי אני, <b>דְּבוֹרָה, שַׁקַּמְתִּי</b> והייתי כ<b>אֵם בְּיִשְׂרָאֵל.</b>
(ח) <b>יִבְחַר</b>, העם העדיף באותם ימים <b>אֱלֹהִים חֲדָשִׁים,</b> עבודה זרה. <b>אָז לָחֶם</b>, פרצה מלחמה ב<b>שְׁעָרִים</b> של הערים, אך <b>מָגֵן אִם יֵרָאֶה וָרֹמַח</b>, אין למצוא כלי נשק להגנה אפילו <b>בְּאַרְבָּעִים אֶלֶף בְּיִשְׂרָאֵל.</b> מספר זה כנראה איננו שרירותי. היחידה הצבאית הגדולה ביותר – מעין אוגדה או גייס קטן – מנתה ארבעים אלף חיילים.
(ט) <b>לִבִּי</b> פונה כעת <b>לְחוֹקְקֵי</b>, מחוקקי <b>יִשְׂרָאֵל,</b> כנראה למנהיגים הקובעים את החוק המקומי, <b>הַמִּתְנַדְּבִים בָּעָם,</b> ראשי ישראל העוסקים בטובת הציבור, <b>בָּרֲכוּ</b> את <b>ה'.</b>
(י) המכובדים, היחסנים והאמידים <b>רֹכְבֵי אֲתֹנוֹת צְחֹרוֹת</b>. ייתכן שאתונות אלו נבחרו או גודלו כגזע לעצמו. <b>יֹשְׁבֵי עַל מִדִּין</b>, הדיינים, היושבים במקום הדין <b>וְהֹלְכֵי עַל דֶּרֶךְ</b>, הולכי דרכים, <b>שִׂיחוּ,</b> שוחחו כולכם על הישועה ועל הנפלאות.
(יא) <b>מִקּוֹל מְחַצְצִים בֵּין מַשְׁאַבִּים</b>, בין קולות המים הזורמים בחצץ, במקומות שאיבת המים שבהם נוהגים אנשים להתגודד ולשוחח – <b>שָׁם יְתַנּוּ</b>, יספרו את <b>צִדְקוֹת ה', צִדְקֹת פִּרְזֹנוֹ</b>, השחרור שעשה <b>בְּיִשְׂרָאֵל.</b> אנשים יספרו שה' הושיע את ישראל והעניק להם שלווה. <b>אָז יָרְדוּ לַשְּׁעָרִים,</b> שערי העיר, מקום אספות העם ומושב הזקנים, <b>עַם ה'</b> לספר על התשועה ואולי גם לתכנן תכניות לעתיד.
(יב) עד עתה פנתה המשוררת לאחרים, ועתה היא פונה לעצמה ולמצביא שבצדה, אולי בשם העם המעורר את מנהיגיו לשיר: <b>עוּרִי עוּרִי, דְּבוֹרָה, עוּרִי עוּרִי, דַּבְּרִי שִׁיר! קוּם, בָּרָק! וּ</b>כמפקד המלחמה <b>שֲׁבֵה,</b> נהג את <b>שֶׁבְיְךָ, בֶּן אֲבִינֹעַם!</b>
(יג) <b>אָז יְרַד</b>, יָרד למערכה או רָדה <b>שָׂרִיד לְאַדִּירִים עָם,</b> האנשים שנשארו האמיצים והחזקים שבעם. <b>ה' יְרַד לִי בּ</b>ראש ה<b>גִּבּוֹרִים.</b>
(יד) אמנם במלחמה השתתפו בעיקר שבטי הצפון, נפתלי וזבולון, אבל נוספו עליהם גיבורים מתנדבים משבטים אחרים. <b>מִנִּי</b>, מתוך <b>אֶפְרַיִם</b> ש<b>שָׁרְשָׁם</b>, ששירשו ועקרו את אויביהם במלחמתם <b>בַּעֲמָלֵק</b>; <b>אַחֲרֶיךָ בִנְיָמִין</b> יצא <b>בַּעֲמָמֶיךָ,</b> למרות המרחק הצטרפו גם משפחות מבנימין; <b>מִנִּי מָכִיר</b>, משפחה מחצי שבט מנשה שבבשן <b>יָרְדוּ</b> להשתתף במלחמה <b>מְחֹקְקִים,</b> אנשים חשובים; <b>וּמִזְּבוּלֻן</b> באו לא רק אנשי חיל פשוטים אלא גם <b>מֹשְׁכִים בְּשֵׁבֶט</b>, קולמוס ה<b>סֹפֵר,</b> סופרים הבקיאים במלאכת הכתיבה;
(טו) <b>וְשָׂרַי</b>, והשרים <b>בְּיִשָּׂשכָר</b> הלכו <b>עִם דְּבֹרָה.</b> הם עמדו בבסיסו של הגוף הלוחם, <b>ו</b>כ<b>יִשָּׂשכָר כֵּן בָּרָק,</b> שהלך גם הוא עם דבורה. שהרי דבורה השופטת והנביאה היא שקראה לו, מינתה אותו לתפקידו והורתה לו לפתוח במלחמה. כל אחד מאלו הגיע ממקומו ו<b>בָעֵמֶק</b> שבו התאספו כולם, <b>שֻׁלַּח</b> למלחמה <b>בְּרַגְלָיו.</b> לעומת זאת, <b>בִּפְלַגּוֹת</b>, בחבורות, בהיבדלות, ביובלי המים, או: בלבותיהם החצויים של <b>רְאוּבֵן</b>, היושבים נבדלים בעבר הירדן, <b>גְּדֹלִים חִקְקֵי לֵב,</b> רבים המחשבות והשיקולים.
(טז) וכאן באה פנייה ישירה אל ראובן: <b>לָמָּה יָשַׁבְתָּ בֵּין הַמִּשְׁפְּתַיִם</b>, בתחומי המרעה <b>לִשְׁמֹעַ שְׁרִקוֹת עֲדָרִים?!</b> הרעש היחידי שאתה – שבט רועים היושב בשקט בארץ שאין בה תרועות מלחמה – רוצה לשמוע הוא השריקות לקיבוץ הצאן. <b>לִפְלַגּוֹת</b>, לחבורות, ללב החלוק, או המופלג בחכמה של <b>רְאוּבֵן גְּדוֹלִים חִקְרֵי לֵב,</b> חקירות והתייעצויות מרובות. זהו לעג אירוני על החלטת בני ראובן לשבת בשקט במקומם ולשמור על ניטרליות.
(יז) גם איש <b>גִּלְעָד</b> ש<b>בְּעֵבֶר הַיַּרְדֵּן שָׁכֵן</b> לו במנוחה ולא השתתף במלחמה שאינה בשכנותו, <b>וְדָן לָמָּה יָגוּר</b> ב<b>אֳנִיּוֹת?!</b> בני שבט דן, שהם יורדי ים, ממשיכים לעסוק באניותיהם, ואינם נוטלים חלק במלחמה. גם <b>אָשֵׁר יָשַׁב לְחוֹף יַמִּים, וְעַל מִפְרָצָיו יִשְׁכּוֹן.</b>
(יח) מנגד, <b>זְבֻלוּן</b> הוא <b>עַם</b> ש<b>חֵרֵף נַפְשׁוֹ לָמוּת,</b> מסר את עצמו במלחמה, <b>וְנַפְתָּלִי</b> – <b>עַל מְרוֹמֵי שָׂדֶה,</b> שדה הקרב. השבטים הלוחמים היו בעיקר זבולון ונפתלי.
(יט) <b>בָּאוּ</b> עם יבין <b>מְלָכִים, נִלְחָמוּ, אָז נִלְחֲמוּ מַלְכֵי כְנַעַן בְּתַעְנַךְ עַל מֵי מְגִדּוֹ.</b> השלטון הכנעני המרכזי בחצור צירף אליו מלכים קטנים נוספים מן האזור. לפי מספר המרכבות נראה שלא כל הצבא הגיע מהעיר חצור בלבד. המלכים הללו <b>בֶּצַע כֶּסֶף לֹא לָקָחוּ.</b> כשבטי ישראל, גם מלכי כנען האחרים התנדבו למלחמה ולא היו שכירי חרב. לשני הצדדים היה ברור שזוהי מלחמה מכרעת על השליטה בצפון הארץ, והמאבק אינו בין יבין לבין ברק אלא בין כנען לבין ישראל.
(כ) גם <b>מִן שָׁמַיִם נִלְחָמוּ</b> במלחמה הזו. נראה כאילו <b>הַכּוֹכָבִים מִמְּסִלּוֹתָם,</b> ממסלולם, <b>נִלְחֲמוּ עִם סִיסְרָא.</b>
(כא) <b>נַחַל קִישׁוֹן</b>, שכנראה עלה אז על גדותיו, <b>גְּרָפָם,</b> סחף חלק מחיל האויב. האדמה הפכה בוצית, וכך המרכבות לא יכלו לתמרן כראוי, ויושביהן נפלו כטרף קל לפני חיילי זבולון ונפתלי. החיילים הרגליים נהנו אפוא מיתרון המהירות. <b>נַחַל קְדוּמִים</b>, קדמון וחשוב, <b>נַחַל קִישׁוֹן.</b> דבורה משבחת את הנחל שסייע כביכול בניצחון. הנחל הוצף, ונראה שגם בשמים הייתה סערה. על כן, <b>תִּדְרְכִי נַפְשִׁי עֹז</b>, אנשי הצבא נדרשו להתאזר בגבורה כדי לצעוד אל תוך הסערה שאיימה על אויביהם.
(כב) <b>אָז הָלְמוּ עִקְּבֵי סוּס</b>, אפשר היה לשמוע את רגלי הסוסים במנוסתם <b>מִדַּהֲרוֹת דַּהֲרוֹת אַבִּירָיו.</b>
(כג) <b>אוֹרוּ</b>, קללו את <b>מֵרוֹז!</b> מרוז לא השתתפה במלחמה, ואולי נקראה עיר זו על שם ראשה. <b>אָמַר מַלְאַךְ ה'</b>, הנביא. <b>אֹרוּ אָרוֹר</b> את <b>יֹשְׁבֶיהָ, כִּי לֹא בָאוּ לְעֶזְרַת ה', לְעֶזְרַת ה' בַּגִּבּוֹרִים.</b> המלחמה אמנם הוכרעה בלעדיהם, אבל הם נזכרים לרעה מכיוון שלא נטלו בה חלק.
(כד) לאחר הקללה מגיעה גם ברכה: <b>תְּבֹרַךְ מִנָּשִׁים יָעֵל אֵשֶׁת חֶבֶר הַקֵּינִי,</b> שהרגה את סיסרא. יותר <b>מִ</b>שאר <b>נָּשִׁים</b> היושבות <b>בָּאֹהֶל</b> ואינן יוצאות למלחמה <b>תְּבֹרָךְ.</b> כאן מופיע תיאור פיוטי של מעשיה:
(כה) <b>מַיִם שָׁאַל</b> סיסרא, והיא <b>חָלָב נָתָנָה. בְּסֵפֶל אַדִּירִים</b>, גדול במיוחד <b>הִקְרִיבָה חֶמְאָה.</b>
(כו) בצד הארוחה העשירה שהגישה, <b>יָדָהּ</b> השמאלית <b>לַיָּתֵד</b> של האוהל <b>תִּשְׁלַחְנָה</b>, שלחה לאחוז בה מול רקתו של סיסרא, <b>ו</b>את יד <b>ימִינָהּ</b> שלחה <b>לְהַלְמוּת עֲמֵלִים,</b> המקבת, הפטיש שעובדים בו, <b>וְהָלְמָה</b>, הכתה את <b>סִיסְרָא, מָחֲקָה</b>, הסירה את <b>רֹאשׁוֹ וּמָחֲצָה וְחָלְפָה</b> היתד את <b>רַקָּתוֹ.</b>
(כז) <b>בֵּין רַגְלֶיהָ כָּרַע נָפַל שָׁכָב, בֵּין רַגְלֶיהָ כָּרַע נָפָל.</b> הוא התמוטט ונפל בין רגליה, שהרי היה עליה לכרוע על ברכיה כדי להכותו ביתד. <b>בַּאֲשֶׁר כָּרַע</b>, באותו מקום שבו התמוטט, <b>שָׁם נָפַל שָׁדוּד,</b> הרוג.
(כח) השירה מסתיימת בקטע המתאר את התבוסה מזווית ייחודית: <b>בְּעַד הַחַלּוֹן נִשְׁקְפָה וַתְּיַבֵּב,</b> ייללה <b>אֵם סִיסְרָא, בְּעַד הָאֶשְׁנָב</b>, חלון המיועד לנשיבת רוח, לאוורור. ואולי האשנב הוא חלון עם שבכה. אמו של סיסרא ישבה והמתינה, הסתכלה באשנב המשקיף למרחוק ובכתה<b>: מַדּוּעַ בֹּשֵׁשׁ רִכְבּוֹ לָבוֹא? מַדּוּעַ אֶחֱרוּ פַּעֲמֵי,</b> דפיקות <b>מַרְכְּבוֹתָיו?</b> ייתכן שכבר ירד הערב שאחרי הקרב, ורכבו של סיסרא טרם שב הביתה.
(כט) <b>חַכְמוֹת שָׂרוֹתֶיהָ תַּעֲנֶינָּה.</b> אמו של שר הצבא הייתה אשה חשובה, ועל כן הייתה מוקפת בשָׂרות חכמות שניסו לחזק את לבה בדברים. <b>אַף הִיא תָּשִׁיב אֲמָרֶיהָ לָהּ.</b> כנגד האפשרות שהתעכבותו מבשרת רעה, היא מבקשת לעודד עצמה באפשרות החיובית<b>:</b>
(ל) <b>הֲלֹא יִמְצְאוּ יְחַלְּקוּ שָׁלָל.</b> הם בוודאי ניצחו במלחמה, ועל כן אינם חוזרים מיד לביתם, שהרי עליהם לחלק תחילה את השלל. <b>רַחַם רַחֲמָתַיִם לְרֹאשׁ גֶּבֶר,</b> נקבה אחת או שתים לכל איש. ביטוי מגונה זה, שבנסיבות אחרות אינו מתאים להיאמר, מתאר את יחס הלוחמים הללו לשבויות. לאחר שהרגו את כל הגברים, הם מחלקים ביניהם את הנשים. <b>שְׁלַל צְבָעִים לְסִיסְרָא, שְׁלַל צְבָעִים רִקְמָה.</b> בשלל יש גם בגדי נשים, שלעתים הם רקומים. <b>צֶבַע רִקְמָתַיִם לְצַוְּארֵי שָׁלָל</b>, החיילים הבוזזים עוטפים בבגדי הנשים המעוטרים את צוואריהם.
(לא) משפט הסיום: <b>כֵּן</b>, כך, בכזו מפלה <b>יֹאבְדוּ כָל אוֹיְבֶיךָ, ה'!</b> מות המנהיג, בידי אשה, לאחר מנוסתו משדה הקרב נתפס כביזיון כפול, ואין עמו תהילה. <b>וְ</b>אילו <b>אֹהֲבָיו</b> של ה' יתעלו בפאר והדר <b>כְּצֵאת</b>, כזריחת <b>הַשֶּׁמֶשׁ בִּגְבֻרָתוֹ,</b> בעצמתה ההולכת וגוברת. <b>וַתִּשְׁקֹט הָאָרֶץ</b> לאחר מכן <b>אַרְבָּעִים שָׁנָה.</b> גם אם מלך חצור לא נהרג ועירו נשארה עומדת, צבאו הושמד, והמלכים שעזרו לו התפזרו. חצור איבדה את מעמדה והפכה מקום שולי. ידם של ישראל הייתה על העליונה למשך עשרות שנים, ולפחות חלק זה של הארץ נותר בשלוותו.
<h2>פרק ו</h2>
(א) <b>וַיַּעֲשׂוּ בְנֵי יִשְׂרָאֵל הָרַע בְּעֵינֵי ה', וַיִּתְּנֵם ה' בְּיַד מִדְיָן שֶׁבַע שָׁנִים.</b>
(ב) <b>וַתָּעָז</b>, גברה <b>יַד מִדְיָן</b>, אומה לא גדולה של נוודים בני המדבר, <b>עַל יִשְׂרָאֵל.</b> על מנת להתחבא או להחביא את התבואה <b>מִפְּנֵי מִדְיָן</b>, שהיו פושטים ושודדים, <b>עָשׂוּ לָהֶם בְּנֵי יִשְׂרָאֵל אֶת הַמִּנְהָרוֹת אֲשֶׁר בֶּהָרִים וְאֶת הַמְּעָרוֹת וְאֶת הַמְּצָדוֹת,</b> מקומות מסתור.
(ג) <b>וְהָיָה אִם</b>, כאשר <b>זָרַע יִשְׂרָאֵל,</b> והתבואה צמחה – <b>וְעָלָה מִדְיָן וַעֲמָלֵק</b>, שאף הוא עם נווד, ולכן חי בכמה אזורים, <b>וּבְנֵי קֶדֶם</b> הערביים והשבטים שחיו ושוטטו בעיקר באזור שבין ערב לסוריה, <b>וְעָלוּ עָלָיו.</b> פעם אחר פעם היו בני המדבר הללו פולשים לארץ המיושבת ומנצלים את חולשתם של ישראל.
(ד) <b>וַיַּחֲנוּ עֲלֵיהֶם, וַיַּשְׁחִיתוּ אֶת יְבוּל הָאָרֶץ עַד בּוֹאֲךָ עַזָּה.</b> הם לא עמדו על הגבול בלבד, אלא השתלטו על מרחבי שטחם של ישראל, <b>וְלֹא יַשְׁאִירוּ מִחְיָה</b>, אמצעי קיום <b>בְּיִשְׂרָאֵל, וְשֶׂה וָשׁוֹר וַחֲמוֹר.</b>
(ה) <b>כִּי הֵם וּמִקְנֵיהֶם יַעֲלוּ וְאָהֳלֵיהֶם, וּבָאוּ כְדֵי אַרְבֶּה לָרֹב, וְלָהֶם וְלִגְמַלֵּיהֶם</b> של אנשי המדבר האלו <b>אֵין מִסְפָּר, וַיָּבֹאוּ בָאָרֶץ לְשַׁחֲתָהּ.</b> לא הייתה להם כל כוונה למשול בארץ. הם פשטו עליה רק לשם גנבה ושוד.
(ו) <b>וַיִּדַּל</b>, הֶעֱני <b>יִשְׂרָאֵל מְאֹד מִפְּנֵי מִדְיָן, וַיִּזְעֲקוּ בְנֵי יִשְׂרָאֵל אֶל ה'.</b>
(ז) <b>וַיְהִי כִּי זָעֲקוּ בְנֵי יִשְׂרָאֵל אֶל ה' עַל אֹדוֹת מִדְיָן,</b> ִי כִּי זָעֲקוּ בְנֵי יִשְׂרָאֵל אֶל ה' עַל אֹדוֹת מִדְיָן,
(ח) <b>וַיִּשְׁלַח ה' אִישׁ נָבִיא אֶל בְּנֵי יִשְׂרָאֵל, וַיֹּאמֶר לָהֶם: כֹּה אָמַר ה' אֱלֹהֵי יִשְׂרָאֵל: אָנֹכִי הֶעֱלֵיתִי אֶתְכֶם מִמִּצְרַיִם וָאֹצִיא אֶתְכֶם מִבֵּית עֲבָדִים,</b>
(ט) <b>וָאַצִּל אֶתְכֶם מִיַּד מִצְרַיִם וּמִיַּד כָּל לֹחֲצֵיכֶם, וָאֲגָרֵשׁ אוֹתָם מִפְּנֵיכֶם וָאֶתְּנָה לָכֶם אֶת אַרְצָם,</b>
(י) <b>וָאֹמְרָה לָכֶם: אֲנִי ה' אֱלֹהֵיכֶם. לֹא תִירְאוּ</b>, אל תכבדו ואל תעבדו <b>אֶת אֱלֹהֵי הָאֱמֹרִי אֲשֶׁר אַתֶּם יוֹשְׁבִים בְּאַרְצָם, וְ</b>אתם <b>לֹא שְׁמַעְתֶּם בְּקוֹלִי.</b> בדברי הנביא אין פתרון למצב אלא רק תוכחה. מצבכם השפל הוא עונש על כך שהמריתם את צו ה', ולא עמדתם בתנאי שהציב להם. עליכם לשוב אליו.
(יא) <b>וַיָּבֹא מַלְאַךְ ה',</b> בדמות אדם, <b>וַיֵּשֶׁב תַּחַת</b> עץ <b>הָאֵלָה אֲשֶׁר בְּעָפְרָה אֲשֶׁר</b> שייכת <b>לְיוֹאָשׁ אֲבִי הָעֶזְרִי,</b> ממשפחת אביעזר. <b>וְגִדְעוֹן בְּנוֹ</b> של יואש היה אז <b>חֹבֵט</b>, מכה, דש <b>חִטִּים בַּגַּת</b>, מקום דריכת היין. בדרך כלל אין חובטים את החיטים אלא על פני השדה או במקום מיוחד לדיש, אבל הוא עשה זאת בגת ובלא בהמות דשות מפני שהתכוון <b>לְהָנִיס</b>, להבריח ולהציל את החיטים <b>מִפְּנֵי מִדְיָן.</b> את החיטה דשים בתחילת הקיץ, כשהגפנים עדיין אינן נותנות את פריין, ולכן סביר שהמדיינים לא יבואו לחפש דבר בגת.
(יב) <b>וַיֵּרָא אֵלָיו מַלְאַךְ ה', וַיֹּאמֶר אֵלָיו: ה' עִמְּךָ, גִּבּוֹר הֶחָיִל!</b>
(יג) <b>וַיֹּאמֶר אֵלָיו גִּדְעוֹן: בִּי אֲדֹנִי!</b> אנא, כיצד אתה אומר שה' עמי? <b>וְ</b>אם <b>יֵשׁ ה' עִמָּנוּ</b> – <b>וְלָמָּה מְצָאַתְנוּ כָּל זֹאת?</b> מדוע כך אירע לנו? <b>וְאַיֵּה</b>, איפה <b>כָל נִפְלְאֹתָיו אֲשֶׁר סִפְּרוּ לָנוּ אֲבוֹתֵינוּ לֵאמֹר: הֲלֹא מִמִּצְרַיִם הֶעֱלָנוּ ה', וְעַתָּה נְטָשָׁנוּ</b>, עזב אותנו <b>ה' וַיִּתְּנֵנוּ בְּכַף מִדְיָן?!</b>
(יד) <b>וַיִּפֶן אֵלָיו</b> מלאך <b>ה'</b>, המדבר בשמו, <b>וַיֹּאמֶר: לֵךְ בְּכֹחֲךָ זֶה</b>, בגבורה שניתנה לך <b>וְהוֹשַׁעְתָּ אֶת יִשְׂרָאֵל מִכַּף מִדְיָן. הֲלֹא שְׁלַחְתִּיךָ.</b>
(טו) <b>וַיֹּאמֶר אֵלָיו: בִּי אֲדֹנָי!</b> נראה שגדעון מכיר שהעומד לפניו איננו אדם אלא דמות עליונה. <b>בַּמָּה</b> וכיצד <b>אוֹשִׁיעַ אֶת יִשְׂרָאֵל?! הִנֵּה אַלְפִּי,</b> האלף שלי הוא <b>הַדַּל בּ</b>שבט <b>מְנַשֶּׁה.</b> השבטים היו מחולקים לאלפים, וכל אחד מהם היה יחידה לעצמה. ובית אביעזר לא נמנה עם המשפחות החשובות ביותר בשבט. <b>וְאָנֹכִי הַצָּעִיר בְּבֵית אָבִי.</b> כיצד אוכל להיות מנהיג?!
(טז) <b>וַיֹּאמֶר אֵלָיו ה': כִּי אֶהְיֶה עִמָּךְ, וְהִכִּיתָ אֶת מִדְיָן כְּ</b>אילו היו כְּ<b>אִישׁ אֶחָד</b> בלבד.
(יז) <b>וַיֹּאמֶר אֵלָיו: אִם נָא מָצָאתִי חֵן בְּעֵינֶיךָ, וְעָשִׂיתָ לִּי אוֹת</b>, סימן <b>שָׁאַתָּה</b>, ולא דמות אנושית, <b>מְדַבֵּר עִמִּי</b>, ושזו אכן שליחות מאת ה'.
(יח) <b>אַל נָא תָמֻשׁ</b>, תזוז <b>מִזֶּה</b>, מכאן <b>עַד בֹּאִי אֵלֶיךָ, וְהֹצֵאתִי אֶת מִנְחָתִי וְהִנַּחְתִּי לְפָנֶיךָ.</b> גדעון מעוניין להגיש למלאך מתנה. <b>וַיֹּאמַר: אָנֹכִי אֵשֵׁב</b> ואמתין <b>עַד שׁוּבֶךָ.</b>
(יט) <b>וְגִדְעוֹן בָּא</b>, נכנס <b>וַיַּעַשׂ</b>, והכין <b>גְּדִי עִזִּים וְאֵיפַת קֶמַח</b> עשויה <b>מַצּוֹת.</b> העיסה כנראה לא הספיקה להחמיץ מפני המהירות. את <b>הַבָּשָׂר שָׂם בַּסַּל, וְהַמָּרַק</b>, שבו בושל הגדי, <b>שָׂם בַּפָּרוּר,</b> בסיר. <b>וַיּוֹצֵא אֵלָיו אֶל תַּחַת הָאֵלָה, וַיַּגַּשׁ</b>, הקריב למקומו של המלאך.
(כ) <b>וַיֹּאמֶר אֵלָיו מַלְאַךְ הָאֱלֹהִים: קַח אֶת הַבָּשָׂר וְאֶת הַמַּצּוֹת וְהַנַּח אֶל הַסֶּלַע הַלָּז,</b> שנמצא פה, <b>וְאֶת הַמָּרַק שְׁפוֹךְ. וַיַּעַשׂ כֵּן.</b>
(כא) <b>וַיִּשְׁלַח מַלְאַךְ ה' אֶת קְצֵה הַמִּשְׁעֶנֶת אֲשֶׁר בְּיָדוֹ</b>. מכאן שהמלאך התגלה כאדם המחזיק מקל בידו. <b>וַיִּגַּע בַּבָּשָׂר וּבַמַּצּוֹת. וַתַּעַל הָאֵשׁ מִן הַצּוּר,</b> הסלע, <b>וַתֹּאכַל אֶת הַבָּשָׂר וְאֶת הַמַּצּוֹת. ו</b>עם עליית האש <b>מַלְאַךְ ה' הָלַךְ מֵעֵינָיו,</b> נעלם.
(כב) <b>וַיַּרְא גִּדְעוֹן כִּי מַלְאַךְ ה' הוּא. וַיֹּאמֶר גִּדְעוֹן: אֲהָהּ, ה' אֱלוֹהִים!</b> קריאה מתפרצת של אימה וחשש, אויה לי, <b>כִּי עַל כֵּן</b>, מפני ש<b>רָאִיתִי מַלְאַךְ ה' פָּנִים אֶל פָּנִים.</b> הוא הניח שאחרי ראיית מלאך אין אדם יכול לחיות.
(כג) <b>וַיֹּאמֶר לוֹ ה': שָׁלוֹם לְךָ, אַל תִּירָא. לֹא תָּמוּת.</b>
(כד) <b>וַיִּבֶן שָׁם גִּדְעוֹן מִזְבֵּחַ לַה' וַיִּקְרָא לוֹ</b> – למזבח <b>ה' שָׁלוֹם.</b> <b>עַד הַיּוֹם הַזֶּה עוֹדֶנּוּ בְּעָפְרָת</b> השייכת ל<b>אֲבִי הָעֶזְרִי,</b> משפחתו של גדעון.
(כה) <b>וַיְהִי בַּלַּיְלָה הַהוּא, וַיֹּאמֶר לוֹ ה'</b>. גדעון שמע קול אלוקי ולא ראה כל דמות<b>:</b> <b>קַח אֶת פַּר הַשּׁוֹר</b>, הפר הגדול <b>אֲשֶׁר לְאָבִיךָ וּפַר הַשֵּׁנִי</b> פר נוסף שהוא בן <b>שֶׁבַע שָׁנִים</b>, במלוא גודלו וגידולו, <b>וְהָרַסְתָּ אֶת מִזְבַּח הַבַּעַל אֲשֶׁר לְאָבִיךָ, וְאֶת הָאֲשֵׁרָה</b>, שנחשבה לעץ קדוש שאין לפגוע בו, <b>אֲשֶׁר עָלָיו תִּכְרֹת.</b>
(כו) <b>וּבָנִיתָ מִזְבֵּחַ לַה' אֱלֹהֶיךָ עַל רֹאשׁ הַמָּעוֹז</b>, הסלע המתנשא <b>הַזֶּה בַּמַּעֲרָכָה,</b> במקום מסודר וערוך לכך. <b>וְלָקַחְתָּ אֶת הַפָּר הַשֵּׁנִי וְהַעֲלִיתָ</b> אותו ל<b>עוֹלָה בַּעֲצֵי הָאֲשֵׁרָה אֲשֶׁר תִּכְרֹת.</b>
(כז) <b>וַיִּקַּח גִּדְעוֹן עֲשָׂרָה אֲנָשִׁים מֵעֲבָדָיו</b>. מן העובדה שברשותו של צעיר זה לא מעט עבדים, עולה שבא ממשפחה מכובדת. <b>וַיַּעַשׂ כַּאֲשֶׁר דִּבֶּר אֵלָיו ה'. וַיְהִי כַּאֲשֶׁר יָרֵא אֶת בֵּית אָבִיו וְאֶת אַנְשֵׁי הָעִיר</b>, שהתייחסו אל הבעל ביראת כבוד<b>, מֵעֲשׂוֹת</b> את מה שנצטווה <b>יוֹמָם</b> – <b>וַיַּעַשׂ</b> ב<b>לָיְלָה.</b>
(כח) <b>וַיַּשְׁכִּימוּ אַנְשֵׁי הָעִיר בַּבֹּקֶר, וְהִנֵּה</b> ראו ש<b>נֻתַּץ</b>, נהרס ונשבר <b>מִזְבַּח הַבַּעַל, וְהָאֲשֵׁרָה אֲשֶׁר עָלָיו כֹּרָתָה, וְאֵת הַפָּר הַשֵּׁנִי</b>, שכנראה נועד לעבודה זרה, <b>הֹעֲלָה עַל הַמִּזְבֵּחַ</b> החדש <b>הַבָּנוּי.</b>
(כט) <b>וַיֹּאמְרוּ אִישׁ אֶל רֵעֵהוּ: מִי עָשָׂה הַדָּבָר הַזֶּה? וַיִּדְרְשׁוּ וַיְבַקְשׁוּ,</b> ולאחר שבדקו ושללו חשודים אחרים, מצאו את האשם – <b>וַיֹּאמְרוּ: גִּדְעוֹן בֶּן יוֹאָשׁ עָשָׂה הַדָּבָר הַזֶּה.</b>
(ל) <b>וַיֹּאמְרוּ אַנְשֵׁי הָעִיר אֶל יוֹאָשׁ: הוֹצֵא</b>, הסגר בידינו <b>אֶת בִּנְךָ וְיָמֹת, כִּי נָתַץ אֶת מִזְבַּח הַבַּעַל וְכִי כָרַת הָאֲשֵׁרָה אֲשֶׁר עָלָיו.</b>
(לא) <b>וַיֹּאמֶר יוֹאָשׁ לְכֹל אֲשֶׁר עָמְדוּ עָלָיו: הַאַתֶּם תְּרִיבוּן לַבַּעַל, אִם אַתֶּם תּוֹשִׁיעוּן אוֹתוֹ?!</b> האם הבעל זקוק למאבקכם למענו ולישועתכם?! <b>אֲשֶׁר יָרִיב לוֹ,</b> מי שמתקוטט עמו <b>יוּמַת עַד הַבֹּקֶר,</b> שהרי <b>אִם</b> אכן <b>אֱלֹהִים הוּא</b> הבעל, ואם כוחו כה גדול – <b>יָרֶב לוֹ,</b> יריב בעצמו עם בני <b>כִּי נָתַץ אֶת מִזְבְּחוֹ,</b> ואתם אינכם צריכים לעשות זאת במקומו. אנשי העיר קיבלו את הטיעון שכן עבודת הבעל לא נעשתה מתוך קנאות ואמונה עמוקה. הם עבדו לבעל משום שזו הייתה האָפנה המקומית, ומשום שחיקו את מנהגי העמים.
(לב) <b>וַיִּקְרָא לוֹ</b> – לגדעון <b>בַיּוֹם הַהוּא יְרֻבַּעַל, לֵאמֹר: יָרֶב בּוֹ הַבַּעַל כִּי נָתַץ אֶת מִזְבְּחוֹ.</b> גדעון קיבל שם או כינוי שהפך לשמו השני.
(לג) סיפור ההתגלות בא כהקדמה למלחמה: <b>וְכָל מִדְיָן וַעֲמָלֵק וּבְנֵי קֶדֶם נֶאֶסְפוּ יַחְדָּו, וַיַּעַבְרוּ</b> את הירדן, <b>וַיַּחֲנוּ בְּעֵמֶק יִזְרְעֶאל,</b> שהיה מקום נרחב דיו למחנה צבאי.
(לד) <b>וְרוּחַ ה' לָבְשָׁה אֶת גִּדְעוֹן.</b> הוא הרגיש שנחה עליו הרוח, ועתה בכוחו לקיים את דברי המלאך ולהושיע את ישראל במערכה נגד מדין. <b>וַיִּתְקַע בַּשּׁוֹפָר</b> לקרוא לאנשים לקרָב, <b>וַיִּזָּעֵק</b>, התאספו לקול הקורא אנשי משפחת <b>אֲבִיעֶזֶר אַחֲרָיו.</b>
(לה) <b>וּמַלְאָכִים</b>, שליחים <b>שָׁלַח</b> גדעון <b>בְּכָל מְנַשֶּׁה</b> להודיע על המלחמה, <b>וַיִּזָּעֵק גַּם הוּא</b> – שבט מנשה, <b>אַחֲרָיו. וּמַלְאָכִים שָׁלַח בְּאָשֵׁר וּבִזְבֻלוּן וּבְנַפְתָּלִי, וַיַּעֲלוּ</b> אנשים גם מן השבטים הללו <b>לִקְרָאתָם.</b>
(לו) <b>וַיֹּאמֶר גִּדְעוֹן אֶל הָאֱלֹהִים: אִם יֶשְׁךָ,</b> הנך <b>מוֹשִׁיעַ בְּיָדִי אֶת יִשְׂרָאֵל כַּאֲשֶׁר דִּבַּרְתָּ,</b> ברצוני לקבל סימן לכך.
(לז) <b>הִנֵּה אָנֹכִי מַצִּיג</b>, מניח <b>אֶת גִּזַּת הַצֶּמֶר בַּגֹּרֶן</b> הפתוח; <b>אִם טַל יִהְיֶה עַל הַגִּזָּה לְבַדָּהּ וְעַל כָּל</b> שאר <b>הָאָרֶץ חֹרֶב,</b> יובש – יהיה זה מופת בעבורי, <b>וְיָדַעְתִּי כִּי תוֹשִׁיעַ בְּיָדִי אֶת יִשְׂרָאֵל כַּאֲשֶׁר דִּבַּרְתָּ.</b>
(לח) <b>וַיְהִי כֵן. וַיַּשְׁכֵּם מִמָּחֳרָת, וַיָּזַר</b>, סחט <b>אֶת הַגִּזָּה</b>, והגיזה הייתה ספוגה בטל. <b>וַיִּמֶץ</b>, נזל <b>טַל מִן הַגִּזָּה, מְלוֹא הַסֵּפֶל מָיִם.</b>
(לט) <b>וַיֹּאמֶר גִּדְעוֹן אֶל הָאֱלֹהִים: אַל יִחַר אַפְּךָ בִּי,</b> אל תכעס עלי, <b>וַאֲדַבְּרָה אַךְ הַפָּעַם. אֲנַסֶּה נָּא רַק הַפַּעַם בַּגִּזָּה</b> ניסיון דומה אבל הפוך, נסי יותר – <b>יְהִי נָא חֹרֶב אֶל הַגִּזָּה לְבַדָּהּ, וְעַל כָּל הָאָרֶץ יִהְיֶה טָּל.</b>
(מ) <b>וַיַּעַשׂ אֱלֹהִים כֵּן בַּלַּיְלָה הַהוּא. וַיְהִי חֹרֶב אֶל הַגִּזָּה לְבַדָּהּ, וְעַל כָּל הָאָרֶץ הָיָה טָל.</b>
<h2>פרק ז</h2>
(א) <b>וַיַּשְׁכֵּם יְרֻבַּעַל, הוּא גִדְעוֹן, וְכָל הָעָם אֲשֶׁר אִתּוֹ, וַיַּחֲנוּ עַל עֵין חֲרֹד</b> שבעמק יזרעאל. <b>וּמַחֲנֵה מִדְיָן הָיָה לוֹ מִצָּפוֹן, מִגִּבְעַת הַמּוֹרֶה, בָּעֵמֶק.</b>
(ב) <b>וַיֹּאמֶר ה' אֶל גִּדְעוֹן: רַב הָעָם אֲשֶׁר אִתָּךְ מִתִּתִּי אֶת מִדְיָן בְּיָדָם.</b> חייליך רבים מדי לצורך מלחמה זו, <b>פֶּן יִתְפָּאֵר עָלַי יִשְׂרָאֵל לֵאמֹר: "יָדִי הוֹשִׁיעָה לִּי".</b> ניצחון בקרב באופן זה ייחשב סביר, וישראל עלולים לייחס את הברחת המדיינים להתאספותם יחדיו. אני רוצה שהניצחון יוכר כנס.
(ג) <b>וְעַתָּה קְרָא נָא בְּאָזְנֵי הָעָם לֵאמֹר: "</b>אמנם כולכם התייצבתם בזריזות מפני שהוזעקתם, אבל <b>מִי</b> ש<b>יָרֵא וְחָרֵד</b> ללכת למערכה – <b>יָשֹׁב וְיִצְפֹּר</b>, ישכים עם בוקר, יחזור ויסוב, או: יצפה <b>מֵהַר הַגִּלְעָד". וַיָּשָׁב מִן הָעָם עֶשְׂרִים וּשְׁנַיִם אֶלֶף</b> איש, שפנו כל אחד למקומו, <b>וַעֲשֶׂרֶת אֲלָפִים נִשְׁאָרוּ.</b>
(ד) <b>וַיֹּאמֶר ה' אֶל גִּדְעוֹן: עוֹד</b>, עדיין <b>הָעָם רָב. הוֹרֵד אוֹתָם אֶל הַמַּיִם</b> בעין חרוד<b>, וְאֶצְרְפֶנּוּ לְךָ</b>, אבחן אותם בעבורך <b>שָׁם. וְהָיָה אֲשֶׁר אֹמַר אֵלֶיךָ "זֶה יֵלֵךְ אִתָּךְ"</b> – <b>הוּא יֵלֵךְ אִתָּךְ, וְכֹל אֲשֶׁר אֹמַר אֵלֶיךָ "זֶה לֹא יֵלֵךְ עִמָּךְ"</b> – <b>הוּא לֹא יֵלֵךְ.</b>
(ה) <b>וַיּוֹרֶד אֶת הָעָם אֶל הַמָּיִם</b> לשתות מן הנחל. עין חרוד איננו מעיין גדול אבל די בו לצורכיהם. <b>וַיֹּאמֶר ה' אֶל גִּדְעוֹן:</b> זה יהיה לך הסימן – <b>כֹּל אֲשֶׁר יָלֹק,</b> ילקק <b>בִּלְשׁוֹנוֹ מִן הַמַּיִם כַּאֲשֶׁר</b>, כמו ש<b>יָלֹק הַכֶּלֶב</b> – <b>תַּצִּיג,</b> תעמיד <b>אוֹתוֹ לְבָד, וְכֹל אֲשֶׁר יִכְרַע עַל בִּרְכָּיו לִשְׁתּוֹת</b> יוצג לבד. הפרד בין אלה שכורעים על הברכיים כדי לשתות, לבין אלה שרק רוכנים ומלקקים מן המים בעזרת ידיהם.
(ו) <b>וַיְהִי מִסְפַּר הַמְלַקְקִים בְּיָדָם אֶל פִּיהֶם</b>, המביאים את המים ביד ומלקקים מתוך היד <b>שְׁלֹשׁ מֵאוֹת אִישׁ, וְכֹל יֶתֶר הָעָם כָּרְעוּ עַל בִּרְכֵיהֶם לִשְׁתּוֹת מָיִם.</b>
(ז) <b>וַיֹּאמֶר ה' אֶל גִּדְעוֹן: בִּשְׁלֹשׁ מֵאוֹת הָאִישׁ הַמְלַקְקִים אוֹשִׁיעַ אֶתְכֶם, וְנָתַתִּי אֶת מִדְיָן בְּיָדֶךָ, וְכָל</b> שאר <b>הָעָם יֵלְכוּ אִישׁ לִמְקֹמוֹ.</b>
(ח) <b>וַיִּקְחוּ אֶת צֵדָה</b>, צידת <b>הָעָם בְּיָדָם וְאֵת שׁוֹפְרֹתֵיהֶם</b> בעבור החיילים הנשארים, <b>וְאֵת כָּל</b> שאר <b>אִישׁ יִשְׂרָאֵל שִׁלַּח אִישׁ לְאֹהָלָיו, וּבִשְׁלֹשׁ מֵאוֹת הָאִישׁ הֶחֱזִיק,</b> השאיר עמו. מן ההתנהלות הרגילה של מצביא – הזעקת ישראל וגיוסו של צבא שבו למעלה משלושים אלף לוחמים, עבר גדעון להנהגה שצריכה להיות נסית, שכן שילח כמעט את כל אנשי המלחמה. שׁ הֶחֱזִיק,<b>וּמַחֲנֵה מִדְיָן הָיָה לוֹ מִתַּחַת בָּעֵמֶק.</b> גדעון עמד במקום גבוה יותר, ואילו המדיינים חנו בעמק, שהוא מקום שטוח יחסית ונוח מאוד. המדיינים ישבו לבטח במקומם ולא חששו מדָּבר.
(ט) <b>וַיְהִי בַּלַּיְלָה הַהוּא, וַיֹּאמֶר אֵלָיו ה': קוּם רֵד בַּמַּחֲנֶה, כִּי נְתַתִּיו בְּיָדֶךָ.</b>
(י) <b>וְאִם יָרֵא אַתָּה לָרֶדֶת,</b> אם אתה עדיין מהסס, <b>רֵד אַתָּה וּפֻרָה נַעַרְךָ</b>, המשרת שלך ששמו פורה <b>אֶל הַמַּחֲנֶה</b> של המדיינים
(יא) <b>וְשָׁמַעְתָּ מַה יְדַבֵּרוּ, וְאַחַר</b> מה שתשמע שם <b>תֶּחֱזַקְנָה יָדֶיךָ,</b> תתחזק <b>וְיָרַדְתָּ בַּמַּחֲנֶה. וַיֵּרֶד הוּא וּפֻרָה נַעֲרוֹ</b> בהתגנבות <b>אֶל קְצֵה הַחֲמֻשִׁים אֲשֶׁר בַּמַּחֲנֶה.</b> אף שהמדיינים חנו בביטחון, הם השאירו אנשים חמושים למשמר, אם כי לא בכמות ובאופן שמאפשרים הגנה ראויה.
(יב) <b>וּמִדְיָן וַעֲמָלֵק וְכָל בְּנֵי קֶדֶם נֹפְלִים</b>, שוכנים, פרושים או: שוכבים <b>בָּעֵמֶק</b> וממלאים אותו <b>כָּאַרְבֶּה לָרֹב, וְלִגְמַלֵּיהֶם אֵין מִסְפָּר, כַּחוֹל שֶׁעַל שְׂפַת הַיָּם לָרֹב.</b>
(יג) <b>וַיָּבֹא גִדְעוֹן</b> בשקט בלילה, <b>וְהִנֵּה אִישׁ מְסַפֵּר לְרֵעֵהוּ חֲלוֹם. וַיֹּאמֶר</b> האיש לחברו<b>: הִנֵּה חֲלוֹם חָלַמְתִּי, וְהִנֵּה צְלִיל</b>, כיכר <b>לֶחֶם שְׂעֹרִים מִתְהַפֵּךְ</b>, מתגלגל <b>בְּמַחֲנֵה מִדְיָן,</b> כנראה היה זה לחם עגול. <b>וַיָּבֹא</b> הלחם <b>עַד הָאֹהֶל, וַיַּכֵּהוּ וַיִּפֹּל</b>, <b>וַיַּהַפְכֵהוּ לְמַעְלָה ו</b>לבסוף <b>נָפַל הָאֹהֶל.</b> הכיכר העגולה התגלגלה – כנראה ממקום גבוה, ולמרות קוטנה וחולשתה הפילה את האוהל, הפכה אותו על פניו ומוטטה אותו לגמרי.
(יד) <b>וַיַּעַן רֵעֵהוּ וַיֹּאמֶר: אֵין זֹאת בִּלְתִּי אִם חֶרֶב גִּדְעוֹן בֶּן יוֹאָשׁ אִישׁ יִשְׂרָאֵל.</b> אין ספק שלחם השעורים הזה, הנאכל והזול, אשר שמו מורה על סער ומהומה, מרמז לגדעון. ופירוש הדבר הוא ש<b>נָתַן הָאֱלֹהִים בְּיָדוֹ אֶת מִדְיָן וְאֶת כָּל הַמַּחֲנֶה.</b> בוודאי נדרש לגדעון זמן מסוים כדי להזעיק את כל ישראל, ושמועות כאלה הולכות למרחוק, אבל יש להניח שהמדיינים לא התייחסו לכך ברצינות ולא חששו מגדעון. אלא שאם כיכר לחם פשוטה וקטנה הופכת אוהל שלם על פניו, סימן הוא שדווקא דבר פעוט ובלתי נחשב מסוגל לחולל תהפוכות גדולות באוהלי מדין.
(טו) <b>וַיְהִי כִשְׁמֹעַ גִּדְעוֹן אֶת מִסְפַּר</b>, סיפור <b>הַחֲלוֹם וְאֶת שִׁבְרוֹ,</b> פתרונו, שהתייחסו באופן ישיר אליו ואל תקוותיו, <b>וַיִּשְׁתָּחוּ. וַיָּשָׁב אֶל מַחֲנֵה יִשְׂרָאֵל, וַיֹּאמֶר: קוּמוּ! כִּי נָתַן ה' בְּיֶדְכֶם אֶת מַחֲנֵה מִדְיָן.</b>
(טז) גדעון לא הסתפק בהודעה בלבד, אלא עשה מעשה: <b>וַיַּחַץ אֶת שְׁלֹשׁ מֵאוֹת הָאִישׁ</b> ל<b>שְׁלֹשָׁה רָאשִׁים</b>, חלקים, פלגים, <b>וַיִּתֵּן שׁוֹפָרוֹת בְּיַד כֻּלָּם וְכַדִּים רֵקִים, וְלַפִּדִים בְּתוֹךְ הַכַּדִּים.</b> לכל אחד מהם היה שופר ולפיד, אבל הלפידים לא נראו מפני שהיו חבויים בכדים.
(יז) <b>וַיֹּאמֶר אֲלֵיהֶם: מִמֶּנִּי תִרְאוּ וְכֵן תַּעֲשׂוּ.</b> אני אשמש לכם דוגמא. <b>וְהִנֵּה אָנֹכִי בָא בִּקְצֵה הַמַּחֲנֶה, וְהָיָה כַאֲשֶׁר אֶעֱשֶׂה כֵּן תַּעֲשׂוּן.</b> הַמַּחֲנֶה, וְהָיָה כַאֲשֶׁר אֶעֱשֶׂה כֵּן תַּעֲשׂוּן.
(יח) <b>וְתָקַעְתִּי</b>, כאשר אתקע <b>בַּשּׁוֹפָר אָנֹכִי וְכָל אֲשֶׁר אִתִּי</b> – <b>וּתְקַעְתֶּם בַּשּׁוֹפָרוֹת גַּם אַתֶּם סְבִיבוֹת כָּל הַמַּחֲנֶה, וַאֲמַרְתֶּם</b>, צעקו את הסיסמא<b>: "לַה' וּלְגִדְעוֹן!"</b>
(יט) <b>וַיָּבֹא גִדְעוֹן וּמֵאָה אִישׁ אֲשֶׁר אִתּוֹ בִּקְצֵה הַמַּחֲנֶה, רֹאשׁ</b>, בתחילת <b>הָאַשְׁמֹרֶת הַתִּיכוֹנָה,</b> האמצעית. גדעון הגיע כאשר <b>אַךְ הָקֵם הֵקִימוּ</b>, העירו <b>אֶת הַשֹּׁמְרִים</b> שאמורים להחליף את שומרי המשמרת הקודמת במחנה מדין. בשעת המשמרת האמצעית הכול כבר ישנו, ואיש לא היה ער מלבד השומרים. תזמון ההתקפה לחילוף המשמרות יצר בלבול נוסף, כי השומרים לא היו אז בעמדותיהם ולא השגיחו כראוי. <b>וַיִּתְקְעוּ בַּשּׁוֹפָרוֹת וְנָפוֹץ</b>, וניפצו את <b>הַכַּדִּים אֲשֶׁר בְּיָדָם.</b> תקיעות השופר יצרו רעש גדול, אליו הצטרף שאון ניפוץ הכדים, ואז התגלו פתאום גם הלפידים.
(כ) <b>וַיִּתְקְעוּ שְׁלֹשֶׁת הָרָאשִׁים בַּשּׁוֹפָרוֹת וַיִּשְׁבְּרוּ</b> את <b>הַכַּדִּים.</b> מעשיהם של גדעון ומאה אנשיו היו אות לאחרים, והם הבינו שאף הם צריכים לעשות כך. <b>וַיַּחֲזִיקוּ בְיַד שְׂמֹאולָם בַּלַּפִּדִים וּבְיַד יְמִינָם הַשּׁוֹפָרוֹת לִתְקוֹעַ, וַיִּקְרְאוּ: חֶרֶב לַה' וּלְגִדְעוֹן!</b>
(כא) <b>וַיַּעַמְדוּ</b> חייליו של גדעון <b>אִישׁ תַּחְתָּיו</b>, במקומו <b>סָבִיב לַמַּחֲנֶה,</b> ולא נכנסו למחנה האויב. וכתוצאה מכך – <b>וַיָּרָץ</b>, התרוצץ וברח מאימת הקול ומאורות הלפידים <b>כָּל הַמַּחֲנֶה וַיָּרִיעוּ,</b> והשמיעו קול זעקה <b>וַיָּנוּסוּ,</b> משום שבלילה לא יכלו לאמוד את מספר הלוחמים העומד מאחורי הרעש והאורות הללו.
(כב) ושוב – <b>וַיִּתְקְעוּ שְׁלֹשׁ מֵאוֹת הַשּׁוֹפָרוֹת.</b> חלק מבני מדין ניסו למצוא כלי נשק כדי להשיב מלחמה, ואז, <b>וַיָּשֶׂם ה' אֵת חֶרֶב אִישׁ בְּרֵעֵהוּ וּבְכָל הַמַּחֲנֶה.</b> למדיינים לא היה מחנה מאורגן וערוך לקרב, אלא היה זה מחנה של שודדים המבקשים לבזוז את תבואת הארץ, ובשוליו משמרות. כאשר הם החלו לתפוס את חרבותיהם ולהתרוצץ בחשכה בערבוביה בלי שהצליחו לזהות היכן האויב, נוצרה מהומה, הבהלה הלכה וגדלה, והאנשים החלו לפגוע זה בזה. <b>וַיָּנָס הַמַּחֲנֶה עַד בֵּית הַשִּׁטָּה</b>, ומשם <b>צְרֵרָתָה</b>, לצררה, <b>עַד שְׂפַת אָבֵל מְחוֹלָה עַל,</b> אל <b>טַבָּת.</b> צבאו הקטן של גדעון אמנם הקיף אותם מכמה צדדים, אך לא כיתר אותם לגמרי, כך שהמדיינים הצליחו לברוח. ָּת.
(כג) ואז – <b>וַיִּצָּעֵק</b>, הוזעק <b>אִישׁ יִשְׂרָאֵל מִנַּפְתָּלִי וּמִן אָשֵׁר וּמִן כָּל מְנַשֶּׁה, וַיִּרְדְּפוּ אַחֲרֵי מִדְיָן.</b> כאשר שמעו שהמדיינים בורחים, כל אלה שחזרו מן המערכה קודם לכן, התגברו עתה והצטרפו למרדף. שבטי ישראל לא היו מאורגנים כצבא, אך הגיעו ובידיהם כלי נשק או כלים חקלאיים להכות בהם את מדין.
(כד) <b>וּמַלְאָכִים שָׁלַח גִּדְעוֹן בְּכָל הַר אֶפְרַיִם לֵאמֹר: רְדוּ לִקְרַאת מִדְיָן</b> אל עבר הירדן, <b>וְלִכְדוּ לָהֶם אֶת</b> מוצאות <b>הַמַּיִם</b>, שם יעברו הבורחים בדרכם, אולי כדי לרוות את צימאונם, <b>עַד בֵּית בָּרָה וְאֶת הַיַּרְדֵּן.</b> השתלטו על מעברות הירדן וכך תעכבו אותם ולא תניחו להם לברוח בקלות. ואכן, <b>וַיִּצָּעֵק כָּל אִישׁ אֶפְרַיִם, וַיִּלְכְּדוּ אֶת הַמַּיִם עַד בֵּית בָּרָה וְאֶת הַיַּרְדֵּן.</b>
(כה) <b>וַיִּלְכְּדוּ</b> תוך כדי הקרב את <b>שְׁנֵי שָׂרֵי מִדְיָן, אֶת עֹרֵב וְאֶת זְאֵב,</b> שמותיהם או כינוייהם של ראשי הכנופיות, <b>וַיַּהַרְגוּ אֶת עוֹרֵב בְּצוּר עוֹרֵב, וְאֶת זְאֵב הָרְגוּ בְיֶקֶב זְאֵב.</b> המקומות הללו נקראו על שם המאורע. <b>וַיִּרְדְּפוּ</b> עוד <b>אֶל</b>, לכיוון <b>מִדְיָן, וְרֹאשׁ עֹרֵב וּזְאֵב הֵבִיאוּ אֶל גִּדְעוֹן מֵעֵבֶר לַיַּרְדֵּן.</b> לאחר שגדעון הניס את המחנה העיקרי של מדין בעמק יזרעאל, ופליטיהם ברחו לעבר הירדן, המשיכו הוא והאנשים שאתו לרדוף אחריהם כאשר אחרים הרגו את שרי הצבא המדיינים. גדעון לא ביקש לעצור את בריחתם של המדיינים, אלא לפגוע בהם ולהסב להם אבדות ככל יכולתו. משום כך עמד מעבר לירדן, בכיוון שאליו ברחו המדיינים, שהרי שם עשויה המערכה להימשך, ולשם אף שלחו לו את גולגלותיהם של השרים שנתפסו ונהרגו בידי ישראל.
<h2>פרק ח</h2>
(א) המערכה הסתיימה בניצחון – אם כי לא היה זה ניצחון סופי. קודם שהמשיך גדעון בקרבות, באו בני אפרים להתעמת עמו: <b>וַיֹּאמְרוּ אֵלָיו אִישׁ אֶפְרַיִם: מָה הַדָּבָר הַזֶּה עָשִׂיתָ לָּנוּ, לְבִלְתִּי קְרֹאות</b>, שלא קראת <b>לָנוּ כִּי</b>, כאשר <b>הָלַכְתָּ לְהִלָּחֵם בְּמִדְיָן?!</b> כיצד העזת לצאת למלחמה בלי לקרוא לנו?! אמנם גדעון קרא להם, אבל הוא עשה זאת רק לאחר התבוסה העיקרית של מדין. בני אפרים נעלבו משום שהזעיקו אותם להשתתף במרדף בלבד, ולא עשו אותם ראשים וראשונים בעיצומה של המלחמה, <b>וַיְרִיבוּן אִתּוֹ בְּחָזְקָה.</b>
(ב) גדעון לא היה מעוניין במריבה. להיפך, הוא פייס אותם ואפילו החניף להם מעט. <b>וַיֹּאמֶר אֲלֵיהֶם: מֶה עָשִׂיתִי עַתָּה</b>, במה נחשבים מעשי <b>כָּכֶם</b>, ביחס למעשיכם?! גם אם לא קראתי לכם מתחילה, <b>הֲלוֹא טוֹב עֹלְלוֹת</b>, הענבים הקטנים הצומחים מאוחר באשכולו של <b>אֶפְרַיִם</b> יותר <b>מ</b>ענבי <b>בְצִיר אֲבִיעֶזֶר.</b>
(ג) למרות שלא השתתפתם בראשיתה של המלחמה, אתם מוצלחים הרבה יותר ממני, שהרי <b>בְּיֶדְכֶם נָתַן אֱלֹהִים אֶת שָׂרֵי מִדְיָן, אֶת עֹרֵב וְאֶת זְאֵב, וּמַה יָּכֹלְתִּי עֲשׂוֹת כָּכֶם?</b> האם יכולתי אני להשיג הישגים גדולים כמותכם? <b>אָז רָפְתָה רוּחָם</b>, סערת רוחם נרגעה <b>מֵעָלָיו בְּדַבְּרוֹ הַדָּבָר הַזֶּה,</b> ולא המשיכו לכעוס עליו.
(ד) <b>וַיָּבֹא גִדְעוֹן הַיַּרְדֵּנָה, עֹבֵר הוּא וּשְׁלֹשׁ מֵאוֹת הָאִישׁ אֲשֶׁר אִתּוֹ,</b> חלוצי הצבא שלו, כשהם <b>עֲיֵפִים וְרֹדְפִים.</b> בדרכם מעמק יזרעאל עד הירדן הם רדפו אחרי המדיינים והרגו בהם.
(ה) כשהגיע גדעון לְסֻכות שבעבר הירדן – <b>וַיֹּאמֶר לְאַנְשֵׁי סֻכּוֹת: תְּנוּ נָא כִּכְּרוֹת לֶחֶם לָעָם אֲשֶׁר בְּרַגְלָי,</b> שהולך אתי, <b>כִּי עֲיֵפִים הֵם. וְאָנֹכִי רֹדֵף אַחֲרֵי זֶבַח וְצַלְמֻנָּע מַלְכֵי מִדְיָן.</b> למדיינים לא היה מלך יחיד; ראשי שבטיהם הגדולים נקראו מלכים או נשיאים. כאן היו לפחות שניים מהמלכים הללו שבאו עם המחנה ונסו, מן הסתם, על גמליהם.
(ו) <b>וַיֹּאמֶר שָׂרֵי סֻכּוֹת,</b> בלגלוג: <b>הֲכַף</b>, האם שלטונם של <b>זֶבַח וְצַלְמֻנָּע עַתָּה בְּיָדֶךָ, כִּי נִתֵּן לִצְבָאֲךָ לָחֶם?!</b> אתה מתיימר לרדוף אחרי מלכי מדין החזקים ולהביסם. מניין לנו שכך יקרה?! לשם מה ננקוט צד במלחמה שלא ברור מי ינצח בה?!
(ז) <b>וַיֹּאמֶר גִּדְעוֹן</b>, וכאן אין הוא עונה במתינות כמו בתשובתו לבני אפרים<b>: לָכֵן בְּתֵת ה' אֶת זֶבַח וְאֶת צַלְמֻנָּע בְּיָדִי</b>, כאשר אנצח במלחמה ואשבה אותם, אעניש אתכם – <b>וְדַשְׁתִּי</b>, אכה <b>אֶת בְּשַׂרְכֶם אֶת</b>, ב<b>קוֹצֵי הַמִּדְבָּר וְאֶת</b>, ובאמצעות <b>הַבַּרְקֳנִים,</b> צמחים קוצניים.
(ח) <b>וַיַּעַל מִשָּׁם</b> ל<b>פְּנוּאֵל,</b> עיר לא רחוקה מסֻכות, <b>וַיְדַבֵּר אֲלֵיהֶם כָּזֹאת.</b> גם מהם ביקש עזרה. <b>וַיַּעֲנוּ אוֹתוֹ אַנְשֵׁי פְנוּאֵל כַּאֲשֶׁר עָנוּ אַנְשֵׁי סֻכּוֹת.</b> מכיוון שעדיין לא ניצח ניצחון מכריע, אין הם מעוניינים להתערב.
(ט) <b>וַיֹּאמֶר גַּם לְאַנְשֵׁי פְנוּאֵל לֵאמֹר: בְּשׁוּבִי בְשָׁלוֹם</b> מן הקרב, אעניש אתכם ו<b>אֶתֹּץ</b>, אשבר <b>אֶת הַמִּגְדָּל הַזֶּה.</b>
(י) <b>וְזֶבַח וְצַלְמֻנָּע</b> היו <b>בַּקַּרְקֹר, וּמַחֲנֵיהֶם עִמָּם כַּחֲמֵשֶׁת עָשָׂר אֶלֶף</b> איש, שהם <b>כֹּל הַנּוֹתָרִים מִכֹּל מַחֲנֵה בְנֵי קֶדֶם. וְהַנֹּפְלִים</b> עד כה היו <b>מֵאָה וְעֶשְׂרִים אֶלֶף אִישׁ שֹׁלֵף חָרֶב.</b> את רוב המחנה הגדול אכלה חרבם של ישראל עוד בעבר הירדן המערבי, אך סביב המלכים נשאר עדיין מחנה צבא משמעותי.
(יא) <b>וַיַּעַל גִּדְעוֹן דֶּרֶךְ הַשְּׁכוּנֵי בָאֳהָלִים</b>, מקום הנוודים <b>מִקֶּדֶם</b>, ממזרח <b>לְנֹבַח וְיָגְבֳּהָה</b>, הנזכרות גם בתורה, <b>וַיַּךְ אֶת הַמַּחֲנֶה.</b> גדעון הגיע מצד מערב, אך עקף את המחנה ותקף אותו ממזרח. <b>וְהַמַּחֲנֶה הָיָה בֶטַח,</b> ישב בביטחון וניסה להתאושש. מכיוון שהמדיינים לא ראו אויבים הבאים מן המערב, הם לא היו מוכנים להתקפה.
(יב) <b>וַיָּנוּסוּ זֶבַח וְצַלְמֻנָּע, וַיִּרְדֹּף אַחֲרֵיהֶם, וַיִּלְכֹּד אֶת שְׁנֵי מַלְכֵי מִדְיָן, אֶת זֶבַח וְאֶת צַלְמֻנָּע.</b> יש להניח שהמלכים נסעו באופן מכובד יותר מאחרים, ומכל מקום הם לא ברחו בזריזות כמו חיילים פשוטים שאינם לוקחים עמם דבר. <b>וְ</b>את <b>כָל הַמַּחֲנֶה הֶחֱרִיד,</b> זעזע. אנשי הצבא ניסו לברוח, אך נהרגו בדרכם על ידי חיילי ישראל שעמדו מסביב נכונים לפגוע בהם.
(יג) <b>וַיָּשָׁב גִּדְעוֹן בֶּן יוֹאָשׁ מִן הַמִּלְחָמָה מִלְמַעֲלֵה הֶחָרֶס,</b> מהמקום 'מעלה החרס', שמשמעות שמו – דרך השמש, הדרך המזרחית, או: מזמן עליית השמש, כלומר גדעון חזר מן המלחמה עם שחר, או כשהשמש במרום הרקיע.
(יד) כעת ניגש גדעון להעניש את אנשי העיר סֻכות כפי שהבטיח. <b>וַיִּלְכָּד נַעַר מֵאַנְשֵׁי סֻכּוֹת, וַיִּשְׁאָלֵהוּ</b>, חקר אותו, <b>וַיִּכְתֹּב אֵלָיו</b>, בשבילו <b>אֶת שָׂרֵי סֻכּוֹת וְאֶת זְקֵנֶיהָ</b> – רשימה של <b>שִׁבְעִים וְשִׁבְעָה אִישׁ,</b> מנהיגי העיר.
(טו) <b>וַיָּבֹא</b> גדעון <b>אֶל אַנְשֵׁי סֻכּוֹת, וַיֹּאמֶר: הִנֵּה זֶבַח וְצַלְמֻנָּע</b> מלכי מדין <b>אֲשֶׁר</b> על אודותיהם <b>חֵרַפְתֶּם אוֹתִי</b> בדרכי הלוך <b>לֵאמֹר: "הֲכַף זֶבַח וְצַלְמֻנָּע עַתָּה בְּיָדֶךָ, כִּי נִתֵּן לַאֲנָשֶׁיךָ הַיְּעֵפִים</b>, העייפים <b>לָחֶם".</b>
(טז) <b>וַיִּקַּח אֶת זִקְנֵי הָעִיר וְאֶת קוֹצֵי הַמִּדְבָּר וְאֶת הַבַּרְקֳנִים, וַיֹּדַע</b>, הכה, יִיסר <b>בָּהֶם</b> – בקוצים, או: באמצעות הזקנים <b>אֵת אַנְשֵׁי סֻכּוֹת.</b> בעונש זה היה גם כאב וגם ביזיון.
(יז) <b>וְאֶת מִגְדַּל פְּנוּאֵל נָתָץ, וַיַּהֲרֹג אֶת אַנְשֵׁי הָעִיר.</b> על אנשי פנואל כעס כנראה יותר, שכן אף שהייתה עיר קטנה יותר, השיבו לו אנשיה אותה תשובה מחוצפת בפעם השנייה.
(יח) <b>וַיֹּאמֶר אֶל זֶבַח וְאֶל צַלְמֻנָּע: אֵיפֹה הָאֲנָשִׁים אֲשֶׁר הֲרַגְתֶּם בְּתָבוֹר</b> במהלך אחת הפשיטות שלכם?! <b>וַיֹּאמְרוּ:</b> אנחנו זוכרים אותם משום שהיו אנשים יפים, <b>כָּמוֹךָ כְמוֹהֶם</b>, הם דומים לך מאוד, מראה <b>אֶחָד</b> ממש, <b>כְּתֹאַר בְּנֵי הַמֶּלֶךְ.</b> הם נראו כבני מלכים – בין שהייתה זו אמת או חנופה בלבד.
(יט) <b>וַיֹּאמַר:</b> אותם אנשים <b>אַחַי בְּנֵי אִמִּי הֵם. חַי ה'! לוּ הַחֲיִתֶם אוֹתָם,</b> אילו השארתם אותם חיים, <b>לֹא הָרַגְתִּי אֶתְכֶם.</b> כיוון שהרגתם אותם, כפי שהודיתם עתה, יש לי עמכם גם חשבון של נקמה אישית.
(כ) שני המלכים עמדו מן הסתם כפותים כשבויים. <b>וַיֹּאמֶר לְיֶתֶר בְּכוֹרוֹ: קוּם הֲרֹג אוֹתָם. וְלֹא שָׁלַף הַנַּעַר חַרְבּוֹ כִּי יָרֵא, כִּי עוֹדֶנּוּ נָעַר,</b> ולא היו בו די אומץ או שנאה להרוג בדם קר.
(כא) <b>וַיֹּאמֶר זֶבַח וְצַלְמֻנָּע:</b> אם בכל מקרה אנו הולכים להיהרג, <b>קוּם אַתָּה וּפְגַע בָּנוּ, כִּי כָאִישׁ גְּבוּרָתוֹ.</b> לפי גודלו של האיש כך גבורתו, ולכן ביכולתך להרוג אותנו בבת אחת בלא ייסורים מרובים. אם הילד ינסה לעשות זאת, עד שיצליח להרגנו נסבול הרבה. ואכן, <b>וַיָּקָם גִּדְעוֹן וַיַּהֲרֹג אֶת זֶבַח וְאֶת צַלְמֻנָּע. וַיִּקַּח אֶת הַשַּׂהֲרֹנִים</b>, קישוטים מפוארים בצורת ירח, <b>אֲשֶׁר בְּצַוְּארֵי גְמַלֵּיהֶם</b> כאות למעמדם כמלכי מדין.
(כב) <b>וַיֹּאמְרוּ אִישׁ יִשְׂרָאֵל אֶל גִּדְעוֹן: מְשָׁל בָּנוּ גַּם אַתָּה גַּם בִּנְךָ גַּם בֶּן בְּנֶךָ, כִּי הוֹשַׁעְתָּנוּ מִיַּד מִדְיָן.</b> למעשה ביקשו ממנו לקבל על עצמו תפקיד של מלך.
(כג) <b>וַיֹּאמֶר אֲלֵהֶם גִּדְעוֹן: לֹא אֶמְשֹׁל אֲנִי בָּכֶם, וְלֹא יִמְשֹׁל בְּנִי בָּכֶם; ה' יִמְשֹׁל בָּכֶם.</b> גדעון דחה את הצעתם והביע בדבריו תפיסה יסודית המתנגדת למלוכה העוברת בירושה בישראל. בני ישראל צריכים להישאר עצמאיים, והמושל היחידי השורר בהם הוא ה'.
(כד) <b>וַיֹּאמֶר אֲלֵהֶם גִּדְעוֹן: אֶשְׁאֲלָה מִכֶּם שְׁאֵלָה,</b> יש לי בקשה אחרת מכם<b>: וּתְנוּ לִי אִישׁ</b>, כל אחד מכם יתן לי את <b>נֶזֶם שְׁלָלוֹ</b> מן המלחמה, <b>כִּי נִזְמֵי זָהָב לָהֶם</b> – למדיינים, <b>כִּי יִשְׁמְעֵאלִים הֵם.</b> אף על פי שהמדיינים והישמעאלים הם אומות נפרדות, הם משתייכים לאותה תרבות מדברית, שתכונֶּה אחר כך 'התרבות הערבית'. שלא כמקובל אצל עמים אחרים, בקרב שבטי המדבר הללו היה מקובל שהגברים מתקשטים בנזמים. על כן בידי אנשיו של גדעון היו נזמי זהב שפרקו מהשבויים ומההרוגים.
(כה) <b>וַיֹּאמְרוּ: נָתוֹן נִתֵּן</b> אותם ברצון. <b>וַיִּפְרְשׂוּ אֶת הַשִּׂמְלָה,</b> בגד רחב כלשהו, <b>וַיַּשְׁלִיכוּ שָׁמָּה אִישׁ נֶזֶם שְׁלָלוֹ.</b>
(כו) <b>וַיְהִי מִשְׁקַל נִזְמֵי הַזָּהָב אֲשֶׁר שָׁאָל</b> וקיבל <b>אֶלֶף וּשְׁבַע מֵאוֹת</b> שקלי <b>זָהָב</b>, משקל המתקרב לכ-185 ק"ג זהב, <b>לְבַד מִן</b> הקישוטים האחרים, <b>הַשַּׂהֲרֹנִים וְהַנְּטִפוֹת</b> – אולי שרשראות או תכשיטים אחרים שיש בהם צורות של טיפות עשויות מאבני חן או מזהב וכסף, <b>וּבִגְדֵי הָאַרְגָּמָן</b> היקרים <b>שֶׁעַל מַלְכֵי מִדְיָן, וּלְבַד מִן הָעֲנָקוֹת,</b> ענקים <b>אֲשֶׁר בְּצַוְּארֵי גְמַלֵּיהֶם.</b>
(כז) <b>וַיַּעַשׂ אוֹתוֹ</b> – את כל הזהב הזה יצק <b>גִדְעוֹן</b>, <b>לְ</b>תבנית <b>אֵפוֹד,</b> בגד הדומה לסינר או למעיל קצר, <b>וַיַּצֵּג אוֹתוֹ בְעִירוֹ בְּעָפְרָה,</b> זיכרון לתשועה הגדולה שנעשתה על ידו. <b>וַיִּזְנוּ כָל יִשְׂרָאֵל אַחֲרָיו שָׁם.</b> עם הזמן החלו לסגוד לאפוד זה ולערוך סביבו פולחן. <b>וַיְהִי לְגִדְעוֹן וּלְבֵיתוֹ לְמוֹקֵשׁ,</b> למכשול. בלי שגדעון התכוון לכך, הוא יצר מעין עבודה זרה חדשה. הקשר בין האפוד לשמו של גדעון ולעירו, לזיכרונות מעשיו ולחוויות בני משפחתו הפך למכשול וחטא עקיף לו ולמשפחתו.
(כח) <b>וַיִּכָּנַע מִדְיָן לִפְנֵי בְּנֵי יִשְׂרָאֵל</b> אחרי שהובסו במלחמה הגדולה, <b>וְלֹא יָסְפוּ,</b> הוסיפו <b>לָשֵׂאת רֹאשָׁם,</b> להתנשא, וכמובן לא פלשו שוב לנחלות שבטי ישראל. <b>וַתִּשְׁקֹט הָאָרֶץ אַרְבָּעִים שָׁנָה בִּימֵי גִדְעוֹן.</b>
(כט) <b>וַיֵּלֶךְ יְרֻבַּעַל בֶּן יוֹאָשׁ וַיֵּשֶׁב בְּבֵיתוֹ</b> במנוחה. אף שלא הפך למלך, שמו יצא ברבים כשופט וכמנהיג ישראל, והכול חלקו לו כבוד.
(ל) <b>וּלְגִדְעוֹן הָיוּ שִׁבְעִים בָּנִים יֹצְאֵי יְרֵכוֹ, כִּי נָשִׁים רַבּוֹת הָיוּ לוֹ</b>. אמנם התורה הגבילה את מספר הנשים שמותר למלך לשאת, אבל הואיל וגדעון לא היה מלך, לא חלה הגבלה זו.
(לא) <b>וּפִילַגְשׁוֹ אֲשֶׁר בִּשְׁכֶם,</b> שהייתה עיר כנענית שלא נכבשה לגמרי, ותושביה נטמעו בתוך ישראל, פילגש זו נוספה על נשיו הרשמיות, שהיו בוודאי מבנות ישראל, ו<b>יָלְדָה לּוֹ גַם הִיא בֵּן, וַיָּשֶׂם אֶת שְׁמוֹ אֲבִימֶלֶךְ,</b> כינוי יומרני למדי שמשמעו – אבי הוא מלך, או לחלופין: אני הוא אביהם של מלכים.
(לב) <b>וַיָּמָת גִּדְעוֹן בֶּן יוֹאָשׁ בְּשֵׂיבָה טוֹבָה,</b> בגיל מבוגר, <b>וַיִּקָּבֵר בְּקֶבֶר יוֹאָשׁ אָבִיו בְּעָפְרָה,</b> השייכת לשבט מנשה, בחלקה של משפחת <b>אֲבִי הָעֶזְרִי.</b>
(לג) <b>וַיְהִי כַּאֲשֶׁר מֵת גִּדְעוֹן, וַיָּשׁוּבוּ בְּנֵי יִשְׂרָאֵל וַיִּזְנוּ אַחֲרֵי הַבְּעָלִים.</b> פולחן הבעל שב למקומו. <b>וַיָּשִׂימוּ לָהֶם בַּעַל בְּרִית</b>, אחד הכינויים של הבעל, <b>לֵאלֹהִים.</b>
(לד) <b>וְלֹא זָכְרוּ בְּנֵי יִשְׂרָאֵל אֶת ה' אֱלֹהֵיהֶם הַמַּצִּיל אוֹתָם מִיַּד כָּל אֹיְבֵיהֶם מִסָּבִיב.</b>
(לה) <b>ו</b>יתרה מזו, <b>לֹא עָשׂוּ חֶסֶד עִם בֵּית יְרֻבַּעַל</b>-<b>גִּדְעוֹן,</b> כפי שיסופר בפירוט להלן, <b>כְּכָל הַטּוֹבָה אֲשֶׁר עָשָׂה עִם יִשְׂרָאֵל.</b>
<h2>פרק ט</h2>
(א) אחרי מות גדעון, הוא ירֻבעל – <b>וַיֵּלֶךְ אֲבִימֶלֶךְ בֶּן יְרֻבַּעַל שְׁכֶמָה,</b> אל העיר שכם, <b>אֶל אֲחֵי אִמּוֹ,</b> שבאה משכם. <b>וַיְדַבֵּר אֲלֵיהֶם וְאֶל כָּל מִשְׁפַּחַת בֵּית אֲבִי אִמּוֹ לֵאמֹר:</b>
(ב) <b>דַּבְּרוּ נָא בְּאָזְנֵי כָל בַּעֲלֵי</b>, אדוני <b>שְׁכֶם.</b> נראה שמעמד משפחתו היה נמוך יותר ממעמדם. בתור תושבי העיר, הוא ביקש מדודיו שיפנו אל בעלי המקום ויאמרו להם<b>: מַה טּוֹב לָכֶם</b> – <b>הַמְשֹׁל,</b> האם תעדיפו שימשלו <b>בָּכֶם שִׁבְעִים אִישׁ</b> – <b>כֹּל בְּנֵי יְרֻבַּעַל, אִם מְשֹׁל בָּכֶם אִישׁ אֶחָד?!</b> במקום להיות נתונים למרותה של מועצה גדולה, אולי מסוכסכת, מוטב לכם למנות אותי לממלא מקומו היחיד של השופט הקודם, <b>וּזְכַרְתֶּם כִּי עַצְמְכֶם וּבְשַׂרְכֶם אָנִי.</b> שאר הבנים זרים לכם, וגם לי, ואילו אני משלכם.
(ג) ואכן – <b>וַיְדַבְּרוּ אֲחֵי אִמּוֹ עָלָיו בְּאָזְנֵי כָּל בַּעֲלֵי שְׁכֶם</b>, הקבוצה השלטת שאינה מבני ישראל, <b>אֵת כָּל הַדְּבָרִים הָאֵלֶּה. וַיֵּט לִבָּם אַחֲרֵי אֲבִימֶלֶךְ</b> לקבל את הצעתו<b>, כִּי אָמְרוּ: אָחִינוּ הוּא.</b>
(ד) <b>וַיִּתְּנוּ לוֹ שִׁבְעִים כֶּסֶף</b>, ערך של 910 <b>מִבֵּית</b> האליל <b>בַּעַל בְּרִית,</b> שאותו עבדו. התרומה מביתו ניתנה לאבימלך הצעיר, כדי שישתמש בה כראות עיניו במאמץ המלחמתי שיידרש ממנו לכינון שלטונו. <b>וַיִּשְׂכֹּר בָּהֶם</b> – בשבעים הכסף, <b>אֲבִימֶלֶךְ אֲנָשִׁים רֵיקִים וּפֹחֲזִים,</b> חסרי מצפון נמהרים. את הבריונים ארגן ליחידה צבאית, <b>וַיֵּלְכוּ אַחֲרָיו.</b>
(ה) <b>וַיָּבֹא</b> עם החבורה ל<b>בֵית אָבִיו עָפְרָתָה</b>, לעפרה, <b>וַיַּהֲרֹג אֶת אֶחָיו בְּנֵי יְרֻבַּעַל</b>, שייתכן שמקצתם היו עדיין קטנים, <b>שִׁבְעִים אִישׁ עַל אֶבֶן אֶחָת.</b> הוא הגיע בהפתעה עם קבוצת שכירי החרב, ושחט את כל אחיו במקום. <b>וַיִּוָּתֵר</b>, שרד <b>יוֹתָם בֶּן יְרֻבַּעַל הַקָּטֹן</b> בלבד, <b>כִּי נֶחְבָּא.</b>
(ו) <b>וַיֵּאָסְפוּ כָּל בַּעֲלֵי שְׁכֶם וְכָל בֵּית מִלּוֹא,</b> מקום סמוך לשכם, <b>וַיֵּלְכוּ וַיַּמְלִיכוּ אֶת אֲבִימֶלֶךְ לְמֶלֶךְ</b> על העיר וסביבתה <b>עִם</b>, ליד <b>אֵלוֹן מֻצָּב</b>, שטח מישורי מסוים <b>אֲשֶׁר בִּשְׁכֶם.</b>
(ז) <b>וַיַּגִּדוּ לְיוֹתָם</b> על המלכתו של אבימלך<b>, וַיֵּלֶךְ וַיַּעֲמֹד בְּרֹאשׁ הַר גְּרִזִים,</b> המתנשא עד היום מעל העיר שכם, <b>וַיִּשָּׂא קוֹלוֹ וַיִּקְרָא, וַיֹּאמֶר לָהֶם: שִׁמְעוּ אֵלַי בַּעֲלֵי שְׁכֶם, וְיִשְׁמַע אֲלֵיכֶם</b> וישפוט <b>אֱלֹהִים:</b>
(ח) <b>הָלוֹךְ הָלְכוּ הָעֵצִים לִמְשֹׁחַ עֲלֵיהֶם מֶלֶךְ. וַיֹּאמְרוּ לַזַּיִת</b>, שהוא עץ יפה בעיני הבריות ותועלתו רבה<b>: מָלְכָה,</b> מלוך <b>עָלֵינוּ.</b>
(ט) <b>וַיֹּאמֶר לָהֶם הַזַּיִת: הֶחֳדַלְתִּי</b>, האם אפסיק לתת <b>אֶת דִּשְׁנִי</b>, שמני <b>אֲשֶׁר בִּי יְכַבְּדוּ אֱלֹהִים</b> בהקרבת שמן למנחות ולמאור, <b>וַאֲנָשִׁים,</b> שהזיתים והשמן הם חלק ממאכלם, <b>וְהָלַכְתִּי לָנוּעַ עַל</b>, בין <b>הָעֵצִים</b> למלוך עליהם?! יש לי תפקיד ומעמד, ואין לי כל עניין לשאת בתואר מלך.
(י) <b>וַיֹּאמְרוּ הָעֵצִים לַתְּאֵנָה: לְכִי אַתְּ מָלְכִי עָלֵינוּ,</b> שהרי את עץ גדול. אמנם אינך יציבה ועתיקה כמו הזית, אבל את עץ מכובד נושא פֵּרות.
(יא) <b>וַתֹּאמֶר לָהֶם הַתְּאֵנָה: הֶחֳדַלְתִּי אֶת מָתְקִי,</b> מתיקותי <b>וְאֶת תְּנוּבָתִי</b>, תוצרתי <b>הַטּוֹבָה, וְהָלַכְתִּי לָנוּעַ עַל הָעֵצִים?!</b> הרי אני עוסקת בדברים משמעותיים יותר.
(יב) <b>וַיֹּאמְרוּ הָעֵצִים לַגָּפֶן: לְכִי אַתְּ מָלְכִי עָלֵינוּ.</b> אמנם אינך מרשימה כמו התאנה, אבל גם את שיח חשוב.
(יג) <b>וַתֹּאמֶר לָהֶם הַגֶּפֶן: הֶחֳדַלְתִּי אֶת תִּירוֹשִׁי</b>, היין היוצא ממני <b>הַמְשַׂמֵּחַ</b> כביכול <b>אֱלֹהִים</b>, בניסוך היין שמנסכים על המזבח, <b>וַאֲנָשִׁים, וְהָלַכְתִּי לָנוּעַ עַל הָעֵצִים?!</b> עצי הפרי החשובים של ישראל, הזית, התאנה והגפן – אינם מעוניינים במלוכה.
(יד) <b>וַיֹּאמְרוּ כָל הָעֵצִים אֶל הָאָטָד</b>, שיח קוצני לא גדול, לא חשוב ואינו עושה פרות<b>: לֵךְ אַתָּה מְלָךְ עָלֵינוּ.</b>
(טו) <b>וַיֹּאמֶר הָאָטָד אֶל הָעֵצִים: אִם בֶּאֱמֶת אַתֶּם מֹשְׁחִים אֹתִי לְמֶלֶךְ עֲלֵיכֶם</b> – <b>בֹּאוּ חֲסוּ בְצִלִּי.</b> אני אקבל את המלוכה, ואתם תהיו בני חסותי. <b>וְאִם אַיִן,</b> אם אינכם מסכימים לחסות בצלי, <b>תֵּצֵא אֵשׁ מִן הָאָטָד וְתֹאכַל אֶת אַרְזֵי הַלְּבָנוֹן.</b> האטד, שהוא צמח יבש למדי, יכול להתלקח בקלות. האש שתצא ממנו תשרוף לא רק את עצי הפרי הקטנים אלא אפילו את ארזי הלבנון. ָד וְתֹאכַל אֶת אַרְזֵי הַלְּבָנוֹן.
(טז) <b>וְעַתָּה</b> – פונה יותם אל אנשי שכם – <b>אִם בֶּאֱמֶת וּבְתָמִים</b>, בתום לב <b>עֲשִׂיתֶם,</b> פעלתם <b>וַתַּמְלִיכוּ</b>, בכך שהמלכתם <b>אֶת אֲבִימֶלֶךְ, וְאִם טוֹבָה עֲשִׂיתֶם עִם יְרֻבַּעַל וְעִם בֵּיתוֹ, וְאִם כִּגְמוּל יָדָיו עֲשִׂיתֶם לוֹ,</b>
(יז) שהרי כולכם מכירים לו טובה על <b>אֲשֶׁר נִלְחַם אָבִי עֲלֵיכֶם,</b> בעבורכם, <b>וַיַּשְׁלֵךְ אֶת נַפְשׁוֹ מִנֶּגֶד</b>, סיכן את חייו <b>וַיַּצֵּל אֶתְכֶם מִיַּד מִדְיָן.</b> כשהמדיינים באו לבזוז, הם בוודאי לא הבחינו בין שבטי ישראל לכנענים. גם העיר שכם הייתה כנועה בפניהם ופרנסה אותם.
(יח) <b>וְאַתֶּם קַמְתֶּם עַל בֵּית אָבִי הַיּוֹם, וַתַּהַרְגוּ אֶת בָּנָיו שִׁבְעִים אִישׁ עַל אֶבֶן אֶחָת, וַתַּמְלִיכוּ אֶת אֲבִימֶלֶךְ בֶּן אֲמָתוֹ</b>, פילגשו, שהיא מעין שפחתו <b>עַל בַּעֲלֵי שְׁכֶם כִּי אֲחִיכֶם הוּא.</b>
(יט) <b>וְאִם בֶּאֱמֶת וּבְתָמִים עֲשִׂיתֶם עִם יְרֻבַּעַל וְעִם בֵּיתוֹ הַיּוֹם הַזֶּה,</b> אם אתם חושבים שנהגתם בהגינות עם גדעון בהמלכת אבימלך, כי חשבתם שהוא המעולה בבניו – <b>שִׂמְחוּ בַּאֲבִימֶלֶךְ,</b> מצאתם לכם מישהו משלכם, שמחו בו וחסו בצלו, <b>וְיִשְׂמַח גַּם הוּא בָּכֶם.</b>
(כ) <b>וְאִם אַיִן,</b> אם לא המלכתם אותו ביושר אלא ניצלתם את הנסיבות לצרכיכם, לשם קבלת זכויות יתר – המעשה שעשיתם נבזי וכפוי טובה, ובעקבותיו <b>תֵּצֵא אֵשׁ מֵאֲבִימֶלֶךְ וְתֹאכַל אֶת בַּעֲלֵי שְׁכֶם וְאֶת בֵּית מִלּוֹא, וְתֵצֵא אֵשׁ מִבַּעֲלֵי שְׁכֶם וּמִבֵּית מִלּוֹא וְתֹאכַל אֶת אֲבִימֶלֶךְ.</b> בסופו של דבר, תהרגו זה את זה.
(כא) אחרי שיותם נשא את נאומו, שבוודאי העליב את אנשי שכם ואת מלכם – <b>וַיָּנָס</b>, נמלט <b>יוֹתָם וַיִּבְרַח וַיֵּלֶךְ בְּאֵרָה</b>, לבאר או לבארה, <b>וַיֵּשֶׁב שָׁם</b> להתחבא <b>מִפְּנֵי אֲבִימֶלֶךְ אָחִיו,</b> שהרי עתה יש לאבימלך סיבה נוספת לרצות במותו.
(כב) <b>וַיָּשַׂר</b>, שרר <b>אֲבִימֶלֶךְ עַל יִשְׂרָאֵל</b> כיורשו היחידי של גדעון, שאף היו לו תומכים וצבא, <b>שָׁלֹשׁ שָׁנִים.</b> הייתה זו מעין מלוכה, לפחות על חלק משבטי ישראל.
(כג) אולם לאחר זמן לא רב – <b>וַיִּשְׁלַח אֱלֹהִים רוּחַ רָעָה</b>, שנאה <b>בֵּין אֲבִימֶלֶךְ וּבֵין בַּעֲלֵי שְׁכֶם.</b> היחסים ביניהם נתעכרו, <b>וַיִּבְגְּדוּ בַעֲלֵי שְׁכֶם בַּאֲבִימֶלֶךְ.</b>
(כד) דבר זה כֻּוון משמים כדי <b>לָבוֹא חֲמַס</b>, לגמול על העוול הגדול של איבוד <b>שִׁבְעִים בְּנֵי יְרֻבָּעַל וְדָמָם, לָשׂוּם</b> את העונש <b>עַל אֲבִימֶלֶךְ אֲחִיהֶם אֲשֶׁר הָרַג אוֹתָם, וְעַל בַּעֲלֵי שְׁכֶם אֲשֶׁר חִזְּקוּ אֶת יָדָיו לַהֲרֹג אֶת אֶחָיו</b>, ולכן גם הם ראויים לנקמה.
(כה) <b>וַיָּשִׂימוּ לוֹ</b> ולבני ישראל הכפופים אליו <b>בַעֲלֵי שְׁכֶם מְאָרְבִים</b>, שודדי דרכים <b>עַל רָאשֵׁי הֶהָרִים, וַיִּגְזְלוּ אֵת כָּל אֲשֶׁר יַעֲבֹר עֲלֵיהֶם בַּדָּרֶךְ.</b> בעלי שכם התנערו משלטונו של אבימלך, אך במקום לפתוח במלחמה של ממש, הם נעשו עיר של בוזזים. <b>וַיֻּגַּד</b> הדבר <b>לַאֲבִימֶלֶךְ.</b>
(כו) <b>וַיָּבֹא גַּעַל בֶּן עֶבֶד</b>, שהיה כנראה איש מלחמה והגיע עם חייליו <b>וְאֶחָיו, וַיַּעַבְרוּ בִּשְׁכֶם. וַיִּבְטְחוּ בוֹ בַּעֲלֵי שְׁכֶם,</b> וצירפו אותו אליהם.
(כז) <b>וַיֵּצְאוּ</b> לאחר זמן אנשי שכם אל <b>הַשָּׂדֶה וַיִּבְצְרוּ אֶת כַּרְמֵיהֶם, וַיִּדְרְכוּ</b> את הענבים <b>וַיַּעֲשׂוּ הִלּוּלִים</b> חגיגות שבהן היין שימש לא רק לשמחה, אלא גם כמשקה פולחני, <b>וַיָּבֹאוּ בֵּית אֱלֹהֵיהֶם,</b> שהרי היו עובדי עבודה זרה, <b>וַיֹּאכְלוּ וַיִּשְׁתּוּ</b>, <b>וַיְקַלְלוּ אֶת אֲבִימֶלֶךְ</b> בחגיגתם.
(כח) <b>וַיֹּאמֶר גַּעַל בֶּן עֶבֶד: מִי אֲבִימֶלֶךְ וּמִי שְׁכֶם</b>, כיצד אפשר להשוות ולקשר בין אבימלך לשכם <b>כִּי נַעַבְדֶנּוּ?! הֲלֹא בֶן יְרֻבַּעַל,</b> זה שרב עם הבעל, זר לנו. אל לנו לכפוף עצמנו לאבימלך <b>ו</b>ל<b>זְבֻל פְּקִידוֹ,</b> שהיה הממונה על העיר מטעם אבימלך. <b>עִבְדוּ אֶת אַנְשֵׁי חֲמוֹר אֲבִי שְׁכֶם.</b> הלוא אנחנו שכמיים ומלכנו – ואולי גם מייסד העיר – היה חמור אביו של שכם, שלא כאבימלך, שהוא שכמי רק בחלקו. אם כן, <b>מַדּוּעַ נַעַבְדֶנּוּ אֲנָחְנוּ?!</b>
(כט) <b>וּמִי יִתֵּן אֶת הָעָם הַזֶּה בְּיָדִי</b> – <b>וְאָסִירָה אֶת אֲבִימֶלֶךְ.</b> אני אוכל להילחם בו ולהורידו מכיסאו. ייתכן שגעל היה במקורו משכם או ממקום קרוב לה. <b>וַיֹּאמֶר</b>, געל העביר מסר מתגרה <b>לַאֲבִימֶלֶךְ: רַבֶּה צְבָאֲךָ,</b> גייס לך צבא, <b>וָצֵאָה,</b> צא נגדנו למלחמה. אתגר מסוג זה של קביעת מקום הקרב וזמנו היה נפוץ מאוד.
(ל) <b>וַיִּשְׁמַע זְבֻל שַׂר הָעִיר</b>, שלא ברור אם היה מאנשי שכם, <b>אֶת דִּבְרֵי גַּעַל בֶּן עָבֶד, וַיִּחַר אַפּוֹ,</b> כעס מאוד.
(לא) <b>וַיִּשְׁלַח מַלְאָכִים אֶל אֲבִימֶלֶךְ בְּתָרְמָה</b>, במרמה, בסתר <b>לֵאמֹר: "הִנֵּה גַעַל בֶּן עֶבֶד וְאֶחָיו בָּאִים שְׁכֶמָה, וְהִנָּם צָרִים,</b> מכינים למלחמה, סוגרים מפניך, או: משניאים <b>אֶת הָעִיר עָלֶיךָ.</b>
(לב) <b>וְעַתָּה קוּם</b> ב<b>לַיְלָה, אַתָּה וְהָעָם אֲשֶׁר אִתָּךְ, וֶאֱרֹב</b> להם <b>בַּשָּׂדֶה.</b>
(לג) <b>וְהָיָה בַבֹּקֶר כִּזְרֹחַ הַשֶּׁמֶשׁ תַּשְׁכִּים וּפָשַׁטְתָּ עַל הָעִיר, וְהִנֵּה הוּא</b>, געל <b>וְהָעָם אֲשֶׁר אִתּוֹ יֹצְאִים אֵלֶיךָ, וְעָשִׂיתָ לּוֹ כַּאֲשֶׁר תִּמְצָא יָדֶךָ,</b> ככל יכולתך". לעומת אתגרו של געל, להיערך למלחמה חזיתית, זבול הציע לאבימלך להתנפל על אנשי שכם מן המארב.
(לד) <b>וַיָּקָם אֲבִימֶלֶךְ וְכָל הָעָם אֲשֶׁר עִמּוֹ לָיְלָה</b> בהתאם לעצה שקיבל, <b>וַיֶּאֶרְבוּ עַל שְׁכֶם אַרְבָּעָה רָאשִׁים,</b> פלגים מפוצלים.
(לה) <b>וַיֵּצֵא גַּעַל בֶּן עֶבֶד וַיַּעֲמֹד פֶּתַח שַׁעַר הָעִיר</b> לקרוא תגר, ואז – <b>וַיָּקָם אֲבִימֶלֶךְ וְהָעָם אֲשֶׁר אִתּוֹ מִן הַמַּאְרָב,</b> איש איש ממקומו.
(לו) <b>וַיַּרְא גַּעַל אֶת הָעָם</b> בראשי ההרים שמסביב לשכם. <b>וַיֹּאמֶר אֶל זְבֻל: הִנֵּה עָם</b>, קיבוץ רב של אנשים <b>יוֹרֵד מֵרָאשֵׁי הֶהָרִים. וַיֹּאמֶר אֵלָיו זְבֻל</b> בלעג ואף בניסיון להסיח את דעתו<b>: אֵת צֵל הֶהָרִים אַתָּה רֹאֶה כָּאֲנָשִׁים.</b> בגלל זריחת השמש, הצל שבין ההרים נע מהר להר, ומראה הצללים נראה כתזוזתם של אנשים על פני ההרים.
(לז) <b>וַיֹּסֶף עוֹד גַּעַל לְדַבֵּר וַיֹּאמֶר: הִנֵּה</b> עכשיו <b>עָם יוֹרְדִים מֵעִם טַבּוּר הָאָרֶץ,</b> ממרכז השטח, והם קרובים אלינו מאוד, <b>וְרֹאשׁ</b>, וחלק <b>אֶחָד בָּא מִדֶּרֶךְ אֵלוֹן מְעוֹנְנִים.</b> אני מזהה תנועות שונות של גדודים.
(לח) <b>וַיֹּאמֶר אֵלָיו זְבֻל: אַיֵּה</b>, היכן <b>אֵפוֹא פִיךָ אֲשֶׁר תֹּאמַר "מִי אֲבִימֶלֶךְ כִּי נַעַבְדֶנּוּ"? הֲלֹא זֶה הָעָם אֲשֶׁר מָאַסְתָּה בּוֹ</b> – <b>צֵא נָא עַתָּה וְהִלָּחֶם בּוֹ!</b> ביקשת מלחמה – הרי לך.
(לט) <b>וַיֵּצֵא גַעַל לִפְנֵי בַּעֲלֵי שְׁכֶם וַיִּלָּחֶם בַּאֲבִימֶלֶךְ</b> ובצבאו.
(מ) <b>וַיִּרְדְּפֵהוּ אֲבִימֶלֶךְ וַיָּנָס</b> געל <b>מִפָּנָיו,</b> שכן אנשי שכם לא היו צבא מאורגן אלא קבוצה שהעומד בראש לא היה מנהיג של ממש. <b>וַיִּפְּלוּ חֲלָלִים רַבִּים,</b> וחלק מן התושבים ברחו בחזרתם <b>עַד פֶּתַח הַשָּׁעַר</b> לחסות בתוך העיר.
(מא) <b>וַיֵּשֶׁב אֲבִימֶלֶךְ</b> בינתיים <b>בָּארוּמָה,</b> עיר סמוכה לשכם. <b>וַיְגָרֶשׁ זְבֻל אֶת גַּעַל וְאֶת אֶחָיו מִשֶּׁבֶת בִּשְׁכֶם.</b> בתור פקיד העיר, היה לזבול שלטון מסוים בשכם. כל עוד תמכו בגעל כל אנשי העיר, לא היה באפשרותו לפעול באופן ממשי. משהפסיד געל בקרב, ולפחות חלק מאנשיו הוכו, עלה בידי זבול ותומכיו לגרש אותו מן העיר.
(מב) <b>וַיְהִי מִמָּחֳרָת, וַיֵּצֵא הָעָם</b> מן העיר אל <b>הַשָּׂדֶה,</b> שהרי מצב המלחמה לא היה ברור. <b>וַיַּגִּדוּ לַאֲבִימֶלֶךְ.</b>
(מג) <b>וַיִּקַּח אֶת הָעָם</b> שאִתו <b>וַיֶּחֱצֵם לִשְׁלֹשָׁה רָאשִׁים, וַיֶּאֱרֹב בַּשָּׂדֶה.</b> צבאו של אבימלך לא היה גדול דיו למלחמה בשכם הסגורה, ולכן ישב במארב. <b>וַיַּרְא וְהִנֵּה הָעָם יֹצֵא מִן הָעִיר, וַיָּקָם עֲלֵיהֶם וַיַּכֵּם.</b>
(מד) <b>וַאֲבִימֶלֶךְ וְ</b>אחד מ<b>הָרָאשִׁים</b> <b>אֲשֶׁר עִמּוֹ פָּשְׁטוּ וַיַּעַמְדוּ פֶּתַח שַׁעַר הָעִיר, וּשְׁנֵי הָרָאשִׁים</b> האחרים <b>פָּשְׁטוּ עַל כָּל אֲשֶׁר בַּשָּׂדֶה וַיַּכּוּם.</b>
(מה) <b>וַאֲבִימֶלֶךְ</b> וצבאו <b>נִלְחָם בָּעִיר כֹּל הַיּוֹם הַהוּא וַיִּלְכֹּד אֶת הָעִיר, וְאֶת הָעָם אֲשֶׁר בָּהּ הָרָג. וַיִּתֹּץ אֶת הָעִיר וַיִּזְרָעֶהָ</b>, פיזר בה <b>מֶלַח.</b> זריית מלח, כפשוטה או כמשל, היא סימן לעיר חרֵבה עד היסוד ששדותיה לא ייזרעו ולא יצמיחו.
(מו) <b>וַיִּשְׁמְעוּ כָּל בַּעֲלֵי</b>, חשובי <b>מִגְדַּל שְׁכֶם</b> אשר באזור המבוצר שבשכם, <b>וַיָּבֹאוּ אֶל צְרִיחַ בֵּית אֵל בְּרִית,</b> הצריח שנעשה בעבור האליל בעל ברית.ָּבֹאוּ אֶל צְרִיחַ בֵּית אֵל בְּרִית,
(מז) <b>וַיֻּגַּד לַאֲבִימֶלֶךְ כִּי הִתְקַבְּצוּ</b> אל הצריח <b>כָּל בַּעֲלֵי מִגְדַּל שְׁכֶם,</b>
(מח) <b>וַיַּעַל אֲבִימֶלֶךְ</b> אל <b>הַר צַלְמוֹן</b> הסמוך, <b>הוּא וְכָל הָעָם אֲשֶׁר אִתּוֹ. וַיִּקַּח אֲבִימֶלֶךְ אֶת</b> אחד <b>הַקַּרְדֻּמּוֹת,</b> הגרזנים <b>בְּיָדוֹ, וַיִּכְרֹת שׂוֹכַת עֵצִים</b>, ענף מסועף <b>וַיִּשָּׂאֶהָ וַיָּשֶׂם עַל שִׁכְמוֹ. וַיֹּאמֶר אֶל הָעָם אֲשֶׁר עִמּוֹ: מָה רְאִיתֶם עָשִׂיתִי</b> – <b>מַהֲרוּ עֲשׂוּ כָמוֹנִי.</b> כמו אביו אף הוא מורה לאנשים בהתנהגותו כיצד עליהם לנהוג.
(מט) <b>וַיִּכְרְתוּ גַם כָּל הָעָם</b> כל <b>אִישׁ שׂוֹכֹה</b>, את השוכה שלו, <b>וַיֵּלְכוּ אַחֲרֵי אֲבִימֶלֶךְ. וַיָּשִׂימוּ</b> את הענפים הללו <b>עַל</b>, ליד <b>הַצְּרִיחַ וַיַּצִּיתוּ עֲלֵיהֶם</b> – על אנשי המגדל <b>אֶת הַצְּרִיחַ בָּאֵשׁ.</b> במקום לצור על המגדל המבוצר העדיף אבימלך להציתו, לשרוף את כל מי שהיה במגדל ולחנוק אותו בעשן. <b>וַיָּמֻתוּ גַּם כָּל אַנְשֵׁי מִגְדַּל שְׁכֶם</b> – <b>כְּאֶלֶף אִישׁ וְאִשָּׁה.</b>
(נ) <b>וַיֵּלֶךְ אֲבִימֶלֶךְ אֶל תֵּבֵץ,</b> עיר קטנה יותר שלא הייתה מבוצרת, ואף היא השתתפה במרידה של שכם. <b>וַיִּחַן בְּתֵבֵץ וַיִּלְכְּדָהּ.</b>
(נא) <b>ו</b>אולם <b>מִגְדַּל עֹז,</b> מבצר חזק <b>הָיָה בְתוֹךְ הָעִיר, וַיָּנֻסוּ שָׁמָּה כָּל הָאֲנָשִׁים וְהַנָּשִׁים וְכֹל בַּעֲלֵי הָעִיר וַיִּסְגְּרוּ</b> את פתח המגדל <b>בַּעֲדָם, וַיַּעֲלוּ עַל גַּג הַמִּגְדָּל.</b>
(נב) <b>וַיָּבֹא אֲבִימֶלֶךְ עַד הַמִּגְדָּל וַיִּלָּחֶם בּוֹ. וַיִּגַּשׁ עַד פֶּתַח הַמִּגְדָּל לְשָׂרְפוֹ בָאֵשׁ.</b> השערים היו כמעט תמיד עשויים מעץ. אולי לא היו בידי אבימלך הכלים לשבור את השער, ועל כן התכוון לשרפו, ודרכו לחדור אל המגדל.
(נג) כאשר התקרב למגדל – <b>וַתַּשְׁלֵךְ אִשָּׁה אַחַת</b> מבין המתבצרים על הגג <b>פֶּלַח רֶכֶב</b>, חלק מהאבן העליונה של הרחיים <b>עַל רֹאשׁ אֲבִימֶלֶךְ</b>. האבן פגעה בו במפתיע ואולי הושלכה במיומנות רבה. <b>וַתָּרִץ</b>, היא רוצצה <b>אֶת גֻּלְגָּלְתּוֹ.</b>
(נד) כיוון שאבימלך ידע שהוא עומד למות – <b>וַיִּקְרָא מְהֵרָה אֶל הַנַּעַר נֹשֵׂא כֵלָיו, וַיֹּאמֶר לוֹ: שְׁלֹף חַרְבְּךָ וּמוֹתְתֵנִי</b> סופית, <b>פֶּן יֹאמְרוּ לִי,</b> עלי<b>:</b> <b>"אִשָּׁה הֲרָגָתְהוּ".</b> אינני מעוניין למות בבוז, בידי אשה. <b>וַיִּדְקְרֵהוּ נַעֲרוֹ וַיָּמֹת.</b>
(נה) <b>וַיִּרְאוּ אִישׁ יִשְׂרָאֵל כִּי מֵת אֲבִימֶלֶךְ, וַיֵּלְכוּ אִישׁ לִמְקֹמוֹ.</b> אנשי ישראל הצטרפו לאבימלך משום שראו בכך הזדמנות לכבוש את העיר היריבה שכם. כיוון שהוא מת ולא היה מפקד חלופי למבצע, שבו למקומותיהם.
(נו) לסיכום הפרשה: <b>וַיָּשֶׁב אֱלֹהִים אֵת רָעַת אֲבִימֶלֶךְ אֲשֶׁר עָשָׂה לְאָבִיו לַהֲרֹג אֶת שִׁבְעִים אֶחָיו,</b>
(נז) <b>וְ</b>כן <b>אֵת כָּל רָעַת אַנְשֵׁי שְׁכֶם הֵשִׁיב אֱלֹהִים בְּרֹאשָׁם, וַתָּבֹא אֲלֵיהֶם</b> – אל כולם <b>קִלֲלַת יוֹתָם בֶּן יְרֻבָּעַל.</b> מן האטד – אבימלך – יצאה אש אל העצים שמרדו בו, ושרפה אותו ואת כל העצים שהמליכוהו, כפי שניבא יותם. כך נענש אבימלך מאת ה'.
<h2>פרק י</h2>
(א) <b>וַיָּקָם אַחֲרֵי אֲבִימֶלֶךְ לְהוֹשִׁיעַ אֶת יִשְׂרָאֵל תּוֹלָע בֶּן פּוּאָה בֶּן דּוֹדוֹ</b>, שם אדם, או: בן דודו של אבימלך <b>אִישׁ יִשָּׂשכָר, וְהוּא יֹשֵׁב בְּשָׁמִיר בְּהַר אֶפְרָיִם,</b> שמקומה אינו ידוע.
(ב) <b>וַיִּשְׁפֹּט</b>, והושיע <b>אֶת יִשְׂרָאֵל עֶשְׂרִים וְשָׁלֹשׁ שָׁנָה. וַיָּמָת וַיִּקָּבֵר בְּשָׁמִיר.</b>
(ג) <b>וַיָּקָם אַחֲרָיו יָאִיר הַגִּלְעָדִי. וַיִּשְׁפֹּט אֶת יִשְׂרָאֵל עֶשְׂרִים וּשְׁתַּיִם שָׁנָה.</b>
(ד) <b>וַיְהִי לוֹ שְׁלֹשִׁים בָּנִים רֹכְבִים עַל שְׁלֹשִׁים עֲיָרִים,</b> חמורים צעירים, <b>וּשְׁלֹשִׁים עֲיָרִים</b>, עיירות <b>לָהֶם.</b> הכתוב נוקט לשון לירית לציון האפיון החריג של יאיר. <b>לָהֶם</b> – לקבוצת שלושים העיירות הללו שבהן ישבו בני יאיר, <b>יִקְרְאוּ חַוֹּת יָאִיר עַד הַיּוֹם הַזֶּה אֲשֶׁר בְּאֶרֶץ הַגִּלְעָד.</b>
(ה) <b>וַיָּמָת יָאִיר, וַיִּקָּבֵר בְּקָמוֹן.</b>
(ו) <b>וַיֹּסִפוּ בְּנֵי יִשְׂרָאֵל לַעֲשׂוֹת הָרַע בְּעֵינֵי ה', וַיַּעַבְדוּ אֶת הַבְּעָלִים וְאֶת הָעַשְׁתָּרוֹת וְאֶת אֱלֹהֵי אֲרָם וְאֶת אֱלֹהֵי צִידוֹן וְאֵת אֱלֹהֵי מוֹאָב וְאֵת אֱלֹהֵי בְנֵי עַמּוֹן וְאֵת אֱלֹהֵי פְלִשְׁתִּים</b> בהשפעת עמי הסביבה, <b>וַיַּעַזְבוּ אֶת ה' וְלֹא עֲבָדוּהוּ,</b> אף לא כנספח לכל אותם אלילים.
(ז) <b>וַיִּחַר אַף ה' בְּיִשְׂרָאֵל, וַיִּמְכְּרֵם,</b> הסגיר אותם <b>בְּיַד פְּלִשְׁתִּים וּבְיַד בְּנֵי עַמּוֹן.</b>
(ח) <b>וַיִּרְעֲצוּ וַיְרֹצְצוּ</b>, הם הכו ושברו <b>אֶת בְּנֵי יִשְׂרָאֵל בַּשָּׁנָה הַהִיא</b> וכך <b>שְׁמֹנֶה עֶשְׂרֵה שָׁנָה</b>, <b>אֶת כָּל בְּנֵי יִשְׂרָאֵל אֲשֶׁר בְּעֵבֶר הַיַּרְדֵּן</b> המזרחי <b>בְּאֶרֶץ הָאֱמֹרִי אֲשֶׁר בַּגִּלְעָד.</b> שלא כמו שבטי ישראל, בני עמון היו ממלכה לא גדולה אבל מאורגנת. על כן הם הצליחו לגבור על ישראל ולכבוש את ארץ הגלעד הסמוכה להם.
(ט) כשהתחזקו והלכו – <b>וַיַּעַבְרוּ בְנֵי עַמּוֹן אֶת הַיַּרְדֵּן לְהִלָּחֵם גַּם בִּיהוּדָה וּבְבִנְיָמִין וּבְבֵית אֶפְרָיִם,</b> שהיו חבלי ארץ פוריים ומבטיחים יותר. <b>וַתֵּצֶר</b>, המלחמה הציקה <b>לְיִשְׂרָאֵל מְאֹד.</b>
(י) <b>וַיִּזְעֲקוּ בְּנֵי יִשְׂרָאֵל אֶל ה' לֵאמֹר: חָטָאנוּ לָךְ וְכִי עָזַבְנוּ אֶת אֱלֹהֵינוּ וַנַּעֲבֹד אֶת הַבְּעָלִים.</b>
(יא) <b>וַיֹּאמֶר ה' אֶל בְּנֵי יִשְׂרָאֵל,</b> כנראה על ידי נביא<b>:</b> <b>הֲלֹא מִמִּצְרַיִם וּמִן הָאֱמֹרִי וּמִן בְּנֵי עַמּוֹן וּמִן פְּלִשְׁתִּים</b> ָאֱמֹרִי וּמִן בְּנֵי עַמּוֹן וּמִן פְּלִשְׁתִּים
(יב) <b>וְצִידוֹנִים וַעֲמָלֵק וּמָעוֹן</b>, שם שבט – כאשר כל אלו <b>לָחֲצוּ אֶתְכֶם, וַתִּצְעֲקוּ אֵלַי</b> – <b>וָאוֹשִׁיעָה אֶתְכֶם מִיָּדָם.</b>
(יג) <b>וְ</b>אחרי כל זה, <b>אַתֶּם עֲזַבְתֶּם אוֹתִי וַתַּעַבְדוּ אֱלֹהִים אֲחֵרִים</b> – <b>לָכֵן לֹא אוֹסִיף לְהוֹשִׁיעַ אֶתְכֶם.</b>
(יד) <b>לְכוּ וְזַעֲקוּ אֶל הָאֱלֹהִים אֲשֶׁר בְּחַרְתֶּם בָּם. הֵמָּה יוֹשִׁיעוּ לָכֶם בְּעֵת צָרַתְכֶם.</b>
(טו) <b>וַיֹּאמְרוּ בְנֵי יִשְׂרָאֵל אֶל ה': חָטָאנוּ. עֲשֵׂה אַתָּה לָנוּ כְּכָל הַטּוֹב בְּעֵינֶיךָ, אַךְ</b> אנא <b>הַצִּילֵנוּ נָא הַיּוֹם הַזֶּה.</b>
(טז) <b>וַיָּסִירוּ אֶת אֱלֹהֵי הַנֵּכָר מִקִּרְבָּם וַיַּעַבְדוּ אֶת ה',</b> ועדיין המשיכו לסבול. <b>וַתִּקְצַר נַפְשׁוֹ</b> של ה', כביכול, לא היה יכול עוד לסבול <b>בַּעֲמַל יִשְׂרָאֵל.</b> הוא לא רצה עוד בסבלם.
(יז) <b>וַיִּצָּעֲקוּ</b>, נאספו לקול הקורא <b>בְּנֵי עַמּוֹן, וַיַּחֲנוּ בַּגִּלְעָד. וַיֵּאָסְפוּ בְּנֵי יִשְׂרָאֵל</b> מצדם <b>וַיַּחֲנוּ בַּמִּצְפָּה,</b> שהייתה מקום מכובד ומקודש גם בימי יהושע ואחריו.
(יח) <b>וַיֹּאמְרוּ הָעָם, שָׂרֵי גִלְעָד, אִישׁ אֶל רֵעֵהוּ: מִי הָאִישׁ אֲשֶׁר יָחֵל</b>, יתחיל <b>לְהִלָּחֵם בִּבְנֵי עַמּוֹן</b> – <b>יִהְיֶה לְרֹאשׁ לְכֹל יֹשְׁבֵי גִלְעָד.</b> הם לא התיימרו להשתלט על העמונים ולשעבדם, אלא ביקשו להדוף את התקפותיהם ולשבור את כוחם, ולשם כך הזדקקו למנהיג.
<h2>פרק יא</h2>
(א) <b>וְיִפְתָּח הַגִּלְעָדִי הָיָה גִּבּוֹר חַיִל, וְהוּא בֶּן אִשָּׁה זוֹנָה</b>. לפי פשט הדברים, אמו הייתה אשה לא מהוגנת שנספחה אל גלעד כפילגש, אך היו שפירשו ביטוי זה באופן מרוכך, ואמרו שעברה לגלעד משבט אחר, שלא כמנהג המקובל. <b>וַיּוֹלֶד גִּלְעָד</b>, ראש הענף הזה של השבט <b>אֶת יִפְתָּח.</b>
(ב) <b>וַתֵּלֶד אֵשֶׁת גִּלְעָד</b> החוקית <b>לוֹ בָּנִים, וַיִּגְדְּלוּ בְנֵי הָאִשָּׁה וַיְגָרְשׁוּ אֶת יִפְתָּח</b> ממקומם. <b>וַיֹּאמְרוּ לוֹ: לֹא תִנְחַל בְּבֵית אָבִינוּ, כִּי בֶּן אִשָּׁה אַחֶרֶת</b>, זרה ונחותה <b>אָתָּה.</b>
(ג) <b>וַיִּבְרַח יִפְתָּח מִפְּנֵי אֶחָיו וַיֵּשֶׁב בְּאֶרֶץ טוֹב.</b> חבל ארץ נטוש מעבר לגבול גלעד שנעשה אזור של שודדים. <b>וַיִּתְלַקְּטוּ אֶל יִפְתָּח אֲנָשִׁים רֵיקִים,</b> הרפתקנים שלא מצאו מקום ומחיה בקרב שבטיהם, <b>וַיֵּצְאוּ עִמּוֹ.</b> יפתח בא לשם ללא תמיכה, אבל בשל דמותו וכישוריו אנשים אלה ראו בו מנהיג משלהם.
(ד) <b>וַיְהִי מִיָּמִים</b>, כעבור זמן <b>וַיִּלָּחֲמוּ בְנֵי עַמּוֹן עִם יִשְׂרָאֵל</b>, כאמור.
(ה) <b>וַיְהִי כַּאֲשֶׁר נִלְחֲמוּ בְנֵי עַמּוֹן עִם יִשְׂרָאֵל, וַיֵּלְכוּ זִקְנֵי גִלְעָד</b>, וביניהם כנראה גם אחי יפתח, שהרי הם היו בניו של גלעד עצמו, <b>לָקַחַת אֶת יִפְתָּח מֵאֶרֶץ טוֹב.</b>
(ו) <b>וַיֹּאמְרוּ לְיִפְתָּח: לְכָה וְהָיִיתָה</b>, בוא והֱיה <b>לָּנוּ לְקָצִין</b>, למפקד, <b>וְנִלָּחֲמָה בִּבְנֵי עַמּוֹן.</b>
(ז) <b>וַיֹּאמֶר יִפְתָּח לְזִקְנֵי גִלְעָד:</b> מה לי ולכם?! <b>הֲלֹא אַתֶּם שְׂנֵאתֶם אוֹתִי וַתְּגָרְשׁוּנִי מִבֵּית אָבִי, וּמַדּוּעַ בָּאתֶם אֵלַי עַתָּה כַּאֲשֶׁר צַר לָכֶם?!</b>
(ח) <b>וַיֹּאמְרוּ זִקְנֵי גִלְעָד אֶל יִפְתָּח: לָכֵן עַתָּה שַׁבְנוּ אֵלֶיךָ</b>, אנו מתחרטים על מעשינו בעבר, <b>וְהָלַכְתָּ עִמָּנוּ וְנִלְחַמְתָּ בִּבְנֵי עַמּוֹן וְהָיִיתָ לָּנוּ לְרֹאשׁ</b>, למנהיג <b>לְכֹל יֹשְׁבֵי גִלְעָד.</b>
(ט) <b>וַיֹּאמֶר יִפְתָּח אֶל זִקְנֵי גִלְעָד:</b> אשוב ואלחם בתנאי הבא – <b>אִם מְשִׁיבִים אַתֶּם אוֹתִי לְהִלָּחֵם בִּבְנֵי עַמּוֹן, וְנָתַן ה' אוֹתָם לְפָנָי</b> – מכאן והלאה <b>אָנֹכִי אֶהְיֶה לָכֶם לְרֹאשׁ</b>.
(י) <b>וַיֹּאמְרוּ זִקְנֵי גִלְעָד אֶל יִפְתָּח: ה' יִהְיֶה שֹׁמֵעַ בֵּינוֹתֵינוּ</b> והוא יעיד <b>אִם לֹא כִדְבָרְךָ כֵּן נַעֲשֶׂה.</b>
(יא) <b>וַיֵּלֶךְ יִפְתָּח עִם זִקְנֵי גִלְעָד, וַיָּשִׂימוּ הָעָם אוֹתוֹ עֲלֵיהֶם לְרֹאשׁ וּלְקָצִין. וַיְדַבֵּר יִפְתָּח אֶת כָּל דְּבָרָיו לִפְנֵי ה' בַּמִּצְפָּה.</b> כאמור, ישראל התכנסו כעת במצפה, ושם פירט יפתח את תנאיו.
(יב) <b>וַיִּשְׁלַח יִפְתָּח מַלְאָכִים אֶל מֶלֶךְ בְּנֵי עַמּוֹן לֵאמֹר: מַה לִּי וָלָךְ</b>, איזה עסק יש בינינו <b>כִּי בָאתָ אֵלַי לְהִלָּחֵם בְּאַרְצִי?</b> יפתח יזם חליפת דברים דיפלומטית. הוא פנה תחילה למלך בני עמון ואמר לו: עכשיו אינך בא להילחם בכמה יישובים מבודדים אלא בצבא מאורגן ומאוחד, ועל כן איזו סיבה יש לך להיכנס למלחמה הזו?
(יג) <b>וַיֹּאמֶר מֶלֶךְ בְּנֵי עַמּוֹן אֶל מַלְאֲכֵי יִפְתָּח:</b> יש לי הצדקה היסטורית להילחם על חבל הארץ הזה, <b>כִּי לָקַח יִשְׂרָאֵל אֶת אַרְצִי בַּעֲלוֹתוֹ מִמִּצְרַיִם,</b> את כל האזור ש<b>מֵ</b>נחל <b>אַרְנוֹן</b> בדרום <b>וְעַד</b> נחל <b>הַיַּבֹּק</b> בצפון <b>וְעַד הַיַּרְדֵּן</b> במערב, <b>וְעַתָּה הָשִׁיבָה אֶתְהֶן</b>, אותן <b>בְּשָׁלוֹם,</b> אם ברצונך להימנע ממלחמה.
(יד) <b>וַיּוֹסֶף עוֹד יִפְתָּח וַיִּשְׁלַח מַלְאָכִים אֶל מֶלֶךְ בְּנֵי עַמּוֹן,</b>
(טו) <b>וַיֹּאמֶר לוֹ: כֹּה אָמַר יִפְתָּח: לֹא לָקַח יִשְׂרָאֵל אֶת אֶרֶץ מוֹאָב וְאֶת אֶרֶץ בְּנֵי עַמּוֹן,</b>
(טז) <b>כִּי בַּעֲלוֹתָם מִמִּצְרָיִם, וַיֵּלֶךְ יִשְׂרָאֵל בַּמִּדְבָּר עַד יַם סוּף וַיָּבֹא קָדֵשָׁה</b>, לקָדש.
(יז) <b>וַיִּשְׁלַח יִשְׂרָאֵל מַלְאָכִים אֶל מֶלֶךְ אֱדוֹם לֵאמֹר: "אֶעְבְּרָה נָּא בְאַרְצֶךָ"</b> – <b>וְלֹא שָׁמַע מֶלֶךְ אֱדוֹם</b>, ככתוב בספר במדבר, <b>וְגַם אֶל מֶלֶךְ מוֹאָב שָׁלַח</b> <b>וְלֹא אָבָה,</b> הסכים. ולפיכך, <b>וַיֵּשֶׁב יִשְׂרָאֵל בְּקָדֵשׁ.</b>
(יח) <b>וַיֵּלֶךְ</b> ישראל <b>בַּמִּדְבָּר, וַיָּסָב</b>, הקיף <b>אֶת אֶרֶץ אֱדוֹם וְאֶת אֶרֶץ מוֹאָב</b>, ולא נעשה כל ניסיון לתקוף או לכבוש אותן. <b>וַיָּבֹא מִמִּזְרַח שֶׁמֶשׁ לְאֶרֶץ מוֹאָב וַיַּחֲנוּן,</b> חנו <b>בְּעֵבֶר</b> נחל <b>אַרְנוֹן, וְלֹא בָאוּ בִּגְבוּל מוֹאָב כִּי אַרְנוֹן</b> הוא <b>גְּבוּל מוֹאָב.</b>
(יט) <b>וַיִּשְׁלַח יִשְׂרָאֵל מַלְאָכִים אֶל סִיחוֹן מֶלֶךְ הָאֱמֹרִי מֶלֶךְ חֶשְׁבּוֹן, וַיֹּאמֶר לוֹ יִשְׂרָאֵל: "נַעְבְּרָה נָּא בְאַרְצְךָ עַד</b> אשר נגיע אל <b>מְקוֹמִי",</b> שהוא עבר הירדן המערבי.
(כ) <b>וְלֹא הֶאֱמִין</b>, נתן אמון <b>סִיחוֹן אֶת יִשְׂרָאֵל</b> ל<b>עֲבֹר בִּגְבֻלוֹ.</b> ייתכן שבמסגרת תפקידו כמושל אזורי הספָר היה צריך להגן גם על עבר הירדן המערבי מפני התנפלות של שודדים ובוזזים מן המזרח. <b>וַיֶּאֱסֹף סִיחוֹן אֶת כָּל עַמּוֹ, וַיַּחֲנוּ בְּיָהְצָה, וַיִּלָּחֶם עִם יִשְׂרָאֵל.</b>
(כא) <b>וַיִּתֵּן ה' אֱלֹהֵי יִשְׂרָאֵל אֶת סִיחוֹן וְאֶת כָּל עַמּוֹ בְּיַד יִשְׂרָאֵל וַיַּכּוּם, וַיִּירַשׁ יִשְׂרָאֵל אֵת כָּל אֶרֶץ הָאֱמֹרִי יוֹשֵׁב הָאָרֶץ הַהִיא.</b>
(כב) <b>וַיִּירְשׁוּ אֵת כָּל גְּבוּל</b>, שטח <b>הָאֱמֹרִי,</b> ארץ סיחון, <b>מֵאַרְנוֹן</b> בדרום <b>וְעַד הַיַּבֹּק</b> בצפון <b>וּמִן הַמִּדְבָּר</b> במזרח <b>וְעַד הַיַּרְדֵּן</b> במערב.
(כג) <b>וְעַתָּה, ה' אֱלֹהֵי יִשְׂרָאֵל הוֹרִישׁ אֶת הָאֱמֹרִי מִפְּנֵי עַמּוֹ יִשְׂרָאֵל</b> – <b>וְאַתָּה תִּירָשֶׁנּוּ?!</b> האם אתה תירש אותנו?! הרי הארץ הזו נכבשה על ידינו ביושר.
(כד) <b>הֲלֹא אֵת אֲשֶׁר יוֹרִישְׁךָ כְּמוֹשׁ אֱלֹהֶיךָ</b> – <b>אוֹתוֹ תִירָשׁ.</b> אתם עובדים את האל שלכם, כמוש, ומה שהוא מספק לכם – אותו תקבלו, <b>וְאֵת כָּל אֲשֶׁר הוֹרִישׁ ה' אֱלֹהֵינוּ מִפָּנֵינוּ</b> – <b>אוֹתוֹ נִירָשׁ</b> אנחנו. יפתח מוסיף חשבון מהעבר:
(כה) <b>וְעַתָּה, הֲטוֹב טוֹב אַתָּה מִבָּלָק בֶּן צִפּוֹר מֶלֶךְ מוֹאָב</b> שהיה מפורסם בגבורתו בשעתו, וניצח כמה עמים קטנים מסביב<b>?!</b> <b>הֲ</b>אם בלק <b>רוֹב רָב עִם יִשְׂרָאֵל, אִם נִלְחֹם נִלְחַם בָּם?!</b>
(כו) וכך נמשך הדבר <b>בְּשֶׁבֶת יִשְׂרָאֵל בְּחֶשְׁבּוֹן וּבִבְנוֹתֶיהָ וּבְעַרְעוֹר וּבִבְנוֹתֶיהָ וּבְכָל הֶעָרִים אֲשֶׁר עַל יְדֵי אַרְנוֹן</b> במשך <b>שְׁלֹשׁ מֵאוֹת שָׁנָה, וּמַדּוּעַ לֹא הִצַּלְתֶּם בָּעֵת הַהִיא?!</b> אם הייתה לכם תביעה, יכולתם להגיש אותה כבר לפני מאות שנים, אך לא עשיתם זאת.
(כז) <b>וְאָנֹכִי לֹא חָטָאתִי לָךְ.</b> לא תקפנו אתכם, ולא עשינו דבר נגדכם. <b>וְאַתָּה עֹשֶׂה אִתִּי רָעָה לְהִלָּחֶם בִּי. יִשְׁפֹּט ה' הַשֹּׁפֵט הַיּוֹם, בֵּין בְּנֵי יִשְׂרָאֵל וּבֵין בְּנֵי עַמּוֹן.</b>
(כח) <b>וְלֹא שָׁמַע</b>, קיבל <b>מֶלֶךְ בְּנֵי עַמּוֹן אֶל דִּבְרֵי יִפְתָּח אֲשֶׁר שָׁלַח אֵלָיו.</b> בין שהסכים לעובדות ההיסטוריות או שחלק עליהן, נימוקיו של יפתח לא שכנעו אותו.
(כט) <b>וַתְּהִי עַל יִפְתָּח רוּחַ</b> גבורה מאת <b>ה', וַיַּעֲבֹר אֶת הַגִּלְעָד וְאֶת מְנַשֶּׁה וַיַּעֲבֹר אֶת מִצְפֵּה גִלְעָד</b>, נקודת ההתאספות של הגלעדים, <b>וּמִמִּצְפֵּה גִלְעָד עָבַר</b> לארץ <b>בְּנֵי עַמּוֹן,</b> למסע מלחמה.
(ל) <b>וַיִּדַּר יִפְתָּח</b> בדרכו <b>נֶדֶר לַה' וַיֹּאמַר: אִם נָתוֹן תִּתֵּן אֶת בְּנֵי עַמּוֹן בְּיָדִי,</b>
(לא) <b>וְהָיָה הַיּוֹצֵא אֲשֶׁר יֵצֵא</b> ראשון <b>מִדַּלְתֵי בֵיתִי לִקְרָאתִי בְּשׁוּבִי בְשָׁלוֹם מִבְּנֵי עַמּוֹן</b> – <b>וְהָיָה לַה' וְהַעֲלִיתִהוּ עוֹלָה.</b> בפשטות התכוון גם אם יצא שור גדול וכיוצא בזה.
(לב) <b>וַיַּעֲבֹר יִפְתָּח אֶל בְּנֵי עַמּוֹן לְהִלָּחֶם בָּם, וַיִּתְּנֵם ה' בְּיָדוֹ.</b> יפתח ניצח במלחמה.
(לג) <b>וַיַּכֵּם מֵעֲרוֹעֵר וְעַד בּוֹאֲךָ מִנִּית,</b> בסך הכול <b>עֶשְׂרִים עִיר, וְעַד אָבֵל כְּרָמִים, מַכָּה גְּדוֹלָה מְאֹד</b> בארצם. <b>וַיִּכָּנְעוּ בְּנֵי עַמּוֹן מִפְּנֵי בְּנֵי יִשְׂרָאֵל.</b>
(לד) <b>וַיָּבֹא יִפְתָּח הַמִּצְפָּה אֶל בֵּיתוֹ, וְהִנֵּה בִתּוֹ יֹצֵאת לִקְרָאתוֹ בְּתֻפִּים וּבִמְחֹלוֹת.</b> אין זה רק הלוחם הגדול ושר הצבא המהולל, אלא גם אביה השב עטור ניצחון. <b>וְרַק הִיא</b> בתו ה<b>יְחִידָה,</b> מלבדה <b>אֵין לוֹ מִמֶּנּוּ בֵּן אוֹ בַת.</b>
(לה) <b>וַיְהִי כִרְאוֹתוֹ אוֹתָהּ וַיִקְרַע אֶת בְּגָדָיו. וַיֹּאמֶר: אֲהָהּ בִּתִּי! הַכְרֵעַ הִכְרַעְתִּנִי,</b> הפלת ושברת אותי, <b>וְאַתְּ הָיִית בְּעֹכְרָי,</b> המטת עלי צרה, <b>ו</b>הרי <b>אָנֹכִי פָּצִיתִי</b>, פתחתי <b>פִי אֶל ה' וְלֹא אוּכַל לָשׁוּב,</b> לחזור בי. הבטחתי לתת את הראשון שיצא כקרבן לה', ואת יצאת ראשונה.
(לו) <b>וַתֹּאמֶר אֵלָיו: אָבִי! פָּצִיתָה אֶת פִּיךָ אֶל ה'</b> – <b>עֲשֵׂה לִי כַּאֲשֶׁר יָצָא מִפִּיךָ, אַחֲרֵי אֲשֶׁר</b>, מאחר ש<b>עָשָׂה לְךָ ה' נְקָמוֹת מֵאֹיְבֶיךָ מִבְּנֵי עַמּוֹן.</b> אני מקבלת על עצמי את הנדר.
(לז) <b>וַתֹּאמֶר אֶל אָבִיהָ:</b> אף על פי כן, אנא <b>יֵעָשֶׂה לִּי הַדָּבָר הַזֶּה: הַרְפֵּה מִמֶּנִּי שְׁנַיִם חֳדָשִׁים,</b> תן לי ארכה של חודשיים, <b>וְאֵלְכָה וְיָרַדְתִּי עַל הֶהָרִים וְאֶבְכֶּה עַל בְּתוּלַי</b>, על כך שאמות קודם שנישאתי וילדתי ובלי כל נחמה, <b>אָנֹכִי וְרֵעוֹתָי</b> נלך ונבכה, אחר כך אשוב אליך.
(לח) <b>וַיֹּאמֶר: לֵכִי. וַיִּשְׁלַח אוֹתָהּ שְׁנֵי חֳדָשִׁים. וַתֵּלֶךְ הִיא וְרֵעוֹתֶיהָ וַתֵּבְךְּ עַל בְּתוּלֶיהָ עַל הֶהָרִים.</b> ְׁלַח אוֹתָהּ שְׁנֵי חֳדָשִׁים. וַתֵּלֶךְ הִיא וְרֵעוֹתֶיהָ וַתֵּבְךְּ עַל בְּתוּלֶיהָ עַל הֶהָרִים.
(לט) <b>וַיְהִי מִקֵּץ שְׁנַיִם חֳדָשִׁים וַתָּשָׁב אֶל אָבִיהָ, וַיַּעַשׂ לָהּ אֶת נִדְרוֹ אֲשֶׁר נָדָר. וְהִיא לֹא יָדְעָה אִישׁ,</b> היא הייתה בתולה כשמתה, <b>וַתְּהִי חֹק</b>, מנהג קבוע <b>בְּיִשְׂרָאֵל;</b>
(מ) <b>מִיָּמִים יָמִימָה</b>, בכל שנה ושנה <b>תֵּלַכְנָה בְּנוֹת יִשְׂרָאֵל לְתַנּוֹת</b>, לבכות <b>לְבַת יִפְתָּח הַגִּלְעָדִי.</b> במשך דורות נהגו בנות האזור ללכת להרים, ולקונן <b>אַרְבַּעַת יָמִים בַּשָּׁנָה</b> שם על גורלה הטרגי של בת יפתח.
<h2>פרק יב</h2>
(א) בעקבות ניצחון הגלעדים על בני עמון – <b>וַיִּצָּעֵק אִישׁ אֶפְרַיִם,</b> הם התאספו יחד, <b>וַיַּעֲבֹר</b> את הירדן <b>צָפוֹנָה, וַיֹּאמְרוּ לְיִפְתָּח: מַדּוּעַ עָבַרְתָּ לְהִלָּחֵם בִּבְנֵי עַמּוֹן וְלָנוּ לֹא קָרָאתָ לָלֶכֶת עִמָּךְ?!</b> היה עליך לקרוא לנו לעמוד בראש המלחמה. <b>בֵּיתְךָ נִשְׂרֹף עָלֶיךָ בָּאֵשׁ</b> בתור מחאה על כך.
(ב) <b>וַיֹּאמֶר יִפְתָּח אֲלֵיהֶם: אִישׁ רִיב הָיִיתִי אֲנִי וְעַמִּי וּבְנֵי עַמּוֹן מְאֹד.</b> אתם יודעים שאני ושבטי או משפחתי היינו מסוכסכים זמן רב עם בני עמון. <b>וָאֶזְעַק</b>, הזעקתי גם <b>אֶתְכֶם</b> בעבר, <b>וְלֹא הוֹשַׁעְתֶּם אוֹתִי מִיָּדָם.</b> לא עשיתם דבר. אולי יש לכם זכות לעמוד בראש, אבל לא באתם כלל –
(ג) <b>וָאֶרְאֶה כִּי אֵינְךָ</b>, אפרים, <b>מוֹשִׁיעַ, וָאָשִׂימָה נַפְשִׁי בְכַפִּי,</b> הסתכנתי, <b>וָאֶעְבְּרָה אֶל בְּנֵי עַמּוֹן, וַיִּתְּנֵם ה' בְּיָדִי. וְלָמָה עֲלִיתֶם אֵלַי הַיּוֹם הַזֶּה לְהִלָּחֶם בִּי</b> ולהתווכח, אחרי שכבר ניצחתי ואחרי שלא השתתפתם?
(ד) <b>וַיִּקְבֹּץ יִפְתָּח אֶת כָּל אַנְשֵׁי גִלְעָד וַיִּלָּחֶם אֶת</b>, עם <b>אֶפְרָיִם. וַיַּכּוּ אַנְשֵׁי גִלְעָד אֶת אֶפְרַיִם, כִּי אָמְרוּ: פְּלִיטֵי אֶפְרַיִם אַתֶּם, גִּלְעָד בְּתוֹךְ אֶפְרַיִם בְּתוֹךְ מְנַשֶּׁה.</b> גלעד הוא חלק ממנשה, ובני אפרים שוהים כפליטים בשטחו של מנשה, כך שריבוים של אנשי מנשה יטביע אותם.
(ה) ייתכן שהמלחמה לא הייתה עזה מדי, אבל לאחר שהוכו וברחו – <b>וַיִּלְכֹּד גִּלְעָד אֶת מַעְבְּרוֹת הַיַּרְדֵּן לְאֶפְרָיִם</b>, ולא היו יכולים לשוב לארצם במנוסתם. <b>וְהָיָה כִּי יֹאמְרוּ פְּלִיטֵי אֶפְרַיִם: אֶעֱבֹרָה,</b> אם פליט מאפרים רצה לעבור את הירדן – <b>וַיֹּאמְרוּ לוֹ אַנְשֵׁי גִלְעָד: הַאֶפְרָתִי</b>, האם משבט אפרים <b>אַתָּה? וַיֹּאמֶר: לֹא,</b> כמובן, כי הם ידעו שהם יסתכנו אם יחשפו את זהותם האמתית.
(ו) <b>וַיֹּאמְרוּ לוֹ: אֱמָר נָא</b> את המלה <b>שִׁבֹּלֶת. וַיֹּאמֶר: סִבֹּלֶת</b> – <b>וְלֹא יָכִין</b>, היה מכוון, מסוגל  <b>לְדַבֵּר כֵּן</b>, נכון. בני אפרים התקשו לבטא את צליל האות שׁ', ובמקומו הגו שׂ'. סימן היכר זה הסגיר את מוצאם. <b>וַיֹּאחֲזוּ אוֹתוֹ וַיִּשְׁחָטוּהוּ אֶל מַעְבְּרוֹת הַיַּרְדֵּן.</b> בני מנשה ניצלו את ההזדמנות לנקום בבני אפרים. <b>וַיִּפֹּל בָּעֵת הַהִיא מֵאֶפְרַיִם אַרְבָּעִים וּשְׁנַיִם אָלֶף</b> אנשים.
(ז) <b>וַיִּשְׁפֹּט יִפְתָּח אֶת יִשְׂרָאֵל שֵׁשׁ שָׁנִים, וַיָּמָת יִפְתָּח הַגִּלְעָדִי וַיִּקָּבֵר בְּ</b>אחת מ<b>עָרֵי גִלְעָד</b>. ואולי הכוונה בלשון הרבים עָרֵי לומר שבכמה ערים בגלעד היה ציון של מצבתו.
(ח) <b>וַיִּשְׁפֹּט אַחֲרָיו</b> – אחרי מות יפתח <b>אֶת יִשְׂרָאֵל אִבְצָן מִבֵּית לָחֶם</b> כנראה זו שבנחלת יהודה.
(ט) <b>וַיְהִי לוֹ שְׁלֹשִׁים בָּנִים, וּשְׁלֹשִׁים בָּנוֹת שִׁלַּח הַחוּצָה</b> להינשא לאנשים אחרים. <b>וּשְׁלֹשִׁים בָּנוֹת הֵבִיא לְבָנָיו מִן הַחוּץ.</b> משפחתו הייתה מעין שבט קטן. <b>וַיִּשְׁפֹּט אֶת יִשְׂרָאֵל שֶׁבַע שָׁנִים.</b>
(י) <b>וַיָּמָת אִבְצָן, וַיִּקָּבֵר בְּבֵית לָחֶם.</b>
(יא) <b>וַיִּשְׁפֹּט אַחֲרָיו אֶת יִשְׂרָאֵל אֵילוֹן הַזְּבוּלֹנִי, וַיִּשְׁפֹּט אֶת יִשְׂרָאֵל עֶשֶׂר שָׁנִים.</b>
(יב) <b>וַיָּמָת אֵלוֹן הַזְּבוּלֹנִי וַיִּקָּבֵר בְּאַיָּלוֹן בְּאֶרֶץ זְבוּלֻן.</b>
(יג) <b>וַיִּשְׁפֹּט אַחֲרָיו אֶת יִשְׂרָאֵל עַבְדּוֹן בֶּן הִלֵּל הַפִּרְעָתוֹנִי.</b>
(יד) <b>וַיְהִי לוֹ אַרְבָּעִים בָּנִים וּשְׁלֹשִׁים בְּנֵי בָנִים רֹכְבִים עַל שִׁבְעִים עֲיָרִם.</b> גם נכדיו כבר היו מבוגרים דיים לרכב על עיירים בעודו בחיים. <b>וַיִּשְׁפֹּט אֶת יִשְׂרָאֵל שְׁמֹנֶה שָׁנִים.</b>
(טו) <b>וַיָּמָת עַבְדּוֹן בֶּן הִלֵּל הַפִּרְעָתוֹנִי, וַיִּקָּבֵר בְּפִרְעָתוֹן בְּאֶרֶץ אֶפְרַיִם בְּהַר הָעֲמָלֵקִי.</b>
<h2>פרק יג</h2>
(א) <b>וַיֹּסִפוּ בְּנֵי יִשְׂרָאֵל לַעֲשׂוֹת הָרַע בְּעֵינֵי ה', וַיִּתְּנֵם ה' בְּיַד פְּלִשְׁתִּים אַרְבָּעִים שָׁנָה.</b>
(ב) <b>וַיְהִי אִישׁ אֶחָד מ</b>העיר <b>צָּרְעָה, מִמִּשְׁפַּחַת הַדָּנִי, וּשְׁמוֹ מָנוֹחַ. וְאִשְׁתּוֹ עֲקָרָה וְלֹא יָלָדָה.</b> הם היו חשוכי ילדים משך זמן מסוים.
(ג) <b>וַיֵּרָא מַלְאַךְ ה' אֶל הָאִשָּׁה, וַיֹּאמֶר אֵלֶיהָ: הִנֵּה נָא</b>, עכשיו <b>אַתְּ עֲקָרָה וְלֹא יָלַדְתְּ,</b> אך אני מבשר לך כעת – <b>וְהָרִית וְיָלַדְתְּ בֵּן.</b>
(ד) <b>וְעַתָּה הִשָּׁמְרִי נָא וְאַל תִּשְׁתִּי יַיִן וְשֵׁכָר,</b> משקה משַׁכֵּר העשוי מענבים, <b>וְאַל תֹּאכְלִי כָּל</b> דבר <b>טָמֵא.</b>
(ה) <b>כִּי הִנָּךְ הָרָה</b>, תהרי <b>וְיֹלַדְתְּ בֵּן, וּמוֹרָה</b>, תער <b>לֹא יַעֲלֶה עַל רֹאשׁוֹ,</b> אל לו להסתפר, <b>כִּי נְזִיר אֱלֹהִים יִהְיֶה הַנַּעַר מִן הַבָּטֶן,</b> מן ההיריון, <b>וְהוּא יָחֵל</b>, יתחיל <b>לְהוֹשִׁיעַ אֶת יִשְׂרָאֵל מִיַּד פְּלִשְׁתִּים.</b> בידו נמסרת השליחות, ומכיוון שאת עתידה לגדל ילד מיוחד במינו, הוזהרת באזהרות הללו.
(ו) <b>וַתָּבֹא הָאִשָּׁה וַתֹּאמֶר לְאִישָׁהּ</b>, לבעלה <b>לֵאמֹר: אִישׁ הָאֱלֹהִים</b> – לפי הנחתה היה זה נביא – <b>בָּא אֵלַי, וּמַרְאֵהוּ</b> מרשים <b>כְּ</b>פי שאני מתארת לעצמי <b>מַרְאֵה מַלְאַךְ הָאֱלֹהִים,</b> <b>נוֹרָא מְאֹד, וְלֹא שְׁאִלְתִּיהוּ אֵי מִזֶּה</b>, מהיכן <b>הוּא, וְאֶת שְׁמוֹ לֹא הִגִּיד לִי.</b> הוא הגיע וניבא באוזני,
(ז) <b>וַיֹּאמֶר לִי: "הִנָּךְ הָרָה וְיֹלַדְתְּ בֵּן. וְעַתָּה אַל תִּשְׁתִּי יַיִן וְשֵׁכָר וְאַל תֹּאכְלִי כָּל טֻמְאָה, כִּי נְזִיר אֱלֹהִים יִהְיֶה הַנַּעַר מִן הַבֶּטֶן עַד יוֹם מוֹתוֹ".</b> אשת מנוח שינתה קצת מדברי המלאך. למשל, הוא לא אמר שהילד יהיה נזיר כל ימיו, ומסתבר שהיא הוסיפה זאת מדעתה.
(ח) <b>וַיֶּעְתַּר</b>, התפלל <b>מָנוֹחַ אֶל ה' וַיֹּאמַר: בִּי אֲדוֹנָי</b>! בבקשה! <b>אִישׁ הָאֱלֹהִים אֲשֶׁר שָׁלַחְתָּ יָבוֹא נָא עוֹד</b> פעם <b>אֵלֵינוּ וְיוֹרֵנוּ</b>, וילמדנו <b>מַה נַּעֲשֶׂה לַנַּעַר הַיּוּלָּד.</b>
(ט) <b>וַיִּשְׁמַע הָאֱלֹהִים בְּקוֹל מָנוֹחַ, וַיָּבֹא מַלְאַךְ הָאֱלֹהִים עוֹד אֶל הָאִשָּׁה, וְהִיא יוֹשֶׁבֶת בַּשָּׂדֶה,</b> וגם הפעם – <b>וּמָנוֹחַ אִישָׁהּ אֵין עִמָּהּ,</b> לידה.
(י) <b>וַתְּמַהֵר הָאִשָּׁה, וַתָּרָץ וַתַּגֵּד לְאִישָׁהּ, וַתֹּאמֶר אֵלָיו: הִנֵּה נִרְאָה אֵלַי</b> אותו <b>הָאִישׁ אֲשֶׁר בָּא בַיּוֹם</b> ההוא <b>אֵלָי.</b>
(יא) <b>וַיָּקָם וַיֵּלֶךְ מָנוֹחַ אַחֲרֵי אִשְׁתּוֹ</b> אל השדה, <b>וַיָּבֹא אֶל הָאִישׁ, וַיֹּאמֶר לוֹ: הַאַתָּה הָאִישׁ אֲשֶׁר דִּבַּרְתָּ אֶל הָאִשָּׁה</b> קודם לכן? <b>וַיֹּאמֶר: אָנִי</b> הוא.
(יב) <b>וַיֹּאמֶר מָנוֹחַ: עַתָּה יָבֹא דְבָרֶיךָ,</b> ספר לנו <b>מַה יִּהְיֶה מִשְׁפַּט הַנַּעַר וּמַעֲשֵׂהוּ.</b> נראה שמנוח לא היה בטוח שאשתו דייקה בדבריה. הוא חשב שאולי הגזימה או אמרה דברים מדעתה, ולכן היה מעוניין לשמוע את הבשורה ישירות.
(יג) <b>וַיֹּאמֶר מַלְאַךְ ה' אֶל מָנוֹחַ: מִכֹּל אֲשֶׁר אָמַרְתִּי אֶל הָאִשָּׁה</b> – היא <b>תִּשָּׁמֵר.</b>
(יד) כמו הנזיר – <b>מִכֹּל אֲשֶׁר יֵצֵא מִגֶּפֶן הַיַּיִן לֹא תֹאכַל,</b> אל לה לאכול, <b>וְיַיִן וְשֵׁכָר אַל תֵּשְׁתְּ,</b> תשתה, <b>וְכָל טֻמְאָה אַל תֹּאכַל. כֹּל אֲשֶׁר צִוִּיתִיהָ</b> – <b>תִּשְׁמֹר,</b> עליה לשמור.
(טו) <b>וַיֹּאמֶר מָנוֹחַ אֶל מַלְאַךְ ה': נַעְצְרָה</b>, נעכב, נכניס <b>נָּא אוֹתָךְ וְנַעֲשֶׂה לְפָנֶיךָ גְּדִי עִזִּים.</b> אתה אורח כה מכובד המדבר בשם ה' ומנבא לנו נבואה. אנו מבקשים לחלוק לך כבוד בהכנת גדי.
(טז) <b>וַיֹּאמֶר מַלְאַךְ ה' אֶל מָנוֹחַ:</b> גם <b>אִם תַּעְצְרֵנִי</b> להישאר – <b>לֹא אֹכַל בְּלַחְמֶךָ. וְאִם תַּעֲשֶׂה עֹלָה</b> – <b>לַה' תַּעֲלֶנָּה</b> לקרבן, ולא תתן אותה לי. מנוח הזמין את המלאך לארוחה, <b>כִּי לֹא יָדַע מָנוֹחַ כִּי מַלְאַךְ ה' הוּא,</b> אלא חשב שבן-שיחו הוא נביא.
(יז) <b>וַיֹּאמֶר מָנוֹחַ אֶל מַלְאַךְ ה': מִי</b>, מה <b>שְׁמֶךָ? כִּי</b> כאשר <b>יָבֹא</b>, יתאמת <b>דְבָרְךָ</b> – <b>וְכִבַּדְנוּךָ,</b> נפרסם ברבים שנביא פלוני בא אלינו, ונבואתו אכן התקיימה.
(יח) <b>וַיֹּאמֶר לוֹ מַלְאַךְ ה': לָמָּה זֶּה תִּשְׁאַל לִשְׁמִי, וְהוּא פֶלִאי</b>, מסתורי?! אני הוא שליח ה'.
(יט) <b>וַיִּקַּח מָנוֹחַ אֶת גְּדִי הָעִזִּים וְאֶת הַמִּנְחָה</b> הנלווית לקרבן הבהמה, <b>וַיַּעַל עַל הַצּוּר</b>, הסלע <b>לַה'. ו</b>המלאך <b>מַפְלִא לַעֲשׂוֹת,</b> עשה מעשים מופלאים שאינם מתוארים כאן בחיתוך הגדי וכדומה. <b>וּמָנוֹחַ וְאִשְׁתּוֹ רֹאִים</b> את הפלא המתרחש לנגד עיניהם.
(כ) <b>וַיְהִי בַעֲלוֹת הַלַּהַב</b>, הלהבה <b>מֵעַל הַמִּזְבֵּחַ הַשָּׁמַיְמָה, וַיַּעַל מַלְאַךְ ה' בְּלַהַב</b>, עם להבת <b>הַמִּזְבֵּחַ, וּמָנוֹחַ וְאִשְׁתּוֹ רֹאִים</b> – <b>וַיִּפְּלוּ עַל פְּנֵיהֶם אָרְצָה.</b>
(כא) <b>וְלֹא יָסַף עוֹד מַלְאַךְ ה' לְהֵרָאֹה</b>, להיראות <b>אֶל מָנוֹחַ וְאֶל אִשְׁתּוֹ.</b> אילו המלאך השתמש באש באופן אחר, לא הייתה בכך הוכחה, אבל כיוון שהדמות עלתה בלהב ונעלמה – <b>אָז יָדַע מָנוֹחַ כִּי מַלְאַךְ ה' הוּא</b> ולא אדם.
(כב) <b>וַיֹּאמֶר מָנוֹחַ אֶל אִשְׁתּוֹ: מוֹת נָמוּת, כִּי אֱלֹהִים רָאִינוּ.</b> הם הניחו שראיית המלאך היא התגלות שאחריה אין אדם יכול לחיות.
(כג) <b>וַתֹּאמֶר לוֹ אִשְׁתּוֹ: לוּ חָפֵץ ה' לַהֲמִיתֵנוּ</b> – <b>לֹא לָקַח מִיָּדֵנוּ עֹלָה וּמִנְחָה.</b> קבלת הקרבן, סימן היא שאנו רצויים לפניו. נוסף לכך – <b>וְלֹא הֶרְאָנוּ אֶת כָּל אֵלֶּה.</b> הוא לא היה מראה לנו את המעשים המופלאים הללו, אילו עמדנו למות, שכן איש לא היה מספר אותם. יתר על כן, <b>וְכָעֵת לֹא הִשְׁמִיעָנוּ כָּזֹאת,</b> על הילד. מכל זה ברור שרצונו שנחיה.
(כד) <b>וַתֵּלֶד הָאִשָּׁה בֵּן וַתִּקְרָא אֶת שְׁמוֹ שִׁמְשׁוֹן,</b> כנראה על שם השמש. <b>וַיִּגְדַּל הַנַּעַר, וַיְבָרְכֵהוּ ה'.</b> כבר כשגדל מילד לנער היה ניכר ייחודו.
(כה) <b>וַתָּחֶל רוּחַ ה' לְפַעֲמוֹ.</b> אין זו רוח נבואה אלא סיוע אלוהי באמצעות הכוח החריג שנֵחן בו מאז הולדתו, וכשגדל נעשתה תכונה זו בולטת יותר. רוח ה' פיעמה בו <b>בְּמַחֲנֵה דָן</b>, שם המקום שבו התאסף שבט דן בשעת נדידתו לצפון <b>בֵּין צָרְעָה וּבֵין אֶשְׁתָּאֹל,</b> שהן אזור נחלתו המובהקת של שבט דן.
<h2>פרק יד</h2>
(א) <b>וַיֵּרֶד שִׁמְשׁוֹן תִּמְנָתָה,</b> לעיר הפלשתית תמנה, <b>וַיַּרְא אִשָּׁה</b> צעירה <b>בְּתִמְנָתָה מִבְּנוֹת פְּלִשְׁתִּים.</b>
(ב) <b>וַיַּעַל וַיַּגֵּד לְאָבִיו וּלְאִמּוֹ, וַיֹּאמֶר: אִשָּׁה רָאִיתִי בְתִמְנָתָה</b>, בתמנה <b>מִבְּנוֹת פְּלִשְׁתִּים.</b> החלטתי שזו תהיה אשתי, <b>וְעַתָּה</b> כמנהג המקובל, <b>קְחוּ אוֹתָהּ לִי לְאִשָּׁה.</b> עליכם, ההורים לבוא אל הורי האשה ולבקש לקחתה לבנכם.
(ג) <b>וַיֹּאמֶר לוֹ אָבִיו וְאִמּוֹ: הַאֵין בִּבְנוֹת אַחֶיךָ</b>, משבטך <b>וּבְכָל עַמִּי</b>, משבט אחר בישראל <b>אִשָּׁה</b> ראויה לך, <b>כִּי אַתָּה הוֹלֵךְ לָקַחַת אִשָּׁה מִפְּלִשְׁתִּים הָעֲרֵלִים?! וַיֹּאמֶר שִׁמְשׁוֹן אֶל אָבִיו: אוֹתָהּ קַח לִי, כִּי הִיא</b> דווקא <b>יָשְׁרָה</b>, מצאה חן <b>בְעֵינָי.</b>
(ד) זו היא ראשית מעורבותו של שמשון בנשים. להלן יתברר שהן מסבכות את חייו ואינן מביאות לו טובה. <b>וְאָבִיו וְאִמּוֹ לֹא יָדְעוּ כִּי מֵה' הִיא.</b> לא שה' אמר לו לשאת את האשה, אבל רצונו בה היה כלי ביד ההשגחה. <b>כִּי תֹאֲנָה</b>, אמתלה, עלילה <b>הוּא</b> – ה', או: שמשון <b>מְבַקֵּשׁ מִפְּלִשְׁתִּים,</b> כדי להילחם בהם, <b>וּבָעֵת הַהִיא פְּלִשְׁתִּים מֹשְׁלִים בְּיִשְׂרָאֵל.</b> ביטויו העיקרי של שלטון זה היה המס שישראל נאלצו לשלם לפלשתים. כוחם של הפלשתים היה רב, והשפעתם הייתה חזקה דיה למשול אפילו בשבט גדול כמו יהודה, ובוודאי בשבט דן – שהיה קטן למדי באותה עת.
(ה) <b>וַיֵּרֶד שִׁמְשׁוֹן וְאָבִיו וְאִמּוֹ תִּמְנָתָה, וַיָּבֹאוּ עַד כַּרְמֵי תִמְנָתָה.</b> שם כנראה נפרדו דרכיהם, אולי מפני ששמשון היה נזיר, ונאסר עליו להיכנס אל הכרם. בהיותו לבדו – <b>וְהִנֵּה כְּפִיר אֲרָיוֹת</b>, אריה צעיר <b>שֹׁאֵג לִקְרָאתוֹ.</b>
(ו) <b>וַתִּצְלַח</b>, נחה <b>עָלָיו רוּחַ ה'</b>, אותה רוח גבורה, <b>וַיְשַׁסְּעֵהוּ</b>, הוא קרע את האריה <b>כְּשַׁסַּע הַגְּדִי,</b> כמו שעושים לגדי רך, <b>וּמְאוּמָה אֵין בְּיָדוֹ,</b> בידיים ריקות. <b>וְלֹא הִגִּיד לְאָבִיו וּלְאִמּוֹ אֵת אֲשֶׁר עָשָׂה.</b> את דבר המאורע הזה הוא שמר לעצמו. לעובדה זו יש חשיבות גם להמשך.
(ז) <b>וַיֵּרֶד וַיְדַבֵּר</b> את ההצעה <b>לָאִשָּׁה, וַתִּישַׁר</b>, גם לאחר הדיבורים היא נראתה מתאימה <b>בְּעֵינֵי שִׁמְשׁוֹן.</b>
(ח) <b>וַיָּשָׁב</b> עם הוריו <b>מִיָּמִים</b>, לאחר כשנה <b>לְקַחְתָּהּ,</b> לממש את הנישואין, כיוון ששני הצדדים הסכימו על כך. ושוב – <b>וַיָּסַר</b> באותו מסלול <b>לִרְאוֹת אֵת מַפֶּלֶת</b>, נבלת <b>הָאַרְיֵה, וְהִנֵּה</b> הוא מצא <b>עֲדַת</b>, נחיל <b>דְּבוֹרִים בִּגְוִיַּת הָאַרְיֵה וּדְבָשׁ.</b>
(ט) <b>וַיִּרְדֵּהוּ אֶל כַּפָּיו.</b> שמשון הוציא את הדבש לתוך ידיו. הרדייה מתבצעת על ידי ניתוק חלות הדבש מהכוורת וריסוקן בידיים עד שהדבש ניגר. <b>וַיֵּלֶךְ</b> בדרך <b>הָלוֹךְ וְאָכֹל. וַיֵּלֶךְ אֶל אָבִיו וְאֶל אִמּוֹ, וַיִּתֵּן לָהֶם</b> מהדבש <b>וַיֹּאכֵלוּ, וְלֹא הִגִּיד לָהֶם כִּי מִגְּוִיַּת הָאַרְיֵה רָדָה הַדְּבָשׁ.</b> א הִגִּיד לָהֶם כִּי מִגְּוִיַּת הָאַרְיֵה רָדָה הַדְּבָשׁ.
(י) הם המשיכו בדרכם. הוריו הלכו בדרך כבושה ומכובדת, אולי גם ארוכה יותר, <b>וַיֵּרֶד אָבִיהוּ</b>, אביו <b>אֶל הָאִשָּׁה</b> על מנת לערוך את החתונה. <b>וַיַּעַשׂ שָׁם שִׁמְשׁוֹן מִשְׁתֶּה, כִּי כֵּן יַעֲשׂוּ הַבַּחוּרִים.</b> המנהג הוא שהחתן מארגן משתה או משלם בעבור משתה שבו הוא יושב עם הבחורים לאחר הטקס.
(יא) <b>וַיְהִי כִּרְאוֹתָם</b>, כשראו המחותנים הפלשתים <b>אוֹתוֹ, וַיִּקְחוּ שְׁלֹשִׁים מֵרֵעִים</b>, רֵעים צעירים <b>וַיִּהְיוּ אִתּוֹ</b> בתור שושבינים, להתחבר עם שמשון בשמחתו ולהיות לו פמליה מלווה.
(יב) יין אסור היה לו לשתות, אבל כטוב לבו בשמחת הנישואין – <b>וַיֹּאמֶר לָהֶם שִׁמְשׁוֹן: אָחוּדָה נָּא לָכֶם חִידָה. אִם הַגֵּד תַּגִּידוּ אוֹתָהּ לִי</b> ב<b>שִׁבְעַת יְמֵי הַמִּשְׁתֶּה, וּמְצָאתֶם</b> את פתרונה – <b>וְנָתַתִּי לָכֶם שְׁלֹשִׁים סְדִינִים וּשְׁלֹשִׁים חֲלִפֹת בְּגָדִים.</b> כל אחד מכם יקבל סדין ובגד על חשבוני.
(יג) <b>וְאִם לֹא תוּכְלוּ לְהַגִּיד לִי</b> את פתרון החידה – <b>וּנְתַתֶּם אַתֶּם לִי שְׁלֹשִׁים סְדִינִים וּשְׁלֹשִׁים חֲלִיפוֹת בְּגָדִים. וַיֹּאמְרוּ לוֹ:</b> אדרבא, <b>חוּדָה חִידָתְךָ וְנִשְׁמָעֶנָּה.</b>
(יד) שמשון חד להם חידה הקשורה במה שאירע לו: <b>וַיֹּאמֶר לָהֶם: מֵהָאֹכֵל</b>, מדבר שאוכל אחרים <b>יָצָא מַאֲכָל, וּמֵעַז</b>, מדבר חזק ותקיף <b>יָצָא מָתוֹק.</b> שמשון התכוון כמובן לכפיר האריות העז הטורף הכול, שממנו נרדה המאכל המתוק, הדבש. <b>וְלֹא יָכְלוּ לְהַגִּיד הַחִידָה שְׁלֹשֶׁת יָמִים.</b> איש מהם לא מצא פתרון, שהרי הוא לא חזר על חידה עתיקה כלשהי, הנוגעת במציאות כללית וידועה, אלא יצר אותה ממצב מסוים שלא היה ידוע לאיש.
(טו) כעבור כמה ימים התייאשו הרֵעים ממציאת פתרון לחידה, הם נקטו דרך שאינה הגונה. כאן מוצגות דרכי השכנוע הכוחניות הפלשתיות שיופיעו גם בהמשך. <b>וַיְהִי בַּיּוֹם</b>, לקראת היום <b>הַשְּׁבִיעִי וַיֹּאמְרוּ לְאֵשֶׁת שִׁמְשׁוֹן: פַּתִּי אֶת אִישֵׁךְ וְיַגֶּד לָנוּ</b>, יגלה בשבילנו <b>אֶת הַחִידָה</b>. הוא יגלה לך את הפתרון, ואת תמסרי אותו לנו, <b>פֶּן נִשְׂרֹף אוֹתָךְ וְאֶת בֵּית אָבִיךְ בָּאֵשׁ.</b> אם אינך רוצה שאת ומשפחתך תאבדו, מוטב שתמלאי את מבוקשנו. <b>הַ</b>אם <b>לְיָרְשֵׁנוּ קְרָאתֶם לָנוּ</b>, הזמנתם אותנו <b>הֲלֹא</b>, הלום, אַת ובית אביך?<b>!</b>
(טז) האיום פעל את פעולתו ושכנע את האשה, שהיה לה בוודאי קשר רומנטי עם שמשון, אך לא חשה נאמנות עמוקה כלפיו. <b>וַתֵּבְךְּ אֵשֶׁת שִׁמְשׁוֹן עָלָיו, וַתֹּאמֶר: רַק שְׂנֵאתַנִי וְלֹא אֲהַבְתָּנִי. הַחִידָה חַדְתָּ לִבְנֵי עַמִּי, וְלִי לֹא הִגַּדְתָּה</b> את הפתרון? הייתכן שאתה שומר סודות לעצמך? <b>וַיֹּאמֶר לָהּ: הִנֵּה</b> אפילו <b>לְאָבִי וּלְאִמִּי לֹא הִגַּדְתִּי, וְלָךְ אַגִּיד?!</b> סיפור זה לא סיפרתי לאיש.
(יז) <b>וַתֵּבְךְּ עָלָיו שִׁבְעַת הַיָּמִים אֲשֶׁר הָיָה לָהֶם הַמִּשְׁתֶּה.</b> הכלה הטרייה מתלוננת על חוסר אהבה, אבל היא בוכה גם בשל פחדה מהתוצאות האפשריות של כישלונה. <b>וַיְהִי בַּיּוֹם הַשְּׁבִיעִי, וַיַּגֶּד לָהּ, כִּי הֱצִיקַתְהוּ.</b> הוא לא עמד בהצקותיה בבכיותיה, בטענותיה ובכל דרך אחרת. <b>וַתַּגֵּד</b> מיד את פתרון <b>הַחִידָה לִבְנֵי עַמָּהּ.</b>
(יח) <b>וַיֹּאמְרוּ לוֹ אַנְשֵׁי הָעִיר בַּיּוֹם הַשְּׁבִיעִי, בְּטֶרֶם יָבֹא</b>, ישקע <b>הַחַרְסָה</b>, השמש, לפני שיימלאו שבעת ימי המשתה. על פתרון החידה רמזו אף הם בסגנון פיוטי, כראוי לשיחה כזו<b>: מַה מָּתוֹק מִדְּבַשׁ, וּמֶה עַז מֵאֲרִי?!</b> זהו פתרון העז והמתוק שבחידה – הדבש שיצא מן הארי. שמשון הבין שהם לא הגיעו לפתרון הבלתי אפשרי מחכמתם. ואף הוא נקט לשון מליצית – <b>וַיֹּאמֶר לָהֶם: לוּלֵא חֲרַשְׁתֶּם בְּעֶגְלָתִי</b>, השתמשתם באשתי – <b>לֹא מְצָאתֶם חִידָתִי.</b> הוא נוזף בהם על התנהגותם הבלתי הוגנת, אך מכיוון שהצליחו לגלות את החידה, הוא מחויב לשלם להם.
(יט) <b>וַתִּצְלַח עָלָיו רוּחַ ה',</b> שוב מתעוררת בו רוח גבורה, <b>וַיֵּרֶד אַשְׁקְלוֹן,</b> עיר פלשתית מובהקת, <b>וַיַּךְ מֵהֶם שְׁלֹשִׁים אִישׁ,</b> הרג אותם או הוציאם מכלל פעולה, <b>וַיִּקַּח אֶת חֲלִיצוֹתָם,</b> בגדם העליון, <b>וַיִּתֵּן הַחֲלִיפוֹת לְמַגִּידֵי הַחִידָה.</b> במקום לקנות חליפות, הוא השיגן בדרכו המיוחדת. <b>וַיִּחַר אַפּוֹ,</b> כעס על אשתו על חוסר נאמנותה כלפיו, שהתבטאה בגילוי פתרון החידה, שהרי היא הייתה האדם היחיד שידע את סודו. לפיכך עזב אותה <b>וַיַּעַל</b> אל <b>בֵּית אָבִיהוּ.</b>
(כ) לאחר שעבר זמן והוא לא חזר – <b>וַתְּהִי אֵשֶׁת שִׁמְשׁוֹן לְמֵרֵעֵהוּ אֲשֶׁר רֵעָה לוֹ,</b> התיידד אתו. היא ניתנה לאחד מאותם שושבינים.
<h2>פרק טו</h2>
(א) <b>וַיְהִי מִיָּמִים</b>, לאחר כשנה <b>בִּימֵי קְצִיר חִטִּים וַיִּפְקֹד</b>, ביקר <b>שִׁמְשׁוֹן אֶת אִשְׁתּוֹ בִּגְדִי עִזִּים.</b> והביא אתו גדי כמתנת פיוס על היעדרותו. נראה שחשב שעבר די זמן כדי לבטא את הסתייגותו מהתנהגותה. כאשר הגיע, <b>וַיֹּאמֶר: אָבֹאָה</b>, תנו לי להיכנס <b>אֶל אִשְׁתִּי הֶחָדְרָה. וְלֹא נְתָנוֹ אָבִיהָ לָבוֹא,</b> משום שהיא הייתה כבר נשואה לאחר.
(ב) <b>וַיֹּאמֶר אָבִיהָ: אָמֹר אָמַרְתִּי כִּי שָׂנֹא שְׂנֵאתָהּ</b> – <b>וָאֶתְּנֶנָּה לְמֵרֵעֶךָ,</b> לאחד משושביניך. אם אתה חש פגוע, יש לכך עצה: <b>הֲלֹא אֲחֹתָהּ הַקְּטַנָּה טוֹבָה</b>, יפה או מוצלחת יותר <b>מִמֶּנָּה</b> – <b>תְּהִי נָא לְךָ תַּחְתֶּיהָ.</b>
(ג) <b>וַיֹּאמֶר לָהֶם שִׁמְשׁוֹן: נִקֵּיתִי</b>, נעשיתי נקי <b>הַפַּעַם מִפְּלִשְׁתִּים.</b> אין לי עוד קשר מחייב עם הפלשתים. עד כה יכול היה להתקיים קשר קרוב עד כדי נישואין ביני לבין בנותיהם, אך כעת מבחינתי הקשר נותק, ויתרה מזו – <b>כִּי עֹשֶׂה אֲנִי עִמָּם רָעָה.</b> אני עומד לנקום בהם.
(ד) <b>וַיֵּלֶךְ שִׁמְשׁוֹן וַיִּלְכֹּד שְׁלֹשׁ מֵאוֹת שׁוּעָלִים,</b> כנראה תנים, שהם בני אותה משפחה, וקל יותר לתפסם, משום שהם חיים בלהקות. <b>וַיִּקַּח לַפִּדִים, וַיֶּפֶן</b>, הפנה <b>זָנָב אֶל זָנָב.</b> הוא קשר זנבה של כל חיה עם זנב חברתה. <b>וַיָּשֶׂם לַפִּיד אֶחָד בֵּין שְׁנֵי הַזְּנָבוֹת בַּתָּוֶךְ.</b> קשר את הזנבות בלפיד.
(ה) <b>וַיַּבְעֶר אֵשׁ בַּלַּפִּידִים, וַיְשַׁלַּח</b> את התנים והאש שבזנבותיהם <b>בְּקָמוֹת</b>, בשדות התבואה של <b>פְּלִשְׁתִּים.</b> החיות השתוללו בפחד ממצבן המוזר. הן ניסו לברוח מהלפידים הבוערים. ותוך כדי ההתרוצצות הן הבעירו אש במקומות רבים מאוד. בסופו של דבר – <b>וַיַּבְעֵר מִגָּדִישׁ</b>, ערמות התבואה הקצורה <b>וְעַד קָמָה</b>, התבואה הצומחת ועומדת בשדה <b>וְעַד כֶּרֶם זָיִת.</b>
(ו) <b>וַיֹּאמְרוּ פְלִשְׁתִּים: מִי עָשָׂה זֹאת?</b> מי גרם לכל התבערה העצומה הזו, שאין אדם אחד יכול לעשותה בעצמו? ולאחר בירור – <b>וַיֹּאמְרוּ:</b> היה זה <b>שִׁמְשׁוֹן חֲתַן הַתִּמְנִי,</b> האיש מתמנה, <b>כִּי לָקַח</b> חותנו <b>אֶת אִשְׁתּוֹ וַיִּתְּנָהּ לְמֵרֵעֵהוּ. וַיַּעֲלוּ פְלִשְׁתִּים וַיִּשְׂרְפוּ אוֹתָהּ וְאֶת אָבִיהָ בָּאֵשׁ.</b> הפלשתים הניחו, אולי בצדק, שהאשמים האמתיים הם האשה ואביה. את נקמתו של שמשון אפשר להבין, אבל האשה ואביה, שלא שמרו להם אמונים, לא נהגו כראוי, ועל כן הם הענישו אותם כמעט מידה כנגד מידה – שרפה תמורת שרפה.
(ז) <b>וַיֹּאמֶר לָהֶם</b>, עליהם <b>שִׁמְשׁוֹן: אִם תַּעֲשׂוּן כָּזֹאת</b> – לשרוף את אשתי ואת אביה, לא תוכלו לצאת בלא כלום – <b>כִּי אִם נִקַּמְתִּי בָכֶם וְאַחַר אֶחְדָּל.</b>
(ח) <b>וַיַּךְ אוֹתָם שׁוֹק עַל יָרֵךְ</b>, מכה מכריעה וניצחת <b>מַכָּה גְדוֹלָה.</b> קודם לכן גרם להם נזק כלכלי ניכר בלבד, ואילו כעת הרג לבדו אנשים רבים מאוד בכוחו יוצא הדופן. לאחר מכן – <b>וַיֵּרֶד וַיֵּשֶׁב בִּסְעִיף</b>, בנקיק, בהתפצלות <b>סֶלַע</b> גדול שנקרא <b>עֵיטָם.</b>
(ט) <b>וַיַּעֲלוּ פְלִשְׁתִּים וַיַּחֲנוּ בּ</b>תחום ארץ <b>יהוּדָה, וַיִּנָּטְשׁוּ</b>, התפשטו <b>בַּלֶּחִי,</b> שם אזור הררי סמוך לסלע עיטם, שכנראה נקרא כך על שום מה שעתיד להתרחש בו.
(י) <b>וַיֹּאמְרוּ אִישׁ יְהוּדָה: לָמָה עֲלִיתֶם עָלֵינוּ? וַיֹּאמְרוּ: לֶאֱסוֹר אֶת שִׁמְשׁוֹן עָלִינוּ, לַעֲשׂוֹת לוֹ כַּאֲשֶׁר עָשָׂה לָנוּ.</b> הגדוד שלנו הוא משלחת חיפושים שמטרתה לאסור את שמשון על מנת להעניש אותו על מעשיו.
(יא) <b>וַיֵּרְדוּ שְׁלֹשֶׁת אֲלָפִים אִישׁ מִיהוּדָה אֶל סְעִיף סֶלַע עֵיטָם.</b> הם ידעו היכן הוא נמצא, ובאו לשכנעו. <b>וַיֹּאמְרוּ לְשִׁמְשׁוֹן: הֲלֹא יָדַעְתָּ כִּי מֹשְׁלִים בָּנוּ פְּלִשְׁתִּים</b>, אתה הרי מכיר את המצב, <b>וּמַה זֹּאת עָשִׂיתָ לָּנוּ?</b> התגרית בהם, ועכשיו הפלשתים עולים עלינו. <b>וַיֹּאמֶר לָהֶם:</b> נהגתי כהוגן. <b>כַּאֲשֶׁר עָשׂוּ לִי</b> – <b>כֵּן עָשִׂיתִי לָהֶם.</b> הגבתי תגובה ההולמת את מעשיהם.
(יב) <b>וַיֹּאמְרוּ לוֹ: לֶאֱסָרְךָ יָרַדְנוּ, לְתִתְּךָ בְּיַד פְּלִשְׁתִּים</b> החונים עלינו, ואנחנו חוששים מפניהם. אין לנו בררה אלא למלא את רצונם ולהסגירך. את הנימוקים למעשיך תוכל לשטוח בפני בית המשפט הפלשתי. <b>וַיֹּאמֶר לָהֶם שִׁמְשׁוֹן: הִשָּׁבְעוּ לִי פֶּן תִּפְגְּעוּן בִּי אַתֶּם.</b> למרות שאולי יכול היה להתגבר על כל האנשים הללו, שמשון לא רצה לפגוע בבני עמו, ולכן ביקש שיישבעו שהם עצמם לא יפגעו בו, שכן אם יבואו להרגו, יהא עליו להתגונן.
(יג) <b>וַיֹּאמְרוּ לוֹ לֵאמֹר: לֹא, כִּי אָסֹר נֶאֱסָרְךָ וּנְתַנּוּךָ בְיָדָם, וְהָמֵת לֹא נְמִיתֶךָ. וַיַּאַסְרֻהוּ בִּשְׁנַיִם עֲבֹתִים</b>, חבלים <b>חֲדָשִׁים</b> שאינם משומשים ובלים, <b>וַיַּעֲלוּהוּ מִן הַסָּלַע,</b> ממקום מחבואו על מנת להסגיר אותו לפלשתים.
(יד) <b>הוּא בָא עַד לֶחִי,</b> מקום המחנה הפלשתי, <b>וּפְלִשְׁתִּים הֵרִיעוּ לִקְרָאתוֹ</b> תרועת ניצחון, נוכח שמשון המובל אליהם כבול בעבותים. <b>וַתִּצְלַח עָלָיו</b> שוב <b>רוּחַ</b> גבורה מאת <b>ה', וַתִּהְיֶינָה הָעֲבֹתִים אֲשֶׁר עַל זְרוֹעוֹתָיו כַּפִּשְׁתִּים אֲשֶׁר בָּעֲרוּ בָאֵשׁ.</b> אנשי יהודה בוודאי קשרו אותו יפה, אבל העבותים הללו נדמו לפשתן שרוף, שאם נשארה לו דמות של חוט, אין בו כל חוזק. הוא התנער מעט – <b>וַיִּמַּסּוּ אֱסוּרָיו מֵעַל יָדָיו,</b> והחבלים ניתקו מיד. אלא שלידו עמדו פלשתים רבים מאוד, והוא בא בידיים ריקות.
(טו) <b>וַיִּמְצָא לְחִי</b> נבלת <b>חֲמוֹר טְרִיָּה</b>, שצורתה נוחה לאחיזה ביד. <b>וַיִּשְׁלַח יָדוֹ וַיִּקָּחֶהָ, וַיַּךְ</b>, הרג <b>בָּהּ אֶלֶף אִישׁ</b> פלשתים.
(טז) <b>וַיֹּאמֶר שִׁמְשׁוֹן</b> בלשונו המליצית<b>: בִּלְחִי הַחֲמוֹר חֲמוֹר חֲמֹרָתָיִם</b>. חומר הוא ערֵמה. זהו משחק מלים שמשמעו גם: בלחי החמור ערמתי ערמות על גבי ערמות, <b>בִּלְחִי הַחֲמוֹר הִכֵּיתִי אֶלֶף אִישׁ.</b>
(יז) <b>וַיְהִי כְּכַלֹּתוֹ</b>, כשסיים <b>לְדַבֵּר וַיַּשְׁלֵךְ הַלְּחִי מִיָּדוֹ. וַיִּקְרָא לַמָּקוֹם הַהוּא רָמַת לֶחִי.</b>
(יח) למרות כוחו הגדול של שמשון, לאחר שהרג אנשים כה רבים – <b>וַיִּצְמָא מְאֹד. וַיִּקְרָא אֶל ה', וַיֹּאמַר: אַתָּה נָתַתָּ בְיַד עַבְדְּךָ אֶת הַתְּשׁוּעָה הַגְּדֹלָה הַזֹּאת,</b> שאני לבדי הכיתי מחנה כה גדול, <b>וְעַתָּה</b> האם ראוי ש<b>אָמוּת בַּצָּמָא וְנָפַלְתִּי בְּיַד הָעֲרֵלִים</b> בגלל תשישותי<b>?!</b>
(יט) <b>וַיִּבְקַע אֱלֹהִים אֶת הַמַּכְתֵּשׁ</b>, שֶׁקע כלשהו בסלע <b>אֲשֶׁר בַּלֶּחִי, וַיֵּצְאוּ מִמֶּנּוּ מַיִם וַיֵּשְׁתְּ, וַתָּשָׁב רוּחוֹ וַיֶּחִי. עַל כֵּן קָרָא שְׁמָהּ עֵין הַקּוֹרֵא,</b> המעיין של הקורא לה' <b>אֲשֶׁר</b> נמצא <b>בַּלֶּחִי עַד הַיּוֹם הַזֶּה.</b>
(כ) לסיום חלק זה של פרשת שמשון: <b>וַיִּשְׁפֹּט אֶת יִשְׂרָאֵל בִּימֵי פְלִשְׁתִּים עֶשְׂרִים שָׁנָה.</b>
<h2>פרק טז</h2>
(א) לאחר זמן – <b>וַיֵּלֶךְ שִׁמְשׁוֹן עַזָּתָה,</b> לעזה, שהייתה עיר פלשתית מרכזית, <b>וַיַּרְא שָׁם אִשָּׁה זוֹנָה, וַיָּבֹא אֵלֶיהָ.</b>
(ב) לשון הפסוק הבאה נראית חסרה, אך כוונתו ברורה: הוגד <b>לַעַזָּתִים לֵאמֹר: בָּא שִׁמְשׁוֹן הֵנָּה.</b> מישהו גילה ששמשון בעיר. הם לא ידעו היכן הוא בדיוק, וגם לוּ ידעו – הם חששו מפניו והניחו שלא יהיה פשוט לתפסו. לכן – <b>וַיָּסֹבּוּ</b>, הסתובבו בעיר לחפשו <b>וַיֶּאֶרְבוּ לוֹ כָל הַלַּיְלָה בְּשַׁעַר הָעִיר. וַיִּתְחָרְשׁוּ</b>, התלחשו, תכננו בסתר <b>כָל הַלַּיְלָה לֵאמֹר: עַד אוֹר הַבֹּקֶר</b> – <b>וַהֲרַגְנֻהוּ.</b> הם ידעו בערך לשם מה בא, וכיוון שעם אור הבוקר הוא ייאלץ לצאת דרך שער העיר, אפשר יהיה לתפסו שם ולהרגו.
(ג) <b>וַיִּשְׁכַּב שִׁמְשׁוֹן עַד חֲצִי הַלַּיְלָה</b> עם אותה אשה, <b>וַיָּקָם בַּחֲצִי הַלַּיְלָה, וַיֶּאֱחֹז בְּדַלְתוֹת שַׁעַר הָעִיר וּבִשְׁתֵּי הַמְּזוּזוֹת וַיִּסָּעֵם</b>, עקר אותם <b>עִם הַבְּרִיחַ.</b> שער של עיר אמור לעמוד גם במצור, והוא בוודאי גדול וכבד. הפלשתים הניחו שהשער הנעול בבריח ישמש כמחסום בפני שמשון, אבל בכוח לא אנושי הוא הרים את הדלתות כמות שהן עם מזוזות השער, והחזיקן צמודות זו לזו יחד עם הבריח המחבר אותן. <b>וַיָּשֶׂם עַל כְּתֵפָיו, וַיַּעֲלֵם</b> בכל הדרך שמעזה <b>אֶל רֹאשׁ הָהָר אֲשֶׁר עַל פְּנֵי חֶבְרוֹן.</b> על אחד מהרי חברון הניח אותן לראווה.
(ד) <b>וַיְהִי אַחֲרֵי כֵן, וַיֶּאֱהַב אִשָּׁה בְּנַחַל שֹׂרֵק וּשְׁמָהּ דְּלִילָה.</b> לא ברור אם הייתה פלשתית.
(ה) אחרי שהתברר שיש לו קשר אתה, <b>וַיַּעֲלוּ אֵלֶיהָ סַרְנֵי פְלִשְׁתִּים. וַיֹּאמְרוּ לָהּ: פַּתִּי אוֹתוֹ וּרְאִי בַּמֶּה כֹּחוֹ גָדוֹל.</b> אין לנו ספק שזהו כוח על-אנושי, אבל רצוננו שתגלי את מקורו, <b>וּבַמֶּה נוּכַל לוֹ וַאֲסַרְנֻהוּ לְעַנֹּתוֹ,</b> להכניעו, <b>וַאֲנַחְנוּ נִתַּן</b>, ניתֵּן <b>לָךְ אִישׁ</b>, כל אחד מאתנו, <b>אֶלֶף וּמֵאָה כָּסֶף</b>, שהוא סכום גדול מאוד. כל אחד מהם הבטיח לה אישית, משום שהיה ברור להם שהוא עלול לתקוף כל אחת מן הערים, כאשר יעלה הדבר על דעתו.
(ו) דלילה קיבלה את ההצעה<b>. וַתֹּאמֶר דְּלִילָה אֶל שִׁמְשׁוֹן: הַגִּידָה נָּא לִי בַּמֶּה כֹּחֲךָ גָדוֹל, וּבַמֶּה תֵאָסֵר לְעַנּוֹתֶךָ</b>, איך אפשר לשלוט בך.
(ז) <b>וַיֹּאמֶר אֵלֶיהָ שִׁמְשׁוֹן: אִם יַאַסְרֻנִי</b>, יקשרו אותי <b>בְּשִׁבְעָה יְתָרִים</b>, חבלים <b>לַחִים אֲשֶׁר לֹא חֹרָבוּ</b>, יובשו – <b>וְחָלִיתִי,</b> אחלש <b>וְהָיִיתִי כְּאַחַד הָאָדָם.</b> הוא פוטר אותה בסיפור סרק.
(ח) <b>וַיַּעֲלוּ לָהּ סַרְנֵי פְלִשְׁתִּים שִׁבְעָה יְתָרִים לַחִים אֲשֶׁר לֹא חֹרָבוּ, וַתַּאַסְרֵהוּ</b>, היא קשרה אותו <b>בָּהֶם.</b> מן הסתם הסבירה לו שזהו מין משחק, או שעשתה זאת בהיותו ישן.
(ט) <b>וְהָאֹרֵב</b>, אנשי פלשתים שנשלחו למטרה זו, <b>יֹשֵׁב לָהּ בַּחֶדֶר</b>, הם מתחבאים באותו חדר או בחדר פנימי. <b>וַתֹּאמֶר אֵלָיו: פְּלִשְׁתִּים</b> מסתערים <b>עָלֶיךָ, שִׁמְשׁוֹן! וַיְנַתֵּק אֶת הַיְתָרִים</b> בקלות רבה, <b>כַּאֲשֶׁר יִנָּתֵק פְּתִיל הַנְּעֹרֶת,</b> הפשתן הבוער בקלות <b>בַּהֲרִיחוֹ אֵשׁ וְלֹא נוֹדַע כֹּחוֹ.</b>
(י) <b>וַתֹּאמֶר דְּלִילָה אֶל שִׁמְשׁוֹן: הִנֵּה הֵתַלְתָּ</b>, לעגת <b>בִּי וַתְּדַבֵּר אֵלַי כְּזָבִים</b>, שקרים. <b>עַתָּה הַגִּידָה נָּא לִי</b> את האמת, <b>בַּמֶּה תֵּאָסֵר.</b>
(יא) <b>וַיֹּאמֶר אֵלֶיהָ: אִם אָסוֹר יַאַסְרוּנִי בַּעֲבֹתִים</b>, חבלים עבים <b>חֲדָשִׁים אֲשֶׁר לֹא נַעֲשָׂה בָהֶם מְלָאכָה</b> – <b>וְחָלִיתִי וְהָיִיתִי כְּאַחַד הָאָדָם.</b>
(יב) <b>וַתִּקַּח דְּלִילָה עֲבֹתִים חֲדָשִׁים וַתַּאַסְרֵהוּ בָהֶם. וַתֹּאמֶר אֵלָיו</b> שוב<b>: פְּלִשְׁתִּים עָלֶיךָ, שִׁמְשׁוֹן! וְהָאֹרֵב יֹשֵׁב</b> וממתין <b>בֶּחָדֶר. וַיְנַתְּקֵם מֵעַל זְרֹעֹתָיו כַּחוּט.</b> גם העבותים הללו לא הועילו.
(יג) <b>וַתֹּאמֶר דְּלִילָה אֶל שִׁמְשׁוֹן: עַד הֵנָּה הֵתַלְתָּ בִּי וַתְּדַבֵּר אֵלַי כְּזָבִים. הַגִּידָה לִּי בַּמֶּה תֵּאָסֵר. וַיֹּאמֶר אֵלֶיהָ: אִם תַּאַרְגִי אֶת שֶׁבַע מַחְלְפוֹת</b>, קווצות שער אגודות, צמות <b>רֹאשִׁי עִם הַמַּסָּכֶת,</b> מערכת חוטי השתי המתוחים על נול האריגה. אם תערבי את שערותי בתוך חוטי השתי כפי שאורגים אריג, אז אהיה כבול<b>.</b>
(יד) וכך עשתה, ואף הוסיפה – <b>וַתִּתְקַע</b> את שערותיו <b>בּ</b>אמצעות ה<b>יָּתֵד</b> כדי לחזק את האריגה הזו. <b>וַתֹּאמֶר אֵלָיו: פְּלִשְׁתִּים עָלֶיךָ, שִׁמְשׁוֹן! וַיִּיקַץ מִשְּׁנָתוֹ, וַיִּסַּע</b>, עקר ממקומם באמצעות ראשו <b>אֶת הַיְתַד</b> של <b>הָאֶרֶג וְאֶת הַמַּסָּכֶת</b> כולה, הנול.
(טו) <b>וַתֹּאמֶר אֵלָיו: אֵיךְ תֹּאמַר אֲהַבְתִּיךְ</b> – <b>וְלִבְּךָ אֵין אִתִּי?! זֶה שָׁלֹשׁ פְּעָמִים הֵתַלְתָּ בִּי וְלֹא הִגַּדְתָּ לִּי בַּמֶּה כֹּחֲךָ גָדוֹל.</b>
(טז) <b>וַיְהִי כִּי הֵצִיקָה לּוֹ בִדְבָרֶיהָ כָּל הַיָּמִים וַתְּאַלֲצֵהוּ,</b> לחצה עליו והטרידה אותו, <b>וַתִּקְצַר נַפְשׁוֹ לָמוּת.</b> הוא לא יכול היה לסבול זאת.
(יז) <b>וַיַּגֶּד לָהּ אֶת כָּל לִבּוֹ, וַיֹּאמֶר לָהּ: מוֹרָה</b>, תער <b>לֹא עָלָה עַל רֹאשִׁי,</b> מעולם לא גולחתי, <b>כִּי נְזִיר אֱלֹהִים אֲנִי מִבֶּטֶן אִמִּי. אִם גֻּלַּחְתִּי</b> – <b>וְסָר מִמֶּנִּי כֹחִי, וְחָלִיתִי וְהָיִיתִי כְּכָל הָאָדָם.</b>
(יח) <b>וַתֵּרֶא דְּלִילָה כִּי</b> הפעם <b>הִגִּיד לָהּ אֶת כָּל לִבּוֹ,</b> שכן ניכרים דברי אמת. ואולי ידעה שהפעם הוא דובר אמת, משום שהזכיר שם שמים בדבריו: נְזִיר אֱלֹהִים אֲנִי. <b>וַתִּשְׁלַח וַתִּקְרָא לְסַרְנֵי פְלִשְׁתִּים לֵאמֹר: עֲלוּ הַפַּעַם, כִּי הִגִּיד לִי אֶת כָּל לִבּוֹ. וְעָלוּ אֵלֶיהָ סַרְנֵי פְלִשְׁתִּים, וַיַּעֲלוּ</b> את <b>הַכֶּסֶף</b> המובטח <b>בְּיָדָם,</b> שכן הניחו שהיא אכן גילתה את סודו.
(יט) <b>וַתְּיַשְּׁנֵהוּ עַל בִּרְכֶּיהָ,</b> וכאשר נרדם – <b>וַתִּקְרָא לָאִישׁ</b> שהיה מוכן לכך מראש, <b>וַתְּגַלַּח</b> על ידו <b>אֶת שֶׁבַע מַחְלְפוֹת רֹאשׁוֹ, וַתָּחֶל לְעַנּוֹתוֹ,</b> להציק לו בדברים קטנים תוך כדי שינה כדי לבדוק את תגובותיו. <b>וַיָּסַר כֹּחוֹ מֵעָלָיו.</b>
(כ) <b>וַתֹּאמֶר: פְּלִשְׁתִּים עָלֶיךָ, שִׁמְשׁוֹן! וַיִּקַץ מִשְּׁנָתוֹ וַיֹּאמֶר</b> בלבו<b>: אֵצֵא כְּפַעַם בְּפַעַם</b>, כמו בפעמים הקודמות <b>וְאִנָּעֵר,</b> אתעורר, אתאושש. <b>וְהוּא לֹא יָדַע כִּי ה' סָר מֵעָלָיו.</b> אחרי שהופסקה נזירותו, סר מעליו כוחו המיוחד.
(כא) <b>וַיֹּאחֲזוּהוּ פְלִשְׁתִּים.</b> מכיוון שעכשיו היה כאחד האדם, והם היו חבורת אנשים, הם גברו עליו, <b>וַיְנַקְּרוּ אֶת עֵינָיו, וַיּוֹרִידוּ אוֹתוֹ עַזָּתָה,</b> לעזה, <b>וַיַּאַסְרוּהוּ בַּנְחֻשְׁתַּיִם,</b> בכבלי מתכת, <b>וַיְהִי טוֹחֵן בְּבֵית הָאֲסוּרִים.</b> מן הסתם אילצו אותו לטחון במטחנה שבדרך כלל רותמים אליה בעלי חיים. שמשון היה עדיין איש גדול וחזק, ובעבודה כזו אין הוא צריך לראות דבר, אלא לנוע עוד ועוד במעגל.
(כב) <b>וַיָּחֶל שְׂעַר רֹאשׁוֹ לְצַמֵּחַ</b> לאט<b>, כַּאֲשֶׁר גֻּלָּח,</b> אחרי שגילחו אותו.
(כג) <b>וְסַרְנֵי פְלִשְׁתִּים נֶאֶסְפוּ לִזְבֹּחַ זֶבַח גָּדוֹל לְדָגוֹן אֱלֹהֵיהֶם,</b> הם התכנסו לזבוח לאליל <b>וּלְשִׂמְחָה, וַיֹּאמְרוּ: נָתַן אֱלֹהֵינוּ בְּיָדֵנוּ אֵת שִׁמְשׁוֹן אוֹיְבֵינוּ.</b> הם חגגו לרגל לכידתו של שמשון והסרת האיום.
(כד) <b>וַיִּרְאוּ אֹתוֹ הָעָם וַיְהַלְלוּ אֶת אֱלֹהֵיהֶם, כִּי אָמְרוּ: נָתַן אֱלֹהֵינוּ בְיָדֵנוּ אֶת אוֹיְבֵנוּ וְאֵת מַחֲרִיב אַרְצֵנוּ וַאֲשֶׁר</b>, ואת מי ש<b>הִרְבָּה אֶת חֲלָלֵינוּ.</b>
(כה) <b>וַיְהִי כְּטוֹב לִבָּם</b> בשמחת הניצחון <b>וַיֹּאמְרוּ: קִרְאוּ לְשִׁמְשׁוֹן וִישַׂחֶק לָנוּ</b>, ישעשע אותנו, הוא יעשה את אשר נצווה עליו, ויהיה ללעג. <b>וַיִּקְרְאוּ לְשִׁמְשׁוֹן מִבֵּית הָאֲסוּרִים, וַיְצַחֵק לִפְנֵיהֶם, וַיַּעֲמִידוּ אוֹתוֹ בֵּין הָעַמּוּדִים.</b> היה זה מבנה גדול מאוד שעמודים מחזיקים אותו, ושמשון הועמד באמצעו, כדי שכל הקהל יוכל לראותו.
(כו) <b>וַיֹּאמֶר שִׁמְשׁוֹן אֶל הַנַּעַר הַמַּחֲזִיק בְּיָדוֹ</b>, שכן היה עיוור<b>: הַנִּיחָה אוֹתִי וַהֲמִשֵׁנִי</b>, הנח לי למשש <b>אֶת הָעַמֻּדִים אֲשֶׁר הַבַּיִת נָכוֹן</b>, ניצב <b>עֲלֵיהֶם, וְאֶשָּׁעֵן עֲלֵיהֶם,</b> כדי שלא אצטרך להמשיך להחזיק בידך.
(כז) <b>וְהַבַּיִת מָלֵא הָאֲנָשִׁים וְהַנָּשִׁים, וְשָׁמָּה</b> נמצאים גם <b>כֹּל סַרְנֵי פְלִשְׁתִּים, ו</b>מלבד זאת <b>עַל הַגָּג כִּשְׁלֹשֶׁת אֲלָפִים אִישׁ וְאִשָּׁה הָרֹאִים בִּשְׂחוֹק שִׁמְשׁוֹן.</b>
(כח) <b>וַיִּקְרָא שִׁמְשׁוֹן אֶל ה' וַיֹּאמַר: ה' אֱלוֹהִים, זָכְרֵנִי נָא וְחַזְּקֵנִי נָא אַךְ הַפַּעַם הַזֶּה, הָאֱלֹהִים.</b> הענק לי שוב את אותו כוח עליון. כאמור, שמשון לא היה רק איש גיבור בעצמו; את מעשיו עשה בהיותו כלי לכוח אלוקי, ועל כן הצליח לפעול הרבה מעבר לפעולה אנושית רגילה. <b>וְאִנָּקְמָה נְקַם אַחַת</b>, נקמה יחידה ואחרונה, או: על אחת <b>מִשְּׁתֵי עֵינַי מִפְּלִשְׁתִּים.</b>
(כט) <b>וַיִּלְפֹּת</b>, חיבק ואחז בחזקה <b>שִׁמְשׁוֹן אֶת שְׁנֵי עַמּוּדֵי הַתָּוֶךְ אֲשֶׁר הַבַּיִת נָכוֹן</b>, מבוסס <b>עֲלֵיהֶם</b>, <b>וַיִּסָּמֵךְ עֲלֵיהֶם, אֶחָד בִּימִינוֹ וְאֶחָד בִּשְׂמֹאלוֹ.</b>
(ל) <b>וַיֹּאמֶר שִׁמְשׁוֹן: תָּמוֹת נַפְשִׁי</b>, אני מוכן למות יחד <b>עִם פְּלִשְׁתִּים. וַיֵּט</b>, שלח, הפנה <b>בְּכֹחַ</b> את שני העמודים, <b>וַיִּפֹּל הַבַּיִת עַל הַסְּרָנִים וְעַל כָּל הָעָם אֲשֶׁר בּוֹ.</b> כשנפלו עמודי התווך, התמוטט הגג על כל הנמצאים בבית. <b>וַיִּהְיוּ הַמֵּתִים אֲשֶׁר הֵמִית בְּמוֹתוֹ רַבִּים מֵאֲשֶׁר הֵמִית בְּחַיָּיו,</b> ובכללם כל חשובי הפלשתים.
(לא) <b>וַיֵּרְדוּ אֶחָיו וְכָל בֵּית אָבִיהוּ</b>, אביו, <b>וַיִּשְׂאוּ אֹתוֹ</b> – את גווייתו, <b>וַיַּעֲלוּ וַיִּקְבְּרוּ אוֹתוֹ בֵּין צָרְעָה וּבֵין אֶשְׁתָּאֹל</b>, במקום שממנו התחילה גדולתו, <b>בְּקֶבֶר מָנוֹחַ אָבִיו,</b> שהרי עברו שנים, וכבר בלידת שמשון לא היה מנוח איש צעיר. <b>וְהוּא</b> – שמשון <b>שָׁפַט אֶת יִשְׂרָאֵל עֶשְׂרִים שָׁנָה.</b>
<h2>פרק יז</h2>
(א) <b>וַיְהִי אִישׁ מֵהַר אֶפְרָיִם,</b> אזור ההר המשתרע מעמק יזרעאל בצפון ועד הרי ירושלים בדרום, וכלל את נחלות מנשה, אפרים ובנימין, <b>וּשְׁמוֹ מִיכָיְהוּ.</b> בהמשך הסיפור הוא נקרא 'מיכה'.
(ב) <b>וַיֹּאמֶר לְאִמּוֹ:</b> את זוכרת את <b>אֶלֶף וּמֵאָה הַכֶּסֶף אֲשֶׁר לֻקַּח לָךְ,</b> ממך, <b>ו</b>בעקבות זאת <b>אַתְּ אָלִית,</b> קיללת את מי שגנב את הכסף הזה, <b>וְגַם אָמַרְתְּ בְּאָזְנַי</b> את דבר היעלמות הכסף ואת דבר הקללה? – <b>הִנֵּה הַכֶּסֶף אִתִּי. אֲנִי לְקַחְתִּיו. וַתֹּאמֶר אִמּוֹ: בָּרוּךְ בְּנִי לַה'.</b> אני שמחה על כך שהכסף נשאר בבית, ולא עשית בו דבר. תבוא עליך ברכה ולא קללה.
(ג) <b>וַיָּשֶׁב אֶת אֶלֶף וּמֵאָה הַכֶּסֶף לְאִמּוֹ. וַתֹּאמֶר אִמּוֹ:</b> מכיוון שהכסף נעלם, <b>הַקְדֵּשׁ הִקְדַּשְׁתִּי אֶת הַכֶּסֶף לַה',</b> קיבלתי על עצמי לתת אותו לכשיימצא <b>מִיָּדִי לִבְנִי</b> כדי <b>לַעֲשׂוֹת</b> ממנו <b>פֶּסֶל וּמַסֵּכָה, וְ</b>לכן <b>עַתָּה אֲשִׁיבֶנּוּ לָךְ</b>, לךָ.
(ד) <b>וַיָּשֶׁב אֶת הַכֶּסֶף לְאִמּוֹ</b> כאמור, ועקב הקדשתה – <b>וַתִּקַּח אִמּוֹ מָאתַיִם כֶּסֶף</b> מתוך הסכום הכולל <b>וַתִּתְּנֵהוּ לַצּוֹרֵף</b> כשכר עבודה, <b>וַיַּעֲשֵׂהוּ פֶּסֶל וּמַסֵּכָה</b> שאמור להיות פסל של אלוהים, <b>וַיְהִי בְּבֵית מִיכָיְהוּ.</b>
(ה) <b>וְהָאִישׁ מִיכָה</b> עשה <b>לוֹ בֵּית אֱלֹהִים.</b> כיוון שבידו פסל חשוב שככל הנראה אין רבים דוגמתו, הוא הקים לו מעין מקדש. <b>וַיַּעַשׂ אֵפוֹד</b>, מין סינר או מעיל קצר ששימש בעיקר כהנים, <b>וּתְרָפִים,</b> אולי צלמיות בדמות אדם. כיוון שמיכיהו כבר לא היה אדם צעיר, והיו לו בנים גדולים למדי – <b>וַיְמַלֵּא אֶת יַד</b>, הוא מינה לתפקיד את <b>אַחַד מִבָּנָיו, וַיְהִי לוֹ לְכֹהֵן.</b>
(ו) <b>בַּיָּמִים הָהֵם</b>, למעשה בכל תקופת השופטים, <b>אֵין מֶלֶךְ בְּיִשְׂרָאֵל. אִישׁ הַיָּשָׁר בְּעֵינָיו יַעֲשֶׂה.</b> כל אדם נוהג כרצונו. בהחלט ייתכן שבתקופות מאוחרות יותר לא היה אפשרי שכל אדם יעשה לעצמו פסל ומקדש פרטי בכל עת ובכל אופן שעולה בדעתו.
(ז) <b>וַיְהִי נַעַר מִבֵּית לֶחֶם יְהוּדָה מִמִּשְׁפַּחַת יְהוּדָה,</b> אולי השתייך למשפחת יהודה מצד אמו או שאומץ והתחנך שם, <b>וְהוּא לֵוִי, וְהוּא גָר שָׁם</b> – בבית לחם, למרות שלא הייתה זו אחת מערי הלויים.
(ח) <b>וַיֵּלֶךְ הָאִישׁ מֵהָעִיר, מִבֵּית לֶחֶם יְהוּדָה, לָגוּר בַּאֲשֶׁר יִמְצָא.</b> כנראה לא הייתה לו עבודה או שלא מצא לעצמו מקום בבית לחם, ובתור לוי לא היה קשור למקום זה דווקא. לפיכך נדד צפונה, <b>וַיָּבֹא</b> ל<b>הַר אֶפְרַיִם עַד בֵּית מִיכָה לַעֲשׂוֹת דַּרְכּוֹ</b> כדי להמשיך משם הלאה. הוא הגיע לבית מיכה שבו עמד מעין מקדש מקומי, כי מן הסתם הייתה שם אפשרות להתאכסן בדרך, או כדי לפגוש אנשים ולמצוא לעצמו מחיה.
(ט) <b>וַיֹּאמֶר לוֹ מִיכָה</b> לאורח<b>: מֵאַיִן תָּבוֹא? וַיֹּאמֶר אֵלָיו: לֵוִי אָנֹכִי מִבֵּית לֶחֶם יְהוּדָה.</b> שם גרתי עד כה, <b>וְאָנֹכִי הֹלֵךְ לָגוּר בַּאֲשֶׁר אֶמְצָא.</b>
(י) <b>וַיֹּאמֶר לוֹ מִיכָה:</b> למה לך ללכת הלאה?! <b>שְׁבָה עִמָּדִי, וֶהְיֵה לִי לְאָב</b>, למדריך, ממונה <b>וּלְכֹהֵן.</b> הישאר כאן ותמונֶּה להיות אחראי למקדש שלי, <b>וְאָנֹכִי אֶתֶּן לְךָ עֲשֶׂרֶת כֶּסֶף לַיָּמִים</b>, משכורת שנתית <b>וְעֵרֶךְ</b>, מערכת, חליפת <b>בְּגָדִים וּמִחְיָתֶךָ,</b> אמצעי קיום. <b>וַיֵּלֶךְ הַלֵּוִי.</b> ייתכן שהלך להרהר בהצעה, לבדוק אותה מקרוב, או לחפש מקום עבודה חלופי ולא מצא.
(יא) ולכן – <b>וַיּוֹאֶל</b>, התרצה <b>הַלֵּוִי לָשֶׁבֶת אֶת</b>, עם <b>הָאִישׁ</b> – מיכה. <b>וַיְהִי הַנַּעַר</b> הלוי <b>לוֹ כְּאַחַד מִבָּנָיו.</b> מיכה דאג לו ותמך בו.
(יב) <b>וַיְמַלֵּא מִיכָה אֶת יַד הַלֵּוִי,</b> הוא מינה אותו. <b>וַיְהִי לוֹ הַנַּעַר לְכֹהֵן, וַיְהִי</b> יושב קבע <b>בְּבֵית מִיכָה.</b>
(יג) <b>וַיֹּאמֶר מִיכָה</b> לעצמו, בשמחה על ה'רכש' הזה<b>: עַתָּה יָדַעְתִּי כִּי יֵיטִיב ה' לִי, כִּי הָיָה לִי הַלֵּוִי לְכֹהֵן.</b> עד כה הייתי כאחד האדם מישראל, ועכשיו בא אלי איש השבט המקודש לעבודת ה', לכהן. המקדש שלי בוודאי נבנה כראוי וכיאות, וה' יהיה בעזרי.
<h2>פרק יח</h2>
(א) שוב חוזר אותו משפט, והפעם – כהסבר למאורעות הבאים: <b>בַּיָּמִים הָהֵם אֵין מֶלֶךְ בְּיִשְׂרָאֵל.</b> לא היה שלטון בעל תוקף בכל הארץ, והאנשים נהגו כפי ראות עיניהם. <b>וּבַיָּמִים הָהֵם שֵׁבֶט הַדָּנִי מְבַקֶּשׁ לוֹ נַחֲלָה לָשֶׁבֶת, כִּי לֹא נָפְלָה</b>, נכבשה <b>לּוֹ עַד הַיּוֹם הַהוּא בְּתוֹךְ שִׁבְטֵי יִשְׂרָאֵל בְּנַחֲלָה.</b>
(ב) <b>וַיִּשְׁלְחוּ בְנֵי דָן מִמִּשְׁפַּחְתָּם חֲמִשָּׁה אֲנָשִׁים מִקְצוֹתָם,</b> מקציניהם, <b>אֲנָשִׁים בְּנֵי חַיִל, מִצָּרְעָה וּמֵאֶשְׁתָּאֹל לְרַגֵּל</b>, לסייר ולבלוש <b>אֶת הָאָרֶץ וּלְחָקְרָהּ. וַיֹּאמְרוּ אֲלֵהֶם</b> בני דן<b>: לְכוּ חִקְרוּ אֶת הָאָרֶץ</b>, אולי יימצא מקום שנוכל להתיישב בו. <b>וַיָּבֹאוּ הַר אֶפְרַיִם עַד בֵּית מִיכָה, וַיָּלִינוּ שָׁם.</b>
(ג) <b>הֵמָּה עִם</b>, ליד <b>בֵּית מִיכָה, וְהֵמָּה הִכִּירוּ אֶת קוֹל הַנַּעַר הַלֵּוִי.</b> הם זיהו אותו על פי קולו, כי בני דן שהו כנראה גם בקרב בני יהודה מזמן לזמן כפועלים או כאורחים. ושמא אותו הנער שוטט גם בנחלת דן. <b>וַיָּסוּרוּ שָׁם, וַיֹּאמְרוּ לוֹ: מִי הֱבִיאֲךָ הֲלֹם, וּמָה אַתָּה עֹשֶׂה בָּזֶה, וּמַה לְּךָ פֹה</b>, במקום הזר הזה שאינו מקומך?
(ד) <b>וַיֹּאמֶר אֲלֵהֶם: כָּזֹה וְכָזֶה</b>, כך וכך <b>עָשָׂה לִי מִיכָה.</b> הוא קיבל אותי <b>וַיִּשְׂכְּרֵנִי, וָאֱהִי לוֹ לְכֹהֵן.</b>
(ה) <b>וַיֹּאמְרוּ לוֹ:</b> אם אתה כהן, ובידך כל הכלים הנחוצים לכך, <b>שְׁאַל נָא בֵאלֹהִים וְנֵדְעָה הֲתַצְלִיחַ דַּרְכֵּנוּ אֲשֶׁר אֲנַחְנוּ הֹלְכִים עָלֶיהָ.</b>
(ו) <b>וַיֹּאמֶר לָהֶם הַכֹּהֵן</b> בתור יועץ ובעל מופת<b>: לְכוּ לְשָׁלוֹם, נֹכַח</b>, מול <b>ה' דַּרְכְּכֶם אֲשֶׁר תֵּלְכוּ בָהּ.</b> אתם עתידים להצליח בדרככם.
(ז) <b>וַיֵּלְכוּ חֲמֵשֶׁת הָאֲנָשִׁים</b> דרך ארוכה <b>וַיָּבֹאוּ לָיְשָׁה,</b> לליש, הנקראת היום תל דן בצפון עמק החולה. <b>וַיִּרְאוּ אֶת הָעָם אֲשֶׁר בְּקִרְבָּהּ</b> – בקרב העיר ה<b>יוֹשֶׁבֶת לָבֶטַח, כְּמִשְׁפַּט</b>, כדרך ה<b>צִדֹנִים</b>, עַם <b>שֹׁקֵט וּבֹטֵחַ.</b> הצידונים לא היו אנשי מלחמה אלא בעיקר סוחרים. הם לא תקפו את זולתם ולא היו מוּעדים למלחמה נמרצת מצדם של אחרים. <b>וְאֵין מַכְלִים</b>, רב ומעליב אותם על <b>דָּבָר בָּאָרֶץ,</b> ואין להם גם <b>יוֹרֵשׁ עֶצֶר,</b> שלטון מלך העובר בירושה מאב לבן, <b>וּרְחֹקִים הֵמָּה</b>, גאוגרפית <b>מִצִּדֹנִים.</b> ליש קרובה לארץ ישראל בקצה הצפוני-מזרחי שלה, ואילו צידון שוכנת בצפון מערב. <b>וְדָבָר אֵין לָהֶם עִם אָדָם.</b> זהו יישוב שקט, בוטח ומשגשג.
(ח) לאחר שראו את המקום והתרשמו ממנו לטובה – <b>וַיָּבֹאוּ אֶל אֲחֵיהֶם</b> חזרה ל<b>צָרְעָה וְאֶשְׁתָּאֹל, וַיֹּאמְרוּ לָהֶם אֲחֵיהֶם: מָה אַתֶּם?</b> מה בפיכם?
(ט) <b>וַיֹּאמְרוּ: קוּמָה וְנַעֲלֶה עֲלֵיהֶם</b> – על יושבי ליש, <b>כִּי רָאִינוּ אֶת הָאָרֶץ וְהִנֵּה טוֹבָה מְאֹד, וְאַתֶּם מַחְשִׁים,</b> נמנעים מלפעול<b>?!</b> <b>אַל תֵּעָצְלוּ לָלֶכֶת לָבֹא לָרֶשֶׁת אֶת הָאָרֶץ.</b>
(י) <b>כְּבֹאֲכֶם</b> לשם <b>תָּבֹאוּ אֶל עַם בֹּטֵחַ,</b> שאיננו חושש ממלחמה ואינו רגיל בה, <b>וְהָאָרֶץ רַחֲבַת יָדַיִם,</b> גדולה מאוד, <b>כִּי</b> ידענו ש<b>נְתָנָהּ אֱלֹהִים בְּיֶדְכֶם.</b> זהו <b>מָקוֹם</b> טוב <b>אֲשֶׁר אֵין שָׁם מַחְסוֹר כָּל דָּבָר אֲשֶׁר בָּאָרֶץ.</b>
(יא) ואכן, דבריהם שכנעו את בני שבטם. <b>וַיִּסְעוּ מִשָּׁם מִמִּשְׁפַּחַת הַדָּנִי מִצָּרְעָה וּמֵאֶשְׁתָּאֹל, שֵׁשׁ מֵאוֹת אִישׁ חָגוּר כְּלֵי מִלְחָמָה</b> כדי לכבוש את ליש.
(יב) <b>וַיַּעֲלוּ וַיַּחֲנוּ בְּקִרְיַת יְעָרִים בִּיהוּדָה.</b> הערה: שם חנה שבט דן לפני יציאתו מחבל ארץ זה. <b>עַל כֵּן קָרְאוּ לַמָּקוֹם הַהוּא מַחֲנֵה דָן עַד הַיּוֹם הַזֶּה, הִנֵּה</b> הוא נמצא <b>אַחֲרֵי קִרְיַת יְעָרִים.</b>
(יג) <b>וַיַּעַבְרוּ מִשָּׁם הַר אֶפְרָיִם, וַיָּבֹאוּ עַד בֵּית מִיכָה.</b>
(יד) <b>וַיַּעֲנוּ חֲמֵשֶׁת הָאֲנָשִׁים הַהֹלְכִים לְרַגֵּל אֶת הָאָרֶץ</b> ל<b>לַיִשׁ, וַיֹּאמְרוּ אֶל אֲחֵיהֶם: הַיְדַעְתֶּם כִּי יֵשׁ בּ</b>אחד מה<b>בָּתִּים הָאֵלֶּה אֵפוֹד וּתְרָפִים וּפֶסֶל וּמַסֵּכָה?</b> נוכל למצוא כאן דברים חשובים לצרכינו. <b>וְעַתָּה דְּעוּ מַה תַּעֲשׂוּ.</b>
(טו) <b>וַיָּסוּרוּ שָׁמָּה, וַיָּבֹאוּ אֶל בֵּית הַנַּעַר הַלֵּוִי</b> שב<b>בֵית מִיכָה, וַיִּשְׁאֲלוּ לוֹ לְשָׁלוֹם.</b> מכריו כביכול של הנער הלוי נכנסו פנימה.
(טז) <b>וְשֵׁשׁ מֵאוֹת אִישׁ חֲגוּרִים כְּלֵי מִלְחַמְתָּם נִצָּבִים פֶּתַח הַשָּׁעַר,</b> הגדוד הצבאי <b>אֲשֶׁר מִבְּנֵי דָן.</b>
(יז) <b>וַיַּעֲלוּ חֲמֵשֶׁת הָאֲנָשִׁים הַהֹלְכִים לְרַגֵּל אֶת הָאָרֶץ, בָּאוּ שָׁמָּה</b> ו<b>לָקְחוּ</b> לעצמם <b>אֶת הַפֶּסֶל וְאֶת הָאֵפוֹד וְאֶת הַתְּרָפִים וְאֶת הַמַּסֵּכָה, וְהַכֹּהֵן נִצָּב פֶּתַח הַשַּׁעַר, וְ</b>רואה את <b>שֵׁשׁ מֵאוֹת הָאִישׁ הֶחָגוּר כְּלֵי הַמִּלְחָמָה.</b>
(יח) <b>וְ</b>כאשר <b>אֵלֶּה בָּאוּ בֵּית מִיכָה, וַיִּקְחוּ אֶת פֶּסֶל הָאֵפוֹד וְאֶת הַתְּרָפִים וְאֶת הַמַּסֵּכָה</b> – תכולת מקדשו הקטן – <b>וַיֹּאמֶר אֲלֵיהֶם הַכֹּהֵן: מָה אַתֶּם עֹשִׂים?</b>
(יט) <b>וַיֹּאמְרוּ לוֹ: הַחֲרֵשׁ!</b> לשם מה אתה צועק? <b>שִׂים יָדְךָ עַל פִּיךָ וְלֵךְ עִמָּנוּ, וֶהְיֵה לָנוּ לְאָב וּלְכֹהֵן.</b> בוא אתנו ותהיה האב הרוחני והכהן של כולנו. <b>הֲטוֹב הֱיוֹתְךָ כֹהֵן לְבֵית אִישׁ אֶחָד אוֹ הֱיוֹתְךָ כֹהֵן לְשֵׁבֶט וּלְמִשְׁפָּחָה בְּיִשְׂרָאֵל?!</b> תוכל להמשיך בעבודתך, ואף תקודם בה: במקום לעשותה בעבור אדם פרטי, תעבוד בעבור שבט קטן.
(כ) <b>וַיִּיטַב לֵב הַכֹּהֵן</b> בהצעתם, <b>וַיִּקַּח אֶת הָאֵפוֹד וְאֶת הַתְּרָפִים וְאֶת הַפָּסֶל וַיָּבֹא בְּקֶרֶב הָעָם</b>, הקבוצה ההולכת צפונה.
(כא) <b>וַיִּפְנוּ וַיֵּלֵכוּ. וַיָּשִׂימוּ אֶת הַטַּף</b>, הילדים <b>וְאֶת הַמִּקְנֶה</b>, הצאן <b>וְאֶת הַכְּבוּדָּה</b>, הרכוש <b>לִפְנֵיהֶם.</b> כאן מוזכר מה שלא נאמר קודם לכן: אל שש מאות אנשי הצבא הצטרפו גם בני משפחותיהם, בהמותיהם וכל חפצי הבית שהיה טעם לקחתם, שהרי התכוונו לעבור בפועל צפונה ולהתיישב שם.
(כב) <b>הֵמָּה הִרְחִיקוּ מִבֵּית מִיכָה, וְהָאֲנָשִׁים אֲשֶׁר בַּבָּתִּים אֲשֶׁר עִם</b>, ליד <b>בֵּית מִיכָה</b>, מהמרכז רוחני שבנה מיכה <b>נִזְעֲקוּ,</b> התאספו ויצאו אחריהם, <b>וַיַּדְבִּיקוּ</b>, השיגו <b>אֶת בְּנֵי דָן.</b>
(כג) <b>וַיִּקְרְאוּ אֶל בְּנֵי דָן, וַיַּסֵּבּוּ</b> בני דן את <b>פְּנֵיהֶם,</b> הסתובבו אחורנית וראו את החבורה שבראשה עמד מיכה וזעק חמס. <b>וַיֹּאמְרוּ לְמִיכָה: מַה לְּךָ כִּי נִזְעָקְתָּ?</b> מה הצעקות הללו?
(כד) <b>וַיֹּאמֶר: אֶת אֱלֹהַי אֲשֶׁר עָשִׂיתִי לְקַחְתֶּם וְאֶת הַכֹּהֵן וַתֵּלְכוּ, וּמַה</b> נותר <b>לִּי עוֹד</b>, אחרי שלקחתם את הדברים היקרים לי ביותר?! <b>וּמַה זֶּה תֹּאמְרוּ אֵלַי "מַה לָּךְ?"</b> ְ?"
(כה) <b>וַיֹּאמְרוּ אֵלָיו בְּנֵי דָן: אַל תַּשְׁמַע קוֹלְךָ עִמָּנוּ.</b> כדאי לך שלא לצעוק כאן, <b>פֶּן יִפְגְּעוּ בָכֶם אֲנָשִׁים מָרֵי נֶפֶשׁ.</b> אנחנו אנשים הגונים, אבל בינינו יש גם בריונים כעסנים, ואם תקים מהומה, <b>וְאָסַפְתָּה</b>, תסיר את <b>נַפְשְׁךָ וְ</b>את <b>נֶפֶשׁ בֵּיתֶךָ.</b> הם יהרגו אתכם.
(כו) <b>וַיֵּלְכוּ בְנֵי דָן לְדַרְכָּם. וַיַּרְא מִיכָה כִּי חֲזָקִים הֵמָּה מִמֶּנּוּ,</b> ואין בידו לעשות דבר, <b>וַיִּפֶן וַיָּשָׁב אֶל בֵּיתוֹ</b> אבל וחפוי ראש. מכיוון שלא היה אז שלטון מאורגן, לא יכול היה לפנות לשום רשות כדי להתלונן.
(כז) <b>וְהֵמָּה לָקְחוּ אֵת</b> הפסל והתרפים <b>אֲשֶׁר עָשָׂה מִיכָה וְאֶת הַכֹּהֵן אֲשֶׁר הָיָה לוֹ, וַיָּבֹאוּ</b>, התנפלו <b>עַל לַיִשׁ, עַל עַם שֹׁקֵט וּבֹטֵחַ,</b> שלא היה מוגן ולא נערך למלחמה, <b>וַיַּכּוּ אוֹתָם לְפִי חָרֶב, וְאֶת הָעִיר שָׂרְפוּ בָאֵשׁ.</b>
(כח) <b>וְאֵין מַצִּיל</b> את בני ליש <b>כִּי רְחוֹקָה הִיא מִצִּידוֹן, וְדָבָר אֵין לָהֶם עִם אָדָם.</b> העיר הייתה מבודדת, ולמרות שהתיישבו בה משפחות צידוניות, לא היה להן כל מגע עם המרכז בצידון ולא עם אנשים אחרים. <b>וְהִיא בָּעֵמֶק אֲשֶׁר</b> סמוך <b>לְבֵית רְחוֹב. וַיִּבְנוּ</b> בני דן <b>אֶת הָעִיר וַיֵּשְׁבוּ בָהּ.</b>
(כט) <b>וַיִּקְרְאוּ שֵׁם הָעִיר דָּן בְּשֵׁם דָּן אֲבִיהֶם,</b> ראש השבט <b>אֲשֶׁר יוּלַּד לְיִשְׂרָאֵל,</b> ליעקב. שמה החדש של העיר נשאר לה לדורות, <b>וְאוּלָם לַיִשׁ שֵׁם הָעִיר לָרִאשֹׁנָה.</b>
(ל) <b>וַיָּקִימוּ לָהֶם בְּנֵי דָן אֶת הַפָּסֶל</b> במקומם, וחלקו לו כבוד. <b>וִיהוֹנָתָן בֶּן גֵּרְשֹׁם בֶּן מְ</b>נַ<b>שֶּׁה</b>, הנער הלוי, שרק עכשיו זוהה בשם, <b>הוּא וּבָנָיו הָיוּ כֹהֲנִים לְשֵׁבֶט הַדָּנִי</b> במשך מאות שנים <b>עַד יוֹם גְּלוֹת</b> ישראל מן <b>הָאָרֶץ</b> על ידי האשורים.
(לא) <b>וַיָּשִׂימוּ לָהֶם אֶת פֶּסֶל מִיכָה אֲשֶׁר עָשָׂה</b> בדן <b>כָּל יְמֵי הֱיוֹת בֵּית הָאֱלֹהִים</b>, המשכן <b>בְּשִׁלֹה.</b>
<h2>פרק יט</h2>
(א) <b>וַיְהִי בַּיָּמִים הָהֵם, וּמֶלֶךְ אֵין בְּיִשְׂרָאֵל.</b> חזרה זו מיועדת להדגיש שמדובר בהיעדר דין ודיין. <b>וַיְהִי אִישׁ לֵוִי גָּר בְּיַרְכְּתֵי הַר אֶפְרַיִם,</b> כנראה בקצהו הדרומי, <b>וַיִּקַּח לוֹ אִשָּׁה פִילֶגֶשׁ מִבֵּית לֶחֶם יְהוּדָה.</b>
(ב) <b>וַתִּזְנֶה עָלָיו פִּילַגְשׁוֹ.</b> מן ההקשר נראה שאין זו זנות במובן המיני או ההלכתי אלא במשמעות הכוללת ביותר של הפועל: פילגשו סטתה ממנו ועזבה אותו. <b>וַתֵּלֶךְ מֵאִתּוֹ</b> חזרה <b>אֶל בֵּית אָבִיהָ, אֶל בֵּית לֶחֶם יְהוּדָה, וַתְּהִי שָׁם יָמִים</b>, פרק זמן של <b>אַרְבָּעָה חֳדָשִׁים.</b>
(ג) <b>וַיָּקָם אִישָׁהּ,</b> בעלה, שהחליט שהגיע הזמן לסיים את הקטטה, <b>וַיֵּלֶךְ אַחֲרֶיהָ לְדַבֵּר עַל לִבָּהּ לַהֲשִׁיבָהּ, וְנַעֲרוֹ עִמּוֹ, וְצֶמֶד חֲמֹרִים</b> לרכיבה, ואולי גם לשאת מתנות שנועדו לפייס את האשה ואת משפחתה. נראה שגם היא הספיקה לשכוח את סיבת הקטטה ולא ראתה עוד טעם בפירוד, ועל כן כשהגיע אליה – <b>וַתְּבִיאֵהוּ</b> אל <b>בֵּית אָבִיהָ. וַיִּרְאֵהוּ אֲבִי הַנַּעֲרָה וַיִּשְׂמַח לִקְרָאתוֹ.</b> אף שלא היה מעורב במריבה, כשפגש באיש נתחבב עליו, ושמח שבתו יכולה לחזור אליו.
(ד) <b>וַיַּחֲזֶק בּוֹ חֹתְנוֹ</b>, הוא קרוי כך, אף על פי שבאופן רשמי לא היו בעל ואשה, <b>אֲבִי הַנַּעֲרָה, וַיֵּשֶׁב אִתּוֹ</b> האיש הלוי <b>שְׁלֹשֶׁת יָמִים, וַיֹּאכְלוּ וַיִּשְׁתּוּ וַיָּלִינוּ שָׁם.</b>
(ה) <b>וַיְהִי בַּיּוֹם הָרְבִיעִי וַיַּשְׁכִּימוּ בַבֹּקֶר, וַיָּקָם לָלֶכֶת, וַיֹּאמֶר אֲבִי הַנַּעֲרָה אֶל חֲתָנוֹ: סְעָד לִבְּךָ</b> ב<b>פַּת לֶחֶם</b> תחילה, <b>וְאַחַר תֵּלֵכוּ.</b> אל תלך קודם שתטעם דבר.
(ו) <b>וַיֵּשְׁבוּ וַיֹּאכְלוּ שְׁנֵיהֶם</b> – החותן והחתן <b>יַחְדָּו וַיִּשְׁתּוּ.</b> הם נהנו זה בחברתו של זה, וארוחת הבוקר נמשכה. <b>וַיֹּאמֶר אֲבִי הַנַּעֲרָה אֶל הָאִישׁ: הוֹאֶל נָא וְלִין</b>, הישאר כאן לילה נוסף <b>וְיִטַב לִבֶּךָ.</b>
(ז) <b>וַיָּקָם הָאִישׁ לָלֶכֶת, וַיִּפְצַר</b>, הפציר <b>בּוֹ חֹתְנוֹ</b> שיישאר, <b>וַיָּשָׁב וַיָּלֶן שָׁם</b>, גם ביום הרביעי.
(ח) <b>וַיַּשְׁכֵּם בַּבֹּקֶר בַּיּוֹם הַחֲמִישִׁי לָלֶכֶת. וַיֹּאמֶר אֲבִי הַנַּעֲרָה: סְעָד נָא לְבָבְךָ.</b> הלוא אדם אינו יוצא לדרך ארוכה בלי לאכול משהו. <b>וְ</b>שוב <b>הִתְמַהְמְהוּ עַד נְטוֹת הַיּוֹם,</b> אחרי הצהריים, כשהשמש כבר נטתה למערב, <b>וַיֹּאכְלוּ שְׁנֵיהֶם</b>, ובתוך כך השיחה התמשכה.
(ט) בסופו של דבר – <b>וַיָּקָם הָאִישׁ לָלֶכֶת, הוּא וּפִילַגְשׁוֹ וְנַעֲרוֹ. וַיֹּאמֶר לוֹ חֹתְנוֹ אֲבִי הַנַּעֲרָה: הִנֵּה נָא רָפָה</b>, נחלש אור <b>הַיּוֹם לַעֲרֹב,</b> ולא תספיק להגיע לביתך בזמן הקצר שנותר. במקום שתלינו במקום זר בדרך, <b>לִינוּ נָא</b>, עכשיו <b>הִנֵּה</b> הגיעה שעת <b>חֲנוֹת הַיּוֹם, לִין פֹּה וְיִיטַב לְבָבֶךָ, וְהִשְׁכַּמְתֶּם מָחָר לְדַרְכְּכֶם, וְהָלַכְתָּ לְאֹהָלֶךָ</b> בלא צורך בחניית לילה במקום אחר.
(י) למרות האהבה הגדולה והחיבה היתרה שהראה לו החותן, האיש רצה לחזור הביתה, ולא ראה סוף לדבר. <b>וְלֹא אָבָה</b>, רצה <b>הָאִישׁ לָלוּן, וַיָּקָם וַיֵּלֶךְ. וַיָּבֹא עַד נֹכַח</b>, מול העיר <b>יְבוּס, הִיא יְרוּשָׁלִָם</b>, שאז ישבו בה היבוסים, <b>וְעִמּוֹ צֶמֶד חֲמוֹרִים חֲבוּשִׁים,</b> מוכנים להליכה, ומן הסתם היו עמוסים מתנות מן החותן-האב האוהב, <b>וּפִילַגְשׁוֹ עִמּוֹ.</b>
(יא) <b>הֵם עִם,</b> ליד <b>יְבוּס, וְהַיּוֹם רַד מְאֹד.</b> השמש הייתה קרובה מאוד לאופק. <b>וַיֹּאמֶר הַנַּעַר אֶל אֲדֹנָיו: לְכָה נָּא וְנָסוּרָה אֶל עִיר הַיְבוּסִי הַזֹּאת וְנָלִין בָּהּ,</b> ומחר נצא שוב לדרכנו.
(יב) <b>וַיֹּאמֶר אֵלָיו אֲדֹנָיו: לֹא נָסוּר אֶל עִיר נָכְרִי</b>, זרה <b>אֲשֶׁר לֹא מִבְּנֵי יִשְׂרָאֵל הֵנָּה.</b> לכן נמשיך הלאה <b>וְעָבַרְנוּ עַד</b> העיר <b>גִּבְעָה.</b>
(יג) <b>וַיֹּאמֶר לְנַעֲרוֹ: לְךָ וְנִקְרְבָה בְּאַחַד הַמְּקֹמוֹת, וְלַנּוּ</b>, נלין <b>בַגִּבְעָה אוֹ בָרָמָה</b> שבנחלת שבט בנימין, מצפון לירושלים.
(יד) <b>וַיַּעַבְרוּ וַיֵּלֵכוּ, וַתָּבֹא</b>, שקעה <b>לָהֶם הַשֶּׁמֶשׁ</b> כשהיו <b>אֵצֶל הַגִּבְעָה אֲשֶׁר לְבִנְיָמִן.</b>
(טו) <b>וַיָּסֻרוּ שָׁם לָבוֹא לָלוּן בַּגִּבְעָה, וַיָּבֹא וַיֵּשֶׁב בִּרְחוֹב</b>, ברחבת <b>הָעִיר, וְאֵין אִישׁ מְאַסֵּף אוֹתָם הַבַּיְתָה לָלוּן.</b>
(טז) <b>וְהִנֵּה אִישׁ זָקֵן בָּא מִן מַעֲשֵׂהוּ</b>, מעבודתו <b>מִן הַשָּׂדֶה בָּעֶרֶב</b> לעיר, <b>וְהָאִישׁ מֵהַר אֶפְרַיִם, וְהוּא גָר בַּגִּבְעָה, וְ</b>אילו שאר <b>אַנְשֵׁי הַמָּקוֹם</b> הם <b>בְּנֵי יְמִינִי,</b> בני שבט בנימין. עם זאת, לא הייתה מניעה שישב שם אדם משבט אחר.
(יז) <b>וַיִּשָּׂא עֵינָיו וַיַּרְא אֶת הָאִישׁ הָאֹרֵחַ בִּרְחֹב הָעִיר.</b> ככל הנראה הדבר התרחש בקיץ, ולמרות אי-הנוחות לן האורח ברחוב. <b>וַיֹּאמֶר הָאִישׁ הַזָּקֵן:</b> ניכר שאתה עובר אורח, <b>אָנָה תֵלֵךְ, וּמֵאַיִן תָּבוֹא?</b>
(יח) <b>וַיֹּאמֶר אֵלָיו: עֹבְרִים אֲנַחְנוּ מִבֵּית לֶחֶם יְהוּדָה עַד יַרְכְּתֵי הַר אֶפְרַיִם</b> – <b>מִשָּׁם אָנֹכִי. וָאֵלֵךְ עַד בֵּית לֶחֶם יְהוּדָה, וְ</b>עכשיו פני מועדות חזרה – <b>אֶת</b>, אל <b>בֵּית ה'</b> שבאפרים <b>אֲנִי הֹלֵךְ.</b> ייתכן שהלוי היה שייך לבית ה' בשילה. <b>ו</b>אני ברחוב, מפני ש<b>אֵין אִישׁ מְאַסֵּף אוֹתִי הַבָּיְתָה.</b>
(יט) לא נהיה לטורח על מארחינו, <b>וְגַם תֶּבֶן</b>, קש ו<b>גַּם מִסְפּוֹא</b>, שם כולל למזון הבהמות, <b>יֵשׁ לַחֲמוֹרֵינוּ,</b> ואין צורך לדאוג להם, <b>וְגַם לֶחֶם וָיַיִן יֶשׁ לִי וְלַאֲמָתֶךָ</b>, לאשה שאתי. זהו ביטוי של כבוד כלפי הזקן. <b>וְלַנַּעַר</b> ש<b>עִם עֲבָדֶיךָ, אֵין מַחְסוֹר כָּל דָּבָר.</b> אנו רוצים רק לישון בתוך בית.
(כ) <b>וַיֹּאמֶר הָאִישׁ הַזָּקֵן: שָׁלוֹם לָךְ,</b> אל דאגה, <b>רַק כָּל מַחְסוֹרְךָ עָלָי.</b> אין זה נאה שתאכל משלך בביתי. אני אספק את צרכיך, <b>רַק בָּרְחוֹב אַל תָּלַן.</b>
(כא) <b>וַיְבִיאֵהוּ לְבֵיתוֹ, וַיָּבָל</b>, הכין את בליל המספוא <b>לַחֲמוֹרִים, וַיִּרְחֲצוּ רַגְלֵיהֶם וַיֹּאכְלוּ וַיִּשְׁתּוּ</b> ברוגע ובשלווה.
(כב) <b>הֵמָּה מֵיטִיבִים אֶת לִבָּם</b>, <b>וְהִנֵּה</b> רבים מ<b>אַנְשֵׁי הָעִיר, אַנְשֵׁי בְנֵי בְלִיַּעַל</b>, בלא עול, נבלים <b>נָסַבּוּ אֶת הַבַּיִת</b> והם <b>מִתְדַּפְּקִים עַל הַדָּלֶת. וַיֹּאמְרוּ אֶל הָאִישׁ בַּעַל הַבַּיִת הַזָּקֵן לֵאמֹר: הוֹצֵא אֶת הָאִישׁ אֲשֶׁר בָּא אֶל בֵּיתְךָ וְנֵדָעֶנּוּ.</b> אנחנו רוצים את הגבר הצעיר שאצלך למשכב זכר.
(כג) <b>וַיֵּצֵא אֲלֵיהֶם הָאִישׁ בַּעַל הַבַּיִת. וַיֹּאמֶר אֲלֵהֶם: אַל אַחַי, אַל תָּרֵעוּ נָא. אַחֲרֵי אֲשֶׁר</b>, מכיוון ש<b>בָּא הָאִישׁ הַזֶּה אֶל בֵּיתִי, אַל תַּעֲשׂוּ אֶת הַנְּבָלָה הַזֹּאת.</b> אין זה מעשה מוסרי ומכובד, אבל לנהוג כך באורח שבא תחת צל קורתי – זהו דבר מכוער במיוחד.
(כד) אם בכל זאת התעוררה תשוקתכם, <b>הִנֵּה בִתִּי הַבְּתוּלָה וּפִילַגְשֵׁהוּ,</b> פילגשו של האיש. <b>אוֹצִיאָה נָּא אוֹתָם, וְעַנּוּ</b>, אִנסו <b>אוֹתָם וַעֲשׂוּ לָהֶם</b>, להן <b>הַטּוֹב בְּעֵינֵיכֶם.</b> תקבלו שתי נשים, <b>ו</b>אולם <b>לָאִישׁ הַזֶּה לֹא תַעֲשׂוּ דְּבַר הַנְּבָלָה הַזֹּאת.</b>
(כה) <b>וְלֹא אָבוּ</b>, רצו <b>הָאֲנָשִׁים לִשְׁמֹעַ לוֹ.</b> הם רצו דווקא את האורח. כאשר האורח ראה שעליו לבחור בינו לבין הנשים – <b>וַיַּחֲזֵק הָאִישׁ בְּפִילַגְשׁוֹ</b> בכוח, <b>וַיֹּצֵא</b> אותה <b>אֲלֵיהֶם הַחוּץ,</b> והם כנראה הסתפקו בה. <b>וַיֵּדְעוּ אוֹתָהּ</b>, כל האנשים הללו באו עליה אחד אחד <b>וַיִּתְעַלְּלוּ בָהּ כָּל הַלַּיְלָה עַד הַבֹּקֶר, וַיְשַׁלְּחוּהָ</b> חזרה <b>כַּעֲלוֹת הַשָּׁחַר.</b>
(כו) מספר המעורבים במעשה לא נזכר כאן, אבל קהל האנשים שאנסו אותה והתעללו בה עינו אותה עד מוות. <b>וַתָּבֹא הָאִשָּׁה לִפְנוֹת הַבֹּקֶר</b> באפיסת כוחות ופצועה, ולא יכלה אפילו לדפוק בדלת. <b>וַתִּפֹּל פֶּתַח בֵּית הָאִישׁ אֲשֶׁר אֲדוֹנֶיהָ שָּׁם עַד הָאוֹר.</b>
(כז) <b>וַיָּקָם אֲדֹנֶיהָ בַּבֹּקֶר, וַיִּפְתַּח דַּלְתוֹת הַבַּיִת וַיֵּצֵא לָלֶכֶת לְדַרְכּוֹ, וְהִנֵּה הָאִשָּׁה פִילַגְשׁוֹ נֹפֶלֶת</b>, מוטלת <b>פֶּתַח הַבַּיִת, וְיָדֶיהָ עַל הַסַּף,</b> מפתן הדלת. אולי ניסתה להיכנס ונשארה שוכבת כך.
(כח) <b>וַיֹּאמֶר אֵלֶיהָ: קוּמִי וְנֵלֵכָה</b> לדרכנו. <b>וְאֵין עֹנֶה,</b> מפני שהיא כבר מתה. <b>וַיִּקָּחֶהָ עַל הַחֲמוֹר וַיָּקָם הָאִישׁ וַיֵּלֶךְ לִמְקֹמוֹ.</b> הוא נשא את גווייתה חזרה לביתו.
(כט) לא היה זה רק אונס קבוצתי, אלא רצח בדרך מגונה ביותר. ללא ספק האיש היה מלא ברגשות זעם. <b>וַיָּבֹא אֶל בֵּיתוֹ, וַיִּקַּח אֶת הַמַּאֲכֶלֶת,</b> סכין השחיטה, <b>וַיַּחֲזֵק בְּ</b>גופת <b>פִילַגְשׁוֹ, וַיְנַתְּחֶהָ לַעֲצָמֶיהָ</b>, על עצמותיה <b>לִשְׁנֵים עָשָׂר נְתָחִים. וַיְשַׁלְּחֶהָ</b> – את הגופה המבותרת בצירוף הסיפור המזוויע <b>בְּכֹל גְּבוּל יִשְׂרָאֵל.</b>
(ל) משלוח זה של הסיפור שהומחש בצירוף חלקי גווייתה, גרם לכל אחד להזדעזע. <b>וְהָיָה כָל הָרֹאֶה</b> – <b>וְאָמַר: לֹא נִהְיְתָה וְלֹא נִרְאֲתָה</b> זוועה <b>כָּזֹאת</b> בארצנו <b>לְמִיּוֹם עֲלוֹת בְּנֵי יִשְׂרָאֵל מֵאֶרֶץ מִצְרַיִם עַד הַיּוֹם הַזֶּה. שִׂימוּ לָכֶם</b>, לבכם <b>עָלֶיהָ, עֻצוּ וְדַבֵּרוּ.</b> איננו יכולים לעבור בשתיקה על כך. עלינו לחשוב ולהתייעץ כיצד להגיב.
<h2>פרק כ</h2>
(א) עקב הזעזוע הגדול – <b>וַיֵּצְאוּ כָּל בְּנֵי יִשְׂרָאֵל, וַתִּקָּהֵל הָעֵדָה כְּאִישׁ אֶחָד לְמִדָּן וְעַד בְּאֵר שֶׁבַע וְאֶרֶץ הַגִּלְעָד אֶל ה'</b> אל <b>הַמִּצְפָּה.</b>
(ב) <b>וַיִּתְיַצְּבוּ פִּנּוֹת</b>, ראשי <b>כָּל הָעָם, כֹּל שִׁבְטֵי יִשְׂרָאֵל בִּקְהַל עַם הָאֱלֹהִים, אַרְבַּע מֵאוֹת אֶלֶף אִישׁ</b>. היה זה אחד הכינוסים הגדולים באותה תקופה, כיוון שהשבטים היו כבר מחולקים בנחלותיהם. <b>רַגְלִי שֹׁלֵף חָרֶב,</b> שכן כבר החליטו לצאת למסע עונשין כנגד העיר החוטאת.
(ג) <b>וַיִּשְׁמְעוּ בְּנֵי בִנְיָמִן כִּי עָלוּ בְנֵי יִשְׂרָאֵל הַמִּצְפָּה. וַיֹּאמְרוּ בְּנֵי יִשְׂרָאֵל</b> באותה אספה<b>:</b> לפני שנפתח במלחמה, <b>דַּבְּרוּ</b> – <b>אֵיכָה נִהְיְתָה הָרָעָה הַזֹּאת.</b> ברצוננו לשמוע את הסיפור לאשורו.
(ד) <b>וַיַּעַן הָאִישׁ הַלֵּוִי, אִישׁ הָאִשָּׁה הַנִּרְצָחָה, וַיֹּאמַר: הַגִּבְעָתָה</b>, אל הגבעה <b>אֲשֶׁר לְבִנְיָמִן בָּאתִי אֲנִי וּפִילַגְשִׁי לָלוּן.</b>
(ה) <b>וַיָּקֻמוּ עָלַי בַּעֲלֵי,</b> תושבי <b>הַגִּבְעָה, וַיָּסֹבּוּ עָלַי אֶת הַבַּיִת לָיְלָה. אוֹתִי דִּמּוּ לַהֲרֹג</b>, למרות שלא זו הייתה כוונתם, הוא משתמש בהרג כדימוי להתעללות מינית, מעין לשון נקייה. ואולי התכוון שאילו התנגד להם היו הורגים אותו, <b>וְאֶת פִּילַגְשִׁי עִנּוּ וַתָּמֹת.</b>
(ו) <b>וָאֹחֵז בְּפִילַגְשִׁי וָאֲנַתְּחֶה וָאֲשַׁלְּחֶהָ בְּכָל שְׂדֵה</b>, אזור <b>נַחֲלַת יִשְׂרָאֵל, כִּי עָשׂוּ זִמָּה וּנְבָלָה בְּיִשְׂרָאֵל.</b>
(ז) <b>הִנֵּה כֻלְּכֶם, בְּנֵי יִשְׂרָאֵל, הָבוּ לָכֶם דָּבָר וְעֵצָה הֲלֹם,</b> כאן ועכשיו.
(ח) <b>וַיָּקָם כָּל הָעָם כְּאִישׁ אֶחָד, לֵאמֹר: לֹא נֵלֵךְ אִישׁ לְאָהֳלוֹ, וְלֹא נָסוּר אִישׁ לְבֵיתוֹ,</b> לפני שנבצע את החלטתנו.
(ט) <b>וְעַתָּה, זֶה הַדָּבָר אֲשֶׁר נַעֲשֶׂה לַגִּבְעָה:</b> נעלה ונילחם <b>עָלֶיהָ בְּגוֹרָל.</b>
(י) <b>וְלָקַחְנוּ עֲשָׂרָה אֲנָשִׁים לַמֵּאָה</b>, מתוך מאה <b>לְכֹל שִׁבְטֵי יִשְׂרָאֵל, וּמֵאָה לָאֶלֶף וְאֶלֶף לָרְבָבָה</b>. העשירית מכל שבט תצטרך <b>לָקַחַת צֵדָה לָעָם</b> הנלחם, <b>לַעֲשׂוֹת לְבוֹאָם</b>, להכין לו בפלישתו <b>לְגֶבַע בִּנְיָמִן, כְּכָל</b>, בגלל <b>הַנְּבָלָה אֲשֶׁר עָשָׂה בְּיִשְׂרָאֵל.</b>
(יא) <b>וַיֵּאָסֵף כָּל אִישׁ יִשְׂרָאֵל אֶל הָעִיר כְּאִישׁ אֶחָד חֲבֵרִים.</b>
(יב) <b>וַיִּשְׁלְחוּ שִׁבְטֵי יִשְׂרָאֵל אֲנָשִׁים בְּכָל שִׁבְטֵי</b>, חלקי שבט <b>בִנְיָמִן לֵאמֹר: מָה</b> נוראה <b>הָרָעָה הַזֹּאת אֲשֶׁר נִהְיְתָה בָּכֶם?!</b>
(יג) <b>וְעַתָּה</b> כאות לכך שכולכם מעוניינים לנקות את הכתם, <b>תְּנוּ</b>, הסגירו <b>אֶת הָאֲנָשִׁים בְּנֵי בְלִיַּעַל אֲשֶׁר בַּגִּבְעָה וּנְמִיתֵם, וּנְבַעֲרָה רָעָה מִיִּשְׂרָאֵל. וְלֹא אָבוּ בְּנֵי בִנְיָמִן לִשְׁמֹעַ בְּקוֹל אֲחֵיהֶם בְּנֵי יִשְׂרָאֵל.</b>
(יד) <b>וַיֵּאָסְפוּ בְנֵי בִנְיָמִן מִן הֶעָרִים הַגִּבְעָתָה</b>, אל הגבעה <b>לָצֵאת לַמִּלְחָמָה עִם בְּנֵי יִשְׂרָאֵל.</b>
(טו) <b>וַיִּתְפָּקְדוּ בְנֵי בִנְיָמִן בַּיּוֹם הַהוּא מ</b>כל <b>הֶעָרִים עֶשְׂרִים וְשִׁשָּׁה אֶלֶף אִישׁ שֹׁלֵף חָרֶב, לְבַד מִיֹּשְׁבֵי הַגִּבְעָה</b> שמהם <b>הִתְפָּקְדוּ שְׁבַע מֵאוֹת אִישׁ בָּחוּר.</b> בנימין נאלצו לשלוח את כל לוחמיהם.
(טז) <b>מִכֹּל הָעָם הַזֶּה שְׁבַע מֵאוֹת אִישׁ בָּחוּר אִטֵּר</b>, סגור <b>יַד יְמִינוֹ</b>, שמאליים. <b>כָּל</b> העם ה<b>זֶה קֹלֵעַ בָּאֶבֶן אֶל הַשַּׂעֲרָה וְלֹא יַחֲטִא.</b>
(יז) <b>וְאִישׁ יִשְׂרָאֵל הִתְפָּקְדוּ</b> מכל השבטים <b>לְבַד מִבִּנְיָמִן אַרְבַּע מֵאוֹת אֶלֶף אִישׁ שֹׁלֵף חָרֶב, כָּל זֶה אִישׁ מִלְחָמָה.</b>
(יח) <b>וַיָּקֻמוּ וַיַּעֲלוּ</b> ל<b>בֵית אֵל. וַיִּשְׁאֲלוּ בֵאלֹהִים,</b> כנראה באמצעות האורים והתומים, <b>וַיֹּאמְרוּ בְּנֵי יִשְׂרָאֵל: מִי יַעֲלֶה לָּנוּ בַתְּחִלָּה לַמִּלְחָמָה עִם בְּנֵי בִנְיָמִן?</b> על עצם המלחמה לא שאלו כאן, וגם לא על הניצחון – שהיו בטוחים בהם. שאלתם הייתה מעין הטלת גורל בין השבטים – מי יסתער ראשון. מכיוון שמספרם של בני בנימין הוא פחות מעשירית מזה של כלל ישראל, לא כל צבא ישראל צריך לצאת למערכה בתחילה. לכן שלחו בינתיים שבט אחד בלבד. <b>וַיֹּאמֶר ה':</b> שבט <b>יְהוּדָה</b> יעלה <b>בַתְּחִלָּה.</b>
(יט) <b>וַיָּקוּמוּ בְנֵי יִשְׂרָאֵל בַּבֹּקֶר וַיַּחֲנוּ עַל הַגִּבְעָה.</b>
(כ) <b>וַיֵּצֵא אִישׁ יִשְׂרָאֵל לַמִּלְחָמָה עִם בִּנְיָמִן, וַיַּעַרְכוּ אִתָּם אִישׁ יִשְׂרָאֵל מִלְחָמָה אֶל הַגִּבְעָה.</b> ה עִם בִּנְיָמִן, וַיַּעַרְכוּ אִתָּם אִישׁ יִשְׂרָאֵל מִלְחָמָה אֶל הַגִּבְעָה.
(כא) <b>וַיֵּצְאוּ בְנֵי בִנְיָמִן מִן הַגִּבְעָה</b> בחירוף נפש, <b>וַיַּשְׁחִיתוּ בְיִשְׂרָאֵל בַּיּוֹם הַהוּא שְׁנַיִם וְעֶשְׂרִים אֶלֶף אִישׁ אָרְצָה.</b> עלה בידם לנצח את הפולשים משבט יהודה ולהרוג לוחמים רבים.
(כב) <b>וַיִּתְחַזֵּק הָעָם אִישׁ יִשְׂרָאֵל, וַיֹּסִפוּ לַעֲרֹךְ</b>, להכין <b>מִלְחָמָה בַּמָּקוֹם אֲשֶׁר עָרְכוּ שָׁם בַּיּוֹם הָרִאשׁוֹן.</b>
(כג) <b>וַיַּעֲלוּ בְנֵי יִשְׂרָאֵל וַיִּבְכּוּ לִפְנֵי ה' עַד הָעֶרֶב. וַיִּשְׁאֲלוּ בַה' לֵאמֹר: הַאוֹסִיף לָגֶשֶׁת לַמִּלְחָמָה עִם בְּנֵי בִנְיָמִן אָחִי? וַיֹּאמֶר ה': עֲלוּ אֵלָיו.</b>
(כד) <b>וַיִּקְרְבוּ בְנֵי יִשְׂרָאֵל אֶל בְּנֵי בִנְיָמִן</b> שוב <b>בַּיּוֹם הַשֵּׁנִי.</b>
(כה) <b>וַיֵּצֵא בִנְיָמִן לִקְרָאתָם מִן הַגִּבְעָה בַּיּוֹם הַשֵּׁנִי, וַיַּשְׁחִיתוּ בִבְנֵי יִשְׂרָאֵל עוֹד שְׁמֹנַת עָשָׂר אֶלֶף אִישׁ אָרְצָה, כָּל אֵלֶּה שֹׁלְפֵי חָרֶב.</b>
(כו) <b>וַיַּעֲלוּ כָל בְּנֵי יִשְׂרָאֵל וְכָל הָעָם וַיָּבֹאוּ</b> ל<b>בֵית אֵל. וַיִּבְכּוּ וַיֵּשְׁבוּ שָׁם לִפְנֵי ה' וַיָּצוּמוּ בַיּוֹם הַהוּא עַד הָעָרֶב, וַיַּעֲלוּ עֹלוֹת וּשְׁלָמִים לִפְנֵי ה'.</b> אולי חשו צורך לכפר על ביטחונם המופרז בכוחם ועל נהייתם אחרי עבודה זרה, וגם להודות על הניצולים מהקרבות הראשונים.
(כז) <b>וַיִּשְׁאֲלוּ בְנֵי יִשְׂרָאֵל בַּה', וְשָׁם אֲרוֹן בְּרִית הָאֱלֹהִים בַּיָּמִים הָהֵם.</b>
(כח) <b>וּפִינְחָס בֶּן אֶלְעָזָר בֶּן אַהֲרֹן עֹמֵד לְפָנָיו בַּיָּמִים הָהֵם</b>, והוא השואל באורים ובתומים. על ידי פינחס שאלו ישראל <b>לֵאמֹר: הַאוֹסִף עוֹד לָצֵאת לַמִּלְחָמָה עִם בְּנֵי בִנְיָמִן אָחִי, אִם אֶחְדָּל? וַיֹּאמֶר ה': עֲלוּ, כִּי מָחָר אֶתְּנֶנּוּ בְיָדֶךָ,</b> תביסו אותם.
(כט) <b>וַיָּשֶׂם יִשְׂרָאֵל אֹרְבִים אֶל הַגִּבְעָה סָבִיב.</b>
(ל) <b>וַיַּעֲלוּ בְנֵי יִשְׂרָאֵל אֶל בְּנֵי בִנְיָמִן בַּיּוֹם הַשְּׁלִישִׁי, וַיַּעַרְכוּ אֶל הַגִּבְעָה כְּפַעַם בְּפָעַם,</b> כמו בפעמים הקודמות.
(לא) <b>וַיֵּצְאוּ בְנֵי בִנְיָמִן לִקְרַאת הָעָם, הָנְתְּקוּ</b>, התרחקו <b>מִן הָעִיר.</b> תחבולה זו, שאופן ביצועה יפורט להלן, חוזרת פעמים רבות במלחמות ישראל. צבא ישראל העמיד פנים כאילו הוא ניגף ובורח, ועל ידי נסיגתו הוא ניתק את צבא בנימין <b>מִן הָעִיר</b>. <b>וַיָּחֵלּוּ</b> בני בנימין <b>לְהַכּוֹת מֵהָעָם חֲלָלִים כְּפַעַם בְּפַעַם</b>, כמו בשני הקרבות הקודמים <b>בַּמְסִלּוֹת,</b> בדרכים <b>אֲשֶׁר אַחַת עֹלָה בֵית אֵל וְאַחַת גִּבְעָתָה בַּשָּׂדֶה,</b> שם הוכו <b>כִּשְׁלֹשִׁים אִישׁ בְּיִשְׂרָאֵל.</b>
(לב) <b>וַיֹּאמְרוּ</b> לעצמם <b>בְּנֵי בִנְיָמִן: נִגָּפִים</b>, נוחלים תבוסה <b>הֵם לְפָנֵינוּ כְּבָרִאשֹׁנָה. וּבְנֵי יִשְׂרָאֵל</b> מצדם <b>אָמְרוּ: נָנוּסָה וּנְתַקְּנֻהוּ</b>, ננתק את בנימין <b>מִן הָעִיר אֶל הַמְסִלּוֹת.</b>
(לג) <b>וְכֹל</b> שאר <b>אִישׁ יִשְׂרָאֵל קָמוּ מִמְּקוֹמוֹ וַיַּעַרְכוּ</b>, התמקמו <b>בְּבַעַל תָּמָר, וְאֹרֵב יִשְׂרָאֵל מֵגִיחַ מִמְּקֹמוֹ מִמַּעֲרֵה גָבַע.</b>
(לד) <b>וַיָּבֹאוּ מִנֶּגֶד לַגִּבְעָה</b> מכיוון בלתי צפוי, כוח רענן של <b>עֲשֶׂרֶת אֲלָפִים אִישׁ בָּחוּר מִכָּל יִשְׂרָאֵל, וְהַמִּלְחָמָה כָּבֵדָה. וְהֵם</b> – בני בנימין <b>לֹא יָדְעוּ כִּי נֹגַעַת</b>, מגיעה <b>עֲלֵיהֶם הָרָעָה.</b>
(לה) <b>וַיִּגֹּף</b>, הכה <b>ה' אֶת בִּנְיָמִן לִפְנֵי יִשְׂרָאֵל, וַיַּשְׁחִיתוּ בְנֵי יִשְׂרָאֵל בְּבִנְיָמִן בַּיּוֹם הַהוּא עֶשְׂרִים וַחֲמִשָּׁה אֶלֶף וּמֵאָה אִישׁ, כָּל אֵלֶּה שֹׁלֵף חָרֶב.</b> רוב אנשי הצבא של בנימין נפלו בקרב הזה.
(לו) <b>וַיִּרְאוּ בְנֵי בִנְיָמִן כִּי נִגָּפוּ.</b> במעין מאמר מוסגר מתוארת בפירוט תבוסתם: <b>וַיִּתְּנוּ אִישׁ יִשְׂרָאֵל מָקוֹם לְבִנְיָמִן</b> לתקוף אותם ובכך להתרחק מהעיר, <b>כִּי בָטְחוּ אֶל הָאֹרֵב אֲשֶׁר שָׂמוּ אֶל הַגִּבְעָה.</b>
(לז) <b>ו</b>בינתיים <b>הָאֹרֵב הֵחִישׁוּ,</b> הזדרזו <b>וַיִּפְשְׁטוּ אֶל הַגִּבְעָה. וַיִּמְשֹׁךְ</b> אגף <b>הָאֹרֵב וַיַּךְ אֶת כָּל הָעִיר לְפִי חָרֶב.</b>
(לח) <b>וְהַמּוֹעֵד</b>, הסימן המיועד מראש <b>הָיָה לְאִישׁ יִשְׂרָאֵל</b> שבמחנה הראשי <b>עִם הָאֹרֵב:</b> כאשר תפרוץ לעיר, <b>הֶרֶב,</b> הרבה <b>לְהַעֲלוֹתָם</b>, להעלות את <b>מַשְׂאַת</b>, מדורת <b>הֶעָשָׁן מִן הָעִיר.</b>
(לט) <b>וַיַּהֲפֹךְ אִישׁ יִשְׂרָאֵל בַּמִּלְחָמָה,</b> כאשר ישראל נסוגו לכאורה – <b>וּבִנְיָמִן הֵחֵל לְהַכּוֹת חֲלָלִים בְּאִישׁ יִשְׂרָאֵל כִּשְׁלֹשִׁים אִישׁ, כִּי אָמְרוּ: אַךְ נִגּוֹף נִגָּף הוּא לְפָנֵינוּ כַּמִּלְחָמָה הָרִאשֹׁנָה,</b>
(מ) <b>וְ</b>הנה <b>הַמַּשְׂאֵת,</b> הדלֵקה <b>הֵחֵלָּה לַעֲלוֹת מִן הָעִיר, עַמּוּד עָשָׁן, וַיִּפֶן בִּנְיָמִן אַחֲרָיו, וְהִנֵּה עָלָה כְלִיל</b>, כל <b>הָעִיר הַשָּׁמָיְמָה.</b>
(מא) <b>וְאִישׁ יִשְׂרָאֵל הָפַךְ</b> את פניו להתקפה. <b>וַיִּבָּהֵל אִישׁ בִּנְיָמִן, כִּי רָאָה כִּי נָגְעָה עָלָיו הָרָעָה,</b> שהרי הם מכותרים משני צדיהם.
(מב) <b>וַיִּפְנוּ</b> מ<b>לִפְנֵי אִישׁ יִשְׂרָאֵל אֶל דֶּרֶךְ</b>, לכיוון <b>הַמִּדְבָּר, וְהַמִּלְחָמָה הִדְבִּיקָתְהוּ,</b> השיגה אותו. <b>וַאֲשֶׁר</b> יצאו <b>מֵהֶעָרִים</b> שבאזור <b>מַשְׁחִיתִים אוֹתוֹ</b> – את מחנה בנימין <b>בְּתוֹכוֹ.</b>
(מג) <b>כִּתְּרוּ</b>, הקיפו <b>אֶת בִּנְיָמִן, הִרְדִיפֻהוּ,</b> רדפו אותו, ב<b>מְנוּחָה</b>, שם מקום, או: במקומות מנוחתו <b>הִדְרִיכֻהוּ</b>, רמסו או השיגו אותו <b>עַד נֹכַח</b>, מול <b>הַגִּבְעָה מִמִּזְרַח שָׁמֶשׁ.</b>
(מד) <b>וַיִּפְּלוּ מִבִּנְיָמִן שְׁמֹנָה עָשָׂר אֶלֶף אִישׁ</b>. הפילו <b>אֶת כָּל אֵלֶּה</b> שהיו <b>אַנְשֵׁי חָיִל.</b>
(מה) <b>וַיִּפְנוּ וַיָּנֻסוּ הַמִּדְבָּרָה אֶל סֶלַע הָרִמּוֹן, וַיְעֹלְלֻהוּ</b>, בני ישראל השמידו את הנותרים <b>בַּמְסִלּוֹת</b>, בדרכים <b>חֲמֵשֶׁת אֲלָפִים אִישׁ. וַיַּדְבִּיקוּ אַחֲרָיו עַד</b> המקום שנקרא <b>גִּדְעֹם,</b> שמקומו אינו ידוע, <b>וַיַּכּוּ מִמֶּנּוּ</b> עוד <b>אַלְפַּיִם אִישׁ.</b>
(מו) <b>וַיְהִי כָל הַנֹּפְלִים מִבִּנְיָמִן עֶשְׂרִים וַחֲמִשָּׁה אֶלֶף אִישׁ שֹׁלֵף חֶרֶב בַּיּוֹם הַהוּא</b>. הפילו <b>אֶת כָּל אֵלֶּה אַנְשֵׁי חָיִל.</b>
(מז) <b>וַיִּפְנוּ</b> בני בנימין כאשר ראו כי הובסו, <b>וַיָּנֻסוּ הַמִּדְבָּרָה אֶל סֶלַע הָרִמּוֹן שֵׁשׁ מֵאוֹת אִישׁ</b>, שרידים מבני השבט, <b>וַיֵּשְׁבוּ בְּסֶלַע רִמּוֹן</b>, התחבאו בין הצוקים <b>אַרְבָּעָה חֳדָשִׁים,</b> ובני ישראל לא היו מעוניינים להמשיך לרדוף אחריהם.
(מח) <b>ו</b>לאחר שלוחמי בנימין חוסלו כמעט לגמרי, <b>אִישׁ יִשְׂרָאֵל שָׁבוּ</b>, חזרו <b>אֶל בְּנֵי בִנְיָמִן</b> שאינם לוחמים <b>וַיַּכּוּם לְפִי חֶרֶב, מֵעִיר מְתֹם</b>, מאוכלסת באנשים <b>עַד בְּהֵמָה עַד כָּל הַנִּמְצָא</b> בה, <b>גַּם כָּל הֶעָרִים הַנִּמְצָאוֹת שִׁלְּחוּ בָאֵשׁ.</b>
<h2>פרק כא</h2>
(א) <b>וְ</b>עוד קודם לכן, בהתאספות המשולהבת לקראת המלחמה <b>אִישׁ יִשְׂרָאֵל נִשְׁבַּע בַּמִּצְפָּה לֵאמֹר: אִישׁ מִמֶּנּוּ לֹא יִתֵּן בִּתּוֹ לְבִנְיָמִן לְאִשָּׁה.</b> לעולם לא נשיא את בנותינו לבני בנימין. הם ביקשו להחרים את שבט בנימין לדורות.
(ב) <b>וַיָּבֹא הָעָם</b> משנגמרו הקרבות, ושבט בנימין חוסל כמעט, אל <b>בֵּית אֵל וַיֵּשְׁבוּ שָׁם עַד הָעֶרֶב לִפְנֵי הָאֱלֹהִים, וַיִּשְׂאוּ קוֹלָם וַיִּבְכּוּ בְּכִי גָדוֹל.</b> הפעם הייתה סיבת הבכייה בבית-אל הפוכה.
(ג) <b>וַיֹּאמְרוּ: לָמָה, ה' אֱלֹהֵי יִשְׂרָאֵל, הָיְתָה זֹאת בְּיִשְׂרָאֵל</b> – <b>לְהִפָּקֵד,</b> שיחסר <b>הַיּוֹם מִיִּשְׂרָאֵל שֵׁבֶט אֶחָד?</b>
(ד) <b>וַיְהִי מִמָּחֳרָת, וַיַּשְׁכִּימוּ הָעָם וַיִּבְנוּ שָׁם מִזְבֵּחַ, וַיַּעֲלוּ עֹלוֹת וּשְׁלָמִים.</b>
(ה) <b>וַיֹּאמְרוּ בְּנֵי יִשְׂרָאֵל: מִי אֲשֶׁר לֹא עָלָה בַקָּהָל מִכָּל שִׁבְטֵי יִשְׂרָאֵל אֶל ה'?</b> האם היו כאלה שלא עלו למלחמה? <b>כִּי הַשְּׁבוּעָה הַגְּדוֹלָה הָיְתָה</b> קודם <b>לַאֲשֶׁר לֹא עָלָה אֶל ה' הַמִּצְפָּה, לֵאמֹר: מוֹת יוּמָת.</b>
(ו) ושוב – <b>וַיִּנָּחֲמוּ בְּנֵי יִשְׂרָאֵל</b>, התחרטו והצטערו על שנאתם <b>אֶל בִּנְיָמִן אָחִיו, וַיֹּאמְרוּ: נִגְדַּע הַיּוֹם שֵׁבֶט אֶחָד מִיִּשְׂרָאֵל.</b> בנימין נענש די והותר. השמדת השבט כמעט מוחלטת, ולא נשארה אלא אדמה חרוכה. הבה נטכס עצה להחזיר את המצב על כנו ולשקם את השבט.
(ז) <b>מַה נַּעֲשֶׂה לָהֶם לַנּוֹתָרִים לְ</b>המציא להם <b>נָשִׁים? וַ</b>הלוא <b>אֲנַחְנוּ נִשְׁבַּעְנוּ בַה' לְבִלְתִּי תֵּת לָהֶם מִבְּנוֹתֵינוּ לְנָשִׁים.</b>
(ח) <b>וַיֹּאמְרוּ: מִי</b> מ<b>אֶחָד מִשִּׁבְטֵי יִשְׂרָאֵל אֲשֶׁר לֹא עָלָה אֶל ה' הַמִּצְפָּה? וְהִנֵּה</b> התברר ש<b>לֹא בָא אִישׁ אֶל הַמַּחֲנֶה מִיָּבֵישׁ גִּלְעָד אֶל הַקָּהָל.</b>
(ט) <b>וַיִּתְפָּקֵד הָעָם,</b> ובמפקד התברר – <b>וְהִנֵּה אֵין שָׁם אִישׁ מִיּוֹשְׁבֵי יָבֵשׁ גִּלְעָד.</b>
(י) <b>וַיִּשְׁלְחוּ</b> ל<b>שָׁם הָעֵדָה שְׁנֵים עָשָׂר אֶלֶף אִישׁ מִבְּנֵי הֶחָיִל, וַיְצַוּוּ אוֹתָם לֵאמֹר: לְכוּ וְהִכִּיתֶם אֶת יוֹשְׁבֵי יָבֵשׁ גִּלְעָד לְפִי חֶרֶב וְהַנָּשִׁים וְהַטָּף,</b> מפני שעברו על שבועת הקהל החמורה. הָעֵדָה שְׁנֵים עָשָׂר אֶלֶף אִישׁ מִבְּנֵי הֶחָיִל, וַיְצַוּוּ אוֹתָם לֵאמֹר: לְכוּ וְהִכִּיתֶם אֶת יוֹשְׁבֵי יָבֵשׁ גִּלְעָד לְפִי חֶרֶב וְהַנָּשִׁים וְהַטָּף,
(יא) <b>וְזֶה הַדָּבָר אֲשֶׁר תַּעֲשׂוּ: כָּל זָכָר וְכָל אִשָּׁה יֹדַעַת מִשְׁכַּב זָכָר</b>, שהיה לה מגע עם גבר, <b>תַּחֲרִימוּ,</b> תהרגו.
(יב) <b>וַיִּמְצְאוּ מִיּוֹשְׁבֵי יָבֵישׁ גִּלְעָד אַרְבַּע מֵאוֹת נַעֲרָה בְתוּלָה אֲשֶׁר לֹא יָדְעָה אִישׁ לְמִשְׁכַּב זָכָר, וַיָּבִיאוּ אוֹתָם</b> – את השבויות הללו <b>אֶל הַמַּחֲנֶה</b> שב<b>שִׁלֹה אֲשֶׁר בְּאֶרֶץ כְּנָעַן.</b>
(יג) <b>וַיִּשְׁלְחוּ כָּל הָעֵדָה וַיְדַבְּרוּ אֶל בְּנֵי בִנְיָמִן אֲשֶׁר</b> התחבאו <b>בְּסֶלַע רִמּוֹן, וַיִּקְרְאוּ לָהֶם שָׁלוֹם.</b>
(יד) <b>וַיָּשָׁב</b> שריד <b>בִּנְיָמִן בָּעֵת הַהִיא, וַיִּתְּנוּ לָהֶם</b> את <b>הַנָּשִׁים,</b> הבנות שאינן נשואות <b>אֲשֶׁר חִיּוּ</b>, השאירו בחיים <b>מִנְּשֵׁי יָבֵשׁ גִּלְעָד. וְ</b>אולם <b>לֹא מָצְאוּ לָהֶם כֵּן,</b> כפי הראוי. כאמור לעיל, לסלע רימון ברחו כשש מאות איש, וכאן ניתנו להם כארבע מאות נשים.
(טו) <b>וְהָעָם נִחָם,</b> התחרט על מה שנעשה <b>לְבִנְיָמִן, כִּי עָשָׂה ה' פֶּרֶץ</b>, אסון <b>בְּשִׁבְטֵי יִשְׂרָאֵל,</b> בהעמידו בסכנה את קיומו של אחד השבטים. ייתכן שעכשיו חשו השבטים שתגובתם הייתה חריפה מדי.
(טז) <b>וַיֹּאמְרוּ זִקְנֵי הָעֵדָה: מַה נַּעֲשֶׂה לַנּוֹתָרִים</b>, וכיצד נדאג להם <b>לְנָשִׁים, כִּי נִשְׁמְדָה מִבִּנְיָמִן אִשָּׁה.</b>
(יז) <b>וַיֹּאמְרוּ:</b> עלינו לקיים <b>יְרֻשַּׁת פְּלֵיטָה</b>, המשך <b>לְבִנְיָמִן, וְלֹא יִמָּחֶה שֵׁבֶט מִיִּשְׂרָאֵל.</b>
(יח) <b>וַאֲנַחְנוּ לֹא נוּכַל לָתֵת לָהֶם נָשִׁים מִבְּנוֹתֵינוּ, כִּי נִשְׁבְּעוּ בְנֵי יִשְׂרָאֵל לֵאמֹר: "אָרוּר נֹתֵן אִשָּׁה לְבִנְיָמִן".</b>
(יט) <b>וַיֹּאמְרוּ</b> זקני העדה<b>: הִנֵּה חַג ה' בְּשִׁלוֹ,</b> בשילה שבארץ אפרים <b>מִיָּמִים יָמִימָה, אֲשֶׁר</b> נמצאת <b>מִצְּפוֹנָה לְבֵית אֵל מִזְרְחָה הַשֶּׁמֶשׁ</b>, מזרחית <b>לִמְסִלָּה</b>, לדרך <b>הָעֹלָה מִבֵּית אֵל שְׁכֶמָה וּמִנֶּגֶב,</b> מדרום <b>לִלְבוֹנָה.</b>
(כ) <b>וַיְצַוּוּ אֶת בְּנֵי בִנְיָמִן לֵאמֹר: לְכוּ וַאֲרַבְתֶּם בַּכְּרָמִים.</b>
(כא) <b>וּרְאִיתֶם וְהִנֵּה אִם יֵצְאוּ בְנוֹת שִׁילוֹ לָחוּל בַּמְּחֹלוֹת</b>, שכן הבנות נהגו לרקוד בכרמים בחג – <b>וִיצָאתֶם מִן הַכְּרָמִים, וַחֲטַפְתֶּם לָכֶם אִישׁ</b> את <b>אִשְׁתּוֹ מִבְּנוֹת שִׁילוֹ. וַהֲלַכְתֶּם</b> ל<b>אֶרֶץ בִּנְיָמִן.</b>
(כב) <b>וְהָיָה כִּי יָבֹאוּ אֲבוֹתָם אוֹ אֲחֵיהֶם לָרִיב אֵלֵינוּ,</b> להתלונן עליכם, <b>וְאָמַרְנוּ אֲלֵיהֶם: חָנּוּנוּ אוֹתָם,</b> סלחו להם, <b>כִּי לֹא לָקַחְנוּ אִישׁ אִשְׁתּוֹ</b> די נשים בעבורם <b>בַּמִּלְחָמָה</b> עם יבש גלעד. ובאשר לשבועה – <b>כִּי לֹא אַתֶּם נְתַתֶּם לָהֶם</b>, אילו נתתם את בנותיכם להם מיזמתכם – <b>כָּעֵת תֶּאְשָׁמוּ.</b> הם לקחו אותן בעצמם, ולכן אינכם אשמים בדבר.
(כג) <b>וַיַּעֲשׂוּ כֵן בְּנֵי בִנְיָמִן, וַיִּשְׂאוּ נָשִׁים לְמִסְפָּרָם מִן הַמְּחֹלְלוֹת אֲשֶׁר גָּזָלוּ. וַיֵּלְכוּ וַיָּשׁוּבוּ אֶל נַחֲלָתָם, וַיִּבְנוּ אֶת הֶעָרִים וַיֵּשְׁבוּ בָּהֶם.</b>
(כד) <b>וַיִּתְהַלְּכוּ מִשָּׁם בְּנֵי יִשְׂרָאֵל בָּעֵת הַהִיא אִישׁ לְשִׁבְטוֹ וּלְמִשְׁפַּחְתּוֹ, וַיֵּצְאוּ מִשָּׁם אִישׁ לְנַחֲלָתוֹ.</b> נראה שזו הייתה הפעולה האחרונה שעשו שבטי ישראל כעם אחד וכיחידה אחת למשך זמן רב.
(כה) סיומו של הסיפור ושל הספר כולו חוזר שוב על אותן מילים מוכרות: <b>בַּיָּמִים הָהֵם אֵין מֶלֶךְ בְּיִשְׂרָאֵל.</b> אין מלוכה ואין מסגרת לאומית כלל, וממילא <b>אִישׁ הַיָּשָׁר בְּעֵינָיו יַעֲשֶׂה.</b>
