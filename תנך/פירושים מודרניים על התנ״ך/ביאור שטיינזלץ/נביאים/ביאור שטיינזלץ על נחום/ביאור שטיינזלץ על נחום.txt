<h1>ביאור שטיינזלץ על נחום</h1>
<h2>פרק א</h2>
(א) <b>מַשָּׂא</b>, דיבור נבואי על העיר <b>נִינְוֵה,</b> הכתוב על <b>סֵפֶר חֲזוֹן נַחוּם הָאֶלְקֹשִׁי</b>, אולי ממקום שנקרא אלקוש, שאינו מופיע אלא כאן.
(ב) <b>אֵל קַנּוֹא וְנֹקֵם</b>, מעניש <b>ה', נֹקֵם ה' וּבַעַל חֵמָה, נֹקֵם ה' לְצָרָיו וְנוֹטֵר</b>, ממתין בנקמה <b>הוּא לְאֹיְבָיו.</b>
(ג) אמנם <b>ה'</b> הוא <b>אֶרֶךְ אַפַּיִם</b>, סבלן <b>וּגְדָל־כֹּחַ</b> לשאת את החטאים ואת העוונות, <b>וְ</b>אולם <b>נַקֵּה לֹא יְנַקֶּה.</b> אין הוא מנקה את החוטא באופן סופי אלא ממתין לשעה הראויה. <b>ה'</b> – <b>בְּסוּפָה וּבִשְׂעָרָה</b>, בסערה <b>דַּרְכּוֹ, וְעָנָן</b> הוא <b>אֲבַק רַגְלָיו.</b> התגלותו של ה' להיפרע מאויביו מדומה לסערה ולמרוצת גיבור המעלה אבק.
(ד) <b>גּוֹעֵר בַּיָּם וַיַּבְּשֵׁהוּ</b>, ודי בגערתו כדי לייבש אותו, <b>וְכָל־הַנְּהָרוֹת הֶחֱרִיב,</b> הופך אותם לחרבה. ברצונו, <b>אֻמְלַל</b>, קמל <b>בָּשָׁן וְכַרְמֶל,</b> אזורים פוריים ומיוערים, <b>וּפֶרַח לְבָנוֹן</b>, שהוא מקום עשיר במים ובצמחייה עבותה, <b>אֻמְלָל</b> ויבש.
(ה) כאשר ה' מתגלה, <b>הָרִים רָעֲשׁוּ</b>, הזדעזעו <b>מִמֶּנּוּ וְהַגְּבָעוֹת הִתְמֹגָגוּ,</b> נמסו, <b>וַתִּשָּׂא</b>, מתנשאת ומתרוממת <b>הָאָרֶץ מִפָּנָיו, וְתֵבֵל וְכָל־יוֹשְׁבֵי בָהּ,</b> כי דבר לא יכול לעמוד בפני כוחו.
(ו) <b>לִפְנֵי זַעְמוֹ מִי יַעֲמוֹד, וּמִי יָקוּם בּ</b>עת <b>חֲרוֹן אַפּוֹ. חֲמָתוֹ נִתְּכָה</b> במהירות ובזעם <b>כָאֵשׁ, וְהַצֻּרִים</b>, הסלעים <b>נִתְּצוּ מִמֶּנּוּ.</b>
(ז) להופעת ה' בסערה ובהרס להעניש את הרשעים יש גם צד שני: <b>טוֹב ה' ל</b>היות <b>מָעוֹז</b>, מבטח ומחסה <b>בְּיוֹם צָרָה, וְיֹדֵעַ</b>, מכיר, אוהב ומתייחס ל<b>חֹסֵי</b>, לבוטחים <b>בוֹ.</b>
(ח) <b>וּבְשֶׁטֶף</b> הוא <b>עֹבֵר</b> בעולם. <b>כָּלָה</b>, כיליון <b>יַעֲשֶׂה</b> את <b>מְקוֹמָהּ</b> של הרשעה בכלל, ובפרט בנינוה, <b>וְאֹיְבָיו יְרַדֶּף־חֹשֶׁךְ,</b> החושך ירדוף אחריהם.
(ט) <b>מַה־תְּחַשְּׁבוּן</b>, לשם מה אתם, האשורים, עורכים חשבונות כדי להיערך <b>אֶל</b> מול <b>ה'?! כָּלָה הוּא עֹשֶׂה</b> עמכם, ו<b>לֹא־תָקוּם פַּעֲמַיִם צָרָה.</b> אתם תאבדו בפעם אחת, ולא תהיה לכם תקומה.
(י) <b>כִּי עַד</b>, כמו <b>סִירִים סְבֻכִים</b>, קוצים המסובכים זה בזה, <b>וּכְסָבְאָם סְבוּאִים,</b> כמו השותים לשכרה שהתמלאו ביין ואינם יכולים לקום ממקומם, כך <b>אֻכְּלוּ,</b> נשרפו, <b>כְּקַשׁ יָבֵשׁ מָלֵא,</b> גמור. פורענות ה' באה והשמידה את כל האויבים האשורים.
(יא) <b>מִמֵּךְ,</b> נינוה, <b>יָצָא</b> מי ש<b>חֹשֵׁב עַל־ה' רָעָה, יֹעֵץ בְּלִיָּעַל.</b> מכיוון שעם ישראל, ובפרט יהודה, הוא עם ה', כל מי שנלחם בו נחשב כאילו התקומם כנגד ה'.
(יב) <b>כֹּה אָמַר ה':</b> גם <b>אִם־שְׁלֵמִים</b> חילות אשור <b>וְכֵן רַבִּים</b> הם – <b>וְכֵן נָגוֹזּוּ</b>, כך יחלפו במהירות <b>וְעָבָר,</b> כולם נעלמו ועברו. <b>וְעִנִּתִךְ</b>, יהודה, בעבר בצרות שונות, אבל <b>לֹא אֲעַנֵּךְ עוֹד.</b> הדבר לא יימשך לעולם.
(יג) <b>וְעַתָּה אֶשְׁבֹּר</b> את <b>מֹטֵהוּ</b>, מוט עולו של אשור <b>מֵעָלָיִךְ</b>, <b>ו</b>את <b>מוֹסְרֹתַיִךְ</b>, הרצועות הקושרות אותך, <b>אֲנַתֵּק.</b>
(יד) <b>וְ</b>אתה, אשור או מלך אשור, <b>צִוָּה עָלֶיךָ ה': לֹא־יִזָּרַע מִשִּׁמְךָ עוֹד.</b> שום דבר לא יצמח ממך. <b>מִבֵּית אֱלֹהֶיךָ אַכְרִית פֶּסֶל וּמַסֵּכָה,</b> ושם <b>אָשִׂים קִבְרֶךָ, כִּי קַלּוֹתָ,</b> אתה נקלה, חסר חשיבות בעיני ה'.
<h2>פרק ב</h2>
(א) <b>הִנֵּה עַל־הֶהָרִים</b> מופיעות מעבר לאופק <b>רַגְלֵי</b> ה<b>מְבַשֵּׂר,</b> ה<b>מַשְׁמִיעַ</b> דברי <b>שָׁלוֹם</b> ואומר<b>: חָגִּי,</b> חגגו, בני <b>יְהוּדָה,</b> את <b>חַגַּיִךְ, שַׁלְּמִי</b> את <b>נְדָרָיִךְ.</b> הביאו את קרבנות החג ושלמו את נדריכם בנחת, <b>כִּי לֹא יוֹסִיף עוֹד לַעֲבָר־בָּךְ בְּלִיַּעַל</b>, רשע, חסר תקנה, שהרי <b>כֻּלֹּה,</b> כולו <b>נִכְרָת.</b>
(ב) נינוה, <b>עָלָה</b> ה<b>מֵפִיץ</b>, כוח מפזר ומנפץ <b>עַל־פָּנַיִךְ</b>, כנגדך. <b>נָצוֹר מְצוּרָה</b>, שמרו על המבצרים! <b>צַפֵּה־דֶרֶךְ</b>, העמידו צופים בדרכים! <b>חַזֵּק מָתְנַיִם</b> ו<b>אַמֵּץ כֹּחַ מְאֹד!</b>
(ג) <b>כִּי שָׁב</b>, משיב <b>ה' אֶת־גְּאוֹן יַעֲקֹב כִּגְאוֹן יִשְׂרָאֵל,</b> גאוותם ורוממותם של ישראל ישובו על כנן. השם 'יעקב' המתייחס למצבו של העם כשהוא גולה וחלש, יחזור להיות 'ישראל' – שׂורר וגובר על יריביו. <b>כִּי</b> עד עתה <b>בְקָקוּם בֹּקְקִים,</b> בוזזים רוקנו את ישראל, <b>ו</b>את <b>זְמֹרֵיהֶם</b> האויבים <b>שִׁחֵתוּ.</b> ישראל בגלותם נמשלו לגפן מרוקנת ושבורה.
(ד) ולתיאור המלחמה: <b>מָגֵן גִּבֹּרֵיהוּ</b> – גיבורי אשור <b>מְאָדָּם,</b> נצבע באדום, אולי כדי להפחיד. <b>אַנְשֵׁי־חַיִל מְתֻלָּעִים,</b> צבועים בתולעת שני, שאף הוא גוון של אדום. לא נמצאו מספיק שרידים בחפירות כדי לקבוע זאת, אבל ייתכן שאדום היה צבעה של אשור. <b>בְּאֵשׁ־פְּלָדֹת</b> נע <b>הָרֶכֶב בְּיוֹם הֲכִינוֹ,</b> שהוכן הרכב לקרב. אלו הם כנראה ניצוצות האש היוצאים מחיכוך פלדת הרכב באבנים. <b>ו</b>עצי <b>הַבְּרוֹשִׁים</b>, שעשו מהם חניתות, <b>הָרְעָלוּ,</b> נמרחו בחומר רעיל.
(ה) <b>בַּחוּצוֹת יִתְהוֹלְלוּ</b>, משתוללים, נוהגים בטירוף <b>הָרֶכֶב, יִשְׁתַּקְשְׁקוּן</b>, משמיעים רעש מהתנועה <b>בָּרְחֹבוֹת. מַרְאֵיהֶן כַּלַּפִּידִים, כַּבְּרָקִים</b> מבהיקים ביעף <b>יְרוֹצֵצוּ,</b> דוהרים ביעף. מרכבות המלחמה האדומות נראות זוהרות ולוהטות.
(ו) <b>יִזְכֹּר</b>, יקרא, יפקד מלך אשור על <b>אַדִּירָיו,</b> גיבוריו ושריו, ואלו מרוב מהירות <b>יִכָּשְׁלוּ בַּהֲלִיכָתָם, יְמַהֲרוּ</b> לחסות בצל <b>חוֹמָתָהּ</b> של העיר, <b>ו</b>כבר <b>הֻכַן הַסֹּכֵךְ,</b> אחד מאמצעי ההגנה. יבוא זמן שבו נינוה לא תשלח חיילים לכבוש מקומות אלא תהיה בעצמה נתונה תחת מתקפה ומצור.
(ז) <b>שַׁעֲרֵי הַנְּהָרוֹת</b> שעליהם יושבת העיר, הסכרים <b>נִפְתָּחוּ,</b> נפרצו על ידי האויב, כדי לגרום לשיטפון, <b>ו</b>כתוצאה מכך <b>הַהֵיכָל נָמוֹג</b>, התמוסס.
(ח) <b>וְהֻצַּב גֻּלְּתָה</b> המלכה הניצבת ליד המלך <b>הֹעֲלָתָה</b> על ידי שוביה והוצגה לעיני כול, <b>וְאַמְהֹתֶיהָ</b>, שפחותיה <b>מְנַהֲגוֹת</b>, נואקות, מייללות <b>כְּקוֹל יוֹנִים,</b> ו<b>מְתֹפְפוֹת</b>, מכות <b>עַל־לִבְבֵהֶן</b> לביטוי צרתן ואבלן, כנהוג בשעת קינה.
(ט) <b>וְנִינְוֵה כִבְרֵכַת־מַיִם</b>, משופעת בכל טוב <b>מִימֵי</b> קדם <b>הִיא.</b> או: נינוה במפלתה נשטפת מכל מימיה. <b>וְהֵמָּה</b> – החיילים <b>נָסִים</b>, וגם כאשר צועקים להם: <b>עִמְדוּ, עֲמֹדוּ!</b> – <b>וְאֵין מַפְנֶה</b>, איש מהם אינו פונה לאחור אלא כל אחד ממשיך בבריחתו.
(י) נחום קורא אל האויבים הבאים על נינוה: <b>בֹּזּוּ</b>, בזזו <b>כֶסֶף, בֹּזּוּ זָהָב, וְאֵין קֵצֶה לַתְּכוּנָה,</b> לאוצרות ולתכולתם, <b>כָּבֹד</b>, עושר ויקר <b>מִכֹּל כְּלִי חֶמְדָּה,</b> חפץ יקר. הכול נמצא שם.
(יא) <b>בּוּקָה וּמְבוּקָה וּמְבֻלָּקָה,</b> ריקנות והרס, תוהו ובוהו, <b>וְלֵב נָמֵס וּפִק בִּרְכַּיִם</b> מחמת הפחד, <b>וְחַלְחָלָה</b>, רַעד <b>בְּכָל־מָתְנַיִם, וּפְנֵי כֻלָּם קִבְּצוּ</b>, התאספו ל<b>פָארוּר,</b> סיר בישול. פניהם התכווצו ואיבדו את חיוניותם, או: קדרו והשחירו כשולי קדרה מרוב פחד.
(יב) <b>אַיֵּה</b> המקום שהיה <b>מְעוֹן אֲרָיוֹת</b>, גדולי נינוה וגיבוריה <b>וּמִרְעֶה הוּא לַכְּפִרִים,</b> מקום ששוהים בו בבטחה אריות צעירים. <b>אֲשֶׁר הָלַךְ</b>, התהלך <b>אַרְיֵה</b>-<b>לָבִיא</b>, אריה בוגר <b>שָׁם,</b> וגם <b>גּוּר אַרְיֵה, וְאֵין מַחֲרִיד.</b> פירוש חלופי: מקום שהאריה מרגיש בטוח להביא לשם את גוריו.
(יג) שם <b>אַרְיֵה טֹרֵף בְּדֵי</b>, כפי צורך <b>גֹרוֹתָיו,</b> גוריו, <b>וּמְחַנֵּק</b>, חונק את טרפו <b>לְלִבְאֹתָיו. וַיְמַלֵּא</b> ב<b>טֶרֶף</b>, מזון שנטרף, את <b>חֹרָיו,</b> מאורותיו, <b>וּמְעֹנֹתָיו</b> ב<b>טְרֵפָה.</b> מושלי נינוה התהלכו בעירם בשלווה, ומילאו אותה בשאריות הטרף והשלל.
(יד) <b>הִנְנִי</b> פונה <b>אֵלַיִךְ</b> נינוה, <b>נְאֻם ה' צְבָאוֹת, וְהִבְעַרְתִּי בֶעָשָׁן</b> את <b>רִכְבָּהּ, ו</b>את <b>כְפִירַיִךְ תֹּאכַל חָרֶב, וְהִכְרַתִּי מֵאֶרֶץ</b> את <b>טַרְפֵּךְ,</b> האוצרות ששללת, <b>וְלֹא־יִשָּׁמַע עוֹד</b> בעולם <b>קוֹל מַלְאָכֵכֵה,</b> שליחייך, צירייך.
<h2>פרק ג</h2>
(א) <b>הוֹי, עִיר דָּמִים,</b> עיר פשע, <b>כֻּלָּהּ כַּחַשׁ</b>, שקר. <b>פֶּרֶק</b>, פרצות ושברים, הפרות חוק היא <b>מְלֵאָה, לֹא יָמִישׁ</b>, יסור ממנה <b>טָרֶף.</b> זוהי עיר דורסנית וכובשת, שאכזריותה אינה בוטה וגסה, אלא היא חלק מתרבות של כזב.
(ב) תיאור ציורי של העתיד לבוא על עיר הדמים: מרחוק נשמע <b>קוֹל שׁוֹט</b> המצליף כדי לזרז את הסוסים, <b>וְקוֹל רַעַשׁ אוֹפָן</b>, אופני המרכבות <b>וְסוּס דֹּהֵר, וּמֶרְכָּבָה</b> שרתומה לו <b>מְרַקֵּדָה.</b> בדרכים ובגלגלים של אז, המרכבה שנוסעת במהירות קופצת ומתנועעת כבמעין ריקוד.
(ג) ה<b>פָּרָשׁ מַעֲלֶה,</b> מגביה את נשקו, <b>וְלַהַב</b> ה<b>חֶרֶב</b> נחשף, <b>וּבְרַק חֲנִית</b> נראה לעין. אין מדובר במצעד צבאי. אלה אנשי חיל השולפים את נשקיהם כדי להרוג – <b>וְרֹב חָלָל</b>, הרוגים רבים<b>, וְכֹבֶד</b>, רוב <b>פָּגֶר, וְאֵין קֵצֶה</b>, סוף <b>לַגְּוִיָּה,</b> לגוויות שימלאו את העיר הכבושה, עד כדי כך שהחיילים ההורגים ברחובות – <b>וְכָשְׁלוּ בִּגְוִיָּתָם.</b>
(ד) הנביא פונה לתאר את נינוה מצד אחר, שאיננו הצד הדורסני והאלים שלה: כל זאת בא עליה <b>מֵרֹב זְנוּנֵי זוֹנָה טוֹבַת חֵן</b>. העיר מדומה לזונה יפה <b>בַּעֲלַת כְּשָׁפִים</b>, שמנצלת את כל האמצעים שברשותה על מנת למשוך אליה אנשים – <b>הַמֹּכֶרֶת גּוֹיִם</b>, היא סוחרת בבני העמים <b>בִּזְנוּנֶיהָ ו</b>לוכדת <b>מִשְׁפָּחוֹת</b>, אומות <b>בִּכְשָׁפֶיהָ.</b>
(ה) <b>הִנְנִי</b> פונה <b>אֵלַיִךְ, נְאֻם ה' צְבָאוֹת, וְגִלֵּיתִי</b>, ארים את <b>שׁוּלַיִךְ</b>, שולי שמלתך <b>עַל־פָּנָיִךְ. וְהַרְאֵיתִי</b> ל<b>גוֹיִם</b> את <b>מַעְרֵךְ</b>, ערוותך, <b>וּ</b>ל<b>מַמְלָכוֹת</b> את <b>קְלוֹנֵךְ,</b> בזיונך.
(ו) <b>וְהִשְׁלַכְתִּי עָלַיִךְ שִׁקֻּצִים,</b> דברים מלוכלכים <b>וְנִבַּלְתִּיךְ</b>, אזהם אותך, <b>וְשַׂמְתִּיךְ כְּרֹאִי,</b> כמו רעי, צואה, מטונפת ומאוסה.
(ז) <b>וְהָיָה כָל־רֹאַיִךְ יִדּוֹד</b>, ינדוד, יתרחק <b>מִמֵּךְ, וְאָמַר: שָׁדְּדָה</b>, נשדדה <b>נִינְוֵה, מִי יָנוּד לָהּ?!</b> אין מי שירחם עליה. מי שרואה חורבן מניד לכל הפחות בראשו הנה והנה בצער כאומר 'חבל', אבל על נינוה איש לא יעשה זאת. <b>מֵאַיִן אֲבַקֵּשׁ מְנַחֲמִים לָךְ?!</b> לא יהיה מי שינחם אותך.
(ח) ובמבט היסטורי רחב – נינוה, <b>הֲתֵיטְבִי</b>, האם תהיי מוצלחת וחזקה יותר <b>מִנֹּא אָמוֹן,</b> שהייתה במשך שנים בירת מצרים?! נא אמון היא עיר <b>הַיֹּשְׁבָה בַּיְאֹרִים</b>, על הנילוס ושלוחותיו, ה<b>מַיִם</b> מ<b>סָבִיב לָהּ</b> מגנים עליה, <b>אֲשֶׁר־חֵיל</b>, חומת ביצוריה היא ה<b>יָם,</b> ו<b>מִיָּם</b>, מקרקעית הנילוס בנויה <b>חוֹמָתָהּ.</b> העיר הזו מבוצרת, ויש לה הגנה טבעית.
(ט) <b>כּוּשׁ עָצְמָה</b>, עצמת כוש, שהיא פחות או יותר אתיופיה של היום, <b>וּמִצְרַיִם וְאֵין קֵצֶה,</b> קץ לשלטונך. שטחה של מצרים נרחב מזה של מדינות הצפון. בין מצרים לכוש שררו יחסים הדדיים, בדרך כלל שלטו המצרים בכושים, ובמובן זה מצרים נשענה על כוחה של כוש, אבל קרה ששושלות כושיות משלו במצרים. גם <b>פּוּט</b>, שהיא אולי פונט <b>וְלוּבִים</b>, שהיו ממלכות קרובות למצרים וכפופות לה, <b>הָיוּ בְּעֶזְרָתֵךְ,</b> נוא אמון, והצטרפו לצבאך.
(י) <b>גַּם־הִיא</b> – הבירה המצרית החזקה לבסוף <b>לַגֹּלָה הָלְכָה בַשֶּׁבִי.</b> הכיבוש האחרון של מצרים היה כיבוש אשורי, ואפשר לשמוע בכך גוון אירוני. <b>גַּם עֹלָלֶיהָ יְרֻטְּשׁוּ בְּרֹאשׁ כָּל־חוּצוֹת,</b> לצבא הזר לא היה עניין בילדים המקומיים, והוא שיסף אותם ברחובות, כמעט לשם שעשוע, <b>וְעַל־נִכְבַּדֶּיהָ</b> של העיר <b>יַדּוּ</b>, הפילו <b>גוֹרָל</b> שיקבע מי ייקח כל אחד מהם לעבד. <b>וְכָל־גְּדוֹלֶיהָ רֻתְּקוּ</b>, נאסרו <b>בַזִּקִּים,</b> באזיקים למכרם לעבדים או כדי לסחוט מהם מה שאפשר ולהוציאם אחר כך להורג.
(יא) כמו נֹא אמון <b>גַּם־אַתְּ,</b> נינוה, תשתי את כוס התרעלה ו<b>תִּשְׁכְּרִי, תְּהִי נַעֲלָמָה,</b> תנסי להתכווץ ולהסתתר. <b>גַּם־אַתְּ תְּבַקְשִׁי מָעוֹז</b>, מגן ומחסה <b>מ</b>פני ה<b>אוֹיֵב.</b>
(יב) <b>כָּל־מִבְצָרַיִךְ</b> האמורים להיות קשים לכיבוש, יהיו כעצי <b>תְּאֵנִים עִם־בִּכּוּרִים</b>, פרות בשלים וטובים למאכל אויב, ש<b>אִם־יִנּוֹעוּ</b> העצים – <b>וְנָפְלוּ</b> התאנים <b>עַל־פִּי אוֹכֵל.</b>
(יג) <b>הִנֵּה עַמֵּךְ</b> כמו <b>נָשִׁים בְּקִרְבֵּךְ</b>, שאינן יוצאות להילחם, וכיוון שאין מי שיגן עליכם, <b>לְאֹיְבַיִךְ פָּתוֹחַ נִפְתְּחוּ שַׁעֲרֵי אַרְצֵךְ,</b> ו<b>אָכְלָה אֵשׁ</b> את <b>בְּרִיחָיִךְ.</b>
(יד) לכאורה, כך היית אמורה לעשות כדי להינצל, נינוה: <b>מֵי מָצוֹר שַׁאֲבִי־לָךְ,</b> היית אמורה להכין לך מאגרי מים זמינים, <b>חַזְּקִי מִבְצָרָיִךְ,</b> ולשם כך – <b>בֹּאִי בַטִּיט וְרִמְסִי בַחֹמֶר.</b> הבנייה בנינוה הייתה עשויה מלבֵנים. לשם הכנתן היו אנשים נכנסים ברגליהם לתוך הטיט ודורכים על החומר כדי להכין אותו ליציקת לבנים. <b>הַחֲזִיקִי מַלְבֵּן,</b> תבנית ליצירת לבנים.
(טו) ואולם, בין אם עשית זאת ובין אם לא – <b>שָׁם תֹּאכְלֵךְ אֵשׁ, תַּכְרִיתֵךְ חֶרֶב</b>, העיר תישרף, ותושביה ייהרגו, <b>תֹּאכְלֵךְ כַּיָּלֶק,</b> כמו שאוכלים המון חגבים צעירים. <b>הִתְכַּבֵּד</b>, הכבידי עצמך ורבי את עצמך, או: טואטאי <b>כַּיֶּלֶק, הִתְכַּבְּדִי כָּאַרְבֶּה,</b> כדרך שאוספים חגבים אל מקום אחד, ואחר כך הם נאכלים.
(טז) בהיותך עיר גדולה ומרכז מסחרי <b>הִרְבֵּית</b> את <b>רֹכְלַיִךְ</b> יותר <b>מִכּוֹכְבֵי הַשָּׁמָיִם, יֶלֶק פָּשַׁט וַיָּעֹף.</b> כמו שהארבה הצעיר פושט כנפיו ומתחיל לעוף, כך העיר הייתה שולחת סוחרים לכל מקום בעולם.
(יז) <b>מִנְּזָרַיִךְ,</b> נגידייך ומושלייך, או: הנציגים היפים שלכם בעולם רבים <b>כָּאַרְבֶּה, וְטַפְסְרַיִךְ</b>, חשובייך, בעלי השררה שבך <b>כְּגוֹב גּוֹבָי</b>, חגבים רבים <b>הַחוֹנִים בַּגְּדֵרוֹת בְּיוֹם קָרָה.</b> מכיוון שדמם של החגבים קר, טמפרטורת גופם וחיוניותם תלויות בחום שמש. משום כך כשמזג האוויר קר הם אינם מסוגלים לעוף ונשארים חונים בגדרות. לאחר זמן, כאשר ה<b>שֶׁמֶשׁ זָרְחָה</b> – <b>וְנוֹדַד וְלֹא־נוֹדַע מְקוֹמוֹ. אַיָּם?</b> היכן הם? כך נעלמו לפתע פתאום כל מנהיגי העיר.
(יח) <b>נָמוּ</b>, ישנים <b>רֹעֶיךָ,</b> שריך, <b>מֶלֶךְ אַשּׁוּר, יִשְׁכְּנוּ</b> במקומם <b>אַדִּירֶיךָ,</b> ואין הם עושים דבר. <b>נָפֹשׁוּ</b>, נפוצו <b>עַמְּךָ עַל־הֶהָרִים, וְאֵין מְקַבֵּץ.</b> מלך אשור לא יוכל לסמוך על אנשיו. בשעת מצוקה השרים אוהבי המנוחה יתפזרו.
(יט) <b>אֵין־כֵּהָה</b>, תרופה <b>לְשִׁבְרֶךָ, נַחְלָה</b>, אנושה <b>מַכָּתֶךָ, כֹּל שֹׁמְעֵי שִׁמְעֲךָ,</b> כשישמעו את השמועה על מפלתך והתמוטטותך, מלך אשור, <b>תָּקְעוּ</b>, ימחאו <b>כַף עָלֶיךָ,</b> ואין זה פלא – <b>כִּי עַל־מִי לֹא־עָבְרָה רָעָתְךָ תָּמִיד.</b> האשורים הציקו לכל העולם, ועל כן כל העמים שדוכאו והוגלו על ידם ישמחו על סופו של האיום האשורי.
