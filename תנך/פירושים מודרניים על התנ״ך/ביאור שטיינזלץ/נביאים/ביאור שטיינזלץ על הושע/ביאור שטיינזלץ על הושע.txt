<h1>ביאור שטיינזלץ על הושע</h1>
<h2>פרק א</h2>
(א) <b>דְּבַר־ה' אֲשֶׁר הָיָה אֶל־הוֹשֵׁעַ בֶּן־בְּאֵרִי</b>. היו שפירשו שהוא בארה, נשיא שבט ראובן, <b>בִּימֵי עֻזִּיָּה יוֹתָם אָחָז</b> ו<b>יחִזְקִיָּה מַלְכֵי יְהוּדָה, וּ</b>במקביל להם – <b>בִימֵי יָרָבְעָם</b> השני <b>בֶּן־יוֹאָשׁ מֶלֶךְ יִשְׂרָאֵל,</b> שמלך שנים ארוכות. באותה תקופה התנבאו כמה נביאים, ביניהם ישעיהו.
(ב) <b>תְּחִלַּת דִּבֶּר־ה' בְּהוֹשֵׁעַ,</b> ראשון הנביאים שדיבר אליהם ה' באותה תקופה היה הושע, או: הנבואה הראשונה שקיבל הושע – <b>וַיֹּאמֶר ה' אֶל־הוֹשֵׁעַ: לֵךְ קַח־לְךָ אֵשֶׁת זְנוּנִים</b>, אשה פרוצה שלא תפסיק לחשוד בנאמנותה, או שתדע בוודאות שהיא מזנה עם אחרים, <b>וְ</b>שייוולדו לה <b>יַלְדֵי זְנוּנִים,</b> ילדים שזהות אביהם אינה ידועה. אף שבהמשך הם ייחשבו לילדי הנביא, מוצאם מפוקפק, <b>כִּי־זָנֹה תִזְנֶה הָאָרֶץ מֵאַחֲרֵי ה'.</b> האשה הזונה הזו תסמל את בית ישראל, והנביא יְיצג את אלוקים. חייו הפרטיים יהפכו למעין מיצָג שיבטא את יחסו של העם לאלוקיו.
(ג) <b>וַיֵּלֶךְ וַיִּקַּח אֶת־גֹּמֶר בַּת־דִּבְלָיִם,</b> ייתכן שזהו שם סמלי הרומז למעשיה. <b>וַתַּהַר וַתֵּלֶד־לוֹ בֵּן.</b>
(ד) <b>וַיֹּאמֶר ה' אֵלָיו: קְרָא</b> את <b>שְׁמוֹ</b> של הילד <b>'יִזְרְעֶאל'</b> על שם בירת החורף של מלכי ישראל, ואולי נרמזת כאן גם זרייתו של העם בין האומות, <b>כִּי־עוֹד מְעַט וּפָקַדְתִּי אֶת־דְּמֵי יִזְרְעֶאל עַל־בֵּית יֵהוּא.</b> יהוא הוא אבי השושלת שממנה בא ירבעם, ובמצוות הנביא הוא קם למלוך תחת ממלכת בית עמרי. את ממלכתו הקים מתוך מרד רצחני ביזרעאל. עתה, מכיוון ששושלתו לא הצדיקה את הציפיות שנתלו בה, ואף בניו המשיכו לעבוד לאלוהים אחרים, ייזקפו הדמים ששפך לחובתם, כאילו שפך דם נקי. <b>וְהִשְׁבַּתִּי מַמְלְכוּת בֵּית יִשְׂרָאֵל.</b>
(ה) <b>וְהָיָה בַּיּוֹם הַהוּא, וְשָׁבַרְתִּי אֶת־קֶשֶׁת יִשְׂרָאֵל</b>, כלומר תהיה מפלה מוחלטת לעם <b>בְּעֵמֶק יִזְרְעֶאל.</b>
(ו) <b>וַתַּהַר עוֹד וַתֵּלֶד בַּת. וַיֹּאמֶר לוֹ</b> ה'<b>: קְרָא</b> את <b>שְׁמָהּ 'לֹא רֻחָמָה', כִּי לֹא אוֹסִיף עוֹד אֲרַחֵם</b>, לרחם <b>אֶת־בֵּית יִשְׂרָאֵל.</b> היא תסמל את בני ממלכת ישראל שלא יזכו לרחמים <b>כִּי־נָשֹׂא אֶשָּׂא לָהֶם</b>, אותם לגלות.
(ז) <b>ו</b>לעומת בית ישראל, <b>אֶת־בֵּית יְהוּדָה</b>, שהיא מדינה קטנה הרבה יותר<b>, אֲרַחֵם, וְהוֹשַׁעְתִּים בַּה' אֱלֹהֵיהֶם,</b> מפני שהם שומרים לי אמונים, <b>וְלֹא אוֹשִׁיעֵם בְּקֶשֶׁת וּבְחֶרֶב וּבְמִלְחָמָה, בְּסוּסִים וּבְפָרָשִׁים,</b> אלא באופן נסי.
(ח) <b>וַתִּגְמֹל</b>, פסקה אשתו של הושע להניק <b>אֶת־לֹא רֻחָמָה, וַתַּהַר וַתֵּלֶד בֵּן</b> נוסף.
(ט) <b>וַיֹּאמֶר: קְרָא שְׁמוֹ 'לֹא עַמִּי', כִּי אַתֶּם לֹא עַמִּי, וְאָנֹכִי לֹא־אֶהְיֶה לָכֶם</b> לאלוקים.
<h2>פרק ב</h2>
(א) ואולם אחרי הזניחה והניתוק שגולמו בילדי הזנונים יזרעאל, לא רֻחמה ולא עמי, תחודש הברית: <b>וְהָיָה</b> בזמן הישועה <b>מִסְפַּר בְּנֵי־יִשְׂרָאֵל</b> רב <b>כְּחוֹל הַיָּם, אֲשֶׁר לֹא־יִמַּד</b>, יימדד <b>וְלֹא יִסָּפֵר. וְהָיָה בִּמְקוֹם אֲשֶׁר־יֵאָמֵר לָהֶם: "לֹא־עַמִּי אַתֶּם"</b> כשמו של הבן, אז <b>יֵאָמֵר לָהֶם: "בְּנֵי אֵל־חָי".</b>
(ב) <b>וְנִקְבְּצוּ בְּנֵי־יְהוּדָה וּבְנֵי־יִשְׂרָאֵל יַחְדָּו וְשָׂמוּ לָהֶם רֹאשׁ</b>, מנהיג <b>אֶחָד, וְעָלוּ מִן־הָאָרֶץ,</b> מהגלויות. ואולי: יעלו מארץ ישראל לכבוש את סביבותיה, <b>כִּי גָדוֹל יוֹם יִזְרְעֶאל.</b> אם הבן הראשון, יזרעאל, סימל את זריית הממלכה בגלות, עתיד לבוא יום גדול ליזרעאל שיתקבץ וייזרע בארצו.
(ג) ואז – <b>אִמְרוּ</b>, קראו <b>לַאֲחֵיכֶם</b> שנקרא 'לא עמי' <b>"עַמִּי", וְלַאֲחוֹתֵיכֶם</b> 'לא רֻחמה' – <b>"רֻחָמָה".</b>
(ד) כל זה יהיה לעתיד, אבל בינתיים אומר האב לילדים הללו: <b>רִיבוּ בְאִמְּכֶם, רִיבוּ, כִּי־הִיא</b> – האשה הנואפת הזאת – כנסת ישראל, אמנם אמכם אבל היא <b>לֹא אִשְׁתִּי, וְאָנֹכִי לֹא אִישָׁהּ. וְתָסֵר</b>, עליה להסיר <b>זְנוּנֶיהָ מִפָּנֶיהָ וְנַאֲפוּפֶיהָ</b>, ניאופיה <b>מִבֵּין שָׁדֶיהָ</b>. על האומה לסלק מעליה את העבודה הזרה ואת מעשיה הבוגדניים, הגלויים והמכוסים,
(ה) <b>פֶּן־אַפְשִׁיטֶנָּה עֲרֻמָּה וְהִצַּגְתִּיהָ</b> עירומה <b>כְּיוֹם הִוָּלְדָהּ, וְשַׂמְתִּיהָ כַמִּדְבָּר וְשַׁתִּהָ</b>, אשים אותה <b>כְּאֶרֶץ צִיָּה</b>, שיממון <b>וַהֲמִתִּיהָ בַּצָּמָא,</b>
(ו) <b>וְאֶת־בָּנֶיהָ לֹא אֲרַחֵם, כִּי־בְנֵי זְנוּנִים הֵמָּה.</b> מצד אחד, הושע מורה לבנים להוכיח את אמם ולהתריע על מפלתה אם לא תשוב ממעשיה; ומצד שני, הוא מזהיר שאם היא לא תשנה את דרכיה – גם הילדים עצמם ילקו,
(ז) <b>כִּי זָנְתָה אִמָּם, הֹבִישָׁה</b>, המיטה בושה בהתנהגותה, <b>הוֹרָתָם, כִּי אָמְרָה: "אֵלְכָה אַחֲרֵי מְאַהֲבַי</b>, מיני עבודה זרה וממלכות גויים, שהרי הם <b>נֹתְנֵי לַחְמִי וּמֵימַי, צַמְרִי וּפִשְׁתִּי</b>, הפשתן שלי – הבגדים שאני לובשת, <b>שַׁמְנִי וְשִׁקּוּיָי,</b> משקַי. המאהבים מספקים לי את כל צרכי; למה אזדקק לבעל?!" ישראל בטוחה שהקשרים הפוליטיים והעסקיים מצפון ומדרום הם מקור הצלחתה, ובהם טמונה ישועתה.
(ח) <b>לָכֵן הִנְנִי־שָׂךְ</b>, חוסם <b>אֶת־דַּרְכֵּךְ</b> אל המאהבים <b>בַּסִּירִים,</b> באמצעות קוצים. <b>וְגָדַרְתִּי אֶת־גְּדֵרָהּ, ו</b>את <b>נְתִיבוֹתֶיהָ לֹא תִמְצָא.</b>
(ט) <b>וְרִדְּפָה אֶת־מְאַהֲבֶיהָ וְלֹא־תַשִּׂיג אֹתָם, וּבִקְשָׁתַם</b>, היא תחפש אותם <b>וְלֹא תִמְצָא.</b> כולם יעזבו אותה וייעלמו. וכשתתאכזב מהם – <b>וְאָמְרָה: אֵלְכָה וְאָשׁוּבָה אֶל־אִישִׁי הָרִאשׁוֹן, כִּי</b> היה <b>טוֹב לִי אָז</b>, כשהייתי עם אישי, יותר <b>מֵעָתָּה,</b> כשכל מאהבי בוגדים בי, ואינני יכולה לבטוח בהם.
(י) <b>וְהִיא</b>, כשחשבה שמקור לחמהּ הוא של מאהביה, <b>לֹא יָדְעָה כִּי אָנֹכִי</b> הוא ש<b>נָתַתִּי לָהּ</b> את <b>הַדָּגָן וְהַתִּירוֹשׁ</b>, יין <b>וְהַיִּצְהָר,</b> שמן, <b>וְכֶסֶף הִרְבֵּיתִי לָהּ וְזָהָב</b> שאותו <b>עָשׂוּ לַבָּעַל.</b> לאמתו של דבר היא לא קיבלה דבר ממאהביה. כל מה שברשותה – ממני הוא בא.
(יא) <b>לָכֵן אָשׁוּב וְלָקַחְתִּי</b> ממנה את כל השפע שהרעפתי עליה: <b>דְגָנִי בְּעִתּוֹ וְתִירוֹשִׁי בְּמוֹעֲדוֹ, וְהִצַּלְתִּי</b>, אחלץ ממנה את <b>צַמְרִי וּפִשְׁתִּי</b>, הפשתן שנתתי לה, ששימשו <b>לְכַסּוֹת אֶת־עֶרְוָתָה</b>,
(יב) <b>וְעַתָּה אֲגַלֶּה אֶת־נַבְלֻתָהּ</b>, כיעורה <b>לְעֵינֵי מְאַהֲבֶיהָ, וְאִישׁ</b> מהם <b>לֹא־יַצִּילֶנָּה מִיָּדִי,</b> כי לאמתו של דבר אין הם רוצים בטובתה, ואילו היא מתמסרת להם לחלוטין בלי לתת את הדעת על כך שאינה מקבלת מהם דבר.
(יג) <b>וְהִשְׁבַּתִּי</b>, אבטל מהאומה את <b>כָּל</b> זמני <b>מְשׂוֹשָׂהּ</b>, שמחתה<b>: חַגָּהּ,</b> ראש <b>חָדְשָׁהּ</b>, שהיה מעין יום שמחה <b>וְשַׁבַּתָּהּ וְכֹל מוֹעֲדָהּ.</b>
(יד) <b>וַהֲשִׁמֹּתִי</b>, אחריב את <b>גַּפְנָהּ וּתְאֵנָתָהּ אֲשֶׁר אָמְרָה: אֶתְנָה</b>, אתנן <b>הֵמָּה לִי אֲשֶׁר נָתְנוּ־לִי מְאַהֲבָי.</b> היא חשבה שהם העניקו לה את הגפן והתאנה. באותם הדורות ערבבו אנשים מישראל אמונות ופולחנים שונים. היו שהאמינו שהבעל והעשתורת ממונים על התבואה ועל היבולים, ולכן בין אם הם קשורים בה' ובין אם לא, עליהם לעבוד את האלילים הללו כדי לזכות ביבול. כיוון שכך – <b>וְשַׂמְתִּים לְיַעַר,</b> אהפוך את עצי הפרי להפקר, <b>וַאֲכָלָתַם חַיַּת הַשָּׂדֶה.</b>
(טו) <b>וּפָקַדְתִּי עָלֶיהָ</b>, אזכור לה <b>אֶת־יְמֵי הַבְּעָלִים אֲשֶׁר תַּקְטִיר לָהֶם, וַתַּעַד</b>, ענדה את <b>נִזְמָהּ וְחֶלְיָתָהּ</b>, תכשיטיה, <b>וַתֵּלֶךְ אַחֲרֵי מְאַהֲבֶיהָ, וְאֹתִי שָׁכְחָה, נְאֻם־ה'.</b> ולכן אקח ממנה הכול, והיא תישאר שוממה וחסרה.
(טז) שוב הנביא עובר מתוכחה אל דברי פיוס: <b>לָכֵן הִנֵּה אָנֹכִי מְפַתֶּיהָ, וְהֹלַכְתִּיהָ הַמִּדְבָּר</b>. אשיב אותה אל ימי הראשית של היחסים ביננו. נחדש את מפגשנו באהבת נעורים, בבדידות ובמסירות כפי שהיה בשעת היציאה ממצרים. ובמדבר – <b>וְדִבַּרְתִּי עַל־לִבָּהּ.</b>
(יז) <b>וְנָתַתִּי לָהּ אֶת־כְּרָמֶיהָ מִשָּׁם</b> – אפילו מן המדבר, <b>וְאֶת</b> ה<b>עֵמֶק</b> ה<b>עָכוֹר</b>, הדלוח אהפוך <b>לְפֶתַח</b> שממנו יוצאת <b>תִּקְוָה. וְעָנְתָה</b>, היא תענה לי בחיבה <b>שָּׁמָּה כִּימֵי נְעוּרֶיהָ</b>, כשנותיה הראשונות <b>וּכְיוֹם עֲלוֹתָהּ מֵאֶרֶץ־מִצְרָיִם.</b>
(יח) <b>וְהָיָה בַיּוֹם־הַהוּא</b> – בגאולה העתידה, <b>נְאֻם־ה',</b> את <b>תִּקְרְאִי</b> לי <b>'אִישִׁי', וְלֹא־תִקְרְאִי־לִי עוֹד 'בַּעְלִי'.</b> המלה 'בעל' תהפוך מלה מגונה מפני שהיא מזכירה את האליל בעל.
(יט) <b>וַהֲסִרֹתִי אֶת־שְׁמוֹת הַבְּעָלִים מִפִּיהָ, וְלֹא־יִזָּכְרוּ עוֹד בִּשְׁמָם.</b>
(כ) <b>וְכָרַתִּי לָהֶם</b> – לבני ישראל <b>בְּרִית בַּיּוֹם הַהוּא עִם־חַיַּת הַשָּׂדֶה וְעִם־עוֹף הַשָּׁמַיִם וְרֶמֶשׂ הָאֲדָמָה.</b> כשתבוא גאולה ושלום ישרה בעולם, גם בעלי החיים לא יזיקו יותר, <b>וְקֶשֶׁת וְחֶרֶב וּמִלְחָמָה אֶשְׁבּוֹר מִן־הָאָרֶץ, וְהִשְׁכַּבְתִּים לָבֶטַח.</b> הכול יחיו בשלום ובאחווה.
(כא) ואז – <b>וְאֵרַשְׂתִּיךְ לִי לְעוֹלָם, וְאֵרַשְׂתִּיךְ לִי בְּצֶדֶק וּבְמִשְׁפָּט וּבְחֶסֶד וּבְרַחֲמִים,</b>
(כב) <b>וְאֵרַשְׂתִּיךְ לִי בֶּאֱמוּנָה</b>, בנאמנות, ביציבות<b>– וְיָדַעַתְּ אֶת־ה'.</b>
(כג) רוח הפיוס מאופיינת הן בחידוש הברית הזוגית בין אלוקים לבין עמו-אשתו, הן בהרמוניה הקוסמית: <b>וְהָיָה בַּיּוֹם הַהוּא</b> – יום הגאולה, <b>אֶעֱנֶה,</b> אמלא את המבוקש, <b>נְאֻם־ה', אֶעֱנֶה אֶת־הַשָּׁמָיִם.</b> אני אפנה למלא את משאלותיהם של השמים להגשים את הפוטנציאל האצור בהם. <b>וְהֵם יַעֲנוּ אֶת־הָאָרֶץ</b> וימטירו.
(כד) <b>וְהָאָרֶץ תַּעֲנֶה אֶת־הַדָּגָן וְאֶת־הַתִּירוֹשׁ וְאֶת־הַיִּצְהָר.</b> היא תגיב בהצמחת יבולים. <b>וְהֵם</b> כולם <b>יַעֲנוּ אֶת־יִזְרְעֶאל,</b> הממלכה הצפונית.
(כה) <b>וּזְרַעְתִּיהָ</b> – את כנסת ישראל <b>לִּי</b> שוב <b>בָּאָרֶץ, וְרִחַמְתִּי אֶת־לֹא רֻחָמָה, וְאָמַרְתִּי לְלֹא־עַמִּי: "עַמִּי־אַתָּה", וְהוּא יֹאמַר</b> אז<b>: "אֱלֹהָי".</b>
<h2>פרק ג</h2>
(א) <b>וַיֹּאמֶר ה' אֵלַי עוֹד: לֵךְ אֱהַב־אִשָּׁה,</b> היֵה קשור אליה וקח אותה לאשה למרות שהיא <b>אֲהֻבַת רֵעַ</b>, אהובה על אחר או אחרים <b>וּמְנָאָפֶת,</b> אשה שאתה יודע שאינה נאמנה. מעשה זה הוא <b>כְּאַהֲבַת ה' אֶת־בְּנֵי יִשְׂרָאֵל,</b> כלומר שהם כבר אהובי רֵע, <b>וְהֵם</b> בכל זאת <b>פֹּנִים אֶל־אֱלֹהִים אֲחֵרִים, וְאֹהֲבֵי אֲשִׁישֵׁי</b>, כלים המשמשים לשתיית יין <b>עֲנָבִים.</b> הם מחבבים שתייה והוללות.
(ב) <b>וָאֶכְּרֶהָ</b> – קניתי את האשה <b>לִּי</b>, כלומר, עשיתי מעשה קניין – קידושין, <b>בַּחֲמִשָּׁה עָשָׂר</b> שקלים <b>כָּסֶף וְחֹמֶר</b>, מידת נפח המכונה גם כור, ששיעורה למעלה מ-210 ליטר <b>שְׂעֹרִים</b>, <b>וְלֶתֶךְ</b>, חצי חומר <b>שְׂעֹרִים,</b> נדוניה הגונה וניכרת.
(ג) <b>וָאֹמַר אֵלֶיהָ,</b> ערכתי אִתה הסכם<b>: יָמִים רַבִּים תֵּשְׁבִי</b>, תמתיני <b>לִי. לֹא תִזְנִי, וְלֹא תִהְיִי לְאִישׁ.</b> אל תסתובבי ברחובות, ואל תתחתני עם אחר. עלייך לשבת לבדך, <b>וְגַם־אֲנִי</b> אנהג כך <b>אֵלָיִךְ.</b> לא נממש את נישואינו בינתיים, אך נשמור אמונים זה לזה. עתה מסביר הנביא את משמעותם הסמלית של מעשיו ודבריו:
(ד) <b>כִּי יָמִים רַבִּים יֵשְׁבוּ בְּנֵי יִשְׂרָאֵל</b> בעתיד, <b>אֵין מֶלֶךְ וְאֵין שָׂר,</b> ללא הנהגה ראויה, ואף ללא סמלים דתיים – <b>וְאֵין זֶבַח וְאֵין מַצֵּבָה וְאֵין אֵפוֹד וּתְרָפִים.</b> לאחר שישראל יגלו מארצם, הם יידרשו לחיות כך לאורך שנים, ובכל זאת להישאר נאמנים לאלוקיהם. רק כשתסתיים תקופה עכורה זו, שבה קשר הנישואין מוגדר בעיקר על דרך השלילה, תחודש הקִּרבה ותתממש:
(ה) <b>אַחַר</b> כך <b>יָשֻׁבוּ בְּנֵי יִשְׂרָאֵל וּבִקְשׁוּ אֶת־ה' אֱלֹהֵיהֶם וְאֵת דָּוִיד מַלְכָּם, וּפָחֲדוּ</b>, יתרגשו וישתוקקו להגיע <b>אֶל־ה' וְאֶל־טוּבוֹ בְּאַחֲרִית הַיָּמִים.</b>
<h2>פרק ד</h2>
(א) <b>שִׁמְעוּ דְבַר־ה', בְּנֵי יִשְׂרָאֵל, כִּי רִיב לַה' עִם־יוֹשְׁבֵי הָאָרֶץ, כִּי אֵין־אֱמֶת וְאֵין־חֶסֶד, וְאֵין־דַּעַת אֱלֹהִים בָּאָרֶץ.</b> שלושה יסודות חשובים אלו חסרים בחברה בישראל, ובמקומם רווחים בה חטאים רבים:
(ב) <b>אָלֹה</b>, קללות ושבועות <b>וְכַחֵשׁ וְרָצֹחַ וְגָנֹב וְנָאֹף פָּרָצוּ,</b> הפכו נפוצים, <b>וְדָמִים בְּדָמִים נָגָעוּ</b> מרוב מעשי רצח.
(ג) <b>עַל־כֵּן תֶּאֱבַל הָאָרֶץ וְאֻמְלַל</b>, ייכרת <b>כָּל־יוֹשֵׁב בָּהּ</b> – <b>בְּחַיַּת הַשָּׂדֶה וּבְעוֹף הַשָּׁמָיִם וְגַם־דְּגֵי הַיָּם יֵאָסֵפוּ,</b> יכלו. יבוא מוות על כולם.
(ד) <b>אַךְ אִישׁ אַל־יָרֵב וְאַל־יוֹכַח אִישׁ.</b> אנשים אינם רבים זה עם זה ואינם מוכיחים זה את זה. הכול נעשה ללא ביקורת. <b>וְעַמְּךָ כִּמְרִיבֵי כֹהֵן.</b> וכאשר האנשים בוחרים להתעמת, הם חולקים על הכהנים, מוריהם.
(ה) <b>וְכָשַׁלְתָּ</b>, תיפול ותשגה <b>הַיּוֹם,</b> ביום, <b>וְכָשַׁל גַּם־נָבִיא עִמְּךָ לָיְלָה,</b> שכן הנביא בדרך כלל רואה חלומות או חזונות לילה. <b>וְדָמִיתִי</b>, אבטל ואדְמים את <b>אִמֶּךָ,</b> כנסת ישראל.
(ו) <b>נִדְמוּ</b>, נכרתו, אבדו <b>עַמִּי מִבְּלִי הַדָּעַת, כִּי אַתָּה</b>, הכהן, שאמור היית ללמד דעת אלוקים את העם, את <b>הַדַּעַת מָאַסְתָּ</b> – <b>וְאֶמְאָסְךָ מִכַּהֵן לִי. וַתִּשְׁכַּח תּוֹרַת אֱלֹהֶיךָ,</b> ולכן <b>אֶשְׁכַּח בָּנֶיךָ גַּם־אָנִי.</b>
(ז) הם מתרבים והולכים, אך <b>כְּרֻבָּם כֵּן חָטְאוּ</b>, כך הרבו בחטאיהם <b>לִי</b>. על כן את <b>כְּבוֹדָם בְּקָלוֹן אָמִיר,</b> אחליף.
(ח) את <b>חַטַּאת עַמִּי</b> – הכהנים <b>יֹאכֵלוּ</b>. כנראה גם לבית-אל ולדן הובאו קרבנות חטאת. מן הסתם חוקי הפולחן שם היו שונים, אך כהני העגלים לא וויתרו על חלקם בבשר החטאות. <b>ו</b>מכיוון שכך<b>, אֶל־עֲוֹנָם</b> של ישראל <b>יִשְׂאוּ נַפְשׁוֹ,</b> הם מצפים שתגדל מנת הבשר שיקבלו בעקבות ריבוי העוונות.
(ט) <b>וְהָיָה כָעָם כַּכֹּהֵן,</b> הן העם הן הכהנים מושחתים ופושעים. <b>וּפָקַדְתִּי עָלָיו</b> – על כל אחד מהם את <b>דְּרָכָיו, וּמַעֲלָלָיו אָשִׁיב לוֹ.</b> כל אחד יקבל את עונשו.
(י) <b>וְאָכְלוּ וְלֹא יִשְׂבָּעוּ.</b> במעשיהם לא תשרה כל ברכה; אכילתם לא תביא לידי שובע, בפעולותיהם לא ימצאו כל סיפוק ולא יצמחו מהן שום תוצאות חיוביות – <b>הִזְנוּ</b>, הם עוסקים בזנות <b>וְ</b>אולם <b>לֹא יִפְרֹצוּ,</b> מספרם לא יגדל, <b>כִּי־אֶת־ה' עָזְבוּ</b> מ<b>לִשְׁמֹר</b> מצוותיו.
(יא) <b>זְנוּת וְיַיִן וְתִירוֹשׁ יִקַּח־לֵב.</b> לבם מושך אותם לשכרות ולזנות בלבד.
(יב) כאשר הנביאים נעשים בזויים בעיני העם, וגם הכהנים אינם נחשבים בעיניו, <b>עַמִּי בְּעֵצוֹ יִשְׁאָל, וּמַקְלוֹ יַגִּיד לוֹ.</b> אנשים מחפשים תשובות והדרכה באמצעות מטות קסמים. הם בוחרים את דרכם על פי דרך נפילתו של המקל שבידיהם, <b>כִּי רוּחַ זְנוּנִים הִתְעָה</b> אותם, <b>וַיִּזְנוּ מִתַּחַת אֱלֹהֵיהֶם.</b>
(יג) <b>עַל־רָאשֵׁי הֶהָרִים יְזַבֵּחוּ</b> קרבנות לעבודה זרה, <b>וְעַל־הַגְּבָעוֹת יְקַטֵּרוּ, תַּחַת אַלּוֹן וְלִבְנֶה וְאֵלָה, כִּי־טוֹב צִלָּהּ.</b> הם עובדים עבודה זרה מתחת לעצים הפולחניים. הבוגדנות תתבטא לא רק מול אלוקים, אלא גם במישור האישי והמשפחתי: <b>עַל־כֵּן תִּזְנֶינָה בְּנוֹתֵיכֶם, וְכַלּוֹתֵיכֶם תְּנָאַפְנָה.</b>
(יד) <b>לֹא־אֶפְקוֹד עַל־בְּנוֹתֵיכֶם כִּי תִזְנֶינָה, וְעַל־כַּלּוֹתֵיכֶם כִּי תְנָאַפְנָה,</b> לא אעניש אותן עכשיו בנפרד, <b>כִּי</b> גם <b>הֵם</b> – הגברים, ובכללם גם אבותיהן, <b>עִם־הַזֹּנוֹת יְפָרֵדוּ,</b> פורשים מן החברה כדי להתייחד אתן, <b>וְעִם־הַקְּדֵשׁוֹת</b>, הזונות הפולחניות <b>יְזַבֵּחוּ, וְעָם</b> ש<b>לֹא־יָבִין</b> את דרכו, <b>יִלָּבֵט,</b> יתעה ויילכד.
(טו) <b>אִם־זֹנֶה אַתָּה, יִשְׂרָאֵל</b> – <b>אַל־יֶאְשַׁם יְהוּדָה,</b> לכל הפחות שלא תתפשט הרעה גם לארץ יהודה, <b>וְאַל־תָּבֹאוּ</b>, בני יהודה, אל <b>הַגִּלְגָּל, וְאַל־תַּעֲלוּ</b> אל <b>בֵּית אָוֶן,</b> כינוי הגנאי לבית-אל, <b>וְאַל־תִּשָּׁבְעוּ</b> בצד עבודתכם הזרה<b>: חַי־ה'.</b>
(טז) <b>כִּי כְּפָרָה סֹרֵרָה</b>, מרדנית ומשתוללת <b>סָרַר יִשְׂרָאֵל.</b> כיוון שאין לסמוך עליהם, <b>עַתָּה</b>, כיוון שאין צווארם נתון בעול, ואין הם משרתים את אדונם, <b>יִרְעֵם ה' כְּכֶבֶשׂ</b> בודד התועה <b>בַּמֶּרְחָב.</b>
(יז) <b>חֲבוּר עֲצַבִּים,</b> קשור ואחוז באלילים <b>אֶפְרָיִם</b>, כינוי למלכות ישראל – <b>הַנַּח־לוֹ,</b> כי אין לו תקנה.
(יח) גם כאשר <b>סָר</b>, מתפוגג <b>סָבְאָם,</b> סביאתם, שתייתם, <b>הַזְנֵה הִזְנוּ.</b> <b>אָהֲבוּ הֵבוּ</b> אוהבים מאוד דברי <b>קָלוֹן</b>, דברים בזויים ומבישים <b>מָגִנֶּיהָ,</b> מנהיגיה.
(יט) <b>צָרַר,</b> יארוז ויישא <b>רוּחַ אוֹתָהּ</b> – את ממלכת ישראל <b>בִּכְנָפֶיהָ,</b> ולא ייוותר ממנה דבר. <b>וְ</b>אז <b>יֵבֹשׁוּ מִזִּבְחוֹתָם</b>, מהזבחים שהקריבו ללא תועלת.
<h2>פרק ה</h2>
(א) <b>שִׁמְעוּ־זֹאת, הַכֹּהֲנִים, וְהַקְשִׁיבוּ,</b> ראשי <b>בֵּית יִשְׂרָאֵל, וּבֵית הַמֶּלֶךְ, הַאֲזִינוּ כִּי לָכֶם הַמִּשְׁפָּט</b>. אתם המנהיגים, ועל כן אתם האחראים למצב. <b>כִּי־פַח</b>, מוקש ומלכודת <b>הֱיִיתֶם לְמִצְפָּה,</b> שם יישוב מכובד, <b>וְ</b>כיוצא בזה <b>רֶשֶׁת פְּרוּשָׂה עַל־תָּבוֹר</b> ללכוד את יושביו. התנהגותכם היא שהכשילה את תושבי עריכם.
(ב) <b>וְשַׁחֲטָה</b>, בשחיטת קרבנות לעבודה זרה,או: בשפיכת דם נקי <b>שֵׂטִים</b>, הסוטים מדרך הישר <b>הֶעְמִיקוּ, וַאֲנִי מוּסָר לְכֻלָּם,</b> אייסר ואעניש את כל הפושעים.
(ג) <b>אֲנִי יָדַעְתִּי</b>, מכיר את <b>אֶפְרַיִם</b> – השבט הבכיר בממלכת ישראל, שבמקומות רבים הממלכה כולה נקראת על שמו, <b>וְיִשְׂרָאֵל לֹא־נִכְחַד</b>, נסתר <b>מִמֶּנִּי, כִּי עַתָּה הִזְנֵיתָ, אֶפְרַיִם,</b> ובהשפעתך <b>נִטְמָא</b> כל <b>יִשְׂרָאֵל.</b>
(ד) <b>לֹא יִתְּנוּ מַעַלְלֵיהֶם לָשׁוּב אֶל־אֱלֹהֵיהֶם.</b> המעשים שכבר עשו חוסמים מהם כל אפשרות לשנות את דרכיהם, <b>כִּי רוּחַ זְנוּנִים בְּקִרְבָּם,</b> והיא מטמאת אותם, <b>וְ</b>על כן <b>אֶת־ה' לֹא יָדָעוּ.</b>
(ה) <b>וְעָנָה</b>, יתייסר ויסבול, או: ייכנע <b>גְאוֹן־יִשְׂרָאֵל</b>, המלך <b>בְּפָנָיו</b> – בפני ישראל, <b>וְיִשְׂרָאֵל וְאֶפְרַיִם יִכָּשְׁלוּ בַּעֲוֹנָם.</b> העוונות יגרמו למכשולים רוחניים וחומריים. <b>כָּשַׁל גַּם־יְהוּדָה עִמָּם</b> – עם ישראל.
(ו) <b>בְּ</b>קרבנות <b>צֹאנָם וּבִבְקָרָם יֵלְכוּ לְבַקֵּשׁ אֶת־ה', וְ</b>אולם <b>לֹא יִמְצָאוּ,</b> כי בינתיים הוא <b>חָלַץ</b>, נפרד ונשמט <b>מֵהֶם.</b>
(ז) <b>בַּה' בָּגָדוּ כִּי־בָנִים זָרִים יָלָדוּ,</b> ובכללם ילדי תערובת שנולדו מנשים שאינן שלהם. לכן <b>עַתָּה יֹאכְלֵם</b> אסון במשך <b>חֹדֶשׁ</b> בלבד, אותם ו<b>אֶת־חֶלְקֵיהֶם,</b> חלקותיהם.
(ח) <b>תִּקְעוּ שׁוֹפָר בַּגִּבְעָה, חֲצֹצְרָה בָּרָמָה,</b> כדי להזעיק לקרב <b>הָרִיעוּ בֵּית אָוֶן,</b> היא בית-אל, שכן האויב <b>אַחֲרֶיךָ, בִּנְיָמִין.</b> אלה קריאות אימה ומהומה. נחלת בנימין גובלת עם אפרים מדרום.
(ט) <b>אֶפְרַיִם לְשַׁמָּה</b>, שממה <b>תִהְיֶה בְּיוֹם תּוֹכֵחָה,</b> העונש. <b>בְּשִׁבְטֵי יִשְׂרָאֵל</b> האחרים <b>הוֹדַעְתִּי נֶאֱמָנָה</b> כדי להזהירם שאף אותם עלולה למצוא פורענות דומה.
(י) <b>הָיוּ שָׂרֵי יְהוּדָה כְּמַסִּיגֵי גְּבוּל.</b> באימוץ מנהגיה של ממלכת ישראל, בני יהודה כביכול פלשו לתחומי אפרים. אשר על כן, גם <b>עֲלֵיהֶם אֶשְׁפּוֹךְ כַּמַּיִם</b> את <b>עֶבְרָתִי,</b> כעסי, ואף הם ילקו.
(יא) <b>עָשׁוּק אֶפְרַיִם</b> מצרותיו שבאו מבפנים ומן החוץ, <b>רְצוּץ מִשְׁפָּט,</b> שבור מן הייסורים, <b>כִּי הוֹאִיל</b>, רצה והסכים <b>הָלַךְ אַחֲרֵי־צָו</b> שאינו נכון, בעקבות ירבעם וחטאותיו.
(יב) <b>וַאֲנִי</b> לא אביא על ישראל אסון פתאומי, אלא <b>כָעָשׁ</b> אזיק <b>לְאֶפְרָיִם</b>. כשם שעש משחית בשלבים את הבגד, כך תכורסם ממלכת ישראל אט-אט, ותהפוך עלובה יותר ויותר, <b>וְכָרָקָב</b> הפושה בבגד עד שאי אפשר ללבשו עוד, אהיה <b>לְבֵית יְהוּדָה</b>. אף על פי שהנביא מאשים בראש ובראשונה את ישראל, העונשים יפגעו גם בשכניהם, שחיקו את מעשיהם.
(יג) <b>וַיַּרְא אֶפְרַיִם אֶת־חָלְיוֹ, וִיהוּדָה</b> ראה <b>אֶת־מְזֹרוֹ,</b> מחלתו ומכאובו. כאשר הבחין במחלתו – <b>וַיֵּלֶךְ אֶפְרַיִם אֶל־אַשּׁוּר</b> לבקש מהם סיוע, <b>וַיִּשְׁלַח אֶל־מֶלֶךְ יָרֵב,</b> כינוי או רמז למלך אשור. באותה תקופה היו עדיין הארמים האויב הקבוע של ישראל, ושתי הממלכות פנו לכוח העולה אשור, היושב בעורף ממלכת ארם, וניסו לקשור עמו קשרים דיפלומטיים כדי להסיר מעליהם את האיום המתמיד. <b>וְהוּא</b> – אשור <b>לֹא יוּכַל לִרְפֹּא לָכֶם, וְלֹא־יִגְהֶה</b>, יסיר <b>מִכֶּם מָזוֹר,</b> את מכתה של ארם.
(יד) <b>כִּי אָנֹכִי כַשַּׁחַל</b>, כמו אריה אהיה <b>לְאֶפְרַיִם, וְכַכְּפִיר</b> – <b>לְבֵית יְהוּדָה. אֲנִי אֲנִי אֶטְרֹף וְאֵלֵךְ, אֶשָּׂא</b> את הטרף <b>וְאֵין מַצִּיל</b> מידי. אני הוא המביא עליכם את הצרות כעונש. על כן ניסיונותיכם לפתור את המצוקות הפוליטיות בדרכים דיפלומטיות לא יצלחו.
(טו) <b>אֵלֵךְ</b> מהם, <b>אָשׁוּבָה אֶל־מְקוֹמִי</b>, אסלק מהם את שכינתי <b>עַד אֲשֶׁר־יֶאְשְׁמוּ</b> ייענשו, <b>וּבִקְשׁוּ</b> אז את <b>פָנָי,</b> מפני שרק <b>בַּצַּר לָהֶם</b>, כשיסבלו מצרות<b>, יְשַׁחֲרֻנְנִי,</b> יחפשו אותי וישובו אלי ויאמרו:
<h2>פרק ו</h2>
(א) <b>לְכוּ וְנָשׁוּבָה אֶל־ה', כִּי הוּא טָרָף</b>, חבט בנו, <b>וְ</b>הוא גם <b>יִרְפָּאֵנוּ. יַךְ וְיַחְבְּשֵׁנוּ.</b> הוא הכה אותנו, אבל הוא גם מי שיחבוש לפצעינו. ומכיוון שהוא מקור כל הכוח – ההורס והבונה – עלינו לחזור אליו.
(ב) <b>יְחַיֵּנוּ</b>, ירפאנו <b>מִיֹּמָיִם</b> של מצוקה קשה. <b>בַּיּוֹם הַשְּׁלִישִׁי יְקִמֵנוּ וְנִחְיֶה לְפָנָיו.</b>
(ג) <b>וְנֵדְעָה</b> את ה', <b>נִרְדְּפָה לָדַעַת אֶת־ה', כְּשַׁחַר נָכוֹן</b>, ברורה <b>מֹצָאוֹ,</b> מקום יציאתו. נכיר את ה' בוודאות, כשם שאפשר לדעת בבירור את אורו ואת כיוונו של השחר העולה. ובתגובה לכך – <b>וְיָבוֹא</b> ה' בחסדו ובברכתו <b>כַגֶּשֶׁם לָנוּ, כְּמַלְקוֹשׁ</b> הוא <b>יוֹרֶה</b>, ירווה את ה<b>אָרֶץ.</b>
(ד) <b>מָה אֶעֱשֶׂה־לְּךָ, אֶפְרַיִם?! מָה אֶעֱשֶׂה־לְּךָ, יְהוּדָה?!</b> מה אפשר לעשות לכם, <b>וְחַסְדְּכֶם</b>, מעשיכם החיוביים והתעוררותכם לשוב אלי אינם יציבים אלא<b>כַּעֲנַן־בֹּקֶר,</b> שעם הופעת השמש הוא מתפזר ונמוג, <b>וְכַטַּל מַשְׁכִּים הֹלֵךְ,</b> המתאדה בתחילת הבוקר.
(ה) <b>עַל־כֵּן</b>, בשל אורח החיים המושחת והרעוע של ישראל <b>חָצַבְתִּי</b>, ייסרתי אותם <b>ב</b>אמצעות ה<b>נְּבִיאִים,</b> ומשלא שמעו להם, אף <b>הֲרַגְתִּים בְּאִמְרֵי־פִי, ו</b>מכיוון שכך, האם ייתכן שדין <b>מִשְׁפָּטֶיךָ</b>, ישראל, ל<b>אוֹר</b>, לטוב, לזכות <b>יֵצֵא?!</b>
(ו) <b>כִּי חֶסֶד חָפַצְתִּי וְלֹא־זָבַח, וְדַעַת אֱלֹהִים</b> חשוב לי יותר <b>מֵעֹלוֹת.</b> יהודה וישראל היו בטוחים שאם רק יביאו די קרבנות – כל החטאים יתכפרו, העוונות יימרקו, והכל יתוקן בשלמות.
(ז) <b>וְהֵמָּה כְּ</b>אילו בריתם הייתה עם <b>אָדָם</b> ולא עם ה', <b>עָבְרוּ בְרִית.</b> ובמקום שבו היו אמורים לשמור לי אמונים, <b>שָׁם בָּגְדוּ בִי.</b>
(ח) <b>גִּלְעָד,</b> עיר גדולה וחשובה בממלכת ישראל, אינה אלא <b>קִרְיַת פֹּעֲלֵי אָוֶן</b>, פושעים, <b>עֲקֻבָּה</b>, מלאה עקבות, או מוקפת <b>מִדָּם</b> שנשפך שם.
(ט) <b>וּכְחַכֵּי אִישׁ גְּדוּדִים,</b> כמו שגדודי שודדים מחכים ואורבים לאיש להתנפל עליו, כך <b>חֶבֶר</b> ה<b>כֹּהֲנִים דֶּרֶךְ יְרַצְּחוּ</b>, יבואו לרצוח <b>שֶׁכְמָה,</b> לשכם, <b>כִּי</b> מ<b>זִמָּה עָשׂוּ,</b> חרשו, תכננו תכניות זדוניות.
(י) <b>בְּבֵית יִשְׂרָאֵל</b> כולו <b>רָאִיתִי שַׁעֲרוּרִיָּה,</b> מעשה תועבה ושחיתות. <b>שָׁם זְנוּת לְאֶפְרַיִם, נִטְמָא יִשְׂרָאֵל.</b>
(יא) לא רק ישראל, <b>גַּם־יְהוּדָה שָׁת קָצִיר לָךְ,</b> יבוא בקציר חטאיו וביבול צרותיו <b>בְּשׁוּבִי שְׁבוּת עַמִּי,</b> בבוא העת שבה חשבתי לגאול את ישראל.
<h2>פרק ז</h2>
(א) דווקא <b>כְּרָפְאִי</b>, כאשר אתן דעתי להביא מרפא <b>לְיִשְׂרָאֵל</b> – <b>וְנִגְלָה עֲוֹן אֶפְרַיִם וְרָעוֹת שֹׁמְרוֹן, כִּי פָעֲלוּ שָׁקֶר, וְגַנָּב יָבוֹא</b> אל תוך הבית, <b>פָּשַׁט גְּדוּד</b> של גזלנים <b>בַּחוּץ.</b> השחיתות תימשך ותופיע בכל מקום, בסתר ובגלוי.
(ב) <b>וּבַל־יֹאמְרוּ לִלְבָבָם,</b> אין הם מודעים לכך שאת <b>כָּל־רָעָתָם זָכָרְתִּי. עַתָּה סְבָבוּם</b>, הקיפו אותם <b>מַעַלְלֵיהֶם</b> הרעים ש<b>נֶגֶד פָּנַי</b>, גלויים לפני <b>הָיוּ.</b>
(ג) בממלכה לא שוררת תרעומת כלפי השחיתות; אדרבא, <b>בְּרָעָתָם יְשַׂמְּחוּ־מֶלֶךְ, וּבְכַחֲשֵׁיהֶם</b>, בדברי השקר שלהם ישמחו <b>שָׂרִים.</b> רמאות ושקר, רשעות ועוול הופכים לנושאי שיחה מקובלים בחברה הגבוהה. על כל אלה מדברים בנעימות ואף בשעשוע.
(ד) <b>כֻּלָּם מְנָאֲפִים</b>. החשק ויצר הניאוף שלהם לוהטים <b>כְּמוֹ תַנּוּר בֹּעֵרָה מֵאֹפֶה,</b> שהבעיר אופה. תשוקתם אף פעם אינה שבעה. ואם <b>יִשְׁבּוֹת</b>, חדל יצרם <b>מֵעִיר</b>, מלהיות ער – הרי זה רק <b>מִלּוּשׁ בָּצֵק עַד־חֻמְצָתוֹ.</b> התנור אינו בוער מלישת הבצק עד להחמצתו בלבד. אם היצר שוקט מעט, הרי זה רק לזמן קצר.
(ה) ב<b>יוֹם מַלְכֵּנוּ</b> – ביום של חגיגה לכבוד הולדתו או המלכתו של המלך, <b>הֶחֱלוּ</b>, חלו <b>שָׂרִים חֲמַת מִיָּיִן</b>, מחום היין הרב ששתו. ובשכרותו המלך עצמו <b>מָשַׁךְ</b>, מושיט את <b>יָדוֹ אֶת</b>, עם <b>לֹצְצִים,</b> העוסקים במיני ליצנות.
(ו) <b>כִּי־קֵרְבוּ,</b> התקינו, הגישו או: דימו <b>כַתַּנּוּר</b> לוהט את <b>לִבָּם בְּאָרְבָּם,</b> כשהם אורבים. <b>כָּל־הַלַּיְלָה יָשֵׁן אֹפֵהֶם,</b> אך התנור עצמו בוער בלילה באש נמוכה, וכשמגיע ה<b>בֹּקֶר, הוּא בֹעֵר כְּאֵשׁ לֶהָבָה</b> גדולה.
(ז) <b>כֻּלָּם יֵחַמּוּ כַּתַּנּוּר,</b> התככים מתלהטים – <b>וְאָכְלוּ אֶת־שֹׁפְטֵיהֶם,</b> וכתוצאה מכך, <b>כָּל־מַלְכֵיהֶם נָפָלוּ.</b> רוב שושלות המלוכה בממלכת ישראל עמדו במשך דור ומעט יותר. מלכים רבים היו מורדים שעלו בכוח הזרוע לשלטון, ובדרך כלל הם עצמם או בניהם שאחזו בשלטון נהרגו אף הם על ידי מורדים אחרים או על ידי אויבים מן החוץ. אולם בין המלכים הללו כולם, המדיחים והמודחים – <b>אֵין־קֹרֵא בָהֶם אֵלָי.</b> הם מחליפים מלכים, אבל אין הבדל מהותי בין מלך זה לזה.
(ח) <b>אֶפְרַיִם בָּעַמִּים הוּא יִתְבּוֹלָל,</b> נטמע. <b>אֶפְרַיִם הָיָה עֻגָה בְּלִי הֲפוּכָה,</b> שלא הפכו אותה בזמן האפייה, עוגה היוצאת מן התנור שרופה מצדה התחתון ובלתי אפויה מצדה העליון. שום דבר טוב ומועיל אינו יוצא מתנורם הבוער.
(ט) <b>אָכְלוּ זָרִים כֹּחוֹ</b> – <b>וְהוּא לֹא יָדָע</b>, לא עד כמה חלחלו בו ההשפעות הזרות שקלט, ולא עד כמה הוחלש על ידי האומות האחרות. <b>גַּם־שֵׂיבָה זָרְקָה בּוֹ</b> – <b>וְהוּא לֹא יָדָע.</b> הממלכה הולכת ובטלה, נחלשת ומתרוששת ונעשית טרף לטפילים, כאדם זקן ותשוש שאינו מודע למתרחש בחייו.
(י) <b>וְעָנָה,</b> מתענה וסובל <b>גְאוֹן</b>, גאוותו וכבודו של <b>יִשְׂרָאֵל</b>, וסבלו ניכר <b>בְּפָנָיו. וְלֹא־שָׁבוּ אֶל־ה' אֱלֹהֵיהֶם וְלֹא בִקְשֻׁהוּ בְּכָל־זֹאת.</b>
(יא) <b>וַיְהִי אֶפְרַיִם כְּיוֹנָה פוֹתָה אֵין לֵב,</b> חסרת בינה, הנעה אנה ואנה – ל<b>מִצְרַיִם קָרָאוּ</b> ול<b>אַשּׁוּר הָלָכוּ.</b> ישראל עוסקים בפוליטיקה בינלאומית ומנסים לתווך בין שתי המעצמות בלא מגמה ובלא כיוון משל עצמם.
(יב) <b>כַּאֲשֶׁר יֵלֵכוּ אֶפְרוֹשׂ עֲלֵיהֶם רִשְׁתִּי</b> ללכדם תוך כדי הליכה, <b>כְּעוֹף הַשָּׁמַיִם אוֹרִידֵם</b> לארץ ולא יוכלו לעוף עוד. <b>אַיְסִירֵם</b>, אייסר אותם <b>כְּשֵׁמַע</b>, כך שיהיו למשל ולשנינה <b>לַעֲדָתָם.</b>
(יג) <b>אוֹי לָהֶם כִּי־נָדְדוּ מִמֶּנִּי, שֹׁד לָהֶם</b>, באות עליהם צרות <b>כִּי־פָשְׁעוּ בִי, וְאָנֹכִי אֶפְדֵּם</b>, רציתי להושיע אותם – <b>ו</b>אולם <b>הֵמָּה דִּבְּרוּ עָלַי כְּזָבִים,</b> דברי שקר.
(יד) <b>וְלֹא־זָעֲקוּ אֵלַי בְּלִבָּם.</b> הם אינם פונים אלי בתחינה. <b>כִּי</b>, כאשר <b>יְיֵלִילוּ עַל־מִשְׁכְּבוֹתָם</b> – <b>עַל־דָּגָן</b>, לחם <b>וְתִירוֹשׁ</b>, יין <b>יִתְגּוֹרָרוּ,</b> יתקבצו להתלונן, ולא על מקור הרעה. <b>יָסוּרוּ בִי,</b> ידברו בי סרה, או: ימרדו בי.
(טו) <b>וַאֲנִי יִסַּרְתִּי</b>, ייסרתי, או: אסרתי, קשרתי לשם חיזוק ו<b>חִזַּקְתִּי</b> את <b>זְרוֹעֹתָם, וְ</b>אף על פי כן <b>אֵלַי יְחַשְּׁבוּ־רָע.</b>
(טז) כשהם שבים מדרכם, <b>יָשׁוּבוּ לֹא עָל,</b> תשובתם אינה כלפי מעלה. <b>הָיוּ כְּקֶשֶׁת רְמִיָּה</b>, שאינה יציבה. כשמושכים בה אין היא יורה; וחמור מכך, היא מתהפכת ופונה כלפי היורה. כך הם אינם פונים לכיוון הראוי, וכתוצאה מכך – <b>יִפְּלוּ בַחֶרֶב שָׂרֵיהֶם מִזַּעַם לְשׁוֹנָם,</b> משום שהם מלשינים זה על זה. <b>זוֹ לַעְגָּם בְּאֶרֶץ מִצְרָיִם.</b> כשהשליחים הדיפלומטיים שלהם מגיעים למצרים, הם נתקלים בלעג על סכסוכיהם הפנימיים.
<h2>פרק ח</h2>
(א) ה' פונה אל הנביא: תן <b>אֶל־חִכְּךָ</b>, פיך <b>שֹׁפָר</b> כדי לתקוע בו ולהתריע מפני האויב העומד להגיע במהירות ובעצמה <b>כַּנֶּשֶׁר עַל־בֵּית ה'</b> ועל בית ישראל <b>יַעַן</b>, כי <b>עָבְרוּ בְרִיתִי וְעַל־תּוֹרָתִי פָּשָׁעוּ.</b>
(ב) <b>לִי</b>, אלי <b>יִזְעָקוּ. "אֱלֹהַי, יְדַעֲנוּךָ,</b> אתה הוא מושיענו<b>"</b> – יצעקו אלי <b>יִשְׂרָאֵל</b>.
(ג) אך לא אשמע להם, שכן <b>זָנַח יִשְׂרָאֵל</b> את דרך ה<b>טוֹב,</b> ועל כן <b>אוֹיֵב יִרְדְּפוֹ.</b>
(ד) <b>הֵם הִמְלִיכוּ</b> מלכים – <b>וְ</b>אולם <b>לֹא מִמֶּנִּי,</b> ברשותי או מרצוני. רובם הגדול של מלכי ישראל הומלכו על פי רצון תומכיהם ולא במצוות נביא. הם <b>הֵשִׂירוּ</b>, מינו שרים – <b>וְלֹא יָדָעְתִּי,</b> בלי התחשבות בי, ואף אני אדיש אליהם, שכן מ<b>כַּסְפָּם וּזְהָבָם עָשׂוּ לָהֶם עֲצַבִּים,</b> פסילים, <b>לְמַעַן יִכָּרֵת</b> הכסף והזהב, וממונם יאבד בהבלים.
(ה) <b>זָנַח</b> אותך <b>עֶגְלֵךְ, שֹׁמְרוֹן,</b> במקום להושיעך, כפי שקיוו עובדיו. <b>חָרָה אַפִּי בָּם</b>, כעסתי עליהם, שהרי <b>עַד־מָתַי לֹא יוּכְלוּ נִקָּיֹן</b>, לנקות את עצמם מן החטאים הללו<b>?!</b>
(ו) <b>כִּי מִיִּשְׂרָאֵל</b> בא העגל הזה, ולא בהוראה אלוקית, <b>וְהוּא</b> – ואת העגל <b>חָרָשׁ עָשָׂהוּ, וְלֹא אֱלֹהִים הוּא, כִּי</b> בסופו של דבר <b>שְׁבָבִים</b>, שברים וחתיכות <b>יִהְיֶה עֵגֶל שֹׁמְרוֹן.</b> הפולחן האלילי של ממלכת ישראל ייהרס.
(ז) <b>כִּי רוּחַ יִזְרָעוּ וְ</b>לכן <b>סוּפָתָה</b> – סוּפה, שהיא פורעת וקשה יותר מרוח <b>יִקְצֹרוּ. קָמָה</b>, תבואה בשלה <b>אֵין־לוֹ</b> – לעם ישראל, שֶׁכן הוא כ<b>צֶמַח</b> שדוף <b>בְּלִי יַעֲשֶׂה,</b> שאי אפשר להפיק ממנו <b>קֶּמַח. אוּלַי יַעֲשֶׂה</b>, גם אילו עשה קמח – <b>זָרִים יִבְלָעֻהוּ.</b> אין לישראל כל תוחלת.
(ח) <b>נִבְלַע</b>, מתבולל ומתמוסס <b>יִשְׂרָאֵל</b> בין הגויים. <b>עַתָּה הָיוּ בַגּוֹיִם כִּכְלִי אֵין־חֵפֶץ בּוֹ.</b>
(ט) <b>כִּי־הֵמָּה</b> – ישראל <b>עָלוּ</b> אל <b>אַשּׁוּר,</b> כדי לכונן אתם קשרים דיפלומטיים. ואולם הם נהגו כמו <b>פֶּרֶא</b>, חמור בר <b>בּוֹדֵד לוֹ,</b> שאין לו מטבעו בני ברית, ובאופן לא שקול הרשו לעצמם לעתים ליצור קשרים מקבילים עם אשור ועם מצרים למרות המתיחות ששררה ביניהן. בבוגדנותם <b>אֶפְרַיִם הִתְנוּ אֲהָבִים</b>, שילמו אתנן ושוחד הן למצרים והן לאשור.
(י) <b>גַּם כִּי־יִתְנוּ</b> את האתנן <b>בַגּוֹיִם, עַתָּה אֲקַבְּצֵם</b> – את הגויים לבוא אל ישראל להגלותם. <b>וַיָּחֵלּוּ</b>, התחילו להתלונן <b>מְּעָט מִ</b>כובד ה<b>מַּשָּׂא</b> של <b>מֶלֶךְ</b> מצרים וה<b>שָׂרִים.</b>
(יא) <b>כִּי הִרְבָּה אֶפְרַיִם</b> להקים לעצמו <b>מִזְבְּחוֹת לַחֲטֹא</b> בהם בעבודה זרה – אכן <b>הָיוּ־לוֹ מִזְבְּחוֹת לַחֲטֹא.</b> לא היו אלה מזבחות המכפרים על חטאים אלא מזבחות שהם עצמם חטא, ואפילו זיכרון לא נותר מהם.
(יב) גם אם <b>אֶכְתָּב־לוֹ</b> את <b>רֻבֵּי תּוֹרָתִי,</b> מה יועיל לו ספר ובו כתובים דברי תורה רבים – הלוא <b>כְּמוֹ</b> דבר <b>זָר</b> שאין בו חפץ <b>נֶחְשָׁבוּ</b> דברי.
(יג) את <b>זִבְחֵי הַבְהָבַי</b>, הקרבנות שנועדו להבהב ולהישרף באש כעולות, הם <b>יִזְבְּחוּ</b> לשם <b>בָשָׂר וַיֹּאכֵלוּ.</b> ולכן <b>ה' לֹא רָצָם. עַתָּה יִזְכֹּר עֲוֹנָם וְיִפְקֹד חַטֹּאתָם,</b> ו<b>הֵמָּה</b> גם ל<b>מִצְרַיִם יָשׁוּבוּ</b> לחזר אחריהם.
(יד) <b>וַיִּשְׁכַּח יִשְׂרָאֵל אֶת־עֹשֵׂהוּ, וַיִּבֶן הֵיכָלוֹת.</b> לאנשי יהודה לא היה כסף כה רב, אבל הם ניסו לבנות דבר-מה מועיל: <b>וִיהוּדָה הִרְבָּה עָרִים בְּצֻרוֹת.</b> ממלכת יהודה לא תינצל מגורלו של אפרים, <b>וְשִׁלַּחְתִּי־אֵשׁ בְּעָרָיו</b> של יהודה <b>וְאָכְלָה אַרְמְנֹתֶיהָ</b> של כל אחת מעריו. מה שבנתה יהודה היה חסר תועלת; הכול ילך לאבדון.
<h2>פרק ט</h2>
(א) <b>אַל־תִּשְׂמַח, יִשְׂרָאֵל, אֶל־גִּיל,</b> אַל תעלוז <b>כָּעַמִּים</b> האחרים. חייך אינם חיים נורמליים, כשל שאר עמים, ולא תוכל להדחיק את הצפוי לך. צרות של ממש יפקדו אותך <b>כִּי זָנִיתָ מֵעַל אֱלֹהֶיךָ, אָהַבְתָּ</b> לקבל <b>אֶתְנָן</b> של זנות במובן מושאל – ברכת האדמה שייחסת אותה לבעלים, ומצאת אותה <b>עַל כָּל גָּרְנוֹת דָּגָן.</b>
(ב) ולכן, <b>גֹּרֶן וָיֶקֶב לֹא יִרְעֵם,</b> יספקו להם מזונותיהם. התבואה והענבים לא יהיו מצויים לכם, <b>וְתִירוֹשׁ</b>, ויין <b>יְכַחֶשׁ בָּהּ</b> – בארץ הזו. גם אם תטעו בה כרמים, דבר לא יצמח.
(ג) <b>לֹא יֵשְׁבוּ</b> בני ממלכת ישראל <b>בְּאֶרֶץ ה',</b> אלא יגלו ממנה. <b>וְשָׁב</b> חלק מבני <b>אֶפְרַיִם</b> ל<b>מִצְרַיִם,</b> וחלק אחר יגלה לאשור, <b>וּבְאַשּׁוּר</b>, שהיא אדמה טמאה, <b>טָמֵא יֹאכֵלוּ.</b>
(ד) <b>לֹא־יִסְּכוּ</b>, ינסכו <b>לַה' יַיִן, וְלֹא יֶעֶרְבוּ</b>, ינעמו <b>לוֹ</b> – לה' <b>זִבְחֵיהֶם</b> של בני ישראל. <b>כְּלֶחֶם</b> של <b>אוֹנִים</b>, חטאים הוא <b>לָהֶם. כָּל־אֹכְלָיו יִטַּמָּאוּ, כִּי־לַחְמָם</b> עשוי <b>לְנַפְשָׁם</b>, לעצמם, <b>לֹא יָבוֹא</b> אל <b>בֵּית ה'.</b> הם עצמם אנשים טמאים, ולכן כל מה שיביאו לבית ה' אינו רצוי לו.
(ה) <b>מַה־תַּעֲשׂוּ לְיוֹם מוֹעֵד</b> הפורענות <b>וּלְיוֹם חַג</b>, זבח, שקבע <b>ה'</b>, שבו יבצע את גזר דינכם<b>?!</b>
(ו) <b>כִּי־הִנֵּה</b> כאשר ישראל <b>הָלְכוּ</b>, יברחו <b>מִשֹּׁד</b> ששודדים אותם במקומם, <b>מִצְרַיִם תְּקַבְּצֵם,</b> תאסוף אותם, <b>מֹף</b>, עיר גדולה וחשובה במצרים <b>תְּקַבְּרֵם. מַחְמַד לְכַסְפָּם</b>, את אוצרותיהם <b>קִמּוֹשׂ</b>, מין קוץ <b>יִירָשֵׁם</b>, בתי החמדה שלהם ייחרבו ויעלו קוצים, ו<b>חוֹחַ</b> יצמח <b>בְּאָהֳלֵיהֶם.</b> הקוצים יעלו ויכסו את נחלתם.
(ז) <b>בָּאוּ יְמֵי הַפְּקֻדָּה, בָּאוּ יְמֵי הַשִּׁלֻּם.</b> הגיע הזמן שבו ייערך חשבון על מעשיהם, וישולם להם כגמולם. <b>יֵדְעוּ יִשְׂרָאֵל</b> שהנה באים הימים הללו. ואולם בינתיים ישראל מבקשים להדחיק את הידיעה, ולמשמע נבואות קשות כאלה הם נוהגים לגנות את הנביא: <b>"אֱוִיל הַנָּבִיא, מְשֻׁגָּע אִישׁ הָרוּחַ".</b> הבריות שביקשו להרחיק מהם את איומיהם הקשים של הנביאים היו מטיחים בנביא שהוא טיפש או משוגע. וכל זאת אתם אומרים <b>עַל רֹב עֲוֹנְךָ וְרַבָּה מַשְׂטֵמָה,</b> השנאה.
(ח) <b>צֹפֶה</b> מרחוק <b>אֶפְרַיִם</b> לדעת מה התכנית ש<b>עִם־אֱלֹהָי,</b> אפרים מעמיד פנים כאילו הוא נביא היודע מה מתכנן אלוקיו, ואולם הנביאים אינם יכולים לומר לו דבר משום של<b>נָבִיא פַּח יָקוֹשׁ,</b> מלכודת טמונה <b>עַל־כָּל־דְּרָכָיו,</b> ו<b>מַשְׂטֵמָה</b> כלפיו מצויה <b>בְּבֵית אֱלֹהָיו.</b>
(ט) <b>הֶעְמִיקוּ</b> ישראל לחטוא, <b>שִׁחֵתוּ כִּימֵי הַגִּבְעָה,</b> מעשה הפשע בפילגש בגבעת בנימין. כיוון שכלל העם היה מודע לחטאו ובוש בו ובתוצאותיו, נחרט המעשה בתודעתו. <b>יִזְכּוֹר</b> אלוקים את <b>עֲוֹנָם,</b> ו<b>יִפְקוֹד חַטֹּאתָם.</b>
(י) מתחילה, <b>כַּעֲנָבִים בַּמִּדְבָּר מָצָאתִי</b> את <b>יִשְׂרָאֵל.</b> בראשיתו היה עם ישראל רצוי וחביב כענבים הנמצאים במדבר, <b>כְּבִכּוּרָה ב</b>עץ ה<b>תְאֵנָה בְּרֵאשִׁיתָהּ</b>, כמו תאנת ביכורים הנקטפת בהתלהבות <b>רָאִיתִי</b> את <b>אֲבוֹתֵיכֶם,</b> אלא ש<b>הֵמָּה בָּאוּ</b> ל<b>בַעַל־פְּעוֹר,</b> עוד לפני שנכנסו לארץ, <b>וַיִּנָּזְרוּ</b>, הקדישו את עצמם <b>לַבֹּשֶׁת,</b> כינוי גנאי לעבודה זרה, <b>וַיִּהְיוּ</b> אבותיכם <b>שִׁקּוּצִים</b>, משוקצים בעיני <b>כְּאָהֳבָם,</b> באותה מידה שבה אהבתי אותם קודם לכן. חסד נעורייך עבר מהר, ותחתיו בא תיעוב.
(יא) <b>אֶפְרַיִם</b> – <b>כָּעוֹף יִתְעוֹפֵף כְּבוֹדָם,</b> ולא נשאר ממנו דבר כבר בשלבי הקיום המוקדמים שלהם – <b>מִלֵּדָה וּמִבֶּטֶן וּמֵהֵרָיוֹן.</b> וכך הוא ממשיך:
(יב) <b>כִּי</b> גם <b>אִם־יְגַדְּלוּ אֶת־בְּנֵיהֶם</b> – <b>וְשִׁכַּלְתִּים מֵאָדָם.</b> בניהם ימותו. <b>כִּי־גַם־אוֹי לָהֶם</b>, רע יהיה חלקם <b>בְּשׂוּרִי</b>, כשאסור, כשאסתלק <b>מֵהֶם</b>.
(יג) <b>אֶפְרַיִם</b> יָשב במקומו בשלווה ומצבו היה <b>כַּאֲשֶׁר</b>, כפי ש<b>רָאִיתִי לְצוֹר</b> העיר הפיניקית המשגשגת וה<b>שְׁתוּלָה בְנָוֶה</b>, היושבת על הים, <b>וְאֶפְרַיִם</b> נגזר עליו <b>לְהוֹצִיא אֶל־הֹרֵג בָּנָיו.</b>
(יד) <b>תֵּן־לָהֶם, ה',</b> מתנה רעה. <b>מַה־תִּתֵּן?</b> – <b>תֵּן־לָהֶם רֶחֶם מַשְׁכִּיל,</b> ההורג את העוברים <b>וְשָׁדַיִם צֹמְקִים,</b> מצומקים שלא יוכלו להניקם.
(טו) <b>כָּל־רָעָתָם</b> של ישראל – שורשה <b>בַּגִּלְגָּל כִּי־שָׁם שְׂנֵאתִים עַל רֹעַ מַעַלְלֵיהֶם.</b> בגלגל, מקום המשכן בעבר ומקום המלכת המלך הראשון, שאול, שימש מרכז לעבודה זרה. <b>מִבֵּיתִי</b>, מארצי <b>אֲגָרְשֵׁם</b> ו<b>לֹא אוֹסֵף אַהֲבָתָם</b>, לאהוב אותם כי <b>כָּל־שָׂרֵיהֶם סוֹרְרִים.</b>
(טז) <b>הֻכָּה אֶפְרַיִם. שָׁרְשָׁם יָבֵשׁ</b> ולכן <b>פְּרִי בַל־יַעֲשׂוּן,</b> לא יעשו פֵּרות. <b>גַּם כִּי יֵלֵדוּן</b> – <b>וְהֵמַתִּי</b> את <b>מַחֲמַדֵּי בִטְנָם,</b> ולדותיהם האהובים<b>.</b>
(יז) <b>יִמְאָסֵם אֱלֹהַי כִּי לֹא שָׁמְעוּ לוֹ, וְיִהְיוּ נֹדְדִים בַּגּוֹיִם.</b> אפרים יצא לגלות.
<h2>פרק י</h2>
(א) בראשיתם דמו ישראל לענבים במדבר, ואולם עתה <b>גֶּפֶן בּוֹקֵק</b>, רקובה, ריקנית מפֵּרות ויבשה, <b>יִשְׂרָאֵל,</b> אבל <b>פְּרִי יְשַׁוֶּה־לּוֹ.</b> ישראל מדמים לעצמם כאילו הם יכולים להניב פרי רב וראוי. <b>כְּרֹב לְפִרְיוֹ</b>, בימים שעדיין פריו היה רב, ישראל <b>הִרְבָּה ל</b>בנות <b>מִּזְבְּחוֹת</b> לעבודה זרה. <b>כְּטוֹב לְאַרְצוֹ</b>, בימי הטובה של הארץ – <b>הֵטִיבוּ מַצֵּבוֹת,</b> הם ניצלו טובה זו לבניית מצבות לעבודה זרה.
(ב) <b>חָלַק</b>, נפרד <b>לִבָּם</b> מאלוקים, <b>עַתָּה יֶאְשָׁמוּ,</b> ייענשו. <b>הוּא</b> – האויב שאביא עליהם <b>יַעֲרֹף</b>, יקצוץ ויחתוך את <b>מִזְבְּחוֹתָם</b> ו<b>יְשֹׁדֵד</b>, ישבור את <b>מַצֵּבוֹתָם.</b>
(ג) <b>כִּי עַתָּה</b> בשנותיה האחרונות של ממלכת שומרון, כנראה לאחר ימי ירבעם השני, כאשר הממלכה נתונה למתקפה באופן קבוע, <b>יֹאמְרוּ: אֵין מֶלֶךְ לָנוּ. כִּי לֹא יָרֵאנוּ אֶת־ה', וְהַמֶּלֶךְ מַה־יַּעֲשֶׂה־לָּנוּ.</b> בחברה שאין בה יראת ה', איש הישר בעיניו יעשה, וגם למלכים אין תוקף רב.
(ד) <b>דִּבְּרוּ דְבָרִים</b> לא טובים, <b>אָלוֹת שָׁוְא,</b> שבועות שקר, <b>כָּרֹת בְּרִית</b> כוזבת <b>וּפָרַח כָּרֹאשׁ</b>, רוש, צמח מר, רעיל <b>מִשְׁפָּט</b>, עונשם. הפורענות שתבוא עליהם תשגשג כמו צמח רעיל המתפשט <b>עַל תַּלְמֵי שָׂדָי,</b> השדה, ומזיק לכל חלקה טובה.
(ה) <b>לְעֶגְלוֹת בֵּית אָוֶן</b>, בגלל עגל הזהב שהיה בבית-אל, <b>יָגוּרוּ</b>, יפחדו <b>שְׁכַן</b>, שוכני <b>שֹׁמְרוֹן, כִּי</b> עגל הזהב לא יישאר במקומו ו<b>אָבַל</b>, יתאבלו <b>עָלָיו עַמּוֹ וּכְמָרָיו</b>, כהניו שעד כה <b>עָלָיו יָגִילוּ,</b> שמחו בו. כל אלה יתאבלו <b>עַל־כְּבוֹדוֹ כִּי־גָלָה מִמֶּנּוּ,</b> כשהממלכה תנחל מפלה, שוד וביזה.
(ו) <b>גַּם־אוֹתוֹ</b> – העגל עצמו שהיה עשוי זהב <b>לְאַשּׁוּר יוּבָל</b> עם שאר השלל בתור <b>מִנְחָה לְמֶלֶךְ יָרֵב,</b> כינוי למלך אשור. את <b>בָּשְׁנָה</b>, הבושת של <b>אֶפְרַיִם יִקָּח, וְ</b>נוכח ביזת העגל והחרבת מרכז הפולחן שלו <b>יֵבוֹשׁ יִשְׂרָאֵל מֵעֲצָתוֹ,</b> מהתייעצויותיהם או מיזמתם של אבותיהם לבנותו.
(ז) <b>נִדְמֶה</b>, כלתה ונכרתה <b>שֹׁמְרוֹן, מַלְכָּהּ</b> חסר ממשות ותוקף <b>כְּקֶצֶף עַל־פְּנֵי־מָיִם.</b>
(ח) <b>וְנִשְׁמְדוּ בָּמוֹת אָוֶן,</b> עבודה זרה, <b>חַטַּאת יִשְׂרָאֵל. קוֹץ וְדַרְדַּר יַעֲלֶה</b>, יצמח <b>עַל־מִזְבְּחוֹתָם. וְאָמְרוּ לֶהָרִים</b> מחמת הבושה או מפני האימה שהכול מתמוטט ועליהם לחפש מסתור: <b>כַּסּוּנוּ, וְלַגְּבָעוֹת</b> אמרו: <b>נִפְלוּ עָלֵינוּ</b> כדי שלא נֵרָאה, או כדי להגן עלינו.
(ט) חשבון החטאים של ישראל לא התחיל מזמן מלכות שומרון. עוד <b>מִימֵי הַגִּבְעָה</b>, אונס הפילגש בגבעה <b>חָטָאתָ יִשְׂרָאֵל. שָׁם</b>, באותו מצב <b>עָמָדוּ,</b> נעצרו, ולא שינו את דרכם מאז. ובכל זאת הם מתפתים לחשוב ש<b>לֹא־תַשִּׂיגֵם בַּגִּבְעָה מִלְחָמָה עַל</b>, נגד <b>בְּנֵי עַלְוָה,</b> עוולה, רשעים.
(י) <b>בְּאַוָּתִי</b>, לפי רצוני <b>וְאֶסֳּרֵם,</b> אייסר אותם, <b>וְאֻסְּפוּ</b>, יתאספו <b>עֲלֵיהֶם עַמִּים בְּאָסְרָם</b>, בבואם לאסור אותם ולקשרם לחרוש <b>לִשְׁתֵּי עוֹנוֹתָם,</b> חבלי העול; עוונותיהם; מענם, ערוגתם; מעניותיהם, כלומר תלמיהם; עיניהם, כדרך שנותנים את סמלוני העול ליד עיני הבהמה. הדימוי מתייחס כנראה לשני עגלי הזהב שהועמדו בדן ובבית-אל.
(יא) <b>וְאֶפְרַיִם</b> דומה ל<b>עֶגְלָה מְלֻמָּדָה</b>, שהוכשרה לעבודה<b>, אֹהַבְתִּי לָדוּשׁ,</b> הדשה ברצון. <b>וַאֲנִי עָבַרְתִּי</b>, העברתי ידי <b>עַל־טוּב צַוָּארָהּ,</b> ליטפתי אותה על צווארה הטוב הנושא בעול, כדי לאשר את עבודתה הנאה. <b>אַרְכִּיב</b>, הגבהתי, או: גרמתי שיחרוש, <b>אֶפְרַיִם, יַחֲרוֹשׁ יְהוּדָה, יְשַׂדֶּד</b>, תיקן את השדה <b>לוֹ יַעֲקֹב.</b> ניסיון העבר מלמד שאתם יכולים ללכת בדרך הנכונה ולעבוד כראוי, ולכן קראתי אליכם:
(יב) <b>זִרְעוּ לָכֶם לִצְדָקָה,</b> השפיעו צדקה בעולם, ו<b>קִצְרוּ לְפִי־חֶסֶד,</b> ואז תיהנו מפֵּרות החסד שעשיתם. <b>נִירוּ</b>, חרשו <b>לָכֶם נִיר,</b> חריש, או: תלם. <b>ו</b>משתעשו כך יגיע ה<b>עֵת לִדְרוֹשׁ</b> ולחפש <b>אֶת־ה' עַד</b> ש<b>יָבוֹא</b>, יתגלה ה' <b>וְיוֹרֶה צֶדֶק לָכֶם</b>, כאיכר המכין את השדה, זורעו ומתפלל לירידת הגשם.
(יג) היה ראוי שתלכו בדרך הראויה, אבל נהגתם אחרת: במקום לזרוע צדקה <b>חֲרַשְׁתֶּם־רֶשַׁע,</b> ועל כן במקום לקצור חסד <b>עַוְלָתָה</b>, עוולה, חברה לא מוסרית <b>קְצַרְתֶּם; אֲכַלְתֶּם פְּרִי־כָחַשׁ,</b> כזב. תוצר מעשיכם הוא שקר, <b>כִּי־בָטַחְתָּ בְדַרְכְּךָ בְּרֹב גִּבּוֹרֶיךָ.</b> סברתם שמכוח מדינתכם וצבאכם תחזיקו מעמד, ולפיכך אינכם זקוקים לעזרת ה'.
(יד) <b>וְקָאם</b>, יקום, יבוא <b>שָׁאוֹן</b>, רעש אויבים <b>בְּעַמֶּיךָ, וְכָל־מִבְצָרֶיךָ יוּשָּׁד</b>, יושחת <b>כְּשֹׁד שַׁלְמַן</b>, אולי הוא שלמנאסר מלך אשור שעשה שפטים קשים ב<b>בֵּית אַרְבֵאל</b>, שבגליל או בעבר הירדן. ואפשר ששלמן הוא דמות נשכחת שהייתה ידועה בשעתה כמי שהייתה מעורבת בשוד אכזרי <b>בְּיוֹם מִלְחָמָה.</b> באותו אירוע <b>אֵם עַל־בָּנִים רֻטָּשָׁה,</b> נחתכה ונהרגה, או: נעזבה, כיוון שהגברים נהרגו.
(טו) <b>כָּכָה עָשָׂה</b>, גרם <b>לָכֶם</b> העגל שב<b>בֵית־אֵל מִפְּנֵי רָעַת רָעַתְכֶם,</b> רעתכם הרבה. <b>בַּשַּׁחַר</b>, כשהתמונה תתבהר, בראשית המלחמה או: פתאום יתברר ש<b>נִדְמֹה נִדְמָה</b>, נעלם ונהרג <b>מֶלֶךְ יִשְׂרָאֵל.</b>
<h2>פרק יא</h2>
(א) <b>כִּי</b> כאשר היה <b>נַעַר, יִשְׂרָאֵל</b> – <b>וָאֹהֲבֵהוּ.</b> עוד בצעירותו ובראשיתו אהבתי אותו, <b>וּמִמִּצְרַיִם קָרָאתִי לִבְנִי</b> וגאלתי אותו לבוא אלי.
(ב) ככל ששליחַי הנביאים <b>קָרְאוּ לָהֶם</b> – <b>כֵּן הָלְכוּ מִפְּנֵיהֶם,</b> התרחקו מהם, ובמקום לבוא אל נביאַי – <b>לַבְּעָלִים יְזַבֵּחוּ וְלַפְּסִלִים יְקַטֵּרוּן.</b>
(ג) <b>וְאָנֹכִי תִּרְגַּלְתִּי</b>, הרגלתי <b>לְאֶפְרַיִם קָחָם עַל־זְרוֹעֹתָיו,</b> לשאת אותם בזרועות הנביא, ופינקתי אותם, <b>וְלֹא יָדְעוּ כִּי רְפָאתִים,</b> אני הוא המטפל בהם והדואג לכל צורכיהם.
(ד) לא בחבלים שבהם מושכים בהמה, אלא <b>בְּחַבְלֵי אָדָם</b>, חבלים רכים שמדריכים בהם ילדים רכים ללכת <b>אֶמְשְׁכֵם,</b> ו<b>בַעֲבֹתוֹת</b> של <b>אַהֲבָה,</b> לא של שעבוד. <b>וָאֶהְיֶה לָהֶם כִּמְרִימֵי עֹל</b> מ<b>עַל לְחֵיהֶם</b>, הרמתי את העול מעל לחייכם, כביכול, כדי להקל עליכם. <b>וְאַט אֵלָיו אוֹכִיל.</b> נטיתי אליהם לתת להם אוכל.
(ה) קיוויתי ש<b>לֹא יָשׁוּב אֶל־אֶרֶץ מִצְרַיִם,</b> ואף אסרתי זאת עליו, <b>וְ</b>אולם <b>אַשּׁוּר הוּא מַלְכּוֹ</b> – הם נכנעים לאשורים, <b>כִּי מֵאֲנוּ לָשׁוּב</b> אלי. הם אינם שומרים אמונים לה' הדואג להם.
(ו) <b>וְחָלָה</b>, תימצא <b>חֶרֶב בְּעָרָיו, וְכִלְּתָה</b> את <b>בַדָּיו,</b> ענפיו, כלומר את הכפרים, <b>וְאָכָלָה</b> החרב תשמיד אותו <b>מִמֹּעֲצוֹתֵיהֶם,</b> בגלל עצותיו ותכניותיו.
(ז) <b>וְעַמִּי תְלוּאִים</b>, תלויים <b>לִמְשׁוּבָתִי,</b> בתשובתי. הם אינם חוזרים אלי באופן מלא, וממתינים לי שאשוב אני אליהם ואיטיב אִתם תחילה. <b>וְ</b>לעלות <b>אֶל־עַל</b> הנביאים <b>יִקְרָאֻהוּ</b> – לעמי, אבל העם כולו <b>יַחַד לֹא יְרוֹמֵם,</b> אינו מעוניין להתרומם, לשוב אלי בנחישות, בקומה זקופה וכאיש אחד.
(ח) <b>אֵיךְ</b> אתה גורם ש<b>אֶתֶּנְךָ</b> בידי אויביך, <b>אֶפְרַיִם;</b> ש<b>אֲמַגֶּנְךָ,</b> אסגיר אותך, <b>יִשְׂרָאֵל?! אֵיךְ אֶתֶּנְךָ כְאַדְמָה, אֲשִׂימְךָ כִּצְבֹאיִם?!</b> איך אוכל להפוך אתכם ולכלותכם כפי שעוללתי לאדמה וצבויִם, הערים שבכיכר הירדן, כאשר הפכתי את סדום ועמורה?! הרי קשה הדבר לפני. <b>נֶהְפַּךְ עָלַי לִבִּי</b>, אינני דבק בהחלטתי למוטט אתכם. <b>יַחַד נִכְמְרוּ</b>, התעוררו כל <b>נִחוּמָי,</b> רחמי עליכם.
(ט) <b>לֹא אֶעֱשֶׂה חֲרוֹן אַפִּי.</b> לא אנקום בכם נקמה שלמה. <b>לֹא אָשׁוּב לְשַׁחֵת</b> את <b>אֶפְרָיִם, כִּי אֵל אָנֹכִי וְלֹא־אִישׁ,</b> שהרי אדם לא היה סולח לכם על עוונות כה כבדים, וגם משום ש<b>בְּקִרְבְּךָ קָדוֹשׁ,</b> רק ביניכם אשכון, <b>וְלֹא אָבוֹא בְּעִיר</b> אחרת.
(י) <b>אַחֲרֵי ה' יֵלְכוּ כְּאַרְיֵה יִשְׁאָג,</b> כמו אריה המכנס ומוביל את להקתו בשאגה. <b>כִּי־הוּא יִשְׁאַג, וְיֶחֶרְדוּ בָנִים</b> אפילו <b>מִ</b>מדינות ה<b>יָּם</b> הרחוקות.
(יא) <b>יֶחֶרְדוּ כְצִפּוֹר מִמִּצְרַיִם,</b> הבנים יבואו ממצרים כציפור מבוהלת וחרדה, <b>וּכְיוֹנָה מֵאֶרֶץ אַשּׁוּר. וְהוֹשַׁבְתִּים עַל־בָּתֵּיהֶם. נְאֻם־ה'.</b>
<h2>פרק יב</h2>
(א) הנביא חוזר לתוכחתו: <b>סְבָבֻנִי בְכַחַשׁ</b>, במרמה <b>אֶפְרַיִם,</b> שבטי ממלכת ישראל, <b>וּבְמִרְמָה</b> – <b>בֵּית יִשְׂרָאֵל.</b> ובמאמר מוסגר: <b>ו</b>לעומתם <b>יהוּדָה עֹד רָד</b>, מנהל את מלכותו <b>עִם־אֵל,</b> לפי מצוות ה', <b>וְעִם־קְדוֹשִׁים</b> הוא <b>נֶאֱמָן.</b>
(ב) <b>אֶפְרַיִם רֹעֶה רוּחַ,</b> עוסק בהבלים, חלומות וכזבים, וניזון מהם, <b>וְרֹדֵף</b> אחרי רוח <b>קָדִים,</b> רוח מזרחית סוערת בלי לתפוס דבר. חי חיים שאין בהם תכלית ותוחלת. <b>כָּל־הַיּוֹם כָּזָב וָשֹׁד יַרְבֶּה</b> – <b>וּבְרִית עִם־אַשּׁוּר יִכְרֹתוּ, ו</b>מנגד <b>שֶׁמֶן</b> מבושם או יקר <b>לְמִצְרַיִם יוּבָל</b> על ידיהם כמחוות ידידות דיפלומטית. הנביא מבקר את מסרי האהדה שממלכת ישראל משדרת לשני הצדדים העוינים. הנאמנות הכפולה כוזבת ואינה ראויה.
(ג) <b>וְרִיב לַה'</b> גם <b>עִם־יְהוּדָה, וְלִפְקֹד עַל</b>, להעניש את צאצאי <b>יַעֲקֹב כִּדְרָכָיו, כְּמַעֲלָלָיו יָשִׁיב לוֹ.</b>
(ד) מקצת מתולדותיו של יעקב אבינו: כבר <b>בַּבֶּטֶן</b> הוא <b>עָקַב</b>, ניסה לעקוף <b>אֶת אָחִיו,</b> <b>וּבְאוֹנוֹ</b>, בכוחו <b>שָׂרָה אֶת</b>, התמודד עם מלאך <b>אֱלֹהִים.</b>
(ה) <b>וַיָּשַׂר אֶל־מַלְאָךְ וַיֻּכָל,</b> שהרי המלאך <b>בָּכָה וַיִּתְחַנֶּן־לוֹ</b> שישחרר אותו. בעיר <b>בֵּית־אֵל</b> ה' או מלאכו <b>יִמְצָאֶנּוּ,</b> מצא את יעקב, וכן: מצא אותנו, צאצאיו הנביאים, <b>וְשָׁם יְדַבֵּר עִמָּנוּ.</b>
(ו) <b>וַה' אֱלֹהֵי הַצְּבָאוֹת</b> – <b>ה' זִכְרוֹ,</b> שמו. בו דבק יעקב אבינו, ובו נאחזים אנחנו.
(ז) <b>וְ</b>על כן <b>אַתָּה בֵּאלֹהֶיךָ</b>, אל אלוקיך <b>תָשׁוּב, חֶסֶד וּמִשְׁפָּט שְׁמֹר, וְקַוֵּה אֶל־אֱלֹהֶיךָ תָּמִיד.</b>
(ח) בהווה לעומת זאת, <b>כְּנַעַן</b>, הסוחר – <b>בְּיָדוֹ מֹאזְנֵי מִרְמָה,</b> ו<b>לַעֲשֹׁק אָהֵב.</b>
(ט) <b>וַיֹּאמֶר אֶפְרַיִם: "אַךְ עָשַׁרְתִּי</b> בעצמי בלי עזרתו של אלוקים, <b>מָצָאתִי אוֹן</b>, כוח <b>לִי. כָּל־יְגִיעַי</b>, בכל מה שאני עושה <b>לֹא יִמְצְאוּ־לִי עָוֹן אֲשֶׁר־חֵטְא.</b> אין לשפוט אותי על מקורות רווחי".
(י) <b>וְאָנֹכִי ה' אֱלֹהֶיךָ</b> כבר <b>מֵאֶרֶץ מִצְרָיִם.</b> וכשם שבלכתך במדבר הושבתי אותך בסוכות והגנתי עליך, <b>עֹד אוֹשִׁיבְךָ בָאֳהָלִים</b> בדרכך מן הגלות לארץ <b>כִּימֵי</b> אוהל <b>מוֹעֵד,</b> או: כמועד הליכתך במדבר.
(יא) <b>וְדִבַּרְתִּי עַל</b>, אל <b>הַנְּבִיאִים, וְאָנֹכִי חָזוֹן הִרְבֵּיתִי</b> להם, <b>וּבְיַד הַנְּבִיאִים אֲדַמֶּה.</b> הנביאים רואים את ה', כביכול, בדימויים, תמונות וחזונות, שאותם עליהם לתרגם לנבואה מילולית.
(יב) <b>אִם</b> תושבי <b>גִּלְעָד</b>, שבו שררה אנרכיה, ועל כן רבו בו מעשי שוד וגנבה, עשו <b>אָוֶן</b>, גזלו ורימו – <b>אַךְ־שָׁוְא הָיוּ</b>, גם לאחר שהרביתי חזון לנביאים הם נשארו אנשי שקר. <b>בַּגִּלְגָּל שְׁוָרִים זִבֵּחוּ</b> לעבודה זרה. <b>גַּם מִזְבְּחוֹתָם</b> רבים וגלויים <b>כְּגַלִּים</b>, כערמות אבנים או תלוליות עפר רבות <b>עַל תַּלְמֵי שָׂדָי,</b> בשדות.
(יג) הושע ממשיך לקשור את תולדות יעקב אבינו עם חיי ההווה של ישראל: <b>וַיִּבְרַח יַעֲקֹב</b> מעשָׂו אחיו ל<b>שְׂדֵה אֲרָם. וַיַּעֲבֹד יִשְׂרָאֵל</b>, יעקב <b>בְּאִשָּׁה,</b> בשביל אשה – רחל, <b>וּבְאִשָּׁה שָׁמָר</b> על הצאן.
(יד) <b>וּ</b>כשם שיעקב גלה לארם ועבד שם, כך בני ישראל גלו למצרים ושועבדו שם. אחר כך <b>בְנָבִיא</b>, באמצעות משה אבי הנביאים <b>הֶעֱלָה ה' אֶת־יִשְׂרָאֵל מִמִּצְרָיִם, וּבְ</b>אמצעות <b>נָבִיא</b> העם <b>נִשְׁמָר</b> בכל שנות נדודיו במדבר.
(טו) <b>הִכְעִיס אֶפְרַיִם</b>, ממלכת ישראל את ה' <b>תַּמְרוּרִים,</b> כעס מר וכבד, <b>וְדָמָיו</b>, הדם ששפך, או: עונשו <b>עָלָיו יִטּוֹשׁ,</b> יניח. הוא האחראי למעשיו או לעונשו, <b>ו</b>בסופו של דבר את <b>חֶרְפָּתוֹ יָשִׁיב לוֹ אֲדֹנָיו,</b> ה'. אפרים ייענש על מעשיו בחרפה.
<h2>פרק יג</h2>
(א) בימים עברו <b>כְּדַבֵּר</b>, כאשר היה <b>אֶפְרַיִם</b> מדבר – <b>רְתֵת</b>, רטט ורעד היו אוחזים בשומעיו מחמת מעמדו הרם. אז <b>נָשָׂא הוּא</b> את קולו, או: מורם היה מעם <b>בְּיִשְׂרָאֵל.</b> אולם זוהי נחלת העבר – <b>וַיֶּאְשַׁם</b>, חָטא <b>בַּבַּעַל וַיָּמֹת.</b>
(ב) <b>וְעַתָּה יוֹסִפוּ לַחֲטֹא.</b> אם מתחילה חטאו ישראל רק בעבודת הבעל, בהמשך הם יצרו משלהם מערכת שלמה של אלילים – <b>וַיַּעֲשׂוּ לָהֶם מַסֵּכָה מִכַּסְפָּם כִּתְבוּנָם</b>, כתבנית שבחרו עשו <b>עֲצַבִּים,</b> אלילים, <b>מַעֲשֵׂה חָרָשִׁים</b>, בעלי מלאכה <b>כֻּלֹּה,</b> אין בעצבים דבר מלבד חומר מעוצב, <b>לָהֶם הֵם אֹמְרִים: "זֹבְחֵי אָדָם</b> – <b>עֲגָלִים יִשָּׁקוּן.</b> מקריבי בני אדם לעבודה זרה הם שיזכו לנשק את עגלי הזהב".
(ג) <b>לָכֵן יִהְיוּ</b> בני אפרים, ממלכת ישראל, פגיעים <b>כַּעֲנַן־בֹּקֶר</b>. ענני הבוקר נמוגים בקלות באור השמש הזורחת, <b>וְ</b>קלים להתנדף <b>כַטַּל מַשְׁכִּים</b>, המופיע השכם בבוקר והוא <b>הֹלֵךְ</b> ונעלם תוך זמן קצר, <b>כְּמֹץ יְסֹעֵר מִגֹּרֶן</b>, הנפוץ ונעלם מן הגורן ברוח סערה <b>וּכְעָשָׁן</b> היוצא <b>מֵאֲרֻבָּה</b> ומתפוגג. כמו אלה יצעד אפרים לקראת כיליונו.
(ד) <b>וְאָנֹכִי ה' אֱלֹהֶיךָ</b> שהוצאתיך <b>מֵאֶרֶץ מִצְרָיִם, וֵאלֹהִים זוּלָתִי לֹא תֵדָע.</b> לא תוכל לדבוק בשום אל אחר, <b>וּמוֹשִׁיעַ אַיִן בִּלְתִּי,</b> מלבדי.
(ה) <b>אֲנִי יְדַעְתִּיךָ</b>, הכרתי ואהבתי אותך וסיפקתי את צרכיך כשהיית <b>בַּמִּדְבָּר, בְּאֶרֶץ תַּלְאֻבוֹת,</b> ייסורים וצמא.
(ו) במדבר היו ישראל צמודים אלי וזקוקים לי, אבל <b>כְּמַרְעִיתָם</b>, כאשר הם התיישבו בארץ וניזונו מאדמתה – <b>וַיִּשְׂבָּעוּ, שָׂבְעוּ וַיָּרָם לִבָּם,</b> הם התגאו, <b>עַל־כֵּן שְׁכֵחוּנִי.</b> אמנם גם במדבר חטאו ישראל, אבל שם לא בגדו בה' ללכת אחר עבודה זרה כפי שנהגו במשך מאות שנים בישבם על אדמתם.
(ז) על כן – <b>וָאֱהִי לָהֶם כְּמוֹ־שָׁחַל,</b> אריה, <b>כְּנָמֵר עַל־דֶּרֶךְ אָשׁוּר,</b> אביט ואארוב.
(ח) <b>אֶפְגְּשֵׁם כְּדֹב שַׁכּוּל</b>. לאדם הנפגש בדוב שכול אין סיכוי להינצל, בשל מרירותו ואכזריותו. <b>וְאֶקְרַע</b> את <b>סְגוֹר לִבָּם,</b> כדוב המסוגל לקרוע מן האדם את צלעותיו, <b>וְאֹכְלֵם שָׁם כְּלָבִיא,</b> אריה, <b>חַיַּת הַשָּׂדֶה תְּבַקְּעֵם.</b>
(ט) <b>שִׁחֶתְךָ,</b> את ההשחתה והאסונות הבאת אתה, <b>יִשְׂרָאֵל,</b> על עצמך <b>כִּי־בִי</b> מרדת, במי שהיה תמיד <b>בְעֶזְרֶךָ.</b>
(י) <b>אֱהִי</b>, איה, היכן <b>מַלְכְּךָ אֵפוֹא וְיוֹשִׁיעֲךָ בְּכָל־עָרֶיךָ, וְ</b>היכן הם <b>שֹׁפְטֶיךָ אֲשֶׁר אָמַרְתָּ: "תְּנָה־לִּי מֶלֶךְ וְשָׂרִים"?!</b> ביקשתם לכם הנהגה, ועתה אין בכוחה לעזור לכם.
(יא) נעתרתי לבקשתכם, אך – <b>אֶתֶּן־לְךָ מֶלֶךְ בְּאַפִּי,</b> בכעסי. כאמור, במלכות ישראל היו קמות לעתים קרובות שושלות חדשות בעקבות מרידות. כשם שהמלך בא למלוך בחרון אפי, כך – <b>וְאֶקַּח</b> אותו <b>בְּעֶבְרָתִי,</b> בזעמי.
(יב) <b>צָרוּר עֲוֹן</b>, אסופים כל פשעי <b>אֶפְרָיִם. צְפוּנָה</b>, שמורה ואצורה <b>חַטָּאתוֹ.</b> על כן עוד אפרע ממנו על חטאיו:
(יג) <b>חֶבְלֵי יוֹלֵדָה</b>, ייסורים קשים כצירי היולדת <b>יָבֹאוּ לוֹ. הוּא־בֵן לֹא חָכָם, כִּי</b> כאשר תגיע <b>עֵת</b> העונש המכאיב הזה, <b>לֹא־יַעֲמֹד בְּמִשְׁבַּר</b>, במקום המיועד ללידת <b>בָּנִים.</b> לא יהיה בו די כוח לעמוד בכאביו, והוא יישבר.
(יד) בעבר <b>מִיַּד שְׁאוֹל אֶפְדֵּם, מִמָּוֶת אֶגְאָלֵם,</b> ואילו עכשיו <b>אֱהִי</b>, אהיה <b>דְבָרֶיךָ מָוֶת.</b> אני המצווה על גורמי מותך. <b>אֱהִי</b> אני <b>קָטָבְךָ</b>, כריתתך ואימתך ב<b>שְׁאוֹל. נֹחַם</b>, חרטה <b>יִסָּתֵר מֵעֵינָי.</b> לא אחזור בי מן העונשים הכבדים.
(טו) <b>כִּי הוּא</b> – אפרים בעבר <b>בֵּין אַחִים</b>, שדות, <b>יַפְרִיא,</b> פרה ורבה, ואילו עתה <b>יָבוֹא</b> כמו <b>קָדִים,</b> רוח מזרחית, <b>רוּחַ ה' מִמִּדְבָּר עֹלֶה</b> ויחריב הכול, <b>וְיֵבוֹשׁ</b>, יתייבש <b>מְקוֹרוֹ,</b> מקור המים שלו, <b>וְיֶחֱרַב</b>, ייבש <b>מַעְיָנוֹ.</b> כל מקורות כוחו של העם ייסתמו בפניו. <b>הוּא</b> – הרוח <b>יִשְׁסֶה</b>, ישדוד <b>אוֹצַר כָּל־כְּלִי חֶמְדָּה.</b>
<h2>פרק יד</h2>
(א) <b>תֶּאְשַׁם שֹׁמְרוֹן כִּי מָרְתָה</b>, מרדה <b>בֵּאלֹהֶיהָ. בַּחֶרֶב יִפֹּלוּ, עֹלְלֵיהֶם יְרֻטָּשׁוּ,</b> ילדיהם הרכים ייגזרו, <b>וְהָרִיּוֹתָיו</b>, נשותיו ההרות <b>יְבֻקָּעוּ.</b>
(ב) <b>שׁוּבָה יִשְׂרָאֵל עַד ה' אֱלֹהֶיךָ, כִּי כָשַׁלְתָּ בַּעֲוֹנֶךָ.</b> כיוון שחטאיך הובילו אותך למבוי סתום, פתוחה בפניך רק דרך התשובה אל ה'.
(ג) <b>קְחוּ עִמָּכֶם דְּבָרִים.</b> דברו איש אל רעהו, התייעצו ודונו כיצד לעשות זאת, <b>וְשׁוּבוּ אֶל־ה'. אִמְרוּ אֵלָיו: "</b>הרי אתה <b>כָּל־תִּשָּׂא עָוֹן,</b> תסלח לכל חטא, <b>וְקַח</b>, תזכור את ה<b>טוֹב</b> שיש בנו. <b>וּנְשַׁלְּמָה</b> במקום זבחי <b>פָרִים</b> בדיבור <b>שְׂפָתֵינוּ.</b> במקום להקריב קרבנות יקרים וגדולים ניתן לך את מלות הווידוי שלנו, שכן חשובה עצם הפנייה אליך. והשלכותיה הפוליטיות של מסקנה זו:
(ד) <b>אַשּׁוּר לֹא יוֹשִׁיעֵנוּ,</b> ולכן לא מהם נבקש עזרה. <b>עַל־סוּס לֹא נִרְכָּב</b> למלחמה. נפסיק את מאמצינו הצבאיים. <b>וְלֹא־נֹאמַר עוֹד: "אֱלֹהֵינוּ" לְמַעֲשֵׂה יָדֵינוּ.</b> לא נתייחס לפסלים כאילו הם אלוהינו, <b>אֲשֶׁר</b>, כי <b>בְּךָ יְרֻחַם יָתוֹם,</b> ומלבדך אין מי שיעזרו לנו בחולשתנו".
(ה) לאחר שישראל ישובו אלי, <b>אֶרְפָּא</b> לחוליים ולפגעים שבאו בעקבות <b>מְשׁוּבָתָם,</b> שובבותם. <b>אֹהֲבֵם נְדָבָה,</b> בחסד וברחמים, <b>כִּי שָׁב אַפִּי</b>, כעסי <b>מִמֶּנּוּ,</b> ואמחל לעוונותיהם.
(ו) <b>אֶהְיֶה כַטַּל לְיִשְׂרָאֵל,</b> ואז הוא <b>יִפְרַח כַּשּׁוֹשַׁנָּה וְיַךְ</b>, יעמיק את <b>שָׁרָשָׁיו כּ</b>שורשי עצי <b>לְּבָנוֹן</b> העמוקים והמסועפים.
(ז) וגם כלפי מעלה – <b>יֵלְכוּ</b>, יתפשטו למרחוק <b>יוֹנְקוֹתָיו,</b> ענפיו הרכים. <b>וִיהִי כַזַּיִת</b>, שהוא עץ ירוק-עד וענפיו מלאים תמיד, <b>הוֹדוֹ,</b> נופו, <b>וְרֵיחַ</b> יהיה <b>לוֹ</b> עשיר ומגוון <b>כַּלְּבָנוֹן.</b>
(ח) <b>יָשֻׁבוּ יֹשְׁבֵי בְצִלּוֹ,</b> החוסים תחת מלכות ישראל, <b>יְחַיּוּ</b>, יְגדלו <b>דָגָן וְיִפְרְחוּ</b>, יצמחו וישגשגו <b>כַגָּפֶן,</b> המתפשטת ומצמיחה ענפים רבים במהירות. <b>זִכְרוֹ</b> של ישראל <b>כְּיֵין לְבָנוֹן,</b> שטעמו מיוחד והוא נשמר בפה גם לאחר תום שתייתו.
(ט) <b>אֶפְרַיִם</b> אֱמוֹר, או יאמר<b>:</b> <b>מַה־לִּי עוֹד לָעֲצַבִּים</b>, לפסלים<b>?!</b> וכתגובה לכך – <b>אֲנִי עָנִיתִי</b> לכם בעת צרה <b>וַאֲשׁוּרֶנּוּ,</b> אני הוא זה המסתכל ומשגיח עליכם. לחלופין: אפרים, אינני מתעסק בפסילים, מה לי ולהם, אני הוא העונה לכם ומביט בצורכיכם. <b>אֲנִי כִּבְרוֹשׁ</b> שהוא תמיד <b>רַעֲנָן,</b> ועליו אינם יבשים, אך יתרון לי על פני הברוש – שהוא עץ סרק, ואילו <b>מִמֶּנִּי פֶּרְיְךָ נִמְצָא.</b>
(י) <b>מִי חָכָם וְיָבֵן</b> את הצרות, המפלות, הניצחונות וההפסדים ה<b>אֵלֶּה</b> ואת פשרם?! מי <b>נָבוֹן וְיֵדָעֵם?!</b> אין מי שיבין, אבל למרות שאין לרדת לחקרם ולמשמעותם של מהלכי המציאות יש להאמין <b>כִּי־יְשָׁרִים דַּרְכֵי ה', וְצַדִּקִים יֵלְכוּ בָם</b> ויגיעו למקום טוב, <b>וּפשְׁעִים יִכָּשְׁלוּ בָם</b> ויסתבכו אפילו בדרכים הישרות.
