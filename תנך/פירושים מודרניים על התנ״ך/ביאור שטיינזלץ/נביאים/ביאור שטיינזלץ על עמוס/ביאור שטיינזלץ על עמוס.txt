<h1>ביאור שטיינזלץ על עמוס</h1>
<h2>פרק א</h2>
(א) <b>דִּבְרֵי עָמוֹס אֲשֶׁר־הָיָה בַנֹּקְדִים</b>, אחד ממגדלי הצאן <b>מִתְּקוֹעַ. אֲשֶׁר חָזָה עַל־יִשְׂרָאֵל</b> ולא רק עליהם <b>בִּימֵי עֻזִּיָּה מֶלֶךְ־יְהוּדָה וּבִימֵי יָרָבְעָם בֶּן־יוֹאָשׁ מֶלֶךְ יִשְׂרָאֵל, שְׁנָתַיִם לִפְנֵי הָרָעַשׁ,</b> רעידת אדמה קשה מאוד שהחריבה מקומות יישוב בארץ, ובשל עצמתה נחרטה בתודעת העם במשך דורות רבים.
(ב) <b>וַיֹּאמַר: ה' מִצִּיּוֹן יִשְׁאָג, וּמִירוּשָׁלִַם יִתֵּן קוֹלוֹ,</b> והקול הזה יישמע ויפעל בכל העולם. <b>וְאָבְלוּ</b>, יקמלו מקולו <b>נְאוֹת</b>, מקומות המרעה של <b>הָרֹעִים, וְיָבֵשׁ רֹאשׁ הַכַּרְמֶל,</b> אזור פורה ובו צמחייה רבה.
(ג) <b>כֹּה אָמַר ה':</b> אבוא חשבון <b>עַל־שְׁלֹשָׁה פִּשְׁעֵי דַמֶּשֶׂק,</b> בירת ארם, הממלכה המאיימת מצפון, ואבליג, <b>וְ</b>אולם <b>עַל־אַרְבָּעָה</b>, הפשע הרביעי, שהוא חמור מהם, <b>לֹא אֲשִׁיבֶנּוּ,</b> לא אסלח, לא אשיב את גזר דיני או חרון אפי מהם, או: לא אנהג כשופט המשיב את מי שזוּכָּה בדין אל מעמדו הקודם. הפשע הרביעי הוא <b>עַל־דּוּשָׁם</b>, דישתם <b>בַּחֲרֻצוֹת הַבַּרְזֶל</b>, כלי דישה, <b>אֶת־הַגִּלְעָד,</b> על ההשמדה האתנית שביצעו המלכים האחרונים של ארם בגלעד, לאחר שפלשו לשם, כבשו את המקום מישראל ביד קשה והטילו את מוראם על התושבים.
(ד) על כן – <b>וְשִׁלַּחְתִּי אֵשׁ בְּבֵית חֲזָאֵל,</b> שר צבא ארם שעלה לשלטון ומלך. ייתכן שעל שמו התכנו ממלכת ארם והנהגתה. <b>וְאָכְלָה</b> את <b>אַרְמְנוֹת בֶּן־הֲדָד,</b> השליט הארמי שקדם לחזאל.
(ה) <b>וְשָׁבַרְתִּי</b> את <b>בְּרִיחַ</b> שער העיר <b>דַּמֶּשֶׂק,</b> אפרוץ את העיר בפני אויבים, <b>וְהִכְרַתִּי יוֹשֵׁב מִבִּקְעַת־אָוֶן,</b> אזור מישורי בקרבת דמשק. מן הסתם אין זה שמו האמתי של המקום אלא כינויו בפי הנביא על שם העבודה הזרה של תושביו. לא רק העיר דמשק תיהרס אלא גם היושבים בסביבתה יושמדו, <b>וְתוֹמֵךְ שֵׁבֶט</b>, אוחז במטה או בשרביט, כלומר מושל, יסולק <b>מִבֵּית עֶדֶן, וְגָלוּ עַם־אֲרָם קִירָה,</b> אל העיר האשורית קיר. <b>אָמַר ה'.</b> הנביא רומז להגליה העתידית של ארם בידי ממלכת אשור.
(ו) נבואה נוספת: <b>כֹּה אָמַר ה': עַל־שְׁלֹשָׁה פִּשְׁעֵי עַזָּה</b>, העיר הפלשתית התקיפה, אבוא אִתה חשבון, אך עדיין אמָּנע מלהענישה, <b>וְ</b>אולם <b>עַל־אַרְבָּעָה</b>, הפשע הרביעי, שהוא חמור מהם, <b>לֹא אֲשִׁיבֶנּוּ</b>, לא אבליג עליו, והוא הפשע שפשע כנגד עם ישראל – <b>עַל־הַגְלוֹתָם גָּלוּת שְׁלֵמָה לְהַסְגִּיר</b> שבויים מיהודה <b>לֶאֱדוֹם.</b> העזתים שיתפו פעולה עם ממלכת אדום, ששנים רבות הייתה כפופה ליהודה ומפעם לפעם הייתה מתמרדת. הפלשתים לא היו חזקים דיים כדי לתקוף את ארץ יהודה, אבל כשפרצה מלחמה אחרת, הם הצטרפו וסייעו לאויבים, ועוון זה לא יימחל להם.
(ז) לפיכך – <b>וְשִׁלַּחְתִּי אֵשׁ בְּחוֹמַת עַזָּה, וְאָכְלָה</b> האש לא רק את חומות העיר אלא גם את <b>אַרְמְנֹתֶיהָ,</b> בתיה הגדולים או טירותיה והמבצרים שבתוך העיר. העיר כולה תיפול ביד האויב. ועזה לא תיענש לבדה –
(ח) <b>וְהִכְרַתִּי יוֹשֵׁב</b> גם <b>מֵאַשְׁדּוֹד,</b> שאף היא עיר פלשתית, <b>וְתוֹמֵךְ</b>, מחזיק ב<b>שֵׁבֶט</b>, כלומר מושל <b>מֵאַשְׁקְלוֹן,</b> עיר פלשתית אחרת, <b>וַהֲשִׁיבוֹתִי</b>, אַטה את <b>יָדִי עַל</b>, אעניש ואכה גם את <b>עֶקְרוֹן</b>, שגם היא מערי פלשתים. <b>וְאָבְדוּ שְׁאֵרִית פְּלִשְׁתִּים, אָמַר ה' אֱלוֹהִים.</b> המלך עוזיהו הוא ששבר את כוחם של הפלשתים, וייתכן מאוד שהדבר אירע לאחר שנאמרה הנבואה.
(ט) <b>כֹּה אָמַר ה': עַל־שְׁלֹשָׁה פִּשְׁעֵי־צֹר</b> אבליג, <b>וְעַל־אַרְבָּעָה לֹא אֲשִׁיבֶנּוּ</b> – <b>עַל־הַסְגִּירָם גָּלוּת שְׁלֵמָה לֶאֱדוֹם.</b> אמנם ממלכת צור רחוקה מאדום, אבל הצורים שלחו ידם במסחר, והם סחרו בכול – בבגדים, במתכות וגם בבני אדם. אף את שבויי המלחמה מישראל שלחו לאן שהתבקשו, <b>וְלֹא זָכְרוּ בְּרִית אַחִים.</b> בין צור וירושלים שררו יחסי ידידות ואף נכרתה ברית עוד מזמן דוד ושלמה. במשך דורות לא ידוע על סכסוכים בין המדינות. אדרבא, מלכי ישראל קשרו אפילו קשרי נישואין עם מלכי צור וצידון. כיוון שאומה זו, שנחשבה לידידותית, הפכה פניה ושיתפה פעולה עם אויבינו, היא תיענש.
(י) <b>וְשִׁלַּחְתִּי אֵשׁ בְּחוֹמַת צֹר, וְאָכְלָה אַרְמְנוֹתֶיהָ.</b> לצור לא מנובא חורבן גמור או השמדה רבתי, כפי שתואר לעיל לגבי הפלשתים, אך גם תושביה של צור יוכו ויובסו.
(יא) <b>כֹּה אָמַר ה': עַל־שְׁלֹשָׁה פִּשְׁעֵי אֱדוֹם, וְ</b>אולם <b>עַל־אַרְבָּעָה לֹא אֲשִׁיבֶנּוּ</b> – <b>עַל־רָדְפוֹ בַחֶרֶב אָחִיו,</b> שכן אדום הוא עשָׂו, אחיו של יעקב אבינו. <b>וְשִׁחֵת רַחֲמָיו,</b> אם היו לו רחמים, הוא השחית ובזבז אותם ולא הביאם לכלל מעשה. <b>וַיִּטְרֹף לָעַד אַפּוֹ,</b> כעסו. <b>וְ</b>את <b>עֶבְרָתוֹ</b>, זעמו <b>שְׁמָרָה</b> ל<b>נֶצַח.</b> אדום שמרה ליהודה טינה על היותה כפופה לה במשך שנים רבות. אחת הפעמים שאדום התקוממה כנגד יהודה הייתה סמוכה לנבואה זו. ממלכת יהודה לא הייתה במיטבה, והאדומים ניצלו את שעת הכושר ופתחו במלחמה נגדה.
(יב) אשר על כן, הנביא מנבא להם מפלה ותבוסה. <b>וְשִׁלַּחְתִּי אֵשׁ בְּתֵימָן,</b> חבל ארץ מארץ אדום, עיר או משפחה, <b>וְאָכְלָה אַרְמְנוֹת בָּצְרָה,</b> עיר חשובה באדום.
(יג) <b>כֹּה אָמַר ה': עַל־שְׁלֹשָׁה פִּשְׁעֵי בְנֵי־עַמּוֹן, וְעַל־אַרְבָּעָה לֹא אֲשִׁיבֶנּוּ</b> – <b>עַל־בִּקְעָם הָרוֹת הַגִּלְעָד,</b> בני עמון פלשו לגלעד בשעה שנחלש כוחה של ממלכת ישראל, ושיספו שם באכזריות את הנשים ההרות. העמונים עשו זאת <b>לְמַעַן הַרְחִיב אֶת־גְּבוּלָם.</b> בני עמון ניסו לכבוש את אזור הגלעד הסמוך להם במשך דורות רבים. בעקבות תביעותיהם הטריטוריאליות מפעם לפעם הייתה פורצת שם מלחמה. הרג של נשים ועובָּרים חפים מפשע בא לשם דיכוי האוכלוסייה ומניעת התקוממות בעתיד.
(יד) <b>וְהִצַּתִּי אֵשׁ בְּחוֹמַת רַבָּה,</b> רבת בני עמון בירתם, <b>וְאָכְלָה אַרְמְנוֹתֶיהָ בִּתְרוּעָה בְּיוֹם מִלְחָמָה, בְּסַעַר</b>, בסערת קרב <b>בְּיוֹם סוּפָה.</b> לא תהיה זו מפלה קטנה אלא מלחמה גדולה שבה הם יוכו מכה אנושה שתשבור את המדינה.
(טו) <b>וְהָלַךְ מַלְכָּם בַּגּוֹלָה, הוּא וְשָׂרָיו יַחְדָּו. אָמַר ה'.</b>
<h2>פרק ב</h2>
(א) <b>כֹּה אָמַר ה': עַל־שְׁלֹשָׁה פִּשְׁעֵי מוֹאָב, וְעַל־אַרְבָּעָה לֹא אֲשִׁיבֶנּוּ</b> – <b>עַל־שָׂרְפוֹ עַצְמוֹת מֶלֶךְ־אֱדוֹם</b> שרפה גמורה, עד כדי כך שהעצמות הופכות <b>ל</b>מעין <b>שִּׂיד,</b> סיד. יש לשער שמדובר במלחמתם של ישראל, יהודה ואדום כנגד מואב. לפי אחת הפרשנויות, מלך מואב לקח את בנו של מלך אדום, שהיה שבוי בידו, ושחט אותו על ראש החומה. ייתכן שלאחר מכן הוא שרף אותו, וזהו חטאו הרביעי והחמור של מואב שאליו מתייחס עמוס, שכן ההתעללות במתים היא עוול מגונה שלא יכופר.
(ב) לפיכך – <b>וְשִׁלַּחְתִּי־אֵשׁ בְּמוֹאָב, וְאָכְלָה אַרְמְנוֹת הַקְּרִיּוֹת,</b> הכרכים הגדולים שבמואב. <b>וּמֵת בְּשָׁאוֹן מוֹאָב.</b> העם או המדינה המואבית לא יגוועו לאִטם, אלא יפלו ברעש ומתוך מהומה, <b>בִּתְרוּעָה בְּקוֹל שׁוֹפָר,</b> קולות מלחמה.
(ג) <b>וְהִכְרַתִּי שׁוֹפֵט</b>, כינוי לראש האומה <b>מִקִּרְבָּהּ, וְכָל־שָׂרֶיהָ אֶהֱרוֹג עִמּוֹ</b> – עם השופט. <b>אָמַר ה'.</b>
(ד) מן הנבואות על עמי האזור מתקרב הנביא אל החצר הפנימית של עם ישראל: <b>כֹּה אָמַר ה': עַל־שְׁלֹשָׁה פִּשְׁעֵי יְהוּדָה, וְעַל־אַרְבָּעָה לֹא אֲשִׁיבֶנּוּ</b> – <b>עַל־מָאֳסָם אֶת־תּוֹרַת ה', וְחֻקָּיו לֹא שָׁמָרוּ, וַיַּתְעוּם כִּזְבֵיהֶם אֲשֶׁר־הָלְכוּ אֲבוֹתָם אַחֲרֵיהֶם.</b> חטאם הכבד ביותר הוא שלמרות שקיבלו את תורת ה', הם עוזבים את דברו והולכים אחרי פולחנים זרים למיניהם.
(ה) <b>וְשִׁלַּחְתִּי אֵשׁ בִּיהוּדָה וְאָכְלָה אַרְמְנוֹת יְרוּשָׁלִָם.</b> ְשִׁלַּחְתִּי אֵשׁ בִּיהוּדָה וְאָכְלָה אַרְמְנוֹת יְרוּשָׁלִָם.
(ו) מכאן לנבואה המרכזית יותר, העוסקת בשומרון ובממלכת ישראל: <b>כֹּה אָמַר ה': עַל־שְׁלֹשָׁה פִּשְׁעֵי</b> ממלכת <b>יִשְׂרָאֵל, וְעַל־אַרְבָּעָה לֹא אֲשִׁיבֶנּוּ</b> – <b>עַל־מִכְרָם בּ</b>עד <b>כֶּסֶף</b> את ה<b>צַדִּיק,</b> הם מטים את הדין ומוכרים את מי שיצא צודק בדינו בעבור בצע כסף, <b>וְ</b>את ה<b>אֶבְיוֹן</b>, העני המסכן הם מוכרים <b>בַּעֲבוּר נַעֲלָיִם,</b> למען רווחים של מה-בכך.
(ז) <b>הַשֹּׁאֲפִים</b>, שפים, דורכים <b>עַל־עֲפַר־אֶרֶץ</b>, ולמעשה הם צועדים <b>בְּרֹאשׁ דַּלִּים.</b> בעלי הכוח דורסים את הדלים ללא התחשבות, כאילו היו עפר, <b>וְדֶרֶךְ עֲנָוִים יַטּוּ.</b> הם מאלצים את העניים או את הצדיקים לנטות מדרך הישר, לנהוג שלא ביושר או להתחבא, <b>וְאִישׁ וְאָבִיו יֵלְכוּ</b> יחד <b>אֶל־הַנַּעֲרָה</b> לזנות, <b>לְמַעַן חַלֵּל אֶת־שֵׁם קָדְשִׁי.</b> מעשה משותף זה של אב עם בנו מעיד על איבוד הבושה. אין כאן רק כניעה לתאווה, אלא הפגנה של אדישות וקהות מוסרית, כאילו אין עוד גבולות. ובכך מתחלל שם ה'.
(ח) <b>וְעַל־בְּגָדִים חֲבֻלִים</b>, ממושכנים שלא הוחזרו לבעליהם, <b>יַטּוּ,</b> יסבו לסעוד <b>אֵצֶל</b>, ליד <b>כָּל־מִזְבֵּחַ</b> של עבודה זרה, <b>וְיֵין עֲנוּשִׁים</b>, יין שנקנה מכספי קנסות והיטלים שרירותיים, <b>יִשְׁתּוּ</b> המנהיגים בתוך <b>בֵּית אֱלֹהֵיהֶם.</b> במעשים אלה, שיש בהם גם גזלה וחמס של סכומים קטנים, מעורבים שחיתות, שפלות, מידות רעות וחילול ה'.
(ט) <b>וְאָנֹכִי</b> הלוא בשעת כניסתם של ישראל לארץ <b>הִשְׁמַדְתִּי אֶת</b> מלכי <b>הָאֱמֹרִי</b> הגדולים <b>מִפְּנֵיהֶם, אֲשֶׁר כְּגֹבַהּ אֲרָזִים גָּבְהוֹ, וְחָסֹן הוּא כָּאַלּוֹנִים.</b> האמורים נודעו בגובהם ובחוסנם, ולמרות זאת – <b>וָאַשְׁמִיד</b> את <b>פִּרְיוֹ מִמַּעַל וְ</b>את <b>שָׁרָשָׁיו מִתָּחַת</b> מפניכם ולמענכם.
(י) <b>וְאָנֹכִי הֶעֱלֵיתִי אֶתְכֶם מֵאֶרֶץ מִצְרָיִם, וָאוֹלֵךְ אֶתְכֶם בַּמִּדְבָּר</b> תחת חסותי <b>אַרְבָּעִים שָׁנָה לָרֶשֶׁת אֶת־אֶרֶץ הָאֱמֹרִי.</b> לא רק טובות גשמיות הענקתי לכם:
(יא) <b>וָאָקִים מִבְּנֵיכֶם לִנְבִיאִים,</b> נתתי לאנשים מכם את היכולת להיות נביאים או מתלמידיהם, 'בני הנביאים', <b>וּמִבַּחוּרֵיכֶם</b> הקמתי <b>לִנְזִרִים,</b> מורים רוחניים ואנשי מופת. <b>הַאַף אֵין־זֹאת,</b> הלוא כן, <b>בְּנֵי יִשְׂרָאֵל?! נְאֻם־ה'.</b>
(יב) ואתם כפרתם בטובה, <b>וַתַּשְׁקוּ אֶת־הַנְּזִרִים יָיִן</b> בכוח. הכרחתם אותם לעבור על נזירותם. <b>וְעַל־הַנְּבִיאִים צִוִּיתֶם לֵאמֹר: "לֹא תִּנָּבְאוּ".</b> במקום לראות בנבואה חסד ה' עליכם, ולקבלה באהבה ובתודה, התרסתם נגד הנביאים ודחיתם את דבריהם.
(יג) אשר על כן, <b>הִנֵּה אָנֹכִי מֵעִיק</b>, לוחץ ומכביד ידי עליכם עד שתכרעו <b>תַּחְתֵּיכֶם,</b> במקומכם, <b>כַּאֲשֶׁר תָּעִיק הָעֲגָלָה הַמְלֵאָה לָהּ עָמִיר,</b> עומרים. כמו עגלה עמוסת תבואה הכורעת במקומה מכובד המשא.
(יד) <b>וְאָבַד מָנוֹס מִקָּל.</b> קלי המרוץ לא יצליחו לנוס, <b>וְחָזָק לֹא־יְאַמֵּץ כֹּחוֹ</b> לעמוד על נפשו כי יהיו חזקים ממנו, <b>וְגִבּוֹר לֹא־יְמַלֵּט</b>, יציל את <b>נַפְשׁוֹ.</b>
(טו) <b>וְתֹפֵשׂ הַקֶּשֶׁת לֹא יַעֲמֹד</b>. מלבד הקשתות הקטנות ששימשו את היורים מעל גבי מרכבות מלחמה, היו במערך המלחמה תופשי קשת שעמדו מרחוק וירו מנשק כבד. בזמן המפלה תופש הקשת יברח ולא יעמוד במקומו. <b>וְקַל בְּרַגְלָיו לֹא יְמַלֵּט</b> את עצמו, <b>וְ</b>אפילו <b>רֹכֵב הַסּוּס לֹא יְמַלֵּט נַפְשׁוֹ,</b> למרות דהירתו המהירה של הסוס,
(טז) <b>וְאַמִּיץ לִבּוֹ</b>, האמיץ ש<b>בַּגִּבּוֹרִים</b>, היוצא למלחמה בשריון ובכלי נשק כבדים, <b>עָרוֹם יָנוּס</b>, ישליך מעליו את כל מה שעלול להכביד על תנועתו כדי לברוח מהר ככל האפשר <b>בַּיּוֹם־הַהוּא. נְאֻם־ה'.</b> יהיו שיברחו, ויהיו שייהרגו. מפלה גמורה ומבישה זו תבוא לישראל כעונש על התנהגותם בחייהם האזרחיים, על העוולות שעוללו, על זנותם ועל העבודה הזרה שפשתה בהם.
<h2>פרק ג</h2>
(א) <b>שִׁמְעוּ אֶת־הַדָּבָר הַזֶּה אֲשֶׁר דִּבֶּר ה' עֲלֵיכֶם, בְּנֵי יִשְׂרָאֵל,</b> אף על פי שהדברים מתייחסים לממלכת ישראל ולבירתה שומרון, הנבואה הזאת מדברת למעשה <b>עַל כָּל־הַמִּשְׁפָּחָה אֲשֶׁר הֶעֱלֵיתִי מֵאֶרֶץ מִצְרַיִם, לֵאמֹר׃</b>
(ב) <b>רַק אֶתְכֶם יָדַעְתִּי</b>, קשרתי אתכם קשר קרוב יותר <b>מִכֹּל מִשְׁפְּחוֹת הָאֲדָמָה, עַל־כֵּן אֶפְקֹד עֲלֵיכֶם אֵת כָּל־עֲוֹנֹתֵיכֶם.</b>
(ג) כעת ממחיש זאת הנביא באמצעות שורה של שאלות רטוריות ובהן דימויים. <b>הֲיֵלְכוּ שְׁנַיִם יַחְדָּו בִּלְתִּי אִם־נוֹעָדוּ?!</b> האם הליכתם של שני אנשים יחד בדרך, אינה מעידה על כך שהם קבעו להיפגש?! אין להניח שאנשים שנפגשו באופן אקראי לחלוטין, ימשיכו לצעוד יחד לאורך כל הדרך.
(ד) <b>הֲיִשְׁאַג אַרְיֵה בַּיַּעַר</b> – <b>וְטֶרֶף אֵין לוֹ?!</b> האריה איננו שואג סתם לשם שעשוע. שאגותיו באות להחריד את בעלי החיים שבאזור כשהוא יוצא לטרוף, או שהן משמשות להזעיק את שותפיו לצאת לציד. <b>הֲיִתֵּן כְּפִיר</b>, אריה צעיר <b>קוֹלוֹ מִמְּעֹנָתוֹ,</b> ממקום רבצו <b>בִּלְתִּי אִם־לָכָד?!</b> רק כאשר הוא עומד ללכוד או שכבר לכד משהו, הוא שואג.
(ה) גם הדימויים הבאים ממחישים דברים הבאים יחד: <b>הֲתִפֹּל צִפּוֹר עַל־פַּח</b>, מלכודת המונחת על <b>הָאָרֶץ</b> – <b>וּמוֹקֵשׁ</b>, מכשול <b>אֵין לָהּ?!</b> כשאין לה פיתיון או מנגנון לוכד כלשהו, היא תישאר חופשית. ובאותו אופן, <b>הֲיַעֲלֶה־פַּח מִן־הָאֲדָמָה</b> – <b>וְלָכוֹד לֹא יִלְכּוֹד?!</b> המלכודת לא תקפוץ מהקרקע אם הציפור אינה נלכדת בה.
(ו) <b>אִם־יִתָּקַע שׁוֹפָר</b>, שהוא אות של אזהרה <b>בְּעִיר</b> – <b>וְעָם לֹא יֶחֱרָדוּ?!</b> משמעות הדימויים הללו: <b>אִם־תִּהְיֶה רָעָה בְּעִיר</b> – <b>וַה' לֹא עָשָׂה?!</b> האם אתם חושבים שתקרה רעה בעיר במקרה, ולא על פי ה'?!
(ז) <b>כִּי לֹא יַעֲשֶׂה ה' אֱלוֹהִים דָּבָר</b> בעולם, <b>כִּי אִם־גָּלָה</b>, גילה את <b>סוֹדוֹ אֶל־עֲבָדָיו הַנְּבִיאִים</b> תחילה כדי שיזהירו את העם. לכן הנביאים יודעים תמיד את הדברים העומדים להתרחש ומגלים אותם בנבואותיהם.
(ח) <b>אַרְיֵה שָׁאָג</b> – <b>מִי לֹא יִירָא?!</b> כשאריה שואג – כל אחד מפחד, וכך – <b>ה' אֱלוֹהִים דִּבֶּר</b> לאדם כלשהו – <b>מִי לֹא יִנָּבֵא?!</b> לא ייתכן שהשומע את דבר ה' לא יינבא, גם אם הדברים אינם נעימים לנביא ולשומעיו ואינם מנחמים כלל, כמו הנבואה הבאה.
(ט) בואו ו<b>הַשְׁמִיעוּ עַל־אַרְמְנוֹת בְּאַשְׁדּוֹד</b> שבגבול פלשתים, <b>וְעַל־אַרְמְנוֹת בְּאֶרֶץ מִצְרָיִם</b> הרחוקה יותר, <b>וְאִמְרוּ: הֵאָסְפוּ עַל־הָרֵי שֹׁמְרוֹן</b>, בירת ממלכת ישראל <b>וּרְאוּ</b> שיש <b>מְהוּמֹת רַבּוֹת בְּתוֹכָהּ וַעֲשׁוּקִים בְּקִרְבָּהּ.</b>
(י) <b>וְלֹא־יָדְעוּ</b> תושביה ל<b>עֲשׂוֹת־נְכֹחָה,</b> ללכת בדרך הישרה, <b>נְאֻם־ה', הָאוֹצְרִים</b>, אוספים <b>חָמָס</b>, הון ורכוש שלקחו באמצעות סחיטה <b>וָשֹׁד</b>, מה שלקחו בכוח <b>בְּאַרְמְנוֹתֵיהֶם.</b> מהכספים שחמסו ושדדו הם אוגרים באוצרותיהם.
(יא) <b>לָכֵן כֹּה אָמַר ה' אֱלוֹהִים: צַר וּסְבִיב הָאָרֶץ,</b> תבוא צרה שתסובב ותקיף את הארץ, <b>וְהוֹרִד מִמֵּךְ עֻזֵּךְ,</b> כוחך, <b>וְנָבֹזּוּ</b>, ייבזזו <b>אַרְמְנוֹתָיִךְ,</b> שומרון.
(יב) <b>כֹּה אָמַר ה': כַּאֲשֶׁר יַצִּיל הָרֹעֶה מִפִּי הָאֲרִי שְׁתֵּי כְרָעַיִם אוֹ בְדַל־אֹזֶן.</b> אם הרועה אמיץ במיוחד, או אם הוא ממתין די זמן, אולי הוא יצליח להציל מפי האריה את שרידי טרפו. אין בכך נחמה גדולה לבעל הבהמות, אבל הרועה מתאמץ למצוא שאריות, בעיקר כדי להוכיח שהוא לא גנב אותן. <b>כֵּן יִנָּצְלוּ בְּנֵי יִשְׂרָאֵל הַיֹּשְׁבִים בְּשֹׁמְרוֹן בִּפְאַת מִטָּה.</b> שרידים מעטים מהם יימצאו כמו בקצה המיטה, כלומר במקום לא מכובד, או: יינצלו רק החלשים והחולים שבבוא האויב אינם יכולים לצאת מן המיטה ולהימלט, ועל כן הם ידחקו עצמם לקצה המיטה, <b>וּבִדְמֶשֶׁק עָרֶשׂ,</b> בארץ כלשהי שנמצאת באזור דמשק או: בקצה מיטה. כמה מסכנים ועלובים יישארו בפינות נידחות, אך רוב העם יאבד.
(יג) <b>שִׁמְעוּ וְהָעִידוּ בְּבֵית יַעֲקֹב, נְאֻם־ה' אֱלוֹהִים אֱלֹהֵי הַצְּבָאוֹת,</b>
(יד) <b>כִּי בְּיוֹם פָּקְדִי פִשְׁעֵי־יִשְׂרָאֵל עָלָיו</b> – <b>וּפָקַדְתִּי עַל־מִזְבְּחוֹת בֵּית־אֵל</b> המפוארים שניצבו במרכז הפולחני של הממלכה, <b>וְנִגְדְּעוּ קַרְנוֹת הַמִּזְבֵּחַ וְנָפְלוּ לָאָרֶץ.</b>
(טו) <b>וְהִכֵּיתִי בֵית־הַחֹרֶף</b> של מלכי שומרון שעמד ביזרעאל, שהוא אזור חמים יותר, <b>עַל־בֵּית הַקָּיִץ</b> שלהם שבשומרון ההררית, שבה נעים יותר בקיץ. <b>וְאָבְדוּ בָּתֵּי הַשֵּׁן,</b> הבתים שקושטו בשן פיל יקרה. <b>וְסָפוּ</b>, יושמדו <b>בָּתִּים רַבִּים. נְאֻם־ה'.</b>
<h2>פרק ד</h2>
(א) <b>שִׁמְעוּ הַדָּבָר הַזֶּה, פָּרוֹת הַבָּשָׁן אֲשֶׁר בְּהַר שֹׁמְרוֹן,</b> דימוי לגבירות האצילות והעשירות שבעיר שומרון ומסביב לה. פרות הבשן כבדות וגדולות הרבה יותר משאר פרות. <b>הָעֹשְׁקוֹת דַּלִּים, הָרֹצְצוֹת</b>, שוברות <b>אֶבְיוֹנִים,</b> עניים, <b>הָאֹמְרוֹת לַאֲדֹנֵיהֶם</b>, בעליהן<b>: הָבִיאָה</b> משקה <b>וְנִשְׁתֶּה.</b> בתפנוקיהן ובדרישתן למלא מיד את רצונותיהן הן דורסות את הדלים והמסכנים.
(ב) <b>נִשְׁבַּע ה' אֱלוֹהִים בְּקָדְשׁוֹ, כִּי הִנֵּה יָמִים בָּאִים עֲלֵיכֶם, וְנִשָּׂא אֶתְכֶם בְּצִנּוֹת,</b> השובים יובילו אתכן בסירות קטנות, <b>וְאַחֲרִיתְכֶן</b> תהיה <b>בְּסִירוֹת דּוּגָה.</b> סופכן שתילקחו בספינות דיג.
(ג) <b>וּפְרָצִים</b>, דרך הפרצות שהאויב יפרוץ בקיר או בחומה <b>תֵּצֶאנָה אִשָּׁה נֶגְדָּהּ,</b> כל אשה תצא דרך הפרצה הקרובה אליה שכן מקום המחסה ייפרץ, הביטחון ייעלם, וכל אחת תברח לדרכה. <b>וְהִשְׁלַכְתֶּנָה הַהַרְמוֹנָה.</b> תושלכו להרמונו של בעל שררה, לבית סוהר או מחנה מעצר שבו ירוכזו אלו שעתידות להימכר לשפחות. <b>נְאֻם־ה'.</b>
(ד) <b>בֹּאוּ</b> ל<b>בֵית־אֵל</b>, מרכז הפולחן של ממלכת ישראל, שבו העמיד ירבעם את אחד מעגלי הזהב, <b>וּפִשְׁעוּ.</b> בואו אל <b>הַגִּלְגָּל</b>, שגם הוא היה מעין מרכז דתי שבו חידשו את זכר הברית מימים עברו. ו<b>הַרְבּוּ לִפְשֹׁעַ.</b> הנביא לועג למחשבתם שהקרבנות שהם מביאים יפצו על פשעיהם הרבים. <b>וְהָבִיאוּ לַבֹּקֶר</b>, מדי בוקר את <b>זִבְחֵיכֶם</b> לעבודה זרה, או: הביאו בבקרים את קרבנותיכם כדי לאכלם <b>לִשְׁלֹשֶׁת יָמִים</b>, את זבחי <b>מַעְשְׂרֹתֵיכֶם</b> – 'מעשר בהמה' האמור בתורה. ישנם קרבנות האמורים להיאכל תוך יומיים לכל היותר, ואילו אתם משאירים אותם ליום השלישי. גם אם אינכם עובדים עבודה זרה של ממש לאלוהים אחרים, אתם מפֵרים את חוקי הבאת הקרבן, כעושים בתוך שלכם.
(ה) <b>וְקַטֵּר</b>, הַקטירו, שִׂרפו על המזבח <b>מֵחָמֵץ</b> של קרבן ה<b>תּוֹדָה</b> – והרי התורה לא ציוותה להקטיר מלחמי התודה, אדרבא, היא אסרה להקטיר כל חמץ – <b>וְקִרְאוּ</b> לקהל להגיע להבאת <b>נְדָבוֹת,</b> קרבנות נדבה אלה. <b>הַשְׁמִיעוּ</b>, הכריזו זאת, <b>כִּי כֵן אֲהַבְתֶּם, בְּנֵי יִשְׂרָאֵל. נְאֻם ה' אֱלוֹהִים.</b> הפולחן שאתם עורכים במרכז הדתי שלכם מיוסד על הכתוב בתורה, אך אתם מזלזלים בפרטים ומשנים מדרישותי ומחוקי.
(ו) <b>וְגַם־אֲנִי נָתַתִּי לָכֶם</b> בתור עונש <b>נִקְיוֹן שִׁנַּיִם</b>, מחסור חמור באוכל <b>בְּכָל־עָרֵיכֶם וְחֹסֶר לֶחֶם בְּכֹל מְקוֹמֹתֵיכֶם.</b> חרפת רעב אמורה לעורר אתכם לתשובה, <b>וְ</b>אולם <b>לֹא־שַׁבְתֶּם עָדַי,</b> עד אלי. <b>נְאֻם־ה'.</b>
(ז) <b>וְגַם אָנֹכִי מָנַעְתִּי מִכֶּם אֶת־הַגֶּשֶׁם בּ</b>תקופה ש<b>עוֹד שְׁלֹשָׁה חֳדָשִׁים לַקָּצִיר,</b> יהיה הקציר. לרוב קציר השעורים הוא בניסן וקציר החיטים בסיוון, ושלושה חודשים לפני ימי הקציר הוא שיאה של עונת הגשמים, ואז עדיין לא יָרד גשם. יתרה מזו, גם כשירד גשם כלשהו – <b>וְהִמְטַרְתִּי עַל־עִיר אֶחָת, וְעַל־עִיר אַחַת לֹא אַמְטִיר. חֶלְקָה אַחַת תִּמָּטֵר,</b> קיבלה גשם, <b>וְחֶלְקָה אֲשֶׁר־לֹא־תַמְטִיר</b>, הומטר <b>עָלֶיהָ תִּיבָשׁ.</b> הבצורת שאינה אחידה גורמת חוסר ודאות, ערעור ובלבול.
(ח) <b>וְנָעוּ שְׁתַּיִם שָׁלֹשׁ עָרִים אֶל־עִיר אַחַת לִשְׁתּוֹת מַיִם.</b> כיוון שהגשם ירד רק במקומות מסוימים ובאופן לא רציף, תושבי הערים היבשות באו אל העיר הגשומה לשתות מים, <b>וְלֹא יִשְׂבָּעוּ.</b> בני העיר לא הניחו להם לשתות, משום שאין להם די מים עבור שלוש ערים. <b>וְ</b>גם אז, למרות הרמזים והעונשים – <b>לֹא־שַׁבְתֶּם עָדַי. נְאֻם־ה'.</b>
(ט) <b>הִכֵּיתִי אֶתְכֶם בַּשִּׁדָּפוֹן</b>, מחלה הגורמת לתבואה להתייבש, <b>וּבַיֵּרָקוֹן,</b> פטריות העולות ביבול ומקלקלות אותו. <b>הַרְבּוֹת</b>, ריבוי <b>גַּנּוֹתֵיכֶם וְכַרְמֵיכֶם וּתְאֵנֵיכֶם וְזֵיתֵיכֶם</b> – את כל אלה <b>יֹאכַל הַגָּזָם,</b> מין חגב, <b>ו</b>בכל זאת <b>לֹא־שַׁבְתֶּם עָדַי. נְאֻם־ה'.</b>
(י) <b>שִׁלַּחְתִּי בָכֶם דֶּבֶר בְּדֶרֶךְ</b> יציאתכם ל<b>מִצְרַיִם.</b> <b>הָרַגְתִּי בַחֶרֶב בַּחוּרֵיכֶם עִם שְׁבִי סוּסֵיכֶם.</b> גדודי פרשים נפלו בשבי – הרוכבים נהרגו, והסוסים נלקחו שלל. <b>וָאַעֲלֶה בְּאֹשׁ</b>, סירְחון <b>מַחֲנֵיכֶם וּבְאַפְּכֶם. וְ</b>אף שצחנת הגוויות עלתה באפכם, <b>לֹא־שַׁבְתֶּם עָדַי. נְאֻם־ה'.</b>
(יא) <b>הָפַכְתִּי בָכֶם כְּמַהְפֵּכַת אֱלֹהִים אֶת־סְדֹם וְאֶת־עֲמֹרָה.</b> עולמכם התהפך עליכם; מהומות ירדו עליכם מלמעלה. <b>וַתִּהְיוּ כְּאוּד מֻצָּל מִשְּׂרֵפָה,</b> כמו גזיר עץ שחלקו שרוף וחלקו טרם נשרף, <b>וְלֹא־שַׁבְתֶּם עָדַי. נְאֻם־ה'.</b>
(יב) כיוון שכל העונשים אינם מועילים, <b>לָכֵן כֹּה אֶעֱשֶׂה־לְּךָ יִשְׂרָאֵל, עֵקֶב כִּי־זֹאת אֶעֱשֶׂה־לָּךְ</b> – <b>הִכּוֹן לִקְרַאת־אֱלֹהֶיךָ יִשְׂרָאֵל.</b> התכונן להתגלות של אלוקיך, שתהיה מאיימת הרבה יותר. כאשר יבוא אלוקים עצמו, ולא הרעב, הבצורת, השידפון, היירקון והגזם, הדבר, והחרב, שהם שליחיו, לא תוכלו להמשיך לדבוק באדישותכם ובשלוות רוחכם.
(יג) <b>כִּי הִנֵּה</b> הוא <b>יוֹצֵר הָרִים וּבֹרֵא רוּחַ,</b> עוסק בדברים הגדולים ביותר, <b>ו</b>עם זאת הוא קשוב לפרטים הקטנים ביותר – <b>מַגִּיד לְאָדָם מַה־שֵּׂחוֹ.</b> יכול לדווח לאדם על מה שוחח עם חברו. <b>עֹשֵׂה</b> את ה<b>שַׁחַר</b> ו<b>עֵיפָה</b> – קדרות וחשכה <b>וְדֹרֵךְ עַל־בָּמֳתֵי אָרֶץ, ה' אֱלֹהֵי־צְבָאוֹת שְׁמוֹ.</b> מי שלא התרגשו מן האסונות ומדברי התוכחה של הנביא על חוסר רגישותם, והמשיכו לנהוג כמקדם, עשויים להשתנות כאשר יבוא יום ה' הגדול באחרית הימים. אולי יחולל המפגש הישיר יותר עם אלוקים תמורה בעולמם.
<h2>פרק ה</h2>
(א) <b>שִׁמְעוּ אֶת־הַדָּבָר הַזֶּה, אֲשֶׁר אָנֹכִי נֹשֵׂא עֲלֵיכֶם קִינָה, בֵּית יִשְׂרָאֵל.</b>
(ב) היא <b>נָפְלָה</b> ו<b>לֹא־תוֹסִיף</b> ל<b>קוּם, בְּתוּלַת יִשְׂרָאֵל, נִטְּשָׁה</b>, נעזבה <b>עַל־אַדְמָתָהּ</b> ונפלה שם, <b>אֵין מְקִימָהּ.</b>
(ג) <b>כִּי כֹה אָמַר ה' אֱלוֹהִים: הָעִיר הַיֹּצֵאת</b>, שמוציאה מתוכה, כלומר שיש בה <b>אֶלֶף</b> תושבים – <b>תַּשְׁאִיר מֵאָה</b> בלבד, <b>וְהַיּוֹצֵאת מֵאָה</b> איש <b>תַּשְׁאִיר</b> רק <b>עֲשָׂרָה לְבֵית יִשְׂרָאֵל.</b>
(ד) <b>כִּי כֹה אָמַר ה' לְבֵית יִשְׂרָאֵל:</b> יש לכם רק עצה אחת – <b>דִּרְשׁוּנִי,</b> חפשו ובקשו אותי, <b>וִחְיוּ,</b> ואז תוכלו לחיות.
(ה) <b>וְאַל־תִּדְרְשׁוּ בֵּית־אֵל,</b> מקום הפולחן המרכזי של ממלכת ישראל, שבו עמדו עגלי הזהב, <b>וְ</b>אל <b>הַגִּלְגָּל</b>, שגם הוא מקום פולחן, <b>לֹא תָבֹאוּ, וּבְאֵר שֶׁבַע</b>, שכנראה גם בה התקיימה עבודה זרה, <b>לֹא תַעֲבֹרוּ. כִּי הַגִּלְגָּל גָּלֹה יִגְלֶה</b> – לשון נופל על לשון – <b>וּבֵית אֵל יִהְיֶה לְאָוֶן,</b> רִיק, הבל. הנביאים כינו את בית-אל בית אוֶן, הן במשמעות של חטא, שכן הייתה מרכז לפולחן זר, הן בגלל החורבן והשממה העתידה לבוא עליו כעונש על חטאת תושביו.
(ו) <b>דִּרְשׁוּ אֶת־ה' וִחְיוּ, פֶּן־יִצְלַח</b>, יבער <b>כָּאֵשׁ</b>, באש <b>בֵּית יוֹסֵף, וְאָכְלָה</b> האש <b>וְאֵין־מְכַבֶּה לְבֵית־אֵל.</b>
(ז) הפורענויות הללו יבואו על אנשים <b>הַהֹפְכִים לְלַעֲנָה</b>, לצמח מר <b>מִשְׁפָּט, וּצְדָקָה לָאָרֶץ</b>, על הארץ <b>הִנִּיחוּ.</b> הם אדישים לערכה של הצדקה.
(ח) הרי ה' הוא ה<b>עֹשֵׂה כִימָה וּכְסִיל,</b> מערכות כוכבים, <b>וְ</b>הוא ה<b>הֹפֵךְ</b> מי שמסוגל להפוך <b>לַבֹּקֶר צַלְמָוֶת,</b> עלטה, <b>וְיוֹם</b> כמו <b>לַיְלָה הֶחְשִׁיךְ,</b> הוא <b>הַקּוֹרֵא לְמֵי־הַיָּם וַיִּשְׁפְּכֵם עַל־פְּנֵי הָאָרֶץ, ה' שְׁמוֹ.</b>
(ט) <b>הַמַּבְלִיג</b>, המחזק ומגביר <b>שֹׁד</b>, שדוד, מי שנתון במצב שפל וכנוע <b>עַל־עָז</b> וחזק, <b>וְשֹׁד</b>, אותו שדוד <b>עַל־מִבְצָר יָבוֹא</b> ויצליח להרסו. אלוקים יכול להפוך סדרי עולם.
(י) הפורענות תבוא על מי ש<b>שָׂנְאוּ</b> את מי ש<b>בַשַּׁעַר מוֹכִיחַ,</b> הנביא או חשובי העיר היושבים בשער, <b>וְדֹבֵר תָּמִים</b> וישר הם <b>יְתָעֵבוּ.</b>
(יא) <b>לָכֵן יַעַן</b>, בגלל <b>בּוֹשַׁסְכֶם</b>, השיסוי, השוד והרמיסה שלכם <b>עַל־דָּל, וּ</b>מכיוון ש<b>מַשְׂאַת־בַּר</b>, את משא התבואה שהעני עמל בו, <b>תִּקְחוּ מִמֶּנּוּ</b> – <b>בָּתֵּי גָזִית</b>, בתים נאים מאבנים מסותתות <b>בְּנִיתֶם</b> מן הרווחים שנשאו מעשי העושק שעשיתם, <b>וְלֹא־תֵשְׁבוּ</b>, לא תזכו לשבת <b>בָם. כַּרְמֵי־חֶמֶד</b>, כרמים נחמדים <b>נְטַעְתֶּם וְלֹא תִשְׁתּוּ אֶת־יֵינָם.</b>
(יב) <b>כִּי יָדַעְתִּי</b> ש<b>רַבִּים פִּשְׁעֵיכֶם וַעֲצֻמִים חַטֹּאתֵיכֶם,</b> שהרי אתם <b>צֹרְרֵי</b>, שונאי <b>צַדִּיק, לֹקְחֵי כֹפֶר,</b> שוחד, במקום למצות את עומק הדין עם עושי העוול. <b>וְ</b>את דין ה<b>אֶבְיוֹנִים בַּשַּׁעַר</b>, מקום המשפט <b>הִטּוּ.</b> השופטים מושחתים.
(יג) <b>לָכֵן הַמַּשְׂכִּיל</b>, מי שמבחין במציאות מושחתת זו, והיה עשוי להוכיח בעת אחרת, <b>בָּעֵת הַהִיא יִדֹּם,</b> ישתוק כדי שלא להזיק לעצמו, <b>כִּי עֵת רָעָה הִיא.</b>
(יד) <b>דִּרְשׁוּ־טוֹב וְאַל־רָע לְמַעַן תִּחְיוּ, וִיהִי־כֵן</b> – <b>ה' אֱלֹהֵי־צְבָאוֹת אִתְּכֶם כַּאֲשֶׁר</b>, כפי ש<b>אֲמַרְתֶּם.</b> הרי אתם מאמינים בה' ורוצים ללכת אחריו; הרי שליטיכם מבני משפחת יהוא, והם איבדו מן הארץ את הפולחנים הזרים; והרי עובדי עגלי הזהב שבכם טוענים שהם הולכים עם ה'. אם כך, עשו מה שאלוקיכם אומר לכם לעשות:
(טו) <b>שִׂנְאוּ־רָע וְאֶהֱבוּ טוֹב וְהַצִּיגוּ בַשַּׁעַר מִשְׁפָּט. אוּלַי יֶחֱנַן</b>, יתן חנינה, ירחם <b>ה' אֱלֹהֵי־צְבָאוֹת</b> על <b>שְׁאֵרִית יוֹסֵף.</b>
(טז) <b>לָכֵן כֹּה־אָמַר ה' אֱלֹהֵי צְבָאוֹת אֲדֹנָי: בְּכָל־רְחֹבוֹת</b> יהיה <b>מִסְפֵּד, וּבְכָל־חוּצוֹת יֹאמְרוּ: "הוֹ־הוֹ",</b> אוי אוי. ולא רק ברחובות ובחוצות העיר אלא גם בשדות – <b>וְקָרְאוּ</b> ל<b>אִכָּר אֶל־אֵבֶל, וּ</b>לשם <b>מִסְפֵּד</b> יקראו <b>אֶל־יוֹדְעֵי נֶהִי,</b> היודעים לקונן.
(יז) <b>ו</b>אף <b>בְכָל־כְּרָמִים</b>, שהם בדרך כלל מקומות שמחים הנקשרים במחשבה על יין, יהיה <b>מִסְפֵּד, כִּי־אֶעֱבֹר בְּקִרְבְּךָ</b> להענישכם. <b>אָמַר ה'.</b>
(יח) <b>הוֹי, הַמִּתְאַוִּים אֶת־יוֹם ה'.</b> בממלכת ישראל היו אנשים שייחלו ליום ה', שכן בו עתיד העולם להיגאל. <b>לָמָּה־זֶּה לָכֶם יוֹם ה'?!</b> הוא יבוא, אבל <b>הוּא־חֹשֶׁךְ וְלֹא־אוֹר.</b> לפחות בתחילתו יהיה זה זמן נורא של משפט.
(יט) מצבכם יהיה <b>כַּאֲשֶׁר יָנוּס אִישׁ</b>, כמו איש שיברח <b>מִפְּנֵי הָאֲרִי וּפְגָעוֹ הַדֹּב, וּבָא</b>, וכשיימלט מן היער אל <b>הַבַּיִת</b> נרגש ותשוש, <b>וְסָמַךְ</b>, הוא ישעין את <b>יָדוֹ עַל־הַקִּיר</b> – <b>וּנְשָׁכוֹ הַנָּחָשׁ</b> שנמצא בתוך קירות הבית.
(כ) <b>הֲלֹא־חֹשֶׁךְ יוֹם ה' וְלֹא־אוֹר, וְאָפֵל וְלֹא־נֹגַהּ לוֹ,</b> אין בו הילה של אור. בראש ובראשונה יהיה יום זה יום דין כואב. אל תצפו למפלט ולנחמה ביום זה.
(כא) <b>שָׂנֵאתִי מָאַסְתִּי חַגֵּיכֶם, וְלֹא אָרִיחַ</b> את הקרבנות שאתם מביאים <b>בְּעַצְּרֹתֵיכֶם,</b> בימי אספותיכם.
(כב) <b>כִּי אִם־תַּעֲלוּ־לִי עֹלוֹת וּמִנְחֹתֵיכֶם</b> – <b>לֹא אֶרְצֶה</b> בהן, <b>ו</b>ב<b>שֶׁלֶם</b>, קרבנות השלמים, או: בתשלומים שאתם משלמים לקניית <b>מְרִיאֵיכֶם</b>, הבקר המפוטם שאתם מביאים, <b>לֹא אַבִּיט.</b>
(כג) <b>הָסֵר מֵעָלַי הֲמוֹן</b>, המיית, או: ריבוי <b>שִׁרֶיךָ,</b> שירת הקודש שלך, <b>וְזִמְרַת נְבָלֶיךָ לֹא אֶשְׁמָע.</b> אינני מעוניין בנגינתכם למעני.
(כד) <b>וְ</b>תחת זאת אני רוצה ש<b>יִגַּל כַּמַּיִם מִשְׁפָּט,</b> המשפט יהיה גלוי כמו המים המתפשטים בכל מקום, <b>וּצְדָקָה</b> תזרום בארץ <b>כְּנַחַל אֵיתָן,</b> שהמים זורמים בו בקביעות.
(כה) <b>הַזְּבָחִים וּמִנְחָה הִגַּשְׁתֶּם־לִי בַמִּדְבָּר אַרְבָּעִים שָׁנָה, בֵּית יִשְׂרָאֵל?!</b> במרבית השנים שהיו ישראל במדבר הוקרבו מעט קרבנות במשכן, ולא בהם היה תלוי הקשר שלי עם אבותיכם. לפיכך, על מה מבוססת הנחתכם שקרבנותיכם יוכלו לכפר ולתקן את כל מה שקלקלתם?!
(כו) אלוהי הנכר שעבדתם לא יעזרו לכם. המוצאות אתכם ימצאו גם אותם: <b>וּנְשָׂאתֶם אֵת סִכּוּת מַלְכְּכֶם וְאֵת כִּיּוּן צַלְמֵיכֶם,</b> וכן את <b>כּוֹכַב</b> – שלושת אלה הם שמות <b>אֱלֹהֵיכֶם אֲשֶׁר עֲשִׂיתֶם לָכֶם.</b>
(כז) <b>וְהִגְלֵתִי אֶתְכֶם</b>, עם אליליכם <b>מֵהָלְאָה לְדַמָּשֶׂק,</b> צפונה לדמשק. <b>אָמַר ה' אֱלֹהֵי־צְבָאוֹת שְׁמוֹ.</b>
<h2>פרק ו</h2>
(א) <b>הוֹי הַשַּׁאֲנַנִּים בְּצִיּוֹן, וְהַבֹּטְחִים בְּהַר שֹׁמְרוֹן</b>. השאננות והביטחון נבעו הן מכוח פוליטי וצבאי הן משפע כלכלי. <b>נְקֻבֵי</b>, אלה המכנים את עצמם <b>רֵאשִׁית הַגּוֹיִם,</b> העם הראשון והמועדף בין העמים. <b>וּבָאוּ לָהֶם</b> – לגויים בשם הזה, <b>בֵּית יִשְׂרָאֵל,</b> שכך הם רואים ומציגים את עצמם לעמים.
(ב) <b>עִבְרוּ</b> ל<b>כַלְנֵה</b>, מדינה קטנה וקרובה <b>וּרְאוּ, וּלְכוּ מִשָּׁם</b> ל<b>חֲמַת רַבָּה,</b> העיר הגדולה שבסוריה, <b>וּרְדוּ</b> ל<b>גַת</b>, אחת מחמש ערי <b>פְּלִשְׁתִּים</b> – <b>הֲטוֹבִים</b>, הטוב מצבם <b>מִן</b>, בגלל נתוניהן של <b>הַמַּמְלָכוֹת הָאֵלֶּה</b>, ציון ושומרון<b>?! אִם־רַב</b>, רחב <b>גְּבוּלָם מִגְּבֻלְכֶם?!</b> ולמה אתם פונים לאלוהים אחרים וסרים ממני?!
(ג) אתם <b>הַמְנַדִּים לְיוֹם רָע,</b> המרחיקים ומדחיקים מתודעתכם את יום הפורענות הצפוי לכם, <b>וַתַּגִּשׁוּן</b>, והמקרבים ומאמצים <b>שֶׁבֶת</b>, דרכי התנהלות המבוססות על <b>חָמָס,</b>
(ד) <b>הַשֹּׁכְבִים עַל־מִטּוֹת שֵׁן,</b> שנהב, <b>וּסְרֻחִים עַל־עַרְשׂוֹתָם,</b> מיטותיהם ואינם עושים דבר, <b>וְאֹכְלִים כָּרִים</b>, כבשים גדולים ושמנים <b>מִצֹּאן, וַעֲגָלִים</b> לוקחים לאכילה <b>מִתּוֹךְ מַרְבֵּק,</b> מקום פיטומם.
(ה) אנשים עשירים אלה הם <b>הַפֹּרְטִים עַל־פִּי הַנָּבֶל, כְּדָוִיד חָשְׁבוּ לָהֶם כְּלֵי־שִׁיר.</b> הם מחשיבים את נגינתם כנגינתו של נְעִים זְמִרוֹת יִשְׂרָאֵל. זהו תיאור סאטירי ועוקצני של בטלנים זוללים וסובאים, העוסקים באומנות, כביכול.
(ו) <b>הַשֹּׁתִים</b> יין <b>בְּמִזְרְקֵי יַיִן,</b> כלים המיוחדים לשתייתו, <b>וְרֵאשִׁית שְׁמָנִים יִמְשָׁחוּ,</b> הם סכים את גופם בשמנים ריחניים מובחרים לעינוג עצמם, <b>וְלֹא נֶחְלוּ</b>, הם אינם כואבים <b>עַל־שֵׁבֶר יוֹסֵף,</b> מלכות ישראל.
(ז) <b>לָכֵן עַתָּה יִגְלוּ</b> אותם זחוחי דעת מפונקים <b>בְּרֹאשׁ גֹּלִים, וְסָר מִרְזַח</b>, מקום ההתכנסות ההוללת של ה<b>סְרוּחִים</b> על מיטותיהם.
(ח) <b>נִשְׁבַּע ה' אֱלוֹהִים בְּנַפְשׁוֹ,</b> בעצמו, <b>נְאֻם־ה' אֱלֹהֵי צְבָאוֹת: מְתָאֵב</b>, מתעב <b>אָנֹכִי אֶת־גְּאוֹן</b>, את גאוות <b>יַעֲקֹב,</b> שאולי הוא בית המקדש, שכן שרייתו של אלוקים בביתו שבקרב העם זוקפת את קומתם של ישראל, <b>וְאַרְמְנֹתָיו שָׂנֵאתִי</b> בגלל ההוללות שבהם. על כן – <b>וְהִסְגַּרְתִּי עִיר וּמְלֹאָהּ</b> ביד אויבים.
(ט) <b>וְהָיָה אִם־יִוָּתְרוּ</b>, יישארו <b>עֲשָׂרָה אֲנָשִׁים בְּבַיִת אֶחָד</b> – <b>וָמֵתוּ.</b>
(י) מרוב מתים – <b>וּנְשָׂאוֹ דּוֹדוֹ</b> אחי אביו, <b>וּמְסָרְפוֹ,</b> אחי אמו, או: משרפו, שורף גווייתו. הקרובים יבואו <b>לְהוֹצִיא עֲצָמִים</b>, עצמות <b>מִן־הַבַּיִת. וְאָמַר</b> אחד מהם, העומד בפתח הבית <b>לַאֲשֶׁר</b> נמצא <b>בְּיַרְכְּתֵי הַבַּיִת: "ה</b>אם ישנם <b>עוֹד</b> מתים <b>עִמָּךְ?!" וְאָמַר: "אָפֶס,"</b> אין. <b>וְאָמַר: "הָס, כִּי לֹא לְהַזְכִּיר בְּשֵׁם ה'",</b> מכיוון שהבית הוא מקום של טומאה ושל מוות, אל תזכיר את שם ה' בתגובתך על האסון.
(יא) <b>כִּי־הִנֵּה ה' מְצַוֶּה וְהִכָּה</b> את <b>הַבַּיִת הַגָּדוֹל</b> שיישבר ל<b>רְסִיסִים, וְהַבַּיִת הַקָּטֹן</b> ייבקע ויהיה <b>בְּקִעִים.</b>
(יב) <b>הַיְרֻצוּן</b>, האם יכולים לרוץ <b>בַּסֶּלַע</b>, באזור סלעי, <b>סוּסִים?!</b> ה<b>אִם־יַחֲרוֹשׁ</b> אדם במקום טרשי כזה <b>ב</b>אמצעות <b>בְּקָרִים?!</b> לכל היותר ניתן לעבד את הפינות במעדר. דומים אתם לשדה טרשים חסר תקנה. שום דבר טוב לא יצמח בממלכתכם. <b>כִּי־הֲפַכְתֶּם לְרֹאשׁ</b>, עשב מר ואף רעיל, את ה<b>מִשְׁפָּט, וּפְרִי צְדָקָה</b> הפך בידכם <b>לְלַעֲנָה.</b>
(יג) אתם <b>הַשְּׂמֵחִים לְלֹא דָבָר,</b> בדברים של מה-בכך. <b>הָאֹמְרִים: "הֲלוֹא בְחָזְקֵנוּ לָקַחְנוּ לָנוּ קַרְנָיִם,</b> השגנו גדולה ותפארת.
(יד) <b>כִּי הִנְנִי מֵקִים עֲלֵיכֶם, בֵּית יִשְׂרָאֵל, נְאֻם־ה' אֱלֹהֵי הַצְּבָאוֹת, גּוֹי</b> שיכבוש את ארצכם, <b>וְלָחֲצוּ אֶתְכֶם</b> הכובשים הללו <b>מִלְּבוֹא חֲמָת</b>, מבואות העיר חמת <b>עַד־נַחַל הָעֲרָבָה.</b> אלה היו גבולות הממלכה בזמן ירבעם השני, שחי פחות או יותר באותה תקופה.
<h2>פרק ז</h2>
(א) <b>כֹּה הִרְאַנִי ה' אֱלוֹהִים, וְהִנֵּה</b> הוא <b>יוֹצֵר</b>, מביא <b>גֹּבַי</b>, ארבה <b>בִּתְחִלַּת עֲלוֹת הַלָּקֶשׁ,</b> הצמיחה האביבית. <b>וְהִנֵּה־לֶקֶשׁ</b> עולה <b>אַחַר</b> שנערכו <b>גִּזֵּי</b>, אירועי הגז של צאן <b>הַמֶּלֶךְ.</b>
(ב) <b>וְהָיָה אִם</b>, כאשר <b>כִּלָּה</b> הארבה <b>לֶאֱכוֹל אֶת־עֵשֶׂב הָאָרֶץ, וָאֹמַר: ה' אֱלוֹהִים, סְלַח־נָא, מִי</b>, האם <b>יָקוּם יַעֲקֹב</b> מהאסון הזה, <b>כִּי</b>, הרי <b>קָטֹן הוּא,</b> ואינו יכול לשאת מכה כזו.
(ג) <b>נִחַם</b>, ויתר <b>ה' עַל־זֹאת,</b> והמכה <b>לֹא תִהְיֶה. אָמַר ה'.</b>
(ד) <b>כֹּה הִרְאַנִי ה' אֱלוֹהִים</b> שוב, <b>וְהִנֵּה קֹרֵא לָרִב בָּאֵשׁ ה' אֱלוֹהִים.</b> הוא מביא אש <b>וַתֹּאכַל</b> בעצמתה הרבה <b>אֶת־תְּהוֹם רַבָּה. וְאָכְלָה אֶת־הַחֵלֶק,</b> חלקות האדמה.
(ה) <b>וָאֹמַר: ה' אֱלוֹהִים, חֲדַל־נָא,</b> עצור את הפורענות. <b>מִי יָקוּם יַעֲקֹב, כִּי קָטֹן הוּא.</b>
(ו) ושוב, <b>נִחַם ה' עַל־זֹאת, גַּם־הִיא לֹא תִהְיֶה. אָמַר ה' אֱלוֹהִים.</b>
(ז) <b>כֹּה הִרְאַנִי</b> במחזה הנבואה, <b>וְהִנֵּה אֲדֹנָי נִצָּב עַל־חוֹמַת אֲנָךְ,</b> חומה גבוהה וישרה, <b>וּבְיָדוֹ אֲנָךְ,</b> כלי מדידה העשוי ממשקולת התלויה על חוט ארוך, ומסייע לקבוע בדייקנות אם הקיר ישר.
(ח) <b>וַיֹּאמֶר ה' אֵלַי: מָה־אַתָּה רֹאֶה, עָמוֹס? וָאֹמַר: אֲנָךְ. וַיֹּאמֶר אֲדֹנָי: הִנְנִי שָׂם אֲנָךְ בְּקֶרֶב עַמִּי יִשְׂרָאֵל.</b> אמדוד ואעריך את מעשיהם בדקדקנות. <b>לֹא־אוֹסִיף עוֹד עֲבוֹר</b>, לוותר ולמחול <b>לוֹ</b> – לישראל.
(ט) <b>וְנָשַׁמּוּ</b>, יהיו שוממות ה<b>בָּמוֹת</b> של בניו של <b>יִשְׂחָק,</b> יצחק, <b>וּמִקְדְּשֵׁי יִשְׂרָאֵל יֶחֱרָבוּ. וְקַמְתִּי עַל־בֵּית יָרָבְעָם בֶּחָרֶב.</b> למרות שבית יהוא, שירבעם השני היה מצאצאיו, שרד זמן רב יותר מכל שושלת אחרת בממלכת ישראל, אף הוא יאבד את מעמדו, ובנו של ירבעם, זכריהו המלך, ימות בחרב.
(י) <b>וַיִּשְׁלַח אֲמַצְיָה כֹּהֵן</b> הפולחן שב<b>בֵּית־אֵל אֶל־יָרָבְעָם מֶלֶךְ־יִשְׂרָאֵל לֵאמֹר: קָשַׁר עָלֶיךָ עָמוֹס בְּקֶרֶב בֵּית יִשְׂרָאֵל.</b> עמוס מטיף למרד בפומבי. <b>לֹא־תוּכַל הָאָרֶץ</b>, המדינה <b>לְהָכִיל</b>, לסבול <b>אֶת־כָּל־דְּבָרָיו,</b> דיבוריו.
(יא) <b>כִּי־כֹה אָמַר עָמוֹס: "בַּחֶרֶב יָמוּת יָרָבְעָם, וְיִשְׂרָאֵל גָּלֹה יִגְלֶה מֵעַל אַדְמָתוֹ".</b> לאמתו של דבר, עמוס לא דיבר על המלך עצמו אלא על בית ירבעם, אבל הכהן הגזים כדי לגרום למלך להתערב ולפגוע בנביא. עָמוֹס: "בַּחֶרֶב יָמוּת יָרָבְעָם, וְיִשְׂרָאֵל גָּלֹה יִגְלֶה מֵעַל אַדְמָתוֹ".
(יב) <b>וַיֹּאמֶר אֲמַצְיָה אֶל־עָמוֹס</b>, שמוצאו היה בארץ יהודה, אך הוא פעל והתנבא בעיקר בממלכת ישראל<b>: חֹזֶה,</b> נביא, <b>לֵךְ בְּרַח־לְךָ אֶל־אֶרֶץ יְהוּדָה, וֶאֱכָל־שָׁם לֶחֶם.</b> שם יפרנסו אותך, <b>וְשָׁם תִּנָּבֵא</b> כרצונך.
(יג) <b>ו</b>על <b>בֵית־אֵל לֹא־תוֹסִיף עוֹד לְהִנָּבֵא</b> את נבואותיך, <b>כִּי מִקְדַּשׁ־מֶלֶךְ הוּא, וּבֵית מַמְלָכָה הוּא.</b> בהשוואה לממלכתו הגדולה של ירבעם הייתה יהודה מדינה קטנה וענייה. אמציה רואה בעמוס מטרד, איש פשוט ועלום שבא ממקום קטן והגיע אל בית-אל, שאינה רק מרכז פולחן אלא שוכן בה מקדש שבו נמצא המלך, ושם ידו תקיפה.
(יד) <b>וַיַּעַן עָמוֹס וַיֹּאמֶר אֶל־אֲמַצְיָה: לֹא־נָבִיא אָנֹכִי</b> מרצון, <b>וְלֹא בֶן־נָבִיא</b>, נביא מסורתי המתפרנס מן הנבואה <b>אָנֹכִי, כִּי</b> אם <b>בוֹקֵר</b>, מגדל בקר <b>אָנֹכִי וּבוֹלֵס שִׁקְמִים,</b> מטפל בעצי שקמה.
(טו) <b>וַיִּקָּחֵנִי ה' מֵאַחֲרֵי הַצֹּאן, וַיֹּאמֶר אֵלַי ה': לֵךְ הִנָּבֵא אֶל־עַמִּי יִשְׂרָאֵל.</b> לא התכוונתי ולא התכוננתי להתנבא, אבל ה' לקחני מעיסוקי החקלאי והטיל עלי תפקיד, ואותו אני ממלא.
(טז) <b>וְעַתָּה שְׁמַע</b> את <b>דְּבַר־ה'. אַתָּה אֹמֵר</b> לי<b>: לֹא תִנָּבֵא עַל־יִשְׂרָאֵל, וְלֹא תַטִּיף עַל־בֵּית יִשְׂחָק,</b> יצחק<b>,</b> כי אין זה מקומך.
(יז) <b>לָכֵן כֹּה־אָמַר ה': אִשְׁתְּךָ בָּעִיר תִּזְנֶה</b> מרצון בגלל אופיה, או מאונס האויבים, <b>וּבָנֶיךָ וּבְנֹתֶיךָ בַּחֶרֶב יִפֹּלוּ, וְאַדְמָתְךָ</b> תישדד ו<b>בַּחֶבֶל תְּחֻלָּק,</b> השודדים ימדדו אותה בחבל כדי לחלקה ביניהם, <b>וְאַתָּה</b> לא תישאר בארץ ישראל, אלא <b>עַל־אֲדָמָה טְמֵאָה</b>, בארצות הגולה <b>תָּמוּת, וְיִשְׂרָאֵל גָּלֹה יִגְלֶה מֵעַל אַדְמָתוֹ</b> כמו שניבאתי. הנבואה תתממש, ואתה עצמך תיפגע מן הפורענויות שיבואו.
<h2>פרק ח</h2>
(א) <b>כֹּה הִרְאַנִי ה' אֱלוֹהִים, וְהִנֵּה כְּלוּב</b>, סל גדול <b>קָיִץ,</b> תאנים.
(ב) <b>וַיֹּאמֶר: מָה־אַתָּה רֹאֶה, עָמוֹס? וָאֹמַר: כְּלוּב קָיִץ. וַיֹּאמֶר ה' אֵלַי:</b> מראה זה רומז כי <b>בָּא הַקֵּץ אֶל־עַמִּי יִשְׂרָאֵל, לֹא־אוֹסִיף עוֹד עֲבוֹר</b>, לסלוח <b>לוֹ.</b>
(ג) <b>וְהֵילִילוּ</b>, יהפכו לקולות יללה <b>שִׁירוֹת הֵיכָל</b>, ההמנונות והשירים הממלכתיים <b>בַּיּוֹם הַהוּא, נְאֻם ה' אֱלוֹהִים, רַב הַפֶּגֶר,</b> רבים הם הפגרים. <b>בְּכָל־מָקוֹם הִשְׁלִיךְ הָס,</b> ישנה דממת מוות.
(ד) <b>שִׁמְעוּ־זֹאת, הַשֹּׁאֲפִים</b>, השואבים ובולעים או דורכים את ה<b>אֶבְיוֹן וְ</b>הגורמים <b>לַשְׁבִּית</b>, להשבית את <b>עֲנִיֵּי</b> ה<b>אָרֶץ.</b>
(ה) <b>לֵאמֹר: מָתַי יַעֲבֹר</b> ראש <b>הַחֹדֶשׁ</b>, שכן בראש החודש נהגו לשבות ממסחר, <b>וְנַשְׁבִּירָה שֶּׁבֶר,</b> נבצע מכירות ועסקים, <b>ו</b>מתי תעבור <b>הַשַּׁבָּת וְנִפְתְּחָה־בָּר,</b> אוצרות תבואה, שכן הם להוטים לנצל את עניי העיר בדרכי מסחר שאינן הוגנות – <b>לְהַקְטִין</b> במרמה את מידת ה<b>אֵיפָה</b>, שבה הם מוכרים, <b>וּלְהַגְדִּיל שֶׁקֶל,</b> יחידת משקל, שבאמצעותה משלמים להם, <b>וּלְעַוֵּת מֹאזְנֵי מִרְמָה.</b>
(ו) <b>לִקְנוֹת בַּכֶּסֶף</b> את ה<b>דַּלִּים</b> לעבדים <b>וְאֶבְיוֹן</b>, עני <b>בַּעֲבוּר נַעֲלָיִם,</b> תמורת סכום פעוט, <b>ו</b>את <b>מַפַּל</b>, נפולת, פסולת ה<b>בַּר</b>, התבואה <b>נַשְׁבִּיר,</b> נמכור לאחרים.
(ז) <b>נִשְׁבַּע ה' בִּגְאוֹן</b>, בערכו ובמעלתו או במקדשו של <b>יַעֲקֹב: אִם־אֶשְׁכַּח לָנֶצַח כָּל־מַעֲשֵׂיהֶם.</b> אף על פי שהם לכאורה שומרי מצוות, ונמנעים ממסחר בימי השביתה ממלאכה, תודעתם מכוונת לניצול העניים.
(ח) <b>הַעַל</b> התנהגות <b>זֹאת לֹא־תִרְגַּז</b>, תרעד <b>הָאָרֶץ, וְאָבַל כָּל־יוֹשֵׁב בָּהּ, וְעָלְתָה כָאֹר</b>, כמו ביאור <b>כֻּלָּהּ,</b> היא תיסחף במים, <b>וְנִגְרְשָׁה</b> ממקומה <b>וְנִשְׁקְעָה</b> במים <b>כִּיאוֹר מִצְרָיִם?!</b> יבואו עליה אבדון גמור ושיטפון – שאיננו דווקא של מים, והיא תכלה.
(ט) <b>וְהָיָה בַּיּוֹם הַהוּא, נְאֻם ה' אֱלוֹהִים, וְהֵבֵאתִי</b>, אשקיע את <b>הַשֶּׁמֶשׁ בַּצָּהֳרָיִם,</b> קודם זמנה, <b>וְהַחֲשַׁכְתִּי לָאָרֶץ בְּיוֹם אוֹר.</b>
(י) <b>וְהָפַכְתִּי חַגֵּיכֶם לְאֵבֶל, וְכָל־שִׁירֵיכֶם</b> – <b>לְקִינָה, וְהַעֲלֵיתִי עַל־כָּל־מָתְנַיִם שָׂק</b> כמנהג אבלות, <b>וְעַל־כָּל־רֹאשׁ</b> – <b>קָרְחָה.</b> גם מריטת שערות הראש מבטאת אבל. <b>וְשַׂמְתִּיהָ כְּאֵבֶל</b> שמתאבלים על בן <b>יָחִיד, וְאַחֲרִיתָהּ</b> – <b>כְּיוֹם מָר,</b> יום המוות עצמו.
(יא) לאחר דברי הנבואה הקשים הללו מגיעה גם נחמה: <b>הִנֵּה יָמִים בָּאִים, נְאֻם ה' אֱלוֹהִים, וְהִשְׁלַחְתִּי</b>, אשלח <b>רָעָב בָּאָרֶץ,</b> אבל <b>לֹא־רָעָב לַלֶּחֶם וְלֹא־צָמָא לַמַּיִם, כִּי אִם־לִשְׁמֹעַ אֵת דִּבְרֵי ה'.</b> עוד יבוא זמן שאנשים ישתוקקו לשמוע את דברי ה'.
(יב) <b>וְנָעוּ מִיָּם עַד־יָם וּמִצָּפוֹן וְעַד־מִזְרָח, יְשׁוֹטְטוּ לְבַקֵּשׁ אֶת־דְּבַר־ה' וְלֹא יִמְצָאוּ.</b> ּ לְבַקֵּשׁ אֶת־דְּבַר־ה' וְלֹא יִמְצָאוּ.
(יג) <b>בַּיּוֹם הַהוּא תִּתְעַלַּפְנָה הַבְּתוּלֹת הַיָּפוֹת וְהַבַּחוּרִים בַּצָּמָא.</b> בזמן של מחסור במים דואגים בדרך כלל להשקות את הבחורות הענוגות, אבל אז לא יהיה במה להשקותן. בימי מחסור במים הבחורים הצעירים מצליחים להחזיק מעמד בצמא, אך אז הם יאבדו את הכרתם. אמנם תהיה באותם ימים נהייה עזה אחר דבר ה', אבל לא הכול יעמדו בתנאי הצימאון הקיצוניים שיפקדו את העם.
(יד) <b>הַנִּשְׁבָּעִים בְּאַשְׁמַת</b>, באלילי <b>שֹׁמְרוֹן וְאָמְרוּ</b> בשבועה<b>: "חֵי אֱלֹהֶיךָ, דָּן,</b> ששם עמד עגל הזהב עוד מימי ירבעם, <b>וְחֵי דֶּרֶךְ בְּאֵר־שָׁבַע",</b> גם שם היה מקום פולחן זר – <b>וְנָפְלוּ</b> החוטאים הללו, <b>וְלֹא־יָקוּמוּ עוֹד.</b>
<h2>פרק ט</h2>
(א) <b>רָאִיתִי אֶת־אֲדֹנָי נִצָּב עַל־הַמִּזְבֵּחַ, וַיֹּאמֶר: הַךְ הַכַּפְתּוֹר</b>, הקצה העליון של הבית, <b>ו</b>בגלל הכאת הכפתור <b>יִרְעֲשׁוּ</b>, ירעדו <b>הַסִּפִּים,</b> מפתני הבית שבתחתיתו. וכפי שיארע לבית כך יארע לעם – <b>וּבְצָעַם,</b> ה' ישבור ויבקע את העומדים <b>בְּרֹאשׁ כֻּלָּם</b>, ההנהגה הפוליטית או הכהנים, <b>וְ</b>את <b>אַחֲרִיתָם</b>, שאר העם <b>בַּחֶרֶב אֶהֱרֹג. לֹא־יָנוּס לָהֶם נָס, וְלֹא־יִמָּלֵט לָהֶם פָּלִיט.</b> הם ייהרגו עד האחרון שבהם.
(ב) <b>אִם־יַחְתְּרוּ</b> להיחבא אפילו <b>בִשְׁאוֹל</b> – <b>מִשָּׁם יָדִי תִקָּחֵם, וְאִם־יַעֲלוּ</b> אל <b>הַשָּׁמַיִם</b> – <b>מִשָּׁם אוֹרִידֵם.</b>
(ג) <b>וְאִם־יֵחָבְאוּ בְּרֹאשׁ הַכַּרְמֶל</b> – <b>מִשָּׁם אֲחַפֵּשׂ וּלְקַחְתִּים, וְאִם־יִסָּתְרוּ מִנֶּגֶד עֵינַי בְּקַרְקַע הַיָּם</b> – <b>מִשָּׁם אֲצַוֶּה אֶת־הַנָּחָשׁ</b>, כנראה נחש ימי, כגון לויתן או תנין, <b>וּנְשָׁכָם.</b> בשום מקום אי אפשר יהיה להיסתר מהגזרה.
(ד) <b>וְאִם־יֵלְכוּ בַשְּׁבִי לִפְנֵי אֹיְבֵיהֶם</b> – גם <b>מִשָּׁם אֲצַוֶּה אֶת־הַחֶרֶב וַהֲרָגָתַם. וְשַׂמְתִּי עֵינִי עֲלֵיהֶם לְרָעָה וְלֹא לְטוֹבָה.</b>
(ה) <b>וַה' אֱלוֹהִים</b>, אלוהי <b>הַצְּבָאוֹת הַנּוֹגֵעַ בָּאָרֶץ וַתָּמוֹג,</b> ומיד היא נמסה, <b>וְאָבְלוּ כָּל־יוֹשְׁבֵי בָהּ, וְעָלְתָה</b>, היא תוצף <b>כַיְאֹר</b>, כמו ביאור <b>כֻּלָּהּ, וְשָׁקְעָה כִּיאֹר מִצְרָיִם.</b> כל הפורענויות הללו יבואו מידי ה', המבטיח ומקיים,
(ו) <b>הַבּוֹנֶה בַשָּׁמַיִם מַעֲלוֹתָו</b>, עליותיו, <b>וַאֲגֻדָּתוֹ</b>, וקבוצות בריותיו <b>עַל־אֶרֶץ יְסָדָהּ. הַקֹּרֵא לְמֵי־הַיָּם וַיִּשְׁפְּכֵם עַל־פְּנֵי הָאָרֶץ, ה' שְׁמוֹ.</b> הוא יצר את כל העולם וייצבו, והוא גם יכול לערערו ולהחריבו.
(ז) <b>הֲלוֹא כִבְנֵי כֻשִׁיִּים אַתֶּם לִי, בְּנֵי יִשְׂרָאֵל.</b> אינכם מיוחסים לפני יותר מבני כוש, בכורו של חם, <b>נְאֻם־ה'. הֲלוֹא</b>, אמנם <b>אֶת־יִשְׂרָאֵל הֶעֱלֵיתִי מֵאֶרֶץ מִצְרַיִם,</b> ובזה אתם רואים סימן לייחודכם, אך גם בכך אינכם ייחודיים – <b>וּפְלִשְׁתִּיִּים</b>, שגם הם מצאצאי חם, העליתי <b>מִכַּפְתּוֹר,</b> כרתים. הפלשתים לא היו במקורם תושבי הארץ הקדמונים, אלא באו אליה מכרתים. <b>ו</b>את <b>אֲרָם</b> העליתי לארצם <b>מִקִּיר,</b> מקום מוצאם. עשיתי כך לכמה עמים וממלכות; הרי שאינכם מיוחדים.
(ח) <b>הִנֵּה עֵינֵי ה' אֱלוֹהִים</b> יינתנו <b>בַּמַּמְלָכָה הַחַטָּאָה</b>, הרגילה בחטא, <b>וְהִשְׁמַדְתִּי אֹתָהּ מֵעַל פְּנֵי הָאֲדָמָה. אֶפֶס</b>, ובכל זאת דעו לכם <b>כִּי לֹא הַשְׁמֵיד אַשְׁמִיד אֶת־בֵּית יַעֲקֹב. נְאֻם־ה'.</b> גם אם לעמים אחרים אין אחרית, לכם יש תקווה. אף שתּוּכו ותגלו, לא תושמדו.
(ט) <b>כִּי־הִנֵּה אָנֹכִי מְצַוֶּה, וַהֲנִעוֹתִי בְכָל־הַגּוֹיִם אֶת־בֵּית יִשְׂרָאֵל,</b> אטלטל אתכם בכל העמים <b>כַּאֲשֶׁר יִנּוֹעַ</b> הדגן <b>בַּכְּבָרָה,</b> כלי סינון, <b>וְלֹא־יִפּוֹל צְרוֹר</b>, גרגר גדול ל<b>אָרֶץ.</b> אף על פי שהגרגרים מתנועעים בכברה ממקום למקום, והפסולת הדקה נופלת, הצרור נשאר בתוכה.
(י) <b>בַּחֶרֶב יָמוּתוּ כֹּל חַטָּאֵי</b>, רשעי <b>עַמִּי, הָאֹמְרִים: לֹא־תַגִּישׁ וְתַקְדִּים בַּעֲדֵינוּ</b>, לא תתקרב אלינו <b>הָרָעָה.</b>
(יא) <b>בַּיּוֹם הַהוּא אָקִים אֶת־סֻכַּת דָּוִיד הַנֹּפֶלֶת,</b> ממלכת דוד או עירו המתמוטטת. במצבה הנוכחי אין היא אלא סוכה עראית המטה ליפול, ולעתיד תהיה לה תקומה. <b>וְגָדַרְתִּי אֶת־פִּרְצֵיהֶן</b> של חומות דוד, <b>וַהֲרִסֹתָיו אָקִים, וּבְנִיתִיהָ כִּימֵי עוֹלָם.</b> סוכת דוד תשוב ותיבנה לתפארת כמו בשנותיה היפות.
(יב) <b>לְמַעַן יִירְשׁוּ</b> ישראל <b>אֶת־שְׁאֵרִית אֱדוֹם וְ</b>את <b>כָל־הַגּוֹיִם, אֲשֶׁר</b>, כי <b>נִקְרָא שְׁמִי עֲלֵיהֶם. נְאֻם־ה' עֹשֶׂה זֹּאת.</b>
(יג) <b>הִנֵּה יָמִים בָּאִים, נְאֻם־ה', וְנִגַּשׁ</b>, ייפגש <b>חוֹרֵשׁ בַּקֹּצֵר</b> בעבודתם, כי הארץ תהיה פורייה, ועונות החרישה והקצירה יגיעו זו לזו בקצותיהן. <b>וְדֹרֵךְ עֲנָבִים</b> ייפגש <b>בְּמֹשֵׁךְ</b>, גורר <b>הַזָּרַע</b> לשם זריעת השדה. בדרך כלל עוברים כמה חודשים בין זמן דריכת הענבים בסוף הקיץ, לבין עת הזריעה, אבל לעתיד לבוא גם הם ייפגשו. <b>וְהִטִּיפוּ הֶהָרִים עָסִיס,</b> מיץ הפֵּרות, <b>וְכָל־הַגְּבָעוֹת תִּתְמוֹגַגְנָה,</b> יימסו וייזלו פרי מגדים.
(יד) <b>וְשַׁבְתִּי אֶת־שְׁבוּת עַמִּי יִשְׂרָאֵל, וּבָנוּ עָרִים נְשַׁמּוֹת</b>, שוממות <b>ו</b>בהן <b>יָשָׁבוּ, וְנָטְעוּ כְרָמִים וְשָׁתוּ אֶת־יֵינָם, וְעָשׂוּ גַנּוֹת וְאָכְלוּ אֶת־פְּרִיהֶם.</b>
(טו) <b>וּנְטַעְתִּים</b>, אקבע אותם <b>עַל־אַדְמָתָם, וְלֹא יִנָּתְשׁוּ</b>, ייעקרו <b>עוֹד מֵעַל אַדְמָתָם אֲשֶׁר נָתַתִּי לָהֶם. אָמַר ה' אֱלֹהֶיךָ.</b> אחרי הניעור והבירור יזכו הנשארים לראות בתקומת סוכת דוד, בברכה שתצא מן הארץ, ומשפעה ימשיכו לינוק לְעולם.
