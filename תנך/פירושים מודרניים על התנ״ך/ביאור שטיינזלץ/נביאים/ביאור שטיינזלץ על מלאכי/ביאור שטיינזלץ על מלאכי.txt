<h1>ביאור שטיינזלץ על מלאכי</h1>
<h2>פרק א</h2>
(א) <b>מַשָּׂא</b>, דיבור נבואי, שהוא <b>דְבַר־ה' אֶל־יִשְׂרָאֵל בְּיַד</b>, על ידי הנביא <b>מַלְאָכִי.</b>
(ב) <b>אָהַבְתִּי אֶתְכֶם</b> – <b>אָמַר ה'. וַאֲמַרְתֶּם: בַּמָּה</b> ניכר כי <b>אֲהַבְתָּנוּ?</b> התשובה: <b>הֲלוֹא־אָח עֵשָׂו לְיַעֲקֹב,</b> שניהם בני יצחק ורבקה, וקשרי האחווה ביניהם קיימים משעת יצירתם, <b>נְאֻם־ה', וָאֹהַב אֶת־יַעֲקֹב</b>
(ג) <b>וְאֶת־עֵשָׂו שָׂנֵאתִי, וָאָשִׂים אֶת־הָרָיו שְׁמָמָה, וְאֶת־נַחֲלָתוֹ</b>, ארץ אדום, אשים מעון <b>לְתַנּוֹת</b>, לתנים שוכני <b>מִדְבָּר.</b>
(ד) <b>כִּי־תֹאמַר</b> אוכלוסיית <b>אֱדוֹם:</b> אמנם <b>רֻשַּׁשְׁנוּ,</b> נהרסנו, דולדלנו, <b>וְ</b>אולם <b>נָשׁוּב וְנִבְנֶה חֳרָבוֹת – כֹּה אָמַר ה' צְבָאוֹת: הֵמָּה יִבְנוּ, וַאֲנִי אֶהֱרוֹס. וְקָרְאוּ לָהֶם "גְּבוּל</b>, ארץ <b>רִשְׁעָה"</b>, <b>וְ"הָעָם אֲשֶׁר־זָעַם ה'" עַד־עוֹלָם.</b> האדומים לא יצליחו לשקם את ארצם, והיא תישאר מקוללת.
(ה) <b>ו</b>לעומת מה שיקרה לזרע עשו, <b>עֵינֵיכֶם</b>, בני ישראל, <b>תִּרְאֶינָה</b> במפלת אויבכם, <b>וְאַתֶּם תֹּאמְרוּ: "יִגְדַּל</b>, יתכבד <b>ה' מֵעַל</b>, מחוץ <b>לִגְבוּל יִשְׂרָאֵל".</b>
(ו) הלוא <b>בֵּן יְכַבֵּד אָב, וְעֶבֶד</b> יכבד ויירא את <b>אֲדֹנָיו,</b> כך ראוי וכך דרך העולם. <b>וְאִם־אָב אָנִי</b> – <b>אַיֵּה כְבוֹדִי?! וְאִם־אֲדוֹנִים אָנִי</b> – <b>אַיֵּה מוֹרָאִי</b>, היראה מפני<b>?! אָמַר ה' צְבָאוֹת לָכֶם, הַכֹּהֲנִים בּוֹזֵי שְׁמִי</b>, המזלזלים בכבודי. <b>וַאֲמַרְתֶּם: בַּמֶּה בָזִינוּ אֶת־שְׁמֶךָ</b>, הלוא אנחנו משרתים במקדש ושומרים על כל הכללים?!
(ז) ומשיב הנביא בשם ה': אתם <b>מַגִּישִׁים עַל־מִזְבְּחִי לֶחֶם מְגֹאָל,</b> מלוכלך, טמא. <b>וַאֲמַרְתֶּם: בַּמֶּה גֵאַלְנוּךָ</b>, לכלכנו את לחמך<b>? – בֶּאֱמָרְכֶם</b> בלבכם<b>: שֻׁלְחַן ה' נִבְזֶה הוּא.</b> אתם מתייחסים למזבח כאל דבר פחות ערך.
(ח) <b>וְכִי־תַגִּשׁוּן</b> קרבן <b>עִוֵּר לִזְבֹּחַ</b>, לשחוט – אתם סבורים ש<b>אֵין רָע</b> בכך. <b>וְכִי תַגִּישׁוּ</b> קרבן <b>פִּסֵּחַ</b>, צולע <b>וְחֹלֶה</b> – אתם מניחים שגם בכך <b>אֵין רָע.</b> האם אכן כך?! <b>הַקְרִיבֵהוּ נָא</b>, נסה להקריב מתנה פגומה כזו <b>לְפֶחָתֶךָ</b>, למושל שלך – <b>הֲיִרְצְךָ,</b> האם יהיה מרוצה ממך, <b>אוֹ הֲיִשָּׂא פָנֶיךָ</b>, האם יעניק לך יחס מיוחד<b>?! אָמַר ה' צְבָאוֹת.</b>
(ט) <b>וְעַתָּה</b>, הכהנים, <b>חַלּוּ־נָא פְנֵי־אֵל,</b> נסו להתחנן לה' שיקבל את מתנתכם, <b>וִיחָנֵנוּ</b>, וירחם עלינו, או: יעניק לנו ברכה, כאשר <b>מִ</b>תחת <b>יֶּדְכֶם הָיְתָה</b> מתנה פגומה <b>זֹּאת</b> – <b>הֲיִשָּׂא</b> למי <b>מִכֶּם פָּנִים?! אָמַר ה' צְבָאוֹת.</b>
(י) <b>מִי גַם־בָּכֶם</b>, הלוואי ויימצא אחד מכם שיקום <b>וְיִסְגֹּר דְּלָתַיִם,</b> ינעל את שערי המקדש, <b>וְלֹא־תָאִירוּ</b>, תעלו אוּר, תבעירו את <b>מִזְבְּחִי חִנָּם,</b> ללא תועלת. <b>אֵין־לִי חֵפֶץ בָּכֶם, אָמַר ה' צְבָאוֹת, וּמִנְחָה לֹא־אֶרְצֶה מִיֶּדְכֶם.</b>
(יא) <b>כִּי מִמִּזְרַח־שֶׁמֶשׁ וְעַד־מְבוֹאוֹ</b>, אופק שקיעתו, בכל העולם <b>גָּדוֹל שְׁמִי בַּגּוֹיִם, וּבְכָל־מָקוֹם מֻקְטָר מֻגָּשׁ לִשְׁמִי</b>, קרבן <b>וּמִנְחָה טְהוֹרָה, כִּי־גָדוֹל שְׂמִי בַּגּוֹיִם</b>, שהרי הם יודעים שאני אלוהי האלוהים. <b>אָמַר ה' צְבָאוֹת.</b>
(יב) <b>וְ</b>אילו <b>אַתֶּם מְחַלְּלִים אוֹתוֹ</b> – את שמי, <b>בֶּאֱמָרְכֶם: שֻׁלְחַן</b>, מזבח <b>אֲדֹנָי מְגֹאָל</b>, מלוכלך <b>הוּא, וְ</b>גם <b>נִיבוֹ</b>, פריו, לחמו של המזבח <b>נִבְזֶה</b>, בזוי <b>אָכְלוֹ.</b> שלא כגויים, המגישים מנחה טהורה לשמי, אתם, אהוביי, מטמאים את לחמי.
(יג) <b>וַאֲמַרְתֶּם</b> על הקרבן<b>: הִנֵּה מַתְּלָאָה,</b> בהמה לאה וכושלת זו ראויה למזבח. או: הבאת הקרבן היא מעמסה מעייפת. <b>וְהִפַּחְתֶּם</b>, אכזבתם, ציערתם <b>אוֹתוֹ</b>, אותי, <b>אָמַר ה' צְבָאוֹת. וַהֲבֵאתֶם גָּזוּל וְאֶת־הַפִּסֵּחַ וְאֶת־הַחוֹלֶה, וַהֲבֵאתֶם אֶת־הַמִּנְחָה</b>, המתנה הפגומה – <b>הַאֶרְצֶה אוֹתָהּ מִיֶּדְכֶם?! אָמַר ה'.</b>
(יד) <b>וְאָרוּר</b>, מקולל הוא ה<b>נוֹכֵל וְיֵשׁ</b>, שיש <b>בְּעֶדְרוֹ זָכָר</b>, איל מובחר <b>וְנֹדֵר</b> להביא קרבן, ומעמיד פני נדיב ובן עלייה לעיני כול, <b>וְ</b>אולם הוא יוצא ידי חובת נדרו בכך ש<b>זֹבֵחַ מָשְׁחָת</b>, בעל מום <b>לַאדֹנָי.</b> תבוא קללה על אדם זה, שהפגין זלזול כלפי, <b>כִּי מֶלֶךְ גָּדוֹל אָנִי, אָמַר ה' צְבָאוֹת, וּשְׁמִי נוֹרָא</b>, מעורר יראה <b>בַגּוֹיִם.</b>
<h2>פרק ב</h2>
(א) <b>וְעַתָּה אֲלֵיכֶם</b> מופנית <b>הַמִּצְוָה הַזֹּאת,</b> המחייבת את הכבוד לעבודת הקודש, <b>הַכֹּהֲנִים:</b>
(ב) <b>אִם־לֹא תִשְׁמְעוּ וְאִם־לֹא תָשִׂימוּ עַל־לֵב לָתֵת כָּבוֹד לִשְׁמִי, אָמַר ה' צְבָאוֹת: וְשִׁלַּחְתִּי בָכֶם אֶת־הַמְּאֵרָה</b>, הקללה, החֶסר <b>וְאָרוֹתִי</b>, אקלל <b>אֶת־בִּרְכוֹתֵיכֶם,</b> הצלחותיכם, יבולכם, הברכות שבירכתי אתכם בעבר, או: הברכות שאתם מתפללים לזכות בהן או מברכים בהן את העם, <b>וְגַם</b> כבר <b>אָרוֹתִיהָ, כִּי אֵינְכֶם שָׂמִים עַל־לֵב.</b>
(ג) <b>הִנְנִי גֹעֵר</b>, מקלל, גורע <b>לָכֶם אֶת־הַזֶּרַע,</b> שלא יצמח, <b>וְזֵרִיתִי</b>, אפזר, אשליך <b>פֶרֶשׁ</b>, צואת בעלי החיים <b>עַל־פְּנֵיכֶם, פֶּרֶשׁ</b> קרבנות <b>חַגֵּיכֶם, וְנָשָׂא</b>, הפרש, העוון, או: האויב <b>אֶתְכֶם אֵלָיו</b> – אל הפרש. תושלכו מעל פני בביזיון. הברכה, החן ונשיאת פני ה' אליכם האמורות בברכת הכהנים, יהפכו להרחקה, לקללה ולגועל עקב מעשיכם.
(ד) <b>וִידַעְתֶּם</b> בכך <b>כִּי שִׁלַּחְתִּי אֲלֵיכֶם אֵת הַמִּצְוָה הַזֹּאת</b> כדי <b>לִהְיוֹת</b>, לקיים את <b>בְּרִיתִי אֶת־לֵוִי,</b> עם הלויים, <b>אָמַר ה' צְבָאוֹת.</b>
(ה) <b>בְּרִיתִי הָיְתָה אִתּוֹ</b> – עם בית הלוי, ובה כרוכים <b>הַחַיִּים וְהַשָּׁלוֹם</b>, החיים וברכת השלום תלויים בכך שהכהנים ישמרו את תפקידם, <b>וָאֶתְּנֵם־לוֹ</b> – לשבט הלוי את הברית והבטחותיה, כדי שיקבלם ב<b>מוֹרָא,</b> יראה. ואכן כך עשה, <b>וַיִּירָאֵנִי, וּמִפְּנֵי שְׁמִי נִחַת</b>, התיירא <b>הוּא.</b>
(ו) <b>תּוֹרַת אֱמֶת הָיְתָה בְּפִיהוּ.</b> הלויים היו מלמדים את העם תורה ומשפט צדק, <b>וְעַוְלָה</b>, דבר שאינו צודק <b>לֹא־נִמְצָא בִשְׂפָתָיו. בְּשָׁלוֹם וּבְמִישׁוֹר</b>, ביושר <b>הָלַךְ אִתִּי, וְרַבִּים הֵשִׁיב מֵעָוֹן.</b>
(ז) <b>כִּי־שִׂפְתֵי כֹהֵן יִשְׁמְרוּ־דַעַת,</b> ישגיחו ויקיימו את דעת אלוקים, <b>וְתוֹרָה יְבַקְשׁוּ מִפִּיהוּ כִּי מַלְאַךְ</b>, שליח <b>ה'־צְבָאוֹת הוּא.</b>
(ח) <b>וְ</b>אולם <b>אַתֶּם סַרְתֶּם מִן־הַדֶּרֶךְ, הִכְשַׁלְתֶּם רַבִּים בַּתּוֹרָה, שִׁחַתֶּם</b>, הפרתם את <b>בְּרִית הַלֵּוִי, אָמַר ה' צְבָאוֹת.</b>
(ט) <b>וְגַם־אֲנִי נָתַתִּי אֶתְכֶם נִבְזִים וּשְׁפָלִים לְ</b>נוכח <b>כָל־הָעָם, כְּפִי אֲשֶׁר</b>, משום ש<b>אֵינְכֶם שֹׁמְרִים אֶת־דְּרָכַי, וְנֹשְׂאִים פָּנִים בַּתּוֹרָה,</b> אתם מטים את התורה לטובת מי או מה שאתם חפצים בו.
(י) <b>הֲלוֹא אָב אֶחָד לְכֻלָּנוּ, הֲלוֹא אֵל אֶחָד בְּרָאָנוּ, מַדּוּעַ נִבְגַּד אִישׁ בְּאָחִיו,</b> במחויבות ההדדית שלנו להתחתן זה בזה ולא בעם אחר, <b>לְחַלֵּל בְּרִית אֲבֹתֵינוּ?!</b>
(יא) <b>בָּגְדָה יְהוּדָה, וְתוֹעֵבָה נֶעֶשְׂתָה בְיִשְׂרָאֵל וּבִירוּשָׁלִָם</b> – <b>כִּי חִלֵּל יְהוּדָה</b> את <b>קֹדֶשׁ ה' אֲשֶׁר אָהֵב</b> – את עמו ישראל, <b>וּבָעַל בַּת־אֵל נֵכָר,</b> אשה נכרית.
(יב) <b>יַכְרֵת ה' לָאִישׁ אֲשֶׁר יַעֲשֶׂנָּה</b> – את הבגידה, <b>עֵר וְעֹנֶה,</b> גדול וקטן בצאצאים או בתלמידים <b>מֵאָהֳלֵי יַעֲקֹב, וּמַגִּישׁ מִנְחָה לַה' צְבָאוֹת.</b>
(יג) <b>וְזֹאת שֵׁנִית תַּעֲשׂוּ</b>, עברה נוספת מתלווה אל נישואי הנכריות – <b>כַּסּוֹת דִּמְעָה אֶת־מִזְבַּח ה', בְּכִי וַאֲנָקָה,</b> אתם גורמים להצפת המזבח בדמעות נשותיכם היהודיות שנעזבות ובוכות. המזבח המכוסה בדמעות ואנקות כביכול <b>מֵאֵין עוֹד</b>, אינו מאפשר ל<b>פְנוֹת אֶל־הַמִּנְחָה</b> המוגשת עליו <b>וְלָקַחַת רָצוֹן מִיֶּדְכֶם.</b>
(יד) <b>וַאֲמַרְתֶּם: עַל־מָה</b> ולמה<b>? – עַל כִּי־ה' הֵעִיד</b> על הברית ש<b>בֵּינְךָ וּבֵין אֵשֶׁת נְעוּרֶיךָ, אֲשֶׁר אַתָּה בָּגַדְתָּה בָּהּ</b>, ולבך הלך לאחרת, <b>ו</b>הרי <b>הִיא חֲבֶרְתְּךָ וְאֵשֶׁת בְּרִיתֶךָ.</b>
(טו) <b>וְ</b>כי <b>לֹא־אֶחָד עָשָׂה ה'</b> את האדם, שלא כבעלי החיים, הואיל <b>וּשְׁאָר רוּחַ לוֹ,</b> בשל רוחו היתרה והידמותו לבוראו. גם הזכר והנקבה נבראו כאדם אחד, כאמור בספר בראשית. הקשר בין איש לאשתו הוא אפוא קשר אישי ייחודי, המתקיים גם בין רוח לרוח. <b>וּמָה הָאֶחָד מְבַקֵּשׁ</b> – <b>זֶרַע אֱלֹהִים,</b> זרע קדוש ומעולה. ועל כן – <b>וְנִשְׁמַרְתֶּם בְּרוּחֲכֶם,</b> שמרו על רוח האדם, שלטו על רגשותיכם, <b>וּבְאֵשֶׁת נְעוּרֶיךָ אַל־יִבְגֹּד.</b> זיווגם והתרבותם של בעלי החיים נעוצים בדחף הביולוגי בלבד, ועל כן אין בהם בגידה. עליונות הרוח של האדם דורשת ממנו איפוק ושמירה יתרה.
(טז) <b>כִּי־שָׂנֵא שַׁלַּח,</b> שנוא הוא המשלח את אשת נעוריו בגלל אחרת. או: כאשר ישנא האדם את אשתו – ישלחנה מביתו ותינשא לאחר, אבל אל לו להישאר עמה ולבו נתון לאחרת, <b>אָמַר ה' אֱלֹהֵי יִשְׂרָאֵל, וְכִסָּה חָמָס עַל־לְבוּשׁוֹ,</b> הבוגד באשתו כמו מי שעוטה חמס ומתכבד בו, <b>אָמַר ה' צְבָאוֹת, וְנִשְׁמַרְתֶּם בְּרוּחֲכֶם וְלֹא תִבְגֹּדוּ.</b>
(יז) תוכחה נוספת על ערכים מעוותים: <b>הוֹגַעְתֶּם</b> את <b>ה' בְּדִבְרֵיכֶם. וַאֲמַרְתֶּם: בַּמָּה הוֹגָעְנוּ? – בֶּאֱמָרְכֶם</b> על <b>כָּל־עֹשֵׂה רָע: טוֹב</b> הוא <b>בְּעֵינֵי ה', וּבָהֶם הוּא חָפֵץ</b>, שהרי ה' משאיר את הרשעים בעולם ומשפיע להם טובה, <b>אוֹ</b> באמרכם<b>: אַיֵּה אֱלֹהֵי הַמִּשְׁפָּט?!</b> אין צדק בעולם.
<h2>פרק ג</h2>
(א) <b>הִנְנִי שֹׁלֵחַ</b> את <b>מַלְאָכִי,</b> שליחי, <b>וּפִנָּה</b> מכשולים מן ה<b>דֶרֶךְ לְפָנָי</b>. המלאך יסיר את הרע מן העולם, כדי שיהיה העולם מוכן לגילוי שכינה. <b>וּפִתְאֹם יָבוֹא אֶל־הֵיכָלוֹ הָאָדוֹן</b>, אלוקי המשפט <b>אֲשֶׁר־אַתֶּם מְבַקְשִׁים,</b> מחפשים, <b>וּמַלְאַךְ</b> הממונה על שמירת <b>הַבְּרִית</b> שלא תופר, <b>אֲשֶׁר אַתֶּם חֲפֵצִים, הִנֵּה־בָא, אָמַר ה' צְבָאוֹת.</b>
(ב) <b>וּמִי מְכַלְכֵּל</b>, יכיל <b>אֶת־יוֹם בּוֹאוֹ?! וּמִי הָעֹמֵד בְּהֵרָאוֹתוֹ,</b> מי יחזיק מעמד בגילוי המלאך המפנה את הדרך?! <b>כִּי־הוּא כְּאֵשׁ מְצָרֵף</b>, שורף ומזקק <b>וּכְבֹרִית</b>, חומר ניקוי חריף של <b>מְכַבְּסִים.</b>
(ג) <b>וְיָשַׁב מְצָרֵף וּמְטַהֵר כֶּסֶף</b>, כפי שמזקקים כסף על ידי כילוי הסיגים, <b>וְטִהַר אֶת־בְּנֵי־לֵוִי, וְזִקַּק אֹתָם כַּזָּהָב וְכַכָּסֶף, וְהָיוּ לַה' מַגִּישֵׁי מִנְחָה בִּצְדָקָה,</b> בצדק וביושר, באופן הראוי.
(ד) <b>וְעָרְבָה לַה'</b> אז <b>מִנְחַת יְהוּדָה וִירוּשָׁלִָם כִּימֵי עוֹלָם</b>, כמו בעבר <b>וּכְשָׁנִים קַדְמֹנִיּוֹת.</b> המנחות לה' יעלו לרצון כמו בתקופות היפות ביותר.
(ה) <b>וְקָרַבְתִּי אֲלֵיכֶם לַמִּשְׁפָּט</b> כתובע וכשופט <b>וְהָיִיתִי</b> בעצמי <b>עֵד מְמַהֵר</b>, זריז <b>בַּמְכַשְּׁפִים וּבַמְנָאֲפִים</b> העושים מעשיהם בסתר, <b>וּבַנִּשְׁבָּעִים לַשָּׁקֶר וּבְעֹשְׁקֵי שְׂכַר־שָׂכִיר</b>, המנצלים את כוחם ואינם משלמים לפועל את שכרו, ובעושקי <b>אַלְמָנָה וְיָתוֹם</b>, שאין בכוחם לעמוד על שלהם, <b>וּמַטֵּי</b> משפט ה<b>גֵר,</b> שאף לו אין הגנה בהיותו זר, <b>וְ</b>כל אלה <b>לֹא יְרֵאוּנִי. אָמַר ה' צְבָאוֹת.</b> הם פועלים בהיחבא או מנצלים את החלשים, אבל אני הוא היודע ועד, אגַלה מעשיהם ואביאם למשפט.
(ו) יום הדין, שהוא גם היום שבו ה' יתגלה וינקה אתכם, בוא יבוא, <b>כִּי אֲנִי ה' לֹא שָׁנִיתִי,</b> השתניתי. אין בי זקנה, ולא חדלתי מלהתערב בעולמי. <b>וְאַתֶּם, בְּנֵי־יַעֲקֹב, לֹא כְלִיתֶם,</b> אבדתם, מפני שאני שומר עליכם. גם אם אתם מוכים ונענשים בשל מעשיכם, הקשר נשאר לעולם. אלו הם שני הפנים של נצח ישראל שאינו פוסק – נצחיות ה' והישרדותו של עם ישראל.
(ז) ושוב לדברי התוכחה: <b>לְמִימֵי אֲבֹתֵיכֶם סַרְתֶּם מֵחֻקַּי וְלֹא שְׁמַרְתֶּם</b> אותם, ואין זו תופעה חדשה. <b>שׁוּבוּ אֵלַי, וְאָשׁוּבָה אֲלֵיכֶם. אָמַר ה' צְבָאוֹת.</b> קריאה כללית זו מופיעה כמה פעמים בספרי הנבואה. מכיוון שהמבנה החיצוני של החברה יציב לכאורה, אין התפוררות גלויה לעין, וגם החטאים שהוזכרו נעשים בדרך כלל בסתר – <b>וַאֲמַרְתֶּם</b> בהיתממות<b>: בַּמֶּה נָשׁוּב?</b> על מה עלינו לעשות תשובה? הרי אנחנו נוהגים כשורה.
(ח) <b>הֲיִקְבַּע אָדָם</b>, האם אדם יכול לגזול את <b>אֱלֹהִים?! כִּי אַתֶּם קֹבְעִים אֹתִי. וַאֲמַרְתֶּם: בַּמֶּה קְבַעֲנוּךָ?</b> והתשובה: שימו לב להתנהגותכם בעניין <b>הַמַּעֲשֵׂר וְהַתְּרוּמָה,</b> ותראו כיצד אתם גוזלים אותי.
(ט) <b>בַּמְּאֵרָה אַתֶּם נֵאָרִים.</b> אתם סופגים קללות שונות, <b>ו</b>בשל כך <b>אֹתִי אַתֶּם קֹבְעִים,</b> אתם מרמים או מקמצים בנתינת המעשרות. כך נוהג <b>הַגּוֹי</b>, העם <b>כֻּלּוֹ.</b>
(י) אם אינכם נותנים את המעשרות בעצמכם, <b>הָבִיאוּ אֶת־כָּל־הַמַּעֲשֵׂר אֶל־בֵּית הָאוֹצָר,</b> מקום שבו ירוכזו כל המעשרות, <b>וִיהִי</b> המעשר <b>טֶרֶף</b>, אוכל <b>בְּבֵיתִי.</b> המעשר יחולק ללויים בבית ה'. <b>וּבְחָנוּנִי</b>, בחנו אותי <b>נָא בָּזֹאת, אָמַר ה' צְבָאוֹת, אִם־לֹא אֶפְתַּח לָכֶם אֵת אֲרֻבּוֹת הַשָּׁמַיִם וַהֲרִיקֹתִי לָכֶם בְּרָכָה עַד־בְּלִי־דָי,</b> ללא גבול. אף על פי שאסור לנסות את ה', בתחום זה הוא מציע שיבחנו אותו, ומבטיח שכשיביאו את המעשר כראוי, תושפע עליהם הברכה.
(יא) <b>וְגָעַרְתִּי לָכֶם</b>, למענכם <b>בָּאֹכֵל,</b> במיני המזיקים האוכלים את התבואה, ואסלק אותם מכם, <b>וְלֹא־יַשְׁחִת לָכֶם</b> האוכל <b>אֶת־פְּרִי הָאֲדָמָה, וְלֹא־תְשַׁכֵּל לָכֶם הַגֶּפֶן בַּשָּׂדֶה.</b> הגפן, המסמלת במקרא את האימהות והאומה, לא תשכל את אשכולותיה, אלא תניב פֵּרותיה בשלמות, כאשר אתם תתנו את המוטל עליכם בלב שלם וביד רחבה. <b>אָמַר ה' צְבָאוֹת.</b>
(יב) <b>וְ</b>כאשר כך תעשו, <b>אִשְּׁרוּ</b>, ישבחו ויעודדו <b>אֶתְכֶם כָּל־הַגּוֹיִם. כִּי־תִהְיוּ אַתֶּם אֶרֶץ חֵפֶץ</b>, ארץ חמדה, רצויה, מיוחדת ומשובחת. <b>אָמַר ה' צְבָאוֹת.</b>
(יג) דו-שיח נוסף: <b>חָזְקוּ</b>, קשים <b>עָלַי דִּבְרֵיכֶם. אָמַר ה'. וַאֲמַרְתֶּם: מַה־נִּדְבַּרְנוּ</b>, שוחחנו קשה <b>עָלֶיךָ?</b>
(יד) <b>אֲמַרְתֶּם</b>, לאו דווקא בדברים ישירים או במחאות פומביות, אלא בשיחות שבין אדם לחברו וברטינות אדם בביתו<b>: שָׁוְא</b>, לחינם <b>עֲבֹד אֱלֹהִים, וּמַה־בֶּצַע</b>, תועלת <b>כִּי שָׁמַרְנוּ מִשְׁמַרְתּוֹ</b> וקיימנו את מצוותיו, <b>וְכִי הָלַכְנוּ קְדֹרַנִּית מִפְּנֵי ה' צְבָאוֹת?!</b> אנחנו הולכים באפלה, שפופים ומוגבלים מרוב מצוות ומחויבויות, ומה אנו מרוויחים מכך?!
(טו) <b>וְעַתָּה</b>, בסופו של דבר <b>אֲנַחְנוּ</b> מוצאים את עצמנו <b>מְאַשְּׁרִים</b>, משבחים ומחזקים <b>זֵדִים</b>, בראותנו את הרשעים מצליחים ומאושרים. <b>גַּם־נִבְנוּ</b>, שוקמו, העמידו בנים <b>עֹשֵׂי רִשְׁעָה,</b> והם <b>גַּם בָּחֲנוּ</b> את <b>אֱלֹהִים</b> בחטאם – <b>וַיִּמָּלֵטוּ</b> מן העונש. אלו הדברים שקשה לי לשמוע, אומר ה'.
(טז) לאמתו של דבר, <b>אָז נִדְבְּרוּ יִרְאֵי ה' אִישׁ אֶל־רֵעֵהוּ.</b> בשעה שעובדי האלוקים ושומרי משמרתו מרגישים שהחיים מדכאים, ובמקום להתלונן הם משוחחים זה עם זה כדי לעודד איש את רעהו, דיבוריהם אינם יוצאים לריק. <b>וַיַּקְשֵׁב ה' וַיִּשְׁמָע</b> את שיחותיהם השקטות על אודות יראת ה' ומה שמתחייב ממנה, <b>וַיִּכָּתֵב</b> השיח ב<b>סֵפֶר זִכָּרוֹן לְפָנָיו לְיִרְאֵי ה' וּלְחֹשְׁבֵי שְׁמוֹ,</b> ההוגים בדרכי ה' ובידיעתו. לכם נדמה שדיבוריכם ומאמציכם אינם נושאים פרי; דעו לכם שה' שומע ומנציח הכול. וכך ה' משיב על תלונותיכם הקשות, בראותכם צדיקים קדורניים ורשעים מאושרים:
(יז) <b>וְהָיוּ</b> אותם יראי ה' <b>לִי, אָמַר ה' צְבָאוֹת, לַיּוֹם אֲשֶׁר אֲנִי עֹשֶׂה סְגֻלָּה,</b> מכין אוצר. בבוא היום המיוחד, יום הדין והגאולה, אני מבטיח לגונן עליהם – <b>וְחָמַלְתִּי עֲלֵיהֶם כַּאֲשֶׁר יַחְמֹל אִישׁ עַל־בְּנוֹ הָעֹבֵד אֹתוֹ.</b> אז יתברר עד כמה הם קרובים אלי, לא רק כילדַי האהובים אלא כבנים אוהבים הרוצים לעשות נחת לאביהם.
(יח) כשיבוא יום המשפט ההוא – <b>וְשַׁבְתֶּם וּרְאִיתֶם בֵּין צַדִּיק לְרָשָׁע, בֵּין עֹבֵד אֱלֹהִים לַאֲשֶׁר לֹא עֲבָדוֹ.</b> העניינים הללו, שעכשיו אינם נראים, יתגלו בפומבי.
(יט) בהמשך לנבואה על העתיד לקרות ביום הגאולה – <b>כִּי הִנֵּה הַיּוֹם</b> הגדול <b>בָּא,</b> והוא יהיה <b>בֹּעֵר כַּתַּנּוּר. וְהָיוּ כָל־זֵדִים וְכָל־עֹשֵׂה רִשְׁעָה</b> כמו <b>קַשׁ, וְלִהַט אֹתָם הַיּוֹם הַבָּא, אָמַר ה' צְבָאוֹת</b>. אור השמש הלוהט ישרוף את כל הרשעים כאילו היו קש, <b>אֲשֶׁר לֹא־יַעֲזֹב</b>, ישאיר <b>לָהֶם שֹׁרֶשׁ וְעָנָף,</b> שריד ופליט.
(כ) ובצד הפורענות לרשעים, <b>וְזָרְחָה לָכֶם, יִרְאֵי שְׁמִי, שֶׁמֶשׁ צְדָקָה,</b> ישועה, <b>וּמַרְפֵּא בִּכְנָפֶיהָ,</b> בקרני אורה הפרושות. <b>וִיצָאתֶם וּפִשְׁתֶּם</b>, תשמינו ותעודנו, תתרחבו או תרקדו בשמחה <b>כְּעֶגְלֵי מַרְבֵּק,</b> כמו עגלים שמפטמים אותם. בזמן שכל הרשעים יושמדו, אתם תתפנקו ותיהנו מן השפע.
(כא) <b>וְעַסּוֹתֶם</b>, תמעכו כעיסה את ה<b>רְשָׁעִים,</b> <b>כִּי־יִהְיוּ אֵפֶר תַּחַת כַּפּוֹת רַגְלֵיכֶם, בַּיּוֹם אֲשֶׁר אֲנִי עֹשֶׂה. אָמַר ה' צְבָאוֹת.</b> כשתזרח האמת ותתגלה כאור יום, יכלו עושי הרשע לאורה, ואילו הצדיקים ישמחו בה.
(כב) לאחר כמה וכמה נבואות שחלקן עסקו בנושאים פרטיים וחלקן בבעיות כלליות, נחתם ספר מלאכי במסר של פרדה, ובו עניינים גדולים ועיקריים הקשורים להתנהגות ויחס: לגבי העבר – <b>זִכְרוּ תּוֹרַת מֹשֶׁה עַבְדִּי, אֲשֶׁר צִוִּיתִי אוֹתוֹ</b> – את משה <b>בְחֹרֵב עַל־כָּל־יִשְׂרָאֵל חֻקִּים וּמִשְׁפָּטִים.</b>
(כג) ולגבי העתיד – <b>הִנֵּה אָנֹכִי שֹׁלֵחַ לָכֶם אֵת אֵלִיָּה הַנָּבִיא, לִפְנֵי בּוֹא יוֹם ה' הַגָּדוֹל וְהַנּוֹרָא.</b> יום ה' מתואר פה ובמקומות אחרים כיום מאיים ולא ברור, שבו ייעשה דין ברשעים, ויינתן שכר לצדיקים. לפני בואו יתגלה אליהו הנביא. אליהו, מבשר הגאולה, יבוא כדי להכין את הדברים ולתקן כל מה שאפשר לקראתה. בעולם שאינו גאול רחוקים הבנים והאבות אלו מאלו.
(כד) <b>וְהֵשִׁיב</b> אליהו <b>לֵב־אָבוֹת עַל־בָּנִים, וְלֵב בָּנִים</b> ישיב <b>עַל־אֲבוֹתָם.</b> אליהו יגרום לפיוס גדול בין הדורות. הוא יעורר את העם לקראת ההזדמנות האחרונה לחרטה ולשיבה מן הדרך הרעה; <b>פֶּן</b>, שאם לא כן <b>אָבוֹא וְהִכֵּיתִי אֶת־הָאָרֶץ חֵרֶם.</b> בין כך ובין כך אתגלה באותו יום, אבל אם אמצא שלב האבות ולב הבנים לא שבו אלי, וכתוצאה מכך הם עדיין עומדים ברשעם, העולם עלול להתמוטט. מסורת עתיקה היא שבארבעה ספרים במקרא המסתיימים בפסוק לא מעודד, גומרים את הקריאה בפסוק שנאה ונעים יותר לסיים בו. למעשה, חוזרים על הפסוק שלפני האחרון: הִנֵּה אָנֹכִי שֹׁלֵחַ לָכֶם אֵת אֵלִיָּה הַנָּבִיא לִפְנֵי בּוֹא יוֹם ה' הַגָּדוֹל וְהַנּוֹרָא. זוהי בשורת הנחמה החותמת את תקופת הנביאים, והיא הנבואה האחרונה בתנ"ך: שמרו את ברית העבר, וזכרו את העתיד לבוא.
