<h1>ביאור שטיינזלץ על שמואל א</h1>
<h2>פרק א</h2>
(א) <b>וַיְהִי אִישׁ אֶחָד מִן הָרָמָתַיִם צוֹפִים, מֵהַר אֶפְרָיִם.</b> לפי המסורת היה לוי שחי בהר אפרים. <b>וּשְׁמוֹ אֶלְקָנָה בֶּן יְרֹחָם בֶּן אֱלִיהוּא בֶּן תֹּחוּ בֶן צוּף, אֶפְרָתִי,</b> בעל מעמד נכבד. צוּף, אֶפְרָתִי,
(ב) <b>וְלוֹ שְׁתֵּי נָשִׁים</b> – <b>שֵׁם אַחַת חַנָּה וְשֵׁם הַשֵּׁנִית פְּנִנָּה.</b> לא רבים היו האנשים שנשאו שתי נשים בתקופה ההיא, ולמצב כזה צריכה הייתה להיות סיבה מיוחדת – <b>וַיְהִי לִפְנִנָּה יְלָדִים, וּלְחַנָּה אֵין יְלָדִים.</b> חנה הייתה אשתו הראשונה, ומשהתברר שאין היא יולדת, אלקנה נשא אשה שנייה כדי שתלד לו בנים. יש בכך כדי להסביר את ההבדל בין שתי מערכות היחסים.
(ג) <b>וְעָלָה הָאִישׁ הַהוּא מֵעִירוֹ מִיָּמִים יָמִימָה</b>, מדי שנה, או: מדי חג <b>לְהִשְׁתַּחֲוֹת וְלִזְבֹּחַ לַה' צְבָאוֹת</b> במקדש שעמד אז <b>בְּשִׁלֹה.</b> נראה שהמקום לא שימש כמוקד עלייה לרגל לכל ישראל. הגיעו אליו בעיקר אנשים שהתגוררו באזור שנזקקו לשירותי המקדש. <b>וְשָׁם שְׁנֵי בְנֵי עֵלִי</b> הכהן הגדול, שהיה זקן למדי, <b>חָפְנִי וּפִנְחָס, כֹּהֲנִים לַה'.</b> הם היו הממונים בפועל על בית המקדש.
(ד) <b>וַיְהִי הַיּוֹם,</b> באחד הימים, <b>וַיִּזְבַּח אֶלְקָנָה</b> זבחי שלמים, המובאים למקדש בדרך כלל בימי חג ובשעת שמחה. מקצתם נשרף על המזבח, מקצתם ניתן לכהנים, והשאר נאכל על ידי הבעלים. <b>וְנָתַן</b> אלקנה בחלוקת הזבח <b>לִפְנִנָּה אִשְׁתּוֹ וּלְכָל בָּנֶיהָ וּבְנוֹתֶיהָ מָנוֹת.</b>
(ה) <b>וּלְחַנָּה יִתֵּן מָנָה אַחַת אַפָּיִם,</b> מנה גדולה וחשובה, <b>כִּי אֶת חַנָּה אָהֵב,</b> והוא ביטא בפומבי את העדפת חנה על פני אשתו האחרת. <b>וַה' סָגַר רַחְמָהּ,</b> לא נולדו לה ילדים, לכן לא נתן לה אלא מנה אחת, בניגוד לפנינה. בדרך כלל בין הצרות – הנשים הנשואות לאותו גבר – שררה יריבות כלשהי.
(ו) <b>וְכִעֲסַתָּה</b>, הייתה מרגיזה אותה <b>צָרָתָהּ</b>, האשה השנייה בבית, <b>גַּם כַּעַס</b>, שוב ושוב <b>בַּעֲבוּר הַרְּעִמָהּ,</b> כדי שחנה תתרעם, <b>כִּי סָגַר ה' בְּעַד רַחְמָהּ.</b>
(ז) <b>וְכֵן</b> – הענקת מנה כפולה לחנה <b>יַעֲשֶׂה</b>, נהג אלקנה מדי <b>שָׁנָה בְשָׁנָה.</b> ו<b>מִדֵּי עֲלֹתָהּ בְּבֵית ה'</b> – <b>כֵּן תַּכְעִסֶנָּה</b> צרתה, פנינה, <b>וַתִּבְכֶּה</b> חנה <b>וְלֹא תֹאכַל.</b> מכיוון שחשה מושפלת, אבד לה התיאבון. גם אם לא היה זה לעג בוטה, אבל במצב רגיש זה אפילו אמירה מקניטה, כמו "אולי תתני קצת מהמנה הגדולה לילדך", מעוררת בכי.
(ח) <b>וַיֹּאמֶר לָהּ אֶלְקָנָה אִישָׁהּ</b>, בעלה<b>: חַנָּה, לָמֶה תִבְכִּי</b>? <b>וְלָמֶה לֹא תֹאכְלִי</b>? <b>וְלָמֶה יֵרַע לְבָבֵךְ</b>? אני אוהב אותך ומסור לך. <b>הֲלוֹא</b>, האם אין <b>אָנֹכִי טוֹב לָךְ</b> יותר <b>מֵעֲשָׂרָה בָּנִים</b>?!
(ט) <b>וַתָּקָם חַנָּה אַחֲרֵי אָכְלָה בְשִׁלֹה וְאַחֲרֵי שָׁתֹה</b>, לאחר הסעודה המשפחתית הטעונה <b>וְעֵלִי הַכֹּהֵן יֹשֵׁב עַל הַכִּסֵּא עַל</b>, ליד <b>מְזוּזַת</b>, שער <b>הֵיכַל ה',</b> ולא בתוך המקדש. אולי חנה דרשה בשלומו, אבל לא התייחסה אליו במיוחד,
(י) <b>וְהִיא</b> נכנסה פנימה <b>מָרַת נָפֶשׁ,</b> ממורמרת, פגועה ועגומה, <b>וַתִּתְפַּלֵּל עַל</b>, אל <b>ה' וּבָכֹה תִבְכֶּה.</b>
(יא) <b>וַתִּדֹּר נֶדֶר וַתֹּאמַר: ה' צְבָאוֹת, אִם רָאֹה תִרְאֶה בָּעֳנִי</b>, במצוקתה של <b>אֲמָתֶךָ,</b> שפחתך, במצוקתי, <b>וּזְכַרְתַּנִי וְלֹא תִשְׁכַּח אֶת אֲמָתֶךָ, וְנָתַתָּה לַאֲמָתְךָ זֶרַע אֲנָשִׁים</b>, זרע חשוב וחזק. אולי קודם לכן הפילה, כלומר היה לה זרע אבל לא זרע בר-קיימא. כעת היא מבטיחה: אם תיתן לי זרע שיתקיים – <b>וּנְתַתִּיו</b>, אקדיש אותו <b>לַה',</b> ל<b>כָל יְמֵי חַיָּיו, וּמוֹרָה</b>, תער <b>לֹא יַעֲלֶה עַל רֹאשׁוֹ.</b> היא נודרת מראש שהילד יהיה נזיר ולא יגלחו את שערותיו.
(יב) <b>וְהָיָה כִּי הִרְבְּתָה לְהִתְפַּלֵּל לִפְנֵי ה', וְעֵלִי שֹׁמֵר</b>, משגיח <b>אֶת פִּיהָ.</b> כפי הנראה, לא היו במקום אנשים רבים, ועלי שישב בסמוך הבחין בה.
(יג) <b>וְחַנָּה, הִיא מְדַבֶּרֶת עַל לִבָּהּ,</b> בשקט. היא אינה מעוניינת שאחרים ישמעו את השתפכות נפשה, <b>רַק שְׂפָתֶיהָ נָּעוֹת, וְקוֹלָהּ לֹא יִשָּׁמֵעַ. וַיַּחְשְׁבֶהָ עֵלִי לְשִׁכֹּרָה,</b> שכן השיכורים מדברים לעתים לעצמם, או שנדמה להם שהם מדברים בזמן שאינם אומרים דבר. כאשר עלי ראה אשה מעווה את פיה כאילו הייתה מדברת, אך שום קול לא נשמע ממנה, הוא הסיק שהיא שיכורה.
(יד) <b>וַיֹּאמֶר אֵלֶיהָ עֵלִי: עַד מָתַי תִּשְׁתַּכָּרִין</b>, תנהגי בשכרות? ואם כבר השתכרת – <b>הָסִירִי אֶת</b> השפעתו של <b>יֵינֵךְ מֵעָלָיִךְ</b>! אין זה ראוי ונאה להשתכר, ובוודאי לא בבית ה'.
(טו) <b>וַתַּעַן חַנָּה וַתֹּאמֶר: לֹא,</b> אתה טועה בי, <b>אֲדֹנִי. אִשָּׁה קְשַׁת רוּחַ</b>, מרת נפש <b>אָנֹכִי, וְיַיִן וְשֵׁכָר לֹא שָׁתִיתִי</b> כלל. <b>וָאֶשְׁפֹּךְ אֶת נַפְשִׁי לִפְנֵי ה'.</b> לפניו דיברתי, ועל כן לא הייתי צריכה להרים את קולי.
(טז) <b>אַל תִּתֵּן אֶת אֲמָתְךָ לִפְנֵי</b>, כמו <b>בַּת בְּלִיָּעַל.</b> אל תראה בי אשה בלתי מוסרית שבאה למקדש שיכורה, <b>כִּי מֵרֹב שִׂיחִי</b>, הבעת מרירות נפשי <b>וְכַעְסִי דִּבַּרְתִּי</b> באריכות רבה <b>עַד הֵנָּה.</b> כנראה הארכה גדולה בתפילה לא הייתה מקובלת.
(יז) כשעלי נוכח לדעת שהיא מדברת כאדם פיכח לחלוטין, הוא התחרט על שפגע בה. <b>וַיַּעַן עֵלִי וַיֹּאמֶר: לְכִי לְשָׁלוֹם,</b> והוא הוסיף מיד דברי עידוד הנוגעים להמשך חייה – <b>וֵאלֹהֵי יִשְׂרָאֵל יִתֵּן אֶת שֵׁ</b>א<b>לָתֵךְ אֲשֶׁר שָׁאַלְתְּ מֵעִמּוֹ.</b> אינני יודע מה ביקשת, אבל אני מברך אותך שה' יעניק לך את מבוקשך.
(יח) <b>וַתֹּאמֶר: תִּמְצָא שִׁפְחָתְךָ חֵן בְּעֵינֶיךָ.</b> הלוואי יהיה כדבריך. <b>וַתֵּלֶךְ הָאִשָּׁה לְדַרְכָּהּ, וַתֹּאכַל</b> כרגיל, <b>וּפָנֶיהָ</b> הזועפות <b>לֹא הָיוּ לָהּ עוֹד.</b> התחושות הקשות של צער, כעס וכאב לב שליוו אותה עד כה בשִׁלֹה התפוגגו, אולי מפני תפילתה העמוקה ומהעובדה שהכהן הגדול העניק לה ברכה מיוחדת. עתה התעוררו בה ביטחון ותקווה.
(יט) <b>וַיַּשְׁכִּמוּ</b> בני המשפחה <b>בַבֹּקֶר, וַיִּשְׁתַּחֲווּ לִפְנֵי ה'</b> בפרדתם מן המקדש, <b>וַיָּשֻׁבוּ וַיָּבֹאוּ אֶל בֵּיתָם הָרָמָתָה,</b> אל הרמה. <b>וַיֵּדַע</b>, קרב, קיים יחסי אישות <b>אֶלְקָנָה אֶת</b>, עם <b>חַנָּה אִשְׁתּוֹ,</b> ובפעם הזאת – <b>וַיִּזְכְּרֶהָ ה'.</b>
(כ) <b>וַיְהִי לִתְקֻפוֹת הַיָּמִים,</b> עברה שנה – ובינתיים <b>וַתַּהַר חַנָּה וַתֵּלֶד בֵּן, וַתִּקְרָא אֶת שְׁמוֹ שְׁמוּאֵל,</b> וההסבר שנתנה לשם – <b>כִּי מֵה' שְׁאִלְתִּיו.</b>
(כא) <b>וַיַּעַל הָאִישׁ אֶלְקָנָה וְכָל בֵּיתוֹ</b>, משפחתו <b>לִזְבֹּחַ לַה' אֶת זֶבַח הַיָּמִים</b>, הקרבנות הראויים לאותם ימים, אולי קרבנות החג, <b>וְאֶת נִדְרוֹ</b>, קרבנות הנדרים שהוא נדר במשך השנה.
(כב) <b>וְ</b>אילו <b>חַנָּה</b> עם בנה <b>לֹא עָלָתָה, כִּי אָמְרָה לְאִישָׁהּ:</b> אחכה <b>עַד יִגָּמֵל הַנַּעַר</b> מחלב אמו ויוכל לאכול כל מאכל, <b>וַהֲבִאֹתִיו</b> אז למקדש <b>וְנִרְאָה אֶת פְּנֵי ה', וְיָשַׁב שָׁם עַד עוֹלָם.</b> בינתיים אשאיר אותו בבית ואשתעשע בו. כשיגדל מעט, אביא אותו לשִׁלֹה ואתן אותו לה'.
(כג) <b>וַיֹּאמֶר לָהּ אֶלְקָנָה אִישָׁהּ: עֲשִׂי הַטּוֹב בְּעֵינַיִךְ. שְׁבִי</b>, הישארי פה עם הילד <b>עַד גָּמְלֵךְ אֹתוֹ, אַךְ</b> לוּ <b>יָקֵם ה' אֶת דְּבָרוֹ</b> ומשפטו של הילד, שיחיה ויגדל כראוי. <b>וַתֵּשֶׁב הָאִשָּׁה וַתֵּינֶק אֶת בְּנָהּ עַד גָּמְלָהּ אֹתוֹ.</b>
(כד) <b>וַתַּעֲלֵהוּ עִמָּהּ</b> למקדש <b>כַּאֲשֶׁר</b> הגיע לגיל שנתיים-שלוש ואולי קצת יותר ואז – <b>גְּמָלַתּוּ</b>, באופן מיוחד וחגיגי לכבוד המאורע <b>בְּפָרִים שְׁלֹשָׁה וְאֵיפָה</b>, מידת נפח קדומה ששיעורה כ-22 ליטר או יותר, <b>אַחַת קֶמַח וְנֵבֶל</b>, נאד או כלי חרס העשוי ל<b>יַיִן.</b> <b>וַתְּבִאֵהוּ בֵית ה',</b> ל<b>שִׁלוֹ</b>, שִׁלֹה. <b>וְהַנַּעַר נָעַר,</b> נוהג מעשה נערות כילד קטן. אולי היה ילד שובב או חריף; מכל מקום נוכחותו ניכרה במקדש, שבו היו בעיקר אנשים מבוגרים.
(כה) <b>וַיִּשְׁחֲטוּ אֶת הַפָּר</b> לקרבן, <b>וַיָּבִיאוּ אֶת הַנַּעַר אֶל עֵלִי</b> הכהן.
(כו) <b>וַתֹּאמֶר</b> חנה לעלי<b>: בִּי,</b> בבקשה, <b>אֲדֹנִי</b>! <b>חֵי נַפְשְׁךָ, אֲדֹנִי</b>! <b>אֲנִי</b> אותה <b>הָאִשָּׁה הַנִּצֶּבֶת</b>, שעמדה <b>עִמְּכָה</b>, עמך <b>בָּזֶה לְהִתְפַּלֵּל אֶל ה'.</b> בעבר חנה לא סיפרה לו מה ביקשה. עכשיו היא מגלה לו:
(כז) <b>אֶל הַנַּעַר הַזֶּה הִתְפַּלָּלְתִּי, וַיִּתֵּן ה' לִי אֶת שְׁאֵלָתִי אֲשֶׁר שָׁאַלְתִּי מֵעִמּוֹ.</b>
(כח) <b>ו</b>מכיוון שה' מילא את משאלתי, הרי <b>גַם אָנֹכִי הִשְׁאִלְתִּהוּ</b>, כחלק מהמשאלה שלי <b>לַה'. כָּל הַיָּמִים אֲשֶׁר הָיָה</b>, יהיה בעולם – <b>הוּא שָׁאוּל</b>, מסור ונתון <b>לַה'. וַיִּשְׁתַּחוּ</b>, הנוכחים השתחוו <b>שָׁם לַה'.</b>
<h2>פרק ב</h2>
(א) <b>וַתִּתְפַּלֵּל חַנָּה וַתֹּאמַר: עָלַץ</b>, שמח <b>לִבִּי בַּה', רָמָה קַרְנִי</b>, גדל כוחי, עליתי לגדולה <b>בּ</b>עזרת <b>ה'</b>. <b>רָחַב פִּי</b> לדבר כרצוני <b>עַל</b>, מול <b>אוֹיְבַי,</b> שאין להם מענה כנגדי, <b>כִּי שָׂמַחְתִּי בּ</b>גילוי <b>ישׁוּעָתֶךָ.</b> האמנתי בך גם קודם, אבל עכשיו אני שמחה לראות את ישועתך בגלוי.
(ב) <b>אֵין קָדוֹשׁ כַּה' כִּי אֵין</b> עונה ועוזר <b>בִּלְתֶּךָ,</b> בלעדיך, <b>וְאֵין צוּר</b>, תקיף <b>כֵּאלֹהֵינוּ.</b> נבדלותו של ה' אינה מרחיקה אותו מהעולם. הוא פועל בו תדיר.
(ג) חנה פונה אל אויביה: <b>אַל תַּרְבּוּ תְדַבְּרוּ גְּבֹהָה גְבֹהָה,</b> דברי גאווה ויומרנות, כאילו אתם יודעים ומבינים הכול. אַל <b>יֵצֵא עָתָק</b>, דברי גאווה או סרה <b>מִפִּיכֶם</b> על ה', <b>כִּי</b> לאמתו של דבר, <b>אֵל דֵּעוֹת</b>, בעל כל הדעות ויודע את כולן <b>ה', וְ</b>רק <b>לוֹ</b>, על ידיו <b>נִתְכְּנוּ עֲלִלוֹת,</b> נערכים מעשי העולם.
(ד) מצד אחד, <b>קֶשֶׁת גִּבֹּרִים</b> – גיבורי קשת, הגיבורים בעלי הקשת <b>חַתִּים,</b> נשברים, <b>ו</b>מצד שני, ה<b>נִכְשָׁלִים אָזְרוּ חָיִל,</b> מתחזקים.
(ה) ה<b>שְׂבֵעִים</b> – <b>בַּ</b>עבור <b>לֶּחֶם נִשְׂכָּרוּ.</b> אפילו משכורת לא ניתנת להם תמורת עבודתם אלא לחם לאכול בלבד, <b>ו</b>אילו ה<b>רְעֵבִים חָדֵלּוּ,</b> פסקו לרעוב, <b>עַד</b> כדי כך שה<b>עֲקָרָה יָלְדָה שִׁבְעָה וְ</b>אילו <b>רַבַּת</b> ה<b>בָּנִים אֻמְלָלָה.</b>
(ו) <b>ה' מֵמִית ומְחַיֶּה,</b> הוא <b>מוֹרִיד שְׁאוֹל</b> – <b>וַיָּעַל,</b> גם מעלה מן השאול.
(ז) <b>ה' מוֹרִישׁ</b>, מרושש <b>ו</b>גם <b>מַעֲשִׁיר.</b> הוא <b>מַשְׁפִּיל</b> ו<b>אַף מְרוֹמֵם.</b>
(ח) <b>מֵקִים מֵעָפָר דָּל, מֵאַשְׁפֹּת</b>, ממקום הפסולת והגרוטאות <b>יָרִים אֶבְיוֹן,</b> עני היושב שם מחוסר מקום. <b>לְהוֹשִׁיב</b> את הדל והאביון <b>עִם נְדִיבִים,</b> נכבדים, <b>וְכִסֵּא כָבוֹד יַנְחִלֵם. כִּי לַה' מְצֻקֵי</b>, יסודות ה<b>ארֶץ, וַיָּשֶׁת</b>, הוא מבסס <b>עֲלֵיהֶם תֵּבֵל.</b> יסודות העולם נתונים בידי ה', והוא עושה בהם כרצונו. ביכולתו להעלות את העולם או להורידו, להפכו למקום נוח יותר לאנשים אחדים ופחות לאחרים.
(ט) <b>רַגְלֵי חֲסִידָיו יִשְׁמֹר, וּרְשָׁעִים בַּחֹשֶׁךְ יִדָּמּוּ,</b> ייעלמו ויאבדו, או: ישתקו מרשעתם, <b>כִּי לֹא בְכֹחַ יִגְבַּר אִישׁ,</b> אלא חסד ה', רצונו והשגחתו המיוחדת על חסידיו שולטים בעולם.
(י) <b>ה' יֵחַתּוּ</b>, יישברו <b>מְרִיבָיו,</b> הקמים נגדו. <b>עָלָיו</b>, על כל אחד מהם, ה' <b>בַּשָּׁמַיִם יַרְעֵם,</b> יכם ברעם. <b>ה' יָדִין</b>, ידון עד <b>אַפְסֵי אָרֶץ,</b> קצות העולם. חנה מסיימת בתקווה נבואית: <b>וְיִתֶּן</b> ה' <b>עֹז לְמַלְכּוֹ, וְיָרֵם קֶרֶן מְשִׁיחוֹ.</b> אולי הבן הזה יכשיר את העולם לקראת מלכות ישראל.
(יא) <b>וַיֵּלֶךְ אֶלְקָנָה הָרָמָתָה עַל</b>, אל <b>בֵּיתוֹ,</b> או: עם אשתו. לאחר ששהה עם משפחתו בשִׁלֹה, הוא הלך לדרכו וחנה חזרה אתו. <b>וְהַנַּעַר</b> שמואל <b>הָיָה מְשָׁרֵת אֶת ה' אֶת פְּנֵי</b>, לפני <b>עֵלִי הַכֹּהֵן.</b> שמואל ניסה לסייע לעלי כמיטב יכולתו. בתור ילד קטן לא היה בכוחו לעשות הרבה, כמובן, אך הסתייעו בו בפעולות עזר שונות.
(יב) <b>וּבְנֵי עֵלִי</b> היו <b>בְּנֵי בְלִיָּעַל</b>, אנשים רעים ש<b>לֹא יָדְעוּ אֶת ה'</b> ולא היו מעוניינים לדעת. הם לא הלכו בדרכי אביהם.
(יג) <b>וּמִשְׁפַּט</b>, מנהגם של אותם <b>הַכֹּהֲנִים אֶת</b>, עם <b>הָעָם,</b> כאשר בא <b>כָּל אִישׁ</b> והוא <b>זֹבֵחַ זֶבַח</b> שלמים, שמקצתו עולה למזבח, מקצתו ניתן לכהנים, והיתר – לבעלים, <b>וּבָא נַעַר</b>, משרת <b>הַכֹּהֵן כְּבַשֵּׁל הַבָּשָׂר. וְהַמַּזְלֵג</b>, מעין קלשון שנועד להרמת בשר, בעל <b>שְׁלֹשׁ הַשִּׁנַּיִם בְּיָדוֹ,</b>
(יד) <b>וְהִכָּה</b> במזלג <b>בַכִּיּוֹר</b>, כלי גדול להדחת הבשר ולבישולו <b>אוֹ בַדּוּד אוֹ בַקַּלַּחַת אוֹ בַפָּרוּר,</b> כלי בישול שונים, <b>כֹּל אֲשֶׁר יַעֲלֶה הַמַּזְלֵג</b>, ללא אבחנה – <b>יִקַּח הַכֹּהֵן בּוֹ.</b> למרות שלפי משפט התורה רק חלקים מסוימים מיועדים לכהן, ואחרים שייכים לבעלים, בני עלי היו עושים כרצונם ולוקחים כל חלק שרצו. <b>כָּכָה יַעֲשׂוּ לְכָל יִשְׂרָאֵל הַבָּאִים שָׁם בְּשִׁלֹה.</b> והבאים, שאולי כיבדו את הכהנים או התייחסו אליהם בנימוס, לא יכלו להתנגד.
(טו) יתר על כן, <b>גַּם בְּטֶרֶם יַקְטִרוּן</b>, ישרפו על המזבח <b>אֶת הַחֵלֶב, וּבָא נַעַר הַכֹּהֵן וְאָמַר לָאִישׁ הַזֹּבֵחַ: תְּנָה בָשָׂר לִצְלוֹת לַכֹּהֵן, וְלֹא יִקַּח מִמְּךָ בָּשָׂר מְבֻשָּׁל כִּי אִם חָי.</b> תחילה זבח השלמים נשחט, מפרקים אותו לחלקיו, והחֵלב נשרף על המזבח, ורק לאחר מכן מותר לאכלו. לכהנים הללו לא הייתה סבלנות להמתין.
(טז) <b>וַיֹּאמֶר אֵלָיו הָאִישׁ: קַטֵּר יַקְטִירוּן כַּיּוֹם הַחֵלֶב, וְ</b>אז <b>קַח לְךָ כַּאֲשֶׁר תְּאַוֶּה נַפְשֶׁךָ.</b> לא אטעם מהבשר עד שיעלו את החלב על המזבח, וראוי שאף אתה תמתין עד שיגמרו להקריב, ואז קח מה שתרצה. <b>וְאָמַר</b> נער הכהן<b>: לֹא, כִּי עַתָּה תִתֵּן, וְאִם לֹא</b> – <b>לָקַחְתִּי בְחָזְקָה.</b> אני הוא הקובע פה.
(יז) <b>וַתְּהִי חַטַּאת הַנְּעָרִים</b>, משרתי הכהנים שאולי היו בניהם, ואולי הכוונה לבני עלי עצמם, <b>גְּדוֹלָה מְאֹד אֶת פְּנֵי</b>, בעיני <b>ה', כִּי נִאֲצוּ,</b> ביזו <b>הָאֲנָשִׁים אֵת מִנְחַת ה'.</b> את בשר הקרבנות הם לא אכלו אפילו כסעודה מהוגנת, אלא כדרך חבורת שודדים. התנהגותם של הכהנים ביטאה זלזול לא רק בבאי המקדש אלא אף במקדש עצמו.
(יח) <b>וּ</b>בינתיים, <b>שְׁמוּאֵל</b> היה <b>מְשָׁרֵת אֶת פְּנֵי ה'</b> במשכן, והוא <b>נַעַר חָגוּר אֵפוֹד בָּד</b>, מעין סינר המכסה את חלק הגוף התחתון ויורד עד לרגליים.
(יט) <b>וּ</b>בנוסף לזה, <b>מְעִיל קָטֹן תַּעֲשֶׂה לּוֹ אִמּוֹ. וְהַעַלְתָה לוֹ</b>, הייתה מביאה אליו לשִׁלֹה מעיל כזה <b>מִיָּמִים יָמִימָה,</b> מדי שנה, <b>בַּעֲלוֹתָהּ אֶת</b>, עם <b>אִישָׁהּ</b>, בעלה לבית ה' <b>לִזְבֹּחַ אֶת זֶבַח הַיָּמִים.</b>
(כ) <b>וּבֵרַךְ עֵלִי</b> בשעת בואם למשכן <b>אֶת אֶלְקָנָה וְאֶת אִשְׁתּוֹ וְאָמַר: יָשֵׂם ה' לְךָ זֶרַע מִן הָאִשָּׁה הַזֹּאת תַּחַת הַשְּׁאֵלָה אֲשֶׁר שָׁאַל</b>, השאילה <b>לַה'.</b> הרי אינכם מגדלים את ילדכם. ברצות ה' יהיו לך ילדים נוספים ממנה. <b>וְהָלְכוּ לִמְקֹמוֹ.</b>
(כא) <b>כִּי</b>, אכן <b>פָקַד ה' אֶת חַנָּה, וַתַּהַר וַתֵּלֶד</b> עוד <b>שְׁלֹשָׁה בָנִים וּשְׁתֵּי בָנוֹת. וַיִּגְדַּל הַנַּעַר שְׁמוּאֵל עִם ה'.</b> לֹשָׁה בָנִים וּשְׁתֵּי בָנוֹת. וַיִּגְדַּל הַנַּעַר שְׁמוּאֵל עִם ה'.
(כב) הסיפור חוזר לתאר את המתרחש במשכן שִׁלֹה: <b>וְעֵלִי זָקֵן מְאֹד, וְשָׁמַע אֵת כָּל אֲשֶׁר יַעֲשׂוּן בָּנָיו לְכָל יִשְׂרָאֵל.</b> מחמת זקנתו הוא לא נכח תמיד במשכן, ולכן לא ראה את הנעשה שם, אך השמועה על התנהגותם של בניו הגיעה לאוזניו, ואולי שמע את הצעקות, הקריאות והוויכוחים שעלו מן המקום, <b>וְאֵת אֲשֶׁר יִשְׁכְּבֻן אֶת הַנָּשִׁים הַצֹּבְאוֹת פֶּתַח אֹהֶל מוֹעֵד.</b>
(כג) <b>וַיֹּאמֶר לָהֶם: לָמָּה תַעֲשׂוּן כַּדְּבָרִים הָאֵלֶּה, אֲשֶׁר אָנֹכִי שֹׁמֵעַ אֶת דִּבְרֵיכֶם</b>, מעשיכם ה<b>רָעִים מֵאֵת כָּל הָעָם</b> ה<b>אֵלֶּה</b>?
(כד) <b>אַל</b> תעשו כן, <b>בָּנָי, כִּי לוֹא טוֹבָה הַשְּׁמֻעָה אֲשֶׁר אָנֹכִי שֹׁמֵעַ,</b> השמועה ש<b>מַעֲבִרִים</b> עליכם <b>עַם ה'.</b>
(כה) <b>אִם יֶחֱטָא אִישׁ לְאִישׁ</b> – <b>וּפִלְלוֹ</b>, ידונו וירשיעו אותו <b>אֱלֹהִים</b>, דייני בית הדין, <b>וְ</b>אולם, <b>אִם לַה' יֶחֱטָא אִישׁ</b> – <b>מִי יִתְפַּלֶּל לוֹ,</b> יעשה עמו משפט, או: מי יבקש בעבורו מחילה? <b>וְ</b>הם בשלהם – <b>לֹא יִשְׁמְעוּ לְקוֹל אֲבִיהֶם, כִּי</b>, אכן <b>חָפֵץ ה' לַהֲמִיתָם.</b> נגזר עליהם למות בגלל חטאיהם. אולי מיתתם תכפר על עוונותיהם; מכל מקום הם אינם רצויים עוד.
(כו) לעומתם – <b>וְהַנַּעַר שְׁמוּאֵל הֹלֵךְ וְגָדֵל וָטוֹב, גַּם עִם ה' וְגַם עִם אֲנָשִׁים.</b>
(כז) <b>וַיָּבֹא אִישׁ אֱלֹהִים</b>, נביא <b>אֶל עֵלִי, וַיֹּאמֶר אֵלָיו: כֹּה אָמַר ה': הֲנִגְלֹה</b>, הלוא <b>נִגְלֵיתִי אֶל בֵּית אָבִיךָ בִּהְיוֹתָם בְּמִצְרַיִם</b> נתונים <b>לְבֵית פַּרְעֹה,</b>
(כח) <b>וּבָחֹר אֹתוֹ</b> – את אביכם, אהרן <b>מִכָּל שִׁבְטֵי יִשְׂרָאֵל לִי לְכֹהֵן, לַעֲלוֹת עַל מִזְבְּחִי, לְהַקְטִיר קְטֹרֶת</b> ו<b>לָשֵׂאת אֵפוֹד לְפָנָי. וָאֶתְּנָה</b>, נתתי <b>לְבֵית אָבִיךָ אֶת כָּל אִשֵּׁי</b>, קרבנות <b>בְּנֵי יִשְׂרָאֵל.</b>
(כט) ואתם, <b>לָמָּה תִבְעֲטוּ בְּזִבְחִי וּבְמִנְחָתִי אֲשֶׁר צִוִּיתִי</b> לעשות ב<b>מָעוֹן</b> הזה, במשכן. <b>וַתְּכַבֵּד אֶת בָּנֶיךָ מִמֶּנִּי,</b> יותר ממה שאתה מכבד אותי, <b>לְהַבְרִיאֲכֶם</b>, כדי שתשמינו <b>מֵרֵאשִׁית כָּל מִנְחַת יִשְׂרָאֵל</b> המוקרבת <b>לְ</b>צורך <b>עַמִּי,</b> לכפר עליו.
(ל) <b>לָכֵן, נְאֻם ה' אֱלֹהֵי יִשְׂרָאֵל, אָמוֹר אָמַרְתִּי</b> בעבר<b>: בֵּיתְךָ וּבֵית אָבִיךָ יִתְהַלְּכוּ לְפָנַי עַד עוֹלָם. וְעַתָּה, נְאֻם ה', חָלִילָה לִּי</b> מלהניח לכם להיות כהנים לעולם, <b>כִּי</b> את <b>מְכַבְּדַי אֲכַבֵּד, ו</b>אילו <b>בֹזַי</b>, מבזי <b>יֵקָלּוּ,</b> יתבזו.
(לא) <b>הִנֵּה יָמִים בָּאִים,</b> בעתיד הקרוב או הרחוק, <b>וְגָדַעְתִּי אֶת זְרֹעֲךָ</b>, כוחך <b>וְאֶת זְרֹעַ בֵּית אָבִיךָ</b>, משפחתך המחזיקה במקדש ונוטלת את קודשיו בחזקת היד, <b>מִהְיוֹת זָקֵן</b>, אנשים נכבדים <b>בְּבֵיתֶךָ.</b>
(לב) <b>וְהִבַּטְתָּ צַר מָעוֹן</b>, מתוך דחק וצפיפות <b>בְּכֹל אֲשֶׁר יֵיטִיב</b> ה' <b>אֶת יִשְׂרָאֵל,</b> ולא תיטול חלק בטובה. <b>וְלֹא יִהְיֶה זָקֵן בְּבֵיתְךָ כָּל הַיָּמִים.</b>
(לג) <b>וְאִישׁ לֹא אַכְרִית לְךָ מֵעִם מִזְבְּחִי.</b> זרעך ימשיך בעבודת המזבח, ויראה שהתפקידים החשובים אינם ניתנים לו, <b>לְכַלּוֹת אֶת עֵינֶיךָ</b>, לצפות בקוצר רוח <b>וְלַאֲדִיב</b>, להדאיב, להעציב <b>אֶת נַפְשֶׁךָ, וְ</b>נוסף על כך, <b>כָל מַרְבִּית</b>, רוב, או: גידולי <b>בֵּיתְךָ יָמוּתוּ</b> בעודם <b>אֲנָשִׁים,</b> במלוא כוחם.
(לד) <b>וְזֶה לְּךָ הָאוֹת</b> שכך יקרה, <b>אֲשֶׁר יָבֹא אֶל שְׁנֵי בָנֶיךָ, אֶל חָפְנִי וּפִינְחָס</b> – <b>בְּיוֹם אֶחָד יָמוּתוּ שְׁנֵיהֶם.</b> אז תדע שהגיע סופו של ביתך.
(לה) <b>וַהֲקִימֹתִי לִי כֹּהֵן נֶאֱמָן כַּאֲשֶׁר בִּלְבָבִי וּבְנַפְשִׁי</b>, בהתאם לרצוני הוא <b>יַעֲשֶׂה</b>, ינהג, <b>וּבָנִיתִי לוֹ בַּיִת נֶאֱמָן, וְהִתְהַלֵּךְ לִפְנֵי מְשִׁיחִי</b>, המלך <b>כָּל הַיָּמִים.</b>
(לו) <b>וְהָיָה כָּל הַנּוֹתָר בְּבֵיתְךָ יָבוֹא לְהִשְׁתַּחֲוֹת לוֹ</b> – לכהן הגדול שיקום <b>לַאֲגוֹרַת</b>, בשביל גרה–מעה של <b>כֶּסֶף ו</b>בעבור <b>כִכַּר לָחֶם. וְאָמַר</b> לו בהכנעה<b>: סְפָחֵנִי</b>, צרף אותי <b>נָא אֶל אַחַת הַכְּהֻנּוֹת</b>, לשירות כלשהו, כדי שאוכל <b>לֶאֱכֹל פַּת לָחֶם.</b>
<h2>פרק ג</h2>
(א) <b>וְהַנַּעַר שְׁמוּאֵל מְשָׁרֵת אֶת ה' לִפְנֵי עֵלִי.</b> מהעניין הקודם עולה שבית ה' לא היה אז מקום מסודר. ייתכן שלא היה בו מעמד מוגדר ללויים. מלבד זאת, שמואל נשלח לשם על ידי אמו עוד כשהיה ילד קטן, והוא שימש את עלי כמשרתו האישי. <b>וּדְבַר ה' הָיָה יָקָר</b>, נדיר <b>בַּיָּמִים הָהֵם,</b> שלא כמו מאוחר יותר, <b>אֵין חָזוֹן נִפְרָץ,</b> שכיח. הנבואה לא הייתה נפוצה במציאות ובתודעה, ומכאן אי-ההבנה שתתואר להלן.
(ב) <b>וַיְהִי בַּיּוֹם הַהוּא,</b> באחד הימים, <b>וְעֵלִי שֹׁכֵב בִּמְקוֹמוֹ</b> סמוך להיכל, <b>וְעֵינָו הֵחֵלּוּ כֵהוֹת, לֹא יוּכַל לִרְאוֹת.</b>
(ג) <b>וְנֵר אֱלֹהִים טֶרֶם יִכְבֶּה.</b> נרות המנורה צריכים היו לדלוק כל הלילה ולא לכבות, אך ייתכן שהיה גם נר אחר, שיועד לספק אור למקום, והוא עוד לא כבה לגמרי. <b>וּשְׁמוּאֵל שֹׁכֵב בְּהֵיכַל ה' אֲשֶׁר שָׁם אֲרוֹן אֱלֹהִים.</b> כנראה שכב באחד המקומות בהיכל ה' שבו מותר היה לשכב, ולא באותו חדר שבו שכן ארון ה'. הוא לן סמוך לקודש בין היתר משום שגם עלי שכב במתחם המקדש, ושמואל צריך היה להימצא בקרבתו.
(ד) <b>וַיִּקְרָא ה' אֶל שְׁמוּאֵל</b> בשמו. <b>וַיֹּאמֶר</b> שמואל<b>: הִנֵּנִי</b>, אני מוכן ומזומן.
(ה) מכיוון שהיה בטוח שעלי הוא שדיבר אליו, <b>וַיָּרָץ אֶל עֵלִי</b>, שכן היה צמוד אל עלי וקשור אליו <b>וַיֹּאמֶר: הִנְּנִי כִּי קָרָאתָ לִּי. וַיֹּאמֶר</b> עלי<b>: לֹא קָרָאתִי</b> לך. כנראה טעית. <b>שׁוּב שְׁכָב. וַיֵּלֶךְ וַיִּשְׁכָּב.</b>
(ו) <b>וַיֹּסֶף ה' קְרֹא עוֹד: שְׁמוּאֵל</b>!<b>וַיָּקָם שְׁמוּאֵל</b> שוב <b>וַיֵּלֶךְ אֶל עֵלִי וַיֹּאמֶר: הִנְנִי כִּי קָרָאתָ לִי.</b> בפעם הראשונה הוא נענה ורץ מיד כמשרת מסור מפני שהיה בטוח שעלי קורא לו, אך בפעם השנייה החל לפקפק בדבר. שמואל לא היה בטוח שהוא שומע כראוי, ושמא הקול הוא פרי דמיונו, ולכן הלך לאט יותר, אך בכל זאת פנה לעלי, שהרי ראה לאור הנר שאין שם איש אחר שיכול היה לקרוא לו? <b>וַיֹּאמֶר</b> עלי<b>: לֹא קָרָאתִי, בְנִי.</b> אולי אתה חולם. <b>שׁוּב שְׁכָב.</b>
(ז) <b>וּשְׁמוּאֵל טֶרֶם יָדַע אֶת ה', וְטֶרֶם יִגָּלֶה אֵלָיו דְּבַר ה',</b> משום כך לא הבחין בין הקול הזה לקולו של עלי, ואף לא זיהה את הכיוון המדויק שממנו הגיע הקול – מה גם שהקול נשמע באוזניו בעת שניסה לישון, ואולי לא היה ערני לחלוטין. ומעבר לכל זה, כאמור, איש לא חשב באותה תקופה על הנבואה.
(ח) <b>וַיֹּסֶף ה' קְרֹא: שְׁמוּאֵל</b>! <b>בַּשְּׁלִשִׁית. וַיָּקָם וַיֵּלֶךְ אֶל עֵלִי, וַיֹּאמֶר: הִנְנִי כִּי קָרָאתָ לִי.</b> לאחר שלוש פעמים <b>וַיָּבֶן עֵלִי כִּי ה' קֹרֵא לַנָּעַר</b>, ואין זה חזיון תעתועים. עלי הזקן הכיר את מהותה של הנבואה, גם אם הוא עצמו לא זכה לה. לכן יכול היה להדריך את שמואל.
(ט) <b>וַיֹּאמֶר עֵלִי לִשְׁמוּאֵל: לֵךְ שְׁכָב, וְהָיָה אִם יִקְרָא אֵלֶיךָ</b> שוב אותו קול <b>וְאָמַרְתָּ:</b> "<b>דַּבֵּר, ה', כִּי שֹׁמֵעַ עַבְדֶּךָ". וַיֵּלֶךְ שְׁמוּאֵל וַיִּשְׁכַּב בִּמְקוֹמוֹ.</b>
(י) <b>וַיָּבֹא ה' וַיִּתְיַצַּב וַיִּקְרָא כְפַעַם בְּפַעַם</b> באופן נמרץ יותר<b>: שְׁמוּאֵל, שְׁמוּאֵל</b>!<b>וַיֹּאמֶר שְׁמוּאֵל: דַּבֵּר, כִּי שֹׁמֵעַ עַבְדֶּךָ.</b>
(יא) עכשיו, מששמואל מקשיב, באה אליו הנבואה עצמה: <b>וַיֹּאמֶר ה' אֶל שְׁמוּאֵל: הִנֵּה אָנֹכִי עֹשֶׂה דָבָר בְּיִשְׂרָאֵל אֲשֶׁר כָּל שֹׁמְעוֹ תְּצִלֶּינָה</b>, תצלצלנה <b>שְׁתֵּי אָזְנָיו.</b> באוזניו יישמע מעין רעש גדול ופתאומי. כלומר, הוא יזדעזע ויחרד.
(יב) <b>בַּיּוֹם הַהוּא אָקִים</b>, אקיים <b>אֶל עֵלִי אֵת כָּל אֲשֶׁר דִּבַּרְתִּי אֶל</b>, על <b>בֵּיתוֹ, הָחֵל וְכַלֵּה,</b> מתחילה ועד סוף.
(יג) <b>וְהִגַּדְתִּי לוֹ כִּי שֹׁפֵט אֲנִי אֶת בֵּיתוֹ עַד עוֹלָם, בַּעֲוֹן אֲשֶׁר יָדַע כִּי מְקַלְלִים</b>, מקלים ראש, מבזים <b>לָהֶם בָּנָיו</b> את המקדש בהתנהגותם. גם אם כלפיו ובפניו הם התנהגו כראוי, עלי ידע ללא ספק על התנהגותם במקדש <b>וְלֹא כִהָה</b>, מנע, נזף <b>בָּם.</b>
(יד) <b>וְלָכֵן נִשְׁבַּעְתִּי לְבֵית עֵלִי אִם יִתְכַּפֵּר עֲוֹן בֵּית עֵלִי בְּזֶבַח וּבְמִנְחָה עַד עוֹלָם.</b> גם אם יביאו קרבנות כראוי – הם ייענשו. ביזוי המקדש מחלל את שמו של ה', ואין עליו כפרה.
(טו) <b>וַיִּשְׁכַּב שְׁמוּאֵל עַד הַבֹּקֶר</b> מזועזע מהנבואה הקשה הזו. <b>וַיִּפְתַּח אֶת דַּלְתוֹת בֵּית ה'.</b> בלילה הוא שכב בפנים, ובבוקר פתח את הדלתות כדי שתתחיל העבודה, והמבקרים יוכלו להיכנס. <b>וּשְׁמוּאֵל יָרֵא מֵהַגִּיד אֶת הַמַּרְאָה</b>, הנבואה <b>אֶל עֵלִי</b>, הדואג לו והמטפל בו, שאותו הוא מכבד, ואולי גם מעריץ.
(טז) <b>וַיִּקְרָא עֵלִי אֶת שְׁמוּאֵל, וַיֹּאמֶר: שְׁמוּאֵל בְּנִי</b>!<b>וַיֹּאמֶר</b> שמואל<b>: הִנֵּנִי.</b>
(יז) <b>וַיֹּאמֶר: מָה הַדָּבָר אֲשֶׁר דִּבֶּר אֵלֶיךָ</b> המדבר, שאני יודע את זהותו? <b>אַל נָא תְכַחֵד,</b> תסתיר <b>מִמֶּנִּי. כֹּה יַעֲשֶׂה לְּךָ אֱלֹהִים וְכֹה יוֹסִיף אִם תְּכַחֵד</b>, תסתיר <b>מִמֶּנִּי דָּבָר מִכָּל הַדָּבָר אֲשֶׁר דִּבֶּר אֵלֶיךָ.</b> זו לשון מעודנת של המרצה ואף של השבעה. משמעותה המילולית היא: כך וכך דברים טובים ייעשו לך, וכך וכך דברים רעים אם תכחד, אלא שבלשון נקייה אין מזכירים את התגמול.
(יח) <b>וַיַּגֶּד לוֹ שְׁמוּאֵל אֶת כָּל הַדְּבָרִים, וְלֹא כִחֵד מִמֶּנּוּ. וַיֹּאמַר</b> עלי<b>: ה' הוּא</b> המדבר, ועל כן <b>הַטּוֹב בְּעֵינָו יַעֲשֶׂה.</b> עלי ידע עוד קודם את תוכן הנבואה, אבל כעת נשנה לו דבר ה' מפי אדם קרוב. הוא חש שבמצב הנוכחי אין בכוחו להשפיע על בניו.
(יט) <b>וַיִּגְדַּל שְׁמוּאֵל</b> לא רק בשנים אלא גם בשם. העובדה שזכה לנבואה נודעה ברבים. ייתכן שעלי לא הסתיר זאת, ומכיוון שהוכר כנביא, אנשים באו לשאול אותו שאלות. <b>וַה' הָיָה עִמּוֹ, וְלֹא הִפִּיל מִכָּל דְּבָרָיו אָרְצָה.</b> לא היה דבר שהוא אמר והתגלה כלא נכון, והרי קיום תחזיותיו של אדם הוא האות והסימן להיותו נביא.
(כ) <b>וַיֵּדַע כָּל יִשְׂרָאֵל</b> בכל גבול הארץ, <b>מִדָּן</b> שבצפון הרחוק <b>וְעַד בְּאֵר שָׁבַע</b> שבדרום <b>כִּי נֶאֱמָן שְׁמוּאֵל לְנָבִיא</b>, נבחר להיות נביא אמת <b>לַה'.</b>
(כא) <b>וַיֹּסֶף ה' לְהֵרָאֹה</b>, להיראות <b>בְשִׁלֹה, כִּי נִגְלָה ה' אֶל שְׁמוּאֵל בְּשִׁלוֹ בִּדְבַר ה'.</b> מכאן ואילך הוא קיבל חזיונות, שעל מקצתם סיפר לאנשים פרטיים שהיו צריכים לשמוע בעצתו, ואחרים היו דברי נבואה כלליים יותר שנמסרו לכלל ישראל ולמנהיגיו.
<h2>פרק ד</h2>
(א) <b>וַיְהִי דְבַר שְׁמוּאֵל לְכָל יִשְׂרָאֵל.</b> לא מפורש מה שמואל אמר, אבל נראה מן ההקשר שהוא שלח אותם למלחמה, למרות שהמנהיג הרשמי של ישראל היה אז עלי, וייתכן שבאותה עת שמואל היה עוד צעיר לימים. <b>וַיֵּצֵא יִשְׂרָאֵל לִקְרַאת פְּלִשְׁתִּים לַמִּלְחָמָה. וַיַּחֲנוּ עַל הָאֶבֶן הָעֶזֶר,</b> שאולי הוא המקום שיוזכר בהמשך הספר, <b>וּפְלִשְׁתִּים חָנוּ בַאֲפֵק.</b> ההיערכות למלחמה באותם זמנים הייתה פורמלית למדי – צד אחד היה מזמין את הצד האחר לקרב, והזמן והמקום נקבעו מראש.
(ב) <b>וַיַּעַרְכוּ פְלִשְׁתִּים לִקְרַאת יִשְׂרָאֵל, וַתִּטֹּשׁ</b>, התפשטה <b>הַמִּלְחָמָה. וַיִּנָּגֶף</b>, הוכה <b>יִשְׂרָאֵל לִפְנֵי פְלִשְׁתִּים, וַיַּכּוּ</b> הפלשתים <b>בַמַּעֲרָכָה בַּשָּׂדֶה כְּאַרְבַּעַת אֲלָפִים אִישׁ.</b> אמנם לא היה זה הפסד גמור, משום שלא כל מחנה ישראל הוכה, אך בהתנגשות הזו בין הצבאות הייתה יד הפלשתים על העליונה.
(ג) <b>וַיָּבֹא הָעָם אֶל הַמַּחֲנֶה. וַיֹּאמְרוּ זִקְנֵי יִשְׂרָאֵל: לָמָּה נְגָפָנוּ ה' הַיּוֹם לִפְנֵי פְלִשְׁתִּים</b>?! רק דבר אחד אנו יכולים לעשות – <b>נִקְחָה אֵלֵינוּ מִשִּׁלֹה</b>, המצויה במרחק 30 ק"מ משדה המלחמה, <b>אֶת אֲרוֹן בְּרִית ה',</b> שהוא הנשק האולטימטיבי שלנו, <b>וְיָבֹא בְקִרְבֵּנוּ וְיֹשִׁעֵנוּ מִכַּף אֹיְבֵינוּ.</b>
(ד) <b>וַיִּשְׁלַח הָעָם</b> שליחים ל<b>שִׁלֹה, וַיִּשְׂאוּ מִשָּׁם אֵת אֲרוֹן בְּרִית ה' צְבָאוֹת יֹשֵׁב הַכְּרֻבִים. וְשָׁם שְׁנֵי בְנֵי עֵלִי עִם אֲרוֹן בְּרִית הָאֱלֹהִים, חָפְנִי וּפִינְחָס.</b> את הארון צריכים לשאת הכהנים המשמשים במקדש.
(ה) <b>וַיְהִי כְּבוֹא אֲרוֹן בְּרִית ה' אֶל הַמַּחֲנֶה</b> – <b>וַיָּרִעוּ כָל יִשְׂרָאֵל תְּרוּעָה גְדוֹלָה. וַתֵּהֹם הָאָרֶץ</b>, האזור רעש.
(ו) <b>וַיִּשְׁמְעוּ פְלִשְׁתִּים אֶת קוֹל הַתְּרוּעָה, וַיֹּאמְרוּ: מֶה קוֹל הַתְּרוּעָה הַגְּדוֹלָה הַזֹּאת בְּמַחֲנֵה הָעִבְרִים</b>?<b>וַיֵּדְעוּ</b> הפלשתים מתוך היכרותם עם ישראל או מפי מרגלים <b>כִּי אֲרוֹן ה' בָּא אֶל הַמַּחֲנֶה.</b>
(ז) <b>וַיִּרְאוּ</b>, פחדו <b>הַפְּלִשְׁתִּים, כִּי אָמְרוּ: בָּא אֱלֹהִים אֶל הַמַּחֲנֶה. וַיֹּאמְרוּ: אוֹי לָנוּ</b>! <b>כִּי לֹא הָיְתָה כָּזֹאת אֶתְמוֹל שִׁלְשֹׁם</b> במלחמותינו עם העברים. לֹא הָיְתָה כָּזֹאת אֶתְמוֹל שִׁלְשֹׁם
(ח) <b>אוֹי לָנוּ</b>! <b>מִי יַצִּילֵנוּ מִיַּד הָאֱלֹהִים הָאַדִּירִים הָאֵלֶּה</b>?! <b>אֵלֶּה הֵם הָאֱלֹהִים הַמַּכִּים אֶת מִצְרַיִם בְּכָל מַכָּה בַּמִּדְבָּר,</b> על ים סוף. הפלשתים לא התכוונו להיכנע, אבל מתוך פחד הם אומרים זה לזה:
(ט) <b>הִתְחַזְּקוּ וִהְיוּ לַאֲנָשִׁים,</b> הילחמו בגבורה, <b>פְּלִשְׁתִּים, פֶּן תַּעַבְדוּ לָעִבְרִים כַּאַשֶׁר עָבְדוּ לָכֶם.</b> אין זו מלחמה נקודתית. להכרעתה יש חשיבות פוליטית ארוכת טווח, שהרי אם תפסידו במלחמה גדולה נגד כל ישראל – הם ישתלטו עליכם. לפיכך – <b>וִהְיִיתֶם לַאֲנָשִׁים</b> – <b>וְנִלְחַמְתֶּם.</b>
(י) <b>וַיִּלָּחֲמוּ פְלִשְׁתִּים</b> בתוקף, <b>וַיִּנָּגֶף יִשְׂרָאֵל, וַיָּנֻסוּ אִישׁ לְאֹהָלָיו, וַתְּהִי הַמַּכָּה גְּדוֹלָה מְאֹד.</b> הפעם הייתה זו תבוסה מכרעת. מכיוון שלא היה זה קרב מקומי על גבולות נחלה אלא מלחמה כוללת שבה השתתף הצבא כולו, כאשר ישראל הפסידו במערכה, הם לא חזרו למחנה כמו בקרב הראשון, אלא קמו וברחו. <b>וַיִּפֹּל</b> כעת <b>מִיִּשְׂרָאֵל שְׁלֹשִׁים אֶלֶף רַגְלִי.</b> גם אם לא כל הנופלים היו חללים, הייתה זו מפלה נרחבת וקשה.
(יא) <b>וַאֲרוֹן אֱלֹהִים נִלְקָח</b> בשבי. לאחר שהמחנה התפזר, הארון, שהיה כלי כבד מאוד, נשאר ונפל בידי הפלשתים. <b>וּ</b>כתוצאה מכך, גם <b>שְׁנֵי בְנֵי עֵלִי מֵתוּ, חָפְנִי וּפִינְחָס.</b> ייתכן שהם מתו בגבורה, תוך כדי ניסיון להגן על הארון, שהיה הסמל של ישראל. בני עלי – שככהנים בוודאי לא שימשו קצינים או חיילים בצבא – באו למלחמה בתור משרתי הארון. יש להניח שהם עמדו ליד הארון וניסו למנוע מהפלשתים לנגוע בו, וכך מצאו את מותם.
(יב) <b>וַיָּרָץ אִישׁ</b> משבט <b>בִּנְיָמִן מֵהַמַּעֲרָכָה,</b> בזמן שכל הלוחמים ברחו הביתה, <b>וַיָּבֹא שִׁלֹה בַּיּוֹם הַהוּא,</b> באותו היום כדי להודיע על תוצאות המלחמה, <b>וּמַדָּיו</b>, בגדיו <b>קְרֻעִים</b> לאות אבלות, <b>וַאֲדָמָה עַל רֹאשׁוֹ</b> לביטוי האסון הכבד שאירע.
(יג) <b>וַיָּבוֹא, וְהִנֵּה עֵלִי יֹשֵׁב עַל הַכִּסֵּא</b> ל<b>יַד דֶּרֶךְ</b>, על אם הדרך <b>מְצַפֶּה</b> לשמוע חדשות, <b>כִּי הָיָה לִבּוֹ חָרֵד עַל אֲרוֹן הָאֱלֹהִים,</b> שהוא כלי הקודש הפנימי ביותר שמעולם לא הוצא ממקומו. לא ברור אם עלי תמך בהוצאת ארון האלוקים למלחמה אם לאו; מכל מקום מכך חרד ביותר. <b>וְהָאִישׁ</b> הרץ <b>בָּא לְהַגִּיד</b> על המפלה הגדולה <b>בָּעִיר</b> – <b>וַתִּזְעַק כָּל הָעִיר.</b> הבשורה גרמה למהומה.
(יד) <b>וַיִּשְׁמַע עֵלִי אֶת קוֹל הַצְּעָקָה, וַיֹּאמֶר: מֶה קוֹל הֶהָמוֹן</b>, ההמיה, או ההמולה <b>הַזֶּה</b>?<b>וְהָאִישׁ מִהַר, וַיָּבֹא וַיַּגֵּד לְעֵלִי.</b> מלכתחילה התכוון להודיע לעלי, הכהן הגדול, המנהיג והאב, אבל מכיוון שלא היה זה מידע סודי אלא אסון פומבי, התעכב בדרכו וסיפר לאנשים נוספים.
(טו) <b>וְעֵלִי</b> היה אז איש זקן <b>בֶּן תִּשְׁעִים וּשְׁמֹנֶה שָׁנָה, וְעֵינָיו קָמָה,</b> פסקו מלתפקד, <b>וְלֹא יָכוֹל לִרְאוֹת.</b>
(טז) <b>וַיֹּאמֶר הָאִישׁ אֶל עֵלִי: אָנֹכִי</b> האיש <b>הַבָּא מִן הַמַּעֲרָכָה, וַאֲנִי מִן הַמַּעֲרָכָה נַסְתִּי</b>, ברחתי <b>הַיּוֹם.</b> ומשמעות הדבר – שאין בפי בשורות טובות. <b>וַיֹּאמֶר: מֶה הָיָה הַדָּבָר, בְּנִי</b>? למרות זקנותו עלי מודע למצב והוא שומר על כבוד משרתו.
(יז) <b>וַיַּעַן הַמְבַשֵּׂר וַיֹּאמֶר: נָס יִשְׂרָאֵל לִפְנֵי פְלִשְׁתִּים,</b> הפסדנו במלחמה, <b>וְ</b>לא זו בלבד – <b>גַם מַגֵּפָה</b>, מכה <b>גְדוֹלָה</b>, שחלליה רבים <b>הָיְתָה בָעָם, וְ</b>נוסף על כך, מבחינתך האישית, <b>גַם שְׁנֵי בָנֶיךָ מֵתוּ, חָפְנִי וּפִינְחָס,</b> והנורא מכול – <b>וַאֲרוֹן הָאֱלֹהִים נִלְקָחָה,</b> נלקח.
(יח) <b>וַיְהִי כְּהַזְכִּירוֹ אֶת אֲרוֹן הָאֱלֹהִים</b> שנלקח בשבי, <b>וַיִּפֹּל</b> עלי מתוך זעזוע <b>מֵעַל הַכִּסֵּא אֲחֹרַנִּית בְּעַד יַד</b>, דרך מקום <b>הַשַּׁעַר.</b> מכיוון שהשער שלידו ישב היה פתוח, לא יכול היה להישען עליו. <b>וַתִּשָּׁבֵר מַפְרַקְתּוֹ</b>, מערכת חוליות הצוואר שלו <b>וַיָּמֹת, כִּי זָקֵן הָאִישׁ</b> וגופו כבר לא היה גמיש, ועל כן כל שבר יכול לפגוע בו באופן אנוש, <b>וְכָבֵד,</b> בעל בשר, כך שהנפילה הייתה קשה והביאה את מותו. <b>וְהוּא שָׁפַט אֶת יִשְׂרָאֵל אַרְבָּעִים שָׁנָה.</b>
(יט) <b>וְכַלָּתוֹ</b> של עלי, <b>אֵשֶׁת פִּינְחָס, הָרָה לָלַת,</b> ללדת, <b>וַתִּשְׁמַע</b> אף היא <b>אֶת הַשְּׁמֻעָה אֶל</b>, על <b>הִלָּקַח אֲרוֹן הָאֱלֹהִים ו</b>כי <b>מֵת חָמִיהָ וְאִישָׁהּ</b>, בעלה. לקיחת ארון האלוקים הייתה אסון לאומי כבד. מיתת חמיה קרובה אליה יותר, משום שכמנהיג ישראל הוא היה הדמות המכובדת במשפחה, ולבסוף – נפילת בעלה שלה במלחמה. <b>וַתִּכְרַע וַתֵּלֶד, כִּי נֶהֶפְכוּ עָלֶיהָ</b>, תקפו אותה <b>צִרֶיהָ.</b> הזעזוע הגדול גרם שכאבי הלידה וההתכווצויות התחילו באופן מהיר וחד, עד שהגוף לא יכול היה לשאתם.
(כ) <b>וּכְעֵת מוּתָהּ, וַתְּדַבֵּרְנָה</b> הנשים <b>הַנִּצָּבוֹת עָלֶיהָ</b> לסייעה<b>: אַל תִּירְאִי,</b> תפחדי, <b>כִּי בֵן יָלָדְתְּ.</b> הן ניסו לנחם אותה נחמה כלשהי, שלמרות הטרגדיה הקשה, הנה נולד לה בן. <b>וְלֹא עָנְתָה ו</b>באומללותה <b>לֹא שָׁתָה</b>, שמה <b>לִבָּהּ</b> לכך, משום שכבר לא היה לה חפץ בחיים.
(כא) <b>וַתִּקְרָא לַנַּעַר</b>, לתינוק <b>אִי כָבוֹד.</b> היא העניקה לו שם הולם, שפירושו היעדר הכבוד, <b>לֵאמֹר: גָּלָה כָבוֹד מִיִּשְׂרָאֵל, אֶל</b>, על <b>הִלָּקַח אֲרוֹן הָאֱלֹהִים וְאֶל</b>, ועל <b>חָמִיהָ וְאִישָׁהּ</b> שמתו.
(כב) <b>וַתֹּאמֶר</b>, רק זאת<b>: גָּלָה כָבוֹד מִיִּשְׂרָאֵל, כִּי נִלְקַח אֲרוֹן הָאֱלֹהִים.</b>
<h2>פרק ה</h2>
(א) <b>וּפְלִשְׁתִּים לָקְחוּ אֵת אֲרוֹן הָאֱלֹהִים וַיְבִאֻהוּ מֵאֶבֶן הָעֵזֶר</b>, ששם חנה, <b>אַשְׁדּוֹדָה,</b> לאשדוד, אחת מערי הפלשתים הגדולות.
(ב) <b>וַיִּקְחוּ פְלִשְׁתִּים אֶת אֲרוֹן הָאֱלֹהִים וַיָּבִיאוּ אֹתוֹ בֵּית</b> אלילם <b>דָּגוֹן, וַיַּצִּיגוּ אֹתוֹ אֵצֶל דָּגוֹן.</b> ובכך אולי נהגו בו כבוד מסוים, אם כי נראה שראו בו מנוצח.
(ג) <b>וַיַּשְׁכִּמוּ</b> ה<b>אַשְׁדּוֹדִים מִמָּחֳרָת, וְהִנֵּה דָגוֹן נֹפֵל לְפָנָיו אַרְצָה,</b> כאילו הוא משתחווה <b>לִפְנֵי אֲרוֹן ה'. וַיִּקְחוּ אֶת דָּגוֹן וַיָּשִׁבוּ אֹתוֹ לִמְקוֹמוֹ</b> והעמידוהו, שכן הניחו שהייתה זו תאונה.
(ד) <b>וַיַּשְׁכִּמוּ בַבֹּקֶר מִמָּחֳרָת, וְהִנֵּה דָגוֹן</b> שוב <b>נֹפֵל לְפָנָיו אַרְצָה לִפְנֵי אֲרוֹן ה'.</b> והפעם <b>רֹאשׁ דָּגוֹן וּשְׁתֵּי כַּפּוֹת יָדָיו כְּרֻתוֹת</b> מוטלים <b>אֶל הַמִּפְתָּן. רַק דָּגוֹן נִשְׁאַר עָלָיו.</b> יש אומרים שדגון נעשה בדמות גופו של דג, שלו ראש וידיים או רגליים אנושיים. כאשר נחתכו הראש וכפות הידיים, נשארה מן האליל רק צורת הדג.
(ה) <b>עַל כֵּן,</b> מכיוון שחלקי דגון היו מונחים שם, או בגלל מפלתו, <b>לֹא יִדְרְכוּ כֹהֲנֵי דָגוֹן וְכָל הַבָּאִים בֵּית דָּגוֹן עַל מִפְתַּן דָּגוֹן בְּאַשְׁדּוֹד עַד הַיּוֹם הַזֶּה.</b>
(ו) <b>וַתִּכְבַּד יַד ה' אֶל</b>, ה' נהג בקושי ובהקפדה כלפי <b>הָאַשְׁדּוֹדִים וַיְשִׁמֵּם,</b> עשה בהם שַׁמות, או: החריד אותם <b>וַיַּךְ אֹתָם בַּטְּחֹרִים</b> – התנפחות כלי דם בחלחולת ופי הטבעת, <b>אֶת אַשְׁדּוֹד וְאֶת גְּבוּלֶיהָ.</b>
(ז) <b>וַיִּרְאוּ אַנְשֵׁי אַשְׁדּוֹד כִּי כֵן</b> המצב, <b>וְאָמְרוּ: לֹא יֵשֵׁב אֲרוֹן אֱלֹהֵי יִשְׂרָאֵל עִמָּנוּ, כִּי קָשְׁתָה יָדוֹ עָלֵינוּ וְעַל דָּגוֹן אֱלֹהֵינוּ.</b>
(ח) <b>וַיִּשְׁלְחוּ וַיַּאַסְפוּ אֶת כָּל סַרְנֵי</b>, מושלי <b>פְלִשְׁתִּים אֲלֵיהֶם. וַיֹּאמְרוּ: מַה נַּעֲשֶׂה לַאֲרוֹן אֱלֹהֵי יִשְׂרָאֵל</b>? <b>וַיֹּאמְרוּ</b>, החליטו: לעיר <b>גַּת יִסֹּב</b>, יפנה <b>אֲרוֹן אֱלֹהֵי יִשְׂרָאֵל. וַיַּסֵּבּוּ</b>, העבירו לשם <b>אֶת אֲרוֹן אֱלֹהֵי יִשְׂרָאֵל.</b>
(ט) <b>וַיְהִי אַחֲרֵי</b> ש<b>הֵסַבּוּ אֹתוֹ, וַתְּהִי יַד ה' בָּעִיר</b> גת, <b>מְהוּמָה גְּדוֹלָה מְאֹד; וַיַּךְ אֶת אַנְשֵׁי הָעִיר מִקָּטֹן וְעַד גָּדוֹל</b> במגפות שונות, <b>וַיִּשָּׂתְרוּ</b>, נבקעו <b>לָהֶם טְחֹרִים.</b>
(י) <b>וַיְשַׁלְּחוּ</b> אנשי גת <b>אֶת אֲרוֹן הָאֱלֹהִים</b> ל<b>עֶקְרוֹן</b>, עיר פלשתית חשובה אחרת. <b>וַיְהִי כְּבוֹא אֲרוֹן הָאֱלֹהִים</b> ל<b>עֶקְרוֹן, וַיִּזְעֲקוּ הָעֶקְרֹנִים לֵאמֹר</b> בפי סרנם<b>:</b> <b>הֵסַבּוּ אֵלַי אֶת אֲרוֹן אֱלֹהֵי יִשְׂרָאֵל לַהֲמִיתֵנִי וְאֶת עַמִּי,</b> שהרי הארון הזה מביא אתו פורענות.
(יא) <b>וַיִּשְׁלְחוּ</b> בני עקרון <b>וַיַּאַסְפוּ אֶת כָּל סַרְנֵי פְלִשְׁתִּים, וַיֹּאמְרוּ: שַׁלְּחוּ אֶת אֲרוֹן אֱלֹהֵי יִשְׂרָאֵל וְיָשֹׁב לִמְקֹמוֹ, וְלֹא יָמִית אֹתִי וְאֶת עַמִּי. כִּי הָיְתָה מְהוּמַת מָוֶת</b>, בהלה גדולה <b>בְּכָל הָעִיר, כָּבְדָה מְאֹד יַד הָאֱלֹהִים שָׁם</b> במגפות.
(יב) <b>וְהָאֲנָשִׁים אֲשֶׁר לֹא מֵתוּ הֻכּוּ בַּטְּחֹרִים.</b> כל אנשי העיר סבלו ייסורים, <b>וַתַּעַל שַׁוְעַת,</b> זעקת <b>הָעִיר הַשָּׁמָיִם.</b>
<h2>פרק ו</h2>
(א) <b>וַיְהִי אֲרוֹן ה' בִּשְׂדֵה</b>, במרחב <b>פְלִשְׁתִּים שִׁבְעָה חֳדָשִׁים.</b>
(ב) <b>וַיִּקְרְאוּ פְלִשְׁתִּים לַכֹּהֲנִים וְלַקֹּסְמִים</b> שלהם, <b>לֵאמֹר: מַה נַּעֲשֶׂה לַאֲרוֹן ה'</b>? <b>הוֹדִעֻנוּ בַּמֶּה נְשַׁלְּחֶנּוּ לִמְקוֹמוֹ.</b> נשלח אותו בחזרה, אך לא די בכך. עלינו להביע הכנעה מסוימת בהחזרתו, שאם לא כן אין לדעת מה עוד הוא יעולל לנו.
(ג) <b>וַיֹּאמְרוּ</b> הכהנים והקוסמים<b>: אִם מְשַׁלְּחִים אֶת אֲרוֹן אֱלֹהֵי יִשְׂרָאֵל</b> – <b>אַל תְּשַׁלְּחוּ אֹתוֹ רֵיקָם, כִּי הָשֵׁב תָּשִׁיבוּ לוֹ</b> מתנת <b>אָשָׁם,</b> שתורֶה שאתם מבקשים לכפר על אשמתכם, <b>אָז</b>, כאשר <b>תֵּרָפְאוּ, וְנוֹדַע לָכֶם לָמָּה לֹא תָסוּר</b>, סרה <b>יָדוֹ מִכֶּם.</b>
(ד) <b>וַיֹּאמְרוּ: מָה הָאָשָׁם אֲשֶׁר נָשִׁיב לוֹ</b>?<b>וַיֹּאמְרוּ</b> הכהנים: כ<b>מִסְפַּר סַרְנֵי פְלִשְׁתִּים</b> – <b>חֲמִשָּׁה טְחֹרֵי זָהָב,</b> חמש צורות של טחורים עשויות זהב, <b>וַחֲמִשָּׁה עַכְבְּרֵי זָהָב, כִּי מַגֵּפָה אַחַת לְכֻלָּם</b>, לכולכם <b>וּלְסַרְנֵיכֶם,</b> גם לאותן ערים שהארון לא הובא אליהן.
(ה) <b>וַעֲשִׂיתֶם צַלְמֵי טְחֹרֵיכֶם וְצַלְמֵי עַכְבְּרֵיכֶם הַמַּשְׁחִיתִם אֶת הָאָרֶץ, וּנְתַתֶּם לֵאלֹהֵי יִשְׂרָאֵל כָּבוֹד, אוּלַי יָקֵל אֶת</b> כובד <b>יָדוֹ מֵעֲלֵיכֶם וּמֵעַל אֱלֹהֵיכֶם וּמֵעַל אַרְצְכֶם.</b>
(ו) <b>וְלָמָּה תְכַבְּדוּ</b>, תכבידו <b>אֶת לְבַבְכֶם</b> ותתעקשו <b>כַּאֲשֶׁר כִּבְּדוּ מִצְרַיִם וּפַרְעֹה אֶת לִבָּם</b>?! <b>הֲלוֹא כַּאֲשֶׁר הִתְעַלֵּל</b> ה' <b>בָּהֶם</b> – <b>וַיְשַׁלְּחוּם,</b> המצרים נאלצו לשלח את ישראל <b>וַיֵּלֵכוּ.</b> כבר קרה דבר דומה למלך שהיה גדול מכם, לשם מה תשובו על טעויות העבר?!
(ז) <b>וְעַתָּה קְחוּ וַעֲשׂוּ עֲגָלָה חֲדָשָׁה אֶחָת</b>. לאות כבוד יַחדוּ עגלה לארון בלבד. <b>וּשְׁתֵּי פָרוֹת עָלוֹת</b>, צעירות שזה עתה המליטו, <b>אֲשֶׁר לֹא עָלָה עֲלֵיהֶם עֹל,</b> כלי רתמה הנתון על צוואר הבהמה בשעת החרישה, <b>וַאֲסַרְתֶּם</b>, קִשרו <b>אֶת הַפָּרוֹת</b> הללו, שלא הורגלו לשאת משא כלל, <b>בָּעֲגָלָה, וַהֲשֵׁיבֹתֶם בְּנֵיהֶם</b>, את העגלים <b>מֵאַחֲרֵיהֶם הַבָּיְתָה,</b> כך שבדרך הטבע הפרות לא ירצו להתרחק.
(ח) <b>וּלְקַחְתֶּם אֶת אֲרוֹן ה' וּנְתַתֶּם אֹתוֹ אֶל הָעֲגָלָה, וְאֵת כְּלֵי הַזָּהָב</b>, הצלמים המבטאים את המכות שבאו עליכם, <b>אֲשֶׁר הֲשֵׁבֹתֶם לוֹ אָשָׁם</b> – <b>תָּשִׂימוּ בָאַרְגַּז מִצִּדּוֹ</b> – מצד הארון <b>וְשִׁלַּחְתֶּם אֹתוֹ וְהָלָךְ.</b>
(ט) <b>וּרְאִיתֶם: אִם דֶּרֶךְ גְּבוּלוֹ</b>, תוואי מסעו של הארון <b>יַעֲלֶה</b> אל <b>בֵּית שֶׁמֶשׁ</b> – אז ייוודע כי <b>הוּא עָשָׂה לָנוּ אֶת הָרָעָה הַגְּדוֹלָה הַזֹּאת, וְאִם לֹא</b>, אם הפרות ישובו הביתה או יפנו לכל כיוון אחר – <b>וְיָדַעְנוּ כִּי לֹא יָדוֹ נָגְעָה בָּנוּ,</b> אלא <b>מִקְרֶה הוּא הָיָה לָנוּ.</b> הם הרגישו שארון האלוקים הוא שהביא עליהם את המכות, ולכן נהגו בו כבוד, ועם זאת היו מעוניינים לבדוק אם לא היה כאן צירוף מקרים גרידא.
(י) <b>וַיַּעֲשׂוּ הָאֲנָשִׁים כֵּן, וַיִּקְחוּ שְׁתֵּי פָרוֹת עָלוֹת וַיַּאַסְרוּם בָּעֲגָלָה, וְאֶת בְּנֵיהֶם</b>, העגלים <b>כָּלוּ</b>, כלאו <b>בַבָּיִת.</b>
(יא) <b>וַיָּשִׂמוּ אֶת אֲרוֹן ה' אֶל הָעֲגָלָה, וְ</b>גם <b>אֵת הָאַרְגַּז וְאֵת עַכְבְּרֵי הַזָּהָב וְאֵת צַלְמֵי טְחֹרֵיהֶם.</b>
(יב) <b>וַיִּשַּׁרְנָה</b>, הלכו ישר, בכיוון מדויק, <b>הַפָּרוֹת בַּדֶּרֶךְ עַל דֶּרֶךְ בֵּית שֶׁמֶשׁ. בִּמְסִלָּה</b>, בדרך <b>אַחַת הָלְכוּ הָלֹךְ וְגָעוֹ, וְלֹא סָרוּ יָמִין וּשְׂמֹאול.</b> הפרות נעו במסלול ברור ללא סטיות לעבר מקום שלא היו בו מעולם. <b>וְסַרְנֵי פְלִשְׁתִּים הֹלְכִים אַחֲרֵיהֶם</b>, מלווים את הארון ורואים שהוא מגיע <b>עַד גְּבוּל בֵּית שָׁמֶשׁ.</b>
(יג) <b>ו</b>אנשי <b>בֵית שֶׁמֶשׁ קֹצְרִים</b> אז <b>קְצִיר חִטִּים בָּעֵמֶק. וַיִּשְׂאוּ אֶת עֵינֵיהֶם וַיִּרְאוּ אֶת הָאָרוֹן,</b> שהיה בולט לעין, כי כפי הנראה היה זהב כולו, ומעליו הכרובים – <b>וַיִּשְׂמְחוּ לִרְאוֹת.</b>
(יד) <b>וְהָעֲגָלָה</b> המשיכה לנסוע עד ש<b>בָּאָה אֶל שְׂדֵה</b> אדם בשם <b>יְהוֹשֻׁעַ בֵּית הַשִּׁמְשִׁי, וַתַּעֲמֹד שָׁם. וְשָׁם אֶבֶן גְּדוֹלָה, וַיְבַקְּעוּ אֶת עֲצֵי הָעֲגָלָה, וְאֶת הַפָּרוֹת הֶעֱלוּ</b> קרבן <b>עֹלָה לַה'.</b>
(טו) <b>וְהַלְוִיִּם הוֹרִידוּ</b> מהעגלה <b>אֶת אֲרוֹן ה' וְאֶת הָאַרְגַּז אֲשֶׁר אִתּוֹ, אֲשֶׁר בּוֹ כְלֵי זָהָב, וַיָּשִׂמוּ אֶל,</b> על <b>הָאֶבֶן הַגְּדוֹלָה. וְאַנְשֵׁי בֵית שֶׁמֶשׁ הֶעֱלוּ עֹלוֹת וַיִּזְבְּחוּ זְבָחִים בַּיּוֹם הַהוּא לַה'</b> בתודה על חזרתו של ארון הברית.
(טז) <b>וַחֲמִשָּׁה סַרְנֵי פְלִשְׁתִּים</b> שליוו את התהלוכה הזו ממרחק <b>רָאוּ, וַיָּשֻׁבוּ</b> ל<b>עֶקְרוֹן</b>, היא מקום האספה, <b>בַּיּוֹם הַהוּא,</b> שכן התברר להם הכול, ומבחינתם הסתיים העניין.
(יז) <b>וְאֵלֶּה טְחֹרֵי הַזָּהָב אֲשֶׁר הֵשִׁיבוּ פְלִשְׁתִּים אָשָׁם לַה': לְאַשְׁדּוֹד אֶחָד, לְעַזָּה אֶחָד, לְאַשְׁקְלוֹן אֶחָד, לְגַת אֶחָד, לְעֶקְרוֹן אֶחָד.</b> כל אחת מהערים הראשיות של הפלשתים הביאה מתנה כזו לה'.
(יח) <b>וְעַכְבְּרֵי הַזָּהָב</b> הביאו הרבה יותר מהצעת הקוסמים – כ<b>מִסְפַּר כָּל עָרֵי פְלִשְׁתִּים לַחֲמֵשֶׁת הַסְּרָנִים, מֵעִיר מִבְצָר וְעַד כֹּפֶר הַפְּרָזִי</b>, כפר קטן שהוא פרוז. הם הביאו עכבר זהב כנגד כל יישוב פלשתי שבתחומי חמשת הסרנים <b>וְעַד</b> מקום ה<b>אָבֵל</b>, האבן <b>הַגְּדוֹלָה אֲשֶׁר הִנִּיחוּ עָלֶיהָ אֵת אֲרוֹן ה',</b> הנמצאת <b>עַד הַיּוֹם הַזֶּה בִּשְׂדֵה יְהוֹשֻׁעַ בֵּית הַשִּׁמְשִׁי.</b>
(יט) <b>וַיַּךְ בְּאַנְשֵׁי בֵית שֶׁמֶשׁ כִּי רָאוּ בַּאֲרוֹן ה',</b> שבדרך כלל הוא נסתר מעין אדם בקודש הקודשים, ויש סביבו אימה גדולה. אמנם אנשי בית-שמש שמחו, אך בשמחתם לא נהגו ביראת כבוד הולמת: הם השאירוהו מגולה כדי לזון עיניהם בו ולספק את סקרנותם. היו שרקדו, היו ששרו ואולי היו שהתהוללו מעט מתוך תחושת הניצחון שבחזרת הארון. <b>וַיַּךְ בָּעָם שִׁבְעִים אִישׁ, חֲמִשִּׁים אֶלֶף אִישׁ. וַיִּתְאַבְּלוּ הָעָם כִּי הִכָּה ה' בָּעָם מַכָּה גְדוֹלָה.</b>
(כ) <b>וַיֹּאמְרוּ אַנְשֵׁי בֵית שֶׁמֶשׁ</b> באופן דומה לדבריהם של הפלשתים<b>: מִי יוּכַל לַעֲמֹד לִפְנֵי ה' הָאֱלֹהִים הַקָּדוֹשׁ הַזֶּה</b>?! כנראה איננו יודעים לנהוג כראוי בארון, <b>וְ</b>לכן – <b>אֶל מִי יַעֲלֶה מֵעָלֵינוּ</b>? לאן נוכל להעביר אותו?
(כא) <b>וַיִּשְׁלְחוּ</b> אנשי בית-שמש <b>מַלְאָכִים</b>, שליחים <b>אֶל יוֹשְׁבֵי קִרְיַת יְעָרִים, לֵאמֹר: הֵשִׁבוּ פְלִשְׁתִּים אֶת אֲרוֹן ה', רְדוּ</b> אלינו ו<b>הַעֲלוּ אֹתוֹ אֲלֵיכֶם.</b> מקומכם חשוב ומכובד יותר, ואתם ראויים להחזיק בו יותר מאתנו.
<h2>פרק ז</h2>
(א) <b>וַיָּבֹאוּ אַנְשֵׁי קִרְיַת יְעָרִים וַיַּעֲלוּ אֶת אֲרוֹן ה', וַיָּבִאוּ אֹתוֹ אֶל בֵּית אֲבִינָדָב</b> שהיה כנראה לוי והתגורר <b>בַּגִּבְעָה</b> בקריית יערים, <b>וְאֶת אֶלְעָזָר בְּנוֹ</b> של אבינדב <b>קִדְּשׁוּ</b>, ייעדו <b>לִשְׁמֹר אֶת אֲרוֹן ה'.</b> לא היה צורך לטפל בארון, אלא לדאוג להצבתו במקום מכובד ללא הפרעה והזנחה.
(ב) <b>וַיְהִי מִיּוֹם שֶׁבֶת הָאָרוֹן בְּקִרְיַת יְעָרִים, וַיִּרְבּוּ הַיָּמִים,</b> עבר זמן רב, <b>וַיִּהְיוּ עֶשְׂרִים שָׁנָה. וַיִּנָּהוּ</b>, נמשכו <b>כָּל בֵּית יִשְׂרָאֵל אַחֲרֵי ה'.</b> אין ספק שלשמואל היה חלק משמעותי בכך.
(ג) <b>וַיֹּאמֶר שְׁמוּאֵל אֶל כָּל בֵּית יִשְׂרָאֵל לֵאמֹר: אִם בְּכָל לְבַבְכֶם אַתֶּם שָׁבִים אֶל ה'</b> – <b>הָסִירוּ אֶת אֱלֹהֵי הַנֵּכָר מִתּוֹכְכֶם ו</b>בכללם <b>הָעַשְׁתָּרוֹת, וְהָכִינוּ לְבַבְכֶם אֶל ה' וְעִבְדֻהוּ לְבַדּוֹ,</b> ללא שיתוף אלוהים אחרים, <b>וְיַצֵּל אֶתְכֶם מִיַּד פְּלִשְׁתִּים.</b>
(ד) <b>וַיָּסִירוּ בְּנֵי יִשְׂרָאֵל אֶת הַבְּעָלִים וְאֶת הָעַשְׁתָּרֹת, וַיַּעַבְדוּ אֶת ה' לְבַדּוֹ.</b> שמואל הצליח בדבריו, וישראל אכן טיהרו את הארץ מן העבודה הזרה.
(ה) <b>וַיֹּאמֶר שְׁמוּאֵל: קִבְצוּ אֶת כָּל יִשְׂרָאֵל הַמִּצְפָּתָה,</b> אל המצפה, שהיה מקום כינוס ידוע ועתיק של ישראל, <b>וְ</b>שם <b>אֶתְפַּלֵּל בַּעַדְכֶם אֶל ה'.</b>
(ו) <b>וַיִקָּבְצוּ הַמִּצְפָּתָה, וַיִּשְׁאֲבוּ מַיִם וַיִּשְׁפְּכוּ לִפְנֵי ה'.</b> טקס זה התפרש כביטוי לשפיכת הלב כמים, או להכנעה ורצון להתנקות ולקבל עול. <b>וַיָּצוּמוּ בַּיּוֹם הַהוּא, וַיֹּאמְרוּ שָׁם: חָטָאנוּ לַה'.</b> עתה הם מצהירים בפומבי את מה שנאמר קודם לכן: אנחנו חוזרים לעבוד את ה' ומתחרטים על מעשינו. <b>וַיִּשְׁפֹּט</b>, הנהיג <b>שְׁמוּאֵל אֶת בְּנֵי יִשְׂרָאֵל בַּמִּצְפָּה</b>. הוא נטל את הסמכות והורה להם כיצד עליהם לשוב אל ה'.
(ז) אף על פי שבני ישראל התאספו רק לשם כינוס דתי – <b>וַיִּשְׁמְעוּ פְלִשְׁתִּים כִּי הִתְקַבְּצוּ בְנֵי יִשְׂרָאֵל הַמִּצְפָּתָה,</b> ובעיני הפלשתים נתפס הגיוס הכללי הזה כאיום צבאי, <b>וַיַּעֲלוּ סַרְנֵי פְלִשְׁתִּים אֶל יִשְׂרָאֵל</b> למלחמה. <b>וַיִּשְׁמְעוּ</b> זאת <b>בְּנֵי יִשְׂרָאֵל וַיִּרְאוּ</b>, פחדו <b>מִפְּנֵי פְלִשְׁתִּים.</b>
(ח) <b>וַיֹּאמְרוּ בְנֵי יִשְׂרָאֵל אֶל שְׁמוּאֵל: אַל תַּחֲרֵשׁ מִמֶּנּוּ מִזְּעֹק אֶל ה' אֱלֹהֵינוּ, וְיֹשִׁעֵנוּ מִיַּד פְּלִשְׁתִּים.</b>
(ט) <b>וַיִּקַּח שְׁמוּאֵל טְלֵה חָלָב</b>, כבש רך שעדיין יונק <b>אֶחָד וַיַּעֲלֵה</b>ו קרבן <b>עוֹלָה כָּלִיל לַה'. וַיִּזְעַק שְׁמוּאֵל אֶל ה' בְּעַד יִשְׂרָאֵל. וַיַּעֲנֵהוּ</b>, קיבל תפילתו <b>ה'.</b>
(י) <b>וַיְהִי שְׁמוּאֵל מַעֲלֶה הָעוֹלָה, וּפְלִשְׁתִּים נִגְּשׁוּ</b>, התקרבו <b>לַמִּלְחָמָה בְּיִשְׂרָאֵל. וַיַּרְעֵם</b>, השמיע רעמים <b>ה' בְּקוֹל גָּדוֹל בַּיּוֹם הַהוּא עַל פְּלִשְׁתִּים וַיְהֻמֵּם.</b> הקולות הבהילו את הפלשתים ויצרו בהם מהומה, <b>וַיִּנָּגְפוּ</b>, נחלו תבוסה בקרָב <b>לִפְנֵי יִשְׂרָאֵל.</b>
(יא) <b>וַיֵּצְאוּ אַנְשֵׁי יִשְׂרָאֵל מִן הַמִּצְפָּה וַיִּרְדְּפוּ אֶת פְּלִשְׁתִּים, וַיַּכּוּם עַד מִתַּחַת לְבֵית כָּר,</b> הקרובה יותר לארץ פלשתים.
(יב) <b>וַיִּקַּח שְׁמוּאֵל אֶבֶן אַחַת וַיָּשֶׂם בֵּין הַמִּצְפָּה וּבֵין הַשֵּׁן,</b> שמה של שן סלע מסוימת, <b>וַיִּקְרָא אֶת שְׁמָהּ אֶבֶן הָעָזֶר, וַיֹּאמַר:</b> אבן זו היא סימן ש<b>עַד הֵנָּה</b>, כאן <b>עֲזָרָנוּ ה'.</b>
(יג) <b>וַיִּכָּנְעוּ הַפְּלִשְׁתִּים וְלֹא יָסְפוּ עוֹד לָבוֹא</b> לפשיטות גדולות ומאורגנות <b>בִּגְבוּל יִשְׂרָאֵל. וַתְּהִי יַד ה' בַּפְּלִשְׁתִּים כֹּל יְמֵי שְׁמוּאֵל.</b>
(יד) <b>וַתָּשֹׁבְנָה</b>, הוחזרו <b>הֶעָרִים אֲשֶׁר לָקְחוּ פְלִשְׁתִּים מֵאֵת יִשְׂרָאֵל</b> ומשלו עליהן, וכנראה נשארו בהן גם אנשים מישראל, <b>לְ</b>שלטון <b>יִשְׂרָאֵל. מֵעֶקְרוֹן</b> שבצפון <b>וְעַד גַּת</b> בדרום, <b>וְאֶת</b>, עם <b>גְּבוּלָן</b>, התחום שמסביב לערים, <b>הִצִּיל יִשְׂרָאֵל מִיַּד פְּלִשְׁתִּים.</b> עקרון וגת הן ערי הפלשתים המזרחיות, ועל כן היו ערי הגבול בין ישראל לפלשת. <b>וַיְהִי שָׁלוֹם בֵּין יִשְׂרָאֵל וּבֵין</b> העם <b>הָאֱמֹרִי,</b> שאנשים ממנו נותרו בארץ ואמנם לא נכנעו לגמרי לישראל אבל בנסיבות החדשות לא העזו להילחם בישראל. לחלופין: הָאֱמֹרִי – העמים, ובכללם גם הפלשתים.
(טו) מעין סיכום ביניים של מעשי שמואל בתחום אחר: <b>וַיִּשְׁפֹּט שְׁמוּאֵל אֶת יִשְׂרָאֵל כֹּל יְמֵי חַיָּיו.</b>
(טז) <b>וְהָלַךְ מִדֵּי שָׁנָה בְּשָׁנָה וְסָבַב בֵּית אֵל וְהַגִּלְגָּל וְהַמִּצְפָּה, וְשָׁפַט אֶת יִשְׂרָאֵל אֵת כָּל הַמְּקוֹמוֹת הָאֵלֶּה.</b>
(יז) <b>וּתְשֻׁבָתוֹ</b>, הוא שב תמיד <b>הָרָמָתָה</b>, לרמה, <b>כִּי שָׁם בֵּיתוֹ, וְשָׁם שָׁפָט אֶת יִשְׂרָאֵל.</b> זה היה מקומו המרכזי של שמואל, <b>וַיִּבֶן שָׁם מִזְבֵּחַ לַה'.</b>
<h2>פרק ח</h2>
(א) <b>וַיְהִי כַּאֲשֶׁר זָקֵן שְׁמוּאֵל, וַיָּשֶׂם אֶת בָּנָיו שֹׁפְטִים לְיִשְׂרָאֵל.</b> מכיוון שמעמדו של השופט והמבנה החברתי שסביבו לא היו מוגדרים היטב, אלא הייתה זו הנהגה כריזמטית, אך טבעי הוא שמי שהצליח בתפקידו יבקש למנות את בניו למלא את מקומו. אֶת בָּנָיו שֹׁפְטִים לְיִשְׂרָאֵל.
(ב) <b>וַיְהִי שֶׁם בְּנוֹ הַבְּכוֹר יוֹאֵל, וְשֵׁם מִשְׁנֵהוּ</b>, הבן השני <b>אֲבִיָּה,</b> והם היו <b>שֹׁפְטִים בִּבְאֵר שָׁבַע.</b> שמואל שלח אותם דרומה, אולי מפני שבאר-שבע הייתה רחוקה ממנו. נראה ששמואל נהג לנסוע ממקום למקום ועמו כל הציוד שלו, ולכן הייתה נסיעה כזו קשה עליו.
(ג) <b>וְלֹא הָלְכוּ בָנָיו בִּדְרָכָו, וַיִּטּוּ אַחֲרֵי הַבָּצַע וַיִּקְחוּ שֹׁחַד וַיַּטּוּ מִשְׁפָּט.</b>
(ד) <b>וַיִּתְקַבְּצוּ כֹּל זִקְנֵי יִשְׂרָאֵל, וַיָּבֹאוּ אֶל שְׁמוּאֵל הָרָמָתָה.</b>
(ה) <b>וַיֹּאמְרוּ אֵלָיו: הִנֵּה אַתָּה זָקַנְתָּ, וּבָנֶיךָ לֹא הָלְכוּ בִּדְרָכֶיךָ.</b> ייתכן ששמואל היה מודע למתרחש, אך לא היה ביכולתו לשנות דבר. <b>עַתָּה,</b> לאחר שראינו כי שלטון השופטים לא היה יציב, והתחילה בישראל הנהגה כלל-לאומית, <b>שִׂימָה לָּנוּ מֶלֶךְ לְשָׁפְטֵנוּ כְּכָל הַגּוֹיִם</b> שמסביב.
(ו) הזקנים לא ביקשו להדיח את שמואל מתפקידו, אלא רצו להסדיר את המשכיות השלטון הריכוזי, ופנו אל הנביא משום שבכוחו להחליט למען כל ישראל. אף על פי כן – <b>וַיֵּרַע הַדָּבָר בְּעֵינֵי שְׁמוּאֵל כַּאֲשֶׁר אָמְרוּ: תְּנָה לָּנוּ מֶלֶךְ לְשָׁפְטֵנוּ, וַיִּתְפַּלֵּל שְׁמוּאֵל אֶל ה'</b> בעניין זה.
(ז) <b>וַיֹּאמֶר ה' אֶל שְׁמוּאֵל: שְׁמַע בְּקוֹל הָעָם לְכֹל אֲשֶׁר יֹאמְרוּ אֵלֶיךָ, כִּי לֹא אֹתְךָ מָאָסוּ.</b> רצונם במלך איננו נובע מפגם שמצאו בשלטונך, <b>כִּי אֹתִי מָאֲסוּ מִמְּלֹךְ עֲלֵיהֶם,</b> שכן למוסד המלוכה באותם זמנים היה גוון פולחני. משמעות בקשתם אפוא היא שאין הם מעוניינים עוד במלכותי.
(ח) <b>כְּכָל הַמַּעֲשִׂים אֲשֶׁר עָשׂוּ מִיּוֹם הַעֲלֹתִי אֹתָם מִמִּצְרַיִם וְעַד הַיּוֹם הַזֶּה, וַיַּעַזְבֻנִי וַיַּעַבְדוּ אֱלֹהִים אֲחֵרִים</b> – <b>כֵּן הֵמָּה עֹשִׂים גַּם לָךְ.</b> אל לך להיפגע מעזיבתם אותך, הרי גם אותי הם עזבו, ובלשון חז"ל: 'די לעבד שיהיה כרבו'.
(ט) <b>וְעַתָּה שְׁמַע בְּקוֹלָם, אַךְ כִּי</b> אם <b>הָעֵד תָּעִיד</b>, התרה <b>בָּהֶם, וְהִגַּדְתָּ לָהֶם</b> את <b>מִשְׁפַּט</b>, מנהגו של <b>הַמֶּלֶךְ אֲשֶׁר יִמְלֹךְ עֲלֵיהֶם.</b> לאחר שמאות שנים הם לא היו כפופים לשלטון נוקשה, עליך להסביר להם תחילה את משפט המלך.
(י) <b>וַיֹּאמֶר שְׁמוּאֵל אֶת כָּל דִּבְרֵי ה' אֶל הָעָם הַשֹּׁאֲלִים מֵאִתּוֹ מֶלֶךְ.</b>
(יא) <b>וַיֹּאמֶר: זֶה יִהְיֶה מִשְׁפַּט הַמֶּלֶךְ אֲשֶׁר יִמְלֹךְ עֲלֵיכֶם</b> – <b>אֶת בְּנֵיכֶם יִקָּח וְשָׂם לוֹ בְּמֶרְכַּבְתּוֹ וּבְפָרָשָׁיו</b> בתור חיל משמר פרטי, <b>וְרָצוּ</b> בניכם <b>לִפְנֵי מֶרְכַּבְתּוֹ,</b> על מנת לחלוק לו כבוד.
(יב) <b>וְלָשׂוּם לוֹ שָׂרֵי אֲלָפִים וְשָׂרֵי חֲמִשִּׁים.</b> בניכם יהיו מפקדי הצבא שלו. <b>וְ</b>עוד ייקח המלך את בניכם <b>לַחֲרֹשׁ חֲרִישׁוֹ וְלִקְצֹר קְצִירוֹ וְלַעֲשׂוֹת כְּלֵי מִלְחַמְתּוֹ וּכְלֵי רִכְבּוֹ,</b> לכל צרכיו הפרטיים ולצורכי הכלל. ולא יהיה זה שירות לגברים בלבד –
(יג) <b>וְאֶת בְּנוֹתֵיכֶם יִקָּח</b> לשרת בבית המלוכה, <b>לְרַקָּחוֹת</b>, להתקנת בשמים או משקאות מרוקחים <b>וּלְטַבָּחוֹת</b>, שיעסקו בהכנת הבשר והתבשילים, <b>וּלְאֹפוֹת</b> לחם וכיוצא בזה.
(יד) <b>וְאֶת שְׂדוֹתֵיכֶם וְאֶת כַּרְמֵיכֶם וְזֵיתֵיכֶם הַטּוֹבִים יִקָּח,</b> יחרים חלק מהם <b>וְנָתַן לַעֲבָדָיו.</b> גם אם המלך לא יהיה מלך רשע דווקא, הוא יזדקק למבנה מאורגן ולפקידים, ואתם תשלמו על כך.
(טו) <b>וְזַרְעֵיכֶם וְכַרְמֵיכֶם יַעְשֹׂר,</b> ייקח מכם עשירית, <b>וְנָתַן לְסָרִיסָיו וְלַעֲבָדָיו.</b>
(טז) <b>וְאֶת עַבְדֵיכֶם וְאֶת שִׁפְחוֹתֵיכֶם וְאֶת בַּחוּרֵיכֶם הַטּוֹבִים וְאֶת חֲמוֹרֵיכֶם יִקָּח, וְעָשָׂה לִמְלַאכְתּוֹ,</b> ישתמש בהם לצרכיו.
(יז) גם את <b>צֹאנְכֶם יַעְשֹׂר, ו</b>בכללו של דבר – <b>אַתֶּם תִּהְיוּ לוֹ לַעֲבָדִים</b> בשעבודי גוף ובמסי ממון שונים שיטיל בשרירות מלבד המסים הקבועים הקיימים בכל מדינה.
(יח) <b>וּזְעַקְתֶּם בַּיּוֹם הַהוּא</b>, כאשר לא תהיו מרוצים מכל המטלות והשעבודים, <b>מִלִּפְנֵי מַלְכְּכֶם אֲשֶׁר בְּחַרְתֶּם לָכֶם. וְלֹא יַעֲנֶה ה' אֶתְכֶם בַּיּוֹם הַהוּא.</b> אתם לא תוכלו להחזיר את המצב לקדמותו.
(יט) <b>וַיְמָאֲנוּ הָעָם לִשְׁמֹעַ בְּקוֹל שְׁמוּאֵל, וַיֹּאמְרוּ: לֹּא, כִּי אִם מֶלֶךְ יִהְיֶה עָלֵינוּ.</b> עד עכשיו לא היינו עם אחד אלא קובץ של שבטים חסרי הנהגה מוגדרת. לפעמים ראש השבט נחשב מנהיג בעניינים ציבוריים מסוימים, אך לא היה לו כוח ותואר של מלך. כעת אנו רוצים לבנות מבנה מדיני לאומי.
(כ) <b>וְהָיִינוּ גַם אֲנַחְנוּ כְּכָל הַגּוֹיִם,</b> שיש להם מלך, שלטון ומדינה מסודרת. <b>וּשְׁפָטָנוּ מַלְכֵּנוּ, וְיָצָא לְפָנֵינוּ</b> כמפקד, <b>וְנִלְחַם אֶת מִלְחֲמֹתֵנוּ.</b>
(כא) מתגובת העם עולה שהם ידעו במה כרוך מינוי מלך, וקיבלו זאת על עצמם. <b>וַיִּשְׁמַע שְׁמוּאֵל אֶת כָּל דִּבְרֵי הָעָם, וַיְדַבְּרֵם בְּאָזְנֵי ה'.</b> בהיותו השליח הוא אמר לעם את משפט המלך, ועתה השיב את דברי העם אל ה'.
(כב) <b>וַיֹּאמֶר ה' אֶל שְׁמוּאֵל:</b> אם כן, <b>שְׁמַע בְּקוֹלָם וְהִמְלַכְתָּ לָהֶם מֶלֶךְ. וַיֹּאמֶר שְׁמוּאֵל אֶל אַנְשֵׁי יִשְׂרָאֵל: לְכוּ אִישׁ לְעִירוֹ.</b> אני מקבל את הרעיון שלכם. אינני יודע על אדם המיועד לתפקיד זה, ולכן עלי לחפש את מי שיתאים למלוכה. כשאמצא אקרא לכם, ואז נקיים את טקס ההמלכה.
<h2>פרק ט</h2>
(א) <b>וַיְהִי אִישׁ מִ</b>שבט <b>בִּנְיָמִין, וּשְׁמוֹ קִישׁ בֶּן אֲבִיאֵל בֶּן צְרוֹר בֶּן בְּכוֹרַת בֶּן אֲפִיחַ בֶּן אִישׁ יְמִינִי.</b> ייחוסו הגיע לאחד מראשי השושלת השבטית. קיש היה <b>גִּבּוֹר חָיִל</b>, רב כוח או עשיר ומכובד.
(ב) <b>וְלוֹ הָיָה בֵן, וּשְׁמוֹ שָׁאוּל,</b> והוא <b>בָּחוּר,</b> מובחר <b>וטוֹב</b> מראה, <b>וְאֵין אִישׁ מִבְּנֵי יִשְׂרָאֵל טוֹב מִמֶּנּוּ, מִשִּׁכְמוֹ</b>, מכתפו <b>וָמַעְלָה גָּבֹהַּ מִכָּל הָעָם,</b> גבוה בראש מאדם רגיל, גבה קומה באופן בולט. נראה שלא היה חריג בגובהו בלבד, אלא שבלט ביופיו ובשאר מעלותיו.
(ג) <b>וַתֹּאבַדְנָה הָאֲתֹנוֹת</b> שהיו <b>לְקִישׁ אֲבִי שָׁאוּל. וַיֹּאמֶר קִישׁ אֶל שָׁאוּל בְּנוֹ: קַח נָא אִתְּךָ אֶת אַחַד מֵהַנְּעָרִים, וְקוּם לֵךְ, בַּקֵּשׁ</b>, חפש <b>אֶת הָאֲתֹנֹת.</b> נראה שהיה זה עדר אתונות. לכן בין אם הן תעו בדרך או שנגנבו, יש להניח שנשארו יחד כקבוצה.
(ד) כך עשה שאול, <b>וַיַּעֲבֹר בְּהַר אֶפְרַיִם, וַיַּעֲבֹר בְּ</b>חבל <b>אֶרֶץ שָׁלִשָׁה</b> – <b>ו</b>הוא ונערו <b>לֹא מָצָאוּ. וַיַּעַבְרוּ בְאֶרֶץ שַׁעֲלִים</b> – <b>וָאַיִן, וַיַּעֲבֹר בְּאֶרֶץ יְמִינִי</b>, מקום מושבם של בני בנימין – <b>וְלֹא מָצָאוּ.</b>
(ה) <b>הֵמָּה בָּאוּ בְּאֶרֶץ צוּף,</b> שהיא שוב בתחום אפרים, <b>וְשָׁאוּל אָמַר לְנַעֲרוֹ אֲשֶׁר עִמּוֹ: לְכָה וְנָשׁוּבָה</b> הביתה, <b>פֶּן יֶחְדַּל אָבִי מִן</b> המחשבה על <b>הָאֲתֹנוֹת וְדָאַג לָנוּ.</b>
(ו) <b>וַיֹּאמֶר לוֹ</b> הנער<b>: הִנֵּה נָא אִישׁ אֱלֹהִים</b>, אדם קדוש, נביא <b>בָּעִיר הַזֹּאת</b> הסמוכה לנו, היא רמה שבארץ צוף, ובמקום אחר נקראת 'רמתיים צופים'. <b>וְהָאִישׁ נִכְבָּד. כֹּל אֲשֶׁר יְדַבֵּר</b> – <b>בּוֹא יָבוֹא</b>, מתקיים. <b>עַתָּה</b> הבה <b>נֵלֲכָה שָּׁם, אוּלַי יַגִּיד לָנוּ אֶת דַּרְכֵּנוּ אֲשֶׁר הָלַכְנוּ עָלֶיהָ.</b> באיזו דרך יש ללכת כדי למצוא את האתונות.
(ז) שאול לא התלהב. <b>וַיֹּאמֶר שָׁאוּל לְנַעֲרוֹ: וְהִנֵּה</b>, נניח ש<b>נֵלֵךְ</b> – <b>וּמַה</b> תהיה המתנה ש<b>נָּבִיא לָאִישׁ</b>?! ברור לו שאם באים לבקש שירות או סיוע, עליהם לתת דבר-מה כתשורה. <b>כִּי הַלֶּחֶם</b>, המזון שלקחנו לכמה ימים, כשחשבנו שהאתונות יימצאו מהר יותר, <b>אָזַל מִכֵּלֵינוּ. וּתְשׁוּרָה</b>, מתנה אחרת <b>אֵין</b> בידנו <b>לְהָבִיא לְאִישׁ הָאֱלֹהִים. מָה אִתָּנוּ</b>? מה נוכל להביא?
(ח) <b>וַיֹּסֶף הַנַּעַר לַעֲנוֹת אֶת שָׁאוּל, וַיֹּאמֶר: הִנֵּה נִמְצָא בְיָדִי רֶבַע שֶׁקֶל כָּסֶף,</b> שבוודאי איננו סכום גדול, <b>וְנָתַתִּי</b> אותו <b>לְאִישׁ הָאֱלֹהִים, וְהִגִּיד לָנוּ אֶת דַּרְכֵּנוּ.</b>
(ט) כאן מופיעה הערת אגב לביאור השיחה שבהמשך: <b>לְפָנִים</b>, בדורות קדומים <b>בְּיִשְׂרָאֵל כֹּה אָמַר הָאִישׁ בְּלֶכְתּוֹ לִדְרוֹשׁ</b>, לשאול בדבר <b>אֱלֹהִים: "לְכוּ וְנֵלְכָה</b>, הבה ונלך <b>עַד הָרֹאֶה". כִּי לַנָּבִיא הַיּוֹם יִקָּרֵא לְפָנִים 'הָרֹאֶה'.</b> בנוסח הדיבור העתיק לא הייתה המלה 'נביא' מצויה. למי שנקרא היום 'נביא' קראו בעבר 'הרואה' על שום יכולתו לראות את העתיד.
(י) <b>וַיֹּאמֶר שָׁאוּל לְנַעֲרוֹ: טוֹב</b>, יפה <b>דְּבָרְךָ, לְכָה נֵלֵכָה</b>, הבה נלך. <b>וַיֵּלְכוּ אֶל הָעִיר אֲשֶׁר שָׁם אִישׁ הָאֱלֹהִים.</b>
(יא) <b>הֵמָּה עֹלִים בְּמַעֲלֵה הָעִיר</b>. כרוב הערים באותם זמנים, העיר שכנה על גבעה מטעמי הגנה וביטחון. <b>וְהֵמָּה מָצְאוּ נְעָרוֹת יֹצְאוֹת לִשְׁאֹב מָיִם</b> מהמעיין הנובע בדרך כלל לרגלי העיר, <b>וַיֹּאמְרוּ לָהֶן: הֲיֵשׁ בָּזֶה הָרֹאֶה</b>? האם הנביא נמצא? ייתכן שלא היו בטוחים שזו העיר, ושמא לא ידעו אם שמואל במקומו או שהוא נודד עתה.
(יב) <b>וַתַּעֲנֶינָה אוֹתָם וַתֹּאמַרְנָה: יֵּשׁ,</b> הוא ישנו, <b>הִנֵּה לְפָנֶיךָ. מַהֵר עַתָּה, כִּי הַיּוֹם</b> בדיוק הוא <b>בָּא לָעִיר, כִּי זֶבַח</b>, סעודה חגיגית <b>הַיּוֹם לָעָם בַּבָּמָה.</b> מבנה מורם, תל או רמה, שבו זובחים לה' את הזבח.
(יג) מיד <b>כְּבֹאֲכֶם</b> אל <b>הָעִיר כֵּן תִּמְצְאוּן אֹתוֹ בְּטֶרֶם יַעֲלֶה הַבָּמָתָה לֶאֱכֹל, כִּי לֹא יֹאכַל הָעָם עַד בֹּאוֹ, כִּי הוּא יְבָרֵךְ</b> על <b>הַזֶּבַח,</b> ורק <b>אַחֲרֵי כֵן יֹאכְלוּ הַקְּרֻאִים.</b> <b>וְעַתָּה עֲלוּ, כִּי אֹתוֹ</b> – את האדם שאתם מחפשים <b>כְהַיּוֹם</b>, היום <b>תִּמְצְאוּן אֹתוֹ.</b>
(יד) <b>וַיַּעֲלוּ הָעִיר. הֵמָּה בָּאִים בְּתוֹךְ הָעִיר, וְהִנֵּה שְׁמוּאֵל יֹצֵא לִקְרָאתָם</b>, לכיוון שלהם <b>לַעֲלוֹת הַבָּמָה,</b> כמו שאמרו הנערות.
(טו) <b>וַה' גָּלָה אֶת אֹזֶן שְׁמוּאֵל יוֹם אֶחָד לִפְנֵי בוֹא שָׁאוּל, לֵאמֹר:</b>
(טז) <b>כָּעֵת</b>, בשעה זו <b>מָחָר אֶשְׁלַח אֵלֶיךָ אִישׁ מֵאֶרֶץ בִּנְיָמִן, וּמְשַׁחְתּוֹ לְנָגִיד</b>, למושל, למלך <b>עַל עַמִּי יִשְׂרָאֵל, וְהוֹשִׁיעַ אֶת עַמִּי מִיַּד פְּלִשְׁתִּים,</b> האויב הגדול של ישראל עתה. <b>כִּי רָאִיתִי אֶת עַמִּי, כִּי בָּאָה צַעֲקָתוֹ אֵלָי.</b> מבחינה זו ישראל צודקים. הם זקוקים למנהיג שיערוך מלחמה באויביהם המציקים להם.
(יז) <b>וּשְׁמוּאֵל רָאָה אֶת שָׁאוּל</b> נכנס לעיר, <b>וַה' עָנָהוּ</b>, השמיע לשמואל<b>: הִנֵּה הָאִישׁ אֲשֶׁר אָמַרְתִּי אֵלֶיךָ "זֶה יַעְצֹר</b>, יחזיק, ימשול <b>בְּעַמִּי".</b>
(יח) <b>וַיִּגַּשׁ שָׁאוּל אֶת</b>, אל <b>שְׁמוּאֵל בְּתוֹךְ הַשָּׁעַר.</b> שער העיר נחשב למרכז העיר, ובתוכו או לידו היו נוהגים נציגי הציבור ואנשי העיר להתאסף. שאול פגש את שמואל, שנראה איש מכובד, ופנה אליו, <b>וַיֹּאמֶר: הַגִּידָה נָּא לִי אֵי זֶה</b>, היכן <b>בֵּית הָרֹאֶה</b>?
(יט) <b>וַיַּעַן שְׁמוּאֵל אֶת שָׁאוּל וַיֹּאמֶר: אָנֹכִי הָרֹאֶה. עֲלֵה לְפָנַי הַבָּמָה וַאֲכַלְתֶּם</b> – אתה ונערך <b>עִמִּי הַיּוֹם</b> בחגיגה הציבורית. <b>וְשִׁלַּחְתִּיךָ בַבֹּקֶר, וְ</b>על <b>כֹל אֲשֶׁר בִּלְבָבְךָ</b>, השאלות המעסיקות אותך <b>אַגִּיד לָךְ,</b> בתור רואה.
(כ) <b>וְלָאֲתֹנוֹת הָאֹבְדוֹת לְךָ הַיּוֹם שְׁלֹשֶׁת הַיָּמִים,</b> זה היום השלישי, <b>אַל תָּשֶׂם אֶת לִבְּךָ לָהֶם,</b> אינך צריך לדאוג להן או להמשיך לחפש אחריהן, <b>כִּי נִמְצָאוּ.</b> שמואל כבר גילה לו את התשובה לשאלה ששאול ביקש לשאול אותו. הדבר מוכיח לשאול שאכן שמואל הוא הרואה. שמואל הוסיף גם ביטוי מחמיא, שיש בו רמז לבאות: <b>וּלְמִי כָּל חֶמְדַּת</b>, אוצרות <b>יִשְׂרָאֵל</b>?! – <b>הֲלוֹא לְךָ וּלְכֹל בֵּית אָבִיךָ.</b> מכיוון שכל נכסי ישראל וכבודו מיועדים לכם, אל לך לחוש לאתונות אבודות.
(כא) את התשובה על האתונות שאול הבין, כמובן, אבל סוף דברי שמואל הפתיע אותו לחלוטין. <b>וַיַּעַן שָׁאוּל וַיֹּאמֶר: הֲלוֹא בֶן יְמִינִי</b>, שבט בנימין <b>אָנֹכִי</b>, <b>מִקְּטַנֵּי שִׁבְטֵי יִשְׂרָאֵל.</b> במעשה פילגש בגבעה סופר כי שבט בנימין כמעט הושמד. אמנם עברו מאז שנים רבות, ושרידי השבט השתקמו בינתיים, אבל הוא עדיין נותר שבט קטן. <b>וּמִשְׁפַּחְתִּי הַצְּעִרָה מִכָּל מִשְׁפְּחוֹת שִׁבְטֵי בִנְיָמִן, וְלָמָּה דִּבַּרְתָּ אֵלַי כַּדָּבָר הַזֶּה</b>? תגובתו של שאול היא בעיקרה מענה נימוסי לדברי השבח המופלגים שאומר לו שמואל.
(כב) <b>וַיִּקַּח שְׁמוּאֵל אֶת שָׁאוּל וְאֶת נַעֲרוֹ וַיְבִיאֵם לִשְׁכָּתָה,</b> אל החדר המיוחד, <b>וַיִּתֵּן לָהֶם מָקוֹם</b>, לידו <b>בְּרֹאשׁ הַקְּרוּאִים, וְהֵמָּה</b> הקרואים הנוכחים <b>כִּשְׁלֹשִׁים אִישׁ.</b>
(כג) <b>וַיֹּאמֶר שְׁמוּאֵל לַטַּבָּח: תְּנָה אֶת הַמָּנָה אֲשֶׁר נָתַתִּי לָךְ</b> קודם לכן, <b>אֲשֶׁר אָמַרְתִּי אֵלֶיךָ: שִׂים,</b> שמור <b>אֹתָהּ עִמָּךְ.</b>
(כד) <b>וַיָּרֶם</b>, הפריש <b>הַטַּבָּח אֶת הַשּׁוֹק</b> של הבהמה <b>וְהֶעָלֶיהָ,</b> החלק שנמצא עליה, חתיכה מהירך, <b>וַיָּשֶׂם לִפְנֵי שָׁאוּל. וַיֹּאמֶר: הִנֵּה</b> החלק <b>הַנִּשְׁאָר, שִׂים</b>, שהושם <b>לְפָנֶיךָ</b> – <b>אֱכֹל.</b> המנה הזו אינה שארית עודפת – <b>כִּי לַמּוֹעֵד</b>, לשעה היעודה היה החלק הזה <b>שָׁמוּר לְךָ</b> כדבר שמואל <b>לֵאמֹר: "הָעָם קָרָאתִי".</b> כבר כאשר שמואל הודיע לי על הזמנת הציבור, הוא שמר לך את המנה היפה. בעצם, החגיגה הזאת אינה אלא בגללך ולמענך. שאול, שראה עצמו אורח משבט בנימין שנקלע למקום, כלל לא הבין מדוע שמואל, שמעולם לא ראה אותו, מכבד אותו כך, אך הוא נענה להזמנתו – <b>וַיֹּאכַל שָׁאוּל עִם שְׁמוּאֵל בַּיּוֹם הַהוּא.</b>
(כה) <b>וַיֵּרְדוּ מֵהַבָּמָה</b> אל <b>הָעִיר, וַיְדַבֵּר עִם שָׁאוּל עַל הַגָּג.</b> הגגות היו שטוחים, רחבים ועל פי רוב גלויים, כך שאפשר היה להתהלך ולשוחח עליהם.
(כו) <b>וַיַּשְׁכִּמוּ, וַיְהִי כַּעֲלוֹת הַשַּׁחַר וַיִּקְרָא שְׁמוּאֵל אֶל שָׁאוּל הַגָּגָ</b>ה, אל הגג <b>לֵאמֹר: קוּמָה וַאֲשַׁלְּחֶךָּ. וַיָּקָם שָׁאוּל, וַיֵּצְאוּ שְׁנֵיהֶם הוּא וּשְׁמוּאֵל הַחוּצָה,</b> והנער אחריהם.
(כז) <b>הֵמָּה יוֹרְדִים בִּקְצֵה הָעִיר,</b> שמואל מלווה את שאול בדרכו אל מחוץ לעיר, <b>וּשְׁמוּאֵל אָמַר אֶל שָׁאוּל: אֱמֹר לַנַּעַר וְיַעֲבֹר לְפָנֵינוּ,</b> מפני שאני מבקש לומר לך דבר באופן פרטי. <b>וַיַּעֲבֹר</b> הנער. <b>וְאַתָּה,</b> ממשיך שמואל לומר לשאול, <b>עֲמֹד כַּיּוֹם</b>, עכשיו <b>וְאַשְׁמִיעֲךָ אֶת דְּבַר אֱלֹהִים.</b>
<h2>פרק י</h2>
(א) עכשיו, כשהיו לבדם – <b>וַיִּקַּח שְׁמוּאֵל אֶת פַּךְ</b>, כד <b>הַשֶּׁמֶן</b> שהיה בידו <b>וַיִּצֹק עַל רֹאשׁוֹ</b> של שאול <b>וַיִּשָּׁקֵהוּ. וַיֹּאמֶר: הֲלוֹא</b>, הרי זאת <b>כִּי מְשָׁחֲךָ ה' עַל נַחֲלָתוֹ לְנָגִיד.</b> דבר לא הכין את שאול לכך. יש להניח שהיה איש צעיר, אם כי מן הסתם היה כבר נשוי ואולי אב לילדים, אך בוודאי לא חשב על מלוכה. שמואל משמיע באוזניו הוראות הנוגעות לצעדיו הבאים. הוראות אלה נועדו, בין השאר, להכין אותו לתפקידו –
(ב) <b>בְּלֶכְתְּךָ הַיּוֹם מֵעִמָּדִי,</b> מאתי, <b>וּמָצָאתָ שְׁנֵי אֲנָשִׁים</b>, שעכשיו הם נמצאים בבית-לחם שביהודה <b>עִם</b>, ליד <b>קְבֻרַת רָחֵל</b>. תפגוש אותם <b>בִּגְבוּל בִּנְיָמִן בְּצֶלְצַח</b>, <b>וְאָמְרוּ אֵלֶיךָ: "נִמְצְאוּ הָאֲתֹנוֹת אֲשֶׁר הָלַכְתָּ לְבַקֵּשׁ, וְהִנֵּה נָטַשׁ אָבִיךָ אֶת דִּבְרֵי הָאֲתֹנוֹת וְדָאַג לָכֶם לֵאמֹר: מָה אֶעֱשֶׂה לִבְנִי</b>?<b>"</b> תגלה שכפי שחששתם, אביך כבר התחיל לדאוג לך ולא לאתונות, שהרי כבר כמה ימים לא ראה את בנו ולא שמע ממנו דבר.
(ג) <b>וְחָלַפְתָּ מִשָּׁם וָהָלְאָה וּבָאתָ עַד אֵלוֹן תָּבוֹר, וּמְצָאוּךָ שָּׁם שְׁלֹשָׁה אֲנָשִׁים</b> ש<b>עֹלִים אֶל הָאֱלֹהִים בֵּית אֵל.</b> סימן הזיהוי שלהם הוא ש<b>אֶחָד</b> מהם <b>נֹשֵׂא שְׁלֹשָׁה גְדָיִים וְאֶחָד נֹשֵׂא שְׁלֹשֶׁת כִּכְּרוֹת לֶחֶם וְאֶחָד נֹשֵׂא נֵבֶל</b>, נאד מלא <b>יָיִן.</b>
(ד) <b>וְשָׁאֲלוּ לְךָ לְשָׁלוֹם, וְנָתְנוּ לְךָ שְׁתֵּי לֶחֶם</b> – <b>וְלָקַחְתָּ</b>, קח אותם <b>מִיָּדָם.</b>
(ה) <b>אַחַר כֵּן תָּבוֹא</b> אל <b>גִּבְעַת הָאֱלֹהִים,</b> שאולי נקראת כך משום שהיה בה נביא או ארון הברית, <b>אֲשֶׁר שָׁם</b> מתגוררים <b>נְצִבֵי</b>, מושלים ממונים מטעם <b>פְלִשְׁתִּים. וִיהִי כְבֹאֲךָ שָׁם</b>, אל <b>הָעִיר, וּפָגַעְתָּ</b>, תפגוש <b>חֶבֶל</b>, קבוצת <b>נְבִיאִים יֹרְדִים מֵהַבָּמָה. וְלִפְנֵיהֶם נֵבֶל וְתֹף וְחָלִיל וְכִנּוֹר, וְהֵמָּה מִתְנַבְּאִים.</b> תראה אותם בעיצומה של חוויית נבואה אקסטטית.
(ו) <b>וְצָלְחָה</b>, תשרה <b>עָלֶיךָ רוּחַ ה' וְהִתְנַבִּיתָ עִמָּם, וְנֶהְפַּכְתָּ לְאִישׁ אַחֵר.</b>
(ז) <b>וְהָיָה כִּי תָבֹאנָה הָאֹתוֹת הָאֵלֶּה לָךְ, עֲשֵׂה לְךָ אֲשֶׁר תִּמְצָא יָדֶךָ.</b> לא אוכל לומר לך הוראות מדויקות יותר, אבל כאשר תנוח עליך יד ה' – הרשה לעצמך לעשות מה שתראה לנכון, <b>כִּי הָאֱלֹהִים עִמָּךְ.</b>
(ח) אחר כך – <b>וְיָרַדְתָּ לְפָנַי</b> אל <b>הַגִּלְגָּל, וְהִנֵּה אָנֹכִי יֹרֵד אֵלֶיךָ</b> כאשר תהיה שם, <b>לְהַעֲלוֹת עֹלוֹת לִזְבֹּחַ זִבְחֵי שְׁלָמִים</b> בזבח פומבי גדול. <b>שִׁבְעַת יָמִים תּוֹחֵל,</b> תמתין <b>עַד בּוֹאִי אֵלֶיךָ, וְהוֹדַעְתִּי לְךָ אֵת אֲשֶׁר תַּעֲשֶׂה.</b> אז תקבל הוראות נוספות.
(ט) <b>וְהָיָה כְּהַפְנֹתוֹ</b>, כששאול הסב את <b>שִׁכְמוֹ לָלֶכֶת מֵעִם שְׁמוּאֵל, וַיַּהֲפָךְ לוֹ אֱלֹהִים לֵב אַחֵר.</b> הוא כבר חש חוויה חדשה. <b>וַיָּבֹאוּ כָּל הָאֹתוֹת הָאֵלֶּה בַּיּוֹם הַהוּא.</b> הַהוּא.
(י) <b>וַיָּבֹאוּ שָׁם הַגִּבְעָתָה, וְהִנֵּה חֶבֶל נְבִאִים לִקְרָאתוֹ. וַתִּצְלַח עָלָיו רוּחַ אֱלֹהִים, וַיִּתְנַבֵּא</b> גם הוא <b>בְּתוֹכָם.</b>
(יא) <b>וַיְהִי כָּל יוֹדְעוֹ,</b> מכיריו <b>מֵאִתְּמוֹל שִׁלְשׁוֹם, וַיִּרְאוּ וְהִנֵּה עִם נְבִאִים נִבָּא</b>, <b>וַיֹּאמֶר הָעָם אִישׁ אֶל רֵעֵהוּ: מַה זֶּה הָיָה לְבֶן קִישׁ</b>? <b>הֲגַם שָׁאוּל בַּנְּבִיאִים</b>? הלוא אנחנו מכירים אותו. כיצד נהיה נביא? נראה שהנביאים ותלמידיהם ניכרו כחריגים בשל פרישותם מן החברה וחיי הבדידות שחיו.
(יב) <b>וַיַּעַן אִישׁ מִשָּׁם, וַיֹּאמֶר</b> לשואלים<b>: וּמִי אֲבִיהֶם</b> של הנביאים?! הרי הנבואה איננה תכונה תורשתית, ואין היא מתקיימת במשפחה מסוימת דווקא. נביאים הם אנשים שבחרו בדרך הזו. מדוע אתם תמהים אפוא שגם הוא מתנבא?! <b>עַל כֵּן הָיְתָה</b> האמרה הזאת <b>לְמָשָׁל</b>, מעין פתגם לדורות, הנאמר על אדם שעלה לגדולה במפתיע<b>: הֲגַם שָׁאוּל בַּנְּבִאִים</b>?! – אכן, גם שאול בנביאים.
(יג) <b>וַיְכַל</b>, סיים <b>מֵהִתְנַבּוֹת וַיָּבֹא הַבָּמָה</b> שממנה ירדו הנביאים.
(יד) <b>וַיֹּאמֶר דּוֹד שָׁאוּל</b>, אולי הוא הדוד ששמו נר, <b>אֵלָיו וְאֶל נַעֲרוֹ:</b> ל<b>אָן הֲלַכְתֶּם</b>?<b>וַיֹּאמֶר</b> שאול<b>: לְבַקֵּשׁ אֶת הָאֲתֹנוֹת, וַנִּרְאֶה כִי אַיִן,</b> האתונות נעדרות, <b>וַנָּבוֹא אֶל שְׁמוּאֵל</b> לשאול עליהן.
(טו) <b>וַיֹּאמֶר דּוֹד שָׁאוּל:</b> אם פגשתם את הנביא, <b>הַגִּידָה נָּא לִי מָה אָמַר לָכֶם שְׁמוּאֵל.</b>
(טז) <b>וַיֹּאמֶר שָׁאוּל אֶל דּוֹדוֹ: הַגֵּד הִגִּיד לָנוּ כִּי נִמְצְאוּ הָאֲתֹנוֹת,</b> כפי ששמואל אכן אמר. <b>וְ</b>אולם, <b>אֶת דְּבַר הַמְּלוּכָה לֹא הִגִּיד לוֹ</b>, את הדבר <b>אֲשֶׁר אָמַר שְׁמוּאֵל.</b> שאול לא סיפר ששמואל משח אותו למלך, שכן עדיין היה נבוך מן העניין, וטרם נתבררה לו משמעותו. למרות המינוי הוא עדיין חש אדם פרטי החוזר לשגרת בית אביו.
(יז) כעת, משמצא שמואל את המלך, היה עליו להודיע על כך לעם הממתין להתפתחויות. <b>וַיַּצְעֵק</b>, הזעיק <b>שְׁמוּאֵל אֶת הָעָם</b> להתכנס <b>אֶל ה' הַמִּצְפָּה,</b> מקום מפגש מקודש וידוע.
(יח) <b>וַיֹּאמֶר אֶל בְּנֵי יִשְׂרָאֵל: כֹּה אָמַר ה' אֱלֹהֵי יִשְׂרָאֵל: אָנֹכִי הֶעֱלֵיתִי אֶת יִשְׂרָאֵל מִמִּצְרָיִם וָאַצִּיל אֶתְכֶם</b> במשך הזמן <b>מִיַּד מִצְרַיִם וּמִיַּד כָּל הַמַּמְלָכוֹת הַלֹּחֲצִים אֶתְכֶם.</b>
(יט) <b>וְאַתֶּם הַיּוֹם מְאַסְתֶּם אֶת אֱלֹהֵיכֶם אֲשֶׁר הוּא מוֹשִׁיעַ לָכֶם מִכָּל רָעוֹתֵיכֶם וְצָרֹתֵיכֶם, וַתֹּאמְרוּ לוֹ: "כִּי מֶלֶךְ תָּשִׂים עָלֵינוּ".</b> משמעות דרישתכם למנות עליכם מלך בשר ודם היא שאינכם מקבלים עליכם את ה' כמלך בלעדי, כפי שהיה עד כה. ה' קיבל את דרישתכם, <b>וְעַתָּה הִתְיַצְּבוּ לִפְנֵי ה'</b> לקבל צו ולהפיל גורל <b>לְשִׁבְטֵיכֶם וּלְאַלְפֵיכֶם,</b> משפחותיכם המורחבות.
(כ) <b>וַיַּקְרֵב שְׁמוּאֵל אֶת כָּל שִׁבְטֵי יִשְׂרָאֵל וַיִּלָּכֵד</b> בגורל <b>שֵׁבֶט בִּנְיָמִן.</b>
(כא) <b>וַיַּקְרֵב אֶת שֵׁבֶט בִּנְיָמִן לְמִשְׁפְּחֹתָיו,</b> לפי חלוקת המשפחות שבו, <b>וַתִּלָּכֵד</b> בגורל הנוסף <b>מִשְׁפַּחַת הַמַּטְרִי, וַיִּלָּכֵד</b> מתוך המשפחה <b>שָׁאוּל בֶּן קִישׁ, וַיְבַקְשֻׁהוּ</b>, חיפשו אותו <b>וְלֹא נִמְצָא.</b>
(כב) <b>וַיִּשְׁאֲלוּ עוֹד בַּה': הֲבָא עוֹד הֲלֹם</b>, לכאן <b>אִישׁ</b>?<b>וַיֹּאמֶר ה': הִנֵּה הוּא נֶחְבָּא אֶל</b>, אצל <b>הַכֵּלִים,</b> בין הכלים או הבגדים במלתחה.
(כג) <b>וַיָּרֻצוּ וַיִּקָּחֻהוּ מִשָּׁם, וַיִּתְיַצֵּב</b> בלית ברירה <b>בְּתוֹךְ הָעָם,</b> ומתוך כך <b>וַיִּגְבַּהּ מִכָּל הָעָם</b>, בלטה קומתו <b>מִשִּׁכְמוֹ וָמָעְלָה.</b>
(כד) <b>וַיֹּאמֶר שְׁמוּאֵל אֶל כָּל הָעָם: הַרְּאִיתֶם אֲשֶׁר בָּחַר בּוֹ ה'</b>? <b>כִּי אֵין כָּמֹהוּ בְּכָל הָעָם.</b> מראהו מעיד על היותו האיש הנבחר. <b>וַיָּרִעוּ כָל הָעָם</b> תרועת שמחה <b>וַיֹּאמְרוּ: יְחִי הַמֶּלֶךְ</b>!
(כה) <b>וַיְדַבֵּר שְׁמוּאֵל אֶל הָעָם אֵת מִשְׁפַּט הַמְּלֻכָה</b>, חוקי המלך וההתייחסות אליו <b>וַיִּכְתֹּב בַּסֵּפֶר וַיַּנַּח לִפְנֵי ה'. וַיְשַׁלַּח שְׁמוּאֵל אֶת כָּל הָעָם אִישׁ לְבֵיתוֹ.</b> בחירתו הפורמלית של המלך הסתיימה. הכול ראו ששאול הוא שעלה בגורל, ושהנביא בחר בו. כך הפך מינויו עובדה קיימת בעיניהם.
(כו) <b>וְגַם שָׁאוּל הָלַךְ לְבֵיתוֹ גִּבְעָתָה</b>, לעיר גבעה, שלאחר מכן נקראה גבעת שאול, <b>וַיֵּלְכוּ עִמּוֹ הַחַיִל אֲשֶׁר נָגַע אֱלֹהִים בְּלִבָּם.</b>
(כז) אולם היו גם תגובות אחרות: <b>וּבְנֵי בְלִיַּעַל אָמְרוּ: מַה יֹּשִׁעֵנוּ זֶה</b>?! מיהו המלך הזה?! כיצד יועיל לנו הבחור הזר, הגבוה והביישן הזה?! הם אמנם רצו מלך, אבל ציפו לאישיות שונה, שעליה יוכלו להצביע בגאווה. <b>וַיִּבְזֻהוּ, וְלֹא הֵבִיאוּ לוֹ מִנְחָה. וַיְהִי כְּמַחֲרִישׁ.</b> שאול עבר על כך בשתיקה, שלא כפי שמתבקש ממלך.
<h2>פרק יא</h2>
(א) <b>וַיַּעַל נָחָשׁ הָעַמּוֹנִי,</b> מלך עמון, <b>וַיִּחַן</b>, צר <b>עַל יָבֵשׁ גִּלְעָד,</b> ועדיין לא פתח במלחמה של ממש כנגדה. <b>וַיֹּאמְרוּ כָּל אַנְשֵׁי יָבֵישׁ אֶל נָחָשׁ: כְּרָת לָנוּ בְרִית וְנַעַבְדֶךָּ.</b> אנחנו נכונים לקבל את שלטונך מתוך הסכם.
(ב) <b>וַיֹּאמֶר אֲלֵיהֶם נָחָשׁ הָעַמּוֹנִי: בְּזֹאת אֶכְרֹת לָכֶם</b> – <b>בִּנְקוֹר</b>, בתנאי שינקרו <b>לָכֶם כָּל עֵין יָמִין, וְשַׂמְתִּיהָ</b> – את העין הנקורה ל<b>חֶרְפָּה עַל כָּל יִשְׂרָאֵל.</b>
(ג) <b>וַיֹּאמְרוּ אֵלָיו זִקְנֵי יָבֵישׁ:</b> בבקשה, <b>הֶרֶף</b>, הנח <b>לָנוּ שִׁבְעַת יָמִים</b> לדון בנושא, <b>וְנִשְׁלְחָה מַלְאָכִים</b>, שליחים <b>בְּכֹל גְּבוּל יִשְׂרָאֵל, וְאִם אֵין מוֹשִׁיעַ אֹתָנוּ</b> – <b>וְיָצָאנוּ אֵלֶיךָ</b> מהעיר בכניעה.
(ד) <b>וַיָּבֹאוּ הַמַּלְאָכִים</b> ל<b>גִּבְעַת שָׁאוּל</b>. העיר גבעה, ששכנה בנחלת בנימין, נקראה על שם שאול. <b>וַיְדַבְּרוּ הַדְּבָרִים בְּאָזְנֵי הָעָם, וַיִּשְׂאוּ כָל הָעָם אֶת קוֹלָם וַיִּבְכּוּ</b> מחוסר אונים.
(ה) <b>וְהִנֵּה שָׁאוּל בָּא</b> מיום העבודה <b>אַחֲרֵי הַבָּקָר מִן הַשָּׂדֶה.</b> אמנם מינו אותו למלך, אבל למינוי הזה לא הייתה משמעות מעשית מידית, ולכן המשיך בעבודתו החקלאית. <b>וַיֹּאמֶר שָׁאוּל: מַה</b> קרה <b>לָּעָם כִּי יִבְכּוּ</b>?<b>וַיְסַפְּרוּ לוֹ אֶת דִּבְרֵי אַנְשֵׁי יָבֵישׁ.</b>
(ו) <b>וַתִּצְלַח רוּחַ אֱלֹהִים</b> של גבורה ומנהיגות <b>עַל שָׁאוּל כְּשָׁמְעוֹ אֶת הַדְּבָרִים הָאֵלֶּה, וַיִּחַר אַפּוֹ</b>, כעס <b>מְאֹד.</b>
(ז) <b>וַיִּקַּח צֶמֶד בָּקָר</b>, זוג בהמות מוצמדות בעול <b>וַיְנַתְּחֵהוּ</b>, <b>וַיְשַׁלַּח</b> את הנתחים <b>בְּכָל גְּבוּל יִשְׂרָאֵל בְּיַד הַמַּלְאָכִים לֵאמֹר:</b> מי <b>אֲשֶׁר אֵינֶנּוּ יֹצֵא</b> למלחמה <b>אַחֲרֵי שָׁאוּל וְאַחַר שְׁמוּאֵל</b> – <b>כֹּה יֵעָשֶׂה לִבְקָרוֹ.</b> זהו איום בקנסות כלכליים כבדים. <b>וַיִּפֹּל פַּחַד ה' עַל הָעָם, וַיֵּצְאוּ כְּאִישׁ אֶחָד.</b> במשך שנים רבות היו לכל היותר קריאות להתנדב לצאת למלחמה, אבל קריאתו של שאול מאיימת בכל תוקף הדין. היא נובעת מן ההנחה שיש שלטון ויש מלך.
(ח) שאול היה צריך לאסוף את אנשיו למקום אחד וליצור מהם צבא. <b>וַיִּפְקְדֵם</b>, ספר אותם <b>בְּבָזֶק</b>, שם מקום, או: מנה אותם באמצעות בזקים, אבני חצץ, כדי שלא למנות את העם באופן ישיר. כל אחד הביא אבן קטנה, וספרו את האבנים במקום את אנשי הצבא עצמם. <b>וַיִּהְיוּ בְנֵי יִשְׂרָאֵל שְׁלֹשׁ מֵאוֹת אֶלֶף, וְאִישׁ יְהוּדָה שְׁלֹשִׁים אָלֶף.</b> אנשי יהודה נמנו כיחידה בפני עצמה בגלל ריבוים, יכולותיהם וריחוקם הגאוגרפי.
(ט) לאחר שנמנה צבא גדול למדי – <b>וַיֹּאמְרוּ לַמַּלְאָכִים הַבָּאִים: כֹּה תֹאמְרוּן לְאִישׁ יָבֵישׁ גִּלְעָד: "מָחָר תִּהְיֶה לָכֶם תְּשׁוּעָה כְּחֹם הַשָּׁמֶשׁ,</b> לקראת הצהריים". <b>וַיָּבֹאוּ הַמַּלְאָכִים וַיַּגִּידוּ לְאַנְשֵׁי יָבֵישׁ, וַיִּשְׂמָחוּ.</b>
(י) <b>וַיֹּאמְרוּ אַנְשֵׁי יָבֵישׁ</b> לעמונים<b>: מָחָר נֵצֵא אֲלֵיכֶם, וַעֲשִׂיתֶם לָנוּ כְּכָל הַטּוֹב בְּעֵינֵיכֶם.</b> מחר ניכנע. ההטעיה המכוונת נועדה לנצל את גורם ההפתעה וגם להרוויח זמן, שכן ידעו שהעזרה צפויה להגיע רק מחר.
(יא) <b>וַיְהִי מִמָּחֳרָת, וַיָּשֶׂם</b>, ערך <b>שָׁאוּל אֶת הָעָם</b>, הצבא ב<b>שְׁלֹשָׁה רָאשִׁים,</b> גדודים נפרדים. <b>וַיָּבֹאוּ בְתוֹךְ הַמַּחֲנֶה</b> של העמונים <b>בְּאַשְׁמֹרֶת הַבֹּקֶר,</b> בשליש האחרון של הלילה. הדרך ליבש גלעד שבעבר הירדן אינה כה ארוכה. כנראה הלכו בלילה וכבר צעדו בשטח המחנה לפנות בוקר. <b>וַיַּכּוּ אֶת עַמּוֹן עַד חֹם הַיּוֹם.</b> לא עלה על דעת עמון שמתקיימת הכנה לקרב או התנגדות כלשהי. מחנה עמון חנה בביטחון גמור ובשאננות, שכן קיבלו את הרושם שאנשי גלעד מיואשים, וההתקפה שבאה לפנות בוקר הפתיעה אותו לחלוטין, עד כדי כך שגם כמה שעות מאוחר יותר המשיכו ישראל להרוג בהם. <b>וַיְהִי הַנִּשְׁאָרִים</b> – <b>וַיָּפֻצוּ</b>, התפזרו <b>וְלֹא נִשְׁאֲרוּ בָם</b>, בהם <b>שְׁנַיִם יָחַד.</b> כל אחד ברח לבדו לארצו, שאינה רחוקה משם.
(יב) לאחר הניצחון שהביא שאול על ישראל ולאחר שהרים את קרנם – <b>וַיֹּאמֶר הָעָם אֶל שְׁמוּאֵל,</b> שהיה שם אִתם<b>: מִי הָאֹמֵר "שָׁאוּל יִמְלֹךְ עָלֵינוּ</b>?!<b>" תְּנוּ הָאֲנָשִׁים</b> שבזו קודם לשאול, <b>וּנְמִיתֵם,</b> שכן הם מרדו במלכותו.
(יג) <b>וַיֹּאמֶר שָׁאוּל: לֹא יוּמַת אִישׁ בַּיּוֹם הַזֶּה, כִּי הַיּוֹם עָשָׂה ה' תְּשׁוּעָה בְּיִשְׂרָאֵל.</b> ברור שהם לא נהגו נכון, אבל די היה לשאול בכך שנוכח שמלכותו התקבלה על הכול. ועתה היה מעוניין בשמחה ולא בנקמה.
(יד) <b>וַיֹּאמֶר שְׁמוּאֵל אֶל הָעָם: לְכוּ וְנֵלְכָה</b> שוב אל <b>הַגִּלְגָּל וּנְחַדֵּשׁ שָׁם הַמְּלוּכָה</b> שהקמנו באופן עקרוני אבל טרם התבססה היטב. עכשיו אפשר להעניק לה את התוקף הראוי.
(טו) <b>וַיֵּלְכוּ כָל הָעָם הַגִּלְגָּל, וַיַּמְלִכוּ שָׁם אֶת שָׁאוּל לִפְנֵי ה' בַּגִּלְגָּל. וַיִּזְבְּחוּ שָׁם זְבָחִים שְׁלָמִים לִפְנֵי ה', וַיִּשְׂמַח שָׁם שָׁאוּל וְכָל אַנְשֵׁי יִשְׂרָאֵל עַד מְאֹד,</b> שכן עתה הכול קיבלו את מלכותו של שאול.
<h2>פרק יב</h2>
(א) <b>וַיֹּאמֶר שְׁמוּאֵל אֶל כָּל יִשְׂרָאֵל</b> במעמד ההמלכה של שאול<b>: הִנֵּה שָׁמַעְתִּי בְקֹלְכֶם לְכֹל אֲשֶׁר אֲמַרְתֶּם לִי וָאַמְלִיךְ עֲלֵיכֶם מֶלֶךְ.</b> כעת כולכם מסכימים שהוא המלך הראוי.
(ב) <b>וְעַתָּה, הִנֵּה הַמֶּלֶךְ</b> העומד בראשיכם <b>מִתְהַלֵּךְ לִפְנֵיכֶם</b> בפועל. הוא מפקד המלחמה. <b>וַאֲנִי זָקַנְתִּי וָשַׂבְתִּי</b>, גם אם לא בגיל – במראה ובכוחות, <b>וּבָנַי הִנָּם אִתְּכֶם,</b> כאחד מכם. הם אינם מנהיגים אחרי. לחלופין: הם יכולים לסייע לכם בנושאים שונים. ייתכן ששמואל רומז להם: אני לא אצטרך לעזרה מכם, אבל אולי בני יצטרכו. זכרו גם את בני, שאחרי הכול היו עשויים לרשת את מקומי אלא שאתם לא רציתם בהם. <b>וַאֲנִי הִתְהַלַּכְתִּי לִפְנֵיכֶם</b> כמנהיג <b>מִנְּעֻרַי עַד הַיּוֹם הַזֶּה.</b>
(ג) <b>הִנְנִי</b> לפניכם. עתה <b>עֲנוּ</b>, העידו <b>בִי נֶגֶד ה' וְנֶגֶד מְשִׁיחוֹ</b>, המלך שנמשח במצוותו, שאול – <b>אֶת</b> ה<b>שׁוֹר</b> של <b>מִי לָקַחְתִּי</b> לצרכי? <b>וַחֲמוֹר מִי לָקַחְתִּי</b>? <b>וְאֶת מִי</b> מכם <b>עָשַׁקְתִּי</b> בצורה כלשהי? <b>אֶת מִי רַצּוֹתִי,</b> רוצצתי, לחצתי, או: ריציתי, שידלתי כדי שאקבל טובת הנאה? <b>וּמִיַּד מִי לָקַחְתִּי כֹפֶר</b>, שוחד <b>וְ</b>עקב כך <b>אַעְלִים</b>, העלמתי את <b>עֵינַי בּוֹ</b> מהרשעתו במשפט? לחלופין, ממי לקחתי עירבון ולא החזרתי אותו בזמנו? – אמרו לי <b>וְאָשִׁיב לָכֶם</b> כל מה שאני חייב. כל חיי נשאתי בתפקיד שופט ומנהיג, ואם גרמתי עוול כלשהו – עכשיו נוכל ליישר הדורים.
(ד) <b>וַיֹּאמְרוּ: לֹא עֲשַׁקְתָּנוּ וְלֹא רַצּוֹתָנוּ וְלֹא לָקַחְתָּ מִיַּד אִישׁ מְאוּמָה,</b> כלום.
(ה) <b>וַיֹּאמֶר אֲלֵיהֶם:</b> אם כן, <b>עֵד ה' בָּכֶם וְעֵד מְשִׁיחוֹ הַיּוֹם הַזֶּה כִּי לֹא מְצָאתֶם בְּיָדִי מְאוּמָה. וַיֹּאמֶר</b> כל העם פה אחד<b>: עֵד</b>, עדים.
(ו) לאחר שהפרטים הטכניים של ההנהגה סודרו, ניגש שמואל לחשבון מהותי יותר. <b>וַיֹּאמֶר שְׁמוּאֵל אֶל הָעָם: ה'</b>, שהצהרתם עתה בפניו, הוא <b>אֲשֶׁר עָשָׂה</b>, הפקיד על העם, גידל והצמיח <b>אֶת מֹשֶׁה וְאֶת אַהֲרֹן, וַאֲשֶׁר הֶעֱלָה אֶת אֲבֹתֵיכֶם מֵאֶרֶץ מִצְרָיִם.</b>
(ז) <b>וְעַתָּה הִתְיַצְּבוּ וְאִשָּׁפְטָה אִתְּכֶם</b>, הבה נערוך בירור <b>לִפְנֵי ה', אֵת</b>, על <b>כָּל צִדְקוֹת ה' אֲשֶׁר עָשָׂה אִתְּכֶם וְאֶת אֲבוֹתֵיכֶם.</b> המשפט שנערוך יקיף את ההיסטוריה של עמנו עד כה:
(ח) <b>כַּאֲשֶׁר בָּא יַעֲקֹב</b> ומשפחתו ל<b>מִצְרָיִם, וַיִּזְעֲקוּ אֲבוֹתֵיכֶם אֶל ה'</b> מפני קושי השעבוד. <b>וַיִּשְׁלַח ה' אֶת מֹשֶׁה וְאֶת אַהֲרֹן וַיּוֹצִיאוּ אֶת אֲבֹתֵיכֶם מִמִּצְרַיִם, וַיֹּשִׁבוּם בַּמָּקוֹם הַזֶּה.</b>
(ט) <b>וַיִּשְׁכְּחוּ</b> אבותיכם <b>אֶת ה' אֱלֹהֵיהֶם,</b> ועל כן – <b>וַיִּמְכֹּר אֹתָם בְּיַד סִיסְרָא שַׂר צְבָא חָצוֹר וּבְיַד פְּלִשְׁתִּים וּבְיַד מֶלֶךְ מוֹאָב,</b> אלו היו אחדים מאויבי ישראל באותה תקופה, אולי החשובים שבהם. <b>וַיִּלָּחֲמוּ בָּם.</b>
(י) <b>וַיִּזְעֲקוּ אֶל ה' וַיֹּאמְרוּ: "חָטָאנוּ כִּי עָזַבְנוּ אֶת ה' וַנַּעֲבֹד אֶת הַבְּעָלִים וְאֶת הָעַשְׁתָּרוֹת, וְעַתָּה הַצִּילֵנוּ מִיַּד אֹיְבֵינוּ וְנַעַבְדֶךָּ".</b> זו הייתה המתכונת החוזרת בימי השופטים. כשבאה צרה, ישראל היו מתעוררים לשוב אל ה' והיו מתחייבים לעזוב את האלוהים האחרים ומבקשים ישועה מה'.
(יא) <b>וַיִּשְׁלַח ה' אֶת יְרֻבַּעַל</b>, גדעון <b>וְאֶת בְּדָן</b>, בן-דן, הבן הידוע לשבט דן – שמשון, <b>וְאֶת יִפְתָּח</b> מגלעד <b>וְאֶת שְׁמוּאֵל.</b> את עצמו הזכיר בגוף שלישי משום שעכשיו כבר אינו דן בענייניו הפרטיים אלא בתולדות העם. <b>וַיַּצֵּל אֶתְכֶם מִיַּד אֹיְבֵיכֶם מִסָּבִיב, וַתֵּשְׁבוּ בֶּטַח.</b>
(יב) <b>וַתִּרְאוּ כִּי נָחָשׁ מֶלֶךְ בְּנֵי עַמּוֹן בָּא עֲלֵיכֶם, וַתֹּאמְרוּ לִי: "לֹא</b> כדבריך, שמואל, <b>כִּי</b>, אלא <b>מֶלֶךְ יִמְלֹךְ עָלֵינוּ". ו</b>אולם אינכם זקוקים לכך, שהרי <b>ה' אֱלֹהֵיכֶם</b> הוא <b>מַלְכְּכֶם.</b> הוא נלחם לכם ומושיע אתכם מכל המעיקים.
(יג) <b>וְעַתָּה</b>, משרציתם לבחור מלך בשר ודם, <b>הִנֵּה הַמֶּלֶךְ אֲשֶׁר בְּחַרְתֶּם, אֲשֶׁר שְׁאֶלְתֶּם, וְהִנֵּה נָתַן ה' עֲלֵיכֶם מֶלֶךְ.</b>
(יד) <b>אִם תִּירְאוּ אֶת ה' וַעֲבַדְתֶּם אֹתוֹ וּשְׁמַעְתֶּם בְּקֹלוֹ, וְלֹא תַמְרוּ אֶת פִּי ה'</b> – <b>וִהְיִתֶם גַּם אַתֶּם וְגַם הַמֶּלֶךְ אֲשֶׁר מָלַךְ עֲלֵיכֶם אַחַר ה' אֱלֹהֵיכֶם.</b> ה' יעמוד בראשכם ואתם תיהנו מחסותו.
(טו) <b>וְאִם לֹא תִשְׁמְעוּ בְּקוֹל ה' וּמְרִיתֶם אֶת פִּי ה'</b> – <b>וְהָיְתָה יַד ה'</b> הקשה <b>בָּכֶם וּבַאֲבֹתֵיכֶם.</b>
(טז) לא רק בעתיד הרחוק יתבררו הדברים – <b>גַּם עַתָּה הִתְיַצְּבוּ וּרְאוּ אֶת הַדָּבָר הַגָּדוֹל הַזֶּה אֲשֶׁר ה' עֹשֶׂה לְעֵינֵיכֶם.</b>
(יז) <b>הֲלוֹא קְצִיר חִטִּים הַיּוֹם,</b> אמצע הקיץ. <b>אֶקְרָא אֶל ה' וְיִתֵּן קֹלוֹת וּמָטָר,</b> יתחילו גשמי זעף מלווים בברקים ורעמים, <b>וּ</b>בכך <b>דְעוּ וּרְאוּ כִּי רָעַתְכֶם רַבָּה אֲשֶׁר עֲשִׂיתֶם בְּעֵינֵי ה' לִשְׁאוֹל לָכֶם מֶלֶךְ.</b> זה יהיה סימן משמים להצדיק את דברי.
(יח) <b>וַיִּקְרָא שְׁמוּאֵל אֶל ה'</b> – <b>וַיִּתֵּן ה' קֹלֹת וּמָטָר בַּיּוֹם הַהוּא. וַיִּירָא כָל הָעָם מְאֹד אֶת ה' וְאֶת שְׁמוּאֵל</b> מרוב בהלה מהתופעה החריגה.
(יט) <b>וַיֹּאמְרוּ כָל הָעָם אֶל שְׁמוּאֵל: הִתְפַּלֵּל בְּעַד עֲבָדֶיךָ</b>, בעדנו <b>אֶל ה' אֱלֹהֶיךָ, וְאַל נָמוּת, כִּי יָסַפְנוּ,</b> הוספנו <b>עַל כָּל חַטֹּאתֵינוּ רָעָה לִשְׁאֹל לָנוּ מֶלֶךְ,</b> כפי שמוכיחים לנו משמים.
(כ) <b>וַיֹּאמֶר שְׁמוּאֵל אֶל הָעָם: אַל תִּירָאוּ.</b> אמנם, <b>אַתֶּם עֲשִׂיתֶם אֵת כָּל הָרָעָה הַזֹּאת, אַךְ אַל תָּסוּרוּ מֵאַחֲרֵי ה', וַעֲבַדְתֶּם אֶת ה' בְּכָל לְבַבְכֶם,</b>
(כא) <b>וְלֹא תָּסוּרוּ</b> מדרך ה', <b>כִּי</b> אם תסורו, הרי תלכו <b>אַחֲרֵי הַתֹּהוּ</b>, דברי הבל, אמונות ועבודות זרות <b>אֲשֶׁר לֹא יוֹעִילוּ וְלֹא יַצִּילוּ, כִּי</b> רק <b>תֹהוּ הֵמָּה.</b>
(כב) <b>כִּי לֹא יִטֹּשׁ ה' אֶת עַמּוֹ בַּעֲבוּר שְׁמוֹ הַגָּדוֹל, כִּי הוֹאִיל</b>, שהרי רצה, החליט <b>ה' לַעֲשׂוֹת אֶתְכֶם לוֹ לְעָם.</b>
(כג) <b>גַּם אָנֹכִי חָלִילָה לִּי מֵחֲטֹא לַה' מֵחֲדֹל</b>, מלהפסיק <b>לְהִתְפַּלֵּל בַּעַדְכֶם,</b> אמשיך בכך כפי שביקשתם, <b>וְהוֹרֵיתִי אֶתְכֶם בְּדֶרֶךְ הַטּוֹבָה וְהַיְשָׁרָה.</b> אף שיש לכם מלך לא אפסיק להיות המורה הרוחני שלכם.
(כד) <b>אַךְ יְראוּ אֶת ה' וַעֲבַדְתֶּם אֹתוֹ בֶּאֱמֶת בְּכָל לְבַבְכֶם, כִּי רְאוּ אֵת אֲשֶׁר הִגְדִּל</b> לעשות <b>עִמָּכֶם</b> טובות.
(כה) <b>וְ</b>אולם <b>אִם הָרֵעַ תָּרֵעוּ</b> במעשיכם, <b>גַּם אַתֶּם גַּם מַלְכְּכֶם תִּסָּפוּ,</b> תאבדו. הכול תלוי בדבקותכם בה'. אמנם חטאתם, אבל אינכם צריכים לשנות דבר. עליכם ללכת בדרך הטוב והישר וה' יוסיף לעזור לכם.
<h2>פרק יג</h2>
(א) <b>בֶּן שָׁנָה שָׁאוּל בְּמָלְכוֹ, וּשְׁתֵּי שָׁנִים מָלַךְ עַל יִשְׂרָאֵל.</b>
(ב) <b>וַיִּבְחַר לוֹ שָׁאוּל שְׁלֹשֶׁת אֲלָפִים מִיִּשְׂרָאֵל</b> שירכיבו צבא מאורגן קטן וראשוני, אשר ישמש בסיס לצבא הקבע. הקמת צבא לא התאפשרה עד כה בישראל בהיעדר מלוכה. <b>וַיִּהְיוּ עִם שָׁאוּל אַלְפַּיִם</b> חיילים <b>בְּמִכְמָשׂ וּבְהַר בֵּית אֵל, וְאֶלֶף הָיוּ עִם יוֹנָתָן,</b> בנו בכורו של שאול, <b>בְּגִבְעַת בִּנְיָמִין,</b> העיר גבעה שבבנימין, המכונה גם גבעת שאול, <b>וְ</b>את <b>יֶתֶר הָעָם שִׁלַּח אִישׁ לְאֹהָלָיו,</b> לבתיו, שכן כאמור, רבים מן החיילים בצבא ישראל שימשו ככוחות מילואים, שנקראו להתגייס רק בשעת חירום.
(ג) <b>וַיַּךְ</b>, הרג <b>יוֹנָתָן אֵת נְצִיב פְּלִשְׁתִּים אֲשֶׁר בְּגֶבַע, וַיִּשְׁמְעוּ פְּלִשְׁתִּים</b> שהממונה האזורי מטעמם נרצח, וראו בכך הכרזת מלחמה. <b>ו</b>מנגד <b>שָׁאוּל תָּקַע</b>, ציווה לתקוע <b>בַּשּׁוֹפָר בְּכָל הָאָרֶץ, לֵאמֹר: יִשְׁמְעוּ הָעִבְרִים.</b> שאול ערך גיוס כללי, והודיע שמלחמה עומדת בפתח.
(ד) <b>וְכָל יִשְׂרָאֵל שָׁמְעוּ לֵאמֹר: הִכָּה שָׁאוּל אֶת נְצִיב פְּלִשְׁתִּים.</b> הריגת הנציב הפלשתי על ידי יונתן נתפסה כמעשה ממלכתי, כאילו שאול עומד מאחורי המעשה. <b>וְגַם נִבְאַשׁ</b>, הסריח ריחו של <b>יִשְׂרָאֵל בַּפְּלִשְׁתִּים.</b> היחסים בין העמים התקלקלו. <b>וַיִּצָּעֲקוּ,</b> נאספו <b>הָעָם אַחֲרֵי שָׁאוּל הַגִּלְגָּל.</b>
(ה) <b>וּפְלִשְׁתִּים נֶאֶסְפוּ לְהִלָּחֵם עִם יִשְׂרָאֵל</b> – <b>שְׁלֹשִׁים אֶלֶף רֶכֶב</b>, שהוא מספר עצום, ואולי הכוונה למחנה שיש בו רכב, והוא מונה שלושים אלף איש, <b>וְשֵׁשֶׁת אֲלָפִים פָּרָשִׁים וְעָם כַּחוֹל אֲשֶׁר עַל שְׂפַת הַיָּם לָרֹב. וַיַּעֲלוּ וַיַּחֲנוּ בְמִכְמָשׂ,</b> שהייתה <b>קִדְמַת</b>, ממזרח ל<b>בֵית אָוֶן.</b>
(ו) <b>וְאִישׁ יִשְׂרָאֵל רָאוּ כִּי צַר לוֹ</b> – לישראל <b>כִּי נִגַּשׂ</b>, נדחק <b>הָעָם</b> מחיל פלשתים העצום, <b>וַיִּתְחַבְּאוּ הָעָם בַּמְּעָרוֹת וּבַחֲוָחִים</b>, נקיקים קטנים, <b>וּבַסְּלָעִים וּבַצְּרִחִים</b>, מגדלים, מצודות <b>וּבַבֹּרוֹת.</b>
(ז) <b>וְ</b>היו <b>עִבְרִים</b> ש<b>עָבְרוּ אֶת הַיַּרְדֵּן</b> ונמלטו אל <b>אֶרֶץ גָּד וְגִלְעָד. וְשָׁאוּל עוֹדֶנּוּ בַגִּלְגָּל, וְכָל הָעָם</b>, הצבא <b>חָרְדוּ</b>, מיהרו ללכת <b>אַחֲרָיו.</b>
(ח) <b>וַיּוֹחֶל</b>, שאול המתין <b>שִׁבְעַת יָמִים, לַמּוֹעֵד אֲשֶׁר</b> קבע <b>שְׁמוּאֵל,</b> אך הזמן עבר, <b>וְלֹא בָא שְׁמוּאֵל הַגִּלְגָּל, וַיָּפֶץ הָעָם מֵעָלָיו,</b> אנשים התחילו להתפזר ולשוב למקומם.
(ט) כיוון שכך – <b>וַיֹּאמֶר שָׁאוּל: הַגִּשׁוּ אֵלַי</b> את <b>הָעֹלָה וְהַשְּׁלָמִים,</b> שהרי יש להקדים למלחמה זבח ותפילה. <b>וַיַּעַל הָעֹלָה.</b> באותו זמן לא היה מקדש, ומותר היה לכל אחד להקריב קרבנות.
(י) <b>וַיְהִי כְּכַלֹּתוֹ לְהַעֲלוֹת הָעֹלָה, וְהִנֵּה שְׁמוּאֵל</b> סוף-סוף <b>בָּא. וַיֵּצֵא שָׁאוּל לִקְרָאתוֹ לְבָרֲכוֹ.</b>
(יא) <b>וַיֹּאמֶר שְׁמוּאֵל: מֶה עָשִׂיתָ</b>?! הלוא סיכמנו שתמתין לי. <b>וַיֹּאמֶר שָׁאוּל: כִּי רָאִיתִי כִי נָפַץ הָעָם מֵעָלַי, וְאַתָּה לֹא בָאתָ לְמוֹעֵד הַיָּמִים</b> שנקבע, <b>וּפְלִשְׁתִּים נֶאֱסָפִים</b> ב<b>מִכְמָשׂ.</b>
(יב) <b>וָאֹמַר</b> בלבי<b>: עַתָּה יֵרְדוּ פְלִשְׁתִּים אֵלַי הַגִּלְגָּל, וּפְנֵי ה' לֹא חִלִּיתִי,</b> התחננתי, לא ביקשתי מה' הדרכה, <b>וָאֶתְאַפַּק</b>, התחזקתי <b>וָאַעֲלֶה</b> את <b>הָעֹלָה.</b>
(יג) <b>וַיֹּאמֶר שְׁמוּאֵל אֶל שָׁאוּל: נִסְכָּלְתָּ.</b> עשית מעשה שטות. <b>לֹא שָׁמַרְתָּ אֶת מִצְוַת ה' אֱלֹהֶיךָ אֲשֶׁר צִוָּךְ, כִּי עַתָּה</b>, אילו שמרת את מצוותו, <b>הֵכִין ה'</b>, היה ה' מבסס <b>אֶת מַמְלַכְתְּךָ אֶל יִשְׂרָאֵל עַד עוֹלָם,</b> דורות רבים.
(יד) <b>וְעַתָּה</b>, שלא שמרת על הציווי, <b>מַמְלַכְתְּךָ לֹא תָקוּם. בִּקֵּשׁ</b>, יבקש <b>ה' לוֹ אִישׁ כִּלְבָבוֹ, וַיְצַוֵּהוּ</b>, וימנה אותו <b>ה' לְנָגִיד,</b> מנהיג <b>עַל עַמּוֹ, כִּי לֹא שָׁמַרְתָּ אֵת אֲשֶׁר צִוְּךָ ה'</b> ולא עמדת בניסיון.
(טו) <b>וַיָּקָם שְׁמוּאֵל וַיַּעַל מִן הַגִּלְגָּל</b> חזרה ל<b>גִּבְעַת בִּנְיָמִן. וַיִּפְקֹד שָׁאוּל אֶת הָעָם הַנִּמְצְאִים עִמּוֹ</b> – <b>כְּשֵׁשׁ מֵאוֹת אִישׁ.</b> מרבית אנשיו ברחו או התחבאו בחורים, ואפילו אותם אלפיים איש שהיו צבא הקבע שלו, נעלמו.
(טז) <b>וְשָׁאוּל וְיוֹנָתָן בְּנוֹ וְהָעָם</b> המועט <b>הַנִּמְצָא עִמָּם יֹשְׁבִים בְּגֶבַע בִּנְיָמִן, וּפְלִשְׁתִּים</b>, שהיו מחנה גדול ומצויד היטב, <b>חָנוּ בְמִכְמָשׂ.</b> עדיין לא נקבע זמן למלחמה, וייתכן ששני הצדדים חיכו לאות משמים וכיוצא בזה.
(יז) <b>וַיֵּצֵא</b> בינתיים <b>הַמַּשְׁחִית</b>, יחידות צבא שתפקידן לחבל ולבזוז בארץ האויב, <b>מִמַּחֲנֵה פְלִשְׁתִּים שְׁלֹשָׁה רָאשִׁים,</b> פלגים. <b>הָרֹאשׁ</b> ה<b>אֶחָד יִפְנֶה אֶל דֶּרֶךְ עָפְרָה, אֶל</b> מקום שנקרא <b>אֶרֶץ שׁוּעָל.</b>
(יח) <b>וְהָרֹאשׁ</b> ה<b>אֶחָד יִפְנֶה דֶּרֶךְ בֵּית חֹרוֹן, וְהָרֹאשׁ</b> ה<b>אֶחָד יִפְנֶה דֶּרֶךְ הַגְּבוּל הַנִּשְׁקָף עַל גֵּי,</b> גיא <b>הַצְּבֹעִים הַמִּדְבָּרָה.</b> לא כל הצבא יצא, אבל היחידות הללו נשלחו למסע עונשין וביזה, על מנת לזרוע פחד במחנה ישראל.
(יט) כאן מופיע פרט משמעותי נוסף: <b>וְחָרָשׁ</b> ברזל, נפח <b>לֹא יִמָּצֵא</b> באותו הזמן <b>בְּכֹל אֶרֶץ יִשְׂרָאֵל, כִּי אָמְרוּ פְלִשְׁתִּים: פֶּן יַעֲשׂוּ הָעִבְרִים חֶרֶב אוֹ חֲנִית.</b> הפלשתים היו מהראשונים שהכניסו למזרח התיכון את תעשיית הברזל, שסימנה את השלב התרבותי החדש – תקופת הברזל. הם לא אפשרו לישראל לפתח טכנולוגיה זו, שמא ישתמשו בה לייצור כלי נשק, ושמרו לעצמם את המונופול הגמור על תעשיית הנפחות.
(כ) <b>וַיֵּרְדוּ כָל יִשְׂרָאֵל</b> אל <b>הַפְּלִשְׁתִּים לִלְטוֹשׁ</b>, להשחיז <b>אִישׁ אֶת מַחֲרַשְׁתּוֹ</b>, שם כולל לכלי ברזל או כלי אומנות חד של החרש <b>וְאֶת אֵתוֹ</b>, כלי חפירה <b>וְאֶת קַרְדֻּמּוֹ</b>, גרזן <b>וְאֵת מַחֲרֵשָׁתוֹ</b> לחרישת האדמה ולתיחוחה.
(כא) <b>וְהָיְתָה</b>, עלתה לישראל <b>הַפְּצִירָה</b>, עבודת הליטוש או החיתוך שנדרשה – <b>פִים</b>, יחידת משקל ששקלו בה כסף. זה היה המחיר הקצוב שישראל שילמו על התיקון – <b>לַמַּחֲרֵשֹׁת וְלָאֵתִים וְלִשְׁלֹשׁ קִלְּשׁוֹן</b>, לקלשון בעל שלוש השִׁניים, <b>וּלְהַקַּרְדֻּמִּים וּלְהַצִּיב</b>, לתקן ולקבע את <b>הַדָּרְבָן,</b> מעין מסמר הקבוע בראש מקל עץ המשמש להנהגת הבקר.
(כב) <b>וְהָיָה בְּיוֹם מִלְחֶמֶת,</b> מלחמה, <b>וְלֹא נִמְצָא חֶרֶב וַחֲנִית</b> מברזל <b>בְּיַד כָּל הָעָם אֲשֶׁר אֶת</b>, עם <b>שָׁאוּל וְאֶת יוֹנָתָן.</b> ייתכן שהם השתמשו בחרבות נחושת או בכלי נשק שונים מעץ וקלעי אבנים. ובכל זאת באופן חריג – <b>וַתִּמָּצֵא</b> חרב <b>לְשָׁאוּל וּלְיוֹנָתָן בְּנוֹ</b> מפקדי הצבא, בלבד.
(כג) <b>וַיֵּצֵא מַצַּב</b>, היחידה החונה של ה<b>פְּלִשְׁתִּים אֶל מַעֲבַר מִכְמָשׂ.</b> הפלשתים שיפרו בינתיים את עמדותיהם ונעו לכיוון מעבר מכמש.
<h2>פרק יד</h2>
(א) <b>וַיְהִי הַיּוֹם, וַיֹּאמֶר יוֹנָתָן בֶּן שָׁאוּל אֶל הַנַּעַר נֹשֵׂא כֵלָיו: לְכָה וְנַעְבְּרָה</b>, הבה נעבור <b>אֶל מַצַּב פְּלִשְׁתִּים אֲשֶׁר מֵעֵבֶר הַלָּז</b>, ההוא – <b>וּלְאָבִיו לֹא הִגִּיד.</b>
(ב) <b>וְשָׁאוּל</b> באותה שעה <b>יוֹשֵׁב בִּקְצֵה הַגִּבְעָה תַּחַת</b> עץ <b>הָרִמּוֹן אֲשֶׁר בְּמִגְרוֹן, וְהָעָם אֲשֶׁר</b> נשארו <b>עִמּוֹ</b> בנאמנות ובמסירות <b>כְּשֵׁשׁ מֵאוֹת אִישׁ.</b>
(ג) <b>ו</b>עם שאול היה <b>אֲחִיָּה בֶן אֲחִטוּב</b> שהיה <b>אֲחִי</b>, אח מבוגר של <b>אִיכָבוֹד בֶּן פִּינְחָס בֶּן עֵלִי כֹּהֵן ה' בְּשִׁלוֹ.</b> אי-כבוד, בנו האחרון של פינחס, נולד בזמן המפלה הגדולה בסוף ימי עלי, ואחיה אחיינו שירת ככהן במחנה שאול והיה <b>נֹשֵׂא אֵפוֹד</b> שאליו מחובר חושן המשפט, אשר באמצעותו מתקבלות ההוראות מלמעלה. <b>וְהָעָם לֹא יָדַע כִּי הָלַךְ יוֹנָתָן,</b> מכיוון שיונתן לא ביקש רשות או סיוע והלך על דעת עצמו.
(ד) <b>וּבֵין הַמַּעְבְּרוֹת</b>, מקומות המעבר <b>אֲשֶׁר בִּקֵּשׁ יוֹנָתָן לַעֲבֹר עַל</b>, אל <b>מַצַּב פְּלִשְׁתִּים</b>, שהיה כנראה במקום מוגבה, <b>שֵׁן הַסֶּלַע מֵהָעֵבֶר מִזֶּה, וְשֵׁן הַסֶּלַע מֵהָעֵבֶר מִזֶּה.</b> המעבר הקשה היה נתון בין שני סלעים מחודדים. <b>וְשֵׁם</b> הסלע <b>הָאֶחָד בּוֹצֵץ, וְשֵׁם הָאֶחָד סֶנֶּה.</b>
(ה) <b>הַשֵּׁן הָאֶחָד מָצוּק</b>, ניצב <b>מִצָּפוֹן מוּל מִכְמָשׂ, וְהָאֶחָד מִנֶּגֶב מוּל גָּבַע.</b>
(ו) <b>וַיֹּאמֶר יְהוֹנָתָן אֶל הַנַּעַר</b>, המשרת, <b>נֹשֵׂא כֵלָיו: לְכָה וְנַעְבְּרָה אֶל מַצַּב הָעֲרֵלִים</b>, כינוי גנאי המשמש בייחוד לפלשתים, <b>הָאֵלֶּה, אוּלַי יַעֲשֶׂה ה' לָנוּ</b> תשועה, <b>כִּי אֵין לַה' מַעְצוֹר,</b> עיכוב <b>לְהוֹשִׁיעַ בְּרַב אוֹ בִמְעָט.</b>
(ז) <b>וַיֹּאמֶר לוֹ נֹשֵׂא כֵלָיו: עֲשֵׂה כָּל אֲשֶׁר בִּלְבָבֶךָ, נְטֵה</b>, פנה <b>לָךְ</b> אליהם. <b>הִנְנִי עִמְּךָ כִּלְבָבֶךָ,</b> כרצונך.
(ח) <b>וַיֹּאמֶר יְהוֹנָתָן: הִנֵּה אֲנַחְנוּ עֹבְרִים אֶל הָאֲנָשִׁים ו</b>בהכרח <b>נִגְלִינוּ אֲלֵיהֶם,</b> שהרי הם נמצאים למעלה, ואנחנו נצטרך לעבור למטה בין הצוקים. ייתכן שיהונתן תכנן להעמיד פנים כאילו הוא עובר לצד האויב, כביכול כדי לגלות לו את צעדי שאול.
(ט) כגדעון וכרבים אחרים אף יונתן קבע לעצמו סימן: <b>אִם כֹּה יֹאמְרוּ אֵלֵינוּ: "דֹּמּוּ</b>, עִצרו <b>עַד הַגִּיעֵנוּ אֲלֵיכֶם"</b> – <b>וְעָמַדְנוּ תַחְתֵּינוּ</b>, במקומנו <b>וְלֹא נַעֲלֶה אֲלֵיהֶם</b> להילחם.
(י) <b>ו</b>לעומת זאת, <b>אִם כֹּה יֹאמְרוּ: "עֲלוּ עָלֵינוּ"</b> – <b>וְעָלִינוּ</b> להילחם, <b>כִּי נְתָנָם ה' בְּיָדֵנוּ, וְזֶה לָּנוּ הָאוֹת.</b> הרי הפלשתים יראו שמדובר בשני אנשים בלבד, ואולי מתחבא אדם נוסף, אך בוודאי אין זה מחנה גדול, ואם כן תגובתם אינה נובעת משיקולים טקטיים. סגנון תגובתם יהיה לנו האות.
(יא) <b>וַיִּגָּלוּ שְׁנֵיהֶם אֶל מַצַּב פְּלִשְׁתִּים. וַיֹּאמְרוּ פְלִשְׁתִּים: הִנֵּה עִבְרִים יֹצְאִים מִן הַחֹרִים אֲשֶׁר הִתְחַבְּאוּ שָׁם.</b>
(יב) <b>וַיַּעֲנוּ</b>, צעקו <b>אַנְשֵׁי הַמַּצָּבָה</b>, היחידה החונה <b>אֶת יוֹנָתָן וְאֶת נֹשֵׂא כֵלָיו, וַיֹּאמְרוּ</b> באיום ובבוז<b>:</b> <b>עֲלוּ אֵלֵינוּ וְנוֹדִיעָה אֶתְכֶם דָּבָר.</b> נלמד אתכם לקח. <b>וַיֹּאמֶר יוֹנָתָן אֶל נֹשֵׂא כֵלָיו: עֲלֵה אַחֲרַי.</b> זה הסימן <b>כִּי נְתָנָם ה' בְּיַד יִשְׂרָאֵל.</b>
(יג) <b>וַיַּעַל יוֹנָתָן עַל יָדָיו וְעַל רַגְלָיו,</b> על ארבע, משום שהעלייה הייתה תלולה מאוד, <b>וְנֹשֵׂא כֵלָיו אַחֲרָיו.</b> כאשר הגיעו אל מחנה הפלשתים, התחילו להילחם. <b>וַיִּפְּלוּ לִפְנֵי יוֹנָתָן, וְנֹשֵׂא כֵלָיו מְמוֹתֵת אַחֲרָיו.</b> יונתן היה דוקר את הפלשתים הראשונים שבמוצב דקירה אחת, אך הוא לא היה צריך להתעכב, שכן נושא כליו היה מגיע מיד ומשלים את ההריגה.
(יד) <b>וַתְּהִי הַמַּכָּה הָרִאשֹׁנָה אֲשֶׁר הִכָּה יוֹנָתָן וְנֹשֵׂא כֵלָיו כְּעֶשְׂרִים אִישׁ.</b> חיילי הפלשתים ישבו במשמר על מצוק ולא היו בכוננות צבאית. הם התייחסו בבוז וכנראה גם בתדהמה אל שני העברים היוצאים לבדם. הם לא הביאו בחשבון שיונתן הוא גיבור חיל, ושבידו חרב. יונתן הצליח להרוג כעשרים איש על פני שטח שהוא <b>כְּבַחֲצִי מַעֲנָה צֶמֶד שָׂדֶה</b>, חצי תלם חרוש שעושה צמד פרות בשדה. יונתן המשיך לתקוף, והפלשתים לא העלו על דעתם את המתרחש מולם, או שלא הצליחו להתארגן.
(טו) אולם תוך זמן קצר הפלשתים נבהלו מיזמת התקיפה העברית. <b>וַתְּהִי חֲרָדָה בַמַּחֲנֶה בַשָּׂדֶה וּבְכָל הָעָם. הַמַּצָּב</b>, החיל החונה <b>וְהַמַּשְׁחִית</b>, הכוח המסתער <b>חָרְדוּ גַּם הֵמָּה. וַתִּרְגַּז</b>, רעדה <b>הָאָרֶץ וַתְּהִי לְחֶרְדַּת אֱלֹהִים,</b> חרדה גדולה.
(טז) גם מחנה שאול, שהיה הרבה יותר מפוחד וזהיר מהפלשתים, העמיד צופים. <b>וַיִּרְאוּ הַצֹּפִים לְשָׁאוּל בְּגִבְעַת בִּנְיָמִן, וְהִנֵּה הֶהָמוֹן</b> הפלשתי <b>נָמוֹג וַיֵּלֶךְ</b> הלוך <b>וַהֲלֹם</b> בשעיטה, או: בבלבול. הם ראו את תנועת ההמון הפלשתי הנס.
(יז) <b>וַיֹּאמֶר שָׁאוּל לָעָם אֲשֶׁר אִתּוֹ: פִּקְדוּ</b>, סִפרו <b>נָא וּרְאוּ מִי הָלַךְ מֵעִמָּנוּ. וַיִּפְקְדוּ, וְהִנֵּה אֵין</b>, נעדרים <b>יוֹנָתָן וְנֹשֵׂא כֵלָיו.</b>
(יח) <b>וַיֹּאמֶר שָׁאוּל לַאֲחִיָּה</b> הכהן<b>: הַגִּישָׁה</b> את <b>אֲרוֹן הָאֱלֹהִים</b>, כדי לשאול באורים ותומים על צעדינו הבאים, <b>כִּי הָיָה אֲרוֹן הָאֱלֹהִים בַּיּוֹם הַהוּא וּבְנֵי</b>, עם בני <b>יִשְׂרָאֵל.</b>
(יט) השאלה באורים ותומים נעשתה באופן טקסי, וארכה זמן. יש להניח שנוסף לכך גם זמן הכנותיו של הכהן לקראת מעשה נכבד זה. <b>וַיְהִי עַד</b> ש<b>דִּבֶּר שָׁאוּל אֶל הַכֹּהֵן, וְהֶהָמוֹן</b>, ההמיה והמהומה <b>אֲשֶׁר בְּמַחֲנֵה פְלִשְׁתִּים וַיֵּלֶךְ הָלוֹךְ וָרָב. וַיֹּאמֶר שָׁאוּל אֶל הַכֹּהֵן: אֱסֹף</b>, משוךְ <b>יָדֶךָ.</b> אין לנו פנאי לשאול שאלות. עכשיו עלינו להילחם.
(כ) <b>וַיִּזָּעֵק</b>, נאספו <b>שָׁאוּל וְכָל הָעָם אֲשֶׁר אִתּוֹ, וַיָּבֹאוּ עַד</b> מקום <b>הַמִּלְחָמָה</b> במחנה פלשתים, <b>וְהִנֵּה הָיְתָה חֶרֶב אִישׁ בְּרֵעֵהוּ, מְהוּמָה גְּדוֹלָה מְאֹד.</b> מכיוון שהם לא ידעו מה קורה, היו מהם שהתחילו לרוץ, אחרים ניסו לעצור אותם, וכל הבלבול וההמולה גרמו למלחמה פנימית.
(כא) <b>וְהָעִבְרִים</b> ש<b>הָיוּ</b> בסביבה משועבדים <b>לַפְּלִשְׁתִּים כְּאֶתְמוֹל שִׁלְשׁוֹם,</b> כבימים עברו, <b>אֲשֶׁר עָלוּ עִמָּם בַּמַּחֲנֶה סָבִיב,</b> בשולי המחנה, מעין צבא עזר שהיה משועבד לפלשתים, <b>ו</b>מכיוון שאותם משתפי פעולה לא שמרו אמונים לפלשתים, <b>גַם הֵמָּה</b> עברו <b>לִהְיוֹת עִם יִשְׂרָאֵל אֲשֶׁר עִם שָׁאוּל וְיוֹנָתָן.</b> הם ניצלו את המהומה במחנה ואת התקפתם של ישראל ועברו לצד צבא ישראל.
(כב) <b>וְ</b>גם <b>כֹל אִישׁ יִשְׂרָאֵל הַמִּתְחַבְּאִים בְּהַר אֶפְרַיִם שָׁמְעוּ כִּי נָסוּ פְּלִשְׁתִּים</b>, <b>וַיַּדְבְּקוּ</b>, רדפו והשיגו <b>גַם הֵמָּה אַחֲרֵיהֶם בַּמִּלְחָמָה.</b>
(כג) <b>וַיּוֹשַׁע ה' בַּיּוֹם הַהוּא אֶת יִשְׂרָאֵל, וְהַמִּלְחָמָה עָבְרָה אֶת בֵּית אָוֶן.</b> הייתה זו מערכה מפוזרת מאוד ולא מסודרת.
(כד) <b>וְאִישׁ יִשְׂרָאֵל נִגַּשׂ</b>, נדחק, התענה <b>בַּיּוֹם הַהוּא.</b> <b>וַיֹּאֶל</b>, הכניסם באָלה, השביע <b>שָׁאוּל אֶת הָעָם</b>. במחנה קטן זה היה יתרון לשאול הגבוה משכמו ומעלה. מכיוון שהיה ניכר בין הלוחמים, קל היה לו לכנס את צבאו, <b>לֵאמֹר: אָרוּר הָאִישׁ אֲשֶׁר יֹאכַל לֶחֶם</b>, מזון <b>עַד הָעֶרֶב, וְנִקַּמְתִּי מֵאֹיְבַי.</b> אף שישראל הצליחו להניס את הפלשתים, הקרב עדיין לא הוכרע. שאול חשש שאם אנשיו יעצרו למנוחה ויחליטו לאכול משהו, תירגע בהלת הפלשתים, והם ייערכו למתקפת נגד. כך עלולים ישראל לאבד את היתרון שבידם, שהתבסס על פעולה מהירה ונחרצת. <b>וְלֹא טָעַם כָּל הָעָם לָחֶם.</b> כולם המשיכו בקרב והתאמצו להדוף את הפלשתים.
(כה) <b>וְכָל</b> עם <b>הָאָרֶץ</b>, אנשי ישראל <b>בָּאוּ בַיָּעַר</b> בדרכם, <b>וַיְהִי דְבַשׁ עַל פְּנֵי הַשָּׂדֶה.</b> ייתכן שהיו שם כוורות שנהפכו או נשברו תוך כדי המהומה, והדבש נזל מהן.
(כו) <b>וַיָּבֹא הָעָם אֶל הַיַּעַר, וְהִנֵּה הֵלֶךְ</b>, נזילת <b>דְּבָשׁ וְאֵין מַשִּׂיג</b>, מגיע, מדביק <b>יָדוֹ אֶל פִּיו</b> לטעום מעט, <b>כִּי יָרֵא הָעָם אֶת הַשְּׁבֻעָה.</b>
(כז) <b>וְיוֹנָתָן לֹא שָׁמַע בְּהַשְׁבִּיעַ אָבִיו אֶת הָעָם, וַיִּשְׁלַח אֶת קְצֵה הַמַּטֶּה אֲשֶׁר בְּיָדוֹ וַיִּטְבֹּל אוֹתָהּ בְּיַעְרַת</b>, בחלת <b>הַדְּבָשׁ, וַיָּשֶׁב יָדוֹ אֶל פִּיו וַתָּאֹרְנָה עֵינָיו.</b> הוא התחזק, שכן הדבש מעניק מיד אנרגיה זמינה.
(כח) <b>וַיַּעַן אִישׁ מֵהָעָם וַיֹּאמֶר: הַשְׁבֵּעַ הִשְׁבִּיעַ אָבִיךָ אֶת הָעָם לֵאמֹר: "אָרוּר הָאִישׁ אֲשֶׁר יֹאכַל לֶחֶם הַיּוֹם",</b> והכול נשמעים ואינם אוכלים – <b>וַיָּעַף,</b> התעייף, נחלש <b>הָעָם</b> בגלל השבועה.
(כט) <b>וַיֹּאמֶר יוֹנָתָן: עָכַר</b>, זיהם, המיט מבוכה <b>אָבִי אֶת הָאָרֶץ.</b> הוא נקט בצעד שגוי – <b>רְאוּ נָא כִּי אֹרוּ עֵינַי, כִּי טָעַמְתִּי מְעַט דְּבַשׁ הַזֶּה.</b>
(ל) <b>אַף כִּי</b>, בוודאי <b>לוּא</b>, אילו <b>אָכֹל אָכַל הַיּוֹם הָעָם מִשְּׁלַל אֹיְבָיו אֲשֶׁר מָצָא</b> – <b>כִּי עַתָּה לֹא רָבְתָה מַכָּה בַּפְּלִשְׁתִּים</b>?! היה ראוי שכל העם יאכלו, ואז היינו מכים את הפלשתים מכה גדולה יותר.
(לא) <b>וַיַּכּוּ בַּיּוֹם הַהוּא בַּפְּלִשְׁתִּים מִמִּכְמָשׂ</b> עד <b>אַיָּלֹנָה, וַיָּעַף</b>, התעייף ונחלש <b>הָעָם מְאֹד</b> עד אפיסת כוחות.
(לב) <b>וַיַּעַט</b>, התנפל <b>הָעָם אֶל הַשָּׁלָל, וַיִּקְחוּ צֹאן וּבָקָר וּבְנֵי בָקָר.</b> כנראה היו במחנה גם בהמות למאכל, ויש להניח שחלקן היה שלל שנלקח מישראל קודם לכן. <b>וַיִּשְׁחֲטוּ</b> כדי לאכול, באופן שהדם ניגר <b>אָרְצָה</b> עם הבשר, <b>וַיֹּאכַל הָעָם עַל</b>, עם <b>הַדָּם.</b> מתוך להיטותם הם לא אפשרו לדם הבהמות להתמצות כראוי. או: הם אכלו ליד הדם הנשפך, כמנהג העמים לשפוך דם בעלי חיים ולאכול לידו, מעין קרבן לשדים וכיוצא בזה.
(לג) <b>וַיַּגִּידוּ לְשָׁאוּל לֵאמֹר: הִנֵּה הָעָם חֹטִאים לַה' לֶאֱכֹל עַל הַדָּם.</b> כאן הוא נוקט עמדה תקיפה. <b>וַיֹּאמֶר: בְּגַדְתֶּם</b>! <b>גֹּלּוּ</b>, גלגלו <b>אֵלַי הַיּוֹם</b>, עכשיו <b>אֶבֶן גְּדוֹלָה.</b>
(לד) <b>וַיֹּאמֶר שָׁאוּל: פֻּצוּ,</b> התפזרו <b>בָעָם וַאֲמַרְתֶּם לָהֶם: "הַגִּישׁוּ אֵלַי אִישׁ שׁוֹרוֹ וְאִישׁ שְׂיֵהוּ,</b> השה שלו, <b>וּשְׁחַטְתֶּם בָּזֶה</b>, כאן, על האבן הזאת <b>וַאֲכַלְתֶּם, וְלֹא תֶחֶטְאוּ לַה' לֶאֱכֹל אֶל הַדָּם".</b> כל אחד מכם ישגיח על חברו שלא יאכל על הדם. ואכן – <b>וַיַּגִּשׁוּ כָל הָעָם אִישׁ שׁוֹרוֹ בְיָדוֹ הַלַּיְלָה</b>, בלילה <b>וַיִּשְׁחֲטוּ שָׁם.</b>
(לה) <b>וַיִּבֶן שָׁאוּל מִזְבֵּחַ לַה'. אֹתוֹ הֵחֵל לִבְנוֹת מִזְבֵּחַ לַה'.</b> זה היה ראשון המזבחות שבנה שאול. או: אותה אבן הייתה תחילתו של מזבח, ולשם הובאו כל הבהמות כדי להעלותן כקרבן לה'.
(לו) אחרי שאנשיו אכלו קצת והתאוששו – <b>וַיֹּאמֶר שָׁאוּל:</b> הבה <b>נֵרְדָה אַחֲרֵי פְלִשְׁתִּים</b> ב<b>לַיְלָה וְנָבֹזָה</b>, נבזוז <b>בָהֶם עַד אוֹר הַבֹּקֶר, וְלֹא נַשְׁאֵר בָּהֶם אִישׁ.</b> כיוון שעכשיו הפלשתים נסים ממקומם, נצליח להביסם לגמרי. <b>וַיֹּאמְרוּ: כָּל הַטּוֹב בְּעֵינֶיךָ</b> – <b>עֲשֵׂה. וַיֹּאמֶר הַכֹּהֵן: נִקְרְבָה הֲלֹם,</b> לכאן, <b>אֶל</b> מקום ארון <b>הָאֱלֹהִים.</b> כעת יש לנו זמן לשאול באורים ותומים.
(לז) <b>וַיִּשְׁאַל שָׁאוּל בֵּאלֹהִים: הַאֵרֵד אַחֲרֵי פְלִשְׁתִּים</b>? <b>הֲתִתְּנֵם בְּיַד יִשְׂרָאֵל</b>?<b>וְלֹא עָנָהוּ בַּיּוֹם הַהוּא.</b>
(לח) שאול בטוח כי היעדר התשובה נובע מאשמתו של אחד הלוחמים. <b>וַיֹּאמֶר שָׁאוּל: גֹּשׁוּ הֲלֹם, כֹּל פִּנּוֹת</b>, ראשי <b>הָעָם,</b> המפקדים ובעלי המעמד הבכיר, <b>וּדְעוּ וּרְאוּ בַּמָּה הָיְתָה הַחַטָּאת הַזֹּאת הַיּוֹם.</b> והוא מוסיף ונשבע בלשון מפליגה:
(לט) <b>כִּי חַי ה' הַמּוֹשִׁיעַ אֶת יִשְׂרָאֵל, כִּי</b> גם <b>אִם</b> האשם <b>יֶשְׁנוֹ בְּיוֹנָתָן בְּנִי</b>, יורשי וחביבי – <b>כִּי מוֹת יָמוּת. וְאֵין עֹנֵהוּ מִכָּל הָעָם.</b> היו מי שידעו שיונתן טעם מן הדבש, אבל הסתירו את הדבר משאול.
(מ) <b>וַיֹּאמֶר</b> שאול <b>אֶל כָּל יִשְׂרָאֵל: אַתֶּם תִּהְיוּ לְעֵבֶר אֶחָד, וַאֲנִי וְיוֹנָתָן בְּנִי נִהְיֶה לְעֵבֶר אֶחָד,</b> ונפיל גורל באיזה צד נמצאת האשמה, בעם או במנהיגיו. העם כנראה לא נלהב לערוך את הגורל, מפני שידע מה תהיה התוצאה. <b>וַיֹּאמְרוּ הָעָם אֶל שָׁאוּל: הַטּוֹב בְּעֵינֶיךָ עֲשֵׂה.</b> אתה הוא המלך והמפקד העליון. לא נוכל לסרב לך.
(מא) <b>וַיֹּאמֶר שָׁאוּל אֶל ה' אֱלֹהֵי יִשְׂרָאֵל: הָבָה תָמִים</b>! שאלו בתומים, כדי לשמוע את דבר ה'. <b>וַיִּלָּכֵד יוֹנָתָן וְשָׁאוּל, וְהָעָם יָצָאוּ</b> נקיים.
(מב) <b>וַיֹּאמֶר שָׁאוּל: הַפִּילוּ בֵּינִי וּבֵין יוֹנָתָן בְּנִי,</b> שהרי אחד משנינו אשם. ייתכן ששאול עדיין חש אי-נוחות משום שהוא לא שמע בקול שמואל, וחשש שמא האשמה בו. <b>וַיִּלָּכֵד יוֹנָתָן.</b>
(מג) <b>וַיֹּאמֶר שָׁאוּל אֶל יוֹנָתָן: הַגִּידָה לִּי מֶה עָשִׂיתָה.</b> התוודה על מעשיך. <b>וַיַּגֶּד לוֹ יוֹנָתָן וַיֹּאמֶר: טָעֹם טָעַמְתִּי בִּקְצֵה הַמַּטֶּה אֲשֶׁר בְּיָדִי מְעַט דְּבַשׁ, הִנְנִי אָמוּת.</b> אני מוכן למות.
(מד) <b>וַיֹּאמֶר שָׁאוּל</b> שוב בלשון שבועה<b>: כֹּה יַעֲשֶׂה אֱלֹהִים וְכֹה יוֹסִף כִּי מוֹת תָּמוּת יוֹנָתָן,</b> משום שעברת על השבועה וגרמת לכך שה' אינו עונה לישראל.
(מה) <b>וַיֹּאמֶר הָעָם אֶל שָׁאוּל: הֲיוֹנָתָן יָמוּת, אֲשֶׁר עָשָׂה הַיְשׁוּעָה הַגְּדוֹלָה הַזֹּאת בְּיִשְׂרָאֵל</b>?! הרי בזכותו ניצחנו במלחמה נגד כל הסיכויים. <b>חָלִילָה</b>! לא ייתכן. <b>חַי ה' אִם יִפֹּל מִשַּׂעֲרַת רֹאשׁוֹ אַרְצָה, כִּי עִם אֱלֹהִים עָשָׂה</b> יונתן את גבורתו <b>הַיּוֹם הַזֶּה.</b> מעשהו לרצון לפני אלוקים ובוודאי אין בו אשמה. <b>וַיִּפְדּוּ הָעָם אֶת יוֹנָתָן, וְלֹא מֵת.</b> לא ברור איזו פעולה בדיוק עשו לשם כך, אולי כל אחד מהם נתן סכום כסף לפדיון נפשו של יונתן, או שביטאו את נתינת חייהם במקום חייו בדרך אחרת.
(מו) כיוון שלא קיבל הוראה להמשיך במלחמה – <b>וַיַּעַל שָׁאוּל מֵאַחֲרֵי פְּלִשְׁתִּים.</b> הוא הניח להם, <b>וּפְלִשְׁתִּים הָלְכוּ לִמְקוֹמָם.</b> סיכום ביניים של דברי ימי שאול:
(מז) <b>וְשָׁאוּל לָכַד</b>, אחז בחוזק את <b>הַמְּלוּכָה עַל יִשְׂרָאֵל</b>, בעקבות ניצחונו על הפלשתים. <b>וַיִּלָּחֶם סָבִיב בְּכָל אֹיְבָיו</b> – <b>בְּמוֹאָב וּבִבְנֵי עַמּוֹן וּבֶאֱדוֹם וּבְמַלְכֵי צוֹבָה וּבַפְּלִשְׁתִּים.</b> אם קודם לכן הוא ישב במקומו, כעת הוא יוזם מלחמות עם כל האויבים השוכנים על גבולות ישראל ומבצר את הממלכה. <b>וּבְכֹל אֲשֶׁר יִפְנֶה</b> במלחמותיו <b>יַרְשִׁיעַ,</b> ירעיש ויחריד, יפגע ברשע ויחייבו.
(מח) <b>וַיַּעַשׂ חַיִל וַיַּךְ אֶת עֲמָלֵק,</b> כפי שיסופר בעניין הבא, <b>וַיַּצֵּל אֶת יִשְׂרָאֵל מִיַּד שֹׁסֵהוּ.</b>
(מט) <b>וַיִּהְיוּ בְּנֵי שָׁאוּל</b> לפי שעה <b>יוֹנָתָן</b> הבכור, <b>וְיִשְׁוִי וּמַלְכִּי שׁוּעַ.</b> מאוחר יותר נולדו לו בנים נוספים. <b>וְשֵׁם שְׁתֵּי בְנֹתָיו</b> – <b>שֵׁם הַבְּכִירָה מֵרַב, וְשֵׁם הַקְּטַנָּה מִיכַל.</b>
(נ) <b>וְשֵׁם אֵשֶׁת שָׁאוּל</b>, אם בניו, <b>אֲחִינֹעַם בַּת אֲחִימָעַץ, וְשֵׁם שַׂר צְבָאוֹ</b> הנאמן <b>אֲבִינֵר בֶּן נֵר,</b> נר היה <b>דּוֹד שָׁאוּל.</b>
(נא) <b>ו</b>בני משפחה נוספים: <b>קִישׁ אֲבִי שָׁאוּל,</b> שכנראה הייתה לו מעורבות כלשהי בממשלה, <b>וְנֵר</b> שהיה <b>אֲבִי אַבְנֵר</b>, הוא אבינר וגם <b>בֶּן אֲבִיאֵל.</b> אלה היו אנשי הצוות הבסיסי של שאול, צוות שהלך וגדל.
(נב) <b>וַתְּהִי הַמִּלְחָמָה חֲזָקָה עַל פְּלִשְׁתִּים כֹּל יְמֵי שָׁאוּל.</b> ייתכן שאילו המלחמה הראשונה הוכרעה באופן חד-משמעי, המצב היה שונה. ובינתיים – <b>וְרָאָה</b>, כשהיה רואה <b>שָׁאוּל כָּל אִישׁ גִּבּוֹר וְכָל בֶּן חַיִל</b> – <b>וַיַּאַסְפֵהוּ אֵלָיו,</b> לצבא הקבע שלו. הוא דאג לכך שאנשיו יהיו הטובים ביותר מבין אנשי ישראל.
<h2>פרק טו</h2>
(א) <b>וַיֹּאמֶר שְׁמוּאֵל אֶל שָׁאוּל: אֹתִי שָׁלַח ה' לִמְשָׁחֳךָ לְמֶלֶךְ עַל עַמּוֹ, עַל יִשְׂרָאֵל.</b> אינך מולך מכוח עצמך, אלא כשליח שנשלח על ידי בשם ה', <b>וְ</b>לכן, <b>עַתָּה שְׁמַע לְקוֹל דִּבְרֵי ה'.</b>
(ב) <b>כֹּה אָמַר ה' צְבָאוֹת: פָּקַדְתִּי</b>, אני זוכר <b>אֵת אֲשֶׁר עָשָׂה עֲמָלֵק לְיִשְׂרָאֵל, אֲשֶׁר שָׂם לוֹ</b> מארב ונלחם בו <b>בַּדֶּרֶךְ בַּעֲלֹתוֹ מִמִּצְרָיִם.</b> זיכרון נצחי זה מופיע גם בתורה.
(ג) <b>עַתָּה לֵךְ וְהִכִּיתָה</b>, והכית <b>אֶת עֲמָלֵק, וְהַחֲרַמְתֶּם</b>, אַבדו <b>אֶת כָּל אֲשֶׁר לוֹ, וְלֹא תַחְמֹל עָלָיו. וְהֵמַתָּה</b>, המת <b>מֵאִישׁ עַד אִשָּׁה, מֵעֹלֵל</b>, מתינוק שזה עתה נולד, <b>וְעַד יוֹנֵק, מִשּׁוֹר וְעַד שֶׂה, מִגָּמָל וְעַד חֲמוֹר.</b> אין להשאיר דבר מכל אשר לעמלק, כלשון הציווי תִּמְחֶה אֶת זֵכֶר עֲמָלֵק.
(ד) <b>וַיְשַׁמַּע</b>, הכריז, הקהיל <b>שָׁאוּל אֶת הָעָם, וַיִּפְקְדֵם</b>, סָפר אותם <b>בּ</b>אמצעות <b>טְלָאִים.</b> כל איש מאנשיו נתן טלה, כדי שיספרו את הטלאים במקום לספור את בני האדם, ונמצאו <b>מָאתַיִם אֶלֶף רַגְלִי</b>, חיילים הנעים ברגלם משאר השבטים <b>וַעֲשֶׂרֶת אֲלָפִים אֶת אִישׁ יְהוּדָה.</b>
(ה) <b>וַיָּבֹא שָׁאוּל עַד עִיר עֲמָלֵק,</b> העיר הראשית של עמלק. <b>וַיָּרֶב בַּנָּחַל.</b> שאול פתח בפעולות איבה ומריבה בנחל הסמוך לעיר.
(ו) <b>וַיֹּאמֶר שָׁאוּל אֶל הַקֵּינִי</b>, שבט בני יתרו<b>: לְכוּ סֻּרוּ רְדוּ</b>, היפרדו והתרחקו <b>מִתּוֹךְ</b> ה<b>עֲמָלֵקִי. פֶּן אֹסִפְךָ</b>, אכלה אותך <b>עִמּוֹ</b> במהלך הקרב, ואיני רוצה בכך, <b>ו</b>הרי <b>אַתָּה</b>, כלומר אביך הראשון <b>עָשִׂיתָה חֶסֶד עִם כָּל בְּנֵי יִשְׂרָאֵל בַּעֲלוֹתָם מִמִּצְרָיִם.</b> ואכן, <b>וַיָּסַר קֵינִי מִתּוֹךְ עֲמָלֵק.</b>
(ז) <b>וַיַּךְ שָׁאוּל אֶת עֲמָלֵק מֵחֲוִילָה</b> עד <b>בּוֹאֲךָ שׁוּר אֲשֶׁר עַל פְּנֵי</b>, לפני <b>מִצְרָיִם.</b> נראה שבתקופה זו נעשה עמלק עם גדול, והיה מפוזר באזורים נרחבים בדרום הנגב, אולי גם בעבר הירדן הדרומי.
(ח) <b>וַיִּתְפֹּשׂ</b> שאול בשבי <b>אֶת אֲגַג מֶלֶךְ עֲמָלֵק חָי, וְאֶת כָּל הָעָם הֶחֱרִים לְפִי חָרֶב,</b> כפי שציווהו שמואל.
(ט) <b>וַיַּחְמֹל שָׁאוּל וְהָעָם עַל אֲגָג.</b> לא ידוע אם אגג היה אדם בולט או שגבורתו במלחמה היא שהרשימה את אנשי שאול; מכל מקום לא הרגו אותו עם כולם. <b>וְ</b>נוסף על כך הם חסו <b>עַל מֵיטַב</b>, החלק המובחר ביותר של <b>הַצֹּאן וְהַבָּקָר וְ</b>על <b>הַמִּשְׁנִים</b>, השניים להם, <b>וְעַל הַכָּרִים</b>, אילים או כבשים מפוטמים, <b>וְעַל כָּל הַטּוֹב, וְלֹא אָבוּ,</b> רצו ל<b>הַחֲרִימָם</b>, למרות שנאמר להם להשמיד הכול. <b>וְכָל הַמְּלָאכָה</b>, המקנה, הרכוש או: התוצרת, שהיא <b>נְמִבְזָה</b>, בזויה <b>וְנָמֵס</b>, ומאוסה – <b>אֹתָהּ הֶחֱרִימוּ.</b> הם איבדו רק דברים קטני ערך וחסרי חשיבות.
(י) <b>וַיְהִי דְּבַר ה' אֶל שְׁמוּאֵל לֵאמֹר:</b>
(יא) <b>נִחַמְתִּי</b>, התחרטתי <b>כִּי הִמְלַכְתִּי אֶת שָׁאוּל לְמֶלֶךְ, כִּי שָׁב מֵאַחֲרַי,</b> נטש את דרכי, <b>וְאֶת דְּבָרַי לֹא הֵקִים. וַיִּחַר</b>, היה קשה <b>לִשְׁמוּאֵל, וַיִּזְעַק אֶל ה' כָּל הַלָּיְלָה</b> בתחנונים, בטענה ובבכייה.
(יב) אף על פי כן, <b>וַיַּשְׁכֵּם שְׁמוּאֵל לִקְרַאת שָׁאוּל בַּבֹּקֶר,</b> וכנראה לא גילה דבר מרגשותיו ומזעקותיו, אלא הזדרז לבצע את תפקידו. <b>וַיֻּגַּד לִשְׁמוּאֵל לֵאמֹר: בָּא שָׁאוּל הַכַּרְמֶלָה</b>, מקום בדרום נחלת יהודה. <b>וְהִנֵּה מַצִּיב לוֹ יָד</b>, מצבת זיכרון לניצחון הגדול על עמלק. <b>וַיִּסֹּב וַיַּעֲבֹר וַיֵּרֶד</b> אל <b>הַגִּלְגָּל.</b>
(יג) <b>וַיָּבֹא שְׁמוּאֵל אֶל שָׁאוּל</b>. <b>וַיֹּאמֶר לוֹ שָׁאוּל: בָּרוּךְ אַתָּה לַה'</b>! ברוך הבא! <b>הֲקִימֹתִי אֶת דְּבַר ה'.</b> נלחמתי בעמלק וניצחתיו.
(יד) <b>וַיֹּאמֶר שְׁמוּאֵל: וּמֶה קוֹל הַצֹּאן הַזֶּה בְּאָזְנָי, וְקוֹל הַבָּקָר אֲשֶׁר אָנֹכִי שֹׁמֵעַ</b>? מאין באו הבהמות הללו שאני שומע את קולן?
(טו) <b>וַיֹּאמֶר שָׁאוּל: מֵעֲמָלֵקִי הֱבִיאוּם, אֲשֶׁר חָמַל הָעָם עַל מֵיטַב הַצֹּאן וְהַבָּקָר,</b> אבל לא לשלל חלילה, אלא <b>לְמַעַן זְבֹחַ לַה' אֱלֹהֶיךָ.</b> הבאנו מקצת הבהמות, משום שהעם לא רצה להרגן סתם, והעדיף להשתמש בהן לצורך קרבנות. <b>וְאֶת הַיּוֹתֵר</b>, השאר <b>הֶחֱרַמְנוּ.</b> שאול מתנצל שגם אם הם לא מילאו את פרטי ההוראות במלואן, הם התכוונו רק לשם שמים.
(טז) <b>וַיֹּאמֶר שְׁמוּאֵל אֶל שָׁאוּל: הֶרֶף,</b> הנח לי, וגם: הפסק להתנצל ולתרץ, <b>וְאַגִּידָה לְּךָ אֵת אֲשֶׁר דִּבֶּר ה' אֵלַי הַלָּיְלָה. וַיֹּאמֶר לוֹ</b> שאול<b>: דַּבֵּר.</b>
(יז) <b>וַיֹּאמֶר שְׁמוּאֵל: הֲלוֹא אִם קָטֹן אַתָּה בְּעֵינֶיךָ,</b> ולכן אינך תקיף די הצורך – עדיין <b>רֹאשׁ שִׁבְטֵי יִשְׂרָאֵל אָתָּה, וַיִּמְשָׁחֲךָ ה' לְמֶלֶךְ עַל יִשְׂרָאֵל.</b> גם לפי דבריך, שלא אתה יזמת את המעשה אלא נכנעת ללחצי העם, הרי אתה המנהיג ואתה אחראי כלפי המשימה שהוטלה עליך. אל לך להצדיק את התנהגותך ברצונם של אחרים.
(יח) <b>וַיִּשְׁלָחֲךָ ה' בְּדָרֶךְ</b>, במגמה מסוימת <b>וַיֹּאמֶר: "לֵךְ וְהַחֲרַמְתָּה אֶת הַחַטָּאִים,</b> אנשי החטא, <b>אֶת עֲמָלֵק, וְנִלְחַמְתָּ בוֹ עַד כַּלּוֹתָם</b>, שבני ישראל יכלו <b>אֹתָם".</b>
(יט) <b>וְלָמָּה לֹא שָׁמַעְתָּ בְּקוֹל ה', וַתַּעַט</b>, התנפלת <b>אֶל הַשָּׁלָל. וַתַּעַשׂ הָרַע בְּעֵינֵי ה'</b>?!
(כ) שאול מתרעם מיד: <b>וַיֹּאמֶר שָׁאוּל אֶל שְׁמוּאֵל: אֲשֶׁר</b>, אכן <b>שָׁמַעְתִּי בְּקוֹל ה', וָאֵלֵךְ בַּדֶּרֶךְ אֲשֶׁר שְׁלָחַנִי ה'.</b> עמלק אינו מאיים עתה על ישראל, ובכל זאת יצאתי למלחמה יזומה זו, מפני שאני מציית לדבר ה'<b>, וָאָבִיא אֶת אֲגַג מֶלֶךְ עֲמָלֵק</b> שבוי, <b>וְאֶת עֲמָלֵק הֶחֱרַמְתִּי,</b> כמו שאמרת. זהו ניצחון מוחלט.
(כא) <b>וַיִּקַּח הָעָם מֵהַשָּׁלָל צֹאן וּבָקָר רֵאשִׁית</b>, מיטב <b>הַחֵרֶם</b>, השלל כדי <b>לִזְבֹּחַ לַה' אֱלֹהֶיךָ בַּגִּלְגָּל.</b> הרי מילאנו את השליחות – ניצחנו במלחמה, השמדנו והרגנו את העם כולו, אלא שאנשים חשבו שעדיף להפיק תועלת מן הבהמות הללו.
(כב) <b>וַיֹּאמֶר שְׁמוּאֵל: הַחֵפֶץ לַה'</b>, האם ה' רוצה <b>בְּעֹלוֹת וּזְבָחִים, כִּשְׁמֹעַ</b>, יותר מאשר את השמיעה <b>בְּקוֹל ה'</b>?! ציוויו של ה' מחייב, והקרבנות אינם מעלים ואינם מורידים לעניין זה. אין הם תכלית בפני עצמה, ואין ה' זקוק להם. <b>הִנֵּה שְׁמֹעַ</b>, ציות – <b>מִזֶּבַח טוֹב,</b> עדיף מהקרבת זבח, <b>לְהַקְשִׁיב</b> לה' עדיף <b>מֵחֵלֶב אֵילִים.</b>
(כג) <b>כִּי חַטַּאת קֶסֶם</b>, הכישוף והניחוש היא ה<b>מֶרִי,</b> המרידה. החטא שבקסם אינו המעשה כשלעצמו אלא אי-הציות, <b>וְאָוֶן</b>, הבל או חטא <b>וּתְרָפִים</b>, אלילי-בית – <b>הַפְצַר,</b> התעקשות. ההפצרה וההצטדקות שאינן במקומן הן החטא החמור. <b>יַעַן</b>, מכיוון ש<b>מָאַסְתָּ</b>, דחית <b>אֶת דְּבַר ה',</b> המרית את פיו והלכת אחר רצון העם או רצונות לבך, <b>וַיִּמְאָסְךָ מִמֶּלֶךְ.</b> בעיני ה' הפסקת להיות המלך הנבחר. למרות שאתה בעמדת שלטון, מעתה אתה כשאר האדם.
(כד) <b>וַיֹּאמֶר שָׁאוּל אֶל שְׁמוּאֵל: חָטָאתִי כִּי עָבַרְתִּי אֶת פִּי ה' וְאֶת דְּבָרֶיךָ, כִּי יָרֵאתִי אֶת הָעָם וָאֶשְׁמַע בְּקוֹלָם.</b> לולא כן הייתי עושה בדיוק מה שאמרת לי.
(כה) <b>וְעַתָּה שָׂא</b>, סלח <b>נָא אֶת חַטָּאתִי, וְשׁוּב עִמִּי וְאֶשְׁתַּחֲוֶה לַה'</b> אתך, כדי שיראו שאתה עדיין תומך בי ועומד לצדי.
(כו) <b>וַיֹּאמֶר שְׁמוּאֵל אֶל שָׁאוּל: לֹא אָשׁוּב עִמָּךְ, כִּי מָאַסְתָּה אֶת דְּבַר ה', וַיִּמְאָסְךָ ה' מִהְיוֹת מֶלֶךְ עַל יִשְׂרָאֵל.</b>
(כז) <b>וַיִּסֹּב שְׁמוּאֵל לָלֶכֶת, וַיַּחֲזֵק</b> שאול <b>בִּכְנַף מְעִילוֹ</b> של שמואל כדי לעכבו, <b>וַיִּקָּרַע</b> המעיל מפני משיכתו.
(כח) <b>וַיֹּאמֶר אֵלָיו שְׁמוּאֵל:</b> הקריעה הזו היא סמל – <b>קָרַע ה' אֶת מַמְלְכוּת יִשְׂרָאֵל מֵעָלֶיךָ הַיּוֹם וּנְתָנָהּ לְרֵעֲךָ הַטּוֹב מִמֶּךָּ.</b>
(כט) <b>וְגַם נֵצַח יִשְׂרָאֵל</b>, ה' <b>לֹא יְשַׁקֵּר וְלֹא יִנָּחֵם,</b> יתחרט, לאחר שאמר לך שאיבדת את מעמדך. אינך יכול לפייס אותו ולבקש שישוב מדבריו, <b>כִּי לֹא אָדָם הוּא לְהִנָּחֵם.</b>
(ל) <b>וַיֹּאמֶר</b> שאול שוב<b>: חָטָאתִי.</b> אני מקבל את דברי התוכחה והגזרה. <b>עַתָּה כַּבְּדֵנִי נָא נֶגֶד זִקְנֵי עַמִּי וְנֶגֶד יִשְׂרָאֵל, וְשׁוּב עִמִּי, וְהִשְׁתַּחֲוֵיתִי לַה' אֱלֹהֶיךָ.</b> בבקשה בוא אתי להתפלל ולזבוח, כדי שלכל הפחות לא ייראה בפומבי שאתה זונח אותי. הנבואה הפרטית שהשמעת באוזני תיתפס על ידי הקהל כמאורע טרגי.
(לא) למרות ששמואל פנה ללכת לדרכו, הוא נענה להפצרתו של שאול. <b>וַיָּשָׁב שְׁמוּאֵל אַחֲרֵי שָׁאוּל.</b> הוא לא חזר בו, אבל הואיל ושאול ביקש בקשה טכנית-פוליטית, שמואל הסכים למנוע ממנו את הביזיון. <b>וַיִּשְׁתַּחוּ שָׁאוּל לַה'.</b>
(לב) <b>וַיֹּאמֶר שְׁמוּאֵל: הַגִּישׁוּ אֵלַי אֶת אֲגַג מֶלֶךְ עֲמָלֵק,</b> שכן רצה להביא לסיומו של העניין. <b>וַיֵּלֶךְ אֵלָיו אֲגַג מַעֲדַנֹּת</b>, הולך ומועד, או: באופן מהודר ובגאון, או: קשור. <b>וַיֹּאמֶר אֲגָג: אָכֵן סָר</b> הגיע אלי <b>מַר</b>, מרירות <b>הַמָּוֶת,</b> שכן הבין ששמואל מתכוון להרגו מיד.
(לג) <b>וַיֹּאמֶר שְׁמוּאֵל: כַּאֲשֶׁר</b>, כשם ש<b>שִׁכְּלָה נָשִׁים חַרְבֶּךָ, כֵּן תִּשְׁכַּל מִנָּשִׁים אִמֶּךָ.</b> לא תוכל לטעון לחסות או להגנה כלשהן. <b>וַיְשַׁסֵּף</b>, ביקע, חתך <b>שְׁמוּאֵל אֶת אֲגָג לִפְנֵי ה' בַּגִּלְגָּל.</b> שמואל לא הרג את אגג בדרך מכובדת, אלא באופן שמשמידים בעלי חיים שאינם נאכלים.
(לד) <b>וַיֵּלֶךְ שְׁמוּאֵל הָרָמָתָה,</b> אל הרמה, מקומו, <b>וְשָׁאוּל עָלָה אֶל בֵּיתוֹ</b> ב<b>גִּבְעַת שָׁאוּל.</b>
(לה) <b>וְלֹא יָסַף שְׁמוּאֵל לִרְאוֹת אֶת שָׁאוּל עַד יוֹם מוֹתוֹ,</b> לא מפני ששמואל כעס עליו, אלא <b>כִּי הִתְאַבֵּל שְׁמוּאֵל אֶל שָׁאוּל. וַה' נִחָם כִּי הִמְלִיךְ אֶת שָׁאוּל עַל יִשְׂרָאֵל.</b>
<h2>פרק טז</h2>
(א) <b>וַיֹּאמֶר ה' אֶל שְׁמוּאֵל: עַד מָתַי אַתָּה מִתְאַבֵּל אֶל שָׁאוּל</b>? – <b>וַ</b>הרי <b>אֲנִי מְאַסְתִּיו מִמְּלֹךְ עַל יִשְׂרָאֵל.</b> מבחינתי אין לשאול תקנה כמנהיג, ואילו לך יש תפקיד – לדאוג להמשכיותה של המלוכה. אשר על כן, <b>מַלֵּא קַרְנְךָ</b>, קרן של בעל חיים, כנראה של פרה, המשמשת מכַל <b>שֶׁמֶן. וְלֵךְ אֶשְׁלָחֲךָ אֶל יִשַׁי בֵּית הַלַּחְמִי,</b> איש העיר בית-לחם שביהודה, <b>כִּי רָאִיתִי</b>, בחרתי <b>בְּבָנָיו לִי מֶלֶךְ.</b>
(ב) <b>וַיֹּאמֶר שְׁמוּאֵל: אֵיךְ אֵלֵךְ</b>? אם אומר שאני הולך למשוח מלך, <b>וְשָׁמַע שָׁאוּל</b> – <b>וַהֲרָגָנִי,</b> שהרי זה צעד בוטה של מרידה במלכות. לא ברור אם שאול היה עושה דבר כזה, אבל כל מלך לא יוכל להרשות את מינויו של מלך אחר. <b>וַיֹּאמֶר ה': עֶגְלַת בָּקָר תִּקַּח בְּיָדֶךָ, וְאָמַרְתָּ: "לִזְבֹּחַ</b> קרבן שלמים <b>לַה' בָּאתִי",</b> בתור סיפור כיסוי.
(ג) כחלק מן ההכנות לסעודה, <b>וְקָרָאתָ לְיִשַׁי בַּ</b>עבור ה<b>זָּבַח. וְאָנֹכִי אוֹדִיעֲךָ אֵת אֲשֶׁר תַּעֲשֶׂה, וּמָשַׁחְתָּ לִי אֵת אֲשֶׁר אֹמַר אֵלֶיךָ.</b>
(ד) <b>וַיַּעַשׂ שְׁמוּאֵל אֶת אֲשֶׁר דִּבֶּר ה', וַיָּבֹא בֵּית לָחֶם,</b> שאינה רחוקה מאוד ממקומו. <b>וַיֶּחֶרְדוּ,</b> מיהרו <b>זִקְנֵי הָעִיר</b> לצאת <b>לִקְרָאתוֹ,</b> שהרי בואו של מנהיג ישראל לעירם, שלא הייתה עיר מרכזית, התמיהה ואולי עוררה פחד. <b>וַיֹּאמֶר</b>, אולי הגדול שבהם<b>:</b> ה<b>שָׁלֹם בּוֹאֶךָ</b>, או שמא אירע דבר שלא כשורה?
(ה) <b>וַיֹּאמֶר: שָׁלוֹם,</b> אך <b>לִזְבֹּחַ לַה' בָּאתִי.</b> הקרבן הוא סיבת בואי. <b>הִתְקַדְּשׁוּ</b>, התכוננו <b>וּבָאתֶם אִתִּי בַּזָּבַח. וַיְקַדֵּשׁ</b>, ציווה להתקדש, <b>אֶת יִשַׁי</b>, שהיה מזקני העיר וחשוביה <b>וְאֶת בָּנָיו, וַיִּקְרָא לָהֶם לַזָּבַח.</b>
(ו) <b>וַיְהִי בְּבוֹאָם,</b> בבוא בני ישי, <b>וַיַּרְא שְׁמוּאֵל אֶת אֱלִיאָב,</b> הבן הגדול, <b>וַיֹּאמֶר</b> אולי בלבו<b>: אַךְ</b>, אכן <b>נֶגֶד ה' מְשִׁיחוֹ.</b> האיש הצעיר הזה ראוי בעיני ה' להיות משיחו.
(ז) <b>וַיֹּאמֶר ה' אֶל שְׁמוּאֵל: אַל תַּבֵּט אֶל מַרְאֵהוּ וְאֶל גְּבֹהַּ קוֹמָתוֹ, כִּי מְאַסְתִּיהוּ.</b> אין הוא נחשב בעיני. <b>כִּי</b> המציאות <b>לֹא</b> כפי <b>אֲשֶׁר יִרְאֶה הָאָדָם, כִּי הָאָדָם יִרְאֶה לַעֵינַיִם,</b> את המראה הגלוי, <b>וַה' יִרְאֶה לַלֵּבָב.</b> אותך מרשימה דמותו, אבל לא בו יבחר ה'.
(ח) <b>וַיִּקְרָא יִשַׁי אֶל אֲבִינָדָב וַיַּעֲבִרֵהוּ לִפְנֵי שְׁמוּאֵל.</b> לא ברור אם שמואל אמר לישי לשם מה הוא קורא לו ולבניו. ייתכן שאמר שהוא זקוק לאחד מהבנים בתור עוזר להקרבת קרבנות, שהרי באותה עת מותר היה להקריב קרבנות בכל מקום, ואף אנשים שאינם מזרע אהרן שימשו בהקרבה. <b>וַיֹּאמֶר</b> שמואל<b>: גַּם בָּזֶה לֹא בָחַר ה'.</b>
(ט) <b>וַיַּעֲבֵר יִשַׁי</b> את <b>שַׁמָּה,</b> בנו השלישי. <b>וַיֹּאמֶר</b> שמואל<b>: גַּם בָּזֶה לֹא בָחַר ה'.</b>
(י) <b>וַיַּעֲבֵר יִשַׁי</b> את <b>שִׁבְעַת בָּנָיו לִפְנֵי שְׁמוּאֵל, וַיֹּאמֶר שְׁמוּאֵל אֶל יִשַׁי: לֹא בָחַר ה' בָּאֵלֶּה.</b>
(יא) <b>וַיֹּאמֶר שְׁמוּאֵל אֶל יִשַׁי: הֲתַמּוּ</b>, האם נגמרו <b>הַנְּעָרִים,</b> או שמא יש לך ילד נוסף? <b>וַיֹּאמֶר: עוֹד שָׁאַר</b>, נשאר הבן <b>הַקָּטָן, וְהִנֵּה רֹעֶה בַּצֹּאן.</b> בין אם היה הקטן ביותר או אחד הקטנים, לא החשיבוהו כדי להביאו בין המכובדים הזובחים, אלא השאירוהו לטפל בצאן. <b>וַיֹּאמֶר שְׁמוּאֵל אֶל יִשַׁי: שִׁלְחָה וְקָחֶנּוּ,</b> שלח והבא אותו לכאן, <b>כִּי לֹא נָסֹב</b>, נשב לאכול, או: לא נזוז מכאן <b>עַד בֹּאוֹ</b> ל<b>פֹה.</b>
(יב) <b>וַיִּשְׁלַח וַיְבִיאֵהוּ, וְהוּא</b> – הרועה חסר השם, <b>אַדְמוֹנִי עִם יְפֵה עֵינַיִם. ו</b>באופן כללי הוא היה <b>טוֹב רֹאִי</b>, יפה מראה. <b>וַיֹּאמֶר ה': קוּם מְשָׁחֵהוּ, כִּי זֶה הוּא.</b> זה האיש.
(יג) <b>וַיִּקַּח שְׁמוּאֵל אֶת קֶרֶן הַשֶּׁמֶן, וַיִּמְשַׁח אֹתוֹ</b> למלך <b>בְּקֶרֶב אֶחָיו,</b> אך ללא נוכחותם של אנשים זרים. <b>וַתִּצְלַח</b>, שרתה <b>רוּחַ</b> גבורה וקדושה של <b>ה' אֶל דָּוִד</b> – כאן לראשונה הוא מופיע בשמו – <b>מֵהַיּוֹם הַהוּא וָמָעְלָה.</b> השפעתה של משיחה זו הלכה והתגלתה בהמשך. <b>וַיָּקָם שְׁמוּאֵל וַיֵּלֶךְ הָרָמָתָה,</b> אל ביתו שברמה, לאחר שמילא את תפקידו.
(יד) <b>וְרוּחַ ה' סָרָה מֵעִם שָׁאוּל. וּ</b>במקומה <b>בִעֲתַתּוּ</b>, הבהילה אותו <b>רוּחַ רָעָה</b>, טירוף הדעת <b>מֵאֵת ה'.</b>
(טו) <b>וַיֹּאמְרוּ עַבְדֵי שָׁאוּל אֵלָיו: הִנֵּה נָא</b>, ניכר ש<b>רוּחַ אֱלֹהִים רָעָה מְבַעִתֶּךָ.</b>
(טז) <b>יֹאמַר נָא אֲדֹנֵנוּ,</b> צווה עלינו ו<b>עֲבָדֶיךָ</b> ש<b>לְפָנֶיךָ יְבַקְשׁוּ</b>, יחפשו <b>אִישׁ יֹדֵעַ מְנַגֵּן בַּכִּנּוֹר.</b> מצבו של שאול לא היה ידוע לכול, אבל אנשיו הקרובים הנאמנים לו והדואגים לשלומו היו מודעים להתקפיו, ורצו לסייע לו. כפי הנראה הם ראו שמוזיקה מרגיעה את רוחו. <b>וְהָיָה בִּהְיוֹת עָלֶיךָ רוּחַ אֱלֹהִים רָעָה</b> – <b>וְנִגֵּן בְּיָדוֹ, וְ</b>אז <b>טוֹב</b>, ייטב <b>לָךְ.</b>
(יז) <b>וַיֹּאמֶר שָׁאוּל אֶל עֲבָדָיו: רְאוּ</b>, בחרו <b>נָא לִי אִישׁ מֵיטִיב לְנַגֵּן, וַהֲבִיאוֹתֶם אֵלָי.</b>
(יח) <b>וַיַּעַן אֶחָד מֵהַנְּעָרִים וַיֹּאמֶר: הִנֵּה רָאִיתִי בֵּן לְיִשַׁי בֵּית הַלַּחְמִי.</b> בית-לחם אינה רחוקה מגבעת שאול, וכנראה שמעו של דוד יצא כ<b>יֹדֵעַ נַגֵּן, וְ</b>הוא גם <b>גִבּוֹר חַיִל וְאִישׁ מִלְחָמָה.</b> בצירוף תכונות חריג זה הדגיש הנער כי דוד אינו רק אמן, שכל כוחו בנגינתו, אלא הוא מתאים להיות בקרבת המלך גם מסיבות אחרות, <b>וּ</b>ביניהן היותו <b>נְבוֹן דָּבָר וְאִישׁ תֹּאַר וַה' עִמּוֹ.</b> אדם זה ראוי להימנות עם הפמליה שלך, ובעת הצורך הוא גם ינגן באוזניך.
(יט) שאול קיבל את ההצעה. <b>וַיִּשְׁלַח שָׁאוּל מַלְאָכִים אֶל יִשָׁי וַיֹּאמֶר: שִׁלְחָה אֵלַי אֶת דָּוִד בִּנְךָ אֲשֶׁר</b> מטפל <b>בַּצֹּאן.</b> זוהי בקשה טבעית ביותר מצד שאול, שנהג לבחור אנשים ולגייסם למלחמותיו ולחצרו.
(כ) <b>וַיִּקַּח יִשַׁי חֲמוֹר</b> טעון <b>לֶחֶם וְנֹאד יַיִן וּגְדִי עִזִּים אֶחָד, וַיִּשְׁלַח בְּיַד דָּוִד בְּנוֹ אֶל שָׁאוּל.</b>
(כא) <b>וַיָּבֹא דָוִד אֶל שָׁאוּל וַיַּעֲמֹד לְפָנָיו, וַיֶּאֱהָבֵהוּ</b> שאול <b>מְאֹד וַיְהִי לוֹ</b> דוד <b>נֹשֵׂא כֵלִים.</b>
(כב) לאחר ששאול עמד על טיבו של דוד – <b>וַיִּשְׁלַח שָׁאוּל אֶל יִשַׁי לֵאמֹר</b> בבקשה או בהודעה על המינוי הקבוע בחצר המלך<b>:</b> <b>יַעֲמָד</b>, יישאר <b>נָא דָוִד לְפָנַי, כִּי מָצָא חֵן בְּעֵינָי.</b>
(כג) בצד תפקידו היומיומי של דוד כאחד מנושאי כלי המלך או מאנשי החצר, מפעם לפעם – <b>וְהָיָה בִּהְיוֹת רוּחַ אֱלֹהִים</b> רעה <b>אֶל שָׁאוּל</b> – <b>וְלָקַח דָּוִד אֶת הַכִּנּוֹר וְנִגֵּן בְּיָדוֹ, וְרָוַח לְשָׁאוּל,</b> המועקה שעליו התרופפה, <b>ו</b>למשמע הניגון <b>טוֹב לוֹ, וְסָרָה מֵעָלָיו רוּחַ הָרָעָה.</b>
<h2>פרק יז</h2>
(א) <b>וַיַּאַסְפוּ פְלִשְׁתִּים אֶת מַחֲנֵיהֶם</b>, יחידות הלוחמים שלהם <b>לַמִּלְחָמָה. וַיֵּאָסְפוּ</b> ב<b>שֹׂכֹה אֲשֶׁר</b> שייכת <b>לִיהוּדָה, וַיַּחֲנוּ בֵּין שׂוֹכֹה וּבֵין עֲזֵקָה בְּ</b>מקום שנקרא <b>אֶפֶס דַּמִּים.</b>
(ב) <b>וְשָׁאוּל וְאִישׁ יִשְׂרָאֵל נֶאֶסְפוּ וַיַּחֲנוּ בְּעֵמֶק הָאֵלָה, וַיַּעַרְכוּ</b>, הכינו <b>מִלְחָמָה לִקְרַאת פְּלִשְׁתִּים.</b>
(ג) <b>ו</b>לוחמי <b>פְלִשְׁתִּים עֹמְדִים אֶל</b>, על <b>הָהָר מִ</b>צד <b>זֶּה, וְ</b>לוחמי <b>יִשְׂרָאֵל עֹמְדִים אֶל הָהָר מִזֶּה, וְהַגַּיְא</b>, והעמק <b>בֵּינֵיהֶם,</b> שהרי בזמן מלחמה אנשי הצבא משתדלים לעמוד במקום גבוה.
(ד) <b>וַיֵּצֵא אִישׁ הַבֵּנַיִם</b>, הלוחם שנבחר לדו-קרב מקדים בין שני המחנות, <b>מִמַּחֲנוֹת פְּלִשְׁתִּים, גָּלְיָת שְׁמוֹ, מ</b>העיר <b>גַּת, גָּבְהוֹ שֵׁשׁ אַמּוֹת וָזָרֶת,</b> איש ענק ממדים.
(ה) <b>וְכוֹבַע נְחֹשֶׁת עַל רֹאשׁוֹ, וְשִׁרְיוֹן</b> עשוי <b>קַשְׂקַשִּׂים</b>, חוליות מתכת קטנות המונחות זו על זו, <b>הוּא לָבוּשׁ</b>, <b>וּמִשְׁקַל הַשִּׁרְיוֹן חֲמֵשֶׁת אֲלָפִים שְׁקָלִים נְחֹשֶׁת.</b> השריון גדול וכבד כפי גודלו של האיש.
(ו) <b>וּמִצְחַת</b>, מין כיסוי <b>נְחֹשֶׁת עַל רַגְלָיו, וְכִידוֹן נְחֹשֶׁת</b> נישא <b>בֵּין כְּתֵפָיו.</b>
(ז) <b>וְעֵץ</b>, קת <b>חֲנִיתוֹ</b> גדול <b>כִּמְנוֹר אֹרְגִים,</b> קורה גדולה שחוטי השתי מתוחים עליה, <b>וְלַהֶבֶת</b>, להב <b>חֲנִיתוֹ</b> שוקלת <b>שֵׁשׁ מֵאוֹת שְׁקָלִים</b>, והיא עשויה <b>בַּרְזֶל.</b> הוא איש גדול וכבד מאוד, אך לא ברור אם הוא זריז. <b>וְנֹשֵׂא</b>, אדם המחזיק את <b>הַצִּנָּה</b>, מגן גדול ורחב המקיף את האדם מכמה צדדים, <b>הֹלֵךְ לְפָנָיו.</b>
(ח) <b>וַיַּעֲמֹד</b> גלית <b>וַיִּקְרָא אֶל מַעַרְכֹת</b>, חילות <b>יִשְׂרָאֵל, וַיֹּאמֶר לָהֶם: לָמָּה תֵצְאוּ לַעֲרֹךְ מִלְחָמָה</b>?! <b>הֲלוֹא אָנֹכִי הַפְּלִשְׁתִּי,</b> בן לעם חופשי שאין לו מלכים אלא שליטים מקומיים, <b>וְאַתֶּם עֲבָדִים לְשָׁאוּל, בְּרוּ</b>, בחרו <b>לָכֶם אִישׁ, וְיֵרֵד אֵלָי,</b> ונתמודד,
(ט) <b>אִם יוּכַל לְהִלָּחֵם אִתִּי וְהִכָּנִי</b> – <b>וְהָיִינוּ לָכֶם לַעֲבָדִים, וְאִם אֲנִי אוּכַל לוֹ וְהִכִּיתִיו</b> – <b>וִהְיִיתֶם לָנוּ לַעֲבָדִים וַעֲבַדְתֶּם אֹתָנוּ,</b> במקום שתעבדו את שאול.
(י) <b>וַיֹּאמֶר הַפְּלִשְׁתִּי: אֲנִי חֵרַפְתִּי</b>, קיללתי <b>אֶת מַעַרְכוֹת יִשְׂרָאֵל הַיּוֹם הַזֶּה.</b> בואו והסירו את חרפתכם – <b>תְּנוּ לִי אִישׁ, וְנִלָּחֲמָה יָחַד.</b> אולי חירף גם בדברים שאינם כתובים כאן, אבל עיקר חירופו היה בבוז ובעלבון שביטא כלפי מחנה ישראל הקטן, שאין בו איש הרוצה להיערך כנגדו.
(יא) <b>וַיִּשְׁמַע שָׁאוּל וְכָל יִשְׂרָאֵל אֶת דִּבְרֵי הַפְּלִשְׁתִּי הָאֵלֶּה, וַיֵּחַתּוּ</b>, חרדו <b>וַיִּרְאוּ מְאֹד,</b> מפני שגלית עודד את הפלשתים וחיזקם.
(יב) <b>וְדָוִד בֶּן</b> ל<b>אִישׁ אֶפְרָתִי</b>, מיוחס, או: מארץ אפרת, <b>הַזֶּה</b>, שדּוּבר בו קודם, <b>מִבֵּית לֶחֶם יְהוּדָה,</b> <b>וּשְׁמוֹ יִשַׁי. וְלוֹ</b> – לישי <b>שְׁמֹנָה בָנִים. וְהָאִישׁ בִּימֵי שָׁאוּל,</b> שכבר לא היה איש-מלחמה, היה <b>זָקֵן בָּא בַאֲנָשִׁים.</b> נכנס ויושב ואנשים סביבו.
(יג) מכיוון שזו הייתה שעת חירום – <b>וַיֵּלְכוּ שְׁלֹשֶׁת בְּנֵי יִשַׁי הַגְּדֹלִים,</b> ש<b>הָלְכוּ</b> בדרך כלל <b>אַחֲרֵי שָׁאוּל,</b> עכשיו <b>לַמִּלְחָמָה. וְשֵׁם שְׁלֹשֶׁת בָּנָיו אֲשֶׁר הָלְכוּ בַּמִּלְחָמָה: אֱלִיאָב הַבְּכוֹר, וּמִשְׁנֵהוּ אֲבִינָדָב, וְ</b>שם <b>הַשְּׁלִשִׁי שַׁמָּה.</b>
(יד) <b>וְדָוִד הוּא הַקָּטָן</b> מכולם, או אחד הקטנים, ולכן לא יצא למלחמה, <b>ו</b>רק ה<b>שְׁלֹשָׁה הַגְּדֹלִים הָלְכוּ אַחֲרֵי שָׁאוּל.</b>
(טו) <b>וְדָוִד</b> באותו הזמן היה <b>הֹלֵךְ וָשָׁב מֵעַל שָׁאוּל</b> כנער משרת המנגן לפניו, ומפעם לפעם היה חוזר הביתה <b>לִרְעוֹת אֶת צֹאן אָבִיו</b> ב<b>בֵּית לָחֶם.</b>
(טז) <b>וַיִּגַּשׁ הַפְּלִשְׁתִּי</b> לקריאת התגר שלו <b>הַשְׁכֵּם וְהַעֲרֵב,</b> בבוקר ובערב בדרך קבע, <b>וַיִּתְיַצֵּב</b> כך במשך <b>אַרְבָּעִים יוֹם.</b>
(יז) בתוך כך, <b>וַיֹּאמֶר יִשַׁי לְדָוִד בְּנוֹ: קַח נָא לְאַחֶיךָ אֵיפַת</b>, מידת נפח גדולה, למעלה מ-22 ליטר במידות ימינו מן <b>הַקָּלִיא הַזֶּה</b>, שיבולים קלויות ששימשו מעין ממתק, שכן בתהליך הקלייה הגרעינים מתמתקים, <b>וַעֲשָׂרָה</b> כיכרות ה<b>לֶחֶם הַזֶּה, וְהָרֵץ</b>, הבא אותם בזריזות אל <b>הַמַּחֲנֶה לְאַחֶיךָ.</b>
(יח) <b>וְאֵת עֲשֶׂרֶת חֲרִיצֵי הֶחָלָב</b>, חתיכות הגבינה <b>הָאֵלֶּה תָּבִיא לְשַׂר הָאָלֶף,</b> המפקד הממונה על אחיך כמתנה קטנה המבטאת אדיבות או שנועדה למצוא חן, <b>וְאֶת אַחֶיךָ תִּפְקֹד</b>, תבקר ותדרוש <b>לְשָׁלוֹם, וְאֶת עֲרֻבָּתָם</b>, העירבון שהם מוסרים בשביל הוצאותיהם, <b>תִּקָּח,</b> תפדה.
(יט) <b>וְשָׁאוּל וְהֵמָּה</b> – אחי דוד, <b>וְכָל אִישׁ יִשְׂרָאֵל בְּעֵמֶק הָאֵלָה נִלְחָמִים</b>, נערכים למלחמה כוללת <b>עִם פְּלִשְׁתִּים.</b> נראה שבכל אותה העת התנהלו בין הצדדים מאבקים קטנים.
(כ) <b>וַיַּשְׁכֵּם דָּוִד בַּבֹּקֶר, וַיִּטֹּשׁ</b>, השאיר <b>אֶת הַצֹּאן עַל</b>, אצל <b>שֹׁמֵר. וַיִּשָּׂא</b> את הצידה <b>וַיֵּלֶךְ כַּאֲשֶׁר צִוָּהוּ יִשָׁי, וַיָּבֹא הַמַּעְגָּלָה,</b> אל המקום המרכזי שבו קוּבץ הצבא. <b>וְהַחַיִל הַיֹּצֵא אֶל הַמַּעֲרָכָה</b> באותה שעה שבה דוד הגיע – <b>וְהֵרֵעוּ,</b> הריעו <b>בַּמִּלְחָמָה.</b>
(כא) <b>וַתַּעֲרֹךְ</b> מערכת <b>יִשְׂרָאֵל וּ</b>מערכת <b>פְלִשְׁתִּים, מַעֲרָכָה לִקְרַאת מַעֲרָכָה</b> בעמדות איום.
(כב) <b>וַיִּטֹּשׁ</b>, השאיר <b>דָּוִד אֶת הַכֵּלִים</b> ש<b>מֵעָלָיו עַל יַד שׁוֹמֵר הַכֵּלִים,</b> הממונה לשמור על הציוד של היוצאים לשדה הקרב, <b>וַיָּרָץ</b> אל <b>הַמַּעֲרָכָה, וַיָּבֹא וַיִּשְׁאַל לְאֶחָיו לְשָׁלוֹם.</b>
(כג) <b>ו</b>בעוד <b>הוּא מְדַבֵּר עִמָּם, וְהִנֵּה אִישׁ הַבֵּנַיִם עוֹלֶה</b> שוב, <b>גָּלְיָת הַפְּלִשְׁתִּי שְׁמוֹ, מִגַּת,</b> <b>מִמַּעַרְכוֹת פְּלִשְׁתִּים, וַיְדַבֵּר כַּדְּבָרִים הָאֵלֶּה</b> – חרפות ונאצות. <b>וַיִּשְׁמַע דָּוִד.</b>
(כד) <b>וְכֹל אִישׁ יִשְׂרָאֵל בִּרְאוֹתָם אֶת הָאִישׁ</b> העולה לקראתם – <b>וַיָּנֻסוּ מִפָּנָיו וַיִּירְאוּ מְאֹד</b> מפני מראהו המפלצתי הגבוה, שמן הסתם היה גם רחב וחסון. מְאֹד
(כה) <b>וַיֹּאמֶר אִישׁ יִשְׂרָאֵל</b> זה לזה<b>: הַרְּאִיתֶם</b> את <b>הָאִישׁ הָעֹלֶה הַזֶּה, כִּי לְחָרֵף אֶת יִשְׂרָאֵל</b> הוא <b>עֹלֶה. וְהָיָה הָאִישׁ אֲשֶׁר יַכֶּנּוּ</b> – <b>יַעְשְׁרֶנּוּ הַמֶּלֶךְ עֹשֶׁר גָּדוֹל, וְאֶת בִּתּוֹ יִתֶּן לוֹ</b> לאשה, <b>וְאֵת בֵּית אָבִיו יַעֲשֶׂה חָפְשִׁי</b> מתשלומי מסים וכדומה <b>בְּיִשְׂרָאֵל.</b>
(כו) דוד ניסה להיכנס לשיחתם של אנשי המערכה. <b>וַיֹּאמֶר דָּוִד אֶל הָאֲנָשִׁים הָעֹמְדִים עִמּוֹ, לֵאמֹר: מַה יֵּעָשֶׂה לָאִישׁ אֲשֶׁר יַכֶּה אֶת הַפְּלִשְׁתִּי הַלָּז,</b> ההוא, <b>וְהֵסִיר</b> בכך <b>חֶרְפָּה מֵעַל יִשְׂרָאֵל</b>? <b>כִּי מִי</b>, מה חשיבותו של <b>הַפְּלִשְׁתִּי הֶעָרֵל הַזֶּה כִּי חֵרֵף מַעַרְכוֹת אֱלֹהִים חַיִּים</b> באמרו שאין גיבור בישראל?!
(כז) <b>וַיֹּאמֶר לוֹ הָעָם כַּדָּבָר הַזֶּה</b>, חזרו וסיפרו לו את ההבטחה <b>לֵאמֹר: כֹּה יֵעָשֶׂה לָאִישׁ אֲשֶׁר יַכֶּנּוּ.</b>
(כח) <b>וַיִּשְׁמַע אֱלִיאָב אָחִיו הַגָּדוֹל בְּדַבְּרוֹ אֶל הָאֲנָשִׁים,</b> בהתעניינותו במה שנאמר, <b>וַיִּחַר אַף אֱלִיאָב בְּדָוִד, וַיֹּאמֶר: לָמָּה זֶּה יָרַדְתָּ</b> לכאן, <b>וְעַל מִי נָטַשְׁתָּ</b> עזבת את <b>מְעַט הַצֹּאן הָהֵנָּה</b>, ההן <b>בַּמִּדְבָּר</b>?! <b>אֲנִי יָדַעְתִּי אֶת זְדֹנְךָ</b>, הפקרותך <b>וְאֵת רֹעַ לְבָבֶךָ, כִּי לְמַעַן רְאוֹת הַמִּלְחָמָה יָרָדְתָּ.</b> אינך אלא ילד סקרן ולא אחראי.
(כט) <b>וַיֹּאמֶר דָּוִד: מֶה עָשִׂיתִי עָתָּה</b>?! מה רצונך ממני?! <b>הֲלוֹא דָּבָר הוּא,</b> הרי רק דיברתי, ולא עשיתי כל רע. מדוע אתה מתנפל עלי?!
(ל) <b>וַיִּסֹּב</b>, דוד פנה <b>מֵאֶצְלוֹ</b>, מאליאב והלך <b>אֶל מוּל</b> איש <b>אַחֵר, וַיֹּאמֶר</b> דוד שוב <b>כַּדָּבָר הַזֶּה:</b> כיצד איש אינו מתמודד עם הפלשתי המתגרה הזה?! <b>וַיְשִׁבֻהוּ הָעָם דָּבָר כַּדָּבָר הָרִאשׁוֹן,</b> אותה תשובה, וחזרו על המסר של המלך.
(לא) <b>וַיִּשָּׁמְעוּ הַדְּבָרִים אֲשֶׁר דִּבֶּר דָּוִד, וַיַּגִּדוּ</b> אנשים מן המחנה <b>לִפְנֵי שָׁאוּל,</b> שאדם אחד אינו מתיירא מפני הענק, ונראה שהוא מעוניין לעמוד מולו. כאשר שאול שמע את הסיפור – <b>וַיִּקָּחֵהוּ.</b>
(לב) <b>וַיֹּאמֶר דָּוִד אֶל שָׁאוּל: אַל יִפֹּל לֵב אָדָם עָלָיו,</b> לבך עליך מפחד. דוד מדבר בלשון נקייה אל המלך. <b>עַבְדְּךָ יֵלֵךְ וְנִלְחַם עִם הַפְּלִשְׁתִּי הַזֶּה.</b> אני נכון לעשות זאת.
(לג) <b>וַיֹּאמֶר שָׁאוּל אֶל דָּוִד: לֹא תוּכַל לָלֶכֶת אֶל הַפְּלִשְׁתִּי הַזֶּה לְהִלָּחֵם עִמּוֹ, כִּי נַעַר</b>, בחור צעיר ובלתי מנוסה <b>אַתָּה, וְהוּא אִישׁ מִלְחָמָה מִנְּעֻרָיו.</b>
(לד) <b>וַיֹּאמֶר דָּוִד אֶל שָׁאוּל: רֹעֶה הָיָה עַבְדְּךָ לְאָבִיו בַּצֹּאן,</b> בהיותי רועה את צאן אבי, עיסוקי הרגיל, <b>וּבָא הָאֲרִי</b>, האריה <b>וְאֶת,</b> ואף <b>הַדּוֹב, וְנָשָׂא שֶׂה מֵהָעֵדֶר.</b> שֶׂה מֵהָעֵדֶר.
(לה) <b>וְיָצָאתִי</b> לרדוף <b>אַחֲרָיו וְהִכִּתִיו וְהִצַּלְתִּי</b> את השה <b>מִפִּיו,</b> אלא שלא תמיד הוא ברח מפני – <b>וַיָּקָם עָלַי,</b> לפעמים הוא תקף אותי, <b>וְהֶחֱזַקְתִּי בִּזְקָנוֹ,</b> בפניו או בפרוותו – <b>וְהִכִּתִיו וַהֲמִיתִּיו.</b> אמנם אינני איש מלחמה במובן המקובל, אבל כבר נלחמתי וניצחתי.
(לו) <b>גַּם אֶת הָאֲרִי גַּם</b> את <b>הַדּוֹב הִכָּה עַבְדֶּךָ, וְהָיָה הַפְּלִשְׁתִּי הֶעָרֵל הַזֶּה כְּאַחַד מֵהֶם, כִּי חֵרֵף מַעַרְכֹת אֱלֹהִים חַיִּים.</b>
(לז) <b>וַיֹּאמֶר דָּוִד: ה', אֲשֶׁר הִצִּלַנִי מִיַּד הָאֲרִי וּמִיַּד הַדֹּב הוּא</b> נמצא בעזרי ו<b>יַצִּילֵנִי מִיַּד הַפְּלִשְׁתִּי הַזֶּה. וַיֹּאמֶר שָׁאוּל אֶל דָּוִד: לֵךְ, וַה' יִהְיֶה עִמָּךְ.</b> שאול שלח את דוד משום שלא הייתה לו דרך אחרת לעצור את גלית הזורע פחד ומהומה בקרב אנשיו.
(לח) <b>וַיַּלְבֵּשׁ שָׁאוּל אֶת דָּוִד מַדָּיו,</b> בגדים הראויים לקרב, <b>וְנָתַן קוֹבַע,</b> כובע <b>נְחֹשֶׁת עַל רֹאשׁוֹ, וַיַּלְבֵּשׁ אֹתוֹ שִׁרְיוֹן.</b>
(לט) <b>וַיַּחְגֹּר דָּוִד אֶת חַרְבּוֹ מֵעַל לְמַדָּיו, וַיֹּאֶל</b>, התחיל, או: רצה <b>לָלֶכֶת כִּי</b>, אלא ש<b>לֹא נִסָּה,</b> התנסה במדי קרב. <b>וַיֹּאמֶר דָּוִד אֶל שָׁאוּל: לֹא אוּכַל לָלֶכֶת בּ</b>מדים ה<b>אֵלֶּה, כִּי לֹא נִסִּיתִי</b>, הורגלתי בהם, והרי עלי להילחם – <b>וַיְסִרֵם דָּוִד מֵעָלָיו.</b>
(מ) <b>וַיִּקַּח</b> רק את <b>מַקְלוֹ</b>, מקל הרועים שלו <b>בְּיָדוֹ, וַיִּבְחַר לוֹ חֲמִשָּׁה חַלֻּקֵי אֲבָנִים</b>, אבנים חלקות <b>מִן הַנַּחַל, וַיָּשֶׂם אֹתָם בִּכְלִי הָרֹעִים אֲשֶׁר לוֹ וּבַיַּלְקוּט,</b> בתרמיל, <b>וְקַלְּעוֹ</b>, הכלי המיועד ליריית אבנים למרחק <b>בְיָדוֹ. וַיִּגַּשׁ אֶל הַפְּלִשְׁתִּי.</b>
(מא) כאשר גלית ראה שסוף-סוף באים להילחם בו – <b>וַיֵּלֶךְ הַפְּלִשְׁתִּי הֹלֵךְ וְקָרֵב אֶל דָּוִד, וְהָאִישׁ נֹשֵׂא הַצִּנָּה</b> הולך <b>לְפָנָיו.</b>
(מב) <b>וַיַּבֵּט הַפְּלִשְׁתִּי וַיִּרְאֶה אֶת דָּוִד וַיִּבְזֵהוּ</b>. דוד נראה בעיניו יצור שאיננו מסוגל כלל לעמוד מולו, <b>כִּי הָיָה נַעַר וְאַדְמֹנִי עִם יְפֵה מַרְאֶה</b>, לחייו האדומות ויפי מראהו שיוו לו הופעה ילדותית, כך שאולי נראה צעיר מגילו.
(מג) <b>וַיֹּאמֶר הַפְּלִשְׁתִּי אֶל דָּוִד: הֲכֶלֶב אָנֹכִי כִּי אַתָּה בָא אֵלַי בַּמַּקְלוֹת</b>?! אולי נגד כלב יועיל לך המקל שבידך, אבל אני הוא הענק הפלשתי. <b>וַיְקַלֵּל הַפְּלִשְׁתִּי אֶת דָּוִד בֵּאלֹהָיו,</b> ואת אלוקיו.
(מד) <b>וַיֹּאמֶר הַפְּלִשְׁתִּי אֶל דָּוִד: לְכָה</b>, בוא <b>אֵלַי</b>, <b>וְאֶתְּנָה אֶת בְּשָׂרְךָ לְעוֹף הַשָּׁמַיִם וּלְבֶהֱמַת הַשָּׂדֶה.</b> עוד מעט תיהרג ובשרך ייאכל על ידי חיות הבר.
(מה) <b>וַיֹּאמֶר דָּוִד אֶל הַפְּלִשְׁתִּי: אַתָּה בָּא אֵלַי בְּחֶרֶב וּבַחֲנִית וּבְכִידוֹן, וְאָנֹכִי בָא אֵלֶיךָ בְּשֵׁם ה' צְבָאוֹת אֱלֹהֵי מַעַרְכוֹת יִשְׂרָאֵל אֲשֶׁר</b> אותו <b>חֵרַפְתָּ.</b>
(מו) <b>הַיּוֹם הַזֶּה יְסַגֶּרְךָ</b>, יסגירך <b>ה' בְּיָדִי וְהִכִּיתִךָ, וַהֲסִרֹתִי אֶת רֹאשְׁךָ מֵעָלֶיךָ, וְנָתַתִּי</b> את <b>פֶּגֶר</b>, פגרי <b>מַחֲנֵה פְלִשְׁתִּים הַיּוֹם הַזֶּה לְעוֹף הַשָּׁמַיִם וּלְחַיַּת הָאָרֶץ. וְיֵדְעוּ כָּל הָאָרֶץ כִּי יֵשׁ אֱלֹהִים לְיִשְׂרָאֵל.</b> מַיִם וּלְחַיַּת הָאָרֶץ. וְיֵדְעוּ כָּל הָאָרֶץ כִּי יֵשׁ אֱלֹהִים לְיִשְׂרָאֵל.
(מז) ויתרה מזו, <b>וְיֵדְעוּ כָּל הַקָּהָל הַזֶּה כִּי לֹא בְּחֶרֶב וּבַחֲנִית יְהוֹשִׁיעַ</b>, יושיע <b>ה', כִּי לַה' הַמִּלְחָמָה וְ</b>הוא <b>נָתַן אֶתְכֶם בְּיָדֵנוּ.</b>
(מח) <b>וְהָיָה כִּי</b>, כאשר <b>קָם הַפְּלִשְׁתִּי</b> הכבד <b>וַיֵּלֶךְ</b> לאטו <b>וַיִּקְרַב לִקְרַאת דָּוִד</b> בשטח הפתוח, אולי בגיא שבין המחנות, <b>וַיְמַהֵר דָּוִד וַיָּרָץ</b> אל <b>הַמַּעֲרָכָה לִקְרַאת הַפְּלִשְׁתִּי.</b>
(מט) <b>וַיִּשְׁלַח דָּוִד אֶת יָדוֹ אֶל הַכֶּלִי</b>, כלי הרועים שבו נמצאות האבנים, <b>וַיִּקַּח מִשָּׁם אֶבֶן וַיְקַלַּע</b>, ירה <b>וַיַּךְ אֶת הַפְּלִשְׁתִּי אֶל</b>, על <b>מִצְחוֹ</b>, שם לא היה די מוגן, <b>וַתִּטְבַּע הָאֶבֶן בְּמִצְחוֹ.</b> האבן העמיקה לחדור אל מצחו שכן נורתה בכוח רב. <b>וַיִּפֹּל</b> הפלשתי <b>עַל פָּנָיו אָרְצָה,</b> מפני שאיבד את שיווי משקלו.
(נ) <b>וַיֶּחֱזַק דָּוִד מִן הַפְּלִשְׁתִּי</b>, דוד גבר על הפלשתי <b>בַּקֶּלַע וּבָאֶבֶן</b> בלבד. <b>וַיַּךְ אֶת הַפְּלִשְׁתִּי וַיְמִיתֵהוּ, וְחֶרֶב אֵין בְּיַד דָּוִד.</b>
(נא) <b>וַיָּרָץ דָּוִד וַיַּעֲמֹד אֶל</b>, ליד <b>הַפְּלִשְׁתִּי וַיִּקַּח אֶת חַרְבּוֹ</b> של גלית <b>וַיִּשְׁלְפָהּ מִתַּעְרָהּ וַיְמֹתְתֵהוּ.</b> הוא דקר למוות את גלית בחרבו שלו, ולאחר מכן – <b>וַיִּכְרָת בָּהּ אֶת רֹאשׁוֹ. וַיִּרְאוּ הַפְּלִשְׁתִּים כִּי מֵת גִּבּוֹרָם</b> – <b>וַיָּנֻסוּ,</b> לאו דווקא בגלל התנאי שהתנה גלית מתחילה, אלא מתוך האימה שנפלה עליהם מפני מה שעלול לקרות לאחר שגיבורם הגדול נהרג.
(נב) <b>וַיָּקֻמוּ אַנְשֵׁי יִשְׂרָאֵל וִיהוּדָה וַיָּרִעוּ</b> תרועת מלחמה, <b>וַיִּרְדְּפוּ אֶת הַפְּלִשְׁתִּים</b> הנמלטים <b>עַד בּוֹאֲךָ גַיְא וְעַד שַׁעֲרֵי עֶקְרוֹן,</b> שהייתה עיר מבצר. <b>וַיִּפְּלוּ חַלְלֵי פְלִשְׁתִּים</b> בכל הדרך הזו, <b>בְּדֶרֶךְ שַׁעֲרַיִם וְעַד גַּת וְעַד עֶקְרוֹן.</b> עֶקְרוֹן.
(נג) <b>וַיָּשֻׁבוּ בְּנֵי יִשְׂרָאֵל מִדְּלֹק,</b> מלרדוף <b>אַחֲרֵי פְלִשְׁתִּים</b> שנסו לבתיהם, <b>וַיָּשֹׁסּוּ,</b> בזזו <b>אֶת מַחֲנֵיהֶם</b> הריק של הפלשתים, שבו שהו לפחות ארבעים יום, ובוודאי היה מצויד היטב.
(נד) <b>וַיִּקַּח דָּוִד אֶת רֹאשׁ הַפְּלִשְׁתִּי, וַיְבִאֵהוּ</b>, כנראה זמן רב מאוחר יותר אל <b>יְרוּשָׁלִָם. וְאֶת כֵּלָיו</b> של גלית, שהיו תחילה במחנה שאול, ואחר כך במקומות עראי שונים, <b>שָׂם</b> דוד <b>בְּאָהֳלוֹ.</b> לבסוף דוד הניח כלים מכליו של גלית במקדש.
(נה) <b>וְכִרְאוֹת שָׁאוּל אֶת דָּוִד יֹצֵא לִקְרַאת הַפְּלִשְׁתִּי, אָמַר אֶל אַבְנֵר שַׂר הַצָּבָא: בֶּן מִי זֶה הַנַּעַר</b> הנחרץ והאמיץ, <b>אַבְנֵר</b>?<b>וַיֹּאמֶר אַבְנֵר: חֵי נַפְשְׁךָ, הַמֶּלֶךְ, אִם יָדָעְתִּי.</b> אני נשבע לך שאינני יודע.
(נו) <b>וַיֹּאמֶר הַמֶּלֶךְ: שְׁאַל</b>, ברר <b>אַתָּה בֶּן מִי זֶה הָעָלֶם.</b>
(נז) <b>וּכְשׁוּב דָּוִד מֵהַכּוֹת אֶת הַפְּלִשְׁתִּי, וַיִּקַּח אֹתוֹ אַבְנֵר וַיְבִאֵהוּ לִפְנֵי שָׁאוּל, וְרֹאשׁ הַפְּלִשְׁתִּי</b>, שהיה כנראה גדול ומרשים מאוד, <b>בְּיָדוֹ.</b>
(נח) <b>וַיֹּאמֶר אֵלָיו שָׁאוּל: בֶּן מִי אַתָּה, הַנָּעַר</b>? מה ייחוסך? <b>וַיֹּאמֶר דָּוִד: בֶּן עַבְדְּךָ יִשַׁי בֵּית הַלַּחְמִי,</b> מבית-לחם. תוכל לבדוק את ייחוסי. מן הסתם דוד אמר דברים נוספים מלבד שם אביו. עד כה דוד היה מנגן לפני שאול עד שירווח לו, ועל כן האנשים שהקיפו את שאול ואף שאול, שהיה פוגש אותו רק בעת שרוחו עכורה מאוד ותודעתו משובשת, לא עמדו על טיבו. זה היה אפוא המפגש הראשון שבו שאול יכול היה להתרשם מאישיותו של דוד.
<h2>פרק יח</h2>
(א) <b>וַיְהִי כְּכַלֹּתוֹ</b>, כשסיים <b>לְדַבֵּר אֶל שָׁאוּל, וְנֶפֶשׁ יְהוֹנָתָן נִקְשְׁרָה בְּנֶפֶשׁ דָּוִד, וַיֶּאֱהָבֵהוּ יְהוֹנָתָן</b> אהבה עזה <b>כְּנַפְשׁוֹ</b>, כמו את עצמו.
(ב) <b>וַיִּקָּחֵהוּ</b> – את דוד <b>שָׁאוּל בַּיּוֹם הַהוּא, וְלֹא נְתָנוֹ לָשׁוּב בֵּית אָבִיו.</b>
(ג) <b>וַיִּכְרֹת יְהוֹנָתָן וְדָוִד בְּרִית</b>, קשר נצחי שאין לנתקו <b>בְּאַהֲבָתוֹ אֹתוֹ כְּנַפְשׁוֹ.</b>
(ד) <b>וַיִּתְפַּשֵּׁט יְהוֹנָתָן אֶת הַמְּעִיל אֲשֶׁר עָלָיו וַיִּתְּנֵהוּ לְדָוִד, וּמַדָּיו וְעַד חַרְבּוֹ וְעַד קַשְׁתּוֹ וְעַד חֲגֹרוֹ,</b> את כל בגדיו כאות לאיחודם בברית.
(ה) <b>וַיֵּצֵא דָוִד</b> למשימות צבאיות בעיקר, ו<b>בְכֹל אֲשֶׁר יִשְׁלָחֶנּוּ שָׁאוּל, יַשְׂכִּיל,</b> יצליח. ומכיוון שהתברר שדוד איננו רק גיבור במאבק אישי, אלא אדם מצליח ומהימן – <b>וַיְשִׂמֵהוּ שָׁאוּל</b> לפקד <b>עַל אַנְשֵׁי הַמִּלְחָמָה. וַיִּיטַב בְּעֵינֵי כָל הָעָם וְגַם בְּעֵינֵי עַבְדֵי שָׁאוּל.</b> דוד משך את אהבתם של כל רואיו, והוא מצא חן בעיני הכול.
(ו) <b>וַיְהִי בְּבוֹאָם</b> – כשבאו אנשי המלחמה מעמק האלה, <b>בְּשׁוּב דָּוִד מֵהַכּוֹת אֶת הַפְּלִשְׁתִּי</b> בפעם הראשונה ואולי גם בפעמים נוספות – <b>וַתֵּצֶאנָה הַנָּשִׁים מִכָּל עָרֵי יִשְׂרָאֵל</b> שהמלך עבר דרכן <b>לָשִׁיר, וְהַמְּחֹלוֹת</b>, והנשים המחוללות <b>לִקְרַאת שָׁאוּל הַמֶּלֶךְ</b> השב לביתו, <b>בְּתֻפִּים, בְּשִׂמְחָה וּבְשָׁלִשִׁים,</b> הנקראים כעת 'משולשים'.
(ז) <b>וַתַּעֲנֶינָה</b> בשירה <b>הַנָּשִׁים הַמְשַׂחֲקוֹת</b>, השרות והרוקדות לקראת המנצחים, <b>וַתֹּאמַרְןָ: הִכָּה שָׁאוּל בַּאֲלָפָיו, וְדָוִד</b> – <b>בְּרִבְבֹתָיו.</b> שאול מכה אלפים, ואילו דוד מכה רבבות. הן הגזימו בלשונן בשל רצונן להחניף לצעיר יפה התואר שנשא חן בעיניהן.
(ח) למרות זאת – <b>וַיִּחַר לְשָׁאוּל מְאֹד וַיֵּרַע בְּעֵינָיו הַדָּבָר הַזֶּה,</b> משום שראה בשירתן של הנשים פגיעה במעמדו, <b>וַיֹּאמֶר: נָתְנוּ לְדָוִד רְבָבוֹת, וְלִי נָתְנוּ</b> רק את <b>הָאֲלָפִים, ו</b>מה חסר <b>עוֹד לוֹ</b> – לדוד – <b>אַךְ הַמְּלוּכָה.</b> איזה יתרון יש לי עליו?! אף מלכותי עלולה לעבור אליו.
(ט) <b>וַיְהִי שָׁאוּל עוֹיֵן אֶת דָּוִד מֵהַיּוֹם הַהוּא וָהָלְאָה.</b>
(י) <b>וַיְהִי מִמָּחֳרָת, וַתִּצְלַח רוּחַ אֱלֹהִים רָעָה אֶל שָׁאוּל.</b> שאול נתקף שוב דיכאון, <b>וַיִּתְנַבֵּא</b>, התנהג כנביא, השתגע, או: ראה תחזית קודרת לחייו <b>בְתוֹךְ הַבַּיִת. וְדָוִד מְנַגֵּן בְּיָדוֹ כְּיוֹם בְּיוֹם</b>, כרגיל, כדי להרגיעו. <b>וְהַחֲנִית בְּיַד שָׁאוּל,</b> כמלך וכאיש מלחמה.
(יא) <b>וַיָּטֶל שָׁאוּל אֶת הַחֲנִית</b> במצב רוחו הרע <b>וַיֹּאמֶר</b> בלבו<b>: אַכֶּה</b> בחנית <b>בְדָוִד וּבַקִּיר. וַיִּסֹּב דָּוִד מִפָּנָיו פַּעֲמָיִם.</b> לא הייתה זו התקפה מתוכננת ומחושבת אלא מעשה אימפולסיבי שבא מתוך נטיית לב מטורפת. דוד, שהיה צעיר זריז, והיה גם מודע להתקפיו של שאול, הצליח להתחמק.
(יב) כשהתקף הדיכאון חלף – <b>וַיִּרָא שָׁאוּל מִלִּפְנֵי דָוִד, כִּי הָיָה ה' עִמּוֹ וּמֵעִם שָׁאוּל סָר.</b> שאול סבל ממצבו ומהידרדרותו, וקינא בדוד הצעיר והמוכשר הגדל ומצליח מול עיניו.
(יג) <b>וַיְסִרֵהוּ שָׁאוּל מֵעִמּוֹ,</b> מעל פניו, מפני שמראהו של דוד טורד את שלוותו, ומצד שני – <b>וַיְשִׂמֵהוּ לוֹ</b>, שאול מינה את דוד לתפקיד <b>שַׂר אָלֶף</b> בצבאו, דרגה גבוהה מאוד, אולי סגן שר הצבא כולו. <b>וַיֵּצֵא</b> דוד <b>וַיָּבֹא לִפְנֵי הָעָם</b> במלחמה.
(יד) <b>וַיְהִי דָוִד לְכָל</b>, בכל <b>דְּרָכָו מַשְׂכִּיל, וַה' עִמּוֹ.</b>
(טו) <b>וַיַּרְא שָׁאוּל אֲשֶׁר הוּא מַשְׂכִּיל מְאֹד,</b> וההצלחה מאירה לו פנים בכול<b>, וַיָּגָר</b>, פחד <b>מִפָּנָיו</b> אולי בשל חוסר הביטחון שליווה את שאול כבר מעת משיחתו למלך. עתה שיקף לו דוד את מה שהוא עצמו היה רוצה להיות.
(טז) <b>וְכָל יִשְׂרָאֵל וִיהוּדָה אֹהֵב אֶת דָּוִד, כִּי הוּא יוֹצֵא וָבָא לִפְנֵיהֶם.</b> הכול ראו את הצלחתו הן כאיש צבא הן בניהול תחומים אחרים.
(יז) מעין מאמר מוסגר: כאשר הגיע הזמן לקיים את ההבטחה שהבטיח שאול לאיש שיכה את גלית – <b>וַיֹּאמֶר שָׁאוּל אֶל דָּוִד: הִנֵּה בִתִּי הַגְּדוֹלָה</b> בבנותי<b>, מֵרַב</b> – <b>אֹתָהּ אֶתֶּן לְךָ לְאִשָּׁה.</b> זו הקִּרבה הגדולה ביותר שיכול המלך להעניק לאדם – <b>אַךְ הֱיֵה לִּי לְבֶן חַיִל</b>, לאיש מלחמתי <b>וְהִלָּחֵם מִלְחֲמוֹת ה'. וְשָׁאוּל אָמַר</b> בלבו, חשב<b>: אַל תְּהִי יָדִי בּוֹ, וּתְהִי בוֹ יַד פְּלִשְׁתִּים.</b>
(יח) <b>וַיֹּאמֶר דָּוִד אֶל שָׁאוּל: מִי אָנֹכִי, וּמִי</b>, ומה חשובים <b>חַיַּי,</b> ומי <b>מִשְׁפַּחַת אָבִי בְּיִשְׂרָאֵל כִּי אֶהְיֶה חָתָן לַמֶּלֶךְ</b>?! לא מגיע לי הכבוד הגדול הזה.
(יט) <b>וַיְהִי בְּעֵת תֵּת</b>, כשהגיע הזמן לתת <b>אֶת מֵרַב בַּת שָׁאוּל לְדָוִד</b> – <b>וְהִיא נִתְּנָה לְעַדְרִיאֵל הַמְּחֹלָתִי לְאִשָּׁה.</b> שאול שינה את דעתו ונתן אותה לאיש אחר.
(כ) <b>וַתֶּאֱהַב מִיכַל בַּת שָׁאוּל</b> הצעירה <b>אֶת דָּוִד</b> בינתיים. היא הכירה אותו משהייתו בחצר המלך, ואולי מביקוריו הרשמיים למחצה אצל אחותה הגדולה. <b>וַיַּגִּדוּ לְשָׁאוּל</b> שמיכל עצמה מעוניינת בדוד, ואולי גם דוד מעוניין בה. <b>וַיִּשַׁר הַדָּבָר בְּעֵינָיו.</b> שאול ראה זאת בעין יפה. שוב נמצאה לו ההזדמנות להשיא לדוד את בתו, ואולי העדיף שתהיה זו הבת בעלת המעמד הפחות בכיר.
(כא) <b>וַיֹּאמֶר שָׁאוּל</b> בלבו<b>: אֶתְּנֶנָּה לּוֹ, וּתְהִי לוֹ לְמוֹקֵשׁ, וּתְהִי בוֹ יַד פְּלִשְׁתִּים.</b> המחשבה הזו לא הרפתה ממנו. הוא גם ידע שכל עוד דוד מתגרה בפלשתים ופוגע בהם, הם מתגוננים ויימנעו מהתקפה. <b>וַיֹּאמֶר שָׁאוּל אֶל דָּוִד: בִּשְׁתַּיִם</b>, באחת משתי בנותי <b>תִּתְחַתֵּן בִּי הַיּוֹם.</b>
(כב) דוד לא הגיב כלל על אי-קיום ההבטחה לגבי מרב. אולי לא היה בטוח אם המלך התכוון להבטחתו באופן מילולי. אולי חשב שלא היו אלה אלא דברי עידוד כלליים בלבד. לכן – <b>וַיְצַו שָׁאוּל אֶת עֲבָדָו: דַּבְּרוּ אֶל דָּוִד בַּלָּט</b>, בסתר <b>לֵאמֹר: הִנֵּה חָפֵץ בְּךָ הַמֶּלֶךְ</b> באמת ובתמים, <b>וְכָל עֲבָדָיו אֲהֵבוּךָ, וְעַתָּה</b> ההזדמנות שלך, וכך ראוי לך – <b>הִתְחַתֵּן בַּמֶּלֶךְ.</b>
(כג) <b>וַיְדַבְּרוּ עַבְדֵי שָׁאוּל בְּאָזְנֵי דָוִד אֶת הַדְּבָרִים הָאֵלֶּה. וַיֹּאמֶר דָּוִד: הַנְקַלָּה</b>, האם דבר קל <b>בְעֵינֵיכֶם</b> ל<b>הִתְחַתֵּן בַּמֶּלֶךְ</b>?! <b>ו</b>הרי <b>אָנֹכִי אִישׁ רָשׁ</b>, עני <b>וְנִקְלֶה,</b> ומפחותי הערך. הרי מי שמתחתן צריך לתת מוהר – ואף לאשה פשוטה מקובל לתת חמישים שקל כסף – ואילו כאן מדובר על מוהר לבת מלך.
(כד) <b>וַיַּגִּדוּ עַבְדֵי שָׁאוּל לוֹ לֵאמֹר: כַּדְּבָרִים הָאֵלֶּה דִּבֶּר דָּוִד.</b> דוד אינו בא בתביעות; אדרבא, הוא אומר כי אין הוא ראוי להיות חתן המלך.
(כה) <b>וַיֹּאמֶר שָׁאוּל: כֹּה תֹאמְרוּ לְדָוִד:</b> אתה אומר שאינך יכול לשלם מוהר הגון, אך <b>אֵין חֵפֶץ לַמֶּלֶךְ בְּמֹהַר, כִּי</b> אם <b>בְּמֵאָה עָרְלוֹת פְּלִשְׁתִּים לְהִנָּקֵם בְּאֹיְבֵי הַמֶּלֶךְ.</b> רצונו שתהרוג מאה פלשתים, תביא את ערלותיהם כסימן שהרגת אותם, ומעשה גבורה זה ייחשב בעיניו יותר מכל סכום כסף. <b>וְשָׁאוּל חָשַׁב לְהַפִּיל אֶת דָּוִד בְּיַד פְּלִשְׁתִּים.</b> הוא ניסה לגרום לדוד להילחם שוב בפלשתים, הפעם כאדם פרטי.
(כו) <b>וַיַּגִּדוּ עֲבָדָיו לְדָוִד אֶת הַדְּבָרִים הָאֵלֶּה. וַיִּשַׁר הַדָּבָר בְּעֵינֵי דָוִד לְהִתְחַתֵּן בַּמֶּלֶךְ. וְלֹא מָלְאוּ הַיָּמִים</b>, עוד לא הגיע הזמן שנקבע לקיום התנאי –
(כז) <b>וַיָּקָם דָּוִד, וַיֵּלֶךְ הוּא וַאֲנָשָׁיו וַיַּךְ בַּפְּלִשְׁתִּים מָאתַיִם אִישׁ,</b> ולא מאה בלבד, כמו שביקש שאול. <b>וַיָּבֵא דָוִד אֶת עָרְלֹתֵיהֶם, וַיְמַלְאוּם</b>, הביאום בשלמות <b>לַמֶּלֶךְ</b> על מנת <b>לְהִתְחַתֵּן בַּמֶּלֶךְ.</b> התנאי קוים – <b>וַיִתֶּן לוֹ שָׁאוּל אֶת מִיכַל בִּתּוֹ לְאִשָּׁה.</b> לכאורה כל הצדדים היו מרוצים מקשר הנישואין הזה. תּוֹ לְאִשָּׁה.
(כח) <b>וַיַּרְא שָׁאוּל וַיֵּדַע כִּי ה' עִם דָּוִד,</b> שה' מלווה אותו בכל דרכיו. <b>וּמִיכַל בַּת שָׁאוּל אֲהֵבַתְהוּ,</b> ושדוד זכה באשה אוהבת.
(כט) <b>וַיֹּאסֶף</b>, הוסיף <b>שָׁאוּל לֵרֹא</b>, לפחד <b>מִפְּנֵי דָוִד עוֹד,</b> שהרי ראה בהצלחותיו של דוד בכל מעשיו, והוא עצמו לא ראה ברכה בחייו. <b>וַיְהִי שָׁאוּל אֹיֵב אֶת דָוִד כָּל הַיָּמִים.</b> זו לא הייתה מחשבה מוגדרת ורציונלית, שהרי דוד לא הראה שום סימן שהוא מעוניין לקחת ממנו את המלוכה, אבל המחשבה האובססיבית על כך לא חדלה להציק לו.
(ל) <b>וַיֵּצְאוּ שָׂרֵי פְלִשְׁתִּים</b> מפעם לפעם למערכה כנגד ישראל, <b>וַיְהִי מִדֵּי צֵאתָם, שָׂכַל</b>, נהג בתבונה והצליח <b>דָּוִד מִכֹּל עַבְדֵי שָׁאוּל. וַיִּיקַר</b>, התכבד <b>שְׁמוֹ מְאֹד.</b> ושאול לא יכול היה לשאת זאת.
<h2>פרק יט</h2>
(א) <b>וַיְדַבֵּר שָׁאוּל אֶל יוֹנָתָן בְּנוֹ וְאֶל כָּל עֲבָדָיו לְהָמִית אֶת דָּוִד. וִיהוֹנָתָן בֶּן שָׁאוּל חָפֵץ בְּ</b>קיומו, בהצלחתו ובקרבתו של <b>דָוִד מְאֹד.</b>
(ב) <b>וַיַּגֵּד יְהוֹנָתָן לְדָוִד לֵאמֹר: מְבַקֵּשׁ שָׁאוּל אָבִי לַהֲמִיתֶךָ, וְעַתָּה</b>, ראשית לכול <b>הִשָּׁמֶר נָא בַבֹּקֶר וְיָשַׁבְתָּ בַסֵּתֶר וְנַחְבֵּאתָ.</b>
(ג) <b>וַאֲנִי אֵצֵא וְעָמַדְתִּי לְיַד אָבִי בַּשָּׂדֶה אֲשֶׁר אַתָּה שָׁם, וַאֲנִי אֲדַבֵּר בְּךָ</b>, עליך בגלוי <b>אֶל אָבִי, וְרָאִיתִי מָה</b> תהיה תגובתו <b>וְהִגַּדְתִּי לָךְ.</b>
(ד) <b>וַיְדַבֵּר יְהוֹנָתָן בְּדָוִד טוֹב</b>, דברים טובים <b>אֶל שָׁאוּל אָבִיו, וַיֹּאמֶר אֵלָיו: אַל יֶחֱטָא הַמֶּלֶךְ בְּעַבְדּוֹ בְדָוִד, כִּי לוֹא חָטָא לָךְ,</b> לא עשה דבר נגדך, <b>וְכִי מַעֲשָׂיו</b> במלחמה, בנגינה וכיוצא בהם <b>טוֹב לְךָ מְאֹד,</b> הם לטובתך.
(ה) <b>וַיָּשֶׂם אֶת נַפְשׁוֹ בְכַפּוֹ</b>, דוד סיכן את עצמו <b>וַיַּךְ אֶת</b> גלית <b>הַפְּלִשְׁתִּי, וַיַּעַשׂ ה' תְּשׁוּעָה גְדוֹלָה לְכָל יִשְׂרָאֵל</b> על ידו, ואתה <b>רָאִיתָ וַתִּשְׂמָח</b> – <b>וְלָמָּה תֶחֱטָא בְּדָם נָקִי לְהָמִית אֶת דָוִד חִנָּם</b>?!
(ו) <b>וַיִּשְׁמַע שָׁאוּל בְּקוֹל יְהוֹנָתָן, וַיִּשָּׁבַע שָׁאוּל: חַי ה' אִם יוּמָת.</b> דוד לא יומת.
(ז) <b>וַיִּקְרָא יְהוֹנָתָן לְדָוִד, וַיַּגֶּד לוֹ יְהוֹנָתָן אֵת כָּל הַדְּבָרִים הָאֵלֶּה. וַיָּבֵא יְהוֹנָתָן אֶת דָּוִד אֶל שָׁאוּל, וַיְהִי</b> דוד עומד <b>לְפָנָיו כְּאֶתְמוֹל שִׁלְשׁוֹם.</b>
(ח) <b>וַתּוֹסֶף הַמִּלְחָמָה</b> מול הפלשתים <b>לִהְיוֹת.</b> זו הייתה מלחמה מתמשכת של פשיטות הדדיות, שאין בה הכרעה. <b>וַיֵּצֵא דָוִד וַיִּלָּחֶם בַּפְּלִשְׁתִּים, וַיַּךְ בָּהֶם מַכָּה גְדוֹלָה וַיָּנֻסוּ מִפָּנָיו.</b> דוד המשיך להצליח כאיש צבא.
(ט) <b>וַתְּהִי רוּחַ ה' רָעָה אֶל שָׁאוּל, וְהוּא בְּבֵיתוֹ יוֹשֵׁב וַחֲנִיתוֹ בְּיָדוֹ. ו</b>לעומת יד שאול האוחזת בחנית, <b>דָוִד מְנַגֵּן בְּיָד</b> כדי להרגיע את שאול.
(י) <b>וַיְבַקֵּשׁ שָׁאוּל לְהַכּוֹת בַּחֲנִית</b> שתינעץ <b>בְּדָוִד וּבַקִּיר</b>. <b>וַיִּפְטַר</b>, דוד נחלץ וחמק <b>מִפְּנֵי שָׁאוּל. וַיַּךְ</b> שאול <b>אֶת הַחֲנִית בַּקִּיר,</b> החנית נתקעה בקיר בלבד, <b>וְדָוִד נָס וַיִּמָּלֵט בַּלַּיְלָה</b> ה<b>הוּא.</b>
(יא) שאול ידע שדוד מתחבא בביתו. <b>וַיִּשְׁלַח שָׁאוּל מַלְאָכִים אֶל בֵּית דָּוִד לְשָׁמְרוֹ וְלַהֲמִיתוֹ בַּבֹּקֶר. וַתַּגֵּד לְדָוִד מִיכַל אִשְׁתּוֹ לֵאמֹר: אִם אֵינְךָ מְמַלֵּט אֶת נַפְשְׁךָ הַלַּיְלָה</b> – <b>מָחָר אַתָּה מוּמָת.</b>
(יב) <b>וַתֹּרֶד מִיכַל אֶת דָּוִד בְּעַד הַחַלּוֹן,</b> שאולי היה בקומה מוגבהת, ובאותו צד לא עמדו שומרים, <b>וַיֵּלֶךְ וַיִּבְרַח וַיִּמָּלֵט.</b>
(יג) <b>וַתִּקַּח מִיכַל אֶת הַתְּרָפִים,</b> הצלמיות שלהן דמות אדם, <b>וַתָּשֶׂם</b> אותם <b>אֶל</b>, על <b>הַמִּטָּה, וְאֵת כְּבִיר</b>, מקלעת, או: עור ושער <b>הָעִזִּים שָׂמָה מְרַאֲשֹׁתָיו,</b> מעין כרית במקום הנחת ראשו, <b>וַתְּכַס בַּבָּגֶד,</b> כך שייראה כאילו דמות שוכבת במיטה.
(יד) <b>וַיִּשְׁלַח שָׁאוּל מַלְאָכִים</b>, שליחים <b>לָקַחַת אֶת דָּוִד, וַתֹּאמֶר</b> מיכל<b>: חֹלֶה הוּא</b> ושוכב במיטה.
(טו) <b>וַיִּשְׁלַח שָׁאוּל אֶת הַמַּלְאָכִים לִרְאוֹת אֶת דָּוִד, לֵאמֹר</b>, כך ציווה עליהם<b>: הַעֲלוּ אֹתוֹ בַמִּטָּה אֵלַי לַהֲמִתוֹ.</b>
(טז) <b>וַיָּבֹאוּ הַמַּלְאָכִים, וְהִנֵּה</b> במקום דוד נמצאים <b>הַתְּרָפִים אֶל</b>, על <b>הַמִּטָּה, וּכְבִיר הָעִזִּים מְרַאֲשֹׁתָיו.</b>
(יז) <b>וַיֹּאמֶר שָׁאוּל אֶל מִיכַל: לָמָּה כָּכָה רִמִּיתִנִי וַתְּשַׁלְּחִי אֶת אֹיְבִי וַיִּמָּלֵט</b>?<b>וַתֹּאמֶר מִיכַל אֶל שָׁאוּל: הוּא אָמַר אֵלַי "שַׁלְּחִנִי</b> – <b>לָמָה אֲמִיתֵךְ</b>?<b>"</b> לאביה היא מספרת כאילו דוד איים עליה, ועל כן שילחה אותו.
(יח) <b>וְדָוִד בָּרַח וַיִּמָּלֵט, וַיָּבֹא אֶל שְׁמוּאֵל הָרָמָתָה, וַיַּגֶּד לוֹ אֵת כָּל אֲשֶׁר עָשָׂה לוֹ שָׁאוּל. וַיֵּלֶךְ הוּא וּשְׁמוּאֵל וַיֵּשְׁבוּ בְּנָיוֹת</b> שברמה, עירו של שמואל. אולי זה היה מקום שקט, שבו נפשו או למדו והתבודדו.
(יט) <b>וַיֻּגַּד לְשָׁאוּל לֵאמֹר: הִנֵּה דָוִד בְּנָיוֹת בָּרָמָה.</b>
(כ) <b>וַיִּשְׁלַח שָׁאוּל מַלְאָכִים לָקַחַת אֶת דָּוִד.</b> הוא לא היסס לקחת את דוד גם משם. <b>וַיַּרְא</b> כל אחד משליחי שאול <b>אֶת לַהֲקַת הַנְּבִיאִים נִבְּאִים</b>, <b>וּשְׁמוּאֵל</b> רבם <b>עֹמֵד נִצָּב עֲלֵיהֶם.</b> הוא לא היה פעיל בהתנבאות אלא רק השגיח שהם ינהגו כראוי. <b>וַתְּהִי עַל מַלְאֲכֵי שָׁאוּל רוּחַ אֱלֹהִים, וַיִּתְנַבְּאוּ גַּם הֵמָּה.</b> כאשר השליחים ראו את הנביאים, גם הם נתפסו למצב ההתנבאות.
(כא) <b>וַיַּגִּדוּ</b> זאת <b>לְשָׁאוּל, וַיִּשְׁלַח מַלְאָכִים אֲחֵרִים</b> – <b>וַיִּתְנַבְּאוּ גַּם הֵמָּה. וַיֹּסֶף שָׁאוּל וַיִּשְׁלַח מַלְאָכִים שְׁלִשִׁים</b> – <b>וַיִּתְנַבְּאוּ גַּם הֵמָּה.</b> הנבואה נפתחה עתה בפני ההמונים. כל שליחיו של שאול הוטבעו בחוויה הנבואית.
(כב) שאול לא מצא פתרון אחר – <b>וַיֵּלֶךְ גַּם הוּא</b> עצמו <b>הָרָמָתָה. וַיָּבֹא עַד</b> ה<b>בּוֹר הַגָּדוֹל אֲשֶׁר בַּ</b>מקום שנקרא <b>שֶּׂכוּ, וַיִּשְׁאַל וַיֹּאמֶר: אֵיפֹה שְׁמוּאֵל וְדָוִד</b>?<b>וַיֹּאמֶר</b> מישהו: <b>הִנֵּה בְּנָיוֹת</b> ש<b>בָּרָמָה.</b>
(כג) <b>וַיֵּלֶךְ שָׁם אֶל נָיוֹת בָּרָמָה, וַתְּהִי עָלָיו גַּם הוּא רוּחַ אֱלֹהִים, וַיֵּלֶךְ הָלוֹךְ וַיִּתְנַבֵּא עַד בֹּאוֹ בְּנָיוֹת בָּרָמָה.</b>
(כד) <b>וַיִּפְשַׁט גַּם הוּא בְּגָדָיו</b> כמו המתנבאים האחרים, <b>וַיִּתְנַבֵּא גַם הוּא לִפְנֵי שְׁמוּאֵל, וַיִּפֹּל עָרֹם כָּל הַיּוֹם הַהוּא וְכָל הַלָּיְלָה.</b> במשך הזמן הזה דוד יכול היה להימלט. <b>עַל כֵּן יֹאמְרוּ</b> כפתגם רווח, שכבר הוזכר בנסיבות דומות בהשתאות<b>:</b> <b>הֲגַם שָׁאוּל בַּנְּבִיאִם.</b> אכן, מצד תכונות נפשו היה שאול מתאים להיות כלי לנבואה. לפיכך גם הוא נתפס בה, שוכב ומתנבא, ובאותה שעה של אובדן עשתונות לא יכול היה להשתחרר מהשפעתה.
<h2>פרק כ</h2>
(א) כשדוד הבין שאין הוא מוגן בניות ברמה, וששאול אינו נרתע מלחפשו אף ששמואל יושב שם – <b>וַיִּבְרַח דָּוִד מִנָּיוֹת בָּרָמָה. וַיָּבֹא וַיֹּאמֶר לִפְנֵי יְהוֹנָתָן: מֶה עָשִׂיתִי, מֶה עֲוֹנִי וּמֶה חַטָּאתִי לִפְנֵי אָבִיךָ כִּי</b> הוא <b>מְבַקֵּשׁ אֶת נַפְשִׁי</b>?
(ב) <b>וַיֹּאמֶר לוֹ: חָלִילָה, לֹא תָמוּת. הִנֵּה לֹא יַעֲשֶׂה אָבִי דָּבָר גָּדוֹל אוֹ דָּבָר קָטֹן וְלֹא יִגְלֶה אֶת אָזְנִי,</b> שהרי אני יורש העצר האהוב עליו והמכובד בעיניו, <b>וּמַדּוּעַ יַסְתִּיר אָבִי מִמֶּנִּי אֶת הַדָּבָר הַזֶּה</b>? <b>אֵין זֹאת.</b> הדבר איננו נכון.
(ג) <b>וַיִּשָּׁבַע עוֹד דָּוִד וַיֹּאמֶר:</b> גם אם המלך סומך עליך בכול, במקרה זה <b>יָדֹעַ יָדַע אָבִיךָ כִּי מָצָאתִי חֵן בְּעֵינֶיךָ וַיֹּאמֶר: "אַל יֵדַע זֹאת יְהוֹנָתָן,</b> כי הדבר מאוד נוגע לו, <b>פֶּן יֵעָצֵב". וְאוּלָם, חַי ה' וְחֵי נַפְשֶׁךָ כִּי כְפֶשַׂע</b>, כפסיעה <b>בֵּינִי וּבֵין הַמָּוֶת.</b> פעם אחר פעם אני מוצא את עצמי על סף מותי.
(ד) <b>וַיֹּאמֶר יְהוֹנָתָן אֶל דָּוִד: מַה תֹּאמַר נַפְשְׁךָ</b>, מה שתרצה – <b>וְאֶעֱשֶׂה לָּךְ.</b>
(ה) <b>וַיֹּאמֶר דָּוִד אֶל יְהוֹנָתָן: הִנֵּה</b> ראש <b>חֹדֶשׁ מָחָר, וְאָנֹכִי יָשֹׁב אֵשֵׁב</b>, רגיל לשבת <b>עִם הַמֶּלֶךְ</b> ועם שאר בני המשפחה <b>לֶאֱכוֹל,</b> אך הפעם – <b>וְשִׁלַּחְתַּנִי,</b> תן לי רשות ללכת, <b>וְנִסְתַּרְתִּי</b>, אסתתר <b>בַשָּׂדֶה עַד הָעֶרֶב הַשְּׁלִשִׁית,</b> השלישי.
(ו) אולי שאול לא יאמר דבר, אבל <b>אִם פָּקֹד יִפְקְדֵנִי</b>, יזכיר <b>אָבִיךָ</b> וישאל על היעדרותי – <b>וְאָמַרְתָּ: "נִשְׁאֹל נִשְׁאַל</b>, ביקש רשות <b>מִמֶּנִּי דָוִד לָרוּץ</b> אל <b>בֵּית לֶחֶם עִירוֹ, כִּי זֶבַח הַיָּמִים</b>, סעודה שנתית או תקופתית <b>שָׁם לְכָל הַמִּשְׁפָּחָה".</b>
(ז) <b>אִם כֹּה יֹאמַר</b> שאול: <b>"טוֹב",</b> "נסיעתו מקובלת בעיני" – סימן ש<b>שָׁלוֹם לְעַבְדֶּךָ.</b> זוהי התגובה הסבירה, שהרי גם אם לא פניתי אליו ישירות, הרי זה משום ידידותי אתך ובהנחה שתמסור את דברי מיד למלך. <b>וְאִם חָרֹה יֶחֱרֶה</b>, יכעס <b>לוֹ</b> – <b>דַּע כִּי כָלְתָה,</b> הוחלטה <b>הָרָעָה מֵעִמּוֹ</b>. אם גם בזמן סעודה חגיגית נינוחה אִזכור שמי גורם להתלקחות רגשותיו העכורים, פירוש הדבר שאין לי תקנה בעיניו, וכל עוד הוא חי לא אמצא מרגוע.
(ח) <b>וְעָשִׂיתָ חֶסֶד עַל</b>, עם <b>עַבְדֶּךָ,</b> אתי, <b>כִּי בִּבְרִית ה'</b> של אהבה ותמיכה עד עולם <b>הֵבֵאתָ אֶת עַבְדְּךָ עִמָּךְ. וְאִם יֶשׁ בִּי עָוֹן</b>, אם אתה סבור שמגיע לי עונש מוות – <b>הֲמִיתֵנִי אַתָּה</b>, אוהבי, <b>וְעַד אָבִיךָ לָמָּה זֶּה תְבִיאֵנִי</b> כדי שהוא יעשה זאת?!
(ט) <b>וַיֹּאמֶר יְהוֹנָתָן: חָלִילָה לָּךְ</b> לחשוד בי <b>כִּי אִם יָדֹעַ אֵדַע כִּי כָלְתָה הָרָעָה מֵעִם אָבִי לָבוֹא</b>, להביא <b>עָלֶיךָ, וְלֹא אֹתָהּ אַגִּיד לָךְ.</b> בוודאי אספר לך.
(י) <b>וַיֹּאמֶר דָּוִד אֶל יְהוֹנָתָן: מִי יַגִּיד לִי אוֹ מַה</b>, אם הדבר ש<b>יַּעַנְךָ אָבִיךָ קָשָׁה</b>? עלינו למצוא דרך לתקשר.
(יא) <b>וַיֹּאמֶר יְהוֹנָתָן אֶל דָּוִד: לְכָה</b>, הבה נלך <b>וְנֵצֵא הַשָּׂדֶה,</b> כדי שנוכל לשוחח במנוחה מבלי לחשוש שמישהו שומע אותנו או צופה בנו. <b>וַיֵּצְאוּ שְׁנֵיהֶם הַשָּׂדֶה.</b>
(יב) <b>וַיֹּאמֶר יְהוֹנָתָן אֶל דָּוִד:</b> אני נשבע ב<b>ה' אֱלֹהֵי יִשְׂרָאֵל כִּי אֶחְקֹר אֶת אָבִי כָּעֵת מָחָר הַשְּׁלִשִׁית</b>, עד היום השלישי, <b>וְהִנֵּה</b> אם יהיה <b>טוֹב אֶל דָּוִד</b>, לגביך – <b>וְ</b>כי <b>לֹא אָז אֶשְׁלַח אֵלֶיךָ</b> מיד <b>וְגָלִיתִי אֶת אָזְנֶךָ</b>? – בוודאי שאשלח.
(יג) והוא ממשיך להישבע: <b>כֹּה יַעֲשֶׂה ה' לִיהוֹנָתָן וְכֹה יֹסִיף, כִּי יֵיטִב אֶל אָבִי</b>, אם ייטב בעיני אבי להביא <b>אֶת הָרָעָה עָלֶיךָ</b> – <b>וְגָלִיתִי אֶת אָזְנֶךָ,</b> אספר לך <b>וְשִׁלַּחְתִּיךָ וְהָלַכְתָּ לְשָׁלוֹם, וִיהִי ה' עִמָּךְ כַּאֲשֶׁר הָיָה עִם אָבִי.</b>
(יד) <b>וְלֹא</b> אצטרך לבוא אתך בברית, בשבועה ובבקשה <b>אִם</b> תמלוך ב<b>עוֹדֶנִּי חָי, וְלֹא תַעֲשֶׂה עִמָּדִי חֶסֶד ה' וְלֹא אָמוּת,</b> שאין לי ספק שכך תעשה,
(טו) מה שאני מבקש – <b>וְלֹא תַכְרִית</b>, תפסיק <b>אֶת חַסְדְּךָ מֵעִם בֵּיתִי</b>, עם משפחתי <b>עַד עוֹלָם, וְלֹא</b> תכרית את חסדך גם <b>בְּהַכְרִת ה' אֶת אֹיְבֵי דָוִד</b> לבסוף, כל <b>אִישׁ מֵעַל פְּנֵי הָאֲדָמָה.</b>
(טז) <b>וַיִּכְרֹת יְהוֹנָתָן</b> ברית <b>עִם בֵּית דָּוִד</b>, והוסיף<b>: וּבִקֵּשׁ</b>, יבקש <b>ה' מִיַּד אֹיְבֵי דָוִד.</b> ה' ישלם להם את גמולם.
(יז) <b>וַיּוֹסֶף יְהוֹנָתָן לְהַשְׁבִּיעַ אֶת דָּוִד בְּאַהֲבָתוֹ אֹתוֹ</b>, מרוב אהבתו <b>כִּי אַהֲבַת נַפְשׁוֹ אֲהֵבוֹ.</b> ויהונתן הגה תכנית: בַת נַפְשׁוֹ אֲהֵבוֹ.
(יח) <b>וַיֹּאמֶר לוֹ יְהוֹנָתָן: מָחָר חֹדֶשׁ, וְנִפְקַדְתָּ</b>, אתה תיזכר <b>כִּי יִפָּקֵד</b>, תיעדר מ<b>מוֹשָׁבֶךָ.</b> כיסאך יהיה ריק, וכך יבחינו בהיעדרך.
(יט) <b>וְשִׁלַּשְׁתָּ,</b> המתן עד היום השלישי, ו<b>תֵּרֵד מְאֹד,</b> העמק להתחבא היטב, <b>וּבָאתָ אֶל הַמָּקוֹם אֲשֶׁר נִסְתַּרְתָּ שָּׁם בְּיּוֹם הַמַּעֲשֶׂה,</b> כשנסתרת בפעם הקודמת. אולי היה זה יום הניצחון על הפלשתים, <b>וְיָשַׁבְתָּ אֵצֶל הָאֶבֶן הָאָזֶל</b> – שמה של אבן מסוימת.
(כ) <b>וַאֲנִי</b> אצא לשדה עם <b>שְׁלֹשֶׁת הַחִצִּים</b> שב<b>צִדָּה</b> של האבן, <b>אוֹרֶה</b>, אירה אותם <b>לְשַׁלַּח לִי לְמַטָּרָה.</b> אעמיד פנים שאני מתאמן בירייה בקשת.
(כא) <b>וְהִנֵּה אֶשְׁלַח אֶת הַנַּעַר</b> שאקח אתי ואומַר לו: <b>"לֵךְ מְצָא אֶת הַחִצִּים". אִם אָמֹר אֹמַר לַנַּעַר: "הִנֵּה הַחִצִּים מִמְּךָ וָהֵנָּה</b>, הם קרובים ואינך צריך להתרחק" – <b>קָחֶנּוּ וָבֹאָה,</b> תוכל אתה לצאת ממחבואך ולהביא אלי בעצמך את החץ, <b>כִּי שָׁלוֹם לְךָ וְאֵין דָּבָר</b>, אין כל חשש, <b>חַי ה'.</b>
(כב) <b>וְאִם כֹּה אֹמַר לָעֶלֶם: "הִנֵּה הַחִצִּים מִמְּךָ וָהָלְאָה"</b> – <b>לֵךְ, כִּי שִׁלַּחֲךָ ה'.</b> כך תקבל את המסר ותוכל להמשיך להיסתר בלי שאדם כלשהו – אם יהיה במקום – יבין. מכיוון שייתכן שהם לא יתראו יותר, מוסיף יהונתן:
(כג) <b>וְהַדָּבָר</b>, הברית <b>אֲשֶׁר דִּבַּרְנוּ אֲנִי וָאָתָּה</b> – <b>הִנֵּה ה'</b> מעיד עליה <b>בֵּינִי וּבֵינְךָ עַד עוֹלָם.</b>
(כד) <b>וַיִּסָּתֵר דָּוִד בַּשָּׂדֶה. וַיְהִי הַחֹדֶשׁ</b>, <b>וַיֵּשֶׁב הַמֶּלֶךְ אֶל הַלֶּחֶם</b>, הסעודה הגדולה <b>לֶאֱכוֹל.</b>
(כה) <b>וַיֵּשֶׁב הַמֶּלֶךְ עַל מוֹשָׁבוֹ</b> הרגיל <b>כְּפַעַם בְּפַעַם אֶל</b> ה<b>מוֹשַׁב</b> שגבו צמוד אל <b>הַקִּיר</b> מטעמי נוחות או משום שחשש לביטחונו. <b>וַיָּקָם יְהוֹנָתָן</b> מצד אביו <b>וַיֵּשֶׁב אַבְנֵר</b> שר הצבא <b>מִצַּד שָׁאוּל. וַיִּפָּקֵד</b>, חסר <b>מְקוֹם דָּוִד.</b>
(כו) <b>וְלֹא דִבֶּר שָׁאוּל מְאוּמָה</b> על כך <b>בַּיּוֹם הַהוּא, כִּי אָמַר</b> בלבו<b>: מִקְרֶה הוּא, בִּלְתִּי טָהוֹר הוּא.</b> דוד טמא מחמת קרי לילה וכדומה, ולא בא אל סעודת הזבח המקודשת <b>כִּי לֹא טָהוֹר</b>, נטהר עדיין. טומאה קלה ושכיחה מעין זו, שיכולה לקרות לאדם בעצמו או מתוך יחסיו עם אשתו, היא ההסבר הפשוט ביותר להיעדרות שאינה צפויה. מן הסתם יבוא למחרת, לאחר שיטבול בלילה ויטהר.
(כז) <b>וַיְהִי מִמָּחֳרַת,</b> שהוא יום <b>הַחֹדֶשׁ הַשֵּׁנִי,</b> <b>וַיִּפָּקֵד</b> שוב <b>מְקוֹם דָּוִד. וַיֹּאמֶר שָׁאוּל אֶל יְהוֹנָתָן בְּנוֹ</b>, חברו של דוד<b>: מַדּוּעַ לֹא בָא בֶן יִשַׁי גַּם תְּמוֹל</b>, אתמול <b>גַּם הַיּוֹם אֶל הַלָּחֶם</b>?
(כח) <b>וַיַּעַן יְהוֹנָתָן אֶת שָׁאוּל: נִשְׁאֹל נִשְׁאַל</b>, ביקש <b>דָּוִד מֵעִמָּדִי</b> רשות ללכת <b>עַד בֵּית לָחֶם.</b>
(כט) <b>וַיֹּאמֶר: "שַׁלְּחֵנִי נָא, כִּי זֶבַח מִשְׁפָּחָה לָנוּ בָּעִיר, וְהוּא צִוָּה לִי</b> לבוא, <b>אָחִי</b> הגדול. <b>וְעַתָּה אִם מָצָאתִי חֵן בְּעֵינֶיךָ</b> – <b>אִמָּלְטָה</b>, אשתחרר וארוץ <b>נָּא וְאֶרְאֶה אֶת אֶחָי", עַל כֵּן לֹא בָא</b> דוד <b>אֶל שֻׁלְחַן הַמֶּלֶךְ.</b> אין בהיעלמותו פגיעה בכבודך, שהרי ביקש את רשותי.
(ל) <b>וַיִּחַר אַף שָׁאוּל בִּיהוֹנָתָן, וַיֹּאמֶר לוֹ: בֶּן נַעֲוַת הַמַּרְדּוּת</b>! אשה מעוותת ומרדנית! שאול מקלל את אם יהונתן ומבזה אותה. והוא מחריף את התבטאותו ועובר ללשון גסה ובלתי מכובדת: <b>הֲלוֹא יָדַעְתִּי כִּי בֹחֵר אַתָּה לְבֶן</b>, בבן <b>יִשַׁי,</b> אתה מעדיף שדוד ימלוך, <b>לְבָשְׁתְּךָ וּלְבֹשֶׁת עֶרְוַת אִמֶּךָ.</b>
(לא) <b>כִּי כָל הַיָּמִים אֲשֶׁר בֶּן יִשַׁי חַי עַל הָאֲדָמָה לֹא תִכּוֹן</b>, תתקיים <b>אַתָּה וּמַלְכוּתֶךָ, וְעַתָּה שְׁלַח</b> אנשים <b>וְקַח אֹתוֹ אֵלַי כִּי בֶן מָוֶת הוּא.</b> הוא חייב מיתה.
(לב) <b>וַיַּעַן יְהוֹנָתָן אֶת שָׁאוּל אָבִיו, וַיֹּאמֶר אֵלָיו: לָמָּה יוּמַת</b>? <b>מֶה עָשָׂה</b>?
(לג) <b>וַיָּטֶל שָׁאוּל אֶת הַחֲנִית עָלָיו לְהַכֹּתוֹ,</b> לא כדי להרוג את בנו, אלא לבטא את זעמו. <b>וַיֵּדַע יְהוֹנָתָן כִּי כָלָה הִיא</b>, מנוי וגמור <b>מֵעִם אָבִיו לְהָמִית אֶת דָּוִד.</b> שאול לא הצניע את הדבר אלא גילה את רצונו ברבים פעם אחר פעם, שהרי שריו ומקורביו של שאול בוודאי נכחו בסעודה החגיגית. יתרה מזו, לראשונה הוא גם מעליב את יהונתן וגם מנסה לפגוע בו. ליהונתן לא נותר כל ספק באשר לכוונותיו.
(לד) <b>וַיָּקָם יְהוֹנָתָן מֵעִם הַשֻּׁלְחָן בָּחֳרִי אָף</b>, בכעס <b>וְלֹא אָכַל בְּיוֹם הַחֹדֶשׁ הַשֵּׁנִי לֶחֶם, כִּי נֶעְצַב אֶל דָּוִד</b> ו<b>כִי הִכְלִמוֹ</b>, ביישו <b>אָבִיו.</b> יהונתן חש זעם, עצב ובושה גם יחד.
(לה) <b>וַיְהִי בַבֹּקֶר, וַיֵּצֵא יְהוֹנָתָן הַשָּׂדֶה לְמוֹעֵד</b>, לזמן שקבע עם <b>דָּוִד, וְנַעַר קָטֹן</b>, שלא יבין ויחשוד בדבר <b>עִמּוֹ.</b>
(לו) <b>וַיֹּאמֶר לְנַעֲרוֹ: רֻץ מְצָא נָא אֶת הַחִצִּים אֲשֶׁר אָנֹכִי מוֹרֶה,</b> יורה. <b>הַנַּעַר רָץ, וְהוּא יָרָה</b> את <b>הַחֵצִי</b>, החץ <b>לְהַעֲבִרוֹ,</b> כדי שהחץ יעבור את הנער.
(לז) <b>וַיָּבֹא הַנַּעַר עַד מְקוֹם הַחֵצִי אֲשֶׁר יָרָה יְהוֹנָתָן.</b> התברר שיהונתן ירה מעבר למטרה היעודה, <b>וַיִּקְרָא יְהוֹנָתָן אַחֲרֵי הַנַּעַר וַיֹּאמֶר: הֲלוֹא הַחֵצִי מִמְּךָ וָהָלְאָה.</b>
(לח) <b>וַיִּקְרָא יְהוֹנָתָן אַחֲרֵי הַנַּעַר: מְהֵרָה חוּשָׁה,</b> הזדרז, <b>אַל תַּעֲמֹד. וַיְלַקֵּט נַעַר יְהוֹנָתָן אֶת הַחִצִּים, וַיָּבֹא אֶל אֲדֹנָיו,</b> כדי שיהונתן יניח אותם באשפת החצים.
(לט) <b>וְהַנַּעַר לֹא יָדַע מְאוּמָה, אַךְ יְהוֹנָתָן וְדָוִד יָדְעוּ אֶת הַדָּבָר.</b>
(מ) <b>וַיִּתֵּן יְהוֹנָתָן אֶת כֵּלָיו</b>, הקשת ואשפת החצים, <b>אֶל הַנַּעַר אֲשֶׁר לוֹ, וַיֹּאמֶר לוֹ: לֵךְ הָבֵיא</b> אותם אל <b>הָעִיר.</b>
(מא) <b>הַנַּעַר בָּא,</b> פנה לדרכו, <b>וְ</b>כאשר לא היה איש בשדה, <b>דָוִד קָם מֵאֵצֶל הַנֶּגֶב</b>, מן הצד הדרומי של השדה או של האבן האזל, <b>וַיִּפֹּל לְאַפָּיו</b>, לפני יהונתן <b>אַרְצָה וַיִּשְׁתַּחוּ</b>, השתחווה לו <b>שָׁלֹשׁ פְּעָמִים</b> לאות תודה. <b>וַיִּשְּׁקוּ אִישׁ אֶת רֵעֵהוּ וַיִּבְכּוּ אִישׁ אֶת רֵעֵהוּ,</b> כי ידעו שמן הסתם לא ייפגשו עוד, <b>עַד</b> ש<b>דָּוִד הִגְדִּיל,</b> הִרבה לבכות מיהונתן. אף על פי שיונתן אהב אותו לא פחות. דוד ידע שמעתה הוא נידון לחיי קושי, רדיפות וסבל.
(מב) <b>וַיֹּאמֶר יְהוֹנָתָן לְדָוִד: לֵךְ לְשָׁלוֹם,</b> והוא שב ומזכיר לו: <b>אֲשֶׁר נִשְׁבַּעְנוּ שְׁנֵינוּ אֲנַחְנוּ בְּשֵׁם ה' לֵאמֹר: "ה' יִהְיֶה בֵּינִי וּבֵינֶךָ וּבֵין זַרְעִי וּבֵין זַרְעֲךָ עַד עוֹלָם".</b>
<h2>פרק כא</h2>
(א) <b>וַיָּקָם</b> דוד <b>וַיֵּלַךְ</b> מאותו מקום, <b>וִיהוֹנָתָן בָּא</b> אל <b>הָעִיר.</b>
(ב) <b>וַיָּבֹא דָוִד נֹבֶה,</b> אל נֹב, המרכז הדתי באותו זמן, שבו עמד מה שנשאר מקודשי משכן שִׁלֹה, ובו התגוררו הכהנים, <b>אֶל אֲחִימֶלֶךְ הַכֹּהֵן. וַיֶּחֱרַד</b>, התרגש <b>אֲחִימֶלֶךְ לִקְרַאת דָּוִד</b>, שכן למקום זה לא היו רגילות להגיע דמויות חשובות. <b>וַיֹּאמֶר לוֹ: מַדּוּעַ אַתָּה לְבַדֶּךָ וְאִישׁ אֵין אִתָּךְ</b>? דוד היה מלווה בדרך כלל בפמליה, והנה הגיע לבדו.
(ג) <b>וַיֹּאמֶר דָּוִד לַאֲחִימֶלֶךְ הַכֹּהֵן: הַמֶּלֶךְ צִוַּנִי</b>, הפקיד אותי על <b>דָבָר, וַיֹּאמֶר אֵלַי: "אִישׁ אַל יֵדַע מְאוּמָה אֶת הַדָּבָר אֲשֶׁר אָנֹכִי שֹׁלֵחֲךָ וַאֲשֶׁר צִוִּיתִךָ".</b> אני הולך בשליחות סודית, <b>וְאֶת</b>, ועם <b>הַנְּעָרִים</b> המלווים אותי <b>יוֹדַעְתִּי</b>, קבעתי להיפגש אתם <b>אֶל מְקוֹם פְּלֹנִי אַלְמוֹנִי,</b> סודי.
(ד) <b>וְעַתָּה מַה יֵּשׁ תַּחַת יָדְךָ</b>? אם יש <b>חֲמִשָּׁה</b> כיכרות <b>לֶחֶם</b> – <b>תְּנָה בְיָדִי, אוֹ</b> אם אין, תן לי את <b>הַנִּמְצָא.</b> נראה שדוד לא אכל הרבה בשלושת הימים שבהם התחבא בשדה, והוא רעב מאוד.
(ה) <b>וַיַּעַן הַכֹּהֵן אֶת דָּוִד וַיֹּאמֶר: אֵין לֶחֶם חֹל אֶל תַּחַת יָדִי, כִּי אִם לֶחֶם קֹדֶשׁ</b>, 'לחם הפנים', המיועד למאכל הכהנים בלבד <b>יֵשׁ,</b> אבל כיוון שהדבר נחוץ מאוד – כי לדברי דוד היה מדובר במצב הגובל בפיקוח נפש – הכהן הסכים לתת, <b>אִם נִשְׁמְרוּ הַנְּעָרִים אַךְ מ</b>משכב <b>אִשָּׁה,</b> אם אתה ונעריך טהורים, כדי שלחם הקודש לא ייאכל בטומאה.
(ו) <b>וַיַּעַן דָּוִד אֶת הַכֹּהֵן וַיֹּאמֶר לוֹ: כִּי אִם</b>, אמנם <b>אִשָּׁה עֲצֻרָה לָנוּ</b>, מנועה מאתנו <b>כִּתְמוֹל שִׁלְשֹׁם בְּצֵאתִי.</b> לא היה לנו מגע עם אשה כבר כמה ימים. <b>וַיִּהְיוּ כְלֵי הַנְּעָרִים קֹדֶשׁ</b>, <b>וְהוּא דֶּרֶךְ חֹל.</b> אף על פי שדרכנו דרך חול, הכלים נשמרו על טהרת הקודש. אמנם זו אינה קדושת מקדש, אבל זו טהרה. <b>וְאַף כִּי הַיּוֹם יִקְדַּשׁ</b> הלחם <b>בַּכֶּלִי,</b> בכלי הקודש, בכל זאת אני זקוק לו מאוד.
(ז) <b>וַיִּתֶּן לוֹ הַכֹּהֵן קֹדֶשׁ, כִּי לֹא הָיָה שָׁם לֶחֶם כִּי אִם לֶחֶם הַפָּנִים הַמּוּסָרִים מִלִּפְנֵי ה'.</b> נראה שהדבר אירע בשבת או במוצאי שבת, שבאותו יום מחליפים את לחם הפנים הערוך על השולחן במשכן במשך השבוע, כדי <b>לָשׂוּם לֶחֶם חֹם</b>, טרי <b>בְּיוֹם הִלָּקְחוֹ</b> של הלחם הקודם.
(ח) <b>וְשָׁם</b> במקרה <b>אִישׁ מֵעַבְדֵי שָׁאוּל בַּיּוֹם הַהוּא נֶעְצָר</b>, נשתהה להתבודדות ולהתקדשות <b>לִפְנֵי ה', וּשְׁמוֹ דֹּאֵג הָאֲדֹמִי,</b> שהיה <b>אַבִּיר הָרֹעִים אֲשֶׁר לְשָׁאוּל.</b> הממונה על רועי המלך, ובאותם זמנים היה זה תפקיד מכובד, אחד משרי המדינה. דוד כמובן לא שמח בנוכחותו; מכל מקום דואג ראה את המתרחש.
(ט) <b>וַיֹּאמֶר דָּוִד לַאֲחִימֶלֶךְ: וְאִין</b>, האם <b>יֶשׁ פֹּה תַחַת יָדְךָ חֲנִית אוֹ חָרֶב</b>? <b>כִּי גַם חַרְבִּי וְגַם כֵּלַי לֹא לָקַחְתִּי בְיָדִי, כִּי הָיָה דְבַר הַמֶּלֶךְ נָחוּץ.</b> הדבר היה כה דחוף שלא לקחתי אפילו כלי נשק, ואינני רוצה להסתובב כך ללא הגנה.
(י) <b>וַיֹּאמֶר הַכֹּהֵן:</b> יש כאן רק <b>חֶרֶב גָּלְיָת הַפְּלִשְׁתִּי אֲשֶׁר הִכִּיתָ בְּעֵמֶק הָאֵלָה,</b> ו<b>הִנֵּה הִיא לוּטָה</b>, מכוסה <b>בַשִּׂמְלָה אַחֲרֵי הָאֵפוֹד. אִם אֹתָהּ תִּקַּח</b>, תרצה לקחת <b>לְךָ</b> – <b>קָח, כִּי אֵין</b> חרב <b>אַחֶרֶת זוּלָתָהּ בָּזֶה,</b> כאן. במקדש לא מצויות חרבות, וחרב זו נשמרה בין כלי הקודש כזיכרון למאורע גדול של ניצחון ישראל. <b>וַיֹּאמֶר דָּוִד: אֵין כָּמוֹהָ. תְּנֶנָּה לִּי.</b> למרות שחרב גלית הייתה גדולה מאוד ולא נוחה במיוחד לדוד, היא הייתה משמעותית בעבור דוד, שכן ראה בלקיחתה מעשה סמלי.
(יא) <b>וַיָּקָם דָּוִד</b> המצויד בחרב הענק מגת <b>וַיִּבְרַח בַּיּוֹם הַהוּא מִפְּנֵי שָׁאוּל, וַיָּבֹא אֶל אָכִישׁ מֶלֶךְ גַּת,</b> אחת מערי הפלשתים. דוד ניסה לברוח אל המקום הבטוח ביותר מפני שאול, ועם זאת לא ידע כיצד יתקבל על ידי הפלשתים.
(יב) <b>וַיֹּאמְרוּ עַבְדֵי אָכִישׁ אֵלָיו: הֲלוֹא זֶה דָוִד מֶלֶךְ הָאָרֶץ,</b> האיש הגדול והמופלא בישראל<b>, הֲלוֹא לָזֶה יַעֲנוּ</b>, ישירו <b>בַמְּחֹלוֹת לֵאמֹר: "הִכָּה שָׁאוּל בַּאֲלָפָיו, וְדָוִד</b> – <b>בְּרִבְבֹתָיו".</b>
(יג) <b>וַיָּשֶׂם דָּוִד אֶת הַדְּבָרִים הָאֵלֶּה בִּלְבָבוֹ, וַיִּרָא מְאֹד מִפְּנֵי אָכִישׁ מֶלֶךְ גַּת,</b> שהרי אנשים זיהו אותו כמי שהכה בפלשתים במשך שנים בפומבי, ועתה נפל ביד מלכם. דוד לא יכול היה להסביר להם את נסיבות הופעתו שם, והפלשתים חשדו בו, ואף ימשיכו לחשוד בו בכל זמן התקשרותו אתם.
(יד) <b>וַיְשַׁנּוֹ,</b> הוא שינה <b>אֶת טַעְמוֹ בְּעֵינֵיהֶם,</b> התחזה לאדם שאיבד את דעתו, <b>וַיִּתְהֹלֵל</b>, השתגע <b>בְּ</b>עודו מוחזק ב<b>יָדָם. וַיְתָיו</b>, הוא התווה סימנים <b>עַל דַּלְתוֹת הַשַּׁעַר, וַיּוֹרֶד רִירוֹ אֶל זְקָנוֹ.</b>
(טו) <b>וַיֹּאמֶר אָכִישׁ אֶל עֲבָדָיו: הִנֵּה תִרְאוּ אִישׁ מִשְׁתַּגֵּעַ,</b> אז <b>לָמָּה תָּבִיאוּ אֹתוֹ אֵלָי</b>?
(טז) ה<b>חֲסַר מְשֻׁגָּעִים אָנִי, כִּי הֲבֵאתֶם אֶת זֶה לְהִשְׁתַּגֵּעַ עָלָי</b>?! לשם מה אני זקוק למשוגע נוסף?! <b>הֲ</b>אם אדם משוגע כ<b>זֶה יָבוֹא אֶל בֵּיתִי</b>?! ואכן, הפלשתים לא עצרו את דוד, לא נגעו בו לרעה ואפשרו לו להימלט.
<h2>פרק כב</h2>
(א) דוד הבין שלא יוכל להישאר בין הפלשתים, אך גם תחת שלטונו של שאול חייו בסכנה, לפיכך ברח למקום מסתור. <b>וַיֵּלֶךְ דָּוִד מִשָּׁם וַיִּמָּלֵט אֶל מְעָרַת עֲדֻלָּם</b> שבדרום יהודה נחלת שבטו, שכן אדם יכול לחיות במערות הגדולות שבעדולם. <b>וַיִּשְׁמְעוּ אֶחָיו וְכָל בֵּית אָבִיו.</b> בני משפחתו נוכחו לדעת שדוד, שהצליח ביותר קודם לכן, הוא עתה פליט הנרדף על ידי המלך. בשל קרבתם המשפחתית ובעקבות החשש לגורלם – <b>וַיֵּרְדוּ אֵלָיו שָׁמָּה,</b> וכפי הנראה חלקם נשארו אתו, בין בקביעות ובין באופן זמני.
(ב) <b>וַיִּתְקַבְּצוּ אֵלָיו כָּל אִישׁ מָצוֹק</b>, אנשים הסובלים ממצוקות <b>וְכָל אִישׁ אֲשֶׁר לוֹ נֹשֶׁא</b>, נושֶׁה, בעלי חוב שנמלטו מנושיהם וביקשו לחמוק מן החוק, <b>וְכָל אִישׁ מַר נֶפֶשׁ</b>, אנשים מרירים ונואשים מהישיבה בבתיהם, <b>וַיְהִי</b> דוד <b>עֲלֵיהֶם לְשָׂר.</b> מכיוון שדוד נעשה פליט החי מחוץ לחוק, קבוצת אנשים זו שנפלטה מן החברה הממוסדת קיבלה אותו למנהיג עליה. <b>וַיִּהְיוּ עִמּוֹ כְּאַרְבַּע מֵאוֹת אִישׁ.</b> במשך הזמן התקבץ אליו גדוד משמעותי של אנשים, שאינם לוחמים מיומנים, אבל בייאושם היו נכונים להילחם, מפני שלא יכלו להפסיד עוד דבר.
(ג) <b>וַיֵּלֶךְ דָּוִד מִשָּׁם</b> למקום שנקרא <b>מִצְפֵּה מוֹאָב</b> בתוך ארץ מואב או בקרבתה. <b>וַיֹּאמֶר אֶל מֶלֶךְ מוֹאָב: יֵצֵא נָא אָבִי וְאִמִּי אִתְּכֶם,</b> אנא העניקו חסות להורי, <b>עַד אֲשֶׁר אֵדַע מַה יַּעֲשֶׂה לִּי אֱלֹהִים.</b> דוד חשש שמא שאול המלך ינקום בהוריו, שכבר אינם צעירים. אולי פנה למואב דווקא, משום שמשפחתו הגיעה מרות המואבייה.
(ד) <b>וַיַּנְחֵם</b>, דוד הדריך והוליך את אביו ואמו <b>אֶת פְּנֵי מֶלֶךְ מוֹאָב. וַיֵּשְׁבוּ עִמּוֹ</b> – עם מלך מואב <b>כָּל יְמֵי הֱיוֹת דָּוִד בַּמְּצוּדָה,</b> במקום מבוצר שבו היה יכול להתגונן מפני התקפה.
(ה) <b>וַיֹּאמֶר גָּד הַנָּבִיא אֶל דָּוִד: לֹא תֵשֵׁב בַּמְּצוּדָה. לֵךְ וּבָאתָ לְּךָ אֶרֶץ יְהוּדָה.</b> אל לך להתגורר בארץ אחרת כאויב ישראל. עליך להתגורר בארץ יהודה ולסבול את כל העלול לבוא. אחרי הכול שם תהיה לך הגנה כלשהי של אנשי המקום. מכיוון שהייתה זו נבואה, דוד ציית לנביא – <b>וַיֵּלֶךְ דָּוִד, וַיָּבֹא</b> אל <b>יַעַר חָרֶת</b> שבארץ יהודה.
(ו) <b>וַיִּשְׁמַע שָׁאוּל כִּי נוֹדַע דָּוִד,</b> השמועות שדוד איננו כפוף למרותו של המלך התפרסמו, <b>ו</b>נודע דבר קיומם של ה<b>אֲנָשִׁים אֲשֶׁר אִתּוֹ. וְשָׁאוּל יוֹשֵׁב בַּגִּבְעָה</b>, בגבעת שאול <b>תַּחַת</b> עץ <b>הָאֶשֶׁל בָּרָמָה,</b> מקום גבוה כלשהו בגבעה, <b>וַחֲנִיתוֹ בְיָדוֹ, וְכָל עֲבָדָיו נִצָּבִים עָלָיו</b> כדרכו של מלך.
(ז) <b>וַיֹּאמֶר שָׁאוּל לַעֲבָדָיו הַנִּצָּבִים עָלָיו: שִׁמְעוּ נָא, בְּנֵי יְמִינִי.</b> שאול פונה אל מקורביו שרובם בני בנימין, בעוקצנות מרה: <b>גַּם לְכֻלְּכֶם יִתֵּן בֶּן יִשַׁי שָׂדוֹת וּכְרָמִים</b> כאשר ימלוך. תוכלו לקוות שייתן לכם רכוש. <b>לְכֻלְּכֶם</b>, את כולכם <b>יָשִׂים</b>, ימָנה <b>שָׂרֵי אֲלָפִים וְשָׂרֵי מֵאוֹת.</b>
(ח) <b>כִּי קְשַׁרְתֶּם</b>, מרדתם <b>כֻּלְּכֶם עָלַי,</b> גם אם לא בפועל – זוהי כוונתכם האמתית. <b>וְאֵין גֹּלֶה</b>, מגלה <b>אֶת אָזְנִי</b>, שהרי איש לא סיפר לי <b>בִּכְרָת בְּנִי</b> יהונתן ברית <b>עִם בֶּן יִשַׁי, וְאֵין חֹלֶה</b>, כואב ודואג <b>מִכֶּם עָלַי</b>, בעבורי, <b>וְ</b>אין <b>גֹלֶה אֶת אָזְנִי כִּי הֵקִים בְּנִי אֶת עַבְדִּי עָלַי לְאֹרֵב</b> הממתין להדיחני <b>כַּיּוֹם הַזֶּה,</b> כפי שברור עכשיו. אתם תומכים בדוד, או על כל פנים סומכים עליו, ואיש מכם אינו רגיש למצבי. בעטיה של רוח הרדיפה ששרתה על שאול, הוא חשד שכל אנשיו נגדו, שהרי כבר נודע לו שאפילו בנו האהוב מגונן על דוד.
(ט) בוודאי היו מן הנוכחים, קרוביו של שאול וידידיו, שנפגעו מטענתו. הרי לא נרקם קשר כנגד שאול בתוך בית המלוכה או בין בני שבט בנימין. המצב המורכב נבע רק ממערכת היחסים הפרטית שבין שאול לדוד. ואולם כיוון ששאול דחק בהם והתלונן על אדישותם כלפי מצבו הרעוע – <b>וַיַּעַן דֹּאֵג הָאֲדֹמִי, וְהוּא נִצָּב</b>, נציב, ממונה <b>עַל עַבְדֵי שָׁאוּל, וַיֹּאמַר: רָאִיתִי אֶת בֶּן יִשַׁי בָּא נֹבֶה</b>, לנֹב <b>אֶל אֲחִימֶלֶךְ בֶּן אֲחִטוּב,</b> הכהן הגדול.
(י) <b>וַיִּשְׁאַל לוֹ בַּה'.</b> לא ברור אם דוד אכן ביקש מאחימלך שישאל לו באורים ובתומים כדי להנחותו בדרכו, אבל דואג – שרצה לרַצות את אדונו ולא היה מאוהביו של דוד – לא סיפר דברים כהווייתם בהכרח. <b>וְצֵידָה נָתַן לוֹ, וְ</b>גם <b>אֵת חֶרֶב גָּלְיָת הַפְּלִשְׁתִּי נָתַן לוֹ.</b> ברור אפוא שאחימלך תומך בדוד.
(יא) <b>וַיִּשְׁלַח הַמֶּלֶךְ לִקְרֹא אֶת אֲחִימֶלֶךְ בֶּן אֲחִיטוּב הַכֹּהֵן וְאֵת כָּל בֵּית אָבִיו הַכֹּהֲנִים אֲשֶׁר בְּנֹב. וַיָּבֹאוּ כֻלָּם אֶל הַמֶּלֶךְ.</b>
(יב) <b>וַיֹּאמֶר שָׁאוּל: שְׁמַע נָא, בֶּן אֲחִיטוּב.</b> זוהי אותה פנייה של זלזול, שבה אין הוא קורא לכהן בשמו. <b>וַיֹּאמֶר: הִנְנִי אֲדֹנִי.</b>
(יג) <b>וַיֹּאמֶר אֵלָיו שָׁאוּל: לָמָּה קְשַׁרְתֶּם עָלַי אַתָּה וּבֶן יִשָׁי, בְּתִתְּךָ לוֹ לֶחֶם וְחֶרֶב, וְשָׁאוֹל</b>, ושאלת <b>לוֹ בֵּאלֹהִים</b> על מנת <b>לָקוּם אֵלַי לְאֹרֵב כַּיּוֹם הַזֶּה</b>?
(יד) <b>וַיַּעַן אֲחִימֶלֶךְ אֶת הַמֶּלֶךְ וַיֹּאמַר:</b> מדוע לא אעשה זאת?! <b>וּמִי בְכָל עֲבָדֶיךָ כְּדָוִד נֶאֱמָן ו</b>הוא גם <b>חֲתַן הַמֶּלֶךְ וְסָר אֶל מִשְׁמַעְתֶּךָ,</b> הוא תחת פיקודך, <b>וְנִכְבָּד בְּבֵיתֶךָ.</b>
(טו) וכי <b>הַיּוֹם הַחִלֹּתִי</b>, התחלתי <b>לִשְׁאָל לוֹ בֵאלֹהִים</b>?! אין זו הפעם הראשונה. תמיד הוא פונה אלי בתור האיש המקורב אליך, וכשהוא צריך לשאול באורים ובתומים על צעדיו הבאים – אני שואל בעבורו. <b>חָלִילָה לִּי</b>! בשום אופן <b>אַל יָשֵׂם הַמֶּלֶךְ בְּעַבְדּוֹ דָבָר,</b> האשמה כזו, וכל שכן שלא <b>בְּכָל בֵּית אָבִי, כִּי לֹא יָדַע עַבְדְּךָ בְּכָל זֹאת, דָּבָר קָטֹן אוֹ גָדוֹל.</b> לא ידעתי כלל שיחסיך עם דוד משובשים. איך תוכל אפוא להאשים אותנו בבגידה?! ואכן, יחסיו של שאול עם דוד ידועים רק בחוג מצומצם מאוד של עבדי המלך הקרובים, ואחימלך פעל בתום לב לפי מה שהיה ידוע לו.
(טז) המלך לא התפייס. הוא לא האמין לדברי הכהן וחשב שתשובתו אינה אלא ביטוי לקשר שקשרו עליו. <b>וַיֹּאמֶר הַמֶּלֶךְ: מוֹת תָּמוּת, אֲחִימֶלֶךְ, אַתָּה וְכָל בֵּית אָבִיךָ</b>! אתם מורדים במלכות, ודינכם מוות.
(יז) <b>וַיֹּאמֶר הַמֶּלֶךְ לָרָצִים הַנִּצָּבִים עָלָיו</b>, חיילי המשמר שלו<b>:</b> <b>סֹבּוּ</b>, פְּנו <b>וְהָמִיתוּ כֹּהֲנֵי ה', כִּי גַם יָדָם עִם דָּוִד, וְכִי יָדְעוּ כִּי בֹרֵחַ הוּא,</b> וכי הוא מורד בי, <b>וְלֹא גָלוּ אֶת אָזְנִי.</b> גם אם לא היה בכוחם לעצור אותו, היה עליהם לספר לי. אכן, איש לא דיווח לשאול על מה שאירע עד שבא דואג, כי אחימלך ושאר הכהנים ראו זאת לכל היותר כסיפור מוזר, אבל הם הניחו שאין הם יודעים את כל סודות הממלכה. <b>וְלֹא אָבוּ</b>, רצו <b>עַבְדֵי הַמֶּלֶךְ לִשְׁלֹחַ אֶת יָדָם לִפְגֹעַ בְּכֹהֲנֵי ה'.</b> למרות שהם עבדי שאול, והוא ציווה עליהם במפורש, הם חששו לפגוע בכהנים הקדושים. כנראה גם עבדי המלך חשבו שהכהנים לא היו מעורבים במרידה כלשהי.
(יח) <b>וַיֹּאמֶר הַמֶּלֶךְ לְדוֹאֵג: סֹב אַתָּה וּפְגַע בַּכֹּהֲנִים.</b> אתה הוכחת את נאמנותך, ועל כן ראוי שאתה תעשה זאת. <b>וַיִּסֹּב דּוֹאֵג הָאֲדֹמִי וַיִּפְגַּע הוּא בַּכֹּהֲנִים</b> כפי כוחו, ואולי סייעו לו אנשים נוספים שהיו נאמנים לו אישית. <b>וַיָּמֶת בַּיּוֹם הַהוּא שְׁמֹנִים וַחֲמִשָּׁה אִישׁ נֹשֵׂא אֵפוֹד בָּד,</b> כל הגברים במשפחת אחימלך.
(יט) <b>וְאֵת נֹב עִיר הַכֹּהֲנִים</b>, שהייתה קשורה לאחימלך ולביתו, <b>הִכָּה</b> דואג ועמו אנשיו <b>לְפִי חֶרֶב, מֵאִישׁ וְעַד אִשָּׁה, מֵעוֹלֵל וְעַד יוֹנֵק וְשׁוֹר וַחֲמוֹר וָשֶׂה לְפִי חָרֶב.</b> הם ערכו בה טבח מעבר לגבולות הסמכות של מלך בישראל.
(כ) <b>וַיִּמָּלֵט בֵּן אֶחָד לַאֲחִימֶלֶךְ בֶּן אֲחִטוּב, וּשְׁמוֹ אֶבְיָתָר. וַיִּבְרַח אַחֲרֵי דָוִד,</b> מפני שגם עליו מרחף גזר דין מוות מטעם המלך שאול.
(כא) <b>וַיַּגֵּד אֶבְיָתָר לְדָוִד כִּי הָרַג שָׁאוּל אֵת כֹּהֲנֵי ה'.</b>
(כב) <b>וַיֹּאמֶר דָּוִד לְאֶבְיָתָר: יָדַעְתִּי בַּיּוֹם הַהוּא כִּי שָׁם דּוֹאֵג הָאֲדֹמִי</b> מעבדי שאול, והיה עלי לדעת <b>כִּי הַגֵּד יַגִּיד לְשָׁאוּל. אָנֹכִי סַבֹּתִי</b>, גרמתי בכך שלא נזהרתי <b>בְּ</b>הריגת <b>כָל נֶפֶשׁ בֵּית אָבִיךָ.</b>
(כג) <b>שְׁבָה אִתִּי, אַל תִּירָא, כִּי אֲשֶׁר יְבַקֵּשׁ אֶת נַפְשִׁי יְבַקֵּשׁ אֶת נַפְשֶׁךָ.</b> מי שיבקש את נפשך יהיה בעיני כמו אדם שמבקש את נפשי, <b>כִּי מִשְׁמֶרֶת אַתָּה עִמָּדִי.</b> אתה יקר לי כחיי. אעזור לך בכול ואספק לך הגנה.
<h2>פרק כג</h2>
(א) <b>וַיַּגִּדוּ לְדָוִד לֵאמֹר: הִנֵּה פְלִשְׁתִּים נִלְחָמִים בִּקְעִילָה,</b> אחת מערי יהודה, <b>וְהֵמָּה שֹׁסִים</b>, בוזזים <b>אֶת הַגֳּרָנוֹת.</b> לא הייתה זו מלחמה של ממש, אלא יציאתו של גדוד פלשתי למסע ביזה. כפי הנראה לא היה בקעילה רכוש רב, ולכן הפלשתים שדדו את גרנות התבואה.
(ב) <b>וַיִּשְׁאַל דָּוִד בַּה'</b> על ידי האורים והתומים <b>לֵאמֹר: הַאֵלֵךְ וְהִכֵּיתִי בַּפְּלִשְׁתִּים הָאֵלֶּה,</b> הנמצאים לא רחוק ומציקים לבני שבטי? גדוד הפלשתים היה גדול דיו להפחיד את אנשי קעילה, ועל כן הם עמדו מנגד והניחו לפלשתים לבזוז. אולם לדוד ואנשיו היה סיכוי להדוף אותם. <b>וַיֹּאמֶר ה' אֶל דָּוִד: לֵךְ וְהִכִּיתָ בַפְּלִשְׁתִּים וְהוֹשַׁעְתָּ אֶת קְעִילָה.</b>
(ג) כאשר דוד סיפר זאת לאנשיו – <b>וַיֹּאמְרוּ אַנְשֵׁי דָוִד אֵלָיו: הִנֵּה</b> אפילו כש<b>אֲנַחְנוּ פֹה בִּיהוּדָה יְרֵאִים</b> וחוששים לחיינו בגלל שאול, <b>וְאַף כִּי</b>, ולא כל שכן כש<b>נֵלֵךְ קְעִלָה אֶל מַעַרְכוֹת פְּלִשְׁתִּים</b>, ושאול לא יסייע בידינו, כמובן.
(ד) לנוכח דברי אנשיו – <b>וַיּוֹסֶף עוֹד דָּוִד לִשְׁאֹל בַּה'. וַיַּעֲנֵהוּ ה' וַיֹּאמֶר: קוּם רֵד קְעִילָה, כִּי אֲנִי נֹתֵן אֶת פְּלִשְׁתִּים בְּיָדֶךָ,</b> ואין סיבה לחששותיך.
(ה) <b>וַיֵּלֶךְ דָּוִד וַאֲנָשָׁיו קְעִילָה וַיִּלָּחֶם בַּפְּלִשְׁתִּים, וַיִּנְהַג</b>, הוליך <b>אֶת מִקְנֵיהֶם,</b> שאותו הביאו כדי שיאכל משדות העיר. מכאן שלא היה זה מסע מלחמה. <b>וַיַּךְ בָּהֶם מַכָּה גְדוֹלָה, וַיֹּשַׁע דָּוִד אֵת יֹשְׁבֵי קְעִילָה.</b> זו הייתה הפעם הראשונה שדוד פעל בשם עצמו ובכוח עצמו. בטווח הרחוק מהלך זה יועיל לדוד, שכן במעשה זה ובדומיו הוא יצר בסיס של אהדה ותמיכה בקרב אלו שהכירו לו טובה על ההגנה שסיפק להם.
(ו) <b>וַיְהִי בִּבְרֹחַ אֶבְיָתָר בֶּן אֲחִימֶלֶךְ</b> הכהן הגדול <b>אֶל דָּוִד קְעִילָה, אֵפוֹד יָרַד</b>, הוריד <b>בְּיָדוֹ.</b> מסתבר שלקח אתו את האפוד והחושן מבגדי הכהונה הגדולה. באמצעות האורים והתומים שבחושן המחובר לאפוד יכול היה לקבל הדרכה.
(ז) <b>וַיֻּגַּד</b> בינתיים <b>לְשָׁאוּל כִּי בָא דָוִד קְעִילָה, וַיֹּאמֶר שָׁאוּל: נִכַּר</b>, עזב, או: הסגיר <b>אֹתוֹ אֱלֹהִים בְּיָדִי, כִּי נִסְגַּר לָבוֹא בְּעִיר</b> עם <b>דְּלָתַיִם וּבְרִיחַ,</b> בעיר שאפשר לצור עליה בלי שיוכל דוד להימלט.
(ח) <b>וַיְשַׁמַּע</b>, הזעיק, הקהיל <b>שָׁאוּל אֶת כָּל</b> לוחמי <b>הָעָם לַמִּלְחָמָה לָרֶדֶת קְעִילָה לָצוּר אֶל</b>, על <b>דָּוִד וְאֶל אֲנָשָׁיו.</b>
(ט) <b>וַיֵּדַע דָּוִד כִּי עָלָיו שָׁאוּל מַחֲרִישׁ</b>, זומם <b>הָרָעָה. וַיֹּאמֶר אֶל אֶבְיָתָר הַכֹּהֵן: הַגִּישָׁה הָאֵפוֹד</b> כדי לשאול לה' באמצעות האורים ותומים.
(י) <b>וַיֹּאמֶר דָּוִד</b>, דוד עצמו שאל<b>: ה' אֱלֹהֵי יִשְׂרָאֵל, שָׁמֹעַ שָׁמַע עַבְדְּךָ כִּי מְבַקֵּשׁ שָׁאוּל לָבוֹא אֶל קְעִילָה לְשַׁחֵת לָעִיר בַּעֲבוּרִי.</b>
(יא) <b>הֲיַסְגִּרֻנִי בַעֲלֵי</b>, ראשי <b>קְעִילָה</b> – <b>בְיָדוֹ</b>? <b>הֲיֵרֵד שָׁאוּל כַּאֲשֶׁר שָׁמַע עַבְדֶּךָ</b>? <b>ה' אֱלֹהֵי יִשְׂרָאֵל, הַגֶּד נָא לְעַבְדֶּךָ</b>!דוד לא שאל את השאלות בסדר הראוי, שכן תחילה היה עליו לשאול אם שאול ירד. לכן התשובה שהתקבלה הייתה חלקית – <b>וַיֹּאמֶר ה': יֵרֵד.</b>
(יב) דוד שאל שוב את שאלתו, והפעם כראוי: <b>וַיֹּאמֶר דָּוִד: הֲיַסְגִּרוּ בַּעֲלֵי קְעִילָה אֹתִי וְאֶת אֲנָשַׁי בְּיַד שָׁאוּל</b>? אם הם יעמדו לצדי, ייתכן שאוכל לעמוד גם במצור ארוך, אבל אם הם יסגירו אותי – לא תהיה לי תקומה. <b>וַיֹּאמֶר ה': יַסְגִּירוּ</b> אותך לשאוּל למרות שגמלת עמהם חסד.
(יג) <b>וַיָּקָם דָּוִד וַאֲנָשָׁיו</b> – <b>כְּשֵׁשׁ מֵאוֹת אִישׁ</b>, שכן עם הצלחתו של דוד גדל מספר אנשיו, <b>וַיֵּצְאוּ מִקְּעִלָה, וַיִּתְהַלְּכוּ בַּאֲשֶׁר יִתְהַלָּכוּ.</b> הם שבו לנדוד ממקום למקום. <b>וּלְשָׁאוּל הֻגַּד כִּי נִמְלַט דָּוִד מִקְּעִילָה, וַיֶּחְדַּל לָצֵאת.</b>
(יד) <b>וַיֵּשֶׁב דָּוִד בַּמִּדְבָּר בַּמְּצָדוֹת,</b> מקומות מבוצרים בראשי ההרים, מקומות מחסה לרועים וכיוצא בהם, <b>וַיֵּשֶׁב בָּהָר בְּמִדְבַּר זִיף. וַיְבַקְשֵׁהוּ שָׁאוּל כָּל הַיָּמִים,</b> ללא הרף, <b>וְלֹא נְתָנוֹ אֱלֹהִים בְּיָדוֹ.</b>
(טו) <b>וַיַּרְא דָּוִד כִּי יָצָא שָׁאוּל לְבַקֵּשׁ אֶת נַפְשׁוֹ, וְדָוִד בְּמִדְבַּר זִיף בַּחֹרְשָׁה.</b>
(טז) <b>וַיָּקָם יְהוֹנָתָן בֶּן שָׁאוּל וַיֵּלֶךְ אֶל דָּוִד חֹרְשָׁה.</b> הודות לקשריו של יהונתן עם אנשי דוד הוא ידע היכן דוד מסתתר. הוא בא לשם כבן המלך וכבעל ברית, <b>וַיְחַזֵּק אֶת יָדוֹ בֵּאלֹהִים.</b>
(יז) <b>וַיֹּאמֶר אֵלָיו: אַל תִּירָא, כִּי לֹא תִמְצָאֲךָ יַד שָׁאוּל אָבִי.</b> הוא לא יצליח לתפוס אותך. <b>ו</b>בסופו של דבר, <b>אַתָּה תִּמְלֹךְ עַל יִשְׂרָאֵל</b> כדבר אלוקים, <b>וְאָנֹכִי</b>, ידידך הטוב <b>אֶהְיֶה לְּךָ לְמִשְׁנֶה,</b> שני למלך. <b>וְגַם שָׁאוּל אָבִי יֹדֵעַ</b> בלבו <b>כֵּן</b>, למרות שאין הוא אומר זאת. לכן הוא כועס כל כך ורודף אותך.
(יח) <b>וַיִּכְרְתוּ שְׁנֵיהֶם</b> שוב <b>בְּרִית לִפְנֵי ה'</b> זה עם זה, לשמור את ההסכמים, את ההתחייבויות ואת החיבה שביניהם. <b>וַיֵּשֶׁב דָּוִד בַּחֹרְשָׁה, וִיהוֹנָתָן הָלַךְ לְבֵיתוֹ.</b>
(יט) <b>וַיַּעֲלוּ זִפִים</b>, אנשי העיר זיף שבאותו מדבר <b>אֶל שָׁאוּל הַגִּבְעָתָה,</b> לגבעת שאול, <b>לֵאמֹר: הֲלוֹא דָוִד מִסְתַּתֵּר עִמָּנוּ בַמְּצָדוֹת בַּחֹרְשָׁה בְּגִבְעַת הַחֲכִילָה אֲשֶׁר מִימִין</b>, מדרום <b>הַיְשִׁימוֹן,</b> אזור מדברי שאין בו כל צמחייה.
(כ) <b>וְעַתָּה לְכָל אַוַּת נַפְשְׁךָ,</b> ככל שתרצה, <b>הַמֶּלֶךְ, לָרֶדֶת</b> אלינו – <b>רֵד, וְלָנוּ</b>, ועלינו מוטלת ההתחייבות ל<b>הַסְגִּירוֹ בְּיַד הַמֶּלֶךְ.</b>
(כא) <b>וַיֹּאמֶר שָׁאוּל: בְּרוּכִים אַתֶּם לַה' כִּי חֲמַלְתֶּם עָלָי.</b>
(כב) <b>לְכוּ נָא הָכִינוּ</b>, התכוננו <b>עוֹד, וּדְעוּ וּרְאוּ אֶת מְקוֹמוֹ אֲשֶׁר תִּהְיֶה רַגְלוֹ</b> בו. בררו <b>מִי רָאָהוּ שָׁם</b>. אין די בידיעה הכללית על האזור שבו הוא נמצא, <b>כִּי אָמַר</b> אמרו <b>אֵלַי</b> ש<b>עָרוֹם יַעְרִם הוּא.</b> אפשר שלמראית עין הוא נמצא במקום אחד, אך בשל תחבולותיו הוא כבר במקום אחר.
(כג) <b>וּרְאוּ וּדְעוּ מִכֹּל הַמַּחֲבֹאִים אֲשֶׁר יִתְחַבֵּא שָׁם, וְשַׁבְתֶּם אֵלַי אֶל נָכוֹן,</b> עם העובדות לאשורן, ואז – <b>וְהָלַכְתִּי אִתְּכֶם. וְהָיָה אִם יֶשְׁנוֹ</b> עדיין <b>בָאָרֶץ</b> – <b>וְחִפַּשְׂתִּי אֹתוֹ</b> אִתכם <b>בְּכֹל אַלְפֵי יְהוּדָה.</b> השבטים היו מחולקים בחלוקה פורמלית פנימית לאלפים.
(כד) <b>וַיָּקוּמוּ</b> אנשי זיף <b>וַיֵּלְכוּ זִיפָה לִפְנֵי שָׁאוּל, וְדָוִד וַאֲנָשָׁיו</b> כבר היו <b>בְּמִדְבַּר מָעוֹן בָּעֲרָבָה</b> שגם הוא נמצא <b>אֶל יְמִין הַיְשִׁימוֹן.</b>
(כה) <b>וַיֵּלֶךְ שָׁאוּל וַאֲנָשָׁיו לְבַקֵּשׁ,</b> לחפש, <b>וַיַגִּדוּ לְדָוִד</b> על התקרבותו של שאול, <b>וַיֵּרֶד</b> אל <b>הַסֶּלַע,</b> שם מקום על שם סלע גדול שהיה בו, <b>וַיֵּשֶׁב בְּמִדְבַּר מָעוֹן. וַיִּשְׁמַע</b> זאת <b>שָׁאוּל, וַיִּרְדֹּף אַחֲרֵי דָוִד</b> גם ל<b>מִדְבַּר מָעוֹן.</b>
(כו) <b>וַיֵּלֶךְ שָׁאוּל מִצַּד הָהָר מִזֶּה, וְדָוִד וַאֲנָשָׁיו מִצַּד הָהָר מִזֶּה.</b> הם היו קרובים מאוד זה לזה. <b>וַיְהִי דָוִד נֶחְפָּז לָלֶכֶת</b>, לברוח ככל יכולתו <b>מִפְּנֵי שָׁאוּל, וְשָׁאוּל וַאֲנָשָׁיו עֹטְרִים</b>, סובבים מכל צד <b>אֶל דָּוִד וְאֶל אֲנָשָׁיו לְתָפְשָׂם.</b>
(כז) <b>וּמַלְאָךְ</b>, שליח <b>בָּא אֶל שָׁאוּל לֵאמֹר: מַהֲרָה וְלֵכָה,</b> בוא במהירות, <b>כִּי פָשְׁטוּ</b>, פלשו ה<b>פְלִשְׁתִּים עַל הָאָרֶץ.</b>
(כח) <b>וַיָּשָׁב שָׁאוּל מִרְדֹף</b> את רדיפתו האישית <b>אַחֲרֵי דָוִד, וַיֵּלֶךְ לִקְרַאת פְּלִשְׁתִּים. עַל כֵּן קָרְאוּ לַמָּקוֹם הַהוּא סֶלַע הַמַּחְלְקֹת,</b> הסלע שבשני צדדיו התחלקו שני המחנות.
<h2>פרק כד</h2>
(א) <b>וַיַּעַל דָּוִד מִשָּׁם, וַיֵּשֶׁב בִּמְצָדוֹת</b> שליד <b>עֵין גֶּדִי.</b>
(ב) <b>וַיְהִי כַּאֲשֶׁר שָׁב שָׁאוּל מֵאַחֲרֵי פְּלִשְׁתִּים,</b> לאחר שהדפם, <b>וַיַּגִּדוּ לוֹ לֵאמֹר: הִנֵּה דָוִד בְּמִדְבַּר עֵין גֶּדִי.</b>
(ג) <b>וַיִּקַּח שָׁאוּל שְׁלֹשֶׁת אֲלָפִים אִישׁ בָּחוּר,</b> אנשים נבחרים <b>מִכָּל יִשְׂרָאֵל, וַיֵּלֶךְ לְבַקֵּשׁ</b>, לחפש <b>אֶת דָּוִד וַאֲנָשָׁיו עַל פְּנֵי צוּרֵי הַיְּעֵלִים.</b> הסלעים הגדולים הנמצאים עדיין סביב עין גדי. כנראה המקום קרוי על שם גדיי היעלים החיים באזור.
(ד) <b>וַיָּבֹא אֶל גִּדְרוֹת</b>, מכלאות <b>הַצֹּאן עַל הַדֶּרֶךְ,</b> ליד עין גדי <b>וְשָׁם</b> הייתה <b>מְעָרָה. וַיָּבֹא שָׁאוּל</b> לבדו אל תוך המערה כדי <b>לְהָסֵךְ אֶת רַגְלָיו,</b> לעשות את צרכיו. הוא נכנס בבטחה למערה, שהייתה גדולה למדי, שהרי צבאו בקרבת מקום, <b>ו</b>במקרה <b>דָוִד וַאֲנָשָׁיו בְּיַרְכְּתֵי</b>, בסוף <b>הַמְּעָרָה יֹשְׁבִים.</b>
(ה) <b>וַיֹּאמְרוּ אַנְשֵׁי דָוִד אֵלָיו: הִנֵּה</b> הגיע <b>הַיּוֹם</b> בו ניתנת לך הזדמנות לממש את <b>אֲשֶׁר אָמַר ה' אֵלֶיךָ</b>, כשייעד אותך למלוך על ישראל<b>: הִנֵּה אָנֹכִי נֹתֵן אֶת אֹיִבְךָ בְּיָדֶךָ. וְעָשִׂיתָ לּוֹ כַּאֲשֶׁר יִטַב בְּעֵינֶיךָ. וַיָּקָם דָּוִד, וַיִּכְרֹת אֶת כְּנַף</b>, פינת <b>הַמְּעִיל אֲשֶׁר לְשָׁאוּל בַּלָּט,</b> בשקט.
(ו) <b>וַיְהִי אַחֲרֵי כֵן וַיַּךְ לֵב דָּוִד אֹתוֹ</b>, מצפונו ייסר אותו <b>עַל אֲשֶׁר כָּרַת אֶת</b> ה<b>כָּנָף אֲשֶׁר לְשָׁאוּל</b>, שגם בפגיעה כזו יש משום ביזיון למלך.
(ז) <b>וַיֹּאמֶר לַאֲנָשָׁיו: חָלִילָה לִּי מֵה' אִם אֶעֱשֶׂה אֶת הַדָּבָר הַזֶּה לַאדֹנִי,</b> למלכי, <b>לִמְשִׁיחַ ה', לִשְׁלֹחַ יָדִי בּוֹ</b> להרגו, <b>כִּי מְשִׁיחַ ה' הוּא.</b> הוא המלך שה' ציווה למשוח.
(ח) <b>וַיְשַׁסַּע</b>, קטע <b>דָּוִד אֶת אֲנָשָׁיו בַּדְּבָרִים.</b> הוא לא אִפשר להם להמשיך לנסות לשכנע אותו לנצל את ההזדמנות ולהרוג את שאול. <b>וְלֹא נְתָנָם לָקוּם אֶל שָׁאוּל. וְשָׁאוּל קָם מֵהַמְּעָרָה וַיֵּלֶךְ בַּדָּרֶךְ.</b>
(ט) <b>וַיָּקָם דָּוִד אַחֲרֵי כֵן וַיֵּצֵא מֵהַמְּעָרָה, וַיִּקְרָא אַחֲרֵי שָׁאוּל</b>, כאשר מרחק מסוים כבר הפריד ביניהם, ודוד עמד במקום אסטרטגי נוח יותר, <b>לֵאמֹר: אֲדֹנִי הַמֶּלֶךְ</b>!<b>וַיַּבֵּט שָׁאוּל אַחֲרָיו, וַיִּקֹּד דָּוִד אַפַּיִם</b>, על פניו <b>אַרְצָה וַיִּשְׁתָּחוּ</b>, והשתחווה למלך.
(י) <b>וַיֹּאמֶר דָּוִד לְשָׁאוּל: לָמָּה תִשְׁמַע</b>, תקבל <b>אֶת דִּבְרֵי</b> בני <b>אָדָם לֵאמֹר: "הִנֵּה דָוִד מְבַקֵּשׁ רָעָתֶךָ</b>?<b>"</b>
(יא) <b>הִנֵּה הַיּוֹם הַזֶּה רָאוּ עֵינֶיךָ אֵת אֲשֶׁר נְתָנְךָ ה' הַיּוֹם בְּיָדִי בַּמְּעָרָה, וְאָמַר</b>, היו שאמרו לי <b>לַהֲרָגֲךָ, וַתָּחָס</b>, וריחמה נפשי <b>עָלֶיךָ.</b> <b>וָאֹמַר: "לֹא אֶשְׁלַח יָדִי בַּאדֹנִי, כִּי מְשִׁיחַ ה' הוּא".</b>
(יב) <b>וְאָבִי</b>, כך מכנה דוד את שאול שהיה מלכו, פטרונו וחותנו, <b>רְאֵה גַּם רְאֵה אֶת כְּנַף מְעִילְךָ בְּיָדִי. כִּי בְּכָרְתִי</b>, בכך שחתכתי <b>אֶת כְּנַף מְעִילְךָ וְלֹא הֲרַגְתִּיךָ, דַּע וּרְאֵה כִּי אֵין בְּיָדִי רָעָה וָפֶשַׁע וְלֹא חָטָאתִי לָךְ,</b> שהרי היית בידי, ולא נגעתי בך לרעה, <b>וְ</b>אילו <b>אַתָּה צֹדֶה</b>, אורב, מתנכל, <b>אֶת נַפְשִׁי לְקַחְתָּהּ.</b>
(יג) <b>יִשְׁפֹּט ה' בֵּינִי וּבֵינֶךָ וּנְקָמַנִי</b>, ינקום את נקמתי <b>ה'</b> על מה שאתה עושה לי <b>מִמֶּךָּ, וְ</b>אולם <b>יָדִי לֹא תִהְיֶה בָּךְ.</b>
(יד) <b>כַּאֲשֶׁר יֹאמַר מְשַׁל הַקַּדְמֹנִי</b>, הקדום<b>: "מֵרְשָׁעִים יֵצֵא רֶשַׁע".</b> מעשה רֶשע יוצא מהרשע, ואילו לנקי לא מזדמנים מעשים רעים. <b>וְ</b>לכן <b>יָדִי לֹא תִהְיֶה בָּךְ.</b> ודוד מוסיף:
(טו) <b>אַחֲרֵי מִי יָצָא מֶלֶךְ יִשְׂרָאֵל</b>?! מי אני שאתה מייחס לי חשיבות כה רבה?! <b>אַחֲרֵי מִי אַתָּה רֹדֵף</b>?! הלוא <b>אַחֲרֵי כֶּלֶב מֵת, אַחֲרֵי פַּרְעֹשׁ</b>, חרק קטן הקופץ ממקום למקום, <b>אֶחָד.</b>
(טז) ושוב – <b>וְהָיָה ה' לְדַיָּן וְשָׁפַט בֵּינִי וּבֵינֶךָ, וְיֵרֶא וְיָרֵב אֶת רִיבִי וְיִשְׁפְּטֵנִי מִיָּדֶךָ.</b>
(יז) <b>וַיְהִי כְּכַלּוֹת</b>, כשסיים <b>דָּוִד לְדַבֵּר אֶת הַדְּבָרִים הָאֵלֶּה אֶל שָׁאוּל, וַיֹּאמֶר שָׁאוּל: הֲקֹלְךָ זֶה, בְּנִי דָוִד</b>?
(יח) על אף מצבו הנוכחי של שאול, הוא הקשיב לדוד והפנים את דבריו: <b>וַיִּשָּׂא שָׁאוּל קֹלוֹ וַיֵּבְךְּ</b> על מצבו, על כך שהוא הסב לעצמו כאב לב ועל רדיפתו אחרי ידידו ואהובו. <b>וַיֹּאמֶר אֶל דָּוִד: צַדִּיק אַתָּה מִמֶּנִּי, כִּי אַתָּה גְּמַלְתַּנִי הַטּוֹבָה, וַאֲנִי גְּמַלְתִּיךָ הָרָעָה.</b>
(יט) <b>וְאַתָּה הִגַּדְתָּ</b>, הוכחת <b>הַיּוֹם אֵת אֲשֶׁר עָשִׂיתָה</b>, עשית <b>אִתִּי טוֹבָה, אֵת אֲשֶׁר סִגְּרַנִי</b>, מסר אותי <b>ה' בְּיָדְךָ, וְ</b>אף על פי כן <b>לֹא הֲרַגְתָּנִי.</b>
(כ) <b>וְכִי</b>, האם <b>יִמְצָא אִישׁ אֶת אֹיְבוֹ</b> – <b>וְשִׁלְּחוֹ בְּדֶרֶךְ טוֹבָה</b>?! – אכן, בוודאי אינך אויבי, <b>וַה' יְשַׁלֶּמְךָ טוֹבָה תַּחַת</b> טובתך <b>הַיּוֹם הַזֶּה אֲשֶׁר עָשִׂיתָה לִי.</b>
(כא) כאן הוסיף שאול הערה ובקשה המעידות גם על פקיחת עיניים לראייה אחרת של המציאות, וגם על מצפונו המייסר אותו: <b>וְעַתָּה, הִנֵּה יָדַעְתִּי כִּי מָלֹךְ תִּמְלוֹךְ</b> בסופו של דבר, <b>וְקָמָה בְּיָדְךָ מַמְלֶכֶת יִשְׂרָאֵל.</b>
(כב) <b>וְ</b>כיוון שכך, <b>עַתָּה הִשָּׁבְעָה לִּי בַּה' אִם תַּכְרִית אֶת זַרְעִי אַחֲרָי, וְאִם תַּשְׁמִיד אֶת שְׁמִי מִבֵּית אָבִי.</b> כששאול הבין שדוד עתיד למלוך, הוא השביע אותו, כפי שעשה בנו יהונתן. תַּכְרִית אֶת זַרְעִי אַחֲרָי, וְאִם תַּשְׁמִיד אֶת שְׁמִי מִבֵּית אָבִי.
(כג) <b>וַיִּשָּׁבַע דָּוִד לְשָׁאוּל</b> על כך. <b>וַיֵּלֶךְ שָׁאוּל אֶל בֵּיתוֹ, וְדָוִד וַאֲנָשָׁיו עָלוּ עַל הַמְּצוּדָה,</b> ולא חזרו עם שאול, כי דוד ידע שלא יוכל לסמוך על דבריו.
<h2>פרק כה</h2>
(א) <b>וַיָּמָת שְׁמוּאֵל, וַיִּקָּבְצוּ כָל יִשְׂרָאֵל וַיִּסְפְּדוּ לוֹ, וַיִּקְבְּרֻהוּ בְּבֵיתוֹ בָּרָמָה.</b> אולי גם דוד היה בין הסופדים, אך הוא לא נשאר בקרבת מקום – <b>וַיָּקָם דָּוִד וַיֵּרֶד אֶל מִדְבַּר פָּארָן.</b>
(ב) <b>וְאִישׁ</b> היה <b>בְּמָעוֹן,</b> עיר בנחלת יהודה, <b>וּמַעֲשֵׂהוּ</b>, מלאכתו, אחוזותיו או מקנהו היו <b>בַכַּרְמֶל</b> שביהודה. <b>וְהָאִישׁ גָּדוֹל מְאֹד</b> בנכסים, <b>וְלוֹ צֹאן</b> הנגזז, כבשים <b>שְׁלֹשֶׁת אֲלָפִים וְאֶלֶף עִזִּים, וַיְהִי</b> שוהה <b>בִּגְזֹז אֶת צֹאנוֹ, בַּכַּרְמֶל.</b>
(ג) <b>וְשֵׁם הָאִישׁ נָבָל.</b> ייתכן שזה היה שמו האמתי, שכן מלבד המשמעות השלילית, אפשר שהשם קשור גם לכלי הנגינה נֶבל, ואולי זה היה טעם השם. <b>וְשֵׁם אִשְׁתּוֹ אֲבִגָיִל. וְהָאִשָּׁה טוֹבַת שֶׂכֶל וִיפַת תֹּאַר, וְ</b>אילו <b>הָאִישׁ</b> היה <b>קָשֶׁה</b>, עז, לא נוח <b>וְרַע מַעֲלָלִים, וְהוּא כָלִבִּי,</b> מבני כָּלב.
(ד) <b>וַיִּשְׁמַע דָּוִד בַּמִּדְבָּר כִּי גֹזֵז נָבָל אֶת צֹאנוֹ,</b>
(ה) <b>וַיִּשְׁלַח דָּוִד עֲשָׂרָה נְעָרִים, וַיֹּאמֶר דָּוִד לַנְּעָרִים: עֲלוּ כַרְמֶלָה</b>, לכרמל <b>וּבָאתֶם אֶל נָבָל, וּשְׁאֶלְתֶּם לוֹ בִשְׁמִי לְשָׁלוֹם.</b>
(ו) <b>וַאֲמַרְתֶּם</b>, אחלו לו<b>: כֹּה לֶחָי</b>! כן יהיה לשנה הבאה! <b>וְאַתָּה</b> הֱיה <b>שָׁלוֹם,</b> שלֵו, ללא פגע, <b>וּבֵיתְךָ</b> – <b>שָׁלוֹם, וְכֹל אֲשֶׁר לְךָ</b> – <b>שָׁלוֹם.</b>
(ז) <b>וְעַתָּה, שָׁמַעְתִּי כִּי גֹזְזִים לָךְ</b> את צאנך. <b>עַתָּה, הָרֹעִים אֲשֶׁר לְךָ הָיוּ עִמָּנוּ</b> תחת חסותנו, <b>לֹא הֶכְלַמְנוּם,</b> לא הצקנו להם ולא השבנו את פניהם ריקם כאשר הצטרכו עזרה והגנה, <b>וְלֹא נִפְקַד</b>, חסר <b>לָהֶם מְאוּמָה כָּל יְמֵי הֱיוֹתָם בַּכַּרְמֶל.</b> אנשי דוד היו מעין יחידה צבאית, והיה בידיהם הכוח לעשות כרצונם. נראה שבזמן ששהו במדבר שימשו יחידת שיטור מטעם עצמם, בהסכמה רשמית עם אנשי האזור או בלעדיה. אנשי דוד התפרנסו כנראה מתפקידי שמירה מפני גנבי צאן ושודדים לטובת הרועים, ואולי מהתגייסותם למציאת בהמות שתעו בדרך. יתר על כן, נהגו שבית אב נווד היה מאמץ כביכול את האיכרים ששכנו על גבול המדבר, ומונע מנוודים אחרים ושודדים להיכנס לאותו תחום. הסכם בלתי כתוב זה היה יציב וחמור.
(ח) <b>שְׁאַל אֶת נְעָרֶיךָ</b> שבכרמל, <b>וְיַגִּידוּ לָךְ</b> שכך היה. <b>וְ</b>לכן <b>יִמְצְאוּ הַנְּעָרִים</b> שלי <b>חֵן בְּעֵינֶיךָ כִּי עַל</b>, בגלל <b>יוֹם טוֹב</b>, יום גזיזת הצאן, שהיה תמיד מעין יום חג, <b>בָּ</b>א<b>נוּ.</b> ביום כזה לבו של אדם רחב עליו, ועיניו וידיו פתוחות. <b>תְּנָה נָּא אֵת אֲשֶׁר תִּמְצָא יָדְךָ לַעֲבָדֶיךָ וּלְבִנְךָ לְדָוִד</b> תשורה על שיתוף הפעולה שלנו.
(ט) זו הייתה משלחת שביטאה רצון טוב, ובפיה בקשה לגבות מעין דמי חסות מנבל. <b>וַיָּבֹאוּ נַעֲרֵי דָוִד וַיְדַבְּרוּ אֶל נָבָל כְּכָל הַדְּבָרִים הָאֵלֶּה בְּשֵׁם דָּוִד, וַיָּנוּחוּ,</b> פסקו מלדבר, או: נחו מטורח הדרך לאחר שעשו את שליחותם לדבר עם נבל.
(י) <b>וַיַּעַן</b> בהרמת קול <b>נָבָל אֶת עַבְדֵי דָוִד וַיֹּאמֶר: מִי דָוִד וּמִי בֶן יִשָׁי</b>?! <b>הַיּוֹם רַבּוּ עֲבָדִים הַמִּתְפָּרְצִים אִישׁ מִפְּנֵי אֲדֹנָיו,</b> ודוד אחד מהם, עבד המורד באדוניו.
(יא) <b>וְלָקַחְתִּי</b>, האם רצונכם שאקח <b>אֶת לַחְמִי וְאֶת מֵימַי וְאֵת</b> בשר <b>טִבְחָתִי אֲשֶׁר טָבַחְתִּי לְגֹזְזָי, וְנָתַתִּי</b> אותם <b>לַאֲנָשִׁים</b> זרים <b>אֲשֶׁר לֹא יָדַעְתִּי אֵי מִזֶּה הֵמָּה</b>?! לא אתן לכם דבר.
(יב) <b>וַיַּהַפְכוּ</b>, פנו <b>נַעֲרֵי דָוִד לְדַרְכָּם, וַיָּשֻׁבוּ וַיָּבֹאוּ וַיַּגִּדוּ לוֹ כְּכֹל הַדְּבָרִים הָאֵלֶּה</b>: נבל לא הסביר לנו פנים ולא נתן דבר, ולא זו בלבד אלא שגם העליב אותך ואותנו.
(יג) <b>וַיֹּאמֶר דָּוִד לַאֲנָשָׁיו: חִגְרוּ אִישׁ אֶת חַרְבּוֹ,</b> ונעניש את נבל. <b>וַיַּחְגְּרוּ אִישׁ אֶת חַרְבּוֹ, וַיַּחְגֹּר גַּם דָּוִד אֶת חַרְבּוֹ. וַיַּעֲלוּ אַחֲרֵי דָוִד כְּאַרְבַּע מֵאוֹת אִישׁ, וּמָאתַיִם יָשְׁבוּ עַל הַכֵּלִים</b> לשמור בשעת המלחמה, כרגיל.
(יד) <b>וְלַאֲבִיגַיִל אֵשֶׁת נָבָל הִגִּיד נַעַר אֶחָד מֵהַנְּעָרִים</b> שהיו בביתה <b>לֵאמֹר: הִנֵּה שָׁלַח דָּוִד מַלְאָכִים</b>, שליחים <b>מֵהַמִּדְבָּר לְבָרֵךְ אֶת אֲדֹנֵינוּ, וַיָּעַט</b>, ונבל התנפל עליהם ופגע <b>בָּהֶם.</b>
(טו) <b>וְהָאֲנָשִׁים טֹבִים לָנוּ מְאֹד, וְלֹא הָכְלַמְנוּ</b> על ידיהם <b>וְלֹא פָקַדְנוּ</b>, חסרנו <b>מְאוּמָה כָּל יְמֵי הִתְהַלַּכְנוּ אִתָּם בִּהְיוֹתֵנוּ בַּשָּׂדֶה.</b>
(טז) כמו <b>חוֹמָה</b> המגנה <b>הָיוּ עָלֵינוּ גַּם לַיְלָה גַּם יוֹמָם כָּל יְמֵי הֱיוֹתֵנוּ עִמָּם רֹעִים הַצֹּאן.</b>
(יז) <b>וְעַתָּה דְּעִי וּרְאִי מַה תַּעֲשִׂי, כִּי כָלְתָה</b>, סופית ומוחלטת <b>הָרָעָה</b> מאת דוד <b>אֶל אֲדֹנֵינוּ וְעַל כָּל בֵּיתוֹ.</b> הנער הוסיף להסביר לגברתו מדוע פנה אליה ולא אל בעל הדבר: <b>וְהוּא</b> – נבל <b>בֶּן בְּלִיַּעַל</b>, בלתי אחראי <b>מִ</b>ל<b>דַבֵּר אֵלָיו.</b> הוא לא ישמע.
(יח) <b>וַתְּמַהֵר אֲבִיגַיִל וַתִּקַּח מָאתַיִם לֶחֶם וּשְׁנַיִם נִבְלֵי</b>, נאדות <b>יַיִן וְחָמֵשׁ צֹאן עֲשׂוּיֹת</b>, מוכנות, צלויות או מבושלות <b>וְחָמֵשׁ סְאִים קָלִי</b>, גרגרי דגן קלויים <b>וּמֵאָה</b> חבילות או צבירים של <b>צִמֻּקִים</b> <b>וּמָאתַיִם דְּבֵלִים</b>, גושי תאנים מיובשות <b>וַתָּשֶׂם עַל הַחֲמֹרִים.</b>
(יט) <b>וַתֹּאמֶר לִנְעָרֶיהָ: עִבְרוּ לְפָנַי. הִנְנִי אַחֲרֵיכֶם בָּאָה. וּלְאִישָׁהּ נָבָל לֹא הִגִּידָה</b> דבר. ישָׁהּ נָבָל לֹא הִגִּידָה
(כ) <b>וְהָיָה הִיא רֹכֶבֶת עַל הַחֲמוֹר וְיֹרֶדֶת בְּסֵתֶר</b>, בצלע המוסתרת של <b>הָהָר, וְהִנֵּה דָוִד וַאֲנָשָׁיו יֹרְדִים לִקְרָאתָהּ</b> מהצד האחר, <b>וַתִּפְגֹּשׁ אֹתָם.</b>
(כא) <b>וְדָוִד אָמַר</b> בלבו<b>: אַךְ לַשֶּׁקֶר,</b> לשווא <b>שָׁמַרְתִּי אֶת כָּל אֲשֶׁר לָזֶה בַּמִּדְבָּר וְלֹא נִפְקַד מִכָּל אֲשֶׁר לוֹ מְאוּמָה. וַיָּשֶׁב לִי רָעָה תַּחַת טוֹבָה.</b>
(כב) <b>כֹּה יַעֲשֶׂה אֱלֹהִים לְאֹיְבֵי דָוִד</b>, כלומר, לי, דוד <b>וְכֹה יֹסִיף אִם</b>, אני נשבע שלא <b>אַשְׁאִיר מִכָּל אֲשֶׁר לוֹ</b> – לנבל <b>עַד הַבֹּקֶר מַשְׁתִּין בְּקִיר</b>, אפילו כלב, שדרכו להשתין בקיר, לא יישאר בביתו. או: כינוי בלתי מכובד לגבר, לאמור: לא אשאיר זכרים במשפחתו.
(כג) <b>וַתֵּרֶא אֲבִיגַיִל אֶת דָּוִד וַתְּמַהֵר וַתֵּרֶד מֵעַל הַחֲמוֹר, וַתִּפֹּל לְאַפֵּי</b>, לפני <b>דָוִד עַל פָּנֶיהָ וַתִּשְׁתַּחוּ אָרֶץ.</b>
(כד) <b>וַתִּפֹּל עַל רַגְלָיו וַתֹּאמֶר: בִּי אֲנִי, אֲדֹנִי, הֶעָוֹן.</b> אני האשֵׁמה. <b>וּתְדַבֶּר נָא אֲמָתְךָ בְּאָזְנֶיךָ, וּשְׁמַע אֵת דִּבְרֵי אֲמָתֶךָ.</b>
(כה) <b>אַל נָא יָשִׂים אֲדֹנִי אֶת לִבּוֹ אֶל אִישׁ הַבְּלִיַּעַל הַזֶּה, עַל נָבָל, כִּי כִשְׁמוֹ כֶּן הוּא</b> – <b>נָבָל שְׁמוֹ, וּנְבָלָה</b>, תועבה, גסות <b>עִמּוֹ. וַאֲנִי, אֲמָתְךָ, לֹא רָאִיתִי אֶת נַעֲרֵי אֲדֹנִי אֲשֶׁר שָׁלָחְתָּ,</b> כי אחרת הייתי דואגת לכך בעצמי.
(כו) <b>וְעַתָּה, אֲדֹנִי, חַי ה' וְחֵי נַפְשְׁךָ אֲשֶׁר מְנָעֲךָ ה' מִבּוֹא בְדָמִים.</b> אני בטוחה שה' הפגיש אותי בך כדי למנוע אותך מלתקוף את נבל וביתו <b>ו</b>מנע ממך <b>הוֹשֵׁעַ יָדְךָ לָךְ,</b> לעשות דין לעצמך בחזקת היד. <b>וְעַתָּה,</b> הלוואי ש<b>יִהְיוּ</b>, יקבלו את עונשם <b>כְ</b>פי שיקרה ל<b>נָבָל, אֹיְבֶיךָ וְהַמְבַקְשִׁים</b> להביא <b>אֶל אֲדֹנִי רָעָה.</b>
(כז) <b>וְעַתָּה, הַבְּרָכָה</b>, המנחה <b>הַזֹּאת, אֲשֶׁר הֵבִיא</b>, הביאה <b>שִׁפְחָתְךָ לַאדֹנִי, וְנִתְּנָה</b>, תינתן <b>לַנְּעָרִים הַמִּתְהַלְּכִים בְּרַגְלֵי אֲדֹנִי,</b> בעקבותיך.
(כח) <b>שָׂא</b>, סלח <b>נָא לְפֶשַׁע אֲמָתֶךָ.</b> שוב נטלה אביגיל את האשמה על עצמה, שלא דאגה להיענות לבקשתו כראוי. <b>כִּי עָשֹׂה יַעֲשֶׂה ה' לַאדֹנִי בַּיִת נֶאֱמָן,</b> מלכות קיימת, <b>כִּי מִלְחֲמוֹת ה' אֲדֹנִי נִלְחָם, וְרָעָה לֹא תִמָּצֵא בְךָ מִיָּמֶיךָ.</b>
(כט) <b>וַיָּקָם אָדָם</b>. היא נמנעה מלהזכיר את שאול בשמו. <b>לִרְדָפְךָ וּלְבַקֵּשׁ אֶת נַפְשֶׁךָ, וְהָיְתָה נֶפֶשׁ אֲדֹנִי צְרוּרָה בִּצְרוֹר הַחַיִּים אֵת,</b> עם <b>ה' אֱלֹהֶיךָ</b>, אתה תישמר בין החיים. <b>וְ</b>אילו <b>אֵת נֶפֶשׁ אֹיְבֶיךָ יְקַלְּעֶנָּה</b>, ה' יזרוק אותה מלפניו <b>בְּתוֹךְ כַּף הַקָּלַע.</b>
(ל) <b>וְהָיָה כִּי</b>, כאשר <b>יַעֲשֶׂה ה' לַאדֹנִי כְּכֹל אֲשֶׁר דִּבֶּר אֶת הַטּוֹבָה עָלֶיךָ, וְצִוְּךָ לְנָגִיד</b>, למלך <b>עַל יִשְׂרָאֵל.</b> מכאן שהכול כבר ידעו מיהו דוד והשמועה על משיחתו הגיעה לרבים.
(לא) <b>וְלֹא תִהְיֶה זֹאת</b> – הריגת נבל <b>לְךָ לְפוּקָה</b>, לתקלה <b>וּלְמִכְשׁוֹל לֵב</b>, למוסר כליות <b>לַאדֹנִי, וְלִשְׁפָּךְ דָּם חִנָּם וּלְהוֹשִׁיעַ אֲדֹנִי לוֹ,</b> לעצמו. כשתיעשה מלך, מעשה זה לא יוסיף לך לא שקט נפשי ולא כבוד. הדמים הנשפכים על ידך מאז ועד עתה הם דמי מלחמות צודקות. למה תוכתם נפשך הנקייה בדם שאינו של רודף? והיא חתמה: <b>וְהֵיטִב ה' לַאדֹנִי</b>, כאשר תעלה לגדולה – <b>וְזָכַרְתָּ אֶת אֲמָתֶךָ</b> ואת דברי.
(לב) <b>וַיֹּאמֶר דָּוִד לַאֲבִיגַל: בָּרוּךְ ה' אֱלֹהֵי יִשְׂרָאֵל אֲשֶׁר שְׁלָחֵךְ הַיּוֹם הַזֶּה לִקְרָאתִי,</b>
(לג) <b>וּבָרוּךְ טַעְמֵךְ,</b> שכלך הטוב, הבעתך, <b>וּבְרוּכָה אָתְּ</b> על <b>אֲשֶׁר כְּלִתִנִי</b>, מנעת אותי <b>הַיּוֹם הַזֶּה מִבּוֹא בְדָמִים, וְ</b>מ<b>הֹשֵׁעַ יָדִי לִי.</b>
(לד) <b>וְאוּלָם</b>, אכן, <b>חַי ה' אֱלֹהֵי יִשְׂרָאֵל אֲשֶׁר מְנָעַנִי מֵהָרַע אֹתָךְ, כִּי לוּלֵי מִהַרְתְּ וַתָּבֹאת</b>, ותבואי, ובאת <b>לִקְרָאתִי</b> – <b>כִּי אִם נוֹתַר לְנָבָל עַד אוֹר הַבֹּקֶר מַשְׁתִּין בְּקִיר.</b> אילו לא באת – סופכם היה רע מאוד.
(לה) <b>וַיִּקַּח דָּוִד מִיָּדָהּ אֵת אֲשֶׁר הֵבִיאָה לוֹ, וְלָהּ אָמַר: עֲלִי לְשָׁלוֹם לְבֵיתֵךְ. רְאִי, שָׁמַעְתִּי בְקוֹלֵךְ וָאֶשָּׂא פָּנָיִךְ.</b> בגללך ארפה מנבל.
(לו) <b>וַתָּבֹא אֲבִיגַיִל אֶל נָבָל, וְהִנֵּה לוֹ מִשְׁתֶּה בְּבֵיתוֹ כְּמִשְׁתֵּה הַמֶּלֶךְ,</b> חגיגה גדולה בסיומו של יום הגז, <b>וְלֵב נָבָל טוֹב עָלָיו, וְהוּא שִׁכֹּר עַד מְאֹד, ו</b>משום כך <b>לֹא הִגִּידָה לּוֹ דָּבָר קָטֹן וְגָדוֹל עַד אוֹר הַבֹּקֶר.</b>
(לז) <b>וַיְהִי בַבֹּקֶר בְּצֵאת הַיַּיִן מִנָּבָל, וַתַּגֶּד לוֹ אִשְׁתּוֹ אֶת הַדְּבָרִים הָאֵלֶּה</b> – שדוד התכונן לבוא עם אנשיו ולעשות בו שפטים, <b>וַיָּמָת לִבּוֹ בְּקִרְבּוֹ וְהוּא הָיָה לְאָבֶן.</b> תקפה אותו אימה גדולה עד כדי שיתוק. לפתע הבין את הסכנה שהיה נתון בה, שהרי בוודאי לא הייתה לו כל יכולת להתגונן מפני אנשי דוד.
(לח) <b>וַיְהִי כַּ</b>עבור <b>עֲשֶׂרֶת הַיָּמִים</b> מאז מת לבו בקרבו, <b>וַיִּגֹּף ה' אֶת נָבָל וַיָּמֹת.</b>
(לט) <b>וַיִּשְׁמַע דָּוִד כִּי מֵת נָבָל, וַיֹּאמֶר: בָּרוּךְ ה' אֲשֶׁר רָב אֶת רִיב חֶרְפָּתִי</b>, תבע את ביזיוני במקומי <b>מִיַּד נָבָל, וְאֶת עַבְדּוֹ חָשַׂךְ מֵרָעָה</b>, מנע ממני לעשות רע, <b>וְאֵת רָעַת נָבָל הֵשִׁיב ה' בְּרֹאשׁוֹ</b> בלעדי. לאחר זמן-מה – <b>וַיִּשְׁלַח דָּוִד</b> אנשים, <b>וַיְדַבֵּר בַּאֲבִיגַיִל לְקַחְתָּהּ לוֹ לְאִשָּׁה.</b> אביגיל עשתה עליו רושם גדול. הוא ראה בה אשה טובת שכל, דברי הטעם שדיברה היו משמעותיים והעידו על הבנה ורגישות לנפש האדם וביטאו מחשבה גבוהה.
(מ) <b>וַיָּבֹאוּ עַבְדֵי דָוִד אֶל אֲבִיגַיִל הַכַּרְמֶלָה, וַיְדַבְּרוּ אֵלֶיהָ לֵאמֹר: דָּוִד שְׁלָחָנוּ אֵלַיִךְ לְקַחְתֵּךְ לוֹ לְאִשָּׁה.</b>
(מא) <b>וַתָּקָם וַתִּשְׁתַּחוּ אַפַּיִם אָרְצָה, וַתֹּאמֶר</b> כמי שמדברת לנוכח דוד, המיוצג על ידי שליחיו<b>:</b> <b>הִנֵּה אֲמָתְךָ לְשִׁפְחָה לִרְחֹץ רַגְלֵי עַבְדֵי אֲדֹנִי.</b> הייתי מוכנה אף להיות שפחה לרחוץ את רגלי עבדיך, כביכול, קל וחומר שאסכים להינשא לך.
(מב) <b>וַתְּמַהֵר</b> <b>וַתָּקָם אֲבִיגַיִל וַתִּרְכַּב עַל הַחֲמוֹר, וְחָמֵשׁ נַעֲרֹתֶיהָ הַהֹלְכוֹת לְרַגְלָהּ</b>, המשרתות המתלוות אליה, שכן הייתה נשואה לאדם עשיר. <b>וַתֵּלֶךְ אַחֲרֵי מַלְאֲכֵי דָוִד, וַתְּהִי לוֹ לְאִשָּׁה.</b>
(מג) <b>וְאֶת אֲחִינֹעַם לָקַח דָּוִד מִיִּזְרְעֶאל,</b> יישוב נוסף ביהודה. <b>וַתִּהְיֶיןָ גַּם שְׁתֵּיהֶן</b> – אביגיל ואחינועם – <b>לוֹ לְנָשִׁים.</b>
(מד) <b>וְ</b>אילו בינתיים <b>שָׁאוּל נָתַן אֶת מִיכַל בִּתּוֹ, אֵשֶׁת דָּוִד,</b> לאיש אחר, <b>לְפַלְטִי בֶן לַיִשׁ אֲשֶׁר מִגַּלִּים</b>, אולי זו בת גלים הסמוכה לענתות וירושלים, בנחלת בנימין.
<h2>פרק כו</h2>
(א) <b>וַיָּבֹאוּ</b> שוב <b>הַזִּפִים אֶל שָׁאוּל הַגִּבְעָתָה,</b> לגבעת שאול, <b>לֵאמֹר: הֲלוֹא דָוִד מִסְתַּתֵּר בְּגִבְעַת הַחֲכִילָה עַל פְּנֵי הַיְשִׁימֹן.</b> שם הסתתר דוד בעבר, והזיפים כבר הלשינו על כך לפני שאול. אולי כל האזור היה כלִבי, ולא הייתה לתושביו כל אהדה לדוד, או שרצו לסלק את דוד, אורחם הלא-קרוא, שהיה לנטל עליהם.
(ב) <b>וַיָּקָם שָׁאוּל וַיֵּרֶד אֶל מִדְבַּר זִיף, וְאִתּוֹ</b> שוב <b>שְׁלֹשֶׁת אֲלָפִים אִישׁ בְּחוּרֵי יִשְׂרָאֵל, לְבַקֵּשׁ אֶת דָּוִד בְּמִדְבַּר זִיף.</b>
(ג) <b>וַיִּחַן שָׁאוּל בְּגִבְעַת הַחֲכִילָה אֲשֶׁר עַל פְּנֵי הַיְשִׁימֹן עַל הַדָּרֶךְ</b> המוליכה לגבעת החכילה, <b>וְדָוִד יֹשֵׁב</b>, מסתתר <b>בַּמִּדְבָּר</b> בסביבות הגבעה. <b>וַיַּרְא</b> דוד <b>כִּי בָא שָׁאוּל אַחֲרָיו הַמִּדְבָּרָה,</b> אל המדבר, שהרי הבחין בגדוד ששלח, אך עדיין לא היה בטוח למי שייך צבא זה.
(ד) על כן – <b>וַיִּשְׁלַח דָּוִד מְרַגְּלִים וַיֵּדַע כִּי בָא שָׁאוּל אֶל נָכוֹן,</b> בוודאות.
(ה) <b>וַיָּקָם דָּוִד וַיָּבֹא אֶל הַמָּקוֹם אֲשֶׁר חָנָה שָׁם שָׁאוּל. וַיַּרְא דָּוִד אֶת הַמָּקוֹם אֲשֶׁר שָׁכַב שָׁם שָׁאוּל וְ</b>לא רחוק ממנו <b>אַבְנֵר בֶּן נֵר שַׂר צְבָאוֹ, וְשָׁאוּל שֹׁכֵב בַּמַּעְגָּל,</b> במרכז המחנה, <b>וְהָעָם חֹנִים סְבִיבֹתָיו.</b>
(ו) <b>וַיַּעַן דָּוִד וַיֹּאמֶר אֶל אֲחִימֶלֶךְ הַחִתִּי</b>. בצבאו של דוד היו גם גרים שנספחו אליו כי לא הייתה להם נחלה בתוך ישראל. <b>וְאֶל אֲבִישַׁי בֶּן צְרוּיָה אֲחִי יוֹאָב,</b> שהיה מראשי מחנה דוד, <b>לֵאמֹר: מִי</b> משניכם <b>יֵרֵד אִתִּי אֶל שָׁאוּל אֶל הַמַּחֲנֶה</b> שלו?<b>וַיֹּאמֶר אֲבִישַׁי: אֲנִי אֵרֵד עִמָּךְ.</b>
(ז) השמירה על מחנה שאול לא הייתה מלאה משום ששאול ואנשי הצבא שלו ידעו שמספרם של אנשי דוד קטן משלהם בהרבה, ולא שיערו שדוד יעז ליזום דבר. <b>וַיָּבֹא דָוִד וַאֲבִישַׁי אֶל הָעָם לַיְלָה</b> בהתגנבות, <b>וְהִנֵּה שָׁאוּל שֹׁכֵב יָשֵׁן בַּמַּעְגָּל, וַחֲנִיתוֹ מְעוּכָה</b>, תקועה <b>בָאָרֶץ מְרַאֲשֹׁתָיו, וְאַבְנֵר וְהָעָם שֹׁכְבִים</b>, ישנים <b>סְבִיבֹתָיו.</b>
(ח) <b>וַיֹּאמֶר אֲבִישַׁי אֶל דָּוִד: סִגַּר,</b> מסר <b>אֱלֹהִים הַיּוֹם אֶת אוֹיִבְךָ בְּיָדֶךָ, וְעַתָּה אַכֶּנּוּ נָא בַּחֲנִית וּבָאָרֶץ</b>, אהרוג אותו בחנית עד שתינעץ בארץ <b>פַּעַם אַחַת וְלֹא אֶשְׁנֶה לוֹ,</b> ולא אצטרך לעשות זאת שנית. כך גם לא תישמע הריגתו.
(ט) <b>וַיֹּאמֶר דָּוִד אֶל אֲבִישַׁי: אַל תַּשְׁחִיתֵהוּ, כִּי מִי שָׁלַח יָדוֹ בִּמְשִׁיחַ ה' וְנִקָּה</b>?! אסור לעשות דבר כזה למשיח ה'.
(י) <b>וַיֹּאמֶר דָּוִד</b> בלשון שבועה<b>: חַי ה'</b>! <b>כִּי אִם ה' יִגָּפֶנּוּ,</b> יכנו במחלה וכדומה קודם זמנו, <b>אוֹ יוֹמוֹ יָבוֹא וָמֵת</b> ללא מגפה, <b>אוֹ בַמִּלְחָמָה יֵרֵד וְנִסְפָּה,</b>
(יא) אבל <b>חָלִילָה לִּי מֵה' מִשְּׁלֹחַ יָדִי בִּמְשִׁיחַ ה'. וְעַתָּה, קַח נָא</b> רק <b>אֶת הַחֲנִית אֲשֶׁר</b> תקועה בארץ <b>מְרַאֲשֹׁתָיו וְאֶת צַפַּחַת</b>, כד <b>הַמַּיִם, וְנֵלֲכָה לָּנוּ.</b>
(יב) <b>וַיִּקַּח דָּוִד</b>, אולי התחרט ולא סמך על אבישי שלא יהרגנו, <b>אֶת הַחֲנִית וְאֶת צַפַּחַת הַמַּיִם מֵרַאֲשֹׁתֵי שָׁאוּל, וַיֵּלְכוּ לָהֶם, וְאֵין רֹאֶה וְאֵין יוֹדֵעַ וְאֵין מֵקִיץ כִּי כֻלָּם יְשֵׁנִים, כִּי תַּרְדֵּמַת ה'</b>, תרדמה עמוקה <b>נָפְלָה עֲלֵיהֶם.</b>
(יג) <b>וַיַּעֲבֹר דָּוִד הָעֵבֶר</b>, אל צדה האחר של הבקעה, <b>וַיַּעֲמֹד עַל רֹאשׁ הָהָר מֵרָחֹק, רַב הַמָּקוֹם בֵּינֵיהֶם.</b>
(יד) <b>וַיִּקְרָא דָוִד אֶל הָעָם וְאֶל אַבְנֵר בֶּן נֵר לֵאמֹר: הֲלוֹא תַעֲנֶה, אַבְנֵר</b>!<b>וַיַּעַן אַבְנֵר וַיֹּאמֶר: מִי אַתָּה</b> ש<b>קָרָאתָ אֶל</b>, אצל <b>הַמֶּלֶךְ</b>?
(טו) <b>וַיֹּאמֶר דָּוִד אֶל אַבְנֵר: הֲלוֹא אִישׁ</b> גיבור וחשוב <b>אַתָּה, וּמִי כָמוֹךָ בְּיִשְׂרָאֵל.</b> אבנר לא היה רק שר צבא שאול, אלא אף איש גדול בממלכה. <b>וְלָמָּה לֹא שָׁמַרְתָּ אֶל</b>, על <b>אֲדֹנֶיךָ הַמֶּלֶךְ, כִּי</b> מה היה קורה אילו <b>בָא אַחַד</b> מ<b>הָעָם לְהַשְׁחִית אֶת הַמֶּלֶךְ אֲדֹנֶיךָ</b>?! הלוא אתה הממונה על הצבא, ועליך האחריות.
(טז) <b>לֹא טוֹב הַדָּבָר הַזֶּה אֲשֶׁר עָשִׂיתָ. חַי ה'</b>! <b>כִּי בְנֵי מָוֶת אַתֶּם,</b> על <b>אֲשֶׁר לֹא שְׁמַרְתֶּם עַל אֲדֹנֵיכֶם, עַל מְשִׁיחַ ה'. וְעַתָּה רְאֵה אֵי</b>, איפה <b>חֲנִית הַמֶּלֶךְ וְאֶת</b>, ואף <b>צַפַּחַת הַמַּיִם אֲשֶׁר מְרַאֲשֹׁתָיו</b>?
(יז) בינתיים התעוררו אחרים במחנה שאול. <b>וַיַּכֵּר שָׁאוּל אֶת קוֹל דָּוִד, וַיֹּאמֶר: הֲקוֹלְךָ זֶה, בְּנִי דָוִד</b>?<b>וַיֹּאמֶר דָּוִד: קוֹלִי, אֲדֹנִי הַמֶּלֶךְ.</b>
(יח) <b>וַיֹּאמֶר</b> דוד<b>: לָמָּה זֶּה אֲדֹנִי רֹדֵף אַחֲרֵי עַבְדּוֹ</b>?! <b>כִּי מֶה עָשִׂיתִי וּמַה בְּיָדִי רָעָה</b>?!
(יט) <b>וְעַתָּה יִשְׁמַע נָא אֲדֹנִי הַמֶּלֶךְ אֵת דִּבְרֵי עַבְדּוֹ: אִם ה' הֱסִיתְךָ בִי</b> – <b>יָרַח מִנְחָה,</b> נקריב לו מנחה לכפרה. <b>וְאִם בְּנֵי הָאָדָם</b> גורמים לך לרדוף אחרי – <b>אֲרוּרִים הֵם לִפְנֵי ה', כִּי גֵרְשׁוּנִי הַיּוֹם מֵהִסְתַּפֵּחַ</b>, מלדבוק <b>בְּנַחֲלַת ה'.</b> הם גורמים לי לברוח מן הארץ או מסביבת עם ישראל, <b>לֵאמֹר: לֵךְ עֲבֹד אֱלֹהִים אֲחֵרִים.</b> הגירוש לארץ אחרת ולאדמה טמאה נחשב כעין עבודה זרה, גם אם דוד לא יעבוד אותה בפועל.
(כ) <b>וְעַתָּה אַל יִפֹּל דָּמִי אַרְצָה מִנֶּגֶד פְּנֵי ה',</b> חיי לא ייסתרו מלפני ה'. או: ה' יראה ויִקום את דמי הנשפך <b>כִּי יָצָא מֶלֶךְ יִשְׂרָאֵל לְבַקֵּשׁ אֶת פַּרְעֹשׁ אֶחָד כַּאֲשֶׁר יִרְדֹּף הַקֹּרֵא</b>, עוף מדברי המחפש חרקים למזונו ורודף אחריהם, כך אתה רודף אחרי פרעוש <b>בֶּהָרִים.</b>
(כא) <b>וַיֹּאמֶר שָׁאוּל: חָטָאתִי. שׁוּב</b> אלי, <b>בְּנִי דָוִד, כִּי לֹא אָרַע לְךָ עוֹד, תַּחַת</b>, מפני <b>אֲשֶׁר יָקְרָה נַפְשִׁי בְּעֵינֶיךָ הַיּוֹם הַזֶּה,</b> שהרי עמדת כה קרוב אלי ולא נגעת בי לרעה. <b>הִנֵּה הִסְכַּלְתִּי</b>, נהגתי בסכלות <b>וָאֶשְׁגֶּה</b>, טעיתי <b>הַרְבֵּה מְאֹד</b> בכך שחשדתי בך ורדפתי אחריך שוב ושוב.
(כב) <b>וַיַּעַן דָּוִד וַיֹּאמֶר: הִנֵּה חֲנִית הַמֶּלֶךְ.</b> אני מחזיר אותה – <b>וְיַעֲבֹר אֶחָד מֵהַנְּעָרִים</b> לעברי <b>וְיִקָּחֶהָ.</b>
(כג) <b>וַה' יָשִׁיב לָאִישׁ</b> – לי <b>אֶת</b> הגמול על <b>צִדְקָתוֹ וְאֶת אֱמֻנָתוֹ</b>, נאמנותי, <b>אֲשֶׁר נְתָנְךָ ה' הַיּוֹם בְּיָד.</b> הוא מתבטא בקיצור משום שהוא רוצה להימנע מלומר 'בידי', <b>וְלֹא אָבִיתִי</b>, רציתי <b>לִשְׁלֹחַ יָדִי בִּמְשִׁיחַ ה'.</b>
(כד) <b>וְהִנֵּה כַּאֲשֶׁר גָּדְלָה</b>, יקרה <b>נַפְשְׁךָ הַיּוֹם הַזֶּה בְּעֵינָי,</b> ולא פגעתי בך, <b>כֵּן תִּגְדַּל נַפְשִׁי בְּעֵינֵי ה', וְיַצִּלֵנִי מִכָּל צָרָה.</b>
(כה) <b>וַיֹּאמֶר שָׁאוּל אֶל דָּוִד: בָּרוּךְ אַתָּה, בְּנִי דָוִד, גַּם עָשֹׂה תַעֲשֶׂה וְגַם יָכֹל תּוּכָל.</b> יודע אני שתעשה גדולות ותצליח. <b>וַיֵּלֶךְ דָּוִד לְדַרְכּוֹ, וְשָׁאוּל שָׁב לִמְקוֹמוֹ.</b> גם הפעם נגמר המפגש בשקט ובלי התנגשות, אבל המצב לא נפתר. אף על פי ששאול התחרט שוב והודה על טעותו החמורה, דוד ידע שלא יוכל לסמוך על כך; מכל מקום, לפי שעה שאול חדל לרדוף אחריו וחזר עם אנשיו למקומו.
<h2>פרק כז</h2>
(א) <b>וַיֹּאמֶר דָּוִד אֶל לִבּוֹ:</b> למרות שניצלתי פעם ועוד פעם משאול, היו אלו תנאים מיוחדים. <b>עַתָּה אֶסָּפֶה יוֹם אֶחָד בְּיַד שָׁאוּל,</b> שכן הוא בוודאי ימשיך לרדפני. משום כך, <b>אֵין לִי טוֹב כִּי</b> אם <b>הִמָּלֵט אִמָּלֵט אֶל אֶרֶץ פְּלִשְׁתִּים,</b> ואז – <b>וְנוֹאַשׁ מִמֶּנִּי שָׁאוּל לְבַקְשֵׁנִי עוֹד בְּכָל גְּבוּל יִשְׂרָאֵל, וְנִמְלַטְתִּי מִיָּדוֹ.</b>
(ב) <b>וַיָּקָם דָּוִד וַיַּעֲבֹר הוּא וְשֵׁשׁ מֵאוֹת אִישׁ אֲשֶׁר עִמּוֹ אֶל אָכִישׁ בֶּן מָעוֹךְ מֶלֶךְ גַּת.</b> בפעם הראשונה דוד ברח לאותו מקום כאיש בודד וחסר הגנה. כעת עבר לגת בליווי גדוד צבא המשמש לו כעין מתנה או הבטחה. כך לא יתייחסו אליו בביטול כהרף עין. עתה גם הייתה לו ההזדמנות להסביר שהוא נרדף על ידי שאול ולבקש חסות מאכיש. יש להניח שהציע לאכיש עזרה וערך עמו ברית או הסכם.
(ג) <b>וַיֵּשֶׁב דָּוִד עִם אָכִישׁ בְּגַת, הוּא וַאֲנָשָׁיו, אִישׁ וּבֵיתוֹ,</b> ומשפחתו. גם <b>דָּוִד</b> הגיע <b>וּשְׁתֵּי נָשָׁיו</b> עמו – <b>אֲחִינֹעַם הַיִּזְרְעֵאלִית</b>, שהייתה כנראה אשתו הראשונה מזמן הנדודים, <b>וַאֲבִיגַיִל</b> שהייתה <b>אֵשֶׁת נָבָל הַכַּרְמְלִית.</b>
(ד) <b>וַיֻּגַּד לְשָׁאוּל כִּי בָרַח דָּוִד</b> ל<b>גַּת, וְלֹא יָסַף</b>, הוסיף <b>עוֹד לְבַקְשׁוֹ,</b> משום שאצל הפלשתים אין ידו של שאול משגת.
(ה) <b>וַיֹּאמֶר דָּוִד אֶל אָכִישׁ: אִם נָא מָצָאתִי חֵן בְּעֵינֶיךָ, יִתְּנוּ לִי מָקוֹם בְּאַחַת עָרֵי הַשָּׂדֶה</b> הקטנות, <b>וְאֵשְׁבָה שָּׁם, וְלָמָּה יֵשֵׁב עַבְדְּךָ בְּעִיר הַמַּמְלָכָה עִמָּךְ</b>? גת הייתה בירת המחוז שבשליטתו של אכיש, ואולי בירת ממלכת הפלשתים כולה. לא ידוע מה היה טיב היחסים בין סרני הפלשתים. עקרונית דרגתם הייתה שווה, אך ייתכן שאכיש נחשב מושל בכיר, ולכן נקרא מלך. הימצאותו של דוד בעיר הבירה לא הייתה נוחה לתושבים הפלשתים וכן לדוד ולאנשיו.
(ו) <b>וַיִּתֶּן לוֹ אָכִישׁ בַּיּוֹם הַהוּא אֶת צִקְלָג.</b> אמנם צקלג הייתה מערי נחלת שבט יהודה, אבל כיוון שיד הפלשתים גברה על ישראל, הם כבשו חלקים מנחלות שבטי יהודה ודן ואולי גם צפונה יותר. <b>לָכֵן</b> – מכיוון שניתנה לדוד, <b>הָיְתָה צִקְלַג</b> הנחלה הפרטית ש<b>לְמַלְכֵי יְהוּדָה עַד הַיּוֹם הַזֶּה.</b> גם כעבור שנים רבות, כשהפלשתים הוכו מספר פעמים ובוודאי נסוגו מן האזור, יצאה צקלג מגדר נחלת יהודה ונותרה עיר המלכים.
(ז) <b>וַיְהִי מִסְפַּר הַיָּמִים אֲשֶׁר יָשַׁב דָּוִד בִּשְׂדֵה פְלִשְׁתִּים יָמִים</b>, שנה <b>וְאַרְבָּעָה חֳדָשִׁים.</b>
(ח) <b>וַיַּעַל דָּוִד וַאֲנָשָׁיו</b>, כאשר ישבו בצקלג <b>וַיִּפְשְׁטוּ אֶל הַגְּשׁוּרִי וְהַגִּזְרִי וְהָעֲמָלֵקִי, כִּי הֵנָּה יֹשְׁבוֹת הָאָרֶץ אֲשֶׁר מֵעוֹלָם.</b> העמים הקטנים הללו לא התגוררו ביישובי קבע אלא חנו מאז ומעולם מדרום לגבולותיה המקראיים של ארץ יהודה, <b>בּוֹאֲךָ שׁוּרָה</b>, לשוּר שבנגב הדרומי, <b>וְעַד אֶרֶץ מִצְרָיִם.</b>
(ט) <b>וְהִכָּה דָוִד אֶת הָאָרֶץ וְלֹא יְחַיֶּה אִישׁ וְאִשָּׁה, וְלָקַח צֹאן וּבָקָר וַחֲמֹרִים וּגְמַלִּים וּבְגָדִים.</b> דוד ואנשיו היו כובשים את המקומות הללו בלי להשאיר נפש חיה, ובוזזים את כל הרכוש, <b>וַיָּשָׁב</b> לאחר פשיטותיו <b>וַיָּבֹא אֶל אָכִישׁ,</b> ומן הסתם נתן לו חלק מהשלל.
(י) <b>וַיֹּאמֶר אָכִישׁ: אַל</b>, על איזה מקום <b>פְּשַׁטְתֶּם הַיּוֹם</b>?<b>וַיֹּאמֶר דָּוִד: עַל נֶגֶב</b> ארץ <b>יְהוּדָה</b>, <b>וְעַל נֶגֶב הַיְּרַחְמְאֵלִי</b>, משפחה משבט יהודה, <b>וְאֶל נֶגֶב הַקֵּינִי</b>, בני יתרו. האזורים הללו שייכים לשבט יהודה, אם כבני השבט או כמשפחות שנספחו עליהם.
(יא) <b>וְאִישׁ וְאִשָּׁה לֹא יְחַיֶּה דָוִד לְהָבִיא</b> אל <b>גַת</b> בשבי מן המקומות הללו. <b>לֵאמֹר: פֶּן יַגִּדוּ עָלֵינוּ לֵאמֹר,</b> כדי שלא יספרו שאין הם מבני עמו, וכך אכיש יבין שדוד פוגע בבני עמים אחרים בלבד. <b>כֹּה עָשָׂה דָוִד וְכֹה מִשְׁפָּטוֹ כָּל הַיָּמִים אֲשֶׁר יָשַׁב בִּשְׂדֵה פְלִשְׁתִּים.</b> בכל אותן פשיטות שערך דוד הוא מעולם לא פגע בבני ישראל.
(יב) <b>וַיַּאֲמֵן אָכִישׁ בְּדָוִד לֵאמֹר: הַבְאֵשׁ הִבְאִישׁ</b>, לכלך את עצמו <b>בְּעַמּוֹ בְיִשְׂרָאֵל.</b> דוד קלקל את היחסים אתם לעולם, ולא יוכל עוד לחזור אל בני עמו, וכיוון שכך, הוא חייב להישאר אצלי, <b>וְהָיָה לִי לְעֶבֶד עוֹלָם.</b> אכיש לא שילם לדוד ולאנשיו כחיילים שכירים, אבל נהנה מפעולותיהם וחשב שדוד ערק בעל כורחו לצד הפלשתים ולא יחזור.
<h2>פרק כח</h2>
(א) <b>וַיְהִי בַּיָּמִים הָהֵם,</b> שבהם שהה דוד בצקלג, <b>וַיִּקְבְּצוּ פְלִשְׁתִּים אֶת מַחֲנֵיהֶם לַצָּבָא לְהִלָּחֵם בְּיִשְׂרָאֵל.</b> לא הייתה זו פשיטה נקודתית נוספת אלא מלחמה של ממש, שעשויה להיות מכרעת. <b>וַיֹּאמֶר אָכִישׁ אֶל דָּוִד: יָדֹעַ תֵּדַע כִּי אִתִּי תֵּצֵא בַמַּחֲנֶה אַתָּה וַאֲנָשֶׁיךָ</b> להילחם נגד עמך, באשר אתה קשור אלי וכפוף לי.
(ב) <b>וַיֹּאמֶר דָּוִד אֶל אָכִישׁ: לָכֵן אַתָּה תֵדַע אֵת אֲשֶׁר יַעֲשֶׂה עַבְדֶּךָ.</b> אתה עוד תראה מה אעשה וכמה אצטיין במלחמה הזו. <b>וַיֹּאמֶר אָכִישׁ אֶל דָּוִד:</b> אני סומך עליך. <b>לָכֵן שֹׁמֵר לְרֹאשִׁי אֲשִׂימְךָ כָּל הַיָּמִים.</b> הפעם לא הייתה לדוד דרך להתחמק. הוא נאלץ להבטיח הבטחות ולקוות לטוב.
(ג) כהקדמה לסיפור שיבוא בהמשך חוזרת התזכורת למה שכבר סופר: <b>וּשְׁמוּאֵל מֵת, וַיִּסְפְּדוּ לוֹ כָּל יִשְׂרָאֵל, וַיִּקְבְּרֻהוּ בָרָמָה וּבְעִירוֹ,</b> שהיא עירו. בינתיים לא ידוע שקם נביא אחר שאפשר לשאול בעצתו. <b>וְשָׁאוּל הֵסִיר</b> במשך תקופת מלכותו את <b>הָאֹבוֹת וְאֶת הַיִּדְּעֹנִים</b>, מדיומים הטוענים שהם מתַקשרים עם המתים ושומעים מהם ידע משמעותי, <b>מֵהָאָרֶץ.</b> עד אז הם היו תופעה מצויה למדי, אך כיוון ששאול רצה לקיים את מצוות התורה ואף היו לו סמכות וכוח גדולים מאלה שהיו לראשי השבטים שלפניו, הוא מיגר את הקוסמים והמכשפים מארצו.
(ד) <b>וַיִּקָּבְצוּ פְלִשְׁתִּים וַיָּבֹאוּ וַיַּחֲנוּ בְשׁוּנֵם</b> להכין את עצמם לקרב. <b>וַיִּקְבֹּץ שָׁאוּל אֶת כָּל יִשְׂרָאֵל וַיַּחֲנוּ בַּגִּלְבֹּעַ.</b>
(ה) <b>וַיַּרְא שָׁאוּל אֶת מַחֲנֵה פְלִשְׁתִּים</b> העצום, <b>וַיִּרָא וַיֶּחֱרַד לִבּוֹ מְאֹד</b>, שכן צבאו לא היה ערוך למלחמה מכרעת כזו.
(ו) <b>וַיִּשְׁאַל שָׁאוּל בַּה'</b> בכל דרך אפשרית כדי לדעת מה יהיה, <b>וְלֹא עָנָהוּ ה', גַּם בַּחֲלֹמוֹת,</b> באמצעות חוזים הטוענים לחזיונות נבואיים בחלום, <b>גַּם בָּאוּרִים</b> ותומים על ידי הכהנים, <b>גַּם בַּנְּבִיאִם,</b> ולא זכה לחזון ולתשובה.
(ז) מכיוון שהיה מודאג וחרד מאוד – <b>וַיֹּאמֶר שָׁאוּל לַעֲבָדָיו: בַּקְּשׁוּ לִי אֵשֶׁת בַּעֲלַת אוֹב, וְאֵלְכָה אֵלֶיהָ וְאֶדְרְשָׁה בָּהּ,</b> אשאל אותה. <b>וַיֹּאמְרוּ עֲבָדָיו אֵלָיו: הִנֵּה</b> נמצאת <b>אֵשֶׁת בַּעֲלַת אוֹב בְּעֵין דּוֹר.</b>
(ח) <b>וַיִּתְחַפֵּשׂ שָׁאוּל, וַיִּלְבַּשׁ בְּגָדִים אֲחֵרִים.</b> כמי שהשמיד את כל בעלי האוב והידעונים ועכשיו נזקק לעזרתם, שאול הרגיש לא נוח לפנות לבעלת האוב. מסיבה זו וגם מאחר שאם יזדהה כשאול הוא יפחיד את בעלת האוב, בחר להסתיר את זהותו. <b>וַיֵּלֶךְ הוּא וּשְׁנֵי אֲנָשִׁים עִמּוֹ וַיָּבֹאוּ אֶל הָאִשָּׁה</b> ב<b>לָיְלָה, וַיֹּאמֶר: קָסֳמִי נָא לִי בָּאוֹב וְהַעֲלִי לִי אֵת</b> האיש <b>אֲשֶׁר אֹמַר אֵלָיִךָ</b> שאתו אני רוצה לדבר.
(ט) <b>וַתֹּאמֶר הָאִשָּׁה אֵלָיו: הִנֵּה אַתָּה יָדַעְתָּ אֵת אֲשֶׁר עָשָׂה שָׁאוּל, אֲשֶׁר הִכְרִית אֶת הָאֹבוֹת וְאֶת הַיִּדְּעֹנִי מִן הָאָרֶץ,</b> ובעלי האוב עומדים כעת תחת איום מוות מצד המלך, <b>וְלָמָה אַתָּה מִתְנַקֵּשׁ</b>, זומם לפגוע <b>בְּנַפְשִׁי לַהֲמִיתֵנִי</b>?
(י) <b>וַיִּשָּׁבַע לָהּ שָׁאוּל בַּה' לֵאמֹר: חַי ה'</b> <b>אִם יִקְּרֵךְ עָוֹן</b>, עונש <b>בַּדָּבָר הַזֶּה.</b> האשה האמינה לדבריו.
(יא) <b>וַתֹּאמֶר הָאִשָּׁה</b> לאחר ההכנות הראויות<b>: אֶת מִי אַעֲלֶה לָּךְ</b>?<b>וַיֹּאמֶר: אֶת שְׁמוּאֵל הַעֲלִי לִי.</b>
(יב) היא עשתה כבקשתו – <b>וַתֵּרֶא הָאִשָּׁה אֶת שְׁמוּאֵל,</b> שאותו זימנה, <b>וַתִּזְעַק בְּקוֹל גָּדוֹל. וַתֹּאמֶר הָאִשָּׁה אֶל שָׁאוּל לֵאמֹר: לָמָּה רִמִּיתָנִי</b>, רימית אותי? <b>ו</b>הרי <b>אַתָּה שָׁאוּל</b> המלך עצמו. ייתכן שכאשר היא ראתה את שמואל ניכר בו שהגיע אל מלך ולא אל אדם פשוט, אולי לפי לבושו ואולי פנה לכיוון אחר מן הרגיל; מכל מקום מן המראה בלבד הבינה שהאיש המבקש את עזרתה הוא שאול.
(יג) <b>וַיֹּאמֶר לָהּ הַמֶּלֶךְ: אַל תִּירְאִי, כִּי</b>, אבל <b>מָה רָאִית</b>?<b>וַתֹּאמֶר הָאִשָּׁה אֶל שָׁאוּל:</b> לא הייתה זו דמות של אחד המתים שאני רגילה בהם, אלא <b>אֱלֹהִים</b>, דמות אלוקית <b>רָאִיתִי עֹלִים מִן הָאָרֶץ.</b>
(יד) <b>וַיֹּאמֶר לָהּ: מַה תָּאֳרוֹ</b>? כיצד הוא נראה. <b>וַתֹּאמֶר: אִישׁ זָקֵן עֹלֶה, וְהוּא עֹטֶה</b>, לָבוש <b>מְעִיל,</b> כבגדו של הכהן הגדול. מעיל היה בגד טקסי למדי ולא רגיל. <b>וַיֵּדַע שָׁאוּל כִּי שְׁמוּאֵל הוּא.</b> המעיל היה סימן ההיכר של שמואל, שכן הוא הגיע לבוש מעיל שעשתה לו אמו אל המשכן בשִׁלֹה עוד כשהיה ילד קטן, ושלא כאחרים, שהתעטפו בגלימות או טליתות, הוא כנראה המשיך ללבוש מעיל כל ימיו. כששאול הבין ששמואל לפניו – <b>וַיִּקֹּד אַפַּיִם אַרְצָה וַיִּשְׁתָּחוּ.</b>
(טו) <b>וַיֹּאמֶר שְׁמוּאֵל אֶל שָׁאוּל:</b> אני נח בשלום על משכבי בעולם אחר, <b>לָמָּה הִרְגַּזְתַּנִי לְהַעֲלוֹת אֹתִי</b>? על ידי האוב אתה מטריד חלק מנפשי, כביכול, ומעלה אותו אל העולם הזה. <b>וַיֹּאמֶר שָׁאוּל: צַר לִי מְאֹד.</b> אני נמצא במצוקה ואין לי ברירה. <b>וּפְלִשְׁתִּים נִלְחָמִים בִּי</b> מלחמה גדולה, <b>וֵאלֹהִים סָר מֵעָלַי וְלֹא עָנָנִי עוֹד גַּם בְּיַד הַנְּבִיאִם גַּם בַּחֲלֹמוֹת. וָאֶקְרָאֶה</b>, קראתי <b>לְךָ</b> כדי <b>לְהוֹדִיעֵנִי מָה אֶעֱשֶׂה.</b> זו האפשרות היחידה שנותרה פתוחה בפני.
(טז) <b>וַיֹּאמֶר שְׁמוּאֵל: וְלָמָּה תִּשְׁאָלֵנִי</b>?! <b>וַה' סָר מֵעָלֶיךָ וַיְהִי</b> ה' <b>עָרֶךָ,</b> צרך, שונאך.
(יז) <b>וַיַּעַשׂ ה' לוֹ,</b> לך <b>כַּאֲשֶׁר דִּבֶּר בְּיָדִי, וַיִּקְרַע ה' אֶת הַמַּמְלָכָה מִיָּדֶךָ וַיִּתְּנָהּ לְרֵעֲךָ, לְדָוִד.</b> בעודו חי שמואל מעולם לא הזכיר בפני שאול את דוד כיורש המלוכה במפורש, אבל כעת לא חשש מאיש ואמר את כל האמת.
(יח) <b>כַּאֲשֶׁר לֹא שָׁמַעְתָּ בְּקוֹל ה' וְלֹא עָשִׂיתָ</b>, הוצאת לפועל את <b>חֲרוֹן אַפּוֹ</b>, כעסו <b>בַּעֲמָלֵק, עַל כֵּן</b> את <b>הַדָּבָר הַזֶּה עָשָׂה לְךָ ה' הַיּוֹם הַזֶּה.</b> ביום שבו נקרע מעילך, הודעתי לך שהממלכה נקרעה ממך. עתה הגיע זמנה של הנבואה להתקיים בשלמות.
(יט) אתה תינגף במלחמה, <b>וְיִתֵּן ה' גַּם אֶת יִשְׂרָאֵל עִמְּךָ בְּיַד פְּלִשְׁתִּים,</b> והם ינחלו מפלה. <b>וּמָחָר אַתָּה וּבָנֶיךָ</b> תהיו <b>עִמִּי,</b> מתים. ושוב – <b>גַּם אֶת מַחֲנֵה יִשְׂרָאֵל יִתֵּן ה' בְּיַד פְּלִשְׁתִּים.</b>
(כ) <b>וַיְמַהֵר שָׁאוּל וַיִּפֹּל מְלֹא קוֹמָתוֹ אַרְצָה, וַיִּרָא מְאֹד מִדִּבְרֵי שְׁמוּאֵל.</b> הוא ביקש לדעת מה עליו לעשות, ושמע משמואל שאין לו שום תקנה. <b>גַּם כֹּחַ לֹא הָיָה בוֹ,</b> הבשורה הקשה הצטרפה למצבו הגופני המותש, <b>כִּי לֹא אָכַל לֶחֶם כָּל הַיּוֹם וְכָל הַלָּיְלָה</b> בגלל ההכנות לבעלת האוב או מפני הטִּרדה בענייני המלחמה. שאול נשאר מוטל על הארץ.
(כא) <b>וַתָּבוֹא הָאִשָּׁה אֶל שָׁאוּל, וַתֵּרֶא כִּי נִבְהַל</b>, מפוחד <b>מְאֹד, וַתֹּאמֶר אֵלָיו</b> ברחמים<b>: הִנֵּה שָׁמְעָה שִׁפְחָתְךָ בְּקוֹלֶךָ, וָאָשִׂים נַפְשִׁי בְּכַפִּי,</b> סיכנתי את חיי, <b>וָאֶשְׁמַע אֶת דְּבָרֶיךָ אֲשֶׁר דִּבַּרְתָּ אֵלָי.</b> קיימתי את בקשתך למרות שידעתי שהדבר מנוגד לחוק, החל אפילו על המלך.
(כב) <b>וְעַתָּה שְׁמַע נָא גַם אַתָּה בְּקוֹל שִׁפְחָתֶךָ, וְאָשִׂמָה לְפָנֶיךָ פַּת לֶחֶם וֶאֱכוֹל, וִיהִי בְךָ כֹּחַ כִּי תֵלֵךְ בַּדָּרֶךְ.</b> המצב התהפך: תחילה הוא חס עליה והבטיח שלא יפגע בה, ואילו עכשיו נוכח אומללותו היא חסה עליו ודוחקת בו לאכול.
(כג) <b>וַיְּמָאֵן, וַיֹּאמֶר: לֹא אֹכַל. וַיִּפְרְצוּ</b>, ויפצירו <b>בוֹ עֲבָדָיו וְגַם הָאִשָּׁה, וַיִּשְׁמַע לְקֹלָם. וַיָּקָם מֵהָאָרֶץ וַיֵּשֶׁב אֶל</b>, על <b>הַמִּטָּה</b> שהייתה שם.
(כד) <b>וְלָאִשָּׁה עֵגֶל מַרְבֵּק</b>, מפוטם <b>בַּבַּיִת. וַתְּמַהֵר וַתִּזְבָּחֵהוּ, וַתִּקַּח קֶמַח וַתָּלָשׁ וַתֹּפֵהוּ</b>, אפתה אותו <b>מַצּוֹת.</b>
(כה) <b>וַתַּגֵּשׁ לִפְנֵי שָׁאוּל וְלִפְנֵי עֲבָדָיו, וַיֹּאכֵלוּ, וַיָּקֻמוּ וַיֵּלְכוּ בַּלַּיְלָה הַהוּא</b> אל המחנה. שָׁאוּל וְלִפְנֵי עֲבָדָיו, וַיֹּאכֵלוּ, וַיָּקֻמוּ וַיֵּלְכוּ בַּלַּיְלָה הַהוּא
<h2>פרק כט</h2>
(א) <b>וַיִּקְבְּצוּ פְלִשְׁתִּים אֶת כָּל מַחֲנֵיהֶם</b> משונם <b>אֲפֵקָה</b>, לקראת המערכה המתוכננת, <b>וְיִשְׂרָאֵל חֹנִים בַּעַיִן</b>, במעיין <b>אֲשֶׁר בְּ</b>עמק, או: ליד העיר <b>יִזְרְעֶאל</b>.
(ב) <b>וְסַרְנֵי</b>, השרים העליונים של ה<b>פְלִשְׁתִּים עֹבְרִים</b>, צועדים כל אחד בראש אנשיו. כך עוברות יחידות הצבא הפלשתי מסודרות <b>לְמֵאוֹת וְלַאֲלָפִים</b> לוחמים, <b>וְדָוִד וַאֲנָשָׁיו עֹבְרִים בָּאַחֲרֹנָה עִם אָכִישׁ.</b>
(ג) <b>וַיֹּאמְרוּ שָׂרֵי פְלִשְׁתִּים: מָה</b> עושים פה <b>הָעִבְרִים הָאֵלֶּה</b>? העברים נראו שונים ובלטו לעין. <b>וַיֹּאמֶר אָכִישׁ אֶל שָׂרֵי פְלִשְׁתִּים: הֲלוֹא זֶה דָוִד עֶבֶד שָׁאוּל מֶלֶךְ יִשְׂרָאֵל, אֲשֶׁר הָיָה אִתִּי זֶה יָמִים אוֹ זֶה שָׁנִים,</b> זמן ניכר, <b>וְלֹא מָצָאתִי בוֹ מְאוּמָה</b>, חסרון כלשהו <b>מִיּוֹם נָפְלוֹ</b>, היום שחנה אצלי <b>עַד הַיּוֹם הַזֶּה.</b> לכן אני מצרף אותו אלי למלחמה.
(ד) <b>וַיִּקְצְפוּ</b>, כעסו <b>עָלָיו שָׂרֵי פְלִשְׁתִּים, וַיֹּאמְרוּ לוֹ שָׂרֵי פְלִשְׁתִּים: הָשֵׁב אֶת הָאִישׁ וְיָשֹׁב אֶל מְקוֹמוֹ אֲשֶׁר הִפְקַדְתּוֹ שָׁם, וְלֹא יֵרֵד עִמָּנוּ בַּמִּלְחָמָה, וְלֹא יִהְיֶה לָּנוּ לְשָׂטָן</b>, לאויב, למכשול <b>בַּמִּלְחָמָה.</b> הוא עלול לגרום לתבוסתנו. <b>וּבַמֶּה יִתְרַצֶּה זֶה אֶל אֲדֹנָיו</b> – <b>הֲלוֹא בְּרָאשֵׁי הָאֲנָשִׁים הָהֵם,</b> בראשינו. אם דוד מעוניין לחזור אל אדוניו, אין לו הזדמנות טובה יותר מאשר להצטרף אלינו, לערוק לצד ישראל תוך כדי הקרבות ולבגוד בכוחותינו. אתה מעמיד לפניו פיתוי של ממש, ואיננו סומכים עליו שיעמוד בו.
(ה) <b>הֲלוֹא זֶה דָוִד אֲשֶׁר יַעֲנוּ לוֹ בַּמְּחֹלוֹת לֵאמֹר: "הִכָּה שָׁאוּל בַּאֲלָפָיו, וְדָוִד</b> – <b>בְּרִבְבֹתָיו".</b> דוד ידוע בישראל כמי שנלחם בפלשתים בהצלחה. גם אם פרץ סכסוך פנימי או קטטה, הוא עשוי לנצל את ההזדמנות ולשוב לצד ישראל.
(ו) <b>וַיִּקְרָא אָכִישׁ אֶל דָּוִד וַיֹּאמֶר אֵלָיו: חַי ה'</b>, אני נשבע <b>כִּי יָשָׁר אַתָּה, וְטוֹב בְּעֵינַי צֵאתְךָ וּבֹאֲךָ אִתִּי בַּמַּחֲנֶה, כִּי לֹא מָצָאתִי בְךָ רָעָה מִיּוֹם בֹּאֲךָ אֵלַי עַד הַיּוֹם הַזֶּה, ו</b>אולם <b>בְעֵינֵי הַסְּרָנִים לֹא טוֹב אָתָּה.</b>
(ז) <b>וְעַתָּה שׁוּב וְלֵךְ</b> לביתך שבצקלג <b>בְּשָׁלוֹם, וְלֹא תַעֲשֶׂה רָע בְּעֵינֵי סַרְנֵי פְלִשְׁתִּים.</b>
(ח) <b>וַיֹּאמֶר דָּוִד אֶל אָכִישׁ: כִּי מֶה עָשִׂיתִי, וּמַה</b> פגם <b>מָּצָאתָ בְעַבְדְּךָ מִיּוֹם אֲשֶׁר הָיִיתִי לְפָנֶיךָ עַד הַיּוֹם הַזֶּה, כִּי לֹא אָבוֹא וְנִלְחַמְתִּי בְּאֹיְבֵי אֲדֹנִי הַמֶּלֶךְ</b>? מדוע אתה חושד בי שאינני ראוי להשתתף אתך במלחמה? דוד מציג נאמנות גדולה ששום התחייבות אינה כרוכה בה.
(ט) <b>וַיַּעַן אָכִישׁ וַיֹּאמֶר אֶל דָּוִד: יָדַעְתִּי כִּי טוֹב אַתָּה בְּעֵינַי כְּמַלְאַךְ אֱלֹהִים,</b> אתה מושלם בעיני, <b>אַךְ שָׂרֵי פְלִשְׁתִּים אָמְרוּ</b> בנחישות<b>: לֹא יַעֲלֶה עִמָּנוּ בַּמִּלְחָמָה.</b>
(י) <b>וְעַתָּה הַשְׁכֵּם בַּבֹּקֶר,</b> אתה <b>וְעַבְדֵי אֲדֹנֶיךָ</b> לשעבר, שאול, <b>אֲשֶׁר בָּאוּ אִתָּךְ, וְהִשְׁכַּמְתֶּם בַּבֹּקֶר, וְאוֹר לָכֶם וָלֵכוּ.</b> עכשיו כבר מאוחר מדי לצאת. הישארו כאן הלילה, ומחר בבוקר תעזבו את המקום בכי טוב.
(יא) <b>וַיַּשְׁכֵּם דָּוִד הוּא וַאֲנָשָׁיו לָלֶכֶת בַּבֹּקֶר לָשׁוּב אֶל</b> צקלג שב<b>אֶרֶץ פְּלִשְׁתִּים.</b> למרות כל הגינונים דוד לא רצה להשתתף במלחמה, והוא שב הביתה בלב שמח. ייתכן שמעמדו אצל אכיש חייב אותו להצטרף לאכיש ביציאתו לקרב, ואולי עלה בדעתו לעשות כמו שחשדו בו שרי הפלשתים – אם כי אפשרות כזו תלויה כמובן במצב המלחמה ובפריסת הכוחות. מכל מקום הפלשתים מנעו אותו ממצב מביך. <b>וּ</b>בתוך כך <b>פְלִשְׁתִּים עָלוּ</b> צפונה אל <b>יִזְרְעֶאל</b>, שם ייערך הקרב.
<h2>פרק ל</h2>
(א) <b>וַיְהִי בְּבֹא דָוִד וַאֲנָשָׁיו</b> ל<b>צִקְלַג בַּיּוֹם הַשְּׁלִישִׁי</b>. מאז הלכו מצקלג לגת ונסעו עם אכיש עד יזרעאל, ועד שחזרו לצקלג ארך זמן, בתוך כך – <b>וַעֲמָלֵקִי פָשְׁטוּ אֶל</b> ה<b>נֶגֶב וְאֶל צִקְלַג,</b> שנשארו בה רק הנשים והילדים, <b>וַיַּכּוּ</b>, החריבו <b>אֶת צִקְלַג, וַיִּשְׂרְפוּ אֹתָהּ בָּאֵשׁ.</b>
(ב) <b>וַיִּשְׁבּוּ אֶת הַנָּשִׁים אֲשֶׁר בָּהּ מִקָּטֹן וְעַד גָּדוֹל,</b> אבל <b>לֹא הֵמִיתוּ אִישׁ, וַיִּנְהֲגוּ,</b> הוליכו את השבי והשלל, <b>וַיֵּלְכוּ לְדַרְכָּם.</b>
(ג) <b>וַיָּבֹא דָוִד וַאֲנָשָׁיו אֶל הָעִיר וְהִנֵּה</b> היא <b>שְׂרוּפָה בָּאֵשׁ, וּנְשֵׁיהֶם וּבְנֵיהֶם וּבְנֹתֵיהֶם נִשְׁבּוּ.</b>
(ד) <b>וַיִּשָּׂא דָוִד וְהָעָם אֲשֶׁר אִתּוֹ אֶת קוֹלָם וַיִּבְכּוּ, עַד אֲשֶׁר אֵין בָּהֶם</b> עוד <b>כֹּחַ לִבְכּוֹת,</b> שכן כל מה שהיה להם נלקח – משפחותיהם ורכושם.
(ה) <b>ו</b>גם <b>שְׁתֵּי נְשֵׁי דָוִד נִשְׁבּוּ</b> – <b>אֲחִינֹעַם הַיִּזְרְעֵלִית וַאֲבִיגַיִל</b> שהייתה מקודם <b>אֵשֶׁת נָבָל הַכַּרְמְלִי.</b>
(ו) <b>וַתֵּצֶר לְדָוִד</b>, דוד הצטער <b>מְאֹד,</b> מלבד צערו האישי – <b>כִּי אָמְרוּ</b>, רצו <b>הָעָם לְסָקְלוֹ, כִּי מָרָה נֶפֶשׁ כָּל הָעָם, אִישׁ עַל בָּנָיו וְעַל בְּנֹתָיו.</b> גם אם לא הייתה זו מרידה ממש, וגם אם לא האשימו אותו בטענות מסוימות, כל אחד מהם זעם והתאבל על אבדנו, ושפך את מר גורלו על העומד בראש. זו הייתה הפעם הראשונה שהתמרמרו כך כלפי דוד. <b>וַיִּתְחַזֵּק דָּוִד בַּה' אֱלֹהָיו.</b> דוד התעודד, דבק בה' ובטח בו ולא נשבר.
(ז) <b>וַיֹּאמֶר דָּוִד אֶל אֶבְיָתָר הַכֹּהֵן בֶּן אֲחִימֶלֶךְ</b> הכהן הגדול מנֹב<b>: הַגִּישָׁה נָּא לִי הָאֵפֹד,</b> כדי שאשאל באורים ובתומים. <b>וַיַּגֵּשׁ אֶבְיָתָר אֶת הָאֵפֹד אֶל דָּוִד.</b>
(ח) <b>וַיִּשְׁאַל דָּוִד בַּה' לֵאמֹר:</b> האם <b>אֶרְדֹּף אַחֲרֵי הַגְּדוּד הַזֶּה</b> שפשט עלינו? <b>הַאַשִּׂגֶנּוּ</b>?<b>וַיֹּאמֶר לוֹ</b> ה'<b>: רְדֹף, כִּי הַשֵּׂג תַּשִּׂיג, וְ</b>לא זו בלבד, גם <b>הַצֵּל תַּצִּיל</b> את מה שנלקח.
(ט) <b>וַיֵּלֶךְ דָּוִד הוּא וְשֵׁשׁ מֵאוֹת אִישׁ אֲשֶׁר אִתּוֹ, וַיָּבֹאוּ עַד נַחַל הַבְּשׂוֹר, וְהַנּוֹתָרִים</b>, החלשים ההולכים אחרונים <b>עָמָדוּ,</b> עצרו שם.
(י) <b>וַיִּרְדֹּף דָּוִד</b> הלאה, <b>הוּא וְאַרְבַּע מֵאוֹת אִישׁ, וַיַּעַמְדוּ מָאתַיִם אִישׁ אֲשֶׁר פִּגְּרוּ מֵעֲבֹר אֶת נַחַל הַבְּשׂוֹר,</b> משום שחציית הנחל הייתה קשה להם.
(יא) בעת שדוד ואנשיו הדרימו – <b>וַיִּמְצְאוּ אִישׁ מִצְרִי</b> מוטל תשוש <b>בַּשָּׂדֶה. וַיִּקְחוּ אֹתוֹ אֶל דָּוִד, וַיִּתְּנוּ לוֹ לֶחֶם וַיֹּאכַל וַיַּשְׁקֻהוּ מָיִם.</b>
(יב) <b>וַיִּתְּנוּ לוֹ פֶלַח דְּבֵלָה</b>, חתיכה מגוש תאנים מיובשות <b>וּשְׁנֵי</b> אשכולות או צבירים של <b>צִמֻּקִים. וַיֹּאכַל, וַתָּשָׁב רוּחוֹ אֵלָיו, כִּי לֹא אָכַל לֶחֶם וְלֹא שָׁתָה מַיִם שְׁלֹשָׁה יָמִים וּשְׁלֹשָׁה לֵילוֹת.</b>
(יג) <b>וַיֹּאמֶר לוֹ דָוִד</b> לאחר שהאיש חזר לאיתנו<b>: לְמִי אַתָּה וְאֵי מִזֶּה</b>, מאין <b>אָתָּה</b>?<b>וַיֹּאמֶר: נַעַר</b>, משרת <b>מִצְרִי אָנֹכִי, עֶבֶד לְאִישׁ עֲמָלֵקִי. וַיַּעַזְבֵנִי אֲדֹנִי</b> פה בשדה, <b>כִּי חָלִיתִי הַיּוֹם שְׁלֹשָׁה,</b> היום מלאו שלושה ימים למחלתי, ואדוני לא ראה טעם לעשות למעני דבר.
(יד) <b>אֲנַחְנוּ פָּשַׁטְנוּ</b> על <b>נֶגֶב הַכְּרֵתִי</b>. אחד המחוזות של פלשתים שנקראו גם 'כרתים', על שם ארץ מוצאם, <b>וְעַל אֲשֶׁר לִיהוּדָה וְעַל נֶגֶב כָּלֵב,</b> חלק הנגב שהיה שייך לבני כלב, <b>וְאֶת צִקְלַג שָׂרַפְנוּ בָאֵשׁ.</b>
(טו) <b>וַיֹּאמֶר אֵלָיו דָּוִד: הֲתוֹרִדֵנִי אֶל הַגְּדוּד הַזֶּה</b>? האם תסייע בידי למצוא אותו? <b>וַיֹּאמֶר</b> האיש, מתוך חשש לנפשו שלא ידונו אותו כעבד בוגד<b>: הִשָּׁבְעָה לִּי בֵאלֹהִים אִם</b>, שלא <b>תְּמִיתֵנִי וְאִם</b>, ושלא <b>תַּסְגִּרֵנִי בְּיַד אֲדֹנִי</b> – <b>וְאוֹרִדְךָ אֶל הַגְּדוּד הַזֶּה.</b>
(טז) <b>וַיֹּרִדֵהוּ, וְהִנֵּה</b> העמלקים <b>נְטֻשִׁים עַל פְּנֵי כָל הָאָרֶץ,</b> מפוזרים בשטח נרחב ללא כל מערך הגנה, <b>אֹכְלִים וְשֹׁתִים וְחֹגְגִים בְּכֹל הַשָּׁלָל הַגָּדוֹל אֲשֶׁר לָקְחוּ מֵאֶרֶץ פְּלִשְׁתִּים וּמֵאֶרֶץ יְהוּדָה.</b> יש להניח שהם ידעו על המלחמה המתחוללת בצפון הארץ, ושיערו שבגללה הדרום יתרוקן מתושביו. בהתאם לכך תכננו את פשיטת השוד שלהם, ועל כן לא חששו ממתקפה פלשתית או עברית.
(יז) <b>וַיַּכֵּם דָּוִד מֵהַנֶּשֶׁף</b>, מתחילת הבוקר <b>וְעַד הָעֶרֶב לְמָחֳרָתָם,</b> למחרת. <b>וְלֹא נִמְלַט מֵהֶם אִישׁ כִּי אִם אַרְבַּע מֵאוֹת אִישׁ נַעַר</b>, צעירים <b>אֲשֶׁר רָכְבוּ עַל הַגְּמַלִּים</b> ששימשו אותם בנדודיהם, <b>וַיָּנֻסוּ.</b>
(יח) <b>וַיַּצֵּל דָּוִד אֵת כָּל אֲשֶׁר לָקְחוּ עֲמָלֵק, וְ</b>גם <b>אֶת שְׁתֵּי נָשָׁיו הִצִּיל דָּוִד.</b>
(יט) <b>וְלֹא נֶעְדַּר לָהֶם</b> כלום, <b>מִן הַקָּטֹן וְעַד הַגָּדוֹל וְעַד בָּנִים וּבָנוֹת</b>, אף על פי שהם פגיעים יותר מהבוגרים, <b>וּמִשָּׁלָל וְעַד כָּל אֲשֶׁר לָקְחוּ לָהֶם</b> – <b>הַכֹּל הֵשִׁיב דָּוִד.</b>
(כ) <b>וַיִּקַּח דָּוִד אֶת כָּל הַצֹּאן וְהַבָּקָר</b> שנשללו גם ממקומות אחרים, כי צקלג לא הייתה מטרת המסע של העמלקים אלא אחת מן הערים שמצאו בדרכם. אנשי דוד <b>נָהֲגוּ</b>, הובילו <b>לִפְנֵי הַמִּקְנֶה הַהוּא, וַיֹּאמְרוּ</b>, הכריזו בראש התהלוכה<b>: זֶה שְׁלַל דָּוִד</b>, יוזם הקרב והמנצח.
(כא) <b>וַיָּבֹא דָוִד אֶל מָאתַיִם הָאֲנָשִׁים אֲשֶׁר פִּגְּרוּ מִלֶּכֶת אַחֲרֵי דָוִד וַ</b>אשר <b>יֹּשִׁיבֻם</b>, השאירו אותם לשמור <b>בְּנַחַל הַבְּשׂוֹר, וַיֵּצְאוּ לִקְרַאת דָּוִד וְלִקְרַאת הָעָם אֲשֶׁר אִתּוֹ. וַיִּגַּשׁ דָּוִד אֶת</b>, אל <b>הָעָם</b> הנותר מאחור, <b>וַיִּשְׁאַל לָהֶם לְשָׁלוֹם.</b>
(כב) <b>וַיַּעַן</b>, בהרמת קול ובתרעומת <b>כָּל אִישׁ רָע וּבְלִיַּעַל מֵהָאֲנָשִׁים אֲשֶׁר הָלְכוּ עִם דָּוִד, וַיֹּאמְרוּ: יַעַן אֲשֶׁר לֹא הָלְכוּ</b> הנשארים מאחור <b>עִמִּי</b> למלחמה, <b>לֹא נִתֵּן לָהֶם מֵהַשָּׁלָל אֲשֶׁר הִצַּלְנוּ, כִּי אִם</b> כל <b>אִישׁ</b> מהם יקבל רק <b>אֶת אִשְׁתּוֹ וְאֶת בָּנָיו, וְיִנְהֲגוּ</b>, יוליכו את קרוביהם שהוחזרו מהשבי, <b>וְיֵלֵכוּ,</b> יסתלקו לבתיהם.
(כג) לעומת סגנונם הגס והקולני – <b>וַיֹּאמֶר דָּוִד</b> בלשון רכה<b>: לֹא תַעֲשׂוּ כֵן, אֶחָי</b>, לקחת לעצמכם את השלל. אין מדובר כאן ברווחים אישיים. <b>אֵת אֲשֶׁר נָתַן ה' לָנוּ וַיִּשְׁמֹר אֹתָנוּ, וַיִּתֵּן אֶת הַגְּדוּד הַבָּא עָלֵינוּ בְּיָדֵנוּ.</b> ה' הוא שנתן את העמלקים בידינו.
(כד) <b>וּמִי יִשְׁמַע לָכֶם לַדָּבָר הַזֶּה</b>?! דבריכם אינם מתקבלים, <b>כִּי כְּחֵלֶק הַיֹּרֵד בַּמִּלְחָמָה וּכְחֵלֶק הַיֹּשֵׁב</b> לשמור <b>עַל הַכֵּלִים</b> – <b>יַחְדָּו יַחֲלֹקוּ,</b> שווה בשווה.
(כה) <b>וַיְהִי מֵהַיּוֹם הַהוּא וָמָעְלָה</b>, והלאה <b>וַיְשִׂמֶהָ</b>, דוד קבע את החלוקה השווה של השלל בין היושבים על הכלים לבין הלוחמים <b>לְחֹק וּלְמִשְׁפָּט ל</b>צבא <b>יִשְׂרָאֵל עַד הַיּוֹם הַזֶּה.</b>
(כו) <b>וַיָּבֹא דָוִד</b> חזרה <b>אֶל צִקְלַג,</b> וכנראה בנה אותה מחדש. עתה נשאר בידו שלל רב, נוסף על מה שחלקו אנשי הצבא כי העמלקים ערכו מסעות שוד וביזה בכל הדרום, אצל ישראל ואצל פלשתים. <b>וַיְשַׁלַּח</b> דוד <b>מֵהַשָּׁלָל לְזִקְנֵי יְהוּדָה, לְ</b>כל מי שהיה <b>רֵעֵהוּ</b>, <b>לֵאמֹר: הִנֵּה לָכֶם בְּרָכָה</b>, מתנה <b>מִשְּׁלַל אֹיְבֵי ה'.</b>
(כז) וזו רשימת המקומות, הכתובה כעין שיר, ששלח להם דוד מתנות: <b>לַאֲשֶׁר בְּבֵית אֵל וְלַאֲשֶׁר בְּרָמוֹת נֶגֶב וְלַאֲשֶׁר בְּיַתִּר</b>
(כח) <b>וְלַאֲשֶׁר בַּעֲרֹעֵר וְלַאֲשֶׁר בְּשִׂפְמוֹת וְלַאֲשֶׁר בְּאֶשְׁתְּמֹעַ</b>
(כט) <b>וְלַאֲשֶׁר בְּרָכָל וְלַאֲשֶׁר בְּעָרֵי הַיְּרַחְמְאֵלִי וְלַאֲשֶׁר בְּעָרֵי הַקֵּינִי</b>
(ל) <b>וְלַאֲשֶׁר בְּחָרְמָה וְלַאֲשֶׁר בְּבוֹר עָשָׁן וְלַאֲשֶׁר בַּעֲתָךְ</b>
(לא) <b>וְלַאֲשֶׁר בְּחֶבְרוֹן, וּלְכָל הַמְּקֹמוֹת אֲשֶׁר הִתְהַלֶּךְ שָׁם דָּוִד הוּא וַאֲנָשָׁיו.</b> חלוקת השלל הזו תעמוד לדוד בהמשך, כאשר יבחרו אנשי יהודה מלך, משום שבחירתו זו של דוד הדגישה שהוא תופס את מלחמותיו וניצחונותיו כמעשים הנעשים למען הציבור כולו.
<h2>פרק לא</h2>
(א) <b>וּ</b>בזמן שדוד נפרד מאכיש והכה בעמלק, <b>פְלִשְׁתִּים נִלְחָמִים בְּיִשְׂרָאֵל. וַיָּנֻסוּ אַנְשֵׁי יִשְׂרָאֵל מִפְּנֵי פְלִשְׁתִּים, וַיִּפְּלוּ חֲלָלִים בְּהַר הַגִּלְבֹּעַ.</b> ייתכן שהקרב התרחש במקום אחד, אבל המערכה התפשטה לשטח גדול סביבות הגלבוע, ובו היו פזורות גוויות החללים.
(ב) <b>וַיַּדְבְּקוּ</b>, תקפו והשיגו <b>פְלִשְׁתִּים אֶת שָׁאוּל וְאֶת בָּנָיו. וַיַּכּוּ פְלִשְׁתִּים אֶת יְהוֹנָתָן וְאֶת אֲבִינָדָב וְאֶת מַלְכִּי שׁוּעַ</b>, <b>בְּנֵי שָׁאוּל.</b>
(ג) <b>וַתִּכְבַּד הַמִּלְחָמָה אֶל שָׁאוּל.</b> האויב דחק ודחק, ולא היה בכוחו של שאול להתגונן עוד. נראה שקבוצת לוחמים נשארה סביב המלך, והם נלחמו בחירוף נפש כדי להגן עליו, אך הפלשתים היו רבים והרגו אותם בזה אחר זה. <b>וַיִּמְצָאֻהוּ הַמּוֹרִים,</b> היורים, אלו ה<b>אֲנָשִׁים בַּקָּשֶׁת, וַיָּחֶל</b>, שאול פחד <b>מְאֹד מֵהַמּוֹרִים.</b> אולי קיווה שיוכל להוסיף ולהילחם בחרבו, אבל בראותו שקשָּׁתי הצבא הפלשתי באים, הבין שהגיע סופו, ואין בידו לעשות דבר כנגד חציהם.
(ד) <b>וַיֹּאמֶר שָׁאוּל לְנֹשֵׂא כֵלָיו: שְׁלֹף חַרְבְּךָ וְדָקְרֵנִי בָהּ, פֶּן יָבוֹאוּ הָעֲרֵלִים הָאֵלֶּה וּדְקָרֻנִי וְהִתְעַלְּלוּ בִי.</b> מוטב שאתה תהרוג אותי באופן נאה וללא ייסורים. <b>וְלֹא אָבָה</b>, רצה <b>נֹשֵׂא כֵלָיו</b> לעשות זאת, <b>כִּי יָרֵא מְאֹד</b> לשלוח ידו במשיח ה'. ועוד, למרות נאמנותו המוחלטת לשאול, נושא הכלים, שכנראה היה צעיר ומבוהל, לא היה מסוגל להרוג את המלך גם כשהמלך ציווה עליו לעשות זאת. על כן – <b>וַיִּקַּח שָׁאוּל</b>, העמיד בצורה מסוימת <b>אֶת הַחֶרֶב</b> – <b>וַיִּפֹּל עָלֶיהָ.</b> אין זו דרך נוחה למות, ועל כן לא נהרג מיד, אך לא הייתה לו דרך אחרת.
(ה) <b>וַיַּרְא נֹשֵׂא כֵלָיו כִּי מֵת שָׁאוּל, וַיִּפֹּל גַּם הוּא עַל חַרְבּוֹ וַיָּמָת עִמּוֹ,</b> משום ששאול היה הכול בעבורו, ולא יכול היה לשאת את חייו בלעדיו.
(ו) <b>וַיָּמָת שָׁאוּל וּשְׁלֹשֶׁת בָּנָיו וְנֹשֵׂא כֵלָיו, גַּם כָּל אֲנָשָׁיו</b> הקרובים אליו נהרגו <b>בַּיּוֹם הַהוּא יַחְדָּו.</b> אולם להלן יתברר שהיו כמה אנשים ידועים שהצליחו להימלט.
(ז) <b>וַיִּרְאוּ אַנְשֵׁי יִשְׂרָאֵל אֲשֶׁר בּעֵבֶר</b> השני של <b>הָעֵמֶק,</b> עמק יזרעאל, <b>וַאֲשֶׁר בְּעֵבֶר הַיַּרְדֵּן כִּי נָסוּ אַנְשֵׁי יִשְׂרָאֵל, וְכִי מֵתוּ שָׁאוּל וּבָנָיו.</b> הם קיבלו את הרושם שהמלוכה נפלה. בהמשך יתברר שבן אחר של שאול נותר בחיים, אבל בשמועה הראשונה לא עברו כל הפרטים. לאחר שהצבא נחל מפלה גמורה במלחמה כה משמעותית, נותרו אנשי ישראל שבאותו אזור ללא משען והגנה, <b>וַיַּעַזְבוּ אֶת הֶעָרִים וַיָּנֻסוּ וַיָּבֹאוּ פְלִשְׁתִּים וַיֵּשְׁבוּ בָּהֶן.</b>
(ח) <b>וַיְהִי מִמָּחֳרָת,</b> אחרי שהמלחמה שככה, <b>וַיָּבֹאוּ פְלִשְׁתִּים לְפַשֵּׁט אֶת הַחֲלָלִים.</b> כנהוג במלחמות העבר, שלחו לשדה הקרב אנשים שיקחו מן החללים את חפצי הערך שעליהם – אבנים יקרות, תכשיטים או כלי נשק. <b>וַיִּמְצְאוּ אֶת שָׁאוּל וְאֶת שְׁלֹשֶׁת בָּנָיו נֹפְלִים</b>, שוכבים <b>בְּהַר הַגִּלְבֹּעַ.</b> ייתכן שביום הקרב הפלשתים לא ידעו ששאול נהרג. יש להניח שאחרי שההגנה שהקיפה את שאול התמוססה, ושאול עצמו מת, נשארו במקום רק גוויות, והפלשתים לא הבחינו בזהותם של ההרוגים. מכיוון שהקרב לא התרחש במקום אחד, הם עזבו את ההרוגים והמשיכו להילחם, ורק למחרת גילו שבהם היו שאול ובניו.
(ט) <b>וַיִּכְרְתוּ אֶת רֹאשׁוֹ</b> של שאול <b>וַיַּפְשִׁיטוּ אֶת כֵּלָיו,</b> כלי המלחמה שלו, <b>וַיְשַׁלְּחוּ בְאֶרֶץ פְּלִשְׁתִּים סָבִיב לְבַשֵּׂר</b> בתוך <b>בֵּית עֲצַבֵּיהֶם</b>, אליליהם <b>וְאֶת הָעָם.</b> הם הציגו אותם לראווה כאות לניצחונם הגדול.
(י) <b>וַיָּשִׂמוּ אֶת כֵּלָיו</b> של שאול בתוך <b>בֵּית עַשְׁתָּרוֹת,</b> האליל עשתורת, <b>וְאֶת גְּוִיָּתוֹ תָּקְעוּ בְּחוֹמַת</b> העיר <b>בֵּית שָׁן</b>, בית-שאן, שאינה רחוקה מעמק יזרעאל. עמק בית-שאן והעיר היו במשך דורות רבים מעין מובלעת שמעמדה בישראל נתון בספק. נראה שבאותו זמן ישבו פלשתים בבית-שאן, ובשל הקִּרבה הגאוגרפית הם החליטו להציג שם את גווייתו של שאול.
(יא) <b>וַיִּשְׁמְעוּ אֵלָיו</b>, עליו, על המעשה הזה <b>יֹשְׁבֵי יָבֵישׁ גִּלְעָד, אֵת אֲשֶׁר עָשׂוּ פְלִשְׁתִּים לְשָׁאוּל.</b> לאנשי יבש גלעד היה קשר משפחתי עם שבט בנימין, שממנו בא שאול, והם גם הכירו טובה לשאול מאז הציל אותם מיד העמונים. על כן היה אבלם אבל כפול.
(יב) <b>וַיָּקוּמוּ כָּל אִישׁ חַיִל</b> מאנשי יבש <b>וַיֵּלְכוּ כָל הַלַּיְלָה</b> מעבר הירדן <b>וַיִּקְחוּ אֶת גְּוִיַּת שָׁאוּל וְאֵת גְּוִיֹּת בָּנָיו מֵחוֹמַת בֵּית שָׁן, וַיָּבֹאוּ</b> חזרה <b>יָבֵשָׁה,</b> ליבש. הם חשו בטוחים דיים לעשות זאת בשל מיקומה המרוחק של עירם, בעבר הירדן. <b>וַיִּשְׂרְפוּ אֹתָם שָׁם.</b> כנראה לא שרפו את הגוויות עצמן, אלא הדליקו מדורה גדולה לכבוד המתים, כפי שהיה נהוג לעשות במותם של מלכים. כך עולה גם ממה שנאמר מיד:
(יג) <b>וַיִּקְחוּ אֶת עַצְמֹתֵיהֶם וַיִּקְבְּרוּ תַחַת הָאֶשֶׁל בְּיָבֵשָׁה,</b> בעיר יבש. מתוך אבלם הכבד על מות המלך, שהיה גם מושיעם, ועל ביזיונו – <b>וַיָּצֻמוּ שִׁבְעַת יָמִים.</b> מן הסתם אכלו בלילות.
