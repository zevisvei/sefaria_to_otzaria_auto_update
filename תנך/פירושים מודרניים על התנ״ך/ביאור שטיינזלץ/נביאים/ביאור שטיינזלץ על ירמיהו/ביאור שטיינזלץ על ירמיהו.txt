<h1>ביאור שטיינזלץ על ירמיהו</h1>
<h2>פרק א</h2>
(א) <b>דִּבְרֵי יִרְמְיָהוּ בֶּן־חִלְקִיָּהוּ, מִן־הַכֹּהֲנִים אֲשֶׁר בַּעֲנָתוֹת</b> ש<b>בְּאֶרֶץ בִּנְיָמִן.</b>
(ב) <b>אֲשֶׁר הָיָה דְבַר־ה' אֵלָיו</b> בנבואה <b>בִּימֵי יֹאשִׁיָּהוּ בֶן־אָמוֹן מֶלֶךְ יְהוּדָה, בִּשְׁלשׁ־עֶשְׂרֵה שָׁנָה לְמָלְכוֹ.</b>
(ג) <b>וַיְהִי</b> מנבא גם <b>בִּימֵי יְהוֹיָקִים בֶּן־יֹאשִׁיָּהוּ מֶלֶךְ יְהוּדָה,</b> ומן הסתם גם בתקופת מלכותו הקצרה של יהויכין בנו, <b>עַד־תֹּם עַשְׁתֵּי עֶשְׂרֵה</b>, אחת-עשרה <b>שָׁנָה לְצִדְקִיָּהוּ בֶן־יֹאשִׁיָּהוּ מֶלֶךְ יְהוּדָה, עַד־גְּלוֹת יְרוּשָׁלַם בַּחֹדֶשׁ הַחֲמִישִׁי.</b> מקצת נבואותיו נאמרו לאחר חורבן הממלכה וגלות ירושלים.
(ד) <b>וַיְהִי דְבַר־ה' אֵלַי לֵאמֹר:</b>
(ה) <b>בְּטֶרֶם אֶצָּרְךָ בַבֶּטֶן</b>, עוד לפני שנוצרת <b>– יְדַעְתִּיךָ,</b> הכרתי אותך וייחדתי אותך לקשר קרוב אתי, <b>וּבְטֶרֶם תֵּצֵא מֵרֶחֶם – הִקְדַּשְׁתִּיךָ.</b> הקדשתך לנביא אינה מתרחשת כעת. נועדתָּ לכך עוד לפני לידתך ואף לפני יצירתך. <b>נָבִיא לַגּוֹיִם</b>, לעמים <b>נְתַתִּיךָ.</b> ירמיהו מדבר בעיקר על בני ישראל יושבי יהודה וירושלים, אבל בספרו מצויות גם נבואות המיועדות לכמה מעמי האזור.
(ו) תגובתו של הנביא מסתייגת. <b>וָאֹמַר: אֲהָהּ</b>, אוי<b>, ה' אֱלוֹהִים! הִנֵּה לֹא־יָדַעְתִּי דַבֵּר, כִּי־נַעַר</b>, איש צעיר מאוד <b>אָנֹכִי,</b> ואינני איש דברים. כיצד אוכל להתנבא?
(ז) <b>וַיֹּאמֶר ה' אֵלַי: אַל־תֹּאמַר "נַעַר אָנֹכִי"</b> כדי להימנע מהשליחות, <b>כִּי</b>, אלא <b>עַל־כָּל־אֲשֶׁר אֶשְׁלָחֲךָ – תֵּלֵךְ, וְאֵת כָּל־אֲשֶׁר אֲצַוְּךָ – תְּדַבֵּר.</b>
(ח) <b>אַל־תִּירָא מִפְּנֵיהֶם,</b> מפני אלו שאשלח אותך אליהם, אף שלא תמיד יאהבו את דברי נבואתך,<b>כִּי־אִתְּךָ אֲנִי לְהַצִּלֶךָ. נְאֻם־ה'.</b>
(ט) <b>וַיִּשְׁלַח ה' אֶת־יָדוֹ וַיַּגַּע עַל־פִּי.</b> ירמיהו הרגיש כמין יד נוגעת בפיו. <b>וַיֹּאמֶר ה' אֵלַי: הִנֵּה נָתַתִּי דְבָרַי בְּפִיךָ.</b> הדברים מסורים לך, והם בתוך פיך.
(י) <b>רְאֵה הִפְקַדְתִּיךָ הַיּוֹם הַזֶּה</b> לנביא <b>עַל־הַגּוֹיִם וְעַל־הַמַּמְלָכוֹת,</b> למסור להם נבואות, התראות והוראות שיש בהם <b>לִנְתוֹשׁ</b>, לעקור, לסלק <b>וְלִנְתוֹץ</b>, לשבור <b>וּלְהַאֲבִיד וְלַהֲרוֹס,</b> אך גם <b>לִבְנוֹת וְלִנְטוֹעַ.</b> לאחר נבואת ההקדשה הראשונה, שבה קיבל ירמיהו את תפקידו, נגלה לו מראה נבואי:
(יא) <b>וַיְהִי דְבַר־ה' אֵלַי לֵאמֹר:</b> פָּרֵשׁ <b>מָה־אַתָּה רֹאֶה, יִרְמְיָהוּ? וָאֹמַר: מַקֵּל</b>, ענף של עץ <b>שָׁקֵד אֲנִי רֹאֶה.</b>
(יב) <b>וַיֹּאמֶר ה' אֵלַי: הֵיטַבְתָּ לִרְאוֹת.</b> ייתכן שלא כל אדם היה מבחין שזהו מקל שקד, אבל אתה רואה היטב וגם יודע להגדיר את המראה. <b>כִּי־שֹׁקֵד</b>, ממהר <b>אֲנִי עַל־דְּבָרִי לַעֲשֹׂתוֹ.</b> מקל עץ השקד המקדים בפריחתו עצים אחרים מסמל את תוכן נבואתך.
(יג) <b>וַיְהִי דְבַר־ה' אֵלַי שֵׁנִית לֵאמֹר: מָה אַתָּה רֹאֶה? וָאֹמַר: סִיר נָפוּחַ</b>, שנפחו אש מתחתיו, או: דחוס באוויר מחמת רתיחתו <b>אֲנִי רֹאֶה. וּפָנָיו מִפְּנֵי</b>, כנגד <b>צָפוֹנָה.</b> אני מבחין שהסיר פונה לצפון. ייתכן שעל הסיר מונח מכסה המתרומם מפעם לפעם מחמת האדים.
(יד) <b>וַיֹּאמֶר ה' אֵלָי: מִצָּפוֹן תִּפָּתַח הָרָעָה עַל כָּל־יֹשְׁבֵי הָאָרֶץ.</b> הסיר הלוהט הדחוס בקיטור מסמל פורענות שתפרוץ.
(טו) <b>כִּי הִנְנִי קֹרֵא לְכָל־מִשְׁפְּחוֹת</b>, עמֵּי <b>מַמְלְכוֹת צָפוֹנָה, נְאֻם־ה', וּבָאוּ וְנָתְנוּ אִישׁ</b> את <b>כִּסְאוֹ</b>, שלטונו על <b>פֶּתַח שַׁעֲרֵי יְרוּשָׁלַם וְעַל כָּל־חוֹמֹתֶיהָ סָבִיב וְעַל כָּל־עָרֵי יְהוּדָה.</b>
(טז) <b>וְדִבַּרְתִּי מִשְׁפָּטַי אוֹתָם,</b> אוכיח ואעניש את אנשי ירושלים ויהודה <b>עַל כָּל־רָעָתָם, אֲשֶׁר עֲזָבוּנִי,</b> ונוסף לכך – <b>וַיְקַטְּרוּ</b>, קטורת או קרבנות <b>לֵאלֹהִים אֲחֵרִים, וַיִּשְׁתַּחֲווּ לְמַעֲשֵׂי יְדֵיהֶם.</b>
(יז) <b>וְאַתָּה תֶּאְזֹר מָתְנֶיךָ,</b> התחזק וזרז עצמך לעבודה קשה, <b>וְקַמְתָּ וְדִבַּרְתָּ אֲלֵיהֶם אֵת כָּל־אֲשֶׁר אָנֹכִי אֲצַוֶּךָּ. אַל־תֵּחַת</b>, תפחד <b>מִפְּנֵיהֶם, פֶּן־אֲחִתְּךָ</b>, אשבור אותך <b>לִפְנֵיהֶם.</b> לא תוכל להחזיק מעמד מולם אלא אם כן תסמוך עלי.
(יח) <b>וַאֲנִי הִנֵּה נְתַתִּיךָ הַיּוֹם</b> בגלל התפקיד הקשה שאתה מקבל, <b>לְעִיר מִבְצָר</b>, שקשה לכבשה, <b>וּלְעַמּוּד בַּרְזֶל וּלְחֹמוֹת נְחֹשֶׁת עַל־כָּל־הָאָרֶץ, לְמַלְכֵי יְהוּדָה, לְשָׂרֶיהָ, לְכֹהֲנֶיהָ וּלְעַם הָאָרֶץ,</b>
(יט) <b>וְנִלְחֲמוּ</b> כל אלה <b>אֵלֶיךָ</b>, נגדך <b>וְלֹא־יוּכְלוּ לָךְ,</b> לא יעלה בידם לנצח אותך, <b>כִּי־אִתְּךָ אֲנִי, נְאֻם־ה', לְהַצִּילֶךָ.</b> מכאן והלאה אתה נביא ועליך להוכיחם, לנבא להם את העתיד ולנסות להחזירם למוטב.
<h2>פרק ב</h2>
(א) <b>וַיְהִי דְבַר־ה' אֵלַי לֵאמֹר׃</b>
(ב) <b>הָלֹךְ וְקָרָאתָ בְאָזְנֵי יְרוּשָׁלַם</b>. קריאה זו לירושלים מבטאת את יחסו של ה' לעם ישראל כולו, <b>לֵאמֹר: כֹּה אָמַר ה': זָכַרְתִּי</b>, אני זוכר <b>לָךְ</b> לעולם את <b>חֶסֶד נְעוּרַיִךְ, אַהֲבַת כְּלוּלֹתָיִךְ,</b> האהבה שאהבת אותי כאשר היית כלתי. היה זה בעת <b>לֶכְתֵּךְ אַחֲרַי בַּמִּדְבָּר בְּאֶרֶץ לֹא זְרוּעָה.</b> כשעזבתם את ארץ מצרים שבה נולדו הוריכם, נולדתם אתם ואף גדלתם שם – כדי ללכת אחרי ה'. לא היגרתם ממדינה למדינה, אלא יצאתם במצוותי למדבר שממה. על כן תיזכר לכם זכות זו לעד.
(ג) אשר על כן, <b>קֹדֶשׁ יִשְׂרָאֵל לַה', רֵאשִׁית</b>, תרומת <b>תְּבוּאָתֹה.</b> כשם שבעלי התבואה מרימים ממנה תרומה ובכך היא מתקדשת, כך ישראל שהופרשו מכל העמים התקדשו לה'. כיוון שכך, <b>כָּל־אֹכְלָיו יֶאְשָׁמוּ.</b> פגיעה בתרומה היא עברה על מצוות התורה. אסור באיסור חמור שאחרים יאכלו את התרומה, אלא היא שייכת לכהן לבדו, ובהקשר זה הוא ה' בעצמו. <b>רָעָה תָּבֹא אֲלֵיהֶם. נְאֻם־ה'.</b>
(ד) <b>שִׁמְעוּ דְבַר־ה', בֵּית יַעֲקֹב וְכָל־מִשְׁפְּחוֹת בֵּית יִשְׂרָאֵל.</b>
(ה) <b>כֹּה אָמַר ה': מַה־מָּצְאוּ אֲבוֹתֵיכֶם בִּי עָוֶל,</b> איזה עוול מצאו בי <b>כִּי רָחֲקוּ מֵעָלָי?! וַיֵּלְכוּ אַחֲרֵי הַהֶבֶל</b>, הבלי האומות שאין בהם ממש <b>– וַיֶּהְבָּלוּ,</b> נעשו אנשי הבל ושטות. ההליכה אחרי עבודה זרה נראית מטופשת. מדוע יאמינו בדברים שהם עצמם יודעים שאין להם חשיבות?!
(ו) <b>וְלֹא אָמְרוּ</b>, כפי שהיה ראוי להם לומר<b>: "אַיֵּה ה',</b> איך נעזוב את ה', <b>הַמַּעֲלֶה אֹתָנוּ מֵאֶרֶץ מִצְרָיִם, הַמּוֹלִיךְ אֹתָנוּ בַּמִּדְבָּר, בְּאֶרֶץ עֲרָבָה וְשׁוּחָה,</b> מדבר וחתחתים, <b>בְּאֶרֶץ צִיָּה וְצַלְמָוֶת,</b> שוממת וחשכה, <b>בְּאֶרֶץ לֹא־עָבַר</b>, לא שוטט <b>בָּהּ אִישׁ, וְלֹא־יָשַׁב אָדָם שָׁם?!"</b> המדבר אינו מתאים למגורי בני אדם, ואינו נוח להליכתם של בני אדם גם אם חוצות אותו שיירות.
(ז) ולא השארתי אתכם בשממה ובפחד – <b>וָאָבִיא אֶתְכֶם אֶל־אֶרֶץ הַכַּרְמֶל</b>, ארץ מטע וגן <b>לֶאֱכֹל</b> את <b>פִּרְיָהּ וְטוּבָהּ.</b> למרות כל זאת – <b>וַתָּבֹאוּ וַתְּטַמְּאוּ אֶת־אַרְצִי, וְ</b>את <b>נַחֲלָתִי שַׂמְתֶּם לְתוֹעֵבָה.</b>
(ח) <b>הַכֹּהֲנִים לֹא אָמְרוּ:</b> "<b>אַיֵּה ה'?"</b> עבודתם לא הייתה מתוך מעורבות וחיפוש כן אחריי, <b>וְתֹפְשֵׂי הַתּוֹרָה</b>, עוסקיה <b>לֹא יְדָעוּנִי.</b> הלמדנים אינם יודעים את ה' ואינם מתייחסים אליו. עסקם בתורה הוא טכני לחלוטין, והלימוד אינו אלא ידיעת טקסט. <b>וְהָרֹעִים</b>, מנהיגי הקהל <b>פָּשְׁעוּ בִי,</b> אינם נאמנים לי. <b>וְהַנְּבִיאִים</b> ואנשי הרוח בכלל <b>נִבְּאוּ בַבַּעַל, וְאַחֲרֵי</b> אלילים ואידיאות ש<b>לֹא־יוֹעִלוּ הָלָכוּ,</b> הולכים ומוליכים אִתם גם אחרים.
(ט) <b>לָכֵן עֹד אָרִיב אִתְּכֶם, נְאֻם־ה', וְאֶת</b>, עם <b>בְּנֵי בְנֵיכֶם אָרִיב.</b> מריבה מהותית זו אינה מתייחסת לדור אחד או לתקופה מסוימת.
(י) <b>כִּי עִבְרוּ</b>, לכו ל<b>אִיֵּי כִתִּיִּים</b>, איי יוון ואיטליה במערב <b>וּרְאוּ, וְ</b>ל<b>קֵדָר</b>, לישמעאלים שבמזרח <b>שִׁלְחוּ וְהִתְבּוֹנְנוּ מְאֹד</b>, <b>וּרְאוּ הֵן</b>, אם <b>הָיְתָה</b> תופעה <b>כָּזֹאת:</b>
(יא) <b>הַהֵימִיר גּוֹי</b>, האם החליף עם כלשהו <b>אֱלֹהִים?! וְהֵמָּה לֹא אֱלֹהִים.</b> והרי אין בהם ממש, <b>וְ</b>אילו <b>עַמִּי הֵמִיר</b> את <b>כְּבוֹדוֹ</b>, הדבקות בה', שהיא הכבוד הגדול, <b>בְּ</b>דבר ש<b>לוֹא יוֹעִיל.</b>
(יב) <b>שֹׁמּוּ,</b> השתוממו והשתאו, או: הֱיו שוממים, <b>שָׁמַיִם, עַל־זֹאת, וְשַׂעֲרוּ,</b> סערו ו<b>חָרְבוּ מְאֹד.</b> ראוי שהשמים ייהרסו ממעשיכם. <b>נְאֻם־ה'.</b>
(יג) <b>כִּי־שְׁתַּיִם רָעוֹת עָשָׂה עַמִּי –</b> תחילה <b>אֹתִי עָזְבוּ,</b> שאני <b>מְקוֹר מַיִם חַיִּים,</b> ובמקום זאת הם הלכו <b>לַחְצֹב לָהֶם בֹּארוֹת,</b> לא בורות תקינים אלא <b>בֹּארֹת נִשְׁבָּרִים, אֲשֶׁר לֹא־יָכִלוּ</b> את <b>הַמָּיִם.</b> במקום לסמוך על מימיו של המעיין השופע, הם חפרו בורות שגם כשממלאים אותם מים המים מחלחלים באדמה ומשאירים את הבורות ריקים.
(יד) <b>הַעֶבֶד יִשְׂרָאֵל</b>, האם ישראל הוא עבד?! ה<b>אִם־יְלִיד בַּיִת</b>, שנולד וגדל כעבד, <b>הוּא?!</b> הלוא הוא עם אדונים חופשי, ו<b>מַדּוּעַ הָיָה לָבַז,</b> לביזה<b>,</b> או: לביזיון?!
(טו) <b>עָלָיו יִשְׁאֲגוּ כְפִרִים,</b> אריות, דימוי לאויבים<b>, נָתְנוּ קוֹלָם, וַיָּשִׁיתוּ</b>, שמו את <b>אַרְצוֹ לְשַׁמָּה,</b> לשממה. <b>עָרָיו נִצְּתוּ</b> חרבו <b>מִבְּלִי ישֵׁב.</b> נראה שהדברים מכוונים לא רק לארץ יהודה שעדיין קיימת, אלא גם לאלה שישבו בחלקה הצפוני של הארץ, שהיה כבר שמם וחרב.
(טז) החורבן הגדול נגרם על ידי ארצות הצפון – ארם ואחר כך אשור, אבל <b>גַּם־בְּנֵי־נֹף וְתַחְפַּנְחֵס</b>, ערים מצריות <b>יִרְעוּךְ,</b> יכו אותך על ה<b>קָדְקֹד,</b> הראש. גם על האומה שמדרום אין אתם יכולים לסמוך.
(יז) <b>הֲלוֹא־זֹאת תַּעֲשֶׂה־לָּךְ</b>, זה הגורם למכותייך <b>– עָזְבֵךְ</b>, עזיבתך <b>אֶת־ה' אֱלֹהַיִךְ בְּעֵת</b> שהוא <b>מוֹלִיכֵךְ בּדָּרֶךְ</b> הישרה. אילו דבקתם בו, לא היו קורים לכם כל המאורעות הללו, אבל פניותיכם לכל הכיוונים האחרים, מבחינה דתית, תרבותית ומדינית, מפילות אתכם שוב ושוב.
(יח) <b>וְעַתָּה מַה־לָּךְ</b>, כנסת ישראל, או: מדינת יהודה, ללכת <b>לְדֶרֶךְ מִצְרַיִם לִשְׁתּוֹת מֵי שִׁחוֹר?!</b> חלק מנהר הנילוס, שאולי מכונה כך גם על שם צבעו הכהה, בשל הכמות הגדולה של טין ורפש שהוא סוחף. מה לכם לרקום קשרים עם האימפריה המצרית, <b>וּמַה־לָּךְ</b> לפנות <b>לְדֶרֶךְ אַשּׁוּר לִשְׁתּוֹת מֵי נָהָר</b> פרת, הם המים שמגיעים לאשור<b>?!</b> ניסיתם לא אחת לתמרן בין שתי המעצמות, אלא שאשור ומצרים אינן עושות אלא לצרכי עצמן, ובסופו של דבר לא תוכלו לסמוך עליהן.
(יט) <b>תְּיַסְּרֵךְ רָעָתֵךְ,</b> הרעה שעשית היא שגורמת לייסוריך, <b>וּמְשֻׁבוֹתַיִךְ</b>, הסטיות והמרידות שלך <b>תּוֹכִחֻךְ,</b> ידונו אותך, <b>וּדְעִי וּרְאִי כִּי־רַע וָמָר עָזְבֵךְ אֶת־ה' אֱלֹהָיִךְ, וְלֹא</b> הייתה <b>פַחְדָּתִי</b>, יִראתי <b>אֵלַיִךְ,</b> עליך. <b>נְאֻם־ה' אֱלוֹהִים צְבָאוֹת.</b>
(כ) <b>כִּי מֵעוֹלָם</b>, מימי קדם <b>שָׁבַרְתִּי עֻלֵּךְ, נִתַּקְתִּי מוֹסְרוֹתַיִךְ,</b> הענקתי לך חופש, <b>וַתֹּאמְרִי: "לֹא אֶעֱבוֹר</b> על מצוות ה'", אבל לא כך עשית, <b>כִּי עַל־כָּל־גִּבְעָה גְּבֹהָה וְתַחַת כָּל־עֵץ רַעֲנָן</b> – מקומות הפולחן – <b>אַתְּ צֹעָה זֹנָה,</b> נודדת ומזנה. אף על פי שהכוונה היא לזנות תאולוגית ומוסרית – סטייה מה' לעבר עבודות זרות, הביטוי מרמז גם להתנהגות האישית המופקרת במהלך הפולחנים הכנעניים.
(כא) <b>וְאָנֹכִי נְטַעְתִּיךְ שׂוֹרֵק,</b> זמורת גפן מובחרת, <b>כֻּלֹּה,</b> שכולו <b>זֶרַע אֱמֶת,</b> שאיננו מכזיב בתנובתו, <b>וְאֵיךְ נֶהְפַּכְתְּ לִי</b> ל<b>סוּרֵי הַגֶּפֶן נָכְרִיָּה?!</b> לזמורות בר הגדלות פרא ומשחיתות את העץ.
(כב) <b>כִּי</b> גם <b>אִם־תְּכַבְּסִי בַּנֶּתֶר,</b> חומר נתרני ששימש לכיבוס ולניקוי, <b>וְתַרְבִּי־לָךְ בֹּרִית,</b> מעין סבון, שהופק כנראה מצמחים. גם אם תתאמצי להתנקות – <b>נִכְתָּם,</b> התלכלך <b>עֲוֹנֵךְ לְפָנַי,</b> ורושמו לא נמחק ברחיצה זו. <b>נְאֻם ה' אֱלוֹהִים.</b>
(כג) בממלכת יהודה היה אמנם מקדש, באופן מוצהר תושביה היו עובדי ה', ופולחן הבעל לא קיבל מעמד רשמי בה, אבל באופן פרטי אנשים נהגו אחרת –<b>אֵיךְ תֹּאמְרִי:</b> "<b>לֹא נִטְמֵאתִי, אַחֲרֵי הַבְּעָלִים לֹא הָלַכְתִּי?!"</b> הרי בפועל סגדת לבעל, ואינך רשאית לטעון לחפותך. <b>רְאִי דַרְכֵּךְ בַּגַּיְא,</b> בשפל המדרגה, <b>דְּעִי מֶה עָשִׂית.</b> את משוטטת בשדות זרים כמו <b>בִּכְרָה</b>, גמלה צעירה <b>קַלָּה</b>, מהירה, ה<b>מְשָׂרֶכֶת</b>, מעקמת <b>דְּרָכֶיהָ.</b> הבהמה הצעירה אינה מרוסנת, ולכן היא שועטת לכל עבר ללא כיוון.
(כד) כמו <b>פֶּרֶה</b>, פרא, חמור בר שהיה מצוי במדבריות באזור ארץ ישראל. <b>לִמֻּד</b>, המורגל ל<b>מִדְבָּר</b> ואי אפשר לתרבת אותו, <b>בְּאַוַּת נַפְשָׁהּ</b> בהמת הפרא או הבכרה <b>שָׁאֲפָה רוּחַ.</b> בתאוותה שואבת אוויר בחזקה, אולי כדי לקלוט את ריח הזכרים, או רצה כרצונה ללא מעצור. הפראים ידועים בריצתם המהירה במיוחד. <b>תַּאֲנָתָהּ</b>, כאשר מתגבר רצונה בעונת הייחום, שאז היא פראית במיוחד ומתרוצצת מהר יותר <b>– מִי יְשִׁיבֶנָּה?!</b> אין מי שיוכל לעצור בעדה. למרות כל זאת, <b>כָּל־מְבַקְשֶׁיהָ</b> המנסים לצודה <b>לֹא יִיעָפוּ</b>, ייכשלו. אמנם אין ביכולתם לרוץ אחריה במדבר, אבל <b>בְּחָדְשָׁהּ</b>, בחודש הלידה <b>יִמְצָאוּנְהָ</b>, יפגשו בה וישיגו אותה.
(כה) מהדימויים לחיות הבר שאין מעצור לרגלן ולרוחן עובר הנביא לרימוזי אשה המשרכת דרכיה: <b>מִנְעִי רַגְלֵךְ מִיָּחֵף</b>, מלהיות יחפה, <b>וּגְרוֹנֵךְ</b> מנעי <b>מִצִּמְאָה,</b> מצמא. אל תרחיקי לכת למקומות צחיחים. <b>וַתֹּאמְרִי נוֹאָשׁ</b> אמרת בייאושך: <b>"לוֹא,</b> אין לי תוחלת בביתי<b>, כִּי־אָהַבְתִּי זָרִים וְאַחֲרֵיהֶם אֵלֵךְ".</b>
(כו) <b>כְּבֹשֶׁת גַּנָּב כִּי</b>, כאשר <b>יִמָּצֵא – כֵּן הֹבִישׁוּ</b>, התנהגו באופן מביש, <b>בֵּית יִשְׂרָאֵל – הֵמָּה</b> – העם, <b>מַלְכֵיהֶם, שָׂרֵיהֶם וְכֹהֲנֵיהֶם וּנְבִיאֵיהֶם.</b> כולם עובדי עבודה זרה, ולא רק בסתר ובשולי החברה.
(כז) <b>אֹמְרִים לָעֵץ: "אָבִי אַתָּה", וְלָאֶבֶן</b> אומרים<b>: "אַתְּ יְלִדְתָּנוּ".</b> הם פונים לאלילים זכרים ונקבות. <b>כִּי־פָנוּ</b>, הפנו <b>אֵלַי עֹרֶף וְלֹא פָנִים</b>, כמי שלא מעוניין בקשר ובהתייחסות, <b>וּבְעֵת רָעָתָם</b>, בצרתם לא יוכלו להסתמך עוד על אליליהם, ואז <b>יֹאמְרוּ</b> לי: "אנו שבים אליך, <b>קוּמָה וְהוֹשִׁיעֵנוּ".</b> ובתגובה לועגת:
(כח) <b>וְאַיֵּה אֱלֹהֶיךָ אֲשֶׁר עָשִׂיתָ לָּךְ?!</b> היכן כל אלילי העץ, האבן והמתכת שלכם?! <b>יָקוּמוּ</b> ונראה <b>אִם־יוֹשִׁיעוּךָ בְּעֵת רָעָתֶךָ, כִּי</b>, הרי יש לכם די והותר מהם, כ<b>מִסְפַּר עָרֶיךָ הָיוּ אֱלֹהֶיךָ, יְהוּדָה.</b> בכל עיר היה פולחן אחר. בהיותם אנשים רחבי דעת, הם לא התעסקו באלילים ממין אחד בלבד, אלא יצרו אוסף אקלקטי של פולחנים מכל הארצות מסביב.
(כט) אתם פונים אלי בטענות שעזבתי אתכם ושכך עוללתי לכם. <b>לָמָּה תָרִיבוּ אֵלָי?!</b> מה לכם לריב אתי?! – הרי <b>כֻּלְּכֶם פְּשַׁעְתֶּם בִּי. נְאֻם־ה'.</b>
(ל) <b>לַשָּׁוְא הִכֵּיתִי אֶת־בְּנֵיכֶם,</b> כשם שמכים ילדים לשם חינוך <b>– מוּסָר לֹא לָקָחוּ.</b> במקום לקבל מוסר מנביאי האמת <b>אָכְלָה חַרְבְּכֶם</b> את <b>נְבִיאֵיכֶם כְּאַרְיֵה מַשְׁחִית.</b> שנים לא רבות קודם לכן לא רק רדפו את הנביאים, אלא אף היו הורגים בהם בפועל.
(לא) בני <b>הַדּוֹר,</b> החיים כאן ועכשיו, <b>אַתֶּם רְאוּ</b>, הקשיבו ל<b>דְבַר־ה': הֲ</b>אם כמו <b>מִדְבָּר</b> קשה ומייגע <b>הָיִיתִי לְיִשְׂרָאֵל, אִם אֶרֶץ מַאְפֵּלְיָה</b>, אזור חשוך מאוד<b>?! מַדּוּעַ אָמְרוּ עַמִּי: "רַדְנוּ,</b> אנחנו יורדים, פורשים לנו, ו<b>לוֹא־נָבוֹא עוֹד אֵלֶיךָ?"</b>
(לב) <b>הֲתִשְׁכַּח בְּתוּלָה</b> את <b>עֶדְיָהּ</b>, התכשיט שלה?! האם <b>כַּלָּה</b> תשכח את <b>קִשֻּׁרֶיהָ</b>, הסרטים שהיא מתקשטת בהם?! <b>וְעַמִּי שְׁכֵחוּנִי יָמִים אֵין מִסְפָּר,</b> זמן רב.
(לג) <b>מַה־תֵּיטִבִי</b>, כמה תייפי את <b>דַרְכֵּךְ לְבַקֵּשׁ אַהֲבָה?!</b> אתם הולכים אל האלילים השונים כמי שהולך לחפש אהבה. חיפוש זה אינו תיאורטי אלא כרוך במעשים הנדרשים לפולחן – <b>לָכֵן גַּם אֶת־הָרָעוֹת לִמַּדְתְּ</b>, למדת ולימדת אחרים <b>אֶת־דְּרָכָיִךְ.</b>
(לד) לא חטאתם רק בעבודה זרה; <b>גַּם בִּכְנָפַיִךְ</b>, בחסותך <b>נִמְצְאוּ דַּם נַפְשׁוֹת אֶבְיוֹנִים נְקִיִּים,</b> עניים חפים, באופן ישיר או על ידי הזנחת האנשים הדלים והמסכנים. <b>לֹא־בַמַּחְתֶּרֶת</b>, בסתר <b>מְצָאתִים,</b> נמצאות העוולות הללו, <b>כִּי עַל־כָּל־אֵלֶּה</b> – על כל העם וראשיו הן מוטלות.
(לה) <b>וַתֹּאמְרִי: "כִּי נִקֵּיתִי</b>, אני נקייה <b>אַךְ</b>, הנה <b>שָׁב אַפּוֹ מִמֶּנִּי,</b> ה' אינו כועס עלי". לא דיברת נכון – <b>הִנְנִי נִשְׁפָּט אוֹתָךְ</b>, מאשים אותך <b>עַל־אָמְרֵךְ "לֹא חָטָאתִי".</b> כובד הדין אינו נובע רק מעצם החטאים, אלא מהכחשתם.
(לו) כאן מופיעה אמירה פוליטית המתייחסת לניסיונות החוזרים ונשנים של מלכי יהודה לבנות יחסים דיפלומטים וצבאיים עם מצרים, המעצמה שעמדה מול האימפריות הצפוניות – אשור ואחר כך בבל. <b>מַה־תֵּזְלִי מְאֹד</b>, כמה את מזלזלת בעצמך <b>לְשַׁנּוֹת אֶת־דַּרְכֵּךְ</b> ולפנות להסכמים מדיניים עם מצרים. <b>גַּם מִמִּצְרַיִם תֵּבֹשִׁי, כַּאֲשֶׁר בֹּשְׁתְּ</b>, כפי שהתאכזבת בזמנו <b>מֵאַשּׁוּר,</b> בת בריתך.
(לז) <b>גַּם מֵאֵת זֶה</b> – מהשליט המצרי <b>תֵּצְאִי וְיָדַיִךְ עַל־רֹאשֵׁךְ,</b> כמו שהולכת וזועקת מי שנפגעה, <b>כִּי־מָאַס ה' בְּמִבְטָחַיִךְ, וְלֹא תַצְלִיחִי לָהֶם.</b>
<h2>פרק ג</h2>
(א) <b>לֵאמֹר</b>, כך ייאמר בפי כול, על פי הדין האמור בתורה<b>: הֵן</b>, אם <b>יְשַׁלַּח</b>, יגרש <b>אִישׁ אֶת־אִשְׁתּוֹ, וְהָלְכָה מֵאִתּוֹ וְהָיְתָה לְאִישׁ־אַחֵר – הֲיָשׁוּב אֵלֶיהָ עוֹד?! הֲלוֹא</b> אם יעשו כך, <b>חָנוֹף תֶּחֱנַף</b>, תתלכלך, תיטמא ותתקלקל <b>הָאָרֶץ הַהִיא. וְאַתְּ</b>, כנסת ישראל, <b>זָנִית</b> עם <b>רֵעִים רַבִּים.</b> אף על פי כן – <b>וְשׁוֹב</b>, את עדיין יכולה לשוב <b>אֵלַי. נְאֻם־ה'.</b>
(ב) <b>שְׂאִי־עֵינַיִךְ עַל־שְׁפָיִם,</b> גבעות חשופות, <b>וּרְאִי אֵיפֹה לֹא שֻׁכַּבְתְּ.</b> הדימויים הארציים והמוחשיים מגלמים חטאי עבודה זרה. <b>עַל־דְּרָכִים יָשַׁבְתְּ</b> וחיכית <b>לָהֶם</b> – לרֵעים <b>כַּעֲרָבִי בַּמִּדְבָּר,</b> היושב וממתין לשיירות הסוחרים, <b>וַתַּחֲנִיפִי אֶרֶץ בִּזְנוּתַיִךְ וּבְרָעָתֵךְ.</b>
(ג) <b>וַיִּמָּנְעוּ רְבִבִים,</b> גשמים, <b>וּמַלְקוֹשׁ לוֹא הָיָה,</b> ולכאורה במצב כזה היית צריכה להתעורר, <b>ו</b>אולם דבר לא קרה – <b>מֵצַח אִשָּׁה זוֹנָה הָיָה לָךְ,</b> ובעזות מצחך <b>מֵאַנְתְּ</b> ל<b>הִכָּלֵם.</b> אינך מתביישת כלל במעשייך.
(ד) ולא זו בלבד אלא – <b>הֲלוֹא מֵעַתָּה</b>, משעת עצירת הגשם <b>קָרָאת לִי "אָבִי, אַלּוּף נְעֻרַי אָתָּה".</b> גם אחרי שבגדת בי עם שאר מאהבייך, את ממשיכה לכנות אותי בשמות חיבה. פירוש אחר: היה ראוי שלאחר עצירת הגשם תחזרי בך ותשובי אלי, ולא עשית זאת.
(ה) <b>הֲיִנְטֹר ה' לְעוֹלָם, אִם־יִשְׁמֹר</b> טינה <b>לָנֶצַח?!</b> אתם עוברים עברות משום שכאשר אתם חוזרים ומבקשים סליחה, אתם יודעים שבוודאי ימחל לכם. <b>הִנֵּה</b> כך <b>דִבַּרְתְּ וַתַּעֲשִׂי הָרָעוֹת וַתּוּכָל,</b> ועלה בידך.
(ו) <b>וַיֹּאמֶר ה' אֵלַי בִּימֵי יֹאשִׁיָּהוּ הַמֶּלֶךְ: הֲרָאִיתָ</b> את <b>אֲשֶׁר עָשְׂתָה מְשֻׁבָה יִשְׂרָאֵל</b>, ממלכת ישראל השובבה<b>?! הֹלְכָה</b>, הלכה <b>הִיא עַל־כָּל־־־־־הַר גָּבֹהַּ וְאֶל־תַּחַת כָּל־עֵץ רַעֲנָן וַתִּזְנִי</b>, וזנתה <b>שָׁם.</b> מדובר בעיקר בזנות דתית – עבודה זרה.
(ז) <b>וָאֹמַר</b>, קיוויתי כי <b>אַחֲרֵי עֲשֹׂתָהּ אֶת־כָּל־אֵלֶּה אֵלַי תָּשׁוּב, וְלֹא־שָׁבָה.</b> בוודאי היו יחידים שחזרו, אבל הממלכה כמכלול לא חזרה לאחר החורבן. <b>וַתֵּרֶא בָּגוֹדָה אֲחוֹתָהּ, יְהוּדָה</b> את מעשיה. אם ישראל נקראת 'משובה' מפני התנהגותה חסרת הרסן, יהודה, שלא למדה לקח מאחותה, מכונה בשם קשה יותר – 'בוגדה'.
(ח) <b>וָאֵרֶא כִּי עַל־כָּל־אֹדוֹת</b>, בגלל כל הדברים <b>אֲשֶׁר נִאֲפָה מְשֻׁבָה יִשְׂרָאֵל שִׁלַּחְתִּיהָ, וָאֶתֵּן אֶת־סֵפֶר כְּרִיתֻתֶיהָ</b>, הגט שלה <b>אֵלֶיהָ,</b> גירשתי אותה מביתה, מהארץ. <b>וְ</b>על אף כל זאת <b>לֹא יָרְאָה בֹּגֵדָה יְהוּדָה אֲחוֹתָהּ.</b> יהודה לא פחדה בראותה את מדינת אחותה הרוסה, <b>וַתֵּלֶךְ וַתִּזֶן</b>, זנתה <b>גַּם־הִיא.</b>
(ט) <b>וְהָיָה מִקֹּל זְנוּתָהּ וַתֶּחֱנַף</b>, טימאה <b>אֶת־הָאָרֶץ, וַתִּנְאַף אֶת</b>, עם <b>הָאֶבֶן וְאֶת</b>, ועם <b>הָעֵץ.</b> הדימויים הגסים מרמזים לעבודה הזרה העשויה מעץ ומאבן, ונקראת על שמם במקומות רבים.
(י) <b>וְגַם־בְּכָל־זֹאת לֹא־שָׁבָה אֵלַי בָּגוֹדָה אֲחוֹתָהּ יְהוּדָה בְּכָל־לִבָּהּ, כִּי אִם־בְּשֶׁקֶר. נְאֻם־ה'.</b> גם אם נראה כאילו היא מתעוררת לתשובה, התעוררותה איננה אמתית.
(יא) <b>וַיֹּאמֶר ה' אֵלַי: צִדְּקָה נַפְשָׁהּ</b>, זיכתה עצמה <b>מְשֻׁבָה יִשְׂרָאֵל</b> יותר <b>מִבֹּגֵדָה יְהוּדָה.</b> בממלכת ישראל אמנם נעשו החטאים בחוצפה ובראש חוצות, אבל יהודה הוסיפה עליהם גם צביעות.
(יב) <b>הָלֹךְ וְקָרָאתָ אֶת־הַדְּבָרִים הָאֵלֶּה צָפוֹנָה</b>, הפנה את דבריך אל ממלכת ישראל לשעבר, <b>וְאָמַרְתָּ: שׁוּבָה, מְשֻׁבָה יִשְׂרָאֵל, נְאֻם־ה', לוֹא־אַפִּיל פָּנַי בָּכֶם,</b> לא אזעף עליכם, <b>כִּי־חָסִיד אֲנִי,</b> המרבה לסלוח גם למי שאין בידו זכות, <b>נְאֻם־ה', לֹא אֶטּוֹר</b>, אשמור טינה <b>לְעוֹלָם.</b> חזרו אלי ואמחל לכם.
(יג) <b>אַךְ דְּעִי עֲוֹנֵךְ, כִּי בַּה' אֱלֹהַיִךְ פָּשָׁעַתְּ,</b> מרדת, <b>וַתְּפַזְּרִי</b>, שלחת לכל עבר, בזבזת <b>אֶת־דְּרָכַיִךְ לַזָּרִים תַּחַת כָּל־עֵץ רַעֲנָן</b> כאשה מופקרת. <b>וּבְקוֹלִי לֹא־שְׁמַעְתֶּם. נְאֻם־ה'.</b>
(יד) <b>שׁוּבוּ בָנִים שׁוֹבָבִים,</b> פרועים, סרי דרך, <b>נְאֻם־ה', כִּי אָנֹכִי</b> הוא ש<b>בָּעַלְתִּי בָכֶם,</b> אני הוא אדוניכם. <b>וְלָקַחְתִּי אֶתְכֶם</b> אלי, גם אם לא תחזרו כולכם אלא <b>אֶחָד מֵעִיר וּשְׁנַיִם מִמִּשְׁפָּחָה, וְהֵבֵאתִי אֶתְכֶם</b> ל<b>צִיּוֹן.</b>
(טו) <b>וְנָתַתִּי לָכֶם רֹעִים</b>, מנהיגים הגונים <b>כְּלִבִּי, וְרָעוּ אֶתְכֶם</b> ב<b>דֵּעָה וְהַשְׂכֵּיל.</b>
(טז) <b>וְהָיָה כִּי תִרְבּוּ</b>, בני ישראל, <b>וּפְרִיתֶם</b>, ותשגשגו <b>בָּאָרֶץ בַּיָּמִים הָהֵמָּה,</b> ההם, <b>נְאֻם־ה', לֹא־יֹאמְרוּ עוֹד</b> כפתרון לכל הבעיות וכמבטח בלתי מחייב<b>: "אֲרוֹן בְּרִית־ה'", וְלֹא יַעֲלֶה עַל־לֵב וְלֹא יִזְכְּרוּ־בוֹ וְלֹא יִפְקֹדוּ וְלֹא יֵעָשֶׂה עוֹד</b> כנהוג עתה ביהודה. תשובה אמתית אינה היצמדות לחפצים קדושים אלא הדבקות באמונה ובמעשים הראויים.
(יז) <b>בָּעֵת הַהִיא יִקְרְאוּ לִירוּשָׁלִַם "כִּסֵּא ה'", וְנִקְווּ</b>, ייאספו <b>אֵלֶיהָ כָל־הַגּוֹיִם לְשֵׁם ה' לִירוּשָׁלִָם, וְלֹא־יֵלְכוּ עוֹד אַחֲרֵי שְׁרִרוּת</b>, תוקף. או: הסתכלות, חשק <b>לִבָּם הָרָע.</b>
(יח) <b>בַּיָּמִים הָהֵמָּה יֵלְכוּ בֵית־יְהוּדָה עַל</b>, יחד עם <b>בֵּית יִשְׂרָאֵל, וְיָבֹאוּ יַחְדָּו מֵאֶרֶץ צָפוֹן עַל</b>, אל <b>הָאָרֶץ אֲשֶׁר הִנְחַלְתִּי אֶת־אֲבוֹתֵיכֶם.</b> ישראל שהוגלו צפונה ישובו ארצה.
(יט) <b>וְאָנֹכִי אָמַרְתִּי: אֵיךְ אֲשִׁיתֵךְ</b>, אשים אותך <b>בַּבָּנִים</b>, בין העמים?! שקדתי על מקום מסוים בעבורך, <b>וְאֶתֶּן־לָךְ אֶרֶץ חֶמְדָּה,</b> את ארצך הנחשקת, שהיא <b>נַחֲלַת צְבִי</b>, נחלה מפוארת או: רצויה על ידי <b>צִבְאוֹת גּוֹיִם. וָאֹמַר: "אָבִי" תִּקְרְאִי־לִי</b> בחיבה, <b>וּמֵאַחֲרַי לֹא תָשׁוּבִי</b> עוד.
(כ) <b>אָכֵן בָּגְדָה אִשָּׁה</b> ופרשׁה <b>מֵרֵעָהּ,</b> מחברהּ, מאישהּ, <b>כֵּן בְּגַדְתֶּם בִּי בֵּית יִשְׂרָאֵל. נְאֻם־ה'.</b> הנטישה שנטשו ישראל את עבודת ה' חמורה כבגידה בין רֵעים אהובים וכפירוק משפחה.
(כא) <b>קוֹל עַל־שְׁפָיִים</b>, גבעות <b>נִשְׁמָע,</b> והוא <b>בְּכִי תַחֲנוּנֵי בְּנֵי יִשְׂרָאֵל, כִּי הֶעֱווּ</b>, עיוותו <b>אֶת־דַּרְכָּם</b> ו<b>שָׁכְחוּ אֶת־ה' אֱלֹהֵיהֶם.</b>
(כב) וכמענה לקול: <b>שׁוּבוּ בָּנִים שׁוֹבָבִים</b>, <b>אֶרְפָּה</b>, ארפֶּה, אעזוב, או: ארפא את <b>מְשׁוּבֹתֵיכֶם.</b> אסלח למעשיכם הסוררים. ובני ישראל יאמרו<b>: הִנְנוּ אָתָנוּ לָךְ,</b> באנו אליך, <b>כִּי אַתָּה ה' אֱלֹהֵינוּ.</b>
(כג) <b>אָכֵן לַשֶּׁקֶר</b> ציפינו <b>מִגְּבָעוֹת,</b> מ<b>הָמוֹן</b>, המולת <b>הָרִים,</b> ממקומות הפולחן הנישאים הרוגשים. והנה התברר לנו שאין בהם ממש. <b>אָכֵן בַּה' אֱלֹהֵינוּ תְּשׁוּעַת יִשְׂרָאֵל.</b> רק אחריו נלך מכאן ואילך.
(כד) <b>וְהַבֹּשֶׁת</b>, העבודה הזרה <b>אָכְלָה אֶת</b> פרי <b>יְגִיעַ</b>, עמל <b>אֲבוֹתֵינוּ מִנְּעוּרֵינוּ, אֶת־צֹאנָם וְאֶת־בְּקָרָם, אֶת־בְּנֵיהֶם וְאֶת־בְּנוֹתֵיהֶם.</b>
(כה) כשאנו מתבוננים על העבר ומסכמים את חיינו – <b>נִשְׁכְּבָה בְּבָשְׁתֵּנוּ וּתְכַסֵּנוּ כְּלִמָּתֵנוּ,</b> הבושה עוטפת אותנו מכל צד, <b>כִּי לַה' אֱלֹהֵינוּ חָטָאנוּ, אֲנַחְנוּ וַאֲבוֹתֵינוּ, מִנְּעוּרֵינוּ וְעַד־הַיּוֹם הַזֶּה, וְלֹא שָׁמַעְנוּ בְּקוֹל ה' אֱלֹהֵינוּ.</b>
<h2>פרק ד</h2>
(א) ייתכן שישראל יניעו ראשם מצד לצד, יפנו ימינה ושמאלה, יחשבו על ה', אבל לא יחזרו אליו. על כן יוצאת שוב הקריאה המקרבת: <b>אִם־תָּשׁוּב יִשְׂרָאֵל,</b> כשתיווצר האפשרות, הפנאי והיכולת, <b>נְאֻם־ה', אֵלַי תָּשׁוּב, וְאִם־תָּסִיר</b> את <b>שִׁקּוּצֶיךָ</b> אליליך <b>מִפָּנַי – וְלֹא תָנוּד.</b> לא תיאלץ לנדוד בגולה או בחיפושים.
(ב) <b>וְנִשְׁבַּעְתָּ</b>, ואם תישבע<b>: "חַי־ה'" –</b> לא תחלל את שמו בשבועתך לשווא ולשקר, אלא <b>בֶּאֱמֶת, בְּמִשְׁפָּט וּבִצְדָקָה</b> תישבע. אז, כשישראל ישובו אל ה', יעזבו את האלילים וישמרו משפט וצדקה – <b>וְהִתְבָּרְכוּ בוֹ</b> – בעם ישראל <b>גּוֹיִם.</b> ישראל יהיו למושאי ברכותיהם של הגויים, <b>וּבוֹ יִתְהַלָּלוּ</b>, יגידו את שבחו.
(ג) <b>כִּי־כֹה אָמַר ה' לְאִישׁ יְהוּדָה וְלִירוּשָׁלִַם: נִירוּ לָכֶם נִיר,</b> חרשו את שדותיכם <b>וְאַל־תִּזְרְעוּ אֶל־קֹצִים.</b> חרישת השדה נועדה, בין השאר, לסלק את הקוצים. זריעה ללא חריש עשויה להצמיח דבר מה, אך הקוצים יכבשו את רוב השטח ויחנקו את התבואה. גם בתהליך התשובה יש לשרש תחילה את הרע כדי להצמיח דבר טוב, שאם לא כן ההשקעה תאבד. אותו רעיון בדימוי אחר:
(ד) כדי לערוך שינוי <b>הִמֹּלוּ לַה' וְהָסִרוּ עָרְלוֹת לְבַבְכֶם, אִישׁ יְהוּדָה וְיֹשְׁבֵי יְרוּשָׁלִָם</b> כמו החריש שלפני הזריעה. אם לא תסירו את הרע, לא יהיה בסיס איתן להמשך תהליך התיקון. <b>פֶּן־תֵּצֵא כָאֵשׁ חֲמָתִי,</b> כעסי, <b>וּבָעֲרָה וְאֵין מְכַבֶּה מִפְּנֵי רֹעַ מַעַלְלֵיכֶם.</b>
(ה) דברי אזהרה: <b>הַגִּידוּ בִיהוּדָה, וּבִירוּשָׁלִַם הַשְׁמִיעוּ,</b> הַכריזו <b>וְאִמְרוּ: "תִּקְעוּ שׁוֹפָר בָּאָרֶץ</b> לאזעקה". <b>קִרְאוּ מַלְאוּ</b>, התכנסו <b>וְאִמְרוּ: "הֵאָסְפוּ וְנָבוֹאָה</b> מערי הפרזות <b>אֶל־עָרֵי הַמִּבְצָר</b> להתגונן מפני האויב הממשמש ובא".
(ו) <b>שְׂאוּ נֵס</b>, הרימו דגל <b>צִיּוֹנָה</b>, כלפי ירושלים, <b>הָעִיזוּ,</b> נוסו והתקבצו, <b>אַל־תַּעֲמֹדוּ,</b> תתעכבו, <b>כִּי רָעָה אָנֹכִי מֵבִיא מִצָּפוֹן וְשֶׁבֶר גָּדוֹל.</b>
(ז) <b>עָלָה אַרְיֵה</b>, נבוכדנאצר <b>מִסֻּבְּכוֹ,</b> מן הסבך שבו היה חבוי. האויב המפחיד התחיל לנוע. <b>וּמַשְׁחִית גּוֹיִם נָסַע, יָצָא מִמְּקֹמוֹ</b> כדי <b>לָשׂוּם אַרְצֵךְ לְשַׁמָּה,</b> שממה, <b>עָרַיִךְ תִּצֶּינָה</b>, תהיינה חרבות <b>מֵאֵין יוֹשֵׁב.</b>
(ח) <b>עַל־זֹאת חִגְרוּ שַׂקִּים, סִפְדוּ וְהֵילִילוּ,</b> בכו, <b>כִּי</b> גם לאחר הצרות שכבר באו לישראל <b>לֹא־שָׁב חֲרוֹן אַף־ה' מִמֶּנּוּ.</b>
(ט) <b>וְהָיָה בַיּוֹם־הַהוּא, נְאֻם־ה', יֹאבַד לֵב־הַמֶּלֶךְ וְלֵב הַשָּׂרִים.</b> הם יהיו מבוהלים ומבולבלים, <b>וְנָשַׁמּוּ</b>, מוכי תימהון יהיו <b>הַכֹּהֲנִים,</b> שאף הם מנהיגי העם מבחינות מסוימות, <b>וְהַנְּבִאִים יִתְמָהוּ,</b> לא יימצא להם פתרון לשאלות.
(י) <b>וָאֹמַר: אֲהָהּ, ה' אֱלוֹהִים! אָכֵן הַשֵּׁא הִשֵּׁאתָ,</b> פיתית והשלית, אִפשרת לטעות <b>לָעָם הַזֶּה וְלִירוּשָׁלִַם לֵאמֹר: שָׁלוֹם יִהְיֶה לָכֶם, וְ</b>הנה לבסוף <b>נָגְעָה חֶרֶב</b> האויבים <b>עַד־הַנָּפֶשׁ.</b>
(יא) דברי ה': <b>בָּעֵת הַהִיא יֵאָמֵר לָעָם־הַזֶּה וְלִירוּשָׁלִַם:</b> כמו <b>רוּחַ צַח</b>, בהירה הנושבת על <b>שְׁפָיִם</b>, גבעות <b>בַּמִּדְבָּר,</b> שאינה נושאת את בשורת הגשם אלא היא צחיחה ולוהטת, כך יבוא אויב <b>דֶּרֶךְ</b>, אל <b>בַּת־עַמִּי</b> להגלותם. ברוח מדבר אין תועלת, <b>לוֹא לִזְרוֹת</b> את התבואה <b>וְלוֹא לְהָבַר,</b> לנקות אותה.
(יב) <b>רוּחַ מָלֵא</b>, חזק <b>מֵאֵלֶּה</b> – מרוח גבעות המדבר, או: מהרוחות המסייעות לזרייה ובירור <b>יָבוֹא לִי,</b> לשירותי. <b>עַתָּה גַּם</b> <b>אֲנִי אֲדַבֵּר מִשְׁפָּטִים אוֹתָם.</b> תהיה זו רוח קשה שתמיט עליהם פורענות.
(יג) <b>הִנֵּה כַּעֲנָנִים יַעֲלֶה</b> האויב, <b>וְכַסּוּפָה</b> ידהרו <b>מַרְכְּבוֹתָיו, קַלּוּ מִנְּשָׁרִים סוּסָיו.</b> האויבים יהיו כה זריזים, שלא נספיק להתארגן להתגונן מפניהם. <b>אוֹי לָנוּ כִּי שֻׁדָּדְנוּ,</b> גזלו ובזזו אותנו.
(יד) <b>כַּבְּסִי מֵרָעָה לִבֵּךְ, יְרוּשָׁלִַם, לְמַעַן תִּוָּשֵׁעִי. עַד־מָתַי תָּלִין</b>, ילינו <b>בְּקִרְבֵּךְ מַחְשְׁבוֹת אוֹנֵךְ</b>, רשעך?! אמנם המחשבות שוכנות בתוך הלב, אבל יש לנקותו. האויב מגיע והאיום גדל והולך –
(טו) <b>כִּי</b> נשמע <b>קוֹל מַגִּיד</b>, מודיע חדשות <b>מִדָּן</b> שבצפון המרוחק, והוא מתקרב <b>וּמַשְׁמִיעַ אָוֶן</b>, רעה <b>מֵהַר אֶפְרָיִם.</b>
(טז) <b>הַזְכִּירוּ לַגּוֹיִם,</b> כדי שיקחו גם הם מוסר. או: כדי שיבואו לעזרת יהודה, <b>הִנֵּה הַשְׁמִיעוּ עַל־יְרוּשָׁלִַם</b>, הודיעו לתושביה<b>: נֹצְרִים</b>, מטילי מצור <b>בָּאִים מֵאֶרֶץ הַמֶּרְחָק וַיִּתְּנוּ עַל־עָרֵי יְהוּדָה קוֹלָם.</b> הם צועקים.
(יז) <b>כְּשֹׁמְרֵי שָׂדַי</b>, שדות <b>הָיוּ עָלֶיהָ מִסָּבִיב, כִּי־אֹתִי מָרָתָה,</b> לא שמעה בקולי. <b>נְאֻם ה'.</b> ולסיכום:
(יח) <b>דַּרְכֵּךְ וּמַעֲלָלַיִךְ עָשׂוֹ אֵלֶּה לָךְ.</b> אמנם מראש לא חשבתם על כך, אבל כל אלה הם פֵּרות בחירותיכם הרעות. <b>זֹאת</b> עשתה <b>רָעָתֵךְ כִּי מָר</b> וקשה הדבר, ואין לי אפשרות לתקנו, <b>כִּי נָגַע עַד־לִבֵּךְ.</b>
(יט) ושוב, זעקת הנביא:<b>"מֵעַי, מֵעַי" אוֹחִילָה</b>, אזעק מכאב מ<b>קִירוֹת לִבִּי. הֹמֶה</b>, רועש <b>לִּי לִבִּי.</b> לכן <b>לֹא אַחֲרִשׁ,</b> אשתוק, <b>כִּי קוֹל שׁוֹפָר שָׁמַעַתְּ נַפְשִׁי, תְּרוּעַת מִלְחָמָה.</b>
(כ) <b>שֶׁבֶר עַל־שֶׁבֶר</b>, אסון אחר אסון <b>נִקְרָא,</b> הוזמן, <b>כִּי־שֻׁדְּדָה,</b> נשדדה <b>כָּל־הָאָרֶץ, פִּתְאֹם שֻׁדְּדוּ אֹהָלַי,</b> ב<b>רֶגַע</b> נקרעו <b>יְרִיעֹתָי.</b>
(כא) <b>עַד־מָתַי אֶרְאֶה־נֵּס,</b> דגל מלחמה<b>?! אֶשְׁמְעָה קוֹל שׁוֹפָר?!</b> כמה זמן עוד ניאלץ לחוות את איום הצבא?!
(כב) בתגובה לקריאת הכאב של הנביא ניתכים דברי תוכחה נוספים: <b>כִּי אֱוִיל</b>, טיפש <b>עַמִּי,</b> ו<b>אוֹתִי לֹא יָדָעוּ, בָּנִים סְכָלִים</b>, שוטים <b>הֵמָּה,</b> הם <b>וְלֹא נְבוֹנִים הֵמָּה.</b> כסכלים הם נוהגים באשר לכל דבר ראוי וטוב, אבל <b>חֲכָמִים הֵמָּה לְהָרַע.</b> כשמדובר בעשיית רע, הם דווקא פועלים בחכמה, <b>וּלְהֵיטִיב לֹא יָדָעוּ.</b>
(כג) נראה כי העולם כולו מתכונן לחורבן. <b>רָאִיתִי אֶת־הָאָרֶץ – וְהִנֵּה־תֹהוּ וָבֹהוּ,</b> שממה וחוסר צורה, <b>וְאֶל־הַשָּׁמַיִם</b> הסתכלתי <b>– וְאֵין</b> עמם <b>אוֹרָם.</b>
(כד) <b>רָאִיתִי הֶהָרִים – וְהִנֵּה רֹעֲשִׁים, וְכָל־הַגְּבָעוֹת הִתְקַלְקָלוּ.</b>
(כה) <b>רָאִיתִי וְהִנֵּה אֵין הָאָדָם</b> נמצא בארץ, <b>וְכָל־עוֹף הַשָּׁמַיִם נָדָדוּ</b> מהארץ המרוקנת ממזון.
(כו) <b>רָאִיתִי וְהִנֵּה הַכַּרְמֶל</b>, הנטוע ומגונן הפך להיות <b>הַמִּדְבָּר</b>, <b>וְכָל־עָרָיו נִתְּצוּ,</b> נחרבו <b>מִפְּנֵי ה', מִפְּנֵי חֲרוֹן אַפּוֹ.</b>
(כז) <b>כִּי־כֹה אָמַר ה': שְׁמָמָה תִהְיֶה כָּל־הָאָרֶץ, וְ</b>אף על פי כן – <b>כָלָה לֹא אֶעֱשֶׂה.</b> לא יהיה כיליון גמור.
(כח) <b>עַל־זֹאת תֶּאֱבַל הָאָרֶץ וְקָדְרוּ</b>, חשכו <b>הַשָּׁמַיִם מִמָּעַל – עַל כִּי־דִּבַּרְתִּי</b> ו<b>זַמֹּתִי</b>, חשבתי לעשות רעה <b>וְלֹא נִחַמְתִּי</b>, התחרטתי <b>וְלֹא־אָשׁוּב מִמֶּנָּה.</b>
(כט) <b>מִקּוֹל פָּרָשׁ וְרֹמֵה</b>, יורה ב<b>קֶשֶׁת בֹּרַחַת כָּל־הָעִיר.</b> אף שהעיר מבוצרת, למשמע קולות פרשי המלחמה והקַּשָּׁתים – תושביה בורחים. <b>בָּאוּ בֶּעָבִים,</b> במעבה היערות, <b>וּבַכֵּפִים</b>, בסלעי ההרים <b>עָלוּ. כָּל־הָעִיר</b>, כל אחת מהערים <b>עֲזוּבָה, וְאֵין־יוֹשֵׁב בָּהֵן אִישׁ.</b>
(ל) כאן חוזרת שוב הפנייה לישראל באמצעות דימוי האשה: <b>וְאַתְּ שָׁדוּד,</b> שדודה – <b>מַה־תַּעֲשִׂי?! כִּי</b>, אם <b>תִלְבְּשִׁי שָׁנִי,</b> בגד אדום יקר, <b>כִּי־תַעְדִּי עֲדִי־זָהָב, כִּי־תִקְרְעִי בַפּוּךְ</b>, תצבעי בכחל את <b>עֵינַיִךְ,</b> בכל ניסיונותייך להתקשט – <b>לַשָּׁוְא תִּתְיַפִּי.</b> אין תוחלת בעיסוקייך הפוליטיים, שהרי <b>מָאֲסוּ־בָךְ עֹגְבִים,</b> מאהבים, כלומר בעלות ברית לכאורה, ויתרה מזו – את <b>נַפְשֵׁךְ יְבַקֵּשׁוּ.</b> הם רוצים להרוג אותך.
(לא) <b>כִּי קוֹל כְּ</b>קולה של <b>חוֹלָה שָׁמַעְתִּי, צָרָה</b>, כאב וסבל <b>כְּמַבְכִּירָה,</b> היולדת לידה ראשונה, שכאבה גדול ביותר. זהו <b>קוֹל בַּת־צִיּוֹן</b> ש<b>תִּתְיַפֵּחַ</b> ו<b>תְּפָרֵשׂ כַּפֶּיהָ</b>, תשטח כפיה בתפילה ובתחנונים<b>: אוֹי־נָא לִי,</b> אינני יכולה עוד, <b>כִּי־עָיְפָה נַפְשִׁי לְהֹרְגִים,</b> הנפש אינה יכולה לסבול עוד נוכח כל ההרג שמסביב.
<h2>פרק ה</h2>
(א) <b>שׁוֹטְטוּ בְּחוּצוֹת יְרוּשָׁלִַם וּרְאוּ</b>, התבוננו <b>נָא וּדְעוּ וּבַקְשׁוּ</b>, חפשו <b>בִרְחוֹבוֹתֶיהָ אִם־תִּמְצְאוּ אִישׁ,</b> אישיות הגונה, <b>אִם־יֵשׁ עֹשֶׂה מִשְׁפָּט</b> ו<b>מְבַקֵּשׁ אֱמוּנָה.</b> אם תמצאו אפילו אחד – <b>וְאֶסְלַח לָהּ</b> – לירושלים כולה. אי אפשר לסמוך על איש.
(ב) <b>וְאִם "חַי־ה'" יֹאמֵרוּ,</b> כשאנשים נשבעים בשם ה' – <b>לָכֵן</b>, אך <b>לַשֶּׁקֶר יִשָּׁבֵעוּ.</b>
(ג) <b>ה', עֵינֶיךָ</b>, השגחתך בעולם, תוכחותיך וגמולך, או: ציפייתך ומעייניך <b>הֲלוֹא לֶאֱמוּנָה,</b> למען הנאמנות והיושר, וגם: למען החוזק ויציבות. <b>הִכִּיתָה אֹתָם</b> כדי שיהיו נאמנים – <b>וְלֹא־חָלוּ,</b> חרדו. <b>כִּלִּיתָם</b>, השמדת בהם – ועדיין <b>מֵאֲנוּ</b> ל<b>קַחַת מוּסָר. חִזְּקוּ פְנֵיהֶם</b> יותר <b>מִסֶּלַע, מֵאֲנוּ לָשׁוּב.</b> הם נענשים וסובלים, אבל אינם משנים את דרכם.
(ד) <b>וַאֲנִי אָמַרְתִּי</b> להגנתם של אנשי ירושלים<b>: אַךְ־דַּלִּים הֵם</b> בממון ובהשכלה, ולכן <b>נוֹאֲלוּ</b>, נהגו בטפשות, <b>כִּי לֹא יָדְעוּ דֶּרֶךְ ה'</b> ו<b>מִשְׁפַּט אֱלֹהֵיהֶם.</b> הם ממשיכים בדרכם בעקשנות בגלל בורות.
(ה) על כן אעזוב את האנשים הנבערים מדעת ו<b>אֵלְכָה־לִּי אֶל־הַגְּדֹלִים וַאֲדַבְּרָה</b>, אוכיח <b>אוֹתָם, כִּי הֵמָּה יָדְעוּ דֶּרֶךְ ה'</b> ו<b>מִשְׁפַּט אֱלֹהֵיהֶם. אַךְ הֵמָּה יַחְדָּו</b>, כולם כאחד <b>שָׁבְרוּ עֹל,</b> פרקו עול מלכות שמים, <b>נִתְּקוּ</b> את ה<b>מוֹסֵרוֹת,</b> הכבלים. הם עושים כרצונם, ללא כל מחויבות. דעתנותם אינה משפיעה על אורחות חייהם.
(ו) <b>עַל־כֵּן הִכָּם אַרְיֵה</b> היוצא <b>מִיַּעַר, זְאֵב עֲרָבוֹת יְשָׁדְדֵם,</b> ישדוד אותם, <b>נָמֵר שֹׁקֵד</b>, אורב <b>עַל־עָרֵיהֶם</b> להחריבן. <b>כָּל־הַיּוֹצֵא מֵהֵנָּה</b>, מהן <b>יִטָּרֵף.</b> אלה הם דימויים לאומות או לכנופיות, שאי אפשר להינצל מפניהן. <b>כִּי רַבּוּ פִּשְׁעֵיהֶם, עָצְמוּ מְשֻׁבוֹתֵיהֶם,</b> סטיותיהם מדרך הישר.
(ז) ושוב, פנייה לכנסת ישראל: <b>אֵי</b>, היכן, איך <b>לָזֹאת אֶסְלַח־לָךְ?! בָּנַיִךְ עֲזָבוּנִי וַיִּשָּׁבְעוּ בְּלֹא אֱלֹהִים.</b> משבועותיהם נעדר אלוקים, וגם אם הם נשבעים בשמו, שבועותיהן חסרות משמעות. <b>וָאַשְׂבִּעַ אוֹתָם</b> בכל טוב – <b>וַיִּנְאָפוּ.</b> השובע והרווחה גורמים להם להשתמש בכוחותיהם ובמרצם לניאוף. <b>וּ</b>ב<b>בֵית זוֹנָה יִתְגּוֹדָדוּ,</b> מתאספים, או: מתקוטטים ופוצעים.
(ח) כמו <b>סוּסִים מְיֻזָּנִים</b>, מיוחמים <b>מַשְׁכִּים</b>, משכימים <b>הָיוּ. אִישׁ אֶל־אֵשֶׁת רֵעֵהוּ יִצְהָלוּ</b>. הם שמחים כסוסים איש לקראת אשת חברו.
(ט) <b>הַעַל־אֵלֶּה לוֹא־אֶפְקֹד</b> את עונשם<b>?! נְאֻם־ה', וְאִם בְּגוֹי אֲשֶׁר־כָּזֶה לֹא תִתְנַקֵּם נַפְשִׁי?!</b> האם לא ראוי לנקום בעם שכזה?!
(י) לכן – <b>עֲלוּ בְשָׁרוֹתֶיהָ</b>, בחומותיה <b>וְשַׁחֵתוּ,</b> השחיתו אותן, <b>וְ</b>אולם <b>כָלָה</b>, השמדה גמורה <b>אַל־תַּעֲשׂוּ. הָסִירוּ נְטִישׁוֹתֶיהָ</b>, ענפי הפרא הגדולים המתפשטים מחוץ לכרם או לפרדס, <b>כִּי לוֹא לַה' הֵמָּה.</b>
(יא) <b>כִּי בָגוֹד בָּגְדוּ בִּי בֵּית יִשְׂרָאֵל וּבֵית יְהוּדָה. נְאֻם־ה'.</b>
(יב) <b>כִּחֲשׁוּ בַּה'.</b> התעלמו ממנו <b>וַיֹּאמְרוּ: "לוֹא־הוּא.</b> לא אליו אנחנו שומעים. לדעתנו הוא אינו נוכח ולא גומל לא רעות ולא טובות. <b>וְלֹא־תָבוֹא עָלֵינוּ רָעָה, וְחֶרֶב וְרָעָב לוֹא נִרְאֶה.</b>
(יג) <b>וְהַנְּבִיאִים יִהְיוּ לְרוּחַ.</b> הנביאים אינם אלא אנשים המדברים דברי רוח. <b>וְהַדִּבֵּר</b>, הדיבור <b>אֵין בָּהֶם".</b> דבריהם בטלים. <b>כֹּה</b> – ככל הרעות שהם מנבאים לנו – <b>יֵעָשֶׂה לָהֶם.</b>
(יד) <b>לָכֵן כֹּה־אָמַר ה' אֱלֹהֵי צְבָאוֹת: יַעַן דַּבֶּרְכֶם אֶת־הַדָּבָר הַזֶּה</b> – כיוון שאתם מזלזלים בה', בחוקותיו ובקשר עמו, וגם כשיש ביניכם נביאים אתם בזים להם, דברי הנבואה לא יישארו בגדר נאומים גרידא, אלא <b>הִנְנִי נֹתֵן דְּבָרַי בְּפִיךָ לְאֵשׁ, וְהָעָם הַזֶּה</b> יהיה <b>עֵצִים, וַאֲכָלָתַם</b> אש דברי הנבואה.
(טו) <b>הִנְנִי מֵבִיא עֲלֵיכֶם גּוֹי מִמֶּרְחָק, בֵּית יִשְׂרָאֵל, נְאֻם־ה'.</b> לא יהיה זה עם קטן מפינה נידחת בעולם, אלא <b>גּוֹי אֵיתָן</b>, חזק <b>הוּא, גּוֹי מֵעוֹלָם</b>, בעל מסורת עתיקה וכוחות גדולים <b>הוּא,</b> ועם זאת, יהיה זה <b>גּוֹי</b> זר, ש<b>לֹא־תֵדַע לְשֹׁנוֹ, וְלֹא תִשְׁמַע,</b> תבין <b>מַה־יְּדַבֵּר.</b> אילו התקיפו אתכם עמים מן האזור, שלשונם קרובה לשלכם, הייתם יכולים לתקשר עמם.
(טז) <b>אַשְׁפָּתוֹ</b>, נרתיקי החצים של העם הזה יהיו <b>כְּקֶבֶר פָּתוּחַ.</b> מאגר החצים, והמוות הטמון בו, לא ייגמר, והחיילים – <b>כֻּלָּם גִּבּוֹרִים</b> ויילחמו עד חורמה.
(יז) <b>וְאָכַל</b> האויב את <b>קְצִירְךָ וְלַחְמֶךָ</b> אשר <b>יֹאכְלוּ</b>, אוכלים בדרך כלל <b>בָּנֶיךָ וּבְנוֹתֶיךָ.</b> כמו כן הוא <b>יֹאכַל</b> את <b>צֹאנְךָ וּבְקָרֶךָ, יֹאכַל</b> את <b>גַּפְנְךָ וּתְאֵנָתֶךָ.</b> הוא ישדוד את כל מה שבידיכם. יתרה מזו, הוא <b>יְרֹשֵׁשׁ,</b> ירוצץ וידלדל את <b>עָרֵי מִבְצָרֶיךָ אֲשֶׁר אַתָּה בּוֹטֵחַ בָּהֵנָּה,</b> בהן, <b>בֶּחָרֶב.</b>
(יח) <b>וְגַם בַּיָּמִים הָהֵמָּה, נְאֻם־ה', לֹא־אֶעֱשֶׂה אִתְּכֶם כָּלָה.</b>
(יט) <b>וְהָיָה כִּי תֹאמְרוּ: תַּחַת</b>, בגלל <b>מֶה עָשָׂה ה' אֱלֹהֵינוּ לָנוּ אֶת־כָּל</b> הצרות ה<b>אֵלֶּה?</b> כך אמר לי ה' במענה לשאלתכם העתידה – <b>וְאָמַרְתָּ אֲלֵיהֶם: כַּאֲשֶׁר</b>, כמו ש<b>עֲזַבְתֶּם אוֹתִי וַתַּעַבְדוּ אֱלֹהֵי נֵכָר בְּאַרְצְכֶם, כֵּן</b>, כך <b>תַּעַבְדוּ זָרִים בְּאֶרֶץ לֹא לָכֶם.</b>
(כ) <b>הַגִּידוּ זֹאת בְּבֵית יַעֲקֹב, וְהַשְׁמִיעוּהָ בִיהוּדָה לֵאמֹר׃</b>
(כא) <b>שִׁמְעוּ־נָא זֹאת, עַם סָכָל</b>, טיפש <b>וְאֵין לֵב,</b> נעדר תובנה. <b>עֵינַיִם לָהֶם – וְלֹא יִרְאוּ, אָזְנַיִם לָהֶם – וְלֹא יִשְׁמָעוּ.</b>
(כב) <b>הַאוֹתִי לֹא־תִירָאוּ, נְאֻם־ה', אִם מִפָּנַי לֹא תָחִילוּ,</b> תפחדו<b>?!</b> הלוא אני הוא <b>אֲשֶׁר־שַׂמְתִּי חוֹל גְּבוּל לַיָּם, חָק־עוֹלָם וְלֹא יַעַבְרֶנְהוּ, וַיִּתְגָּעֲשׁוּ</b> הגלים <b>וְלֹא יוּכָלוּ</b> לעבור את החול, <b>וְהָמוּ גַלָּיו</b> של הים <b>וְלֹא־יַעַבְרֻנְהוּ.</b>
(כג) לים הגועש יש גבול, <b>וְ</b>אילו <b>לָעָם הַזֶּה הָיָה לֵב סוֹרֵר וּמוֹרֶה.</b> הם ראו את גדולת ה' ותוקפו אך איש לא התיירא ממנו ולא צמצם עצמו בפניו. <b>סָרוּ וַיֵּלֵכוּ</b>, הם פנו לכל רוח כרצונם.
(כד) <b>וְלוֹא־אָמְרוּ בִלְבָבָם: "נִירָא נָא אֶת־ה' אֱלֹהֵינוּ, הַנֹּתֵן גֶּשֶׁם יוֹרֶה וּמַלְקוֹשׁ בְּעִתּוֹ, שְׁבֻעֹת חֻקּוֹת</b>, את השבועות הקבועים ל<b>קָצִיר יִשְׁמָר־לָנוּ</b> לבוא בעתם".
(כה) <b>עֲוֹנוֹתֵיכֶם</b> הם ש<b>הִטּוּ</b>, הסירו מכם את <b>אֵלֶּה</b> – את הידיעה וההבנה, או: את הגשם והקציר מלבוא בזמנם, <b>וְחַטֹּאותֵיכֶם מָנְעוּ</b> את <b>הַטּוֹב מִכֶּם.</b>
(כו) <b>כִּי־נִמְצְאוּ בְעַמִּי רְשָׁעִים, יָשׁוּר</b>, יראה. הרשע צופה ואורב לזולתו <b>כְּשַׁךְ יְקוּשִׁים</b>, כמי שמניח מוקשים. כך רשעי עמי <b>הִצִּיבוּ מַשְׁחִית,</b> מלכודות שבהן <b>אֲנָשִׁים יִלְכֹּדוּ.</b>
(כז) <b>כִּכְלוּב מָלֵא עוֹף</b>, בעופות שניצודו, <b>כֵּן בָּתֵּיהֶם</b> של הרשעים <b>מְלֵאִים מִרְמָה. עַל־כֵּן גָּדְלוּ וַיַּעֲשִׁירוּ,</b>
(כח) <b>שָׁמְנוּ עָשְׁתוּ</b>, התעבו <b>גַּם עָבְרוּ</b> ועשו <b>דִבְרֵי־רָע, דִּין</b> אמת <b>לֹא־דָנוּ,</b> אף לא <b>דִּין יָתוֹם, וְ</b>למרות זאת <b>יַצְלִיחוּ,</b> <b>וּמִשְׁפַּט אֶבְיוֹנִים לֹא שָׁפָטוּ.</b> במדינה המסודרת שלהם יש מערכת משפט, אך היא אינה מועילה לעניים וליתומים ומתעלמת מן הזקוקים לה באמת.
(כט) <b>הַעַל־אֵלֶּה לֹא־אֶפְקֹד, נְאֻם־ה'?!</b> ה<b>אִם בְּגוֹי אֲשֶׁר־כָּזֶה לֹא תִתְנַקֵּם נַפְשִׁי?!</b> ראו כיצד אתם נוהגים. האם לא מגיעים לכם כל העונשים על כך?!
(ל) <b>שַׁמָּה</b>, מצב המעורר השתוממות <b>וְשַׁעֲרוּרָה</b>, שחיתות <b>נִהְיְתָה בָּאָרֶץ.</b>
(לא) <b>הַנְּבִאִים נִבְּאוּ בַשֶּׁקֶר, וְהַכֹּהֲנִים יִרְדּוּ</b>, ימשלו <b>עַל־יְדֵיהֶם</b> – על ידי הנביאים. אם מישהו מפקפק באמינות ההנהגה, יבואו הנביאים המגויסים לעזרת המנהיגים וילמדו עליהם זכות. אנשי הרוח דואגים להצדיק את המערכת הקיימת. <b>וְ</b>גם <b>עַמִּי</b>, פשוטי העם <b>אָהֲבוּ כֵן</b> – את החיבור בין נביאי השקר וכהני הכזב, <b>וּמַה־תַּעֲשׂוּ לְאַחֲרִיתָהּ</b>, כאשר האשליות יתנפצו לנגד עיניכם?! לְמה תקוו?!
<h2>פרק ו</h2>
(א) <b>הָעִזוּ,</b> בִּרחו והתאספו במקום מחסה, <b>בְּנֵי בִנְיָמִן, מִקֶּרֶב יְרוּשָׁלִַם,</b> <b>וּבִתְקוֹעַ</b>, עיר מדרום לבית לחם, <b>תִּקְעוּ שׁוֹפָר</b> לאזהרה ולאזעקה, <b>וְעַל־בֵּית הַכֶּרֶם שְׂאוּ מַשְׂאֵת,</b> משואות. הַדליקו מדורות כדי לאותת לאנשים על סכנה, <b>כִּי רָעָה נִשְׁקְפָה מִצָּפוֹן וְשֶׁבֶר</b>, אסון <b>גָּדוֹל.</b> מסביב לירושלים נפתחת מלחמה, ויש להתכונן אליה. יושבי ירושלים והסביבה צריכים לצאת מן העיר ולנסות להתגונן.
(ב) אל האשה <b>הַנָּוָה</b>, הנאווה <b>וְהַמְּעֻנָּגָה דָּמִיתִי</b>, דימיתי בעבר את <b>בַּת־צִיּוֹן,</b> עם ישראל,
(ג) אך בסופו של דבר <b>אֵלֶיהָ יָבֹאוּ רֹעִים וְעֶדְרֵיהֶם</b>, <b>תָּקְעוּ עָלֶיהָ אֹהָלִים סָבִיב, רָעוּ אִישׁ אֶת־יָדוֹ,</b> במקומו. האנשים הגסים המשתלטים, רומסים ואוכלים כל חלקה טובה, הם דימוי לאויבים המכריזים:
(ד) <b>קַדְּשׁוּ עָלֶיהָ</b>, הכינו על בת ציון <b>מִלְחָמָה. קוּמוּ וְנַעֲלֶה</b> למתקפה <b>בַצָּהֳרָיִם.</b> אולם – <b>אוֹי לָנוּ כִּי־פָנָה</b> כבר <b>הַיּוֹם, כִּי־יִנָּטוּ צִלְלֵי־עָרֶב.</b> הצללים נמתחים וכבר התחיל הערב. והם מתעקשים:
(ה) <b>קוּמוּ וְנַעֲלֶה בַלָּיְלָה, וְנַשְׁחִיתָה אַרְמְנוֹתֶיהָ.</b> לא נדחה את המערכה.
(ו) <b>כִּי כֹה אָמַר ה' צְבָאוֹת</b>, שכביכול הוא מפקד על מחנה הצרים<b>:</b> <b>כִּרְתוּ</b> את <b>עֵצָה,</b> העצים שלה לצורך המלחמה, <b>וְשִׁפְכוּ עַל־יְרוּשָׁלִַם סֹלְלָה,</b> תל עפר גדול המוערם סמוך לחומות, כדי לפרוץ לעיר. זו <b>הִיא הָעִיר</b> שעליה <b>הָפְקַד</b>, שניתנה פקודה להענישה, מפני ש<b>כֻּלָּהּ עֹשֶׁק</b>, גזל <b>בְּקִרְבָּהּ.</b>
(ז) <b>כְּהָקִיר</b>, כמו שמנביעה <b>בַּיִר</b>, הבאר את <b>מֵימֶיהָ, כֵּן הֵקֵרָה</b>, מנביעה העיר את <b>רָעָתָהּ. חָמָס</b>, לקיחת ממון שלא כדין <b>וָשֹׁד יִשָּׁמַע בָּהּ עַל־פָּנַי</b>, לפני <b>תָּמִיד, חֳלִי וּמַכָּה.</b>
(ח) <b>הִוָּסְרִי</b>, קחי מוסר <b>יְרוּשָׁלִַם פֶּן־תֵּקַע</b>, שמא תסלוד, תרחק <b>נַפְשִׁי מִמֵּךְ, פֶּן־אֲשִׂימֵךְ שְׁמָמָה, אֶרֶץ לוֹא נוֹשָׁבָה.</b>
(ט) נבואת התרעה נוספת: <b>כֹּה אָמַר ה' צְבָאוֹת: עוֹלֵל יְעוֹלְלוּ כַגֶּפֶן</b>, ילקטו את הענבים שנשארו אחר הבציר, את <b>שְׁאֵרִית יִשְׂרָאֵל.</b> כך ייאמר לבוצר: <b>הָשֵׁב יָדְךָ</b> על הגפן, ללקוט שוב ושוב <b>כְּבוֹצֵר</b> המניח את האשכולות <b>עַל</b>, אל <b>סַלְסִלּוֹת,</b> סלים, אולי סלים קטנים.
(י) הנביא מתאונן: <b>עַל־מִי אֲדַבְּרָה וְאָעִידָה,</b> את מי אוכיח ואתרה, <b>וְיִשְׁמָעוּ?! הִנֵּה עֲרֵלָה</b>, סתומה <b>אָזְנָם, וְלֹא יוּכְלוּ לְהַקְשִׁיב. הִנֵּה דְבַר־ה' הָיָה לָהֶם</b>, נחשב בעיניהם <b>לְחֶרְפָּה</b> ו<b>לֹא יַחְפְּצוּ־בוֹ.</b>
(יא) <b>ו</b>אני, <b>אֵת חֲמַת</b>, זעם <b>ה' מָלֵאתִי,</b> התמלאתי, כשקיבלתי את הנבואה, <b>נִלְאֵיתִי</b> ל<b>הָכִיל.</b> העצמה שהתמלאתי בה עלולה להתפרץ. ואכן כך הנבואה מורה לי: <b>שְׁפֹךְ</b> חמתך <b>עַל־עוֹלָל</b>, ילד קטן <b>בַּחוּץ, וְעַל סוֹד</b>, שיחת מפגש של <b>בַּחוּרִים יַחְדָּו, כִּי־גַם־אִישׁ עִם־אִשָּׁה יִלָּכֵדוּ, זָקֵן עִם־מְלֵא יָמִים,</b> מי שהושלמו ימיו. איש לא ישרוד.
(יב) <b>וְנָסַבּוּ,</b> יועברו <b>בָתֵּיהֶם לַאֲחֵרִים,</b> וכן ה<b>שָׂדוֹת – לְחֶרְפָּה וְ</b>ה<b>נָשִׁים יַחְדָּו,</b> כולם. <b>כִּי־אַטֶּה אֶת־יָדִי</b>, אסמן <b>עַל־יֹשְׁבֵי הָאָרֶץ</b>, לצאת ממנה, <b>נְאֻם־ה'.</b>
(יג) <b>כִּי</b> כל ישראל <b>מִקְּטַנָּם וְעַד־גְּדוֹלָם כֻּלּוֹ בּוֹצֵעַ בָּצַע,</b> מפקיעי ממון, חמסנים, <b>וּמִנָּבִיא וְעַד־כֹּהֵן</b>, האנשים שבידם הכבוד והיוקרה הרוחניים, הנבואה, התורה והמקדש, <b>כֻּלּוֹ עֹשֶׂה שָּׁקֶר.</b> כולם שקרנים.
(יד) שלא כנביאי האמת, שתבעו מן העם תביעות קשות – <b>וַיְרַפְּאוּ אֶת־שֶׁבֶר</b>, מצוקת <b>עַמִּי עַל־נְקַלָּה,</b> בקלות יתרה, <b>לֵאמֹר: "שָׁלוֹם שָׁלוֹם",</b> הכול יהיה בסדר, <b>וְ</b>אף על פי ש<b>אֵין שָׁלוֹם,</b> משום שהם אדישים לשקר.
(טו) <b>הוֹבִישׁוּ</b>, הם היו אמורים להתבייש <b>כִּי־תוֹעֵבָה עָשׂוּ,</b> אבל <b>גַּם־בּוֹשׁ לֹא־יֵבוֹשׁוּ, גַּם־הַכְלִים לֹא יָדָעוּ.</b> מצבם כה שפל, שאין הם מסוגלים אפילו לחוש בושה וכלימה. <b>לָכֵן יִפְּלוּ בַנֹּפְלִים,</b> עם ההרוגים, <b>בְּעֵת־פְּקַדְתִּים,</b> בזמן הראוי <b>יִכָּשְׁלוּ, אָמַר ה'.</b>
(טז) <b>כֹּה אָמַר ה': עִמְדוּ עַל־דְּרָכִים,</b> אופני התנהגות <b>וּרְאוּ, וְשַׁאֲלוּ לִנְתִבוֹת עוֹלָם</b>, מימי קדם<b>: אֵי־זֶה דֶרֶךְ הַטּוֹב – וּלְכוּ־בָהּ, וּ</b>בכך <b>מִצְאוּ מַרְגּוֹעַ לְנַפְשְׁכֶם</b> בכל הלבטים ופרשות הדרכים. <b>וַיֹּאמְרוּ</b> במענה לדברי העצה והריצוי: <b>לֹא נֵלֵךְ.</b> איננו מעוניינים בחיפושי הדרך ולא ללכת בה.
(יז) <b>וַהֲקִמֹתִי עֲלֵיכֶם צֹפִים,</b> שישקיפו ממקום גבוה ויתריעו מפני סכנות: <b>הַקְשִׁיבוּ לְקוֹל שׁוֹפָר</b>, המאותת מלחמה. <b>וַיֹּאמְרוּ:</b> איננו מתכוונים לחפש את הדרך הישרה, ולא זו בלבד <b>לֹא נַקְשִׁיב</b> לדברי מוסר שייאמרו באוזנינו.
(יח) <b>לָכֵן שִׁמְעוּ, הַגּוֹיִם</b> בכלל, <b>וּדְעִי, עֵדָה,</b> ישראל, <b>אֶת</b> העוונות <b>אֲשֶׁר</b> נמצאים <b>בָּם.</b>
(יט) <b>שִׁמְעִי, הָאָרֶץ: הִנֵּה אָנֹכִי מֵבִיא רָעָה אֶל</b>, על <b>הָעָם הַזֶּה פְּרִי מַחְשְׁבוֹתָם</b>, תוצאה של דרך החשיבה ואופן ההתנהגות שלהם, <b>כִּי עַל</b>, אל <b>דְּבָרַי לֹא הִקְשִׁיבוּ, וְתוֹרָתִי</b> הם עוזבים <b>וַיִּמְאֲסוּ־בָהּ.</b>
(כ) <b>לָמָּה־זֶּה לִי לְבוֹנָה</b> אשר <b>מ</b>ארץ <b>שְּׁבָא תָבוֹא</b> ללוות את קרבנותיכם, <b>וְקָנֶה</b> הבושם <b>הַטּוֹב</b> הבא <b>מֵאֶרֶץ מֶרְחָק?!</b> חרף מאמציכם אין לי בהם נחת, כי <b>עֹלוֹתֵיכֶם לֹא לְרָצוֹן</b>, הם אינם רצויים ואינם מְרַצים עליכם, <b>וְזִבְחֵיכֶם לֹא־עָרְבוּ לִי,</b> מפני שאינכם נוהגים כראוי.
(כא) <b>לָכֵן כֹּה אָמַר ה': הִנְנִי נֹתֵן אֶל־הָעָם הַזֶּה מִכְשֹׁלִים, וְכָשְׁלוּ בָם אָבוֹת וּבָנִים יַחְדָּו,</b> ו<b>שָׁכֵן וְרֵעוֹ</b> ייכשלו <b>וְאָבָדוּ.</b>
(כב) נבואת איום נוספת: <b>כֹּה אָמַר ה': הִנֵּה עַם בָּא מֵאֶרֶץ צָפוֹן, וְגוֹי גָּדוֹל יֵעוֹר</b>, יתעורר <b>מִיַּרְכְּתֵי</b>, מקצות <b>אָרֶץ.</b> אלו הם הבבלים, ואולי מדובר גם בפלישת הסקיתים.
(כג) <b>קֶשֶׁת וְכִידוֹן יַחֲזִיקוּ. אַכְזָרִי הוּא</b> העם הזה <b>וְלֹא יְרַחֵמוּ. קוֹלָם כַּיָּם יֶהֱמֶה וְעַל־סוּסִים יִרְכָּבוּ.</b> עם זה <b>עָרוּךְ כְּאִישׁ</b> גיבור <b>לַמִּלְחָמָה עָלַיִךְ, בַּת־צִיּוֹן.</b> אַת היעד שלהם.
(כד) <b>שָׁמַעְנוּ אֶת־שָׁמְעוֹ</b> של האויב הזה, ו<b>רָפוּ יָדֵינוּ</b> מרוב פחד. <b>צָרָה</b>, מצוקה <b>הֶחֱזִקַתְנוּ,</b> אחזה בנו, <b>חִיל,</b> רעד <b>כַּיּוֹלֵדָה.</b>
(כה) <b>אַל־תֵּצְאוּ</b> אל <b>הַשָּׂדֶה, וּבַדֶּרֶךְ אַל־תֵּלֵכוּ, כִּי חֶרֶב</b> יש <b>לְאֹיֵב, מָגוֹר</b>, פחד <b>מִסָּבִיב.</b>
(כו) <b>בַּת־עַמִּי, חִגְרִי־שָׂק וְהִתְפַּלְּשִׁי בָאֵפֶר, אֵבֶל</b> על מות בן <b>יָחִיד עֲשִׂי־לָךְ,</b> אבלות מוחלטת בלא נחמה, <b>מִסְפַּד תַּמְרוּרִים,</b> מספד מר, <b>כִּי פִתְאֹם יָבֹא הַשֹּׁדֵד עָלֵינוּ.</b> ואז לא יהיה פנאי לעשות דבר, לכן ראוי שתתחילו להספיד כבר כעת.
(כז) דברי ה' אל הנביא: <b>בָּחוֹן</b>, מגדל צופים, או: נקודת מבחן כלשהי <b>נְתַתִּיךָ בְעַמִּי</b>, כמו <b>מִבְצָר. וְתֵדַע וּבָחַנְתָּ</b>, תבדוק ותכיר <b>אֶת־דַּרְכָּם.</b>
(כח) בבחינתך תגלה כי <b>כֻּלָּם סָרֵי סוֹרְרִים,</b> סרי דרך מרדניים, <b>הֹלְכֵי רָכִיל,</b> ואין הם מזיקים רק בדיבוריהם, אלא הם ככלי נשק והשחתה העשויים <b>נְחֹשֶׁת וּבַרְזֶל. כֻּלָּם מַשְׁחִיתִם</b> זה את זה <b>הֵמָּה.</b>
(כט) <b>נָחַר</b>, יבש ואינו נופח כראוי <b>מַפֻּחַ</b>, המכשיר לליבוי האש <b>מֵ</b>רוב ה<b>אֵשׁ, תַּם</b>, הולכת ונשרפת גם ה<b>עֹפָרֶת,</b> שאמורה לסייע לתהליך ההתכה. <b>לַשָּׁוְא צָרַף צָרוֹף,</b> בעבודתו של הצורף אין תועלת, <b>וְרָעִים</b>, סיגים <b>לֹא נִתָּקוּ,</b> אינם נפרדים מן המתכת.
(ל) <b>כֶּסֶף נִמְאָס</b>, מתכת מלוכלכת <b>קָרְאוּ לָהֶם,</b> אי אפשר לנקות מהם את הסיגים, וכל זאת, <b>כִּי־מָאַס ה' בָּהֶם.</b> כל התוכחות אינן מוליכות לזיקוק וניקוי, ומשום כך אין לישראל תקנה אלא במפלתם.
<h2>פרק ז</h2>
(א) <b>הַדָּבָר אֲשֶׁר־הָיָה אֶל־יִרְמְיָהוּ מֵאֵת ה' לֵאמֹר׃</b>
(ב) <b>עֲמֹד בְּשַׁעַר בֵּית ה',</b> בית המקדש, <b>וְקָרָאתָ שָּׁם אֶת־הַדָּבָר הַזֶּה וְאָמַרְתָּ: שִׁמְעוּ דְבַר־ ה' כָּל</b> אנשי <b>יְהוּדָה הַבָּאִים בַּשְּׁעָרִים הָאֵלֶּה לְהִשְׁתַּחֲוֹת לַה'.</b>
(ג) <b>כֹּה־ אָמַר ה' צְבָאוֹת אֱלֹהֵי יִשְׂרָאֵל: הֵיטִיבוּ דַרְכֵיכֶם וּמַעַלְלֵיכֶם,</b> מעשיכם, <b>ו</b>אז <b>אֲשַׁכְּנָה אֶתְכֶם</b>, תוכלו לשבת לבטח <b>בַּמָּקוֹם הַזֶּה.</b>
(ד) <b>אַל־תִּבְטְחוּ לָכֶם אֶל־דִּבְרֵי הַשֶּׁקֶר</b> הרווחים אצלכם <b>לֵאמֹר: "הֵיכַל ה', הֵיכַל ה', הֵיכַל ה' הֵמָּה</b> – המבנים הללו". השימוש בסיסמא 'היכל ה'' כפתרון לכל הבעיות – כוזב. קיומו של המקדש והעלייה אליו אינם מבטיחים לעם את שלומו, את ביטחונו ואת עתידו.
(ה) <b>כִּי אִם־הֵיטֵיב תֵּיטִיבוּ אֶת־דַּרְכֵיכֶם וְאֶת־מַעַלְלֵיכֶם,</b> תתקנו את התנהגותכם, <b>אִם־עָשׂוֹ תַעֲשׂוּ מִשְׁפָּט</b> צדק <b>בֵּין אִישׁ וּבֵין רֵעֵהוּ,</b>
(ו) <b>גֵּר, יָתוֹם וְאַלְמָנָה לֹא תַעֲשֹׁקוּ, וְדָם נָקִי אַל־תִּשְׁפְּכוּ בַּמָּקוֹם הַזֶּה, וְאַחֲרֵי אֱלֹהִים אֲחֵרִים לֹא תֵלְכוּ – לְרַע לָכֶם.</b> המעשים האלו אינם אלא לרעתכם.
(ז) אם אכן כך תנהגו – <b>וְשִׁכַּנְתִּי אֶתְכֶם בַּמָּקוֹם הַזֶּה, בָּאָרֶץ אֲשֶׁר נָתַתִּי לַאֲבוֹתֵיכֶם לְמִן־עוֹלָם וְעַד־עוֹלָם.</b>
(ח) <b>הִנֵּה אַתֶּם בֹּטְחִים לָכֶם עַל־דִּבְרֵי הַשָּׁקֶר לְבִלְתִּי הוֹעִיל,</b> ללא תועלת. אתם חושבים בטעות שבבית המקדש טמון כעין קסם המבטיח לכם קיום, תקנה וכפרה לכל עיוות. לאמתו של דבר היכל ה' משמעותי רק כשהוא משכן לרצון ה', וכשאנשים פועלים בהתאם לרצונו.
(ט) <b>הֲגָנֹב, רָצֹחַ וְנָאֹף וְהִשָּׁבֵעַ לַשֶּׁקֶר וְקַטֵּר</b>, שרפת קטורת או קרבנות <b>לַבָּעַל וְהָלֹךְ אַחֲרֵי אֱלֹהִים אֲחֵרִים אֲשֶׁר לֹא־יְדַעְתֶּם.</b> האם לדעתכם תוכלו לעשות כל אלה,
(י) <b>וּ</b>לאחר מכן <b>בָאתֶם וַעֲמַדְתֶּם לְפָנַי בַּבַּיִת הַזֶּה אֲשֶׁר נִקְרָא־שְׁמִי עָלָיו, וַאֲמַרְתֶּם: נִצַּלְנוּ</b> בזכות המקדש מכל רע – <b>לְמַעַן</b> כדי שתוכלו להמשיך ל<b>עֲשׂוֹת אֵת כָּל־הַתּוֹעֵבֹת הָאֵלֶּה?!</b>
(יא) <b>הַ</b>אם <b>מְעָרַת פָּרִצִים</b>, מחבוא ומחסה לפורעי חוק או חיות רעות <b>הָיָה הַבַּיִת הַזֶּה אֲשֶׁר־נִקְרָא־שְׁמִי עָלָיו, בְּעֵינֵיכֶם?! גַּם</b> את מעשיכם מחוץ למקדש ואת ההתייחסות שלכם אל המקדש <b>אָנֹכִי הִנֵּה רָאִיתִי. נְאֻם־ה'.</b>
(יב) עליכם ללמוד מן העבר הלא-רחוק שהיכל ה' אינו מבטיח דבר – <b>כִּי לְכוּ־נָא אֶל־מְקוֹמִי אֲשֶׁר בְּשִׁילוֹ,</b> משכן שילה <b>אֲשֶׁר שִׁכַּנְתִּי שְׁמִי שָׁם בָּרִאשׁוֹנָה, וּרְאוּ אֵת אֲשֶׁר־עָשִׂיתִי לוֹ מִפְּנֵי רָעַת עַמִּי יִשְׂרָאֵל.</b> אחרי מאות שנים שבהן עמד משכן ה' בשילה, נשאר המקום חרב בגלל מעשיהם הרעים של ישראל.
(יג) <b>וְעַתָּה יַעַן</b>, בגלל <b>עֲשׂוֹתְכֶם אֶת־כָּל־הַמַּעֲשִׂים הָאֵלֶּה, נְאֻם־ה', וָאֲדַבֵּר אֲלֵיכֶם</b> באמצעות הנביאים <b>הַשְׁכֵּם וְדַבֵּר</b>, שוב ושוב <b>וְלֹא שְׁמַעְתֶּם, וָאֶקְרָא אֶתְכֶם וְלֹא עֲנִיתֶם –</b>
(יד) <b>וְעָשִׂיתִי לַבַּיִת אֲשֶׁר נִקְרָא־שְׁמִי עָלָיו,</b> בית המקדש <b>אֲשֶׁר אַתֶּם בֹּטְחִים בּוֹ, וְלַמָּקוֹם אֲשֶׁר־נָתַתִּי לָכֶם וְלַאֲבוֹתֵיכֶם, כַּאֲשֶׁר עָשִׂיתִי לְשִׁלוֹ.</b> אֲשֶׁר־נָתַתִּי לָכֶם וְלַאֲבוֹתֵיכֶם, כַּאֲשֶׁר עָשִׂיתִי לְשִׁלוֹ.
(טו) <b>וְהִשְׁלַכְתִּי אֶתְכֶם מֵעַל פָּנָי</b> לגלות, <b>כַּאֲשֶׁר הִשְׁלַכְתִּי אֶת־כָּל־אֲחֵיכֶם, אֵת כָּל־זֶרַע אֶפְרָיִם</b>, אנשי ממלכת ישראל.
(טז) ה' פונה לירמיהו: <b>וְאַתָּה אַל־תִּתְפַּלֵּל בְּעַד־הָעָם הַזֶּה וְאַל־תִּשָּׂא</b>, אל תרים את קולך <b>בַעֲדָם רִנָּה</b>, בנעימה <b>וּתְפִלָּה</b> כשליח ציבור, <b>וְאַל־תִּפְגַּע</b>, תפציר <b>בִּי</b> עבורם, <b>כִּי־אֵינֶנִּי שֹׁמֵעַ אֹתָךְ.</b>
(יז) <b>הַאֵינְךָ רֹאֶה מָה הֵמָּה עֹשִׂים בְּעָרֵי יְהוּדָה וּבְחֻצוֹת יְרוּשָׁלִָם?!</b>
(יח) <b>הַבָּנִים מְלַקְּטִים עֵצִים, וְהָאָבוֹת מְבַעֲרִים אֶת־הָאֵשׁ, וְהַנָּשִׁים לָשׁוֹת בָּצֵק</b> כדי <b>לַעֲשׂוֹת כַּוָּנִים,</b> עוגות מיוחדות, אולי בתבנית כוכב<b>, ל</b>שם <b>מְלֶכֶת הַשָּׁמַיִם</b>, כינוי לאלה של צבא השמים. <b>ו</b>ל<b>הַסֵּךְ נְסָכִים לֵאלֹהִים אֲחֵרִים.</b> החגיגות המשפחתיות הללו נעשות לעיני כול, תחת כיפת השמים <b>– לְמַעַן הַכְעִסֵנִי.</b>
(יט) <b>הַאֹתִי הֵם מַכְעִסִים, נְאֻם־ה',</b> כפי שהם חושבים?! הרי מעשיהם אינם משפיעים עלי – <b>הֲלוֹא אֹתָם</b> – את עצמם הם מכעיסים, <b>לְמַעַן בֹּשֶׁת פְּנֵיהֶם,</b> כך שמעשיהם מביישים רק אותם ופועלים רק נגדם.
(כ) <b>לָכֵן כֹּה־אָמַר ה' אֱלוֹהִים: הִנֵּה אַפִּי וַחֲמָתִי נִתֶּכֶת אֶל־הַמָּקוֹם הַזֶּה</b>, על העיר ועל הארץ כולה, <b>עַל־הָאָדָם וְעַל־הַבְּהֵמָה וְעַל־עֵץ הַשָּׂדֶה וְעַל־פְּרִי הָאֲדָמָה, וּבָעֲרָה וְלֹא תִכְבֶּה.</b> הכול ייחרב.
(כא) ייתכן שגם את התוכחה הזאת אמר הנביא בשם ה' בשער המקדש או במקדש עצמו. <b>כֹּה אָמַר ה' צְבָאוֹת אֱלֹהֵי יִשְׂרָאֵל:</b> את <b>עֹלוֹתֵיכֶם</b>, הקרבנות שאתם שורפים כליל לשמי <b>סְפוּ</b>, הוסיפו <b>עַל־זִבְחֵיכֶם,</b> זבחי השלמים שלכם, שאת רוב בשרם אוכל מביא הקרבן. מבחינתי, אתם יכולים לצרף את קרבנות העולה שחשבתם בטעות שהעליתם למעני, לחגיגות הזבחים העממיות שלכם, <b>וְאִכְלוּ בָשָׂר.</b> חבל שתפסידו בשר לשווא.
(כב) הקרבנות אינם מוקד עבודת ה', <b>כִּי לֹא־דִבַּרְתִּי אֶת־אֲבוֹתֵיכֶם וְלֹא צִוִּיתִים בְּיוֹם</b>, בזמן <b>הוֹצִיאִי אוֹתָם מֵאֶרֶץ מִצְרָיִם עַל־דִּבְרֵי עוֹלָה וָזָבַח.</b> דברי התורה היסודיים אינם עוסקים בצורך להקריב קרבנות. מצע ייעודו של העם ששטחתי בפני אבותיכם כשנתתי להם את התורה אינו כולל את הקרבנות.
(כג) <b>כִּי אִם־אֶת־הַדָּבָר הַזֶּה צִוִּיתִי אוֹתָם לֵאמֹר: שִׁמְעוּ בְקוֹלִי, וְהָיִיתִי לָכֶם לֵאלֹהִים, וְאַתֶּם תִּהְיוּ־לִי לְעָם, וַהֲלַכְתֶּם בְּכָל־הַדֶּרֶךְ אֲשֶׁר אֲצַוֶּה אֶתְכֶם לְמַעַן יִיטַב לָכֶם.</b> ההוראה הבסיסית המופנית אל ישראל היא שילכו בדרך ה' וינהגו כעמו. בעשרת הדיברות לא מופיע אף ציווי הנוגע לקרבנות.
(כד) <b>וְלֹא שָׁמְעוּ וְלֹא־הִטּוּ אֶת־אָזְנָם, וַיֵּלְכוּ בְּמֹעֵצוֹת</b>, בעצות ורעיונות אחרים <b>בִּשְׁרִרוּת לִבָּם הָרָע, וַיִּהְיוּ לְאָחוֹר וְלֹא לְפָנִים,</b> הם פנו תמיד לכיוון הנגדי, נסוגו ולא התקדמו
(כה) <b>לְמִן־הַיּוֹם אֲשֶׁר יָצְאוּ אֲבוֹתֵיכֶם מֵאֶרֶץ מִצְרַיִם עַד הַיּוֹם הַזֶּה. וָאֶשְׁלַח אֲלֵיכֶם אֶת־כָּל־עֲבָדַי הַנְּבִיאִים</b> בכל <b>יוֹם הַשְׁכֵּם וְשָׁלֹחַ,</b>
(כו) <b>וְלוֹא שָׁמְעוּ אֵלַי וְ</b>אף <b>לֹא הִטּוּ אֶת־אָזְנָם, וַיַּקְשׁוּ אֶת־עָרְפָּם, הֵרֵעוּ</b> יותר <b>מֵאֲבוֹתָם.</b>
(כז) אלה הם שוב דברי ה' לנביא: <b>וְדִבַּרְתָּ אֲלֵיהֶם אֶת־כָּל־הַדְּבָרִים</b> הקשים <b>הָאֵלֶּה וְלֹא יִשְׁמְעוּ אֵלֶיךָ, וְקָרָאתָ</b>, אתה תעמוד בשער המקדש ותפנה <b>אֲלֵיהֶם, וְ</b>אילו הם <b>לֹא יַעֲנוּכָה,</b> יענו לך. כל עוד 'האיש התמהוני' הזה אינו חוסם את הפתח, הם ימשיכו להיכנס אל המקדש.
(כח) <b>וְאָמַרְתָּ אֲלֵיהֶם</b> דברים שאינם זרים להם<b>: זֶה הַגּוֹי אֲשֶׁר לוֹא</b>, לא <b>שָׁמְעוּ בְּקוֹל ה' אֱלֹהָיו וְלֹא לָקְחוּ מוּסָר.</b> אמנם דבריך מוכרים להם, ודברי האמת שבפיך ניכרים, אבל <b>אָבְדָה הָאֱמוּנָה</b> מלבם <b>וְנִכְרְתָה מִפִּיהֶם.</b> הם מתעלמים מן הנושא ואינם מדברים בו.
(כט) ציון, <b>גָּזִּי נִזְרֵךְ</b>, גזזי שערך <b>וְהַשְׁלִיכִי</b> אותו, ביטוי לאבל וניוול, <b>וּשְׂאִי</b>, השמיעי <b>עַל־שְׁפָיִם</b>, גבעות <b>קִינָה, כִּי מָאַס ה'</b> בך <b>וַיִּטֹּשׁ</b>, עזב <b>אֶת־דּוֹר עֶבְרָתוֹ,</b> הדור המכעיס אותו.
(ל) <b>כִּי־עָשׂוּ בְנֵי־יְהוּדָה הָרַע בְּעֵינַי, נְאֻם־ה', שָׂמוּ שִׁקּוּצֵיהֶם בַּבַּיִת אֲשֶׁר־נִקְרָא־שְׁמִי עָלָיו לְטַמְּאוֹ.</b> בצד שימושי הקודש בבית המקדש, ריכזו בו גם צלמים ומזבח לאלוהים אחרים.
(לא) <b>וּבָנוּ</b> את <b>בָּמוֹת הַתֹּפֶת אֲשֶׁר בְּגֵיא בֶן־הִנֹּם</b>, עמק סמוך לירושלים שבו קיימו פולחנים שונים, ובו הוקמו מוקדי התופת <b>לִשְׂרֹף אֶת־בְּנֵיהֶם וְאֶת־בְּנֹתֵיהֶם בָּאֵשׁ,</b> בין אם שרפה ממש כקרבן, בין העברה סמלית בתוך מדורות פולחניות למולך, <b>אֲשֶׁר לֹא צִוִּיתִי,</b> וממילא הדבר עומד באיסורו, <b>וְלֹא עָלְתָה עַל־לִבִּי.</b>
(לב) <b>לָכֵן הִנֵּה־יָמִים בָּאִים, נְאֻם־ה', וְלֹא־יֵאָמֵר עוֹד</b>, ייקרא למקום הזה בשמות <b>הַתֹּפֶת וְגֵיא בֶן־הִנֹּם, כִּי אִם־גֵּיא הַהֲרֵגָה</b>. זה יהיה שמו החדש. <b>וְקָבְרוּ בְתֹפֶת מֵאֵין מָקוֹם.</b> למרות שקברי מתים נחשבו טמאים גם בדתות אחרות, מרוב גופות ישמש המקום שבו עמדו במות ההקרבה, אזור קבורה.
(לג) מכיוון שהגיא יתמלא בגוויות – <b>וְהָיְתָה נִבְלַת הָעָם הַזֶּה לְמַאֲכָל לְעוֹף הַשָּׁמַיִם וּלְבֶהֱמַת הָאָרֶץ וְאֵין מַחֲרִיד,</b> מפריע. ְאֵין מַחֲרִיד,
(לד) <b>וְהִשְׁבַּתִּי מֵעָרֵי יְהוּדָה וּמֵחֻצוֹת יְרוּשָׁלַם קוֹל שָׂשׂוֹן וְקוֹל שִׂמְחָה, קוֹל חָתָן וְקוֹל כַּלָּה.</b> לא יישמעו כאן עוד קולות שמחה וחיים, <b>כִּי לְחָרְבָּה,</b> לחורבן <b>תִּהְיֶה הָאָרֶץ.</b>
<h2>פרק ח</h2>
(א) <b>בָּעֵת הַהִיא</b> – כאשר הארץ תיחרב, <b>נְאֻם־ה', יוֹצִיאוּ אֶת־עַצְמוֹת מַלְכֵי־יְהוּדָה וְאֶת־עַצְמוֹת־שָׂרָיו וְאֶת־עַצְמוֹת הַכֹּהֲנִים וְאֵת עַצְמוֹת הַנְּבִיאִים וְאֵת עַצְמוֹת יוֹשְׁבֵי־יְרוּשָׁלָם מִקִּבְרֵיהֶם.</b> בהרס הרב לא יתחשבו בקברים ישנים. העצמות יושלכו מן הקברים. ובתיאור אירוני חריף:
(ב) <b>וּשְׁטָחוּם</b> כביכול <b>לַשֶּׁמֶשׁ וְלַיָּרֵחַ וּלְכֹל צְבָא הַשָּׁמַיִם אֲשֶׁר אֲהֵבוּם וַאֲשֶׁר עֲבָדוּם וַאֲשֶׁר הָלְכוּ אַחֲרֵיהֶם וַאֲשֶׁר דְּרָשׁוּם וַאֲשֶׁר הִשְׁתַּחֲווּ לָהֶם.</b> כאן מודגשים ריבוי הפנים והלהיטות של הקשר בין בני יהודה לעבודה זרה. <b>לֹא יֵאָסְפוּ וְלֹא יִקָּבֵרוּ, לְדֹמֶן</b>, לזבל <b>עַל־פְּנֵי הָאֲדָמָה יִהְיוּ.</b>
(ג) <b>וְנִבְחַר</b> אז <b>מָוֶת מֵחַיִּים.</b> החיים יהיו קשים ואומללים מאוד עד שאנשים יעדיפו את המוות – שאין עמו קבורה – על פניהם, <b>לְכֹל הַשְּׁאֵרִית הַנִּשְׁאָרִים מִן־הַמִּשְׁפָּחָה הָרָעָה הַזֹּאת</b>, לא רק לשרידים שבארץ אלא <b>בְּכָל־הַמְּקֹמוֹת, הַנִּשְׁאָרִים אֲשֶׁר הִדַּחְתִּים שָׁם. נְאֻם ה' צְבָאוֹת.</b>
(ד) <b>וְאָמַרְתָּ אֲלֵיהֶם: כֹּה אָמַר ה': הֲיִפְּלוּ</b> אנשים <b>וְלֹא יָקוּמוּ</b> עוד לעולם, <b>אִם־יָשׁוּב</b>, האם השובב, הסר מהדרך – <b>וְלֹא יָשׁוּב?!</b> מדוע לאחר שנכשלתם בעברות אתם נשארים שוכבים; מדוע אף שקוראים אליכם, אין אתם שבים?!
(ה) <b>מַדּוּעַ שׁוֹבְבָה</b>, סטה מדרך הישר <b>הָעָם הַזֶּה, יְרוּשָׁלִַם, מְשֻׁבָה</b>, סטייה, השתוללות <b>נִצַּחַת,</b> עולמית<b>?! הֶחֱזִיקוּ</b>, הם מחזיקים <b>בַּתַּרְמִת,</b> עבודתם הזרה, <b>מֵאֲנוּ לָשׁוּב.</b> נראה שאין הם חושבים לחזור בהם.
(ו) <b>הִקְשַׁבְתִּי</b> לדבריהם <b>וָאֶשְׁמָע – לוֹא־כֵן</b>, שקר <b>יְדַבֵּרוּ. אֵין אִישׁ נִחָם</b>, מתחרט <b>עַל־רָעָתוֹ לֵאמֹר: "מֶה עָשִׂיתִי?" כֻּלֹּה שָׁב</b>, הולכים וחוזרים והולכים <b>בִּמְרוּצָתָם</b> ללא מעצור <b>כְּסוּס שׁוֹטֵף בַּמִּלְחָמָה.</b> אף שהסוסים הרתומים למרכבות הקרב הם כלי מלחמה גדול ביותר, גמישות תנועתם מוגבלת. הסוסים השועטים קדימה אינם יכולים לנטות הצדה בקלות. להם מדומים האנשים חסרי המעצורים הרצים בדרכם, שאינם מעלים על דעתם לעצור או לשנות כיוון.
(ז) <b>גַּם־חֲסִידָה בַשָּׁמַיִם יָדְעָה מוֹעֲדֶיהָ.</b> אפילו החסידות חשות את זמניהן. נדידתן מתרחשת בתאריכים מדויקים למדי. הן מגיעות לארץ בערך בעונת האביב וחוזרות בסתיו. <b>וְתֹר וְסִיס וְעָגוּר</b> הציפורים הנודדות <b>שָׁמְרוּ אֶת־עֵת בֹּאָנָה</b>, מקפידות על זמן בואן, <b>וְ</b>שלא כבעלי החיים השומרים על סדריהם וחוקם, <b>עַמִּי לֹא יָדְעוּ</b> לשמור <b>אֵת מִשְׁפַּט ה'.</b>
(ח) <b>אֵיכָה תֹאמְרוּ: "חֲכָמִים אֲנַחְנוּ,</b> יש בידינו מסורות וספרים, <b>וְתוֹרַת ה' אִתָּנוּ"?! אָכֵן</b>, לאמתו של דבר <b>הִנֵּה לַשֶּׁקֶר עָשָׂה</b>, כתב <b>עֵט</b> ה<b>שֶׁקֶר</b> של ה<b>סֹפְרִים</b>, שהרי אינכם מאמתים את מה שהעט כתב.
(ט) <b>הֹבִשׁוּ</b>, יתביישו <b>חֲכָמִים, חַתּוּ</b>, ייבהלו, יישברו <b>וַיִּלָּכֵדוּ,</b> ייתפסו בכזביהם. <b>הִנֵּה בִדְבַר־ה' מָאָסוּ וְ</b>על כן, <b>חָכְמַת־מֶה לָהֶם?!</b> איזו חכמה יש בידם?! מה התועלת בחכמים ובסופרים, אם איש מהם אינו מסייע להחזיר את העם אל ה'?!
(י) <b>לָכֵן אֶתֵּן אֶת־נְשֵׁיהֶם לַאֲחֵרִים</b> ואת <b>שְׂדוֹתֵיהֶם לְיוֹרְשִׁים,</b> שהרי הם עצמם עומדים למות. <b>כִּי מִקָּטֹן וְעַד־גָּדוֹל כֻּלֹּה בֹּצֵעַ בָּצַע.</b> בצע כסף בראש מעייניהם. <b>מִנָּבִיא וְעַד־כֹּהֵן כֻּלֹּה</b>, כל הצמרת הדתית <b>עֹשֶׂה שָּׁקֶר.</b>
(יא) <b>וַיְרַפּוּ</b>, אותם אנשי רוח מרפאים <b>אֶת־שֶׁבֶר בַּת־עַמִּי עַל־נְקַלָּה.</b> תחזיותיהם הפוליטיות אופטימיות ונינוחות, <b>לֵאמֹר: "שָׁלוֹם שָׁלוֹם".</b> הכול יסתדר, <b>ו</b>בסופו של דבר <b>אֵין שָׁלוֹם.</b>
(יב) <b>הֹבִשׁוּ</b>, הרועים הרוחניים התנהגו באופן מביש <b>כִּי תוֹעֵבָה עָשׂוּ</b>, לא רק בדיבוריהם על השלום אלא אף בתועבות שעשו. <b>גַּם־בּוֹשׁ לֹא־יֵבֹשׁוּ וְהִכָּלֵם לֹא יָדָעוּ.</b> אדם המתבייש במעשיו יוכל לשנות דרכו, אך להם זר רגש הבושה. <b>לָכֵן יִפְּלוּ בַנֹּפְלִים,</b> ינחלו מפלה, <b>בְּעֵת פְּקֻדָּתָם</b>, בבוא זמנם <b>יִכָּשְׁלוּ, אָמַר ה'.</b> כיוון שלא הכירו בחומרת מעשיהם ולא תיקנו את עצמם, אין למצבם פתרון אלא במפלתם הגמורה.
(יג) <b>אָסֹף אֲסִיפֵם,</b> אביא את סופם, אסירם, <b>נְאֻם־ה'.</b> לא יישאר דבר – <b>אֵין עֲנָבִים בַּגֶּפֶן, וְאֵין תְּאֵנִים בַּתְּאֵנָה, וְהֶעָלֶה נָבֵל</b>. שני העצים הללו נותרים במערומיהם לאחר לקיטת הפרות ונשירת העלים. <b>וָאֶתֵּן לָהֶם יַעַבְרוּם,</b> את מה שנתתי להם יעבירו מהם האויבים.
(יד) באותו זמן יאמרו אנשים זה לזה: "<b>עַל־מָה אֲנַחְנוּ ישְׁבִים</b> לבדנו ללא הגנה?! הלוא האויב עומד לבוא. <b>הֵאָסְפוּ וְנָבוֹא אֶל־עָרֵי הַמִּבְצָר".</b> ערי המבצר נועדו למחסה מפני אויבים, לא רק לתושביהן הקבועים אלא לכל האזור. הנביא מוסיף על דבריהם מנקודת מבטו שלו: <b>וְנִדְּמָה־שָּׁם.</b> נושמד, או: נשתתק בערי המבצר. כלומר, גם אם ייאספו אל המבצרים, הם לא יינצלו. <b>כִּי ה' אֱלֹהֵינוּ הֲדִמָּנוּ,</b> דומם אותנו, <b>וַיַּשְׁקֵנוּ מֵי־רֹאשׁ,</b> נוזל מר ורעיל, <b>כִּי חָטָאנוּ לַה'.</b>
(טו) <b>קַוֵּה לְשָׁלוֹם</b>, הכול מקווים לשלום <b>– וְאֵין טוֹב;</b> מצפים <b>לְעֵת מַרְפֵּה</b>, שיבוא זמן רפואה, או: הרפייה ומנוחה <b>– וְהִנֵּה בְעָתָה,</b> אימה.
(טז) <b>מִדָּן נִשְׁמַע נַחְרַת סוּסָיו.</b> האויב בא מצפון, ועמו מספר עצום של סוסי מלחמה. לפיכך אפשר לשמוע את חרחוריהם בדהרתם מדן הרחוקה. <b>מִקּוֹל מִצְהֲלוֹת אַבִּירָיו</b>, סוסיו החזקים <b>רָעֲשָׁה כָּל־הָאָרֶץ. וַיָּבוֹאוּ</b> האויבים <b>וַיֹּאכְלוּ</b>, ישמידו <b>אֶרֶץ וּמְלוֹאָהּ, עִיר וְישְׁבֵי בָהּ.</b>
(יז) <b>כִּי הִנְנִי מְשַׁלֵּחַ בָּכֶם נְחָשִׁים צִפְעֹנִים</b>, משפחת נחשים ארסיים <b>אֲשֶׁר אֵין־לָהֶם</b>, כנגדם <b>לָחַשׁ,</b> שימנע אותם מלבוא או ירפא את נשיכתם, <b>וְנִשְּׁכוּ אֶתְכֶם. נְאֻם־ה'.</b>
(יח) ואלו דברי הנביא עצמו, לאו דווקא כאדם פרטי: <b>מַבְלִיגִיתִי</b>, אני מתחזק בקושי <b>עֲלֵי יָגוֹן,</b> על הצער, <b>עָלַי לִבִּי דַוָּי,</b> כואב.
(יט) <b>הִנֵּה־קוֹל שַׁוְעַת בַּת־עַמִּי</b> נשמע <b>מֵאֶרֶץ מַרְחַקִּים</b>. הקול מבטא גם את הרגשתם של הרחוקים מהמקום<b>: "הַה' אֵין בְּצִיּוֹן, אִם־מַלְכָּהּ אֵין בָּהּ?!"</b> ה' נטש את ציון. והתשובה – <b>מַדּוּעַ הִכְעִסוּנִי בִּפְסִלֵיהֶם, בְּהַבְלֵי נֵכָר</b> שהכניסו לציון<b>?!</b> כיצד הם מצפים שאשכון בה?!
(כ) <b>עָבַר קצִיר</b> התבואה, ולאחר כמה חודשים <b>כָּלָה קָיִץ</b>, הסתיימה קציצת התאנים ואסיפתן. הזמן חולף עובר, <b>וַאֲנַחְנוּ לוֹא נוֹשָׁעְנוּ.</b>
(כא) <b>עַל־שֶׁבֶר בַּת־עַמִּי הָשְׁבַּרְתִּי,</b> נשברתי גם אני, <b>קָדַרְתִּי,</b> נעשיתי קודר. <b>שַׁמָּה</b>, השתוממות וריקנות <b>הֶחֱזִקָתְנִי,</b> אחזה בי בחזקה.
(כב) <b>הַ</b>אם <b>צֳרִי</b>, צמח שהיה נחשב מאוד בתעשיית צמחי המרפא, <b>אֵין בְּגִלְעָד,</b> בקרבת בקעת הירדן, מקום גידולו של הצרי<b>?!</b> ה<b>אִם־רֹפֵא אֵין שָׁם – כִּי מַדּוּעַ לֹא עָלְתָה אֲרֻכַת</b>, צמחה רפואת <b>בַּת־עַמִּי?!</b> על אף אפשרויות הריפוי שלהם אין מי שירפאנו באסוננו הלאומי.
(כג) הנביא רואה את הפורענות ההולכת וקרבה. הוא כבר שומע את צהלות סוסי האויב, אבל העם אינו שב, ואין תקווה לרפואת שברו. במצב הזה לא נותר לו אלא הבכי – <b>מִי־יִתֵּן</b> שיהיה <b>רֹאשִׁי</b> כולו <b>מַיִם, וְעֵינִי</b> תהפוך ל<b>מְקוֹר דִּמְעָה, וְ</b>אז <b>אֶבְכֶּה יוֹמָם וָלַיְלָה אֵת חַלְלֵי בַת־עַמִּי.</b>
<h2>פרק ט</h2>
(א) כאן מותח הנביא ביקורת, בעיקר על נזקי הדיבור והיחסים שבין איש לרעהו: <b>מִי־יִתְּנֵנִי</b>, הלוואי שהיה ניתן לי <b>בַמִּדְבָּר מְלוֹן אֹרְחִים,</b> מקום שאוכל לגור בו מחוץ ליישוב, <b>וְאֶעֶזְבָה אֶת־עַמִּי וְאֵלְכָה מֵאִתָּם, כִּי כֻלָּם מְנָאֲפִים, עֲצֶרֶת</b>, קהילת <b>בֹּגְדִים.</b> מוטב שאתבודד.
(ב) <b>וַיַּדְרְכוּ</b>, מתחו <b>אֶת־לְשׁוֹנָם</b>, שפסקה מלשמש אמצעי תקשורת והפכה ל<b>קַשְׁתָּם</b> כדי לירות בה <b>שֶׁקֶר, וְלֹא לֶאֱמוּנָה גָּבְרוּ בָאָרֶץ</b>. כוחם וגבורתם לא קידמו פעולות המבטאות נאמנות ויושר, אלא להיפך – <b>כִּי מֵרָעָה אֶל־רָעָה יָצָאוּ.</b> הם פעילים, יוצרים ומדברים, אבל פועלם רע בעיני אלוקים ואדם. <b>וְאֹתִי לֹא־יָדָעוּ, נְאֻם־ה'.</b> המציאות החברתית הזו מומחשת באזהרה:
(ג) <b>אִישׁ מֵרֵעֵהוּ הִשָּׁמֵרוּ,</b> שמרו עצמכם מידידיכם, <b>וְעַל־כָּל־אָח אַל־תִּבְטָחוּ, כִּי כָל־אָח עָקוֹב יַעְקֹב,</b> מרמה ומכשיל את אחיו, <b>וְכָל־רֵעַ</b> לכאורה <b>רָכִיל יַהֲלֹךְ,</b> מרכל בחברו ופוגע בו.
(ד) <b>וְאִישׁ בְּרֵעֵהוּ יְהָתֵלּוּ,</b> לועגים ומשטים, <b>וֶאֱמֶת לֹא יְדַבֵּרוּ. לִמְּדוּ</b>, הרגילו את <b>לְשׁוֹנָם</b> ל<b>דַּבֶּר־שֶׁקֶר, הַעֲוֵה נִלְאוּ.</b> מעשיהם המעוותים כה רבים, עד שעייפו אותם.
(ה) דברי ה' לנביא: גם <b>שִׁבְתְּךָ</b>, אתה יושב <b>בְּתוֹךְ מִרְמָה.</b> מרמה מתרחשת בכל צד, וגם אותך היא אופפת. ולא רק בין איש לרעהו – <b>בְּמִרְמָה מֵאֲנוּ דַעַת־אוֹתִי. נְאֻם־ה'.</b> אמונתם, ואף כפירתם, מרמה היא. הרמייה הפכה לנורמה התנהגותית ומחשבתית.
(ו) <b>לָכֵן כֹּה אָמַר ה' צְבָאוֹת: הִנְנִי צוֹרְפָם וּבְחַנְתִּים</b>. תגיע השעה שאצטרך לזקק אותם מזוהמתם, <b>כִּי־אֵיךְ אֶעֱשֶׂה</b> אחרת <b>מִפְּנֵי בַּת־עַמִּי,</b> שכך נוהגת. הרי דרוש לה תיקון למרות שהוא יכאיב.
(ז) <b>חֵץ שָׁחוּט</b>, מחודד, מרודד הייתה <b>לְשׁוֹנָם</b> הפוגעת, <b>מִרְמָה דִבֵּר</b> המדבר, <b>בְּפִיו שָׁלוֹם אֶת</b>, עם <b>רֵעֵהוּ יְדַבֵּר, ו</b>אילו <b>בְקִרְבּוֹ יָשִׂים אָרְבּוֹ.</b> בלבו הוא זומם להכשיל את חברו.
(ח) <b>הַעַל־אֵלֶּה לֹא־אֶפְקָד</b>, אענוש <b>בָּם?! נְאֻם־ה',</b> ה<b>אִם בְּגוֹי אֲשֶׁר־כָּזֶה לֹא תִתְנַקֵּם נַפְשִׁי?!</b> הרי אי אפשר להצדיק את התנהגותם המאוסה.
(ט) ואלו דברי הנביא: <b>עַל־הֶהָרִים אֶשָּׂא בְכִי וָנֶהִי,</b> מספד, <b>וְעַל־נְאוֹת מִדְבָּר</b> אקונן <b>קִינָה, כִּי</b> המקומות הללו <b>נִצְּתוּ</b>, חרבו <b>מִבְּלִי־אִישׁ עֹבֵר,</b> ולא רק מבני האדם – <b>וְלֹא שָׁמְעוּ</b> בהם <b>קוֹל מִקְנֶה, מֵעוֹף הַשָּׁמַיִם וְעַד־בְּהֵמָה,</b> כולם <b>נָדְדוּ הָלָכוּ.</b>
(י) <b>וְנָתַתִּי אֶת־יְרוּשָׁלַם לְגַלִּים</b>, תִּלים, ערמות אבן ועפר, ול<b>מְעוֹן תַּנִּים</b>, מעין כלבי בר קטנים החיים במקומות שוממים ומייללים. או: עופות לילה שקריאתם נשמעת בשעות החשכה. <b>וְאֶת־עָרֵי יְהוּדָה אֶתֵּן שְׁמָמָה מִבְּלִי יוֹשֵׁב.</b>
(יא) כאן מופיע מעין דיון עם ה' על פשר מפלתם של ישראל: <b>מִי־הָאִישׁ הֶחָכָם וְיָבֵן אֶת־זֹאת, ו</b>מיהו <b>אֲשֶׁר דִּבֶּר פִּי־ה' אֵלָיו וְיַגִּדָהּ,</b> יוכל להסביר <b>עַל־מָה אָבְדָה הָאָרֶץ</b> במלחמות ובמפלות?! מדוע <b>נִצְּתָה כַמִּדְבָּר מִבְּלִי עֹבֵר?!</b>
(יב) גם אם אין בבני האדם מי שיודע את סיבותיו של החורבן הקשה – <b>וַיֹּאמֶר ה': עַל־עָזְבָם אֶת־תּוֹרָתִי אֲשֶׁר נָתַתִּי לִפְנֵיהֶם, וְלֹא־שָׁמְעוּ בְקוֹלִי, וְלֹא־הָלְכוּ בָהּ,</b> בתורתי.
(יג) <b>וַיֵּלְכוּ אַחֲרֵי שְׁרִרוּת לִבָּם</b>, נטיות לבם הפרוע <b>וְאַחֲרֵי הַבְּעָלִים אֲשֶׁר לִמְּדוּם אֲבוֹתָם.</b> עבודת הבעל אינה חדשה אלא מסורת ישנה בידם מאבותיהם. מכל מקום בעקבות החטאים מגיע העונש –
(יד) <b>לָכֵן כֹּה־אָמַר ה' צְבָאוֹת אֱלֹהֵי יִשְׂרָאֵל: הִנְנִי מַאֲכִילָם אֶת־הָעָם הַזֶּה לַעֲנָה</b>, צמח מר, <b>וְהִשְׁקִיתִים מֵי־רֹאשׁ</b>, משקה העשוי מצמח אחר, שאף הוא מר ורעיל. מלבד טעמם הגרוע, צמחים אלה משכרים ומהממים.
(טו) <b>וַהֲפִצוֹתִים בַּגּוֹיִם</b>, במקומות מרוחקים וזרים <b>אֲשֶׁר לֹא יָדְעוּ הֵמָּה וַאֲבוֹתָם,</b> ולא זו בלבד – <b>וְשִׁלַּחְתִּי אַחֲרֵיהֶם אֶת־הַחֶרֶב עַד כַּלּוֹתִי אוֹתָם</b> שם.
(טז) <b>כֹּה אָמַר ה' צְבָאוֹת: הִתְבּוֹנְנוּ וְקִרְאוּ לַמְקוֹנְנוֹת,</b> נשים העוסקות בהשמעת דברי קינה ותפקידן לעורר בכי ויללה בלוויות ובאספות אבל, <b>וּתְבוֹאֶינָה. וְאֶל־הַחֲכָמוֹת</b>, הבקיאות בעריכת דברי מליצה, תוכחה ומוסר, <b>שִׁלְחוּ וְתָבוֹאנָה.</b>
(יז) <b>וּתְמַהֵרְנָה</b> המקוננות והחכמות <b>וְתִשֶּׂנָה</b>, תישאנה, תשמענה <b>עָלֵינוּ נֶהִי,</b> המיה, בכי, <b>וְתֵרַדְנָה עֵינֵינוּ דִּמְעָה, וְעַפְעַפֵּינוּ יִזְּלוּ־מָיִם.</b>
(יח) <b>כִּי קוֹל נְהִי נִשְׁמַע מִצִּיּוֹן: אֵיךְ שֻׁדָּדְנוּ</b>, שדדו, או: הכריעו אותנו<b>?! בֹּשְׁנוּ מְאֹד כִּי־עָזַבְנוּ אָרֶץ, כִּי הִשְׁלִיכוּ</b> האויבים את <b>מִשְׁכְּנוֹתֵינוּ,</b> ונעשינו זרים ללא ארץ משלנו.
(יט) <b>כִּי־שְׁמַעְנָה, נָשִׁים,</b> את <b>דְּבַר־ה', וְתִקַּח אָזְנְכֶם</b> את <b>דְּבַר־פִּיו, וְלַמֵּדְנָה בְנוֹתֵיכֶם נֶהִי,</b> כיצד לבכות, <b>וְאִשָּׁה</b> תלמד את <b>רְעוּתָהּ</b>, חברתה <b>קִינָה.</b> האסונות עומדים לבוא –
(כ) <b>כִּי־עָלָה מָוֶת</b> ונכנס <b>בְּחַלּוֹנֵינוּ, בָּא בְּאַרְמְנוֹתֵינוּ</b>, בהיכלותינו, במבצרינו ובבתינו הגדולים <b>לְהַכְרִית עוֹלָל</b>, ילדים רכים <b>מִחוּץ</b>, מלשחק בחוצות, ולהרוג <b>בַּחוּרִים מ</b>לכת ב<b>רְחֹבוֹת.</b>
(כא) <b>דַּבֵּר כֹּה,</b> כך, <b>נְאֻם־ה': וְנָפְלָה נִבְלַת הָאָדָם כְּדֹמֶן</b>, כמו זבל <b>עַל־פְּנֵי הַשָּׂדֶה, וּכְעָמִיר</b>, צרור שיבולים קצורות <b>מֵאַחֲרֵי הַקֹּצֵר, וְאֵין מְאַסֵּף.</b> אין זה קציר תבואה לשם הזנה וחיים, אלא קציר שישאיר אחריו צמחים מתים בלבד.
(כב) לצד נבואת הפורענות הקשה, באים דברי מוסר: <b>כֹּה אָמַר ה': אַל־יִתְהַלֵּל חָכָם בְּחָכְמָתוֹ,</b> אף שהחכמה חשובה, אין להתפאר בה, <b>וְאַל־יִתְהַלֵּל הַגִּבּוֹר בִּגְבוּרָתוֹ. אַל־יִתְהַלֵּל עָשִׁיר בְּעָשְׁרוֹ.</b> גם בתכונות הנחשבות גבורה ועושר אין טעם להתהלל, שהרי החכמים, הגיבורים והעשירים שבבני ישראל לא התנהגו כראוי; חכמתם, גבורתם ועושרם לא הצילו אותם.
(כג) <b>כִּי אִם־בְּזֹאת יִתְהַלֵּל הַמִּתְהַלֵּל – הַשְׂכֵּל וְיָדֹעַ אוֹתִי.</b> התהילה האמתית ראויה ליודעי ה'. שאר התכונות עשויות להועיל, אך הן עראיות. קיום בטוח, יציב ואמתי ייווסד רק על הידיעה <b>כִּי אֲנִי ה' עֹשֶׂה חֶסֶד מִשְׁפָּט וּצְדָקָה בָּאָרֶץ,</b> ובהתאם לדרכַי, שאני מראה לכם, צריכים אתם לנהוג, <b>כִּי־ב</b>עשייתם של <b>אֵלֶּה חָפַצְתִּי, נְאֻם־ה'.</b>
(כד) <b>הִנֵּה יָמִים בָּאִים, נְאֻם־ה', וּפָקַדְתִּי עַל</b>, אזכור לרעה את <b>כָּל־מוּל בְּעָרְלָה,</b> כל מי שנימול ועדיין הוא בערלתו. כלומר, העונש יבוא הן על הערלים הן על המולים הדומים לערלים –
(כה) <b>עַל־מִצְרַיִם וְעַל־יְהוּדָה וְעַל־אֱדוֹם וְעַל־בְּנֵי עַמּוֹן וְעַל־מוֹאָב.</b> יהודה היו נימולים, ובמידת מה גם מצרים, עמון ומואב, <b>וְעַל כָּל־קְצוּצֵי פֵאָה</b>, קציצת פאות הראש או הזקן היה סימן ההיכר של שבטים <b>הַיֹּשְׁבִים בַּמִּדְבָּר.</b> <b>כִּי כָל־הַגּוֹיִם עֲרֵלִים</b>, בין שנימולו ובין שלא נימולו הם נחשבים ערלים, <b>וְכָל־בֵּית יִשְׂרָאֵל</b>, אף על פי שאינם ערלי בשר, הם <b>עַרְלֵי־לֵב.</b> ערלוּתם-חרפתם אינה באיבר אחד, אלא לבם הוא שסתום ואטום. ועל כן גם עליהם יבוא העונש.
<h2>פרק י</h2>
(א) <b>שִׁמְעוּ אֶת־הַדָּבָר אֲשֶׁר דִּבֶּר ה' עֲלֵיכֶם, בֵּית יִשְׂרָאֵל.</b>
(ב) <b>כֹּה אָמַר ה':</b> ראשית לכול, <b>אֶל</b>, את <b>דֶּרֶךְ הַגּוֹיִם</b> באשר היא – מנהגיהם, אמונותיהם ודתם, <b>אַל־תִּלְמָדוּ, וּמֵאֹתוֹת הַשָּׁמַיִם אַל־תֵּחָתּוּ,</b> תפחדו. האסטרולוגיה בהיקפה הגדול אינה צריכה לאיים עליכם <b>כִּי־יֵחַתּוּ הַגּוֹיִם מֵהֵמָּה.</b> לאומות העולם מתאים אולי לפחד מסימנים הבאים מצבא השמים; לא לכם<b>.</b>
(ג) <b>כִּי־חֻקּוֹת הָעַמִּים</b>, דתם ומושא יראתם <b>הֶבֶל הוּא, כִּי</b> הפסל שהם עובדים לו הוא <b>עֵץ מִיַּעַר</b>, ש<b>כְּרָתוֹ</b> הכורת, <b>מַעֲשֵׂה יְדֵי־חָרָשׁ</b>, נגר <b>בַּמַּעֲצָד</b>, מין קרדום.
(ד) לאחר חיתוך התבנית <b>בְּכֶסֶף וּבְזָהָב יְיַפֵּהוּ,</b> ואז <b>בְּמַסְמְרוֹת וּבְמַקָּבוֹת</b>, בפטישים <b>יְחַזְּקוּם –</b> את טסי המתכות היקרים, <b>וְ</b>כך הפסל <b>לוֹא יָפִיק,</b> יצא ממקומו, יתערער.
(ה) <b>כְּתֹמֶר</b>, עץ תמר <b>מִקְשָׁה,</b> כבול עץ זקוף, או: כדחליל הניצב בשדה קישואים <b>הֵמָּה</b> – הפסילים, <b>וְלֹא יְדַבֵּרוּ. נָשׂוֹא יִנָּשׂוּא,</b> הם מורמים על הידיים, <b>כִּי־לֹא יִצְעָדוּ.</b> לכן <b>אַל־תִּירְאוּ מֵהֶם כִּי־לֹא יָרֵעוּ, וְגַם־הֵיטֵיב אֵין אוֹתָם,</b> היכולת להיטיב אינה עמם<b>.</b>
(ו) <b>מֵאֵין כָּמוֹךָ,</b> מכיוון שאין דבר שהוא בר השוואה אליך, ה', <b>גָּדוֹל אַתָּה וְגָדוֹל שִׁמְךָ בִּגְבוּרָה.</b> גבורותיך ידועות בעולם.
(ז) <b>מִי לֹא יִרָאֲךָ, מֶלֶךְ הַגּוֹיִם?! כִּי לְךָ יָאָתָה,</b> ראויה תחושת היראה והכבוד, <b>כִּי בְכָל־חַכְמֵי הַגּוֹיִם וּבְכָל־מַלְכוּתָם מֵאֵין כָּמוֹךָ</b>, לא בחכמה ולא בגבורת ההנהגה.
(ח) <b>וּבְאַחַת</b>, בדבר אחד <b>יִבְעֲרוּ</b>, הם נבערים מדעת <b>וְיִכְסָלוּ,</b> נעשים טיפשים – ב<b>מוּסַר הֲבָלִים,</b> שהוא עבודת אליל, שהרי <b>עֵץ הוּא.</b> האלילים אמנם מפוארים, ופולחנם מרשים בלי ספק – ומשום כך האנושות בכל הזמנים פונה אליהם, אבל בסופו של דבר אינם אלא דברי הבאי.
(ט) לשם הכנתם <b>כֶּסֶף מְרֻקָּע</b>, מרודד <b>מִתַּרְשִׁישׁ יוּבָא.</b> ייתכן שזוהי תרשיש שבספרד, כי גם אז היו שם מכרות כסף גדולים – שאינם מצויים בסביבת ארץ ישראל. <b>וְזָהָב</b> יובא <b>מֵאוּפָז</b> לאותה מטרה, וכך יעוצבו האלילים – <b>מַעֲשֵׂה חָרָשׁ וִידֵי צוֹרֵף, תְּכֵלֶת וְאַרְגָּמָן לְבוּשָׁם</b> של האלילים, <b>מַעֲשֵׂה חֲכָמִים כֻּלָּם.</b> אולי הם יצירות אמנות, אבל אינן אלא צעצועים שאין בהם רוח.
(י) <b>וַה' אֱלֹהִים אֱמֶת. הוּא־אֱלֹהִים חַיִּים וּמֶלֶךְ עוֹלָם. מִקִּצְפּוֹ</b>, מכעסו <b>תִּרְעַשׁ</b>, תרעד כל <b>הָאָרֶץ</b>, <b>וְלֹא־יָכִלוּ</b>, יישאו <b>גוֹיִם</b> את <b>זַעְמוֹ.</b> לפי שעה האלילים נראים ממשיים, אבל כשה' יכעס לא יישאר דבר מכל אלה.
(יא) הפסוק הבא נאמר בארמית קדומה, ונראה שהוא פונה למתגוררים במדינות רחוקות, אולי אפילו לאנשים שבבבל: <b>כִּדְנָה</b>, כך <b>תֵּאמְרוּן</b>, תאמרו <b>לְהוֹם</b>, להם – לגויים<b>: אֱלָהַיָּא</b>, אותם אלוהים <b>דִּי־שְׁמַיָּא</b>, שאת השמים <b>וְאַרְקָא</b>, והארץ <b>לָא עֲבַדוּ,</b> לא עשו, <b>יֵאבַדוּ</b>, יאבדו <b>מֵאַרְעָא</b>, מן הארץ <b>וּמִן־תְּחוֹת שְׁמַיָּא אֵלֶּה,</b> ומתחת השמים האלה. תוכן הדברים דומה לתוכן הפסוק הקודם, אלא שהוא נאמר בניב ארמי מיוחד.
(יב) עתה חוזר הנביא ללשונו וממשיך את דבריו הקודמים: ה' שהוא אלוקים חיים ומלך עולם, <b>עֹשֵׂה אֶרֶץ בְּכֹחוֹ, מֵכִין</b>, מכונן, מייסד <b>תֵּבֵל בְּחָכְמָתוֹ, וּבִתְבוּנָתוֹ נָטָה</b> את ה<b>שָׁמָיִם.</b>
(יג) <b>ל</b>קראת <b>קוֹל תִּתּוֹ הֲמוֹן</b>, המיית <b>מַיִם בַּשָּׁמַיִם</b> – <b>וַיַּעֲלֶה נְשִׂאִים</b>, עננים <b>מִקְצֵה הָאָרֶץ.</b> הגשם מתחיל בהיווצרות עננים. <b>בְּרָקִים ל</b>קראת ירידת ה<b>מָּטָר עָשָׂה, וַיּוֹצֵא רוּחַ מֵאֹצְרֹתָיו</b> לנשוב.
(יד) ושוב, <b>נִבְעַר כָּל־אָדָם</b> העוסק בעבודה זרה <b>מִדַּעַת,</b> גם אם נכתבו ספרי שימוש ולימוד רבים בנושא. <b>הֹבִישׁ</b>, יתבייש, יתאכזב <b>כָּל־צוֹרֵף מִפָּסֶל</b>, בפסל שיצר <b>כִּי שֶׁקֶר נִסְכּוֹ,</b> תבניתו היצוקה, <b>וְלֹא־רוּחַ בָּם</b> – בפסל ובמסכה.
(טו) <b>הֶבֶל הֵמָּה, מַעֲשֵׂה תַּעְתֻּעִים,</b> הטעיות, דמיונות שווא, <b>בְּעֵת פְּקֻדָּתָם יֹאבֵדוּ.</b>
(טז) <b>לֹא־כְאֵלֶּה</b> – כמו יצירי האדם <b>חֵלֶק יַעֲקֹב, כִּי־יוֹצֵר הַכֹּל הוּא</b>. <b>ו</b>יתרה מזו, <b>יִשְׂרָאֵל</b> הוא <b>שֵׁבֶט נַחֲלָתוֹ. ה' צְבָאוֹת שְׁמוֹ</b>, המושל בצבאות של מעלה ושל מטה. הוא בחר בישראל וקירב אותם אליו באופן מיוחד.
(יז) ציון<b>, אִסְפִּי מֵאֶרֶץ</b> את <b>כִּנְעָתֵךְ,</b> סחורתך. קבצי את רכושך מהארץ והתכונני לגלות, <b>יוֹשֶׁבֶת בַּמָּצוֹר.</b>
(יח) <b>כִּי־כֹה אָמַר ה': הִנְנִי קוֹלֵעַ</b>, יורה, זורק <b>אֶת־יוֹשְׁבֵי הָאָרֶץ בַּפַּעַם הַזֹּאת, וַהֲצֵרֹתִי לָהֶם,</b> אגרום להם צרות ומצוקה, <b>לְמַעַן יִמְצָאוּ</b> את דרך האמת, כי כעת אין הם מחפשים אחריה.
(יט) <b>אוֹי לִי עַל־שִׁבְרִי, נַחְלָה</b>, אנושה <b>מַכָּתִי. וַאֲנִי אָמַרְתִּי</b>, חשבתי בתחילה<b>: אַךְ זֶה חֳלִי וְאֶשָּׂאֶנּוּ.</b> אסבול אותו כמו שנושאים חולשה זמנית, לא ידעתי שאין זו מחלה אלא מכה משמים. על דרך הדימוי:
(כ) <b>אָהֳלִי שֻׁדָּד,</b> נשדד, או: הוכרע, <b>וְכָל־מֵיתָרַי</b> המעמידים את האוהל <b>נִתָּקוּ,</b> האוהל התמוטט. <b>בָּנַי יְצָאֻנִי</b>, יצאו ממני <b>וְאֵינָם,</b> על כן <b>אֵין־נֹטֶה עוֹד אָהֳלִי ו</b>אין <b>מֵקִים</b> את <b>יְרִיעוֹתָי.</b> אין מי שיקים שוב את האוהל וימתח את יריעותיו.
(כא) <b>כִּי נִבְעֲרוּ הָרֹעִים,</b> המנהיגים, <b>וְאֶת־ה' לֹא דָרָשׁוּ. עַל־כֵּן לֹא הִשְׂכִּילוּ, וְכָל־מַרְעִיתָם נָפוֹצָה.</b> העדר התפזר. ושוב תיאור הפורענות העתידה לבוא:
(כב) <b>קוֹל שְׁמוּעָה הִנֵּה בָאָה, וְרַעַשׁ גָּדוֹל מֵאֶרֶץ צָפוֹן,</b> ותוכן השמועה – <b>לָשׂוּם</b>, להפוך <b>אֶת־עָרֵי יְהוּדָה</b> ל<b>שְׁמָמָה</b> ו<b>מְעוֹן תַּנִּים,</b> מקום שחיות בר מתגוררות בו.
(כג) עד כאן דברי ה' על הפורענות שתבוא לארץ. ועתה באים דברי הנביא: <b>יָדַעְתִּי, ה', כִּי לֹא לָאָדָם</b> גלויה <b>דַּרְכּוֹ.</b> אדם איננו יודע את הדרך הנכונה, שבה הוא צריך ללכת. <b>לֹא־לְאִישׁ הֹלֵךְ וְהָכִין</b>, האדם עצמו אינו יודע לכוון <b>אֶת־צַעֲדוֹ.</b>
(כד) על כן <b>יַסְּרֵנִי, ה',</b> ולמד אותי <b>אַךְ</b> עשה זאת <b>בְּמִשְׁפָּט</b>, במידה המתאימה, מתוך התחשבות. <b>אַל־בְּאַפְּךָ,</b> לא מתוך כעס, <b>פֶּן־תַּמְעִטֵנִי,</b> ולא אחזיק מעמד.
(כה) במקום זאת, <b>שְׁפֹךְ חֲמָתְךָ עַל־הַגּוֹיִם אֲשֶׁר לֹא־יְדָעוּךָ, וְעַל מִשְׁפָּחוֹת</b>, עמים <b>אֲשֶׁר בְּשִׁמְךָ לֹא קָרָאוּ, כִּי־אָכְלוּ</b> כל אלה <b>אֶת־יַעֲקֹב וַאֲכָלֻהוּ</b> שוב ושוב <b>וַיְכַלֻּהוּ,</b> כילו אותו, <b>וְאֶת־נָוֵהוּ</b>, מעונו <b>הֵשַׁמּוּ,</b> עשו אותו שומם, ועל כך הם הראויים לעונש.
<h2>פרק יא</h2>
(א) <b>הַדָּבָר אֲשֶׁר הָיָה אֶל־יִרְמְיָהוּ מֵאֵת ה' לֵאמֹר:</b>
(ב) <b>שִׁמְעוּ</b> וקבלו <b>אֶת־דִּבְרֵי הַבְּרִית הַזֹּאת,</b> ולאחר מכן – <b>וְדִבַּרְתֶּם</b> אותה <b>אֶל־אִישׁ יְהוּדָה וְעַל־יֹשְׁבֵי יְרוּשָׁלִָם</b>,
(ג) <b>וְאָמַרְתָּ אֲלֵיהֶם</b> את דברי הברית האלה<b>: כֹּה־אָמַר ה' אֱלֹהֵי יִשְׂרָאֵל: אָרוּר הָאִישׁ אֲשֶׁר לֹא יִשְׁמַע אֶת־דִּבְרֵי הַבְּרִית הַזֹּאת.</b>
(ד) <b>אֲשֶׁר צִוִּיתִי אֶת־אֲבוֹתֵיכֶם בְּיוֹם הוֹצִיאִי־אוֹתָם מֵאֶרֶץ־מִצְרַיִם, מִכּוּר הַבַּרְזֶל, לֵאמֹר: שִׁמְעוּ בְקוֹלִי וַעֲשִׂיתֶם אוֹתָם</b> – את מצוותי שעליהן כרתי את הברית, <b>כְּכֹל אֲשֶׁר־אֲצַוֶּה אֶתְכֶם, וִהְיִיתֶם לִי לְעָם וְאָנֹכִי אֶהְיֶה לָכֶם לֵאלֹהִים.</b>
(ה) <b>לְמַעַן הָקִים אֶת־הַשְּׁבוּעָה אֲשֶׁר־נִשְׁבַּעְתִּי לַאֲבוֹתֵיכֶם, לָתֵת לָהֶם אֶרֶץ זָבַת חָלָב וּדְבַשׁ כַּיּוֹם הַזֶּה.</b> כיוון שירמיהו שמע מעין חזרה מחודשת של הברית שכרת ה' עם כלל ישראל – <b>וָאַעַן וָאֹמַר: אָמֵן.</b> אני מקבל את הברית על עצמי, <b>ה'.</b>
(ו) <b>וַיֹּאמֶר ה' אֵלַי: קְרָא אֶת־כָּל־הַדְּבָרִים הָאֵלֶּה בְּעָרֵי יְהוּדָה וּבְחֻצוֹת יְרוּשָׁלִַם לֵאמֹר: שִׁמְעוּ אֶת־דִּבְרֵי הַבְּרִית הַזֹּאת וַעֲשִׂיתֶם אוֹתָם.</b>
(ז) <b>כִּי הָעֵד הַעִדֹתִי</b>, התריתי <b>בַּאֲבוֹתֵיכֶם בְּיוֹם הַעֲלוֹתִי אוֹתָם מֵאֶרֶץ מִצְרַיִם עַד־הַיּוֹם הַזֶּה הַשְׁכֵּם וְהָעֵד לֵאמֹר: "שִׁמְעוּ בְּקוֹלִי".</b> יסוד הברית אינו עומד על נקודה זו או אחרת אלא על ההסכמה העקרונית לקבל את דבר ה' ולציית לו.
(ח) <b>וְלֹא שָׁמְעוּ וְלֹא־הִטּוּ אֶת־אָזְנָם, וַיֵּלְכוּ אִישׁ בִּשְׁרִירוּת לִבָּם הָרָע, וָאָבִיא עֲלֵיהֶם אֶת־כָּל־דִּבְרֵי</b> העונשים של <b>הַבְּרִית־הַזֹּאת</b> על כל הדברים <b>אֲשֶׁר־צִוִּיתִי</b> אותם <b>לַעֲשׂוֹת וְלֹא עָשׂוּ.</b>
(ט) <b>וַיֹּאמֶר ה' אֵלָי: נִמְצָא־קֶשֶׁר</b>, מרד מאורגן <b>בְּאִישׁ יְהוּדָה וּבְיֹשְׁבֵי יְרוּשָׁלִָם.</b>
(י) <b>שָׁבוּ עַל־עֲוֹנֹת אֲבוֹתָם הָרִאשֹׁנִים אֲשֶׁר מֵאֲנוּ לִשְׁמוֹעַ אֶת־דְּבָרַי, וְהֵמָּה הָלְכוּ אַחֲרֵי אֱלֹהִים אֲחֵרִים לְעָבְדָם, הֵפֵרוּ בֵית־יִשְׂרָאֵל וּבֵית יְהוּדָה אֶת־בְּרִיתִי אֲשֶׁר כָּרַתִּי אֶת־אֲבוֹתָם.</b>
(יא) <b>לָכֵן כֹּה אָמַר ה': הִנְנִי מֵבִיא אֲלֵיהֶם רָעָה אֲשֶׁר לֹא־יוּכְלוּ לָצֵאת מִמֶּנָּה, וְזָעֲקוּ אֵלַי – וְלֹא אֶשְׁמַע אֲלֵיהֶם.</b>
(יב) כיוון שכך – <b>וְהָלְכוּ</b> אנשי <b>עָרֵי יְהוּדָה וְיֹשְׁבֵי יְרוּשָׁלִַם וְזָעֲקוּ אֶל־הָאֱלֹהִים אֲשֶׁר הֵם מְקַטְּרִים לָהֶם וְ</b>כמובן, <b>הוֹשֵׁעַ לֹא־יוֹשִׁיעוּ לָהֶם בְּעֵת רָעָתָם.</b>
(יג) <b>כִּי</b> כ<b>מִסְפַּר עָרֶיךָ הָיוּ אֱלֹהֶיךָ, יְהוּדָה, וּ</b>כ<b>מִסְפַּר חֻצוֹת</b>, רחובות <b>יְרוּשָׁלִַם שַׂמְתֶּם מִזְבְּחוֹת לַבֹּשֶׁת,</b> ביטוי מגנה לעבודה זרה, אולי במיוחד לפולחן המולך, <b>מִזְבְּחוֹת לְקַטֵּר לַבָּעַל.</b>
(יד) <b>וְאַתָּה,</b> הנביא, <b>אַל־תִּתְפַּלֵּל בְּעַד־הָעָם הַזֶּה וְאַל־תִּשָּׂא בַעֲדָם רִנָּה.</b> אל תרם קולך בנעימה <b>וּ</b>ב<b>תְפִלָּה, כִּי אֵינֶנִּי שֹׁמֵעַ</b>, נענה <b>בְּעֵת קָרְאָם אֵלַי בְּעַד</b>, בגלל <b>רָעָתָם.</b> זוהי אמנם נבואה לעתיד, אבל היא עשויה להתממש בזמן שאינו רחוק.
(טו) ה' שואל את בן בריתו, ישראל: <b>מֶה לִידִידִי בְּבֵיתִי?!</b> מה מעשיך במקדש?! ב<b>עֲשׂוֹתָהּ הַמְזִמָּתָה</b>, את באה לביתי כדי לבצע את המזימות הרעות של <b>הָרַבִּים, וּ</b>במצב זה <b>בְשַׂר־קֹדֶשׁ</b>, בשר הקרבנות <b>יַעַבְרוּ מֵעָלָיִךְ</b>, לא יביא לך כל תועלת. או: את באה למקדש כדי שתוכלי להמשיך ולהרשיע הרבה, מפני שאת סבורה שבאמצעות בשר הקודש יימחלו לך מעשייך. <b>כִּי רָעָתֵכִי</b> – <b>אָז תַּעֲלֹזִי.</b> מעשייך הרעים הם מקור שמחתך. לכן אינני חפץ בבואך אל ביתי ובקרבנותייך.
(טז) אמנם <b>זַיִת רַעֲנָן, יְפֵה פְרִי</b> ו<b>תֹאַר, קָרָא ה'</b> את <b>שְׁמֵךְ.</b> בשעת גדולתך ותפארתך שמך היה כזית שמן הטוב, אבל עכשיו <b>לְקוֹל הֲמוּלָּה גְדֹלָה</b>, שאון המלחמה, <b>הִצִּית אֵשׁ עָלֶיהָ</b> – על אותו העץ, <b>וְרָעוּ</b>, יישברו <b>דָּלִיּוֹתָיו,</b> ענפיו.
(יז) <b>וַה' צְבָאוֹת הַנּוֹטֵעַ אוֹתָךְ</b> הוא עצמו <b>דִּבֶּר עָלַיִךְ רָעָה בִּגְלַל רָעַת בֵּית־יִשְׂרָאֵל וּבֵית יְהוּדָה אֲשֶׁר עָשׂוּ לָהֶם לְהַכְעִסֵנִי, לְקַטֵּר לַבָּעַל.</b> הפרי המיוחל בגד והבאיש, ועל כן אין הצדקה לקיומו של העץ.
(יח) <b>וַה' הוֹדִיעַנִי</b>, הודיע לי <b>וָאֵדָעָה, אָז הִרְאִיתַנִי</b>, הראית לי את <b>מַעַלְלֵיהֶם</b> של יושבי עירי ענתות<b>,</b> שיוזכרו בהמשך<b>.</b> רק בשלב מסוים הבנתי ממך מה זממו לעשות לי. לא רק אנשי ירושלים לא קיבלו את נבואתי, אלא גם בקרב מקומי – ואפילו בתוך משפחתי שלי – דברי אינם רצויים.
(יט) <b>וַאֲנִי</b> הייתי <b>כְּכֶבֶשׂ אַלּוּף</b>, מאולף, המציית לכל מה שמצווים עליו, עד שימצא את עצמו <b>יוּבַל לִטְבוֹחַ. וְ</b>כך אני <b>לֹא־יָדַעְתִּי כִּי־עָלַי חָשְׁבוּ מַחֲשָׁבוֹת</b> לאמור<b>: "נַשְׁחִיתָה עֵץ בְּלַחְמוֹ,</b> עם פֵּרותיו. נשים קץ לנביא ולזרעו, או: לו ולניב שפתיו – לנבואותיו השחורות, <b>וְנִכְרְתֶנּוּ מֵאֶרֶץ חַיִּים,</b> מהעולם, <b>וּשְׁמוֹ לֹא־יִזָּכֵר עוֹד".</b>
(כ) <b>וַה' צְבָאוֹת,</b> שאתה <b>שֹׁפֵט צֶדֶק, בֹּחֵן כְּלָיוֹת וָלֵב – אֶרְאֶה נִקְמָתְךָ מֵהֶם, כִּי</b> רק <b>אֵלֶיךָ</b>, לפניך <b>גִּלִּיתִי אֶת־רִיבִי.</b> אין מי ששומע לי מלבדך. דברים אלה אינם אלא מזימות, ולכן אי אפשר לטעון כנגד חורשי רעתו בפני בית משפט בארץ, אבל ה' יודע את עצמת השנאה והמשטמה סביב ירמיהו.
(כא) <b>לָכֵן כֹּה־אָמַר ה' עַל־אַנְשֵׁי עֲנָתוֹת: הַמְבַקְשִׁים אֶת־נַפְשְׁךָ</b> ומאיימים עליך <b>לֵאמֹר: "לֹא תִנָּבֵא</b>, הפסק להינבא <b>בְּשֵׁם ה', וְ</b>אז <b>לֹא תָמוּת בְּיָדֵנוּ.</b> שהרי אתה מוציא לעירנו שם רע, פוגע בפרנסתה, בביטחונה" וכיוצא באלה.
(כב) <b>לָכֵן כֹּה אָמַר ה' צְבָאוֹת: הִנְנִי פֹקֵד עֲלֵיהֶם</b> – על אנשי ענתות את עונשם: <b>הַבַּחוּרִים יָמוּתוּ בַחֶרֶב, בְּנֵיהֶם וּבְנוֹתֵיהֶם יָמֻתוּ בָּרָעָב,</b>
(כג) <b>וּשְׁאֵרִית לֹא תִהְיֶה לָהֶם, כִּי־אָבִיא רָעָה אֶל־אַנְשֵׁי עֲנָתוֹת,</b> את <b>שְׁנַת פְּקֻדָּתָם,</b> השנה שבה יקבלו את גמולם.
<h2>פרק יב</h2>
(א) וכאן פונה ירמיהו אל ה' בטענה כללית יותר: <b>צַדִּיק אַתָּה, ה', כִּי אָרִיב אֵלֶיךָ</b>, מלריב עמך. אני יודע שאתה צדיק וצודק, <b>אַךְ</b> בכל זאת <b>מִשְׁפָּטִים אֲדַבֵּר אוֹתָךְ,</b> ואני מבקש שתשמע את טענותי<b>: מַדּוּעַ דֶּרֶךְ רְשָׁעִים צָלֵחָה</b>, מצליחה, עולה יפה<b>?</b> ולמה <b>שָׁלוּ</b>, ישבו בשלוה <b>כָּל־בֹּגְדֵי בָגֶד</b>, בגידה, אף שלכאורה איש לא היה צריך לשמור להם אמונים<b>?</b>
(ב) <b>נְטַעְתָּם</b> בארץ <b>גַּם־שֹׁרָשׁוּ,</b> הכו שורש, <b>יֵלְכוּ</b>, הולכים וגדלים <b>וְגַּם־עָשׂוּ פֶרִי,</b> למרות ש<b>קָרוֹב אַתָּה בְּפִיהֶם,</b> הם מדברים עליך, ואולי הם כהנים או נחשבים מקורביך, <b>ו</b>באמת אתה <b>רָחוֹק מִכִּלְיוֹתֵיהֶם,</b> מעומק מחשבותיהם.
(ג) <b>וְאַתָּה, ה',</b> הלוא <b>יְדַעְתָּנִי, תִּרְאֵנִי וּבָחַנְתָּ לִבִּי אִתָּךְ.</b> אתה יודע שתוכי כברי, ולבי שלם אתך. אינני מתלונן על צדקת הנהגתך, ובכל זאת אני מבקש שהדברים יקרו באופן אחר – <b>הַתִּקֵם</b>, נתק את הרשעים והאויבים ממעמדם האיתן ושלח אותם <b>כְּצֹאן</b> הנשלח <b>לְטִבְחָה, וְהַקְדִּשֵׁם</b>, יעד אותם <b>לְיוֹם הֲרֵגָה.</b>
(ד) שאלת הנביא ומשאלתו אינן נענות מיד. כאן נפתחת נבואה אחרת: <b>עַד־מָתַי תֶּאֱבַל</b>, תישום <b>הָאָרֶץ, וְעֵשֶׂב כָּל־הַשָּׂדֶה יִיבָשׁ?! מֵרָעַת יֹשְׁבֵי־בָהּ</b> לא רק הצומח כלה אלא <b>סָפְתָה</b>, כלו גם <b>בְהֵמוֹת וָעוֹף,</b> ף,<b>כִּי אָמְרוּ</b> הכול בייאושם<b>:</b> "<b>לֹא יִרְאֶה אֶת־אַחֲרִיתֵנוּ</b>, אין לנו עתיד".
(ה) כעת פונה ה' אל הנביא עצמו<b>: כִּי אֶת</b>, עם <b>רַגְלִים</b>, הולכי רגל <b>רַצְתָּה,</b> רצת <b>וַיַּלְאוּךָ,</b> הם עייפו אותך, <b>וְאֵיךְ תְּתַחֲרֶה</b>, תתיימר להתחרות <b>אֶת־הַסּוּסִים?! וּבְאֶרֶץ שָׁלוֹם אַתָּה בוֹטֵחַ,</b> נשען, ואף על פי כן קצרה רוחך, <b>וְאֵיךְ תַּעֲשֶׂה בִּגְאוֹן הַיַּרְדֵּן</b>, שבו שוכנות חיות רעות<b>?!</b> איך תתמודד עם סכנות קשות מאלו של יושבי ענתות, כאשר תעמוד מול שרי יהודה?!
(ו) <b>כִּי,</b> כאשר <b>גַם־אַחֶיךָ וּבֵית־אָבִיךָ גַּם־הֵמָּה בָּגְדוּ בָךְ, גַּם־הֵמָּה קָרְאוּ אַחֲרֶיךָ</b> קריאות גנאי בפה <b>מָלֵא – אַל־תַּאֲמֵן בָּם כִּי</b>, גם כשהם <b>יְדַבְּרוּ אֵלֶיךָ טוֹבוֹת.</b> אל לך להתפעל מדברי האנשים שמסביבך. מכלל הדברים אפשר לשמוע תשובה לשאלת הנביא; אפילו את כוונתם ודעתם של קרוביך החיים אתך אינך מכיר. כיצד אפוא תצפה לדעת את דרכי ה' והנהגותיו?!
(ז) <b>עָזַבְתִּי אֶת־בֵּיתִי, נָטַשְׁתִּי אֶת־נַחֲלָתִי,</b> ובעקבות זאת <b>נָתַתִּי אֶת־יְדִדוּת נַפְשִׁי</b>, אומתי האהובה <b>בְּכַף אֹיְבֶיהָ.</b>
(ח) <b>הָיְתָה־לִּי נַחֲלָתִי כְּאַרְיֵה בַיָּעַר.</b> ציון נעשתה פראית. <b>נָתְנָה עָלַי בְּקוֹלָהּ – עַל־כֵּן שְׂנֵאתִיהָ</b> ועזבתיה ביד אויבים.
(ט) <b>הַ</b>אם <b>לעַיִט צָבוּעַ</b>, עוף בעל אצבעות דורסות, נהפכה <b>נַחֲלָתִי לִי?!</b> היא דורסנית ורעבתנית. על כן <b>הַעַיִט</b> הדורס עט מכל צד <b>סָבִיב עָלֶיהָ</b> וקורא<b>: לְכוּ אִסְפוּ</b> את <b>כָּל־חַיַּת הַשָּׂדֶה, הֵתָיוּ</b>, הביאו את כולם <b>לְאָכְלָה,</b> לאכול. דימוי נוסף:
(י) <b>רֹעִים</b> גזלנים <b>רַבִּים שִׁחֲתוּ</b> את <b>כַרְמִי, בֹּסְסוּ</b>, דרסו <b>אֶת־חֶלְקָתִי, נָתְנוּ אֶת־חֶלְקַת חֶמְדָּתִי</b>, חלקתי החביבה <b>לְמִדְבַּר שְׁמָמָה.</b>
(יא) האויב <b>שָׂמָהּ</b> – את חלקתי <b>לִשְׁמָמָה. אָבְלָה עָלַי שְׁמֵמָה</b>, השוממה. הארץ קובלת על צערה או על שוממותה בפני. <b>נָשַׁמָּה</b>, נחרבה <b>כָּל־הָאָרֶץ, כִּי אֵין אִישׁ שָׂם עַל־לֵב.</b> הכול אדישים. אין הנביא מדבר על חייו הפרטיים בלבד, אלא גם על החיים של כלל ישראל: הכול נעשה הפקר, ואנחנו הפכנו טרף.
(יב) <b>עַל־כָּל־שְׁפָיִם</b>, מקומות מוגבהים <b>בַּמִּדְבָּר בָּאוּ שֹׁדְדִים, כִּי</b> ה<b>חֶרֶב</b> אשר <b>לַה' אֹכְלָה</b>, אוכלת <b>מִקְצֵה אֶרֶץ וְעַד־קְצֵה הָאָרֶץ.</b> יש הרג מכל צד. <b>אֵין שָׁלוֹם לְכָל־בָּשָׂר.</b>
(יג) <b>זָרְעוּ חִטִּים, ו</b>במקומן <b>קֹצִים קָצָרוּ. נֶחְלוּ</b>, התאמצו להצליח עד כדי חולי, ו<b>לֹא יוֹעִלוּ. וּבֹשׁוּ</b>, התביישו לכם <b>מִתְּבוּאֹתֵיכֶם</b> המאכזבות, <b>מֵחֲרוֹן אַף־ה'.</b>
(יד) עד כה עסקה הנבואה בתיאור הפורענות מצדם של ישראל. כעת מופנים הדברים אל האויבים. <b>כֹּה אָמַר ה' עַל־כָּל־שְׁכֵנַי הָרָעִים הַנֹּגְעִים בַּנַּחֲלָה אֲשֶׁר־הִנְחַלְתִּי אֶת־עַמִּי, אֶת־יִשְׂרָאֵל.</b> כאשר המדינה חלשה והמושל הגדול מהצפון בא עליה, גם העמים השכנים מסביב מנצלים את ההזדמנות כדי להשחית ולבזוז את הארץ ככל יכולתם. <b>הִנְנִי נֹתְשָׁם</b>, מסלק אותם <b>מֵעַל אַדְמָתָם, וְ</b>גם <b>אֶת־בֵּית יְהוּדָה אֶתּוֹשׁ מִתּוֹכָם</b> בעקבות הפיזור הכללי.
(טו) <b>וְהָיָה אַחֲרֵי נָתְשִׁי אוֹתָם, אָשׁוּב וְרִחַמְתִּים, וַהֲשִׁיבֹתִים אִישׁ לְנַחֲלָתוֹ וְאִישׁ לְאַרְצוֹ.</b>
(טז) <b>וְהָיָה</b> באותה עת, <b>אִם</b> לאחר מפלתם <b>לָמֹד יִלְמְדוּ</b> העמים השכנים <b>אֶת־דַּרְכֵי עַמִּי לְהִשָּׁבֵעַ בִּשְׁמִי: "חַי־ה'</b>", כלומר, לקבל את מרותי, <b>כַּאֲשֶׁר לִמְּדוּ אֶת־עַמִּי</b>, כפי שהם עצמם השפיעו בשעתם על ישראל <b>לְהִשָּׁבֵעַ בַּבָּעַל – וְנִבְנוּ</b>, אותם העמים ישתקמו <b>בְּתוֹךְ</b>, יחד עם <b>עַמִּי</b>,
(יז) <b>וְאִם לֹא יִשְׁמָעוּ – וְנָתַשְׁתִּי אֶת־הַגּוֹי הַהוּא נָתוֹשׁ וְאַבֵּד,</b> עד כדי אבדן גמור. <b>נְאֻם־ה'.</b>
<h2>פרק יג</h2>
(א) <b>כֹּה־אָמַר ה' אֵלַי: הָלוֹךְ וְקָנִיתָ לְּךָ אֵזוֹר פִּשְׁתִּים,</b> חגורת פשתן, <b>וְשַׂמְתּוֹ</b>, חגור אותו <b>עַל־מָתְנֶיךָ, וּבַמַּיִם לֹא תְבִאֵהוּ.</b> אל תכניס אותו למים, אל תרחץ אותו.
(ב) <b>וָאֶקְנֶה אֶת־הָאֵזוֹר כִּדְבַר ה', וָאָשִׂם</b> את האזור <b>עַל־מָתְנָי.</b>
(ג) <b>וַיְהִי דְבַר־ה' אֵלַי שֵׁנִית לֵאמֹר׃</b>
(ד) <b>קַח אֶת־הָאֵזוֹר אֲשֶׁר קָנִיתָ, אֲשֶׁר עַל־מָתְנֶיךָ, וְקוּם לֵךְ</b> עמו <b>פְּרָתָה</b>, לפרת. כנראה אין זה הנהר המרוחק אלא נחל פרת שבסביבת ירושלים. <b>וְטָמְנֵהוּ שָׁם בִּנְקִיק</b>, חור, סדק <b>הַסָּלַע.</b>
(ה) <b>וָאֵלֵךְ וָאֶטְמְנֵהוּ בִּפְרָת, כַּאֲשֶׁר צִוָּה ה' אוֹתִי.</b>
(ו) <b>וַיְהִי מִקֵּץ יָמִים רַבִּים, וַיֹּאמֶר ה' אֵלַי: קוּם לֵךְ פְּרָתָה וְקַח מִשָּׁם אֶת־הָאֵזוֹר אֲשֶׁר צִוִּיתִיךָ לְטָמְנוֹ־שָׁם.</b>
(ז) <b>וָאֵלֵךְ פְּרָתָה, וָאֶחְפֹּר וָאֶקַּח אֶת־הָאֵזוֹר מִן־הַמָּקוֹם אֲשֶׁר־טְמַנְתִּיו שָׁמָּה, וְהִנֵּה נִשְׁחַת הָאֵזוֹר, לֹא יִצְלַח לַכֹּל,</b> אין הוא ראוי לשימוש כלל. האזור היה טמון באדמה ליד הנחל או בתוכו, ולמרות שנחל פרת איננו מלא מים תמיד, מפעם לפעם יש בו זרימה, והאדמה רטובה.
(ח) ה' מסביר לירמיהו מה טיבו של הדימוי המסתורי הזה: <b>וַיְהִי דְבַר־ה' אֵלַי לֵאמֹר׃</b>
(ט) <b>כֹּה אָמַר ה': כָּכָה אַשְׁחִית אֶת־גְּאוֹן</b>, רום, או: יהירות <b>יְהוּדָה וְאֶת־גְּאוֹן יְרוּשָׁלִַם הָרָב.</b> דָה וְאֶת־גְּאוֹן יְרוּשָׁלִַם הָרָב.
(י) <b>הָעָם הַזֶּה הָרָע הַמֵּאֲנִים,</b> הממאנים, המסרבים <b>לִשְׁמוֹעַ אֶת־דְּבָרַי, הַהֹלְכִים בִּשְׁרִרוּת לִבָּם</b>, ברצונם הפרוע, <b>וַיֵּלְכוּ אַחֲרֵי אֱלֹהִים אֲחֵרִים לְעָבְדָם וּלְהִשְׁתַּחֲוֹת לָהֶם, וִיהִי</b> העם בסופו של דבר <b>כָּאֵזוֹר הַזֶּה אֲשֶׁר לֹא־יִצְלַח לַכֹּל.</b>
(יא) <b>כִּי כַּאֲשֶׁר יִדְבַּק</b>, ייצמד <b>הָאֵזוֹר אֶל־מָתְנֵי אִישׁ</b>, והוא מלווה אותו בכל אשר ילך, <b>כֵּן הִדְבַּקְתִּי אֵלַי אֶת־כָּל־בֵּית יִשְׂרָאֵל וְאֶת־כָּל־בֵּית יְהוּדָה, נְאֻם־ה', לִהְיוֹת לִי לְעָם וּלְשֵׁם</b>, לגדולה <b>וְלִתְהִלָּה וּלְתִפְאָרֶת</b>, כחגור המסמל עצמה ומעמד – <b>וְלֹא שָׁמֵעוּ.</b> כיוון שהם לא רצו בקשר כזה, ניתק האזור מעל המותניים ונטמן באדמה, לא פלא שהוא נרקב ולא צלח לכלום.
(יב) המשל הבא אינו מתבטא בפעולה אלא משמש להמחשת דברי הנביא בדרך מילולית: <b>וְאָמַרְתָּ אֲלֵיהֶם,</b> לישראל, <b>אֶת־הַדָּבָר הַזֶּה: כֹּה־אָמַר ה' אֱלֹהֵי יִשְׂרָאֵל: כָּל־נֵבֶל</b>, כד חרס <b>יִמָּלֵא יָיִן. וְאָמְרוּ אֵלֶיךָ: הֲיָדֹעַ לֹא נֵדַע</b>, האם איננו יודעים <b>כִּי כָל־נֵבֶל יִמָּלֵא יָיִן?!</b> ומה משמעות דבריך?
(יג) <b>וְאָמַרְתָּ אֲלֵיהֶם: כֹּה־אָמַר ה': הִנְנִי מְמַלֵּא אֶת־כָּל־יֹשְׁבֵי הָאָרֶץ הַזֹּאת וְאֶת־הַמְּלָכִים הַיֹּשְׁבִים לְדָוִד עַל־כִּסְאוֹ</b>, את מלכי יהודה<b>, וְאֶת־הַכֹּהֲנִים וְאֶת־הַנְּבִיאִים וְאֵת כָּל־יֹשְׁבֵי יְרוּשָׁלִָם</b>, שנמשלו לנבלי חרס שאין להם ערך, ב<b>שִׁכָּרוֹן.</b> הבלבול ימלא את כולם מרוב הצרות,
(יד) <b>וְנִפַּצְתִּים אִישׁ אֶל־אָחִיו,</b> נבלי החרס המלאים שיכרון יכו אלו את אלו, יישברו לרסיסים ויתפזרו, <b>וְהָאָבוֹת וְהַבָּנִים יַחְדָּו, נְאֻם־ה'. לֹא־אֶחְמוֹל וְלֹא־אָחוּס וְלֹא אֲרַחֵם מֵהַשְׁחִיתָם.</b>
(טו) <b>שִׁמְעוּ וְהַאֲזִינוּ, אַל־תִּגְבָּהוּ</b> מעבר למידה הראויה, <b>כִּי ה' דִּבֵּר,</b> והכול צריכים להקשיב אליו.
(טז) <b>תְּנוּ לַה' אֱלֹהֵיכֶם כָּבוֹד</b>, קבלו את אדנותו ועשו תשובה <b>בְּטֶרֶם יַחְשִׁךְ</b>, <b>וּבְטֶרֶם יִתְנַגְּפוּ</b>, ייכשלו וייפגעו <b>רַגְלֵיכֶם עַל־הָרֵי נָשֶׁף,</b> לילה, הרים זקופים המטילים צל אפל שהצעידה בהם קשה. כאשר תבוא הפורענות כבר לא תוכלו לחזור ולקום על רגליכם. כשיחשיך – <b>וְקִוִּיתֶם לְאוֹר – וְשָׂמָהּ</b>, ה' ישים את תקוותכם <b>לְצַלְמָוֶת,</b> לעלטה, <b>וְשִׁית</b>, ישים אותה <b>לַעֲרָפֶל.</b>
(יז) <b>וְאִם לֹא תִשְׁמָעוּהָ</b> – את האזהרה הזו, ולא תשובו אליו <b>– בְּמִסְתָּרִים תִּבְכֶּה־נַפְשִׁי מִפְּנֵי גֵוָה,</b> גאוותכם <b>וְדָמֹעַ תִּדְמַע וְתֵרַד עֵינִי דִּמְעָה, כִּי נִשְׁבָּה עֵדֶר ה'</b>, ישראל ביד אויביו. ייתכן שאלה אינם דברי הנביא עצמו, אלא הם נאמרים בשם ה': אם לא תעשו את רצוני ואעניש אתכם, אבכה בסתר על גורלכם.
(יח) <b>אֱמֹר</b>, ירמיהו, <b>לַמֶּלֶךְ וְלַגְּבִירָה</b>, אשתו המלכה או אֵם המלך<b>:</b> <b>הַשְׁפִּילוּ</b> את עצמכם ו<b>שׁבוּ</b> במקום נמוך, <b>כִּי יָרַד</b>, הוסר <b>מַרְאֲשׁוֹתֵיכֶם,</b> שלטונכם, כתר המלכות שלכם, <b>עֲטֶרֶת תִּפְאַרְתְּכֶם.</b>
(יט) <b>עָרֵי הַנֶּגֶב סֻגְּרוּ</b> מאימת האויב הבא מצפון, <b>וְאֵין פֹּתֵחַ</b> אותן. <b>הָגְלָת</b>, הוגלתה <b>יְהוּדָה כֻּלָּהּ, הָגְלָת</b> גלות <b>שְׁלוֹמִים</b>, בשלמות. אמנם הדבר עדיין לא קרה, אבל הוא עתיד לקרות בתוך זמן לא רב.
(כ) <b>שְׂאוּ עֵינֵיכֶם וּרְאוּ</b> את האויבים <b>הַבָּאִים מִצָּפוֹן</b>, <b>אַיֵּה הָעֵדֶר</b> ש<b>נִתַּן־לָךְ,</b> שהופקד בידך, ממלכת יהודה?! היכן <b>צֹאן תִּפְאַרְתֵּךְ?!</b>
(כא) <b>מַה־תֹּאמְרִי כִּי־יִפְקֹד עָלַיִךְ?!</b> מה תעני לבעל הפיקדון, כאשר יבקש את צאנו?! <b>וְ</b>הרי <b>אַתְּ</b> במעשייך ובהתחברותך לבבלים<b>לִמַּדְתְּ</b>, הרגלת <b>אֹתָם</b> להיות <b>עָלַיִךְ אַלֻּפִים לְרֹאשׁ</b>, שליטים. <b>הֲלוֹא</b> אז <b>חֲבָלִים</b>, כאבים <b>יֹאחֱזוּךְ כְּמוֹ אֵשֶׁת לֵדָה.</b>
(כב) <b>וְכִי תֹאמְרִי בִּלְבָבֵךְ: "מַדּוּעַ קְרָאֻנִי</b>, אירעו לי כל האסונות ה<b>אֵלֶּה?! – בְּרֹב עֲוֹנֵךְ נִגְלוּ שׁוּלַיִךְ,</b> שמלתך הורמה, <b>נֶחְמְסוּ</b>, ונחשפו <b>עֲקֵבָיִךְ.</b> נגלו מערומייך. ובלעג:
(כג) <b>הֲיַהֲפֹךְ כּוּשִׁי עוֹרוֹ</b> ויהיה לבן<b>?! וְ</b>ה<b>נָמֵר</b> – את <b>חֲבַרְבֻּרֹתָיו,</b> כתמי עורו<b>?!</b> אם אלה אפשריים, <b>גַּם־אַתֶּם תּוּכְלוּ לְהֵיטִיב,</b> שהרי אתם <b>לִמֻּדֵי</b>, מורגלים ל<b>הָרֵעַ.</b>
(כד) <b>וַאֲפִיצֵם,</b> אפזר אותם <b>כְּקַשׁ</b> ה<b>עוֹבֵר</b> ממקומו <b>לְרוּחַ מִדְבָּר.</b>
(כה) <b>זֶה</b> יהיה <b>גוֹרָלֵךְ</b> ו<b>מְנָת־מִדַּיִךְ</b>, המנה המתאימה למידתך <b>מֵאִתִּי, נְאֻם־ה',</b> על <b>אֲשֶׁר שָׁכַחַתְּ אוֹתִי וַתִּבְטְחִי בַּשָּׁקֶר.</b>
(כו) <b>וְגַם־אֲנִי חָשַׂפְתִּי שׁוּלַיִךְ עַל־פָּנָיִךְ, וְנִרְאָה קְלוֹנֵךְ.</b> כך נוהגים בפרוצה. חושפים אותה ומגלים את ביזיונה.
(כז) <b>נִאֻפַיִךְ וּמִצְהֲלוֹתַיִךְ, זִמַּת זְנוּתֵךְ</b>, כל חגיגות הפריצות שלך, <b>עַל־גְּבָעוֹת בַּשָּׂדֶה רָאִיתִי</b> את <b>שִׁקּוּצָיִךְ. אוֹי לָךְ, יְרוּשָׁלִַם. לֹא תִטְהֲרִי אַחֲרֵי, מָתַי, עֹד.</b> שלוש המלים האלה, העומדות כל אחת לעצמה, מביעות את הקושי והתסכול מהשאלות: מה צופן העתיד? מה יקרה אם לא תשובו אלא לאחר שתבוא הפורענות, אם בכלל?לָךְ, יְרוּשָׁלִַם. לֹא תִטְהֲרִי אַחֲרֵי, מָתַי, עֹד.
<h2>פרק יד</h2>
(א) <b>אֲשֶׁר הָיָה דְבַר־ה' אֶל־יִרְמְיָהוּ עַל־דִּבְרֵי הַבַּצָּרוֹת</b>, שנמשכו כנראה תקופה ממושכת.
(ב) וזו תמונת הרקע לנבואה: <b>אָבְלָה יְהוּדָה, וּשְׁעָרֶיהָ אֻמְלְלוּ,</b> עריה יבשו. <b>קָדְרוּ</b>, חשכו פניהם של יושבי יהודה ונפלו <b>לָאָרֶץ</b>, <b>וְצִוְחַת יְרוּשָׁלִַם עָלָתָה.</b>
(ג) <b>וְאַדִּרֵיהֶם</b>, גדולי יהודה, אנשיה החזקים <b>שָׁלְחוּ</b> את <b>צְעִירֵיהֶם ל</b>הביא <b>מָּיִם.</b> השליחים <b>בָּאוּ עַל־גֵּבִים</b>, נקיקים וחפירות שבהם נקווים המים, <b>לֹא־מָצְאוּ מַיִם. שָׁבוּ כְלֵיהֶם רֵיקָם,</b> והם <b>בֹּשׁוּ וְהָכְלְמוּ,</b> התאכזבו ונכלמו <b>וְחָפוּ רֹאשָׁם,</b> כיסו את ראשם כמנהג אבלים,
(ד) <b>בַּעֲבוּר</b> ש<b>הָאֲדָמָה חַתָּה</b>, נשברה <b>כִּי לֹא־הָיָה גֶשֶׁם בָּאָרֶץ – בֹּשׁוּ אִכָּרִים</b> ו<b>חָפוּ רֹאשָׁם.</b>
(ה) <b>כִּי גַם־</b>ה<b>אַיֶּלֶת</b>, שהיא חיה עדינה ומסורה לוולדותיה, אשר <b>בַּשָּׂדֶה</b>, <b>יָלְדָה וְעָזוֹב,</b> עזבה את עופריה לאחר המלטתם, כי הלכה לחזר אחר מזון בארץ אחרת, <b>כִּי לֹא־הָיָה דֶּשֶׁא.</b>
(ו) <b>וּפְרָאִים</b>, חמורי בר הנודדים במדבר <b>עָמְדוּ עַל־שְׁפָיִם,</b> גבעות, <b>שָׁאֲפוּ רוּחַ כַּתַּנִּים,</b> יצורים בעלי ריאות גדולות, העומדים במקום גבוה ושואפים אוויר כדי לראות ולהריח היכן יש עשב או רטיבות כלשהי, אך <b>כָּלוּ עֵינֵיהֶם,</b> ציפו עד בוש, <b>כִּי־אֵין עֵשֶׂב.</b> הבצורת כבדה. אין מים לחקלאות, ואפילו החיות אינן מוצאות את העשב שהן זקוקות לו.
(ז) עקב הבצורת הקשה העם פונה בתפילה: גם <b>אִם־עֲוֹנֵינוּ עָנוּ</b>, העידו <b>בָנוּ</b>, על אשמתנו, <b>ה', עֲשֵׂה</b> לפחות <b>לְמַעַן שְׁמֶךָ.</b> <b>כִּי־רַבּוּ מְשׁוּבֹתֵינוּ,</b> מעשי שובבותינו, התנהגותנו הרעה, <b>לְךָ חָטָאנוּ.</b>
(ח) אתה הוא <b>מִקְוֵה יִשְׂרָאֵל,</b> מי שישראל מקווה אליו. אתה <b>מוֹשִׁיעוֹ בְּעֵת צָרָה, לָמָּה תִהְיֶה כְּגֵר בָּאָרֶץ וּכְאֹרֵחַ נָטָה לָלוּן?!</b> מול היעדר מענה לתפילותינו אנו חשים כאילו נוכחותך או התעניינותך בארץ עראית.
(ט) <b>לָמָּה תִהְיֶה כְּאִישׁ נִדְהָם</b> ונבהל, או <b>כְּגִבּוֹר</b> ש<b>לֹא־יוּכַל לְהוֹשִׁיעַ?! ו</b>הלוא <b>אַתָּה בְקִרְבֵּנוּ, ה', וְשִׁמְךָ עָלֵינוּ נִקְרָא,</b> ולכן <b>אַל־תַּנִּחֵנוּ</b>, תעזבנו.
(י) <b>כֹּה־אָמַר ה' לָעָם הַזֶּה: כֵּן</b>, אכן הם <b>אָהֲבוּ לָנוּעַ,</b> את <b>רַגְלֵיהֶם לֹא חָשָׂכוּ,</b> לא מנעו מלרוץ אחר כל עבודה זרה אפנתית, <b>וַה' לֹא רָצָם,</b> רצה אותם. על כן <b>עַתָּה יִזְכֹּר עֲוֹנָם וְיִפְקֹד חַטֹּאתָם.</b> זו הסיבה לעצירת הגשמים.
(יא) <b>וַיֹּאמֶר ה' אֵלָי: אַל־תִּתְפַּלֵּל בְּעַד־הָעָם הַזֶּה לְטוֹבָה.</b>
(יב) <b>כִּי</b>, כאשר <b>יָצֻמוּ – אֵינֶנִּי שֹׁמֵעַ אֶל־רִנָּתָם</b>, נעימת תפילתם, <b>וְכִי יַעֲלוּ עֹלָה וּמִנְחָה – אֵינֶנִּי רֹצָם, כִּי בַּחֶרֶב וּבָרָעָב וּבַדֶּבֶר אָנֹכִי מְכַלֶּה אוֹתָם.</b>
(יג) כיוון שה' הורה לירמיהו למסור את הדברים לעם, ירמיהו חזר ופנה אל ה' כמליץ בשם העם. <b>וָאֹמַר: אֲהָהּ, ה' אֱלוֹהִים!</b> אני מייסר את העם על חטאיו ומנבא להם שאם לא ישובו אליך במהרה, לא תהיה להם תקומה, לא כמדינה ולא כעם. ו<b>הִנֵּה הַנְּבִאִים</b> הפופולריים מקהילים קהילות ו<b>אֹמְרִים לָהֶם</b> בשמך<b>: "לֹא־תִרְאוּ חֶרֶב, וְרָעָב לֹא־יִהְיֶה לָכֶם, כִּי־שְׁלוֹם אֱמֶת אֶתֵּן לָכֶם בַּמָּקוֹם הַזֶּה".</b>
(יד) <b>וַיֹּאמֶר ה' אֵלַי: שֶׁקֶר הַנְּבִאִים נִבְּאִים בִּשְׁמִי, לֹא שְׁלַחְתִּים וְלֹא צִוִּיתִים וְלֹא דִבַּרְתִּי אֲלֵיהֶם.</b> חזונם <b>חֲזוֹן שֶׁקֶר וְקֶסֶם וֶאֱלִיל,</b> דברי הבלים, <b>וְתַרְמִית</b>, ודברי רמאות הבדויים מ<b>לִבָּם הֵמָּה מִתְנַבְּאִים לָכֶם.</b>
(טו) <b>לָכֵן כֹּה־אָמַר ה'</b> כעונש <b>עַל־הַנְּבִאִים הַנִּבְּאִים בִּשְׁמִי וַאֲנִי לֹא־שְׁלַחְתִּים, וְהֵמָּה אֹמְרִים: "חֶרֶב וְרָעָב לֹא יִהְיֶה בָּאָרֶץ הַזֹּאת" – בַּחֶרֶב וּבָרָעָב יִתַּמּוּ הַנְּבִאִים הָהֵמָּה,</b> ההם.
(טז) <b>וְהָעָם אֲשֶׁר־הֵמָּה נִבְּאִים לָהֶם</b> טובות, <b>יִהְיוּ מֻשְׁלָכִים בְּחֻצוֹת יְרוּשָׁלִַם מִפְּנֵי הָרָעָב וְהַחֶרֶב, וְאֵין מְקַבֵּר לָהֵמָּה – הֵמָּה</b>, הם עצמם, <b>נְשֵׁיהֶם וּבְנֵיהֶם וּבְנֹתֵיהֶם.</b> לא יהיה מי שיוכל אפילו לקבור את כל המתים. <b>וְשָׁפַכְתִּי</b>, אשליך <b>עֲלֵיהֶם אֶת־</b>גמול <b>רָעָתָם.</b>
(יז) <b>וְאָמַרְתָּ אֲלֵיהֶם אֶת־הַדָּבָר הַזֶּה: תֵּרַדְנָה עֵינַי דִּמְעָה לַיְלָה וְיוֹמָם וְאַל־תִּדְמֶינָה,</b> עיני לא יפסיקו מלדמוע, <b>כִּי שֶׁבֶר גָּדוֹל נִשְׁבְּרָה בְּתוּלַת בַּת־עַמִּי, מַכָּה נַחְלָה</b>, אנושה, כואבת <b>מְאֹד</b>.
(יח) שימו לב למתרחש. הלוא <b>אִם־יָצָאתִי</b> אל <b>הַשָּׂדֶה – וְהִנֵּה חַלְלֵי־חֶרֶב</b> עוד לפני שפורצת מלחמה של ממש. מכיוון שהמדינה מורעבת, עמי הסביבה ושבטי הנוודים פושטים עליה ומפילים חללים. <b>וְאִם בָּאתִי</b> אל תוך <b>הָעִיר</b>, המתפרנסת בדרך כלל מיבולי הכפרים <b>– וְהִנֵּה תַּחֲלוּאֵי רָעָב</b>, <b>כִּי גַם־נָבִיא גַם־כֹּהֵן סָחֲרוּ</b>, הסתובבו ופנו <b>אֶל־אֶרֶץ</b> אחרת, <b>וְלֹא יָדָעוּ.</b> אפשרות נוספת: זהו תיאור מעט נלעג למסחר כושל. על פי רוב המסחר מניב רווחים, ואילו כאן אנשי רוח סוחרים בארץ זרה בלא לדעת כלום.
(יט) ייתכן שאת דברי התפילה הבאים אומר הנביא: <b>הֲמָאֹס מָאַסְתָּ אֶת־יְהוּדָה</b> לחלוטין?! ה<b>אִם־בְּצִיּוֹן גָּעֲלָה נַפְשֶׁךָ?! מַדּוּעַ הִכִּיתָנוּ וְאֵין לָנוּ מַרְפֵּא?!</b> מדוע <b>קַוֵּה</b>, אנחנו מקווים <b>לְשָׁלוֹם – וְאֵין טוֹב, וּלְעֵת מַרְפֵּא</b>, לזמן של תיקון <b>– וְהִנֵּה בְעָתָה,</b> פחד.
(כ) <b>יָדַעְנוּ, ה',</b> את <b>רִשְׁעֵנוּ</b> ואת <b>עֲוֹן אֲבוֹתֵינוּ, כִּי חָטָאנוּ לָךְ.</b>
(כא) אף על פי כן, <b>אַל־תִּנְאַץ</b>, תזעם <b>לְמַעַן שִׁמְךָ, אַל־תְּנַבֵּל</b>, תבזה את <b>כִּסֵּא כְבוֹדֶךָ,</b> המקדש, שבו אתה כביכול יושב. לחלופין, עם ישראל כולו הוא כיסא כבוד ה'. אל נא תשפיל אותו, <b>זְכֹר</b> ו<b>אַל־תָּפֵר</b> את <b>בְּרִיתְךָ אִתָּנוּ.</b> אולי לא נהגנו כראוי, אבל הברית שבינינו עדיין קיימת.
(כב) ובכלל, <b>הֲיֵשׁ בְּהַבְלֵי הַגּוֹיִם מַגְשִׁמִים?!</b> האם בין כל האלילים יש המסוגלים להביא גשם?!! <b>וְאִם־הַשָּׁמַיִם</b> שהגויים מתפללים אליהם <b>יִתְּנוּ רְבִבִים</b>, טיפות מים<b>?! הֲלֹא אַתָּה־הוּא, ה' אֱלֹהֵינוּ, וּנְקַוֶּה־לָּךְ.</b> רק אליך אנו מצפים ומתפללים. <b>כִּי־אַתָּה עָשִׂיתָ אֶת־כָּל־אֵלֶּה</b>, את מערכות השמים והגשמים.
<h2>פרק טו</h2>
(א) <b>וַיֹּאמֶר ה' אֵלַי:</b> גם <b>אִם־יַעֲמֹד</b>, יתפללו <b>מֹשֶׁה וּשְׁמוּאֵל</b>, גדולי מנהיגי ישראל שביקשו ועשו הכול לטובת עמם, <b>לְפָנַי –</b> לא יועילו, כי <b>אֵין נַפְשִׁי</b>, רצוני פונה <b>אֶל־הָעָם הַזֶּה. שַׁלַּח</b> אותו <b>מֵעַל־פָּנַי וְיֵצֵאוּ.</b>
(ב) <b>וְהָיָה כִּי־יֹאמְרוּ אֵלֶיךָ</b> שומעיך<b>: "אָנָה</b>, לאן <b>נֵצֵא?" וְאָמַרְתָּ אֲלֵיהֶם: כֹּה־אָמַר ה':</b> כל אחד ואחד יצא אל צרותיו שלו – <b>אֲשֶׁר לַמָּוֶת</b> סתם – <b>לַמָּוֶת, וַאֲשֶׁר לַחֶרֶב – לַחֶרֶב, וַאֲשֶׁר לָרָעָב – לָרָעָב, וַאֲשֶׁר לַשְּׁבִי – לַשֶּׁבִי.</b>
(ג) <b>וּפָקַדְתִּי</b>, אמַנה <b>עֲלֵיהֶם אַרְבַּע מִשְׁפָּחוֹת,</b> קבוצות משחיתים, <b>נְאֻם־ה': אֶת־הַחֶרֶב לַהֲרֹג</b> אותם <b>וְאֶת־הַכְּלָבִים לִסְחֹב</b> את הגוויות <b>וְאֶת־עוֹף הַשָּׁמַיִם וְאֶת־בֶּהֱמַת הָאָרֶץ לֶאֱכֹל וּלְהַשְׁחִית.</b>
(ד) <b>וּנְתַתִּים לְזַעֲוָה</b>, לדגם מזעזע <b>לְכֹל מַמְלְכוֹת הָאָרֶץ בִּגְלַל מְנַשֶּׁה בֶן־יְחִזְקִיָּהוּ מֶלֶךְ יְהוּדָה עַל אֲשֶׁר־עָשָׂה בִּירוּשָׁלִָם.</b> תקופת מלכותו של מנשה הייתה נקודת מפנה. אמנם אחריה הייתה התאוששות תחת המלך יאשיהו, שירמיהו היה עד לה, ואף התאבל על מפלתו של יאשיהו, אבל באופן כללי העם והממלכה התדרדרו והלכו בלי שחשו בכך.
(ה) <b>כִּי מִי־יַחְמֹל עָלַיִךְ, יְרוּשָׁלִַם, וּמִי יָנוּד לָךְ</b>, מי ישתתף בצערך, <b>וּמִי יָסוּר לִשְׁאֹל לְשָׁלֹם לָךְ?!</b>
(ו) <b>אַתְּ נָטַשְׁתְּ אֹתִי, נְאֻם־ה', אָחוֹר תֵּלֵכִי.</b> חזרת אחורנית, כשכל הניסיונות במשך השנים הרבות לכונן עם של עובדי ה' בארץ ישראל ירדו לטמיון. <b>וָאַט</b>, הטיתי <b>אֶת־יָדִי עָלַיִךְ וָאַשְׁחִיתֵךְ.</b> למרות שכמה פעמים ביטלתי את רוע הגזרה, הפעם <b>נִלְאֵיתִי הִנָּחֵם,</b> אינני מתחרט עוד.
(ז) <b>וָאֶזְרֵם</b>, אעיף אותם <b>בְּמִזְרֶה</b>, כלי זרייה כעין קלשון <b>בְּשַׁעֲרֵי הָאָרֶץ,</b> בגרנות, או: בערי תבל. <b>שִׁכַּלְתִּי,</b> השמדתי, <b>אִבַּדְתִּי אֶת־עַמִּי,</b> ולמרות כל הצרות והמכות שהבאתי עליהם, <b>מִדַּרְכֵיהֶם לוֹא שָׁבוּ.</b> דבר לא השתנה.
(ח) אנשים רבים כל כך מתו, ש<b>עָצְמוּ־לִי</b>, רבו בשבילי <b>אַלְמְנוֹתָו מֵחוֹל יַמִּים,</b> מספר האלמנות שנותרו היה עצום. <b>הֵבֵאתִי לָהֶם עַל־אֵם</b> ו<b>בָּחוּר</b> <b>שֹׁדֵד בַּצָּהֳרָיִם,</b> לאור יום, <b>הִפַּלְתִּי עָלֶיהָ פִּתְאֹם עִיר</b>. העיר התמוטטה עליהם בפתע, <b>וּ</b>בעקבות זאת – <b>בֶהָלוֹת.</b>
(ט) <b>אֻמְלְלָה יֹלֶדֶת הַשִּׁבְעָה,</b> כל ילדיה של מרובת הבנים ימותו. <b>נָפְחָה נַפְשָׁהּ,</b> דאבה במפח נפש, או: הוציאה נשמתה. מרוב הצרות נראה היה כי <b>בָּא</b>, שקעה <b>שִׁמְשָׁהּ בְּעֹד יוֹמָם,</b> כשעדיין יום, והיא <b>בּוֹשָׁה וְחָפֵרָה,</b> התביישה, <b>וּשְׁאֵרִיתָם</b>, שלא יצאה לגלות ולא מתה ברעב, <b>לַחֶרֶב אֶתֵּן לִפְנֵי אֹיְבֵיהֶם. נְאֻם־ה'.</b> אֹיְבֵיהֶם. נְאֻם־ה'.
(י) לאחר הפורענות הפוקדת את האמהות ואת ילדיהם, מתלונן הנביא על גורלו: <b>אוֹי־לִי, אִמִּי, כִּי יְלִדְתִּנִי</b> כ<b>אִישׁ רִיב וְאִישׁ מָדוֹן לְכָל־הָאָרֶץ.</b> הרי <b>לֹא־נָשִׁיתִי,</b> אינני תובע חובות מאיש, <b>וְלֹא־נָשׁוּ־בִי,</b> איני חייב כספים לאחרים, ואף על פי כן <b>כֻּלֹּה</b>, כולם <b>מְקַלְלַוְנִי,</b> מקללים אותי.
(יא) בתשובה לדברי הנביא <b>אָמַר ה'</b> בשבועה<b>: אִם־לֹא שֵׁרִיתִיךָ</b>, חיזקתי אותך, השארתי אותך, או: התרתי אותך מהאזיקים ומהקללות שקיללו אותך <b>לְטוֹב</b>. אתה תתחזק ותתקיים. בסופו של דברי שלחתי אותך לתפקיד והובלתי אותך בדרך טובה. ועוד, <b>אִם־לוֹא הִפְגַּעְתִּי</b>, אפגיש, או: אפציר <b>בְךָ בְּעֵת רָעָה וּבְעֵת צָרָה אֶת־הָאֹיֵב.</b> בבוא העת, אויביך יתחננו בפניך על עצמם או יבקשו את הצלחתך.
(יב) <b>הֲ</b>אם <b>יָרֹעַ</b>, ישבור <b>בַּרְזֶל</b> פשוט את ה<b>בַּרְזֶל</b> הבא <b>מִצָּפוֹן וּנְחֹשֶׁת</b>, ברזל מובחר שהוא מין פלדה מעורבת עם נחושת<b>?!</b> כשם שאין זה אפשרי, כך רודפיך לא יוכלו לך שהרי נתתי אותך לְעַמּוּד בַּרְזֶּל וּלְחֹמוֹת נְחֹשֶׁת.
(יג) כאן חוזרת נבואת הפורענות לישראל: את <b>חֵילְךָ</b>, עושרך <b>וְאוֹצְרֹתֶיךָ לָבַז אֶתֵּן</b> ו<b>לֹא בִמְחִיר</b>, בחינם אתן, <b>ו</b>זאת <b>בְכָל־חַטֹּאותֶיךָ</b>, בגלל חטאיכם הרבים <b>וּבְכָל־גְּבוּלֶיךָ</b>, שבכל מקום ומקום.
(יד) <b>וְהַעֲבַרְתִּי</b> אותך <b>אֶת</b>, אל <b>אֹיְבֶיךָ בְּאֶרֶץ לֹא יָדָעְתָּ, כִּי־אֵשׁ קָדְחָה בְאַפִּי</b> והיא <b>עֲלֵיכֶם תּוּקָד,</b> תבעָר.
(טו) ושוב דברי ירמיהו עצמו: <b>אַתָּה יָדַעְתָּ</b> מצוקתי וחרפתי, <b>ה', זָכְרֵנִי וּפָקְדֵנִי וְהִנָּקֶם לִי מֵרֹדְפַי,</b> אך <b>אַל־לְאֶרֶךְ אַפְּךָ תִּקָּחֵנִי</b>, אל תנהג במשפטי במידת אריכות האפיים שלך, בסבלנותך, אלא הינקם מרודפי מהר. <b>דַּע שְׂאֵתִי עָלֶיךָ</b>, שאני נושא עבורך <b>חֶרְפָּה.</b>
(טז) כאשר <b>נִמְצְאוּ</b>, נגלו לי <b>דְבָרֶיךָ</b>, נבואתך <b>– וָאֹכְלֵם.</b> קיבלתי אותם ברצון אל קרבי. <b>וַיְהִי דְבָרְךָ לִי לְשָׂשׂוֹן וּלְשִׂמְחַת לְבָבִי, כִּי־נִקְרָא שִׁמְךָ עָלַי, ה' אֱלֹהֵי צְבָאוֹת.</b> מכיוון שאני קשור בך – זו שמחתי; אולם מכל הבחינות האחרות חיי נהיו אומללים –
(יז) <b>לֹא־יָשַׁבְתִּי בְסוֹד</b>, בחבורת <b>מְשַׂחֲקִים</b>, אנשים שמחים <b>וָאֶעְלֹז.</b> אינני משתתף במסיבות רעים, ובני אדם אינם חשים נוח בחברתי. <b>מִפְּנֵי יָדְךָ</b>, רוח נבואתך שגברה עלי <b>בָּדָד יָשַׁבְתִּי, כִּי־זַעַם מִלֵּאתָנִי</b> בנבואות הפורענות שניבאת אותי.
(יח) <b>לָמָּה הָיָה כְאֵבִי נֶצַח,</b> תמידי, <b>וּמַכָּתִי אֲנוּשָׁה,</b> ו<b>מֵאֲנָה</b> ל<b>הֵרָפֵא?!</b> ואילו אתה ה' <b>הָיוֹ תִהְיֶה לִי כְּמוֹ אַכְזָב, מַיִם לֹא נֶאֱמָנוּ,</b> שאין לסמוך עליהם. שכן לא הבטחת לי דבר.
(יט) <b>לָכֵן כֹּה־אָמַר ה'</b> אלי<b>: אִם־תָּשׁוּב</b> לאיתנך ולשליחותך <b>– וַאֲשִׁיבְךָ</b>, אסייע לך. אם <b>לְפָנַי תַּעֲמֹד</b> להינבא, <b>וְאִם־תּוֹצִיא</b> דבר <b>יָקָר מִזּוֹלֵל,</b> מדבר זול ובזוי, כלומר אם תפיק את הטוב מהרשעים ותחזירם למוטב <b>–</b> <b>כְּפִי</b>, כמוני <b>תִהְיֶה,</b> כי אני הוא המסוגל להוציא את הנכבד מן השפל. אם גם אתה תנהג כך – המציאות תישמע אליך כמו אל פי – <b>יָשֻׁבוּ</b>, יתקרבו <b>הֵמָּה אֵלֶיךָ, וְאַתָּה לֹא־תָשׁוּב אֲלֵיהֶם,</b> ואתה לא תצטרך להתאמץ להתקרב אליהם.
(כ) <b>וּנְתַתִּיךָ לָעָם הַזֶּה לְחוֹמַת נְחֹשֶׁת בְּצוּרָה,</b> על מנת שתוכל לעמוד בפניהם. <b>וְנִלְחֲמוּ אֵלֶיךָ וְלֹא־יוּכְלוּ לָךְ,</b> לנצח אותך, <b>כִּי־אִתְּךָ אֲנִי לְהוֹשִׁיעֲךָ וּלְהַצִּילֶךָ. נְאֻם־ה'.</b>
(כא) <b>וְהִצַּלְתִּיךָ מִיַּד</b> אנשים <b>רָעִים, וּפְדִתִיךָ מִכַּף עָרִיצִים.</b> אני מבטיח לך שמירה והצלה על אף הצרות העתידות להתרבות עוד.
<h2>פרק טז</h2>
(א) <b>וַיְהִי דְבַר־ה' אֵלַי לֵאמֹר׃</b>
(ב) <b>לֹא־תִקַּח לְךָ אִשָּׁה וְלֹא־יִהְיוּ לְךָ בָּנִים וּבָנוֹת בַּמָּקוֹם הַזֶּה.</b> לא ברור מתי נאמר ציווי זה, ואם זוהי הוראה כללית שהנביא לא יישא אשה לעולם, או הוראה המוגבלת למקום ולזמן מסוימים. ההסבר להוראה חריגה זו:
(ג) <b>כִּי־כֹה אָמַר ה' עַל־הַבָּנִים וְעַל־הַבָּנוֹת הַיִּלּוֹדִים בַּמָּקוֹם הַזֶּה וְעַל־אִמֹּתָם הַיֹּלְדוֹת אוֹתָם וְעַל־אֲבוֹתָם הַמּוֹלִדִים אוֹתָם בָּאָרֶץ הַזֹּאת׃</b>
(ד) <b>מְמוֹתֵי</b>, מוֹת <b>תַחֲלֻאִים יָמֻתוּ</b> כולם. <b>לֹא יִסָּפְדוּ וְלֹא יִקָּבֵרוּ,</b> גופתם <b>לְדֹמֶן</b>, לזֶבל המפוזר <b>עַל־פְּנֵי הָאֲדָמָה יִהְיוּ, וּבַחֶרֶב וּבָרָעָב יִכְלוּ. וְהָיְתָה נִבְלָתָם לְמַאֲכָל לְעוֹף הַשָּׁמַיִם וּלְבֶהֱמַת הָאָרֶץ.</b> על כן אין כל טעם להוליד ילדים בארץ הזו.
(ה) <b>כִּי־כֹה אָמַר ה': אַל־תָּבוֹא</b> אל <b>בֵּית מַרְזֵחַ,</b> בית אבלים, <b>וְאַל־תֵּלֵךְ לִסְפּוֹד</b> על המת, <b>וְאַל־תָּנֹד</b>, תניע ראש כביטוי להשתתפות בצער <b>לָהֶם, כִּי־אָסַפְתִּי</b>, הסרתי <b>אֶת־שְׁלוֹמִי מֵאֵת הָעָם הַזֶּה, נְאֻם־ה',</b> וכן <b>אֶת־הַחֶסֶד וְאֶת־הָרַחֲמִים,</b> גם אלו שבין איש לרעהו.
(ו) <b>וּמֵתוּ גְדֹלִים וּקְטַנִּים בָּאָרֶץ הַזֹּאת, לֹא יִקָּבֵרוּ, וְלֹא־יִסְפְּדוּ לָהֶם, וְלֹא יִתְגֹּדַד,</b> ייחתך בבשר החי, <b>וְלֹא יִקָּרֵחַ לָהֶם</b> קרחה. היו שנהגו להתגודד או להתקרח כביטוי לכבוד המת למרות שהדבר נאסר על ישראל. בין אם אנשי יהודה נהגו כמנהג הגויים שסביבם ובין שלא נהגו, ירמיהו אומר שלא יהיה מי שיתאבל על המתים.
(ז) <b>וְלֹא־יִפְרְסוּ לָהֶם</b> – לכל אָבל לחם <b>עַל־אֵבֶל לְנַחֲמוֹ עַל־מֵת, וְלֹא־יַשְׁקוּ אוֹתָם כּוֹס תַּנְחוּמִים עַל־אָבִיו וְעַל־אִמּוֹ.</b>
(ח) <b>וּבֵית־מִשְׁתֶּה</b>, שמחת חתונה בעיקר <b>לֹא־תָבוֹא</b> עוד <b>לָשֶׁבֶת אוֹתָם,</b> אִתם <b>לֶאֱכֹל וְלִשְׁתּוֹת.</b>
(ט) <b>כִּי כֹה אָמַר ה' צְבָאוֹת אֱלֹהֵי יִשְׂרָאֵל: הִנְנִי מַשְׁבִּית מִן־הַמָּקוֹם הַזֶּה, לְעֵינֵיכֶם</b>, כפי שהנכם כבר רואים זאת אצל ירמיהו, <b>וּבִימֵיכֶם, קוֹל שָׂשׂוֹן וְקוֹל שִׂמְחָה, קוֹל חָתָן וְקוֹל כַּלָּה.</b>
(י) <b>וְהָיָה כִּי תַגִּיד לָעָם הַזֶּה אֵת כָּל־הַדְּבָרִים</b> הרעים <b>הָאֵלֶּה</b> – בשורות המוות, המחלות וחוסר התוחלת <b>– וְאָמְרוּ אֵלֶיךָ: עַל־מֶה דִבֶּר ה' עָלֵינוּ אֵת כָּל־הָרָעָה הַגְּדוֹלָה הַזֹּאת? וּמֶה עֲוֹנֵנוּ וּמֶה חַטָּאתֵנוּ אֲשֶׁר חָטָאנוּ לַה' אֱלֹהֵינוּ?</b>
(יא) <b>וְאָמַרְתָּ אֲלֵיהֶם: עַל אֲשֶׁר־עָזְבוּ אֲבוֹתֵיכֶם אוֹתִי, נְאֻם־ה', וַיֵּלְכוּ אַחֲרֵי אֱלֹהִים אֲחֵרִים וַיַּעַבְדוּם וַיִּשְׁתַּחֲווּ לָהֶם, וְאֹתִי עָזָבוּ וְ</b>גם <b>אֶת־תּוֹרָתִי לֹא שָׁמָרוּ</b>.
(יב) בדורות הקודמים הלכו האבות בעקביות אחרי עבודה זרה, <b>וְאַתֶּם הֲרֵעֹתֶם לַעֲשׂוֹת</b> יותר <b>מֵאֲבוֹתֵיכֶם, וְהִנְּכֶם הֹלְכִים אִישׁ אַחֲרֵי שְׁרִרוּת לִבּוֹ־הָרָע לְבִלְתִּי שְׁמֹעַ אֵלָי.</b> אתם ממשיכים לעשות זאת לא מתוך התמכרות אלא בשרירות לב ומתוך אטימות לדברי.
(יג) משום כך – <b>וְהֵטַלְתִּי</b>, אשליך <b>אֶתְכֶם מֵעַל הָאָרֶץ הַזֹּאת עַל</b>, אל <b>הָאָרֶץ אֲשֶׁר לֹא יְדַעְתֶּם אַתֶּם וַאֲבוֹתֵיכֶם, וַעֲבַדְתֶּם־שָׁם אֶת־אֱלֹהִים אֲחֵרִים יוֹמָם וָלַיְלָה.</b> ובעצם היותכם משועבדים לעובדי אלילים, אופי חייכם ועולם המושגים שלכם יהיו אליליים, <b>אֲשֶׁר</b>, כי <b>לֹא־אֶתֵּן לָכֶם</b> שם <b>חֲנִינָה,</b> עזרה משמים.
(יד) בצד הנבואה על הגלות הקשה, נזכרת גם בשורת נחמה. אמנם כולכם תגלו ולא יישאר הרבה בארץ, אבל דעו לכם שגלות קשה זו תביא בעקבותיה גאולה מופלאה. <b>לָכֵן הִנֵּה־יָמִים בָּאִים, נְאֻם־ה', וְלֹא־יֵאָמֵר עוֹד: "חַי־ה' אֲשֶׁר הֶעֱלָה אֶת־בְּנֵי יִשְׂרָאֵל מֵאֶרֶץ מִצְרָיִם",</b> לא כך יישבעו אז,
(טו) <b>כִּי אִם "חַי־ה' אֲשֶׁר הֶעֱלָה אֶת־בְּנֵי יִשְׂרָאֵל מֵאֶרֶץ צָפוֹן וּמִכֹּל הָאֲרָצוֹת אֲשֶׁר הִדִּיחָם שָׁמָּה",</b> שכן ישועה זו תהיה גדולה מיציאת מצרים, <b>וַהֲשִׁבֹתִים עַל־אַדְמָתָם אֲשֶׁר נָתַתִּי לַאֲבוֹתָם.</b>
(טז) חזרה לתיאור הגלות: <b>הִנְנִי שֹׁלֵחַ</b> לקרוא <b>לְדַיָּגִים רַבִּים, נְאֻם־ה', וְדִיגוּם,</b> הם ידוגו את המון העם. <b>וְאַחֲרֵי־כֵן אֶשְׁלַח לְרַבִּים</b> שנמלטו מרשת הדייגים, <b>צַיָּדִים וְצָדוּם מֵעַל כָּל־הַר וּמֵעַל כָּל־גִּבְעָה וּמִנְּקִיקֵי הַסְּלָעִים.</b>
(יז) <b>כִּי עֵינַי עַל־כָּל־דַּרְכֵיהֶם, לֹא נִסְתְּרוּ מִלְּפָנָי, וְלֹא־נִצְפַּן עֲוֹנָם מִנֶּגֶד עֵינָי.</b> אני רואה את כל מעשיהם,
(יח) <b>וְשִׁלַּמְתִּי</b>, אעניש אותם <b>רִאשׁוֹנָה</b>, תחילה על <b>מִשְׁנֵה</b>, כפל <b>עֲוֹנָם וְחַטָּאתָם, עַל חַלְּלָם אֶת־אַרְצִי בְּנִבְלַת שִׁקּוּצֵיהֶם וְתוֹעֲבוֹתֵיהֶם</b> אשר <b>מָלְאוּ אֶת־נַחֲלָתִי.</b> ועל כך אינני מוחל להם.
(יט) הנביא מגיב על דברי ה' על עזיבת העם את דרך ה' והליכתו אחר אלוהים אחרים: <b>ה' עֻזִּי</b>, כוחי <b>וּמָעֻזִּי</b>, מבצרי, <b>וּמְנוּסִי</b>, אליו אני נס <b>בְּיוֹם צָרָה. אֵלֶיךָ גּוֹיִם יָבֹאוּ מֵאַפְסֵי</b>, מקצווי <b>אָרֶץ, וְיֹאמְרוּ: "אַךְ־שֶׁקֶר נָחֲלוּ אֲבוֹתֵינוּ</b> דור אחר דור, <b>הֶבֶל</b> נחלו <b>וְאֵין־בָּם מוֹעִיל,</b> תועלת". לעתיד לבוא יכירו הגויים בכך שאין ממש בעבודתם הזרה של אבותיהם,
(כ) שהרי – <b>הֲיַעֲשֶׂה־לּוֹ אָדָם אֱלֹהִים?! – וְהֵמָּה לֹא אֱלֹהִים.</b>
(כא) <b>לָכֵן הִנְנִי מוֹדִיעָם</b> מודיע לעם בשמך<b>: בַּפַּעַם הַזֹּאת אוֹדִיעֵם אֶת־יָדִי וְאֶת־גְּבוּרָתִי, וְיָדְעוּ כִּי־שְׁמִי ה'.</b> בסופו של דבר אפילו הגויים יכירו בשם ה', אבל תחילה יקבלו ישראל את עונשם.
<h2>פרק יז</h2>
(א) <b>חַטַּאת יְהוּדָה כְּתוּבָה</b>, חקוקה <b>בְּעֵט בַּרְזֶל, בְּצִפֹּרֶן</b>, חרט חד של <b>שָׁמִיר.</b> חומר או יצור כלשהו שבכוחו לבקוע אבנים, לחרוץ בהן ואף לחתוך אותן. חטאתם של בני יהודה <b>חֲרוּשָׁה</b>, חרותה <b>עַל־לוּחַ לִבָּם וּלְקַרְנוֹת מִזְבְּחוֹתֵיכֶם,</b> על קרנות מזבחות העבודה הזרה שלכם.
(ב) <b>כִּזְכֹּר</b> כפי שהם זוכרים את <b>בְּנֵיהֶם</b> כך הם זוכרים את <b>מִזְבְּחוֹתָם וַאֲשֵׁרֵיהֶם, עצי הפולחן שלהם</b> ש<b>עַל־עֵץ רַעֲנָן</b> ו<b>עַל גְּבָעוֹת הַגְּבֹהוֹת</b>, אנשים זוכרים ומזכירים את מזבחותיהם ואשריהם באותה ערגה ותדירות שהם זוכרים את בניהם. חטאת יהודה איננה שטחית.
(ג) <b>הֲרָרִי</b>, הרִי, או: הרים ש<b>בַּשָּׂדֶה!</b> כינוי לירושלים או לארץ יהודה ההררית שמימינה ומשמאלה ארץ מישור, את <b>חֵילְךָ</b>, הונך ו<b>כָל־אוֹצְרוֹתֶיךָ – לָבַז אֶתֵּן, בָּמֹתֶיךָ</b> כרוכות <b>בְּחַטָּאת</b>, בעברה ובפגם <b>בְּכָל־גְּבוּלֶיךָ.</b>
(ד) <b>וְשָׁמַטְתָּה</b>, תיעזב <b>– וּבְךָ,</b> בגללך – <b>מִנַּחֲלָתְךָ אֲשֶׁר נָתַתִּי לָךְ, וְהַעֲבַדְתִּיךָ</b>, אעביד אותך <b>אֶת־אֹיְבֶיךָ בּארֶץ</b> רחוקה <b>אֲשֶׁר לֹא־יָדָעְתָּ, כִּי־אֵשׁ קְדַחְתֶּם</b>, הדלקתם <b>בְּאַפִּי,</b> הרגזתם אותי, <b>עַד־עוֹלָם תּוּקָד,</b> אש שתבער שנים רבות.
(ה) עד כה תוארו חטא העבודה הזרה ועונשה החמור. מכאן והלאה ידבר הנביא על דברים אנושיים ופרטיים יותר. <b>כֹּה אָמַר ה': אָרוּר הַגֶּבֶר אֲשֶׁר יִבְטַח</b> רק <b>בָּאָדָם, וְשָׂם בָּשָׂר זְרֹעוֹ</b>, ומבסס את כוחו על בשר ודם בלבד, <b>וּמִן־ה' יָסוּר לִבּוֹ.</b> אדם כזה מתכנן תכניות גדולות, המתבססות אך ורק על בני אדם, על פעולות עסקיות וכיוצא בכך.
(ו) <b>וְהָיָה</b> האיש הזה <b>כְּעַרְעָר</b>, כעץ עלוב, ערום וערירי שאינו עושה פֵרות ומתקיים בקושי <b>בָּעֲרָבָה</b>, מישור שאין בו עצים אלא שיחים נמוכים. <b>וְלֹא יִרְאֶה כִּי־יָבוֹא טוֹב, וְשָׁכַן חֲרֵרִים</b>, בסביבה יבשה ושרופה מחום <b>בַּמִּדְבָּר</b>, ב<b>אֶרֶץ מְלֵחָה וְלֹא תֵשֵׁב,</b> חרבה שאינה מיושבת.
(ז) לעומתו, <b>בָּרוּךְ הַגֶּבֶר אֲשֶׁר יִבְטַח בַּה', וְהָיָה ה' מִבְטַחוֹ</b> של איש זה.
(ח) <b>וְהָיָה כְּעֵץ שָׁתוּל עַל־מַיִם, וְעַל־יוּבַל</b>, נחל, פלג מים <b>יְשַׁלַּח שָׁרָשָׁיו, ו</b>על כן <b>לֹא יִרְאֶה</b> – או לא יירא, כפי הכתיב בפסוק – <b>כִּי־יָבֹא חֹם.</b> הוא אינו חושש מהתייבשות. <b>וְהָיָה עָלֵהוּ רַעֲנָן, ו</b>אפילו <b>בִשְׁנַת בַּצֹּרֶת לֹא יִדְאָג, וְלֹא יָמִישׁ</b>, יחדל <b>מֵעֲשׂוֹת פֶּרִי.</b>
(ט) אכן, <b>עָקֹב</b>, עקום, מטעה ומְרמה הוא <b>הַלֵּב</b> האנושי <b>מִכֹּל</b>, <b>וְאָנֻשׁ</b>, חולה מאוד <b>הוּא – מִי יֵדָעֶנּוּ?!</b> אין לדעת חייו של מי בנויים רק על תאוות העולם הזה ומיהו זה שסומך על ה' באמת והולך בדרכיו. הלב כה עקלקל וחולה, שלפעמים גם האדם עצמו אינו מכיר את מהותו.
(י) רק <b>אֲנִי ה' חֹקֵר לֵב, בֹּחֵן כְּלָיוֹת, וְלָתֵת</b>, כדי לתת <b>לְאִישׁ כִּדְרָכָיו, כִּפְרִי מַעֲלָלָיו.</b>
(יא) בהמשך לענייני הפרט האנושי: <b>קֹרֵא</b>, עוף קטן ממשפחת התרנגולים. כאשר כמה מהעופות הללו מקננים יחד, הם נוטים לגרש זה את זה ולאסוף את ביצי זולתם מתחת לכנפיו. <b>דָגַר</b>, אוסף ביצים <b>וְלֹא</b>, שאותן לא <b>יָלָד.</b> הקורא האוסף ביצים לא לו משמש דימוי לאדם ש<b>עֹשֶׂה עשֶׁר וְלֹא בְמִשְׁפָּט</b>, מוסיף לעצמו ממון שאינו שלו. כיוון שכנפיו של הקורא קצרות למדי, אין בכוחו לדגור כראוי על הביצים שלקח, וסופן שהן מתקלקלות ונעזבות. באותו אופן האיש שהתעשר שלא כדין, <b>בַּחֲצִי יָמָו</b>, באמצע חייו <b>יַעַזְבֶנּוּ,</b> יעזוב את עושרו, <b>וּבְאַחֲרִיתוֹ יִהְיֶה נָבָל,</b> בזוי ונבול. או: יתגלה כרשע ופורע חוק.
(יב) מנגד – <b>כִּסֵּא כָבוֹד</b> שהוא <b>מָרוֹם מֵרִאשׁוֹן</b>, מרומם מאז ומקדם <b>– מְקוֹם מִקְדָּשֵׁנוּ,</b>
(יג) <b>מִקְוֵה</b>, מושא התקווה של <b>יִשְׂרָאֵל – ה'</b>, השוכן במקדש ישראל. על כן <b>כָּל־עֹזְבֶיךָ יֵבשׁוּ</b>, יתביישו, <b>וְסוּרַי</b>, אלה הסרים מעל ה' ומתרחקים ממרום הקודש, <b>בָּאָרֶץ</b>, בתחתיות, באדמה <b>יִכָּתֵבוּ,</b> ושמם לא ייוודע בעולם <b>כִּי</b> האנשים החמדניים שלבם מעוקם <b>עָזְבוּ מְקוֹר מַיִם־חַיִּים, אֶת־ה'.</b> על כן העושר אינו נשמר בידם לאורך זמן; ולא זו בלבד אלא הם עצמם נשארים עזובים, זנוחים ומושפלים.
(יד) כאן דברי ירמיהו עצמו במצוקתו: <b>רְפָאֵנִי, ה', וְאֵרָפֵא, הוֹשִׁיעֵנִי וְאִוָּשֵׁעָה, כִּי תְהִלָּתִי אָתָּה.</b>
(טו) <b>הִנֵּה־הֵמָּה אֹמְרִים אֵלָי: "אַיֵּה דְבַר־ה'? יָבוֹא־נָא".</b> הבה נראה שנבואתך תתקיים.
(טז) <b>וַאֲנִי</b> מצדי <b>לֹא־אַצְתִּי</b>, נחפזתי או דחקתי את עצמי <b>מֵ</b>להיות <b>רֹעֶה</b>, ומדריך את העם ללכת <b>אַחֲרֶיךָ.</b> יתר על כן, <b>ו</b>ל<b>יוֹם אָנוּשׁ</b>, חמור של פורענות <b>לֹא הִתְאַוֵּיתִי.</b> באופן פרדוקסלי אני מקווה שנבואת הזעם שלי לא תתקיים. אינני מתאווה ליום שבו יגידו הכול שצדקתי. <b>אַתָּה יָדָעְתָּ</b> זאת. <b>מוֹצָא שְׂפָתַי – נֹכַח פָּנֶיךָ הָיָה.</b> דברי היו מכוונים לרצונך. לא הטיתי את דבריך ולא שילבתי בהם דברים מלבי.
(יז) <b>אַל־תִּהְיֵה־לִי לִמְחִתָּה,</b> לדבר הגורם שבר, הרי <b>מַחֲסִי־אַתָּה בְּיוֹם רָעָה.</b>
(יח) כיוון שאני רדוף תמיד, אבקש ממך ש<b>יֵבֹשׁוּ רֹדְפַי, וְאַל־אֵבֹשָׁה אָנִי. יֵחַתּוּ הֵמָּה, וְאַל־אֵחַתָּה</b>, אשבר <b>אָנִי. הָבִיא,</b> הבא <b>עֲלֵיהֶם יוֹם רָעָה, וּמִשְׁנֶה שִׁבָּרוֹן</b>, שבר כפול <b>שָׁבְרֵם.</b>
(יט) <b>כֹּה־אָמַר ה' אֵלַי: הָלֹךְ וְעָמַדְתָּ בְּשַׁעַר בְּנֵי־הָעָם</b>, השער הראשי של ירושלים, <b>אֲשֶׁר יָבֹאוּ בוֹ מַלְכֵי יְהוּדָה וַאֲשֶׁר יֵצְאוּ בוֹ. ו</b>לאחר מכן התייצב <b>בְכֹל שַׁעֲרֵי יְרוּשָׁלִָם.</b> שערי העיר הם המקומות ההומים שבהם פונים בפומבי אל הקהל.
(כ) <b>וְאָמַרְתָּ אֲלֵיהֶם: שִׁמְעוּ דְבַר־ה', מַלְכֵי יְהוּדָה וְכָל־יְהוּדָה וְכֹל יֹשְׁבֵי יְרוּשָׁלִָם הַבָּאִים בַּשְּׁעָרִים הָאֵלֶּה.</b>
(כא) <b>כֹּה אָמַר ה': הִשָּׁמְרוּ בְּנַפְשׁוֹתֵיכֶם, וְאַל־תִּשְׂאוּ מַשָּׂא בְּיוֹם הַשַּׁבָּת וַהֲבֵאתֶם</b>, ואל תביאו אותו <b>בְּשַׁעֲרֵי יְרוּשָׁלִָם.</b>
(כב) <b>וְלֹא־תוֹצִיאוּ מַשָּׂא מִבָּתֵּיכֶם בְּיוֹם הַשַּׁבָּת וְכָל־מְלָאכָה לֹא תַעֲשׂוּ, וְקִדַּשְׁתֶּם אֶת־יוֹם הַשַּׁבָּת כַּאֲשֶׁר צִוִּיתִי אֶת־אֲבוֹתֵיכֶם</b>,
(כג) <b>וְלֹא שָׁמְעוּ וְלֹא הִטּוּ אֶת־אָזְנָם, וַיַּקְשׁוּ אֶת־עָרְפָּם</b>, הם התעקשו <b>לְבִלְתִּי שְׁמוֹעַ וּלְבִלְתִּי קַחַת מוּסָר.</b>
(כד) <b>וְהָיָה אִם־שָׁמֹעַ תִּשְׁמְעוּן אֵלַי, נְאֻם־ה', לְבִלְתִּי</b>, שלא ל<b>הָבִיא מַשָּׂא בְּשַׁעֲרֵי הָעִיר הַזֹּאת בְּיוֹם הַשַּׁבָּת, וּלְקַדֵּשׁ אֶת־יוֹם הַשַּׁבָּת לְבִלְתִּי עֲשׂוֹת־בֹּה</b>, בו <b>כָּל־מְלָאכָה.</b> אם תשמרו את השבת, מובטח לכם שהשבת תשמור אתכם. אתם תזכו לגדולה וכבוד –
(כה) <b>וּבָאוּ בְשַׁעֲרֵי הָעִיר הַזֹּאת מְלָכִים וְשָׂרִים יֹשְׁבִים עַל־כִּסֵּא דָוִד,</b> והם יהיו <b>רֹכְבִים בָּרֶכֶב וּבַסּוּסִים, הֵמָּה וְשָׂרֵיהֶם, אִישׁ יְהוּדָה וְיֹשְׁבֵי יְרוּשָׁלִָם, וְיָשְׁבָה הָעִיר הַזֹּאת לְעוֹלָם.</b> אתם טועים לחשוב שאם לא תרוויחו ממון ביום השבת, תתמעט העיר, ותושביה יברחו ממנה. ההיפך הוא הנכון.
(כו) כאשר תשמרו את השבת – <b>וּבָאוּ</b> אנשים <b>מֵעָרֵי־יְהוּדָה וּמִסְּבִיבוֹת יְרוּשָׁלִַם וּמֵאֶרֶץ בִּנְיָמִן וּמִן־הַשְּׁפֵלָה וּמִן־הָהָר וּמִן־הַנֶּגֶב</b>, וכל אלה יהיו <b>מְבִאִים עוֹלָה וְזֶבַח וּמִנְחָה וּלְבוֹנָה, וּמְבִאֵי תוֹדָה</b> אל <b>בֵּית ה'.</b> גם כאשר עמד בית המקדש בירושלים, לא תמיד עלו אליו כל ישראל, אבל כשתכבדו את העיר ותשמרו בה את השבת, היא תגדל, תשגשג ותהווה מוקד עלייה לרגל.
(כז) <b>וְאִם־לֹא תִשְׁמְעוּ אֵלַי לְקַדֵּשׁ אֶת־יוֹם הַשַּׁבָּת וּלְבִלְתִּי שְׂאֵת מַשָּׂא וּבֹא בְּשַׁעֲרֵי יְרוּשָׁלִַם בְּיוֹם הַשַּׁבָּת – וְהִצַּתִּי</b>, אבעיר <b>אֵשׁ בִּשְׁעָרֶיהָ, וְאָכְלָה</b> האש הזו את <b>אַרְמְנוֹת יְרוּשָׁלִַם וְלֹא תִכְבֶּה.</b>
<h2>פרק יח</h2>
(א) <b>הַדָּבָר אֲשֶׁר הָיָה אֶל־יִרְמְיָהוּ מֵאֵת ה' לֵאמֹר׃</b>
(ב) <b>קוּם וְיָרַדְתָּ</b> אל <b>בֵּית הַיּוֹצֵר,</b> אומן היוצר כלי חרס מן החמר, <b>וְשָׁמָּה אַשְׁמִיעֲךָ אֶת־דְּבָרָי.</b> ההתבוננות במעשה היוצר תהיה הבסיס לדברי הנבואה.
(ג) <b>וָאֵרֵד בֵּית הַיּוֹצֵר, וְהִנֵּה־הוּא עֹשֶׂה מְלָאכָה עַל־הָאָבְנָיִם</b>, משטח אבן עגול שעליו מעצבים את הכלי תוך כדי סיבובו.
(ד) לאחר שהיוצר התחיל לעצב כלי כלשהו – <b>וְנִשְׁחַת</b>, התקלקל <b>הַכְּלִי אֲשֶׁר הוּא עֹשֶׂה בַּחֹמֶר,</b> באדמה שממנה הוא נעשה <b>בְּיַד הַיּוֹצֵר, וְ</b>אז לש מחדש את החומר לעיסה גולמית, <b>שָׁב וַיַּעֲשֵׂהוּ כְּלִי אַחֵר, כַּאֲשֶׁר יָשַׁר בְּעֵינֵי הַיּוֹצֵר לַעֲשׂוֹת</b> לפי טעמו.
(ה) <b>וַיְהִי דְבַר ה' אֵלַי לֵאמוֹר׃</b>
(ו) <b>הֲ</b>אם <b>כַיּוֹצֵר הַזֶּה לֹא־אוּכַל לַעֲשׂוֹת לָכֶם,</b> לנהוג אִתכם <b>בֵּית יִשְׂרָאֵל, נְאֻם־ה'?! הִנֵּה</b>, הרי <b>כַחֹמֶר בְּיַד הַיּוֹצֵר כֵּן־אַתֶּם בְּיָדִי, בֵּית יִשְׂרָאֵל.</b> אתם מעוצבים לפי רצוני. בידי להרוס צורה אחת ולעצב אחרת תחתיה. והנמשל:
(ז) <b>רֶגַע</b>, בזמן קצר מאוד <b>אֲדַבֵּר עַל־גּוֹי</b>, אגזור על עַם <b>וְעַל־מַמְלָכָה</b> דברים קשים – <b>לִנְתוֹשׁ,</b> לעקור נטוע <b>וְלִנְתוֹץ</b>, לשבור <b>וּלְהַאֲבִיד,</b>
(ח) <b>וְ</b>כאשר <b>שָׁב הַגּוֹי הַהוּא מֵרָעָתוֹ</b>, אותו גוי <b>אֲשֶׁר דִּבַּרְתִּי עָלָיו</b> רעה <b>– וְנִחַמְתִּי עַל</b>, אחזור בי מן <b>הָרָעָה אֲשֶׁר חָשַׁבְתִּי לַעֲשׂוֹת לוֹ,</b> והפורענות שרציתי להביא עליו לא תבוא.
(ט) <b>ו</b>כן בצד ההפוך – <b>רֶגַע אֲדַבֵּר</b> ביני לבין עצמי <b>עַל־גּוֹי וְעַל־מַמְלָכָה לִבְנוֹת וְלִנְטוֹעַ,</b>
(י) <b>וְעָשָׂה</b> העם ההוא את <b>הָרַע בְּעֵינַי לְבִלְתִּי שְׁמֹעַ בְּקוֹלִי – וְנִחַמְתִּי עַל־הַטּוֹבָה אֲשֶׁר אָמַרְתִּי לְהֵיטִיב אוֹתוֹ.</b>
(יא) <b>וְעַתָּה אֱמָר־נָא אֶל־אִישׁ יְהוּדָה וְעַל־יוֹשְׁבֵי יְרוּשָׁלִַם לֵאמֹר, כֹּה אָמַר ה': הִנֵּה אָנֹכִי יוֹצֵר</b>, מתכנן, <b>עֲלֵיכֶם רָעָה וְחֹשֵׁב עֲלֵיכֶם מַחֲשָׁבָה</b> לא טובה בגלל חטאיכם. <b>שׁוּבוּ נָא אִישׁ מִדַּרְכּוֹ הָרָעָה, וְהֵיטִיבוּ דַרְכֵיכֶם וּמַעַלְלֵיכֶם.</b> אם תשנו אתם את דרככם אשנה גם אני את גזרתי.
(יב) אלא ששומעי הנבואה חושבים כמעט ההיפך, <b>וְאָמְרוּ נוֹאָשׁ,</b> ואמרו בייאושם: אל תצפה שנשתנה, <b>כִּי־אַחֲרֵי מַחְשְׁבוֹתֵינוּ נֵלֵךְ, וְאִישׁ</b> כפי <b>שְׁרִרוּת לִבּוֹ־הָרָע נַעֲשֶׂה.</b> הם כנראה אינם מאמינים שמעשיהם ישפיעו על השתלשלות המאורעות.
(יג) <b>לָכֵן, כֹּה אָמַר ה': שַׁאֲלוּ־נָא בַּגּוֹיִם מִי שָׁמַע כָּאֵלֶּה – שַׁעֲרֻרִת,</b> שערורייה, נבלה <b>עָשְׂתָה מְאֹד בְּתוּלַת יִשְׂרָאֵל</b>, מעשים מגונים המוציאים לה שם רע.
(יד) <b>הֲ</b>אם <b>יַעֲזֹב</b> אדם כלשהו את המים הנובעים <b>מִצּוּר שָׂדַי</b>, מסלעים שבקרבת השדות, את מי <b>שֶׁלֶג</b> ה<b>לְבָנוֹן?!</b> הרי המים מביאים חיים וברכה לשדות. ה<b>אִם־יִנָּתְשׁוּ</b>, ייעזבו<b>מַיִם זָרִים</b>, מנותקים ממגע יד אדם, או: זורמים <b>קָרִים</b>, מי שלגים, או: הבוקעים ממעמקי האדמה, <b>נוֹזְלִים?!</b>
(טו) <b>כִּי־שְׁכֵחֻנִי עַמִּי, ל</b>אלילי ה<b>שָּׁוְא יְקַטֵּרוּ,</b> מקריבים קרבנות. <b>וַיַּכְשִׁלוּם</b> האלילים <b>בְּדַרְכֵיהֶם</b> הרעות, לעזוב <b>שְׁבִילֵי עוֹלָם</b>, דרכים שהיו מתוקנות להם מאז ומקדם, כדי <b>לָלֶכֶת</b> ב<b>נְתִיבוֹת</b> של <b>דֶּרֶךְ לֹא סְלוּלָה.</b>
(טז) ובסופו של דבר – <b>לָשׂוּם אַרְצָם לְשַׁמָּה,</b> לשממה ל<b>שְׁרִיקוֹת עוֹלָם</b>, הכול ישרקו עליה מהשתאות. <b>כֹּל עוֹבֵר עָלֶיהָ יִשֹּׁם</b>, ישתומם <b>וְיָנִיד בְּרֹאשׁוֹ</b> בפליאה או בכאב.
(יז) <b>כְּרוּחַ־קָדִים</b>, רוח מזרחית סוערת שהופכת את הנקרה בדרכה,כך <b>אֲפִיצֵם לִפְנֵי אוֹיֵב. עֹרֶף וְלֹא־פָנִים אֶרְאֵם,</b> אראה רק את עורפם. כלומר הם יינגפו ויברחו <b>בְּיוֹם אֵידָם,</b> שברם. עד כאן דבריו הקשים של הנביא.
(יח) <b>וַיֹּאמְרוּ</b> אנשים ביהודה<b>: לְכוּ וְנַחְשְׁבָה עַל־יִרְמְיָהוּ מַחֲשָׁבוֹת,</b> נתכנן לפעול כנגדו שהרי אין הוא חיוני לנו – <b>כִּי לֹא־תֹאבַד תּוֹרָה מִכֹּהֵן וְעֵצָה מֵחָכָם וְדָבָר מִנָּבִיא.</b> תמיד יהיו בקרבנו כהן שיְלמד תורה, חכם שיעניק עצה ונביא שידבר. ירמיהו אינו אלא מכשול ומטרד. לכן <b>לְכוּ וְנַכֵּהוּ בַלָּשׁוֹן,</b> נלשין עליו לשלטונות, <b>וְאַל־נַקְשִׁיבָה אֶל־כָּל־דְּבָרָיו</b>, לא נשים לב אל דבריו המרובים.
(יט) בעקבות מזימתם ירמיהו מתפלל: <b>הַקְשִׁיבָה, ה', אֵלָי, וּשְׁמַע לְקוֹל יְרִיבָי.</b> שים לב לדיבוריהם.
(כ) <b>הַיְשֻׁלַּם</b>, האם ראוי לשלם <b>תַּחַת־טוֹבָה רָעָה?! כִּי־כָרוּ</b>, חפרו <b>שׁוּחָה</b>, בור <b>לְנַפְשִׁי</b> להפיל אותי בו ולהרגני. <b>זְכֹר עָמְדִי לְפָנֶיךָ לְדַבֵּר עֲלֵיהֶם טוֹבָה.</b> הם אינם יודעים זאת, אבל אתה זוכר כמה פעמים התפללתי לפניך בעבורם, <b>לְהָשִׁיב אֶת־חֲמָתְךָ</b>, כעסך <b>מֵהֶם.</b> ירמיהו הרבה להצטער בצער האומה והיה מבקש מה' שירחם על עמו ישראל, אבל העם שומעים רק את נבואותיו הקשות.
(כא) <b>לָכֵן תֵּן אֶת־בְּנֵיהֶם</b> של רודפַי הרעים <b>לָרָעָב, וְהַגִּרֵם</b>, שפוך דמם <b>עַל־יְדֵי־חֶרֶב, וְתִהְיֶנָה נְשֵׁיהֶם שַׁכֻּלוֹת וְאַלְמָנוֹת, וְאַנְשֵׁיהֶם יִהְיוּ הֲרֻגֵי מָוֶת</b> ממחלות וכדומה, <b>בַּחוּרֵיהֶם – מֻכֵּי־חֶרֶב בַּמִּלְחָמָה,</b>
(כב) <b>תִּשָּׁמַע זְעָקָה מִבָּתֵּיהֶם כִּי־תָבִיא עֲלֵיהֶם גְּדוּד</b> אויבים <b>פִּתְאֹם, כִּי־כָרוּ שׁוּחָה לְלָכְדֵנִי וּפַחִים,</b> מלכודות <b>טָמְנוּ לְרַגְלָי.</b>
(כג) <b>וְאַתָּה, ה', יָדַעְתָּ אֶת־כָּל־עֲצָתָם עָלַי לַמָּוֶת.</b> גלוי לפניך שאין כוונתם ללכוד אותי בלבד, אלא הם מתכננים להרוג אותי. <b>אַל־תְּכַפֵּר עַל־עֲוֹנָם, וְחַטָּאתָם מִלְּפָנֶיךָ אַל־תֶּמְחִי,</b> תמחה, <b>וְיִהְיוּ מֻכְשָׁלִים לְפָנֶיךָ, בְּעֵת אַפְּךָ</b>, בשעת כעסך <b>עֲשֵׂה בָהֶם</b> נקמות כדי להציל אותי מידיהם. ירמיהו העומד מול אנשים המבקשים לאבדו, מקלל אותם ומבקש שצרתם תבוא עליהם קודם שיגשימו את תכניותיהם הזדוניות.
<h2>פרק יט</h2>
(א) נבואת פורענות נוספת שמעורב עמה מעשה סמלי: <b>כֹּה אָמַר ה': הָלֹךְ וְקָנִיתָ בַקְבֻּק</b> של <b>יוֹצֵר חָרֶשׂ,</b> קדר. <b>וּמִזִּקְנֵי הָעָם וּמִזִּקְנֵי הַכֹּהֲנִים</b> ילכו אתך.
(ב) <b>וְיָצָאתָ אֶל־גֵּיא בֶן־הִנֹּם</b> שמדרום-מערב לחומות ירושלים, <b>אֲשֶׁר</b> מול <b>פֶּתַח שַׁעַר הַחַרְסִית, וְקָרָאתָ</b>, הכרז <b>שָּׁם אֶת־הַדְּבָרִים אֲשֶׁר־אֲדַבֵּר אֵלֶיךָ</b>,
(ג) <b>וְאָמַרְתָּ: שִׁמְעוּ דְבַר־ה' מַלְכֵי יְהוּדָה וְיֹשְׁבֵי יְרוּשָׁלִָם. כֹּה־אָמַר ה' צְבָאוֹת אֱלֹהֵי יִשְׂרָאֵל: הִנְנִי מֵבִיא רָעָה עַל־הַמָּקוֹם הַזֶּה אֲשֶׁר כָּל־שֹׁמְעָהּ תִּצַּלְנָה</b>, יצלצלו <b>אָזְנָיו</b> כמו לאחר שמיעת קול רעש חזק ופתאומי. כלומר, המאורעות יזעזעו את שומעיהם.
(ד) <b>יַעַן אֲשֶׁר עֲזָבֻנִי וַיְנַכְּרוּ אֶת־הַמָּקוֹם הַזֶּה</b>, הכניסו פולחן נכרי אל גיא בן הִנֹּם היפה שבקרבת העיר, ובכך הפכוהו למקום זר ומנוכר, <b>וַיְקַטְּרוּ־בוֹ לֵאלֹהִים אֲחֵרִים אֲשֶׁר לֹא־יְדָעוּם, הֵמָּה וַאֲבוֹתֵיהֶם וּמַלְכֵי יְהוּדָה, וּמָלְאוּ אֶת־הַמָּקוֹם הַזֶּה דַּם נְקִיִּם.</b> בפולחן המולך משמשים העבודה הזרה והרצח זה בצד זה.
(ה) <b>וּבָנוּ</b> במקום ההוא <b>אֶת־בָּמוֹת</b>, מבנים מוגבהים לפולחן <b>הַבַּעַל, לִשְׂרֹף אֶת־בְּנֵיהֶם בָּאֵשׁ עֹלוֹת לַבָּעַל</b>. ייתכן שהמולך לא היה אליל לעצמו, אלא כינוי לפולחן מסוים שנעשה לבעל ולאחרים שכלל טקסי שרפה של ילדים כקרבן ממש, ולא רק באופן סמלי, פולחן <b>אֲשֶׁר לֹא־צִוִּיתִי וְלֹא דִבַּרְתִּי וְלֹא עָלְתָה עַל־לִבִּי.</b>
(ו) <b>לָכֵן הִנֵּה־יָמִים בָּאִים, נְאֻם־ה', וְלֹא־יִקָּרֵא לַמָּקוֹם הַזֶּה עוֹד הַתֹּפֶת</b>, ייתכן שהעמק נקרא 'התופת' על שם מוקדי האש והצעקות, <b>וְגֵיא בֶן־הִנֹּם, כִּי אִם־גֵּיא הַהֲרֵגָה.</b>
(ז) ובעקבות הבקבוק שבידו – <b>וּבַקֹּתִי</b>, אפרוץ ואוציא, ארוקן <b>אֶת־עֲצַת יְהוּדָה וִירוּשָׁלִַם בַּמָּקוֹם הַזֶּה, וְהִפַּלְתִּים בַּחֶרֶב לִפְנֵי אֹיְבֵיהֶם וּבְיַד מְבַקְשֵׁי נַפְשָׁם, וְנָתַתִּי אֶת־נִבְלָתָם לְמַאֲכָל לְעוֹף הַשָּׁמַיִם וּלְבֶהֱמַת הָאָרֶץ,</b>
(ח) <b>וְשַׂמְתִּי אֶת־הָעִיר הַזֹּאת לְשַׁמָּה</b>, לשממה <b>וְלִשְׁרֵקָה,</b> לתדהמה. <b>כֹּל</b> ה<b>עֹבֵר עָלֶיהָ יִשֹּׁם</b>, ישתומם <b>וְיִשְׁרֹק עַל־כָּל־מַכֹּתֶהָ</b> –
(ט) במקום לשרוף את בניהם ובנותיהם לעבודה זרה – <b>וְהַאֲכַלְתִּים אֶת־בְּשַׂר בְּנֵיהֶם וְאֵת בְּשַׂר בְּנֹתֵיהֶם וְאִישׁ בְּשַׂר־רֵעֵהוּ יֹאכֵלוּ, בְּמָצוֹר וּבְמָצוֹק</b>, במצוקה <b>אֲשֶׁר יָצִיקוּ לָהֶם אֹיְבֵיהֶם וּמְבַקְשֵׁי נַפְשָׁם.</b>
(י) <b>וְשָׁבַרְתָּ</b> את <b>הַבַּקְבֻּק לְעֵינֵי הָאֲנָשִׁים הַהֹלְכִים אוֹתָךְ</b>, אתך.
(יא) <b>וְאָמַרְתָּ אֲלֵיהֶם: כֹּה־אָמַר ה' צְבָאוֹת: כָּכָה אֶשְׁבֹּר אֶת־הָעָם הַזֶּה וְאֶת־הָעִיר הַזֹּאת, כַּאֲשֶׁר יִשְׁבֹּר</b> אדם <b>אֶת־כְּלִי הַיּוֹצֵר, אֲשֶׁר לֹא־יוּכַל לְהֵרָפֵה,</b> להירפא, להיתקן <b>עוֹד, וּבְתֹפֶת יִקְבְּרוּ</b> את ההרוגים <b>מֵאֵין מָקוֹם לִקְבּוֹר.</b> המקום ששימש מרכז לפולחן זר, ייהפך למתחם קבורה, מאין מקום. כנראה גם עובדי האלילים ראו במתים גורמים המטמאים טקסים ומזבחות.
(יב) <b>כֵּן־אֶעֱשֶׂה לַמָּקוֹם הַזֶּה, נְאֻם־ה', וּלְיוֹשְׁבָיו, וְלָתֵת אֶת</b> כל <b>הָעִיר הַזֹּאת כְּתֹפֶת –</b>
(יג) <b>וְהָיוּ בָּתֵּי יְרוּשָׁלִַם וּבָתֵּי מַלְכֵי יְהוּדָה כִּמְקוֹם</b> מוקדי <b>הַתֹּפֶת הַטְּמֵאִים</b>. כך אעשה <b>לְכֹל הַבָּתִּים אֲשֶׁר קִטְּרוּ</b>, העלו באש קטורת או תקרובת <b>עַל־גַּגֹּתֵיהֶם לְכֹל צְבָא הַשָּׁמַיִם, וְהַסֵּךְ</b>, ניסכו <b>נְסָכִים לֵאלֹהִים אֲחֵרִים.</b> התופת עתידה להיות מקום של חורבן, שממה ומוות, וכך תהיה העיר כולה.
(יד) תחילה התלוו אל ירמיהו מעט אנשים שהסכימו ללכת אתו. <b>וַיָּבֹא יִרְמְיָהוּ מֵהַתֹּפֶת אֲשֶׁר שְׁלָחוֹ ה'</b> ל<b>שָׁם לְהִנָּבֵא, וַיַּעֲמֹד בַּחֲצַר בֵּית־ה' וַיֹּאמֶר אֶל־כָּל־הָעָם</b> שעמד שם<b>:</b>
(טו) <b>כֹּה־אָמַר ה' צְבָאוֹת אֱלֹהֵי יִשְׂרָאֵל: הִנְנִי מֵבִי אֶל־הָעִיר הַזֹּאת וְעַל־כָּל־עָרֶיהָ</b> הסמוכות לה <b>אֵת כָּל־הָרָעָה אֲשֶׁר דִּבַּרְתִּי עָלֶיהָ, כִּי הִקְשׁוּ</b> יושבי הערים <b>אֶת־עָרְפָּם לְבִלְתִּי שְׁמוֹעַ אֶת־דְּבָרָי.</b>
<h2>פרק כ</h2>
(א) <b>וַיִּשְׁמַע פַּשְׁחוּר בֶּן־אִמֵּר הַכֹּהֵן, וְהוּא־פָקִיד נָגִיד</b>, מנהל ראשי <b>בְּבֵית ה'.</b> פשחור לא היה הכהן הגדול אבל היה מגדולי הכהונה ואיש תקיף וחזק בבית המקדש. כאשר הוא שמע <b>אֶת־יִרְמְיָהוּ נִבָּא אֶת־הַדְּבָרִים</b>, התוכחה והבשורות הרעות <b>הָאֵלֶּה</b> בחצר המקדש –
(ב) <b>וַיַּכֶּה פַשְׁחוּר אֵת יִרְמְיָהוּ הַנָּבִיא.</b> לאחר מכן – <b>וַיִּתֵּן אֹתוֹ עַל־הַמַּהְפֶּכֶת</b>, שכנראה הייתה כלוב קלון פומבי שנועלים בו אדם. <b>אֲשֶׁר בְּשַׁעַר בִּנְיָמִן הָעֶלְיוֹן אֲשֶׁר בְּבֵית ה'.</b>
(ג) <b>וַיְהִי מִמָּחֳרָת וַיֹּצֵא פַשְׁחוּר אֶת־יִרְמְיָהוּ מִן־הַמַּהְפָּכֶת. וַיֹּאמֶר אֵלָיו יִרְמְיָהוּ</b> בלעג<b>: לֹא פַשְׁחוּר קָרָא ה' שְׁמֶךָ, כִּי אִם־מָגוֹר</b>, פחד <b>מִסָּבִיב.</b>
(ד) והוא מוסיף נבואה: <b>כִּי כֹה אָמַר ה': הִנְנִי נֹתֶנְךָ לְמָגוֹר לְךָ וּלְכָל־אֹהֲבֶיךָ.</b> אתה תהיה סמל לאימה. <b>וְנָפְלוּ</b> כל אוהביך <b>בְּחֶרֶב אֹיְבֵיהֶם, וְעֵינֶיךָ רֹאוֹת.</b> אין זו נבואה שתתגשם בעתיד הרחוק; אלה תחזיות שיתממשו בקרוב. <b>וְאֶת־כָּל־יְהוּדָה אֶתֵּן בְּיַד מֶלֶךְ־בָּבֶל וְהִגְלָם בָּבֶלָה וְהִכָּם בֶּחָרֶב.</b>
(ה) <b>וְנָתַתִּי אֶת־כָּל־חֹסֶן</b>, מאגרי <b>הָעִיר הַזֹּאת וְאֶת־כָּל</b> פרי <b>יְגִיעָהּ</b>, <b>וְאֶת־כָּל־יְקָרָהּ</b>, כבודה <b>וְאֵת כָּל־אוֹצְרוֹת מַלְכֵי יְהוּדָה אֶתֵּן בְּיַד אֹיְבֵיהֶם, וּבְזָזוּם וּלְקָחוּם וֶהֱבִיאוּם בָּבֶלָה.</b> כמו שקורה בדרך כלל במלחמות, פריטי השלל הפשוטים יותר שאינם ידועים ייבזזו על ידי החיילים וקציני הצבא, ואילו את האוצרות החשובים יוליכו אל השלטון המרכזי בבבל.
(ו) <b>וְאַתָּה, פַשְׁחוּר, וְכֹל יֹשְׁבֵי בֵיתֶךָ תֵּלְכוּ בַּשֶּׁבִי, וּבָבֶל תָּבוֹא וְשָׁם תָּמוּת וְשָׁם תִּקָּבֵר, אַתָּה וְכָל־אֹהֲבֶיךָ אֲשֶׁר־נִבֵּאתָ לָהֶם בַּשָּׁקֶר.</b> נראה שפשחור לא היה רק פקיד בבית ה', אלא היה דמות חשובה במשפחת הכהונה, ואף ניבא לסובביו את העתיד. הוא הבטיח לעם חירות והעניש את ירמיהו על דברי הפורענות וההפחדה שלו.
(ז) שוב מתלונן ירמיהו על גורלו כנביא. קשה התמודדותו עם המשימה המוטלת עליו, להוכיח ולייסר את העם ולנבא לו פורענויות קשות. הוא סובל הן מעצם אמירת הנבואה והן מתגובת השומעים. <b>פִּתִּיתַנִי ה'</b> להיות נביאך <b>– וָאֶפָּת,</b> והתפתיתי. <b>חֲזַקְתַּנִי</b>, כפית עלי את הנבואה <b>– וַתּוּכָל.</b> עקב כך <b>הָיִיתִי לִשְׂחוֹק כָּל־הַיּוֹם, כֻּלֹּה</b>, כל הציבור <b>לֹעֵג לִי,</b> העומד מולם יחיד, שהרי הנבואה אינה מתאמתת מיד.
(ח) <b>כִּי־מִדֵּי אֲדַבֵּר,</b> בכל פעם שאני מדבר, <b>אֶזְעָק,</b> אני צועק, ואינני משוחח שיחות חולין כדרכם של שאר בני אדם. על <b>חָמָס וָשֹׁד אֶקְרָא.</b> אני מתריע על עיוותי הבריות ועל אסונם הקרב. מכיוון שאני הוא 'האיש הרע', המלקט את החסרונות ומדגיש אותם, אני דחוי ומבוזה. <b>כִּי־הָיָה דְבַר־ה' לִי</b> מקור <b>לְחֶרְפָּה וּלְקֶלֶס</b>, לעג <b>כָּל־הַיּוֹם.</b>
(ט) <b>וְ</b>אם <b>אָמַרְתִּי</b>, חשבתי לעצמי: <b>לֹא־אֶזְכְּרֶנּוּ,</b> לא אזכיר את ה', <b>וְלֹא־אֲדַבֵּר עוֹד בִּשְׁמוֹ,</b> מאחר שאינני יכול לחיות כך <b>– וְהָיָה</b> דבר ה' <b>בְלִבִּי כְּאֵשׁ בֹּעֶרֶת, עָצֻר</b>, כנוס <b>בְּעַצְמֹתָי, וְנִלְאֵיתִי כַּלְכֵל</b>, עייפתי מלהכילו <b>וְלֹא אוּכָל</b> להתאפק ולשמור את הנבואה בתוכי.
(י) <b>כִּי שָׁמַעְתִּי דִּבַּת</b>, לעז ה<b>רַבִּים – מָגוֹר מִסָּבִיב.</b> בשיחות הרכילות האנשים יוצרים פחד סביבי. כאן נרמז הכינוי שהעניק ירמיהו לפשחור קודם לכן. וכיוון שמעמד הנביא כבר מעורער, הם אומרים זה לזה: <b>הַגִּידוּ וְנַגִּידֶנּוּ.</b> הבה ניתן בדבריו דופי שיפליל אותו באוזני גדולי המלוכה. הואיל וחלק מנבואותיו של ירמיהו נאמרו בזמן מלחמה, היו שראו בדבריו הפצת תעמולה למען האויב והאשימו אותו בהטלת מורך על הציבור. ואכן בכך מאשימים אותו ואף יבקשו להמיתו. הדיבה והמלשינות הללו נאמרות על ידי <b>כֹּל אֱנוֹשׁ</b>, אנשי <b>שְׁלֹמִי</b> ו<b>שֹׁמְרֵי צַלְעִי</b>, העומדים לצדי לכאורה. אלו זוממים ומצפים<b>: אוּלַי</b> הוא <b>יְפֻתֶּה,</b> יתפתה לעשות דבר שאינו ראוי, <b>וְ</b>אז <b>נוּכְלָה לּוֹ</b>, נוכל להתגבר עליו <b>וְנִקְחָה נִקְמָתֵנוּ מִמֶּנּוּ.</b>
(יא) <b>וַה' אוֹתִי</b>, אתי <b>כְּגִבּוֹר עָרִיץ,</b> חזק וקשה, והוא שומר שלא אכשל, ושאיש לא יציק לי. <b>עַל־כֵּן רֹדְפַי יִכָּשְׁלוּ וְלֹא יֻכָלוּ, בֹּשׁוּ מְאֹד כִּי־לֹא הִשְׂכִּילוּ,</b> הצליחו. <b>כְּלִמַּת עוֹלָם</b> תחול עליהם, <b>לֹא תִשָּׁכֵחַ.</b>
(יב) <b>וַה' צְבָאוֹת בֹּחֵן צַדִּיק, רֹאֶה כְלָיוֹת וָלֵב.</b> גלוי לפניך שאינני מתקוטט עם שונאי. לכן אני מבקש ממך ש<b>אֶרְאֶה נִקְמָתְךָ מֵהֶם כִּי</b> רק <b>אֵלֶיךָ גִּלִּיתִי אֶת־רִיבִי.</b> כאמור, שונאיו של ירמיהו לא היו רק אנשי ירושלים או זרים שפגש ברחובות, אלא גם בני הכפר שלו ואפילו בני משפחתו. השנאה שהקיפה אותו כמעט שברה אותו, ורק נבואת ה' היא שחיזקה את לבו להמשיך הלאה למרות מרירותו הרבה.
(יג) לרגע מביע ירמיהו שבח ותהילה: <b>שִׁירוּ לַה', הַלְלוּ אֶת־ה', כִּי הִצִּיל אֶת־נֶפֶשׁ אֶבְיוֹן</b>, את נפשי הענייה, שהרי אין לי במה להתיימר, <b>מִיַּד מְרֵעִים.</b>
(יד) אמנם ירמיהו ניצל ממזימות אויביו ולא ייאלץ לבלות את ימיו בבית הסוהר, אמנם מאפשרים לו להסתובב בחוץ – אבל אילו חיים הוא חי?! הוא נחשב חצי משוגע בעיני הבריות, ואין הנבואה גורמת לו כל אושר. אדרבא, היא כורח מייסר. על כן הוא חוזר לדבר דברים קשים מאוד: <b>אָרוּר הַיּוֹם אֲשֶׁר יֻלַּדְתִּי בּוֹ.</b> זהו יום מקולל. <b>יוֹם אֲשֶׁר־יְלָדַתְנִי אִמִּי אַל־יְהִי בָרוּךְ.</b> ארורים חיי. והוא מפליג באירוניה ובמרירות:
(טו) <b>אָרוּר הָאִישׁ אֲשֶׁר בִּשַּׂר אֶת־אָבִי לֵאמֹר: יֻלַּד־לְךָ בֵּן זָכָר.</b> ובכך <b>שַׂמֵּחַ שִׂמְּחָהוּ</b> אותו אדם שרץ לספר לאבי שנולדתי. אני מקלל אדם זה, משום שאילו ידע אבי מה יעלה בגורל בנו – לא היה שמח באותה שעה. מראשית הספר עולה שירמיהו התחיל להינבא בגיל צעיר מאוד. נראה שהנביא הצעיר שדיבר על הממלכות ועל העתיד נתפס כבר בנעוריו כמוזר בסביבתו. ובבגרותו חייו היו דחוקים, בודדים ועצובים. בוודאי לא הסב לו תפקידו כבוד ואושר.
(טז) <b>וְהָיָה הָאִישׁ הַהוּא</b>, שבפועל הודיע לאבי על מאורע קשה ומכאיב, <b>כֶּעָרִים אֲשֶׁר־הָפַךְ ה'</b> סדום ועמורה המסמלות חורבן גמור, <b>וְלֹא נִחָם,</b> התחרט. <b>וְשָׁמַע</b> אותו מבשר <b>זְעָקָה בַּבֹּקֶר</b> מן הצרות, <b>וּתְרוּעָה</b> של מלחמה או הכרזה על מאורעות קשים <b>בְּעֵת צָהֳרָיִם.</b>
(יז) אני מקלל את יום לידתי ואת המבשר עליה על <b>אֲשֶׁר לֹא־מוֹתְתַנִי</b> הומתי <b>מֵרָחֶם, וַתְּהִי</b>, ואז הייתה <b>לִי אִמִּי קִבְרִי, וְרַחְמָה</b> היה לי <b>הֲרַת עוֹלָם</b>, הריון עולמי, נצחי, במקום שאצא ממנו לחיים.
(יח) <b>לָמָּה זֶּה מֵרֶחֶם יָצָאתִי לִרְאוֹת עָמָל</b>, עבודה קשה ומתסכלת <b>וְיָגוֹן, וַיִּכְלוּ בְּבֹשֶׁת יָמָי?!</b> חיי מתכלים בעוד העולם כולו בז לי ומבייש אותי.
<h2>פרק כא</h2>
(א) <b>הַדָּבָר אֲשֶׁר־הָיָה אֶל־יִרְמְיָהוּ מֵאֵת ה', בִּשְׁלֹחַ אֵלָיו הַמֶּלֶךְ צִדְקִיָּהוּ</b> את שני שריו – <b>אֶת־פַּשְׁחוּר בֶּן־מַלְכִּיָּה</b>, שכנראה אינו פשחור נגיד הבית, <b>וְאֶת־צְפַנְיָה בֶן־מַעֲשֵׂיָה הַכֹּהֵן,</b> שאולי הוא מי שייזכר בהמשך כמשנה לכהן הגדול, <b>לֵאמֹר׃</b>
(ב) <b>דְּרָשׁ־נָא</b>, התפלל <b>בַעֲדֵנוּ אֶת</b>, אל <b>ה'</b>, שהרי אתה הוא הנביא, ואולי בכוחך לעורר רחמים, <b>כִּי נְבוּכַדְרֶאצַּר,</b> נבוכדנאצר <b>מֶלֶךְ־בָּבֶל נִלְחָם עָלֵינוּ. אוּלַי יַעֲשֶׂה ה' אוֹתָנוּ</b>, אִתנו <b>כְּכָל־נִפְלְאֹתָיו</b> שעשה, שהרי בעבר התפלל עלינו הנביא ישעיהו, ומלך אשור הגדול חזר לארצו ולא כבש את העיר. אנו מבקשים שיקרה כך שוב, <b>ו</b>נבוכדנאצר <b>יַעֲלֶה</b>, יסתלק <b>מֵעָלֵינוּ.</b>
(ג) <b>וַיֹּאמֶר יִרְמְיָהוּ אֲלֵיהֶם: כֹּה תֹאמְרֻן אֶל־צִדְקִיָּהוּ׃</b>
(ד) <b>כֹּה־אָמַר ה' אֱלֹהֵי יִשְׂרָאֵל:</b> לא נבוכדנאצר הוא שייסוב על עקביו; <b>הִנְנִי מֵסֵב,</b> מסובב <b>אֶת־כְּלֵי הַמִּלְחָמָה אֲשֶׁר בְּיֶדְכֶם, אֲשֶׁר אַתֶּם נִלְחָמִים בָּם</b> עכשיו <b>אֶת</b>, עם <b>מֶלֶךְ בָּבֶל וְאֶת־הַכַּשְׂדִּים הַצָּרִים עֲלֵיכֶם מִחוּץ לַחוֹמָה,</b> כלי המלחמה הללו לא יפעלו כנגד האויבים אלא יופנו נגדכם. <b>וְאָסַפְתִּי</b>, אכניס <b>אוֹתָם</b> – את הכשדים, או: את כלי המלחמה <b>אֶל־תּוֹךְ הָעִיר הַזֹּאת.</b>
(ה) <b>וְנִלְחַמְתִּי אֲנִי אִתְּכֶם</b>, נגדכם <b>בְּיָד נְטוּיָה וּבִזְרוֹעַ חֲזָקָה וּבְאַף וּבְחֵמָה וּבְקֶצֶף</b>, בכעס <b>גָּדוֹל</b>,
(ו) <b>וְהִכֵּיתִי אֶת־יוֹשְׁבֵי הָעִיר הַזֹּאת וְאֶת־הָאָדָם וְאֶת־הַבְּהֵמָה, בְּדֶבֶר גָּדוֹל יָמֻתוּ.</b>
(ז) <b>וְאַחֲרֵי־כֵן, נְאֻם־ה', אֶתֵּן אֶת־צִדְקִיָּהוּ מֶלֶךְ־יְהוּדָה וְאֶת־עֲבָדָיו וְאֶת־הָעָם וְאֶת־הַנִּשְׁאָרִים בָּעִיר הַזֹּאת,</b> השרידים <b>מִן־הַדֶּבֶר מִן־הַחֶרֶב</b>, אולי גם מחרב המלחמות הפנימיות שבין קבוצות שונות בתוך העם <b>וּמִן־הָרָעָב – בְּיַד נְבוּכַדְרֶאצַּר מֶלֶךְ־בָּבֶל וּבְיַד אֹיְבֵיהֶם וּבְיַד מְבַקְשֵׁי נַפְשָׁם, וְהִכָּם</b> נבוכדנאצר <b>לְפִי־חֶרֶב, לֹא־יָחוּס עֲלֵיהֶם וְלֹא יַחְמֹל וְלֹא יְרַחֵם.</b> השרים ביקשו ממנו שיתפלל עבורם, והוא מסביר שצפויים להם רק מפלה, חורבן ומוות.
(ח) <b>וְאֶל־הָעָם הַזֶּה</b> שבעיר <b>תֹּאמַר: כֹּה אָמַר ה': הִנְנִי נֹתֵן לִפְנֵיכֶם אֶת־דֶּרֶךְ הַחַיִּים וְאֶת־דֶּרֶךְ הַמָּוֶת.</b> בידכם הבחירה – הַחַיִּים וְאֶת־דֶּרֶךְ הַמָּוֶת.
(ט) <b>הַיֹּשֵׁב</b>, מי שיתעכב <b>בָּעִיר הַזֹּאת יָמוּת בַּחֶרֶב וּבָרָעָב וּבַדָּבֶר, וְהַיּוֹצֵא</b> מהעיר <b>וְנָפַל עַל</b>, ויתמסר ביד <b>הַכַּשְׂדִּים הַצָּרִים עֲלֵיכֶם</b> – <b>וְחָיָה, וְהָיְתָה־לּוֹ נַפְשׁוֹ לְשָׁלָל.</b> הוא ירוויח את קיום נפשו.
(י) <b>כִּי־שַׂמְתִּי פָנַי בָּעִיר</b>, נתתי דעתי על העיר <b>הַזֹּאת לְרָעָה וְלֹא לְטוֹבָה, נְאֻם־ה'. בְּיַד מֶלֶךְ־בָּבֶל</b> היא <b>תִּנָּתֵן וּשְׂרָפָהּ בָּאֵשׁ.</b>
(יא) <b>וּלְבֵית מֶלֶךְ יְהוּדָה</b> תאמר: <b>שִׁמְעוּ דְּבַר־ה':</b>
(יב) <b>בֵּית דָּוִד, כֹּה אָמַר ה': דִּינוּ לַבֹּקֶר</b>, לפני כל דבר אחֵר <b>מִשְׁפָּט, וְהַצִּילוּ גָזוּל מִיַּד עוֹשֵׁק</b> המשתמש בכוחו או במעמדו למנוע מאחרים את המגיע להם. <b>פֶּן־תֵּצֵא כָאֵשׁ חֲמָתִי, וּבָעֲרָה וְאֵין מְכַבֶּה, מִפְּנֵי רֹעַ מַעַלְלֵיכֶם.</b> אין זה עונש כללי או עונש הבא על מעשים שנעשו בעבר בלבד; גם כעת אתם עושים את הרע.
(יג) <b>הִנְנִי אֵלַיִךְ</b>, ירושלים <b>יֹשֶׁבֶת הָעֵמֶק,</b> הסמוכה לעמקים, יושבת <b>צוּר הַמִּישֹׁר</b>, על סלע הבולט מסביבותיו, <b>נְאֻם־ה'</b>. אל תבטחי ביתרונותייך הטופוגרפיים, כאנשייך <b>הָאֹמְרִים: "מִי־יֵחַת,</b> יֵרד <b>עָלֵינוּ, וּמִי יָבוֹא בִּמְעוֹנוֹתֵינוּ</b> לפגוע בנו<b>?!"</b>
(יד) <b>וּפָקַדְתִּי,</b> אגמול את רעתכם <b>עֲלֵיכֶם כִּפְרִי מַעַלְלֵיכֶם, נְאֻם־ה', וְהִצַּתִּי</b>, אדליק <b>אֵשׁ בְּיַעְרָהּ,</b> ביער הסמוך לעיר הזו, <b>וְאָכְלָה</b> האש את <b>כָּל־סְבִיבֶיהָ.</b>
<h2>פרק כב</h2>
(א) <b>כֹּה אָמַר ה'</b> אל ירמיהו<b>: רֵד</b> אל <b>בֵּית־מֶלֶךְ יְהוּדָה וְדִבַּרְתָּ שָׁם אֶת־הַדָּבָר הַזֶּה.</b>
(ב) <b>וְאָמַרְתָּ: שְׁמַע</b> את <b>דְּבַר־ה', מֶלֶךְ יְהוּדָה הַיֹּשֵׁב עַל־כִּסֵּא דָוִד, אַתָּה וַעֲבָדֶיךָ וְעַמְּךָ הַבָּאִים בַּשְּׁעָרִים הָאֵלֶּה.</b>
(ג) <b>כֹּה אָמַר ה': עֲשׂוּ מִשְׁפָּט וּצְדָקָה, וְהַצִּילוּ גָזוּל מִיַּד עָשׁוֹק,</b> עושק, <b>וְגֵר יָתוֹם וְאַלְמָנָה אַל־תֹּנוּ,</b> תרמו, תקפחו ותצערו, <b>אַל־תַּחְמֹסוּ,</b> תאלצו אותם למכור את רכושם שלא מרצונם. <b>וְדָם נָקִי אַל־תִּשְׁפְּכוּ בַּמָּקוֹם הַזֶּה.</b>
(ד) <b>כִּי אִם־עָשׂוֹ תַּעֲשׂוּ אֶת־הַדָּבָר הַזֶּה</b> הנדרש מכם – עשיית משפט וצדקה כפי שעשה דוד המלך – <b>וּבָאוּ בְשַׁעֲרֵי הַבַּיִת הַזֶּה מְלָכִים יֹשְׁבִים לְדָוִד עַל־כִּסְאוֹ, רֹכְבִים בָּרֶכֶב וּבַסּוּסִים, הוּא</b>, המלך <b>וַעֲבָדָו וְעַמּוֹ.</b>
(ה) <b>וְאִם לֹא תִשְׁמְעוּ אֶת־הַדְּבָרִים הָאֵלֶּה – בִּי נִשְׁבַּעְתִּי, נְאֻם־ה', כִּי־לְחָרְבָּה יִהְיֶה הַבַּיִת הַזֶּה.</b>
(ו) <b>כִּי־כֹה אָמַר ה' עַל־בֵּית מֶלֶךְ יְהוּדָה:</b> כמו ה<b>גִּלְעָד</b> המצוין בצמחייתו, כך <b>אַתָּה</b> יקר <b>לִי,</b> כ<b>רֹאשׁ הַלְּבָנוֹן</b> המהודר בארזיו. ולמרות זאת – <b>אִם־לֹא</b>, נשבע אני ש<b>אֲשִׁיתְךָ,</b> אהפוך אותך ל<b>מִדְבָּר</b> ול<b>עָרִים לֹא נוֹשָׁבוּ</b>, שאינן מיושבות.
(ז) <b>וְקִדַּשְׁתִּי,</b> אזמין <b>עָלֶיךָ מַשְׁחִתִים, אִישׁ וְכֵלָיו,</b> כלי מלחמתו, <b>וְכָרְתוּ מִבְחַר אֲרָזֶיךָ, וְהִפִּילוּ</b> אותם <b>עַל־הָאֵשׁ.</b>
(ח) לאחר מכן – <b>וְעָבְרוּ גּוֹיִם רַבִּים עַל הָעִיר הַזֹּאת, וְאָמְרוּ אִישׁ אֶל־רֵעֵהוּ: "עַל־מֶה עָשָׂה ה' כָּכָה לָעִיר הַגְּדוֹלָה הַזֹּאת?"</b> לָעִיר הַגְּדוֹלָה הַזֹּאת?"
(ט) <b>וְאָמְרוּ: "עַל אֲשֶׁר עָזְבוּ אֶת־בְּרִית ה' אֱלֹהֵיהֶם, וַיִּשְׁתַּחֲווּ לֵאלֹהִים אֲחֵרִים וַיַּעַבְדוּם".</b> על זה תאבד ארץ יהודה וירושלים תהפוך לשממה.
(י) <b>אַל־תִּבְכּוּ לְ</b>זה ש<b>מֵת, וְאַל־תָּנֻדוּ לוֹ,</b> שהרי הוא כבר איננו סובל. <b>בְּכוּ בָכוֹ לַהֹלֵךְ</b> לגלות, <b>כִּי לֹא יָשׁוּב עוֹד וְרָאָה</b>, לראות <b>אֶת־אֶרֶץ מוֹלַדְתּוֹ.</b>
(יא) <b>כִּי־כֹה אָמַר־ה' אֶל</b>, על <b>שַׁלֻּם בֶּן־יֹאשִׁיָּהוּ מֶלֶךְ יְהוּדָה, הַמֹּלֵךְ תַּחַת יֹאשִׁיָּהוּ אָבִיו, אֲשֶׁר יָצָא מִן־הַמָּקוֹם הַזֶּה.</b> לאחר שמלך מצרים הרג את יאשיהו, הוא לקח את בנו למצרים. הוא <b>לֹא־יָשׁוּב שָׁם</b>, למקום שיצא ממנו <b>עוֹד.</b>
(יב) <b>כִּי בִּמְקוֹם אֲשֶׁר־הִגְלוּ אֹתוֹ – שָׁם יָמוּת, וְאֶת־הָאָרֶץ הַזֹּאת לֹא־יִרְאֶה עוֹד.</b> וכך אכן אירע לו.
(יג) אחרי בנו הבכור של יאשיהו מָלך הבן השני, יהויקים. הוא היה משועבד למלך בבל, והנביא מבקר את התנהגותו: <b>הוֹי, בֹּנֶה</b> את <b>בֵיתוֹ בְּלֹא־צֶדֶק ו</b>את <b>עֲלִיּוֹתָיו</b>, חדריו העליונים <b>בְּלֹא מִשְׁפָּט – בְּרֵעֵהוּ יַעֲבֹד חִנָּם, וּפֹעֲלוֹ</b>, שכר עבודתו <b>לֹא יִתֶּן־לוֹ.</b> המלך משתמש בעובדים ואינו משלם להם את שכרם.
(יד) הוי, <b>הָאֹמֵר: אֶבְנֶה־לִּי בֵּית מִדּוֹת</b>, בית גדול <b>וַעֲלִיּוֹת מְרֻוָּחִים, וְקָרַע לוֹ חַלּוֹנָי</b>, ופתח בו חלונות לרווחה, <b>וְ</b>הבית <b>סָפוּן</b>, מקורה או מצופה מתוכו <b>בָּאָרֶז</b> בעצי ארזים, <b>וּמָשׁוֹחַ בַּשָּׁשַׁר</b>, בצבע אדום, כדי להבליטו ולפארו.
(טו) <b>הֲתִמְלֹךְ</b>, האם מלכותך תתקיים <b>כִּי אַתָּה מְתַחֲרֶה בָאָרֶז</b>, בגלל תחרותך במלכים בארזי ארמונך?! <b>אָבִיךָ</b> יאשיהו <b>הֲלוֹא אָכַל וְשָׁתָה,</b> אמנם חי חיי מלכים, <b>וְ</b>אולם הוא <b>עָשָׂה מִשְׁפָּט וּצְדָקָה, אָז טוֹב לוֹ</b>, שהרי אין המלך נדרש להסתגף.
(טז) הוא <b>דָּן דִּין־עָנִי וְאֶבְיוֹן,</b> ו<b>אָז טוֹב</b> לו, <b>הֲלֹא</b> הנהגה זו <b>הִיא הַדַּעַת אֹתִי, נְאֻם־ה'.</b> על ידי משפט וצדקה יודעים את ה' ודבקים בדרכיו.
(יז) <b>כִּי</b>, אבל אתה, יהויקים, <b>אֵין עֵינֶיךָ וְלִבְּךָ כִּי אִם־עַל־בִּצְעֶךָ,</b> כספך, <b>וְעַל דַּם־הַנָּקִי לִשְׁפּוֹךְ וְעַל־הָעֹשֶׁק וְעַל־הַמְּרוּצָה</b>, רציצה, גזלה <b>לַעֲשׂוֹת.</b> הנך איש קטן ונבזה, שכל עניינו לחטוף עוד קצת רכוש בלא יושר והגינות.
(יח) <b>לָכֵן כֹּה־אָמַר ה' אֶל</b>, על <b>יְהוֹיָקִים בֶּן־יֹאשִׁיָּהוּ מֶלֶךְ יְהוּדָה:</b> בסופו של דבר, <b>לֹא־יִסְפְּדוּ לוֹ</b> כנוסח הקינה המקובל<b>:</b> <b>"הוֹי אָחִי" וְ"הוֹי אָחוֹת". לֹא־יִסְפְּדוּ לוֹ: "הוֹי אָדוֹן" וְ"הוֹי הֹדֹה,</b> הודו", כנהוג במספד למלך,
(יט) כי <b>קְבוּרַת חֲמוֹר יִקָּבֵר</b>, הוא יורחק וייעזב כגוויית חמור – <b>סָחוֹב וְהַשְׁלֵךְ</b>, הוא ייגרר בביזיון גדול <b>מֵהָלְאָה לְשַׁעֲרֵי יְרוּשָׁלִָם</b>. כך אכן אירע לו, כאשר בא נבוכדנאצר לנקום בו על מרידתו.
(כ) כאן פונה הנביא לבת ציון, הדמות הסמלית של האומה: <b>עֲלִי הַלְּבָנוֹן וּצֳעָקִי, וּבַבָּשָׁן תְּנִי קוֹלֵךְ</b> בבכי. ראוי שתעלי להרים לשווע לעזרה, <b>וְצַעֲקִי מֵעֲבָרִים,</b> מכל עבר, <b>כִּי נִשְׁבְּרוּ כָּל־מְאַהֲבָיִךְ</b>, בעלי בריתך. תושבי ירושלים ניסו למרוד בנבוכדנאצר, אבל אף גורם פוליטי חזק לא תמך בהם, מפני שכולם נכנעו תחת ידו הקשה של מלך בבל. שנים של עיסוק בדיפלומטיה, שליחת מכתבים וקבלת הבטחות, היו לריק ולא הועילו כלל.
(כא) <b>דִּבַּרְתִּי אֵלַיִךְ בְּשַׁלְוֹתַיִךְ,</b> בזמן שהיית שקטה ושלֵווה, ואת <b>אָמַרְתְּ: "לֹא אֶשְׁמָע".</b> אינני מעוניינת לשמוע. <b>זֶה דַרְכֵּךְ מִנְּעוּרַיִךְ, כִּי לֹא־שָׁמַעַתְּ בְּקוֹלִי</b> מעולם.
(כב) את <b>כָּל־רֹעַיִךְ,</b> מנהיגייך <b>תִּרְעֶה,</b> תשבור, או: תוליך ה<b>רוּחַ, וּמְאַהֲבַיִךְ בַּשְּׁבִי יֵלֵכוּ.</b> כל אלה שהיית קשורה אליהם בקשרי ידידות ואהבה יִגלו <b>כִּי אָז תֵּבֹשִׁי וְנִכְלַמְתְּ מִכֹּל רָעָתֵךְ.</b>
(כג) <b>יֹשַׁבְתְּ בַּלְּבָנוֹן מְקֻנַּנְתְּ</b>, שׁוּכנת <b>בָּאֲרָזִים</b>. הביטויים הללו רומזים לבית המלך, שנקרא 'בית יער הלבנון', ואולי גם למקדש. את, המרגישה גבוהה וחסינה, <b>מַה־נֵּחַנְתְּ</b>, אילו חן או רחמים יהיו לך <b>בְּבֹא־לָךְ חֲבָלִים</b> ו<b>חִיל,</b> צירים, כאב ורעד <b>כַּיֹּלֵדָה.</b>
(כד) לאחר שמת יהויקים המליכו את בנו יהויכין, הנקרא פה כניהו. גם עליו מנבא ירמיהו דברים קשים. <b>חַי־אָנִי,</b> אני נשבע, <b>נְאֻם־ה', כִּי</b> גם <b>אִם־יִהְיֶה כָּנְיָהוּ בֶן־יְהוֹיָקִים מֶלֶךְ יְהוּדָה</b> כ<b>חוֹתָם</b> בטבעת קבועה <b>עַל־יַד יְמִינִי – כִּי</b> אפילו <b>מִשָּׁם אֶתְּקֶנְךָּ,</b> אנתק אותך,
(כה) <b>וּנְתַתִּיךָ בְּיַד מְבַקְשֵׁי נַפְשֶׁךָ וּבְיַד</b> אלו <b>אֲשֶׁר־אַתָּה יָגוֹר</b>, מפחד <b>מִפְּנֵיהֶם וּבְיַד נְבוּכַדְרֶאצַּר מֶלֶךְ־בָּבֶל וּבְיַד הַכַּשְׂדִּים.</b> יהויכין קיווה שהרעה לא תפגע בו, משום שיהויקים אביו כבר מת, ואולי מלך בבל ימחל ויסלח, אך לא כך היה.
(כו) <b>וְהֵטַלְתִּי אֹתְךָ וְאֶת־אִמְּךָ אֲשֶׁר יְלָדַתְךָ עַל הָאָרֶץ אַחֶרֶת אֲשֶׁר לֹא־יֻלַּדְתֶּם שָׁם, וְשָׁם תָּמוּתוּ.</b> המלך ואמו עתידים לגלות לבבל,
(כז) <b>וְעַל</b>, ואל <b>הָאָרֶץ אֲשֶׁר הֵם מְנַשְּׂאִים אֶת־נַפְשָׁם</b>, משתוקקים <b>לָשׁוּב שָׁם – שָׁמָּה לֹא יָשׁוּבוּ.</b>
(כח) <b>הַ</b>אם <b>עֶצֶב</b>, פסל <b>נִבְזֶה</b>, בזוי ו<b>נָפוּץ</b>, מנופץ, שבור הוא <b>הָאִישׁ הַזֶּה, כָּנְיָהוּ, אִם־כְּלִי אֵין חֵפֶץ בּוֹ</b>, נטול כל ערך<b>?! מַדּוּעַ הוּטְלוּ הוּא וְזַרְעוֹ וְהֻשְׁלְכוּ עַל־הָאָרֶץ אֲשֶׁר לֹא־יָדָעוּ</b>, אף על פי שהוא לא הרשיע כאביו<b>?!</b>
(כט) <b>אֶרֶץ, אֶרֶץ, אָרֶץ, שִׁמְעִי דְּבַר־ה'.</b>
(ל) <b>כֹּה אָמַר ה': כִּתְבוּ</b>, ציינו <b>אֶת־הָאִישׁ הַזֶּה</b>, כניהו, שיהיה <b>עֲרִירִי, גֶּבֶר לֹא־יִצְלַח בְּיָמָיו, כִּי</b> גם אם ייוולדו לו ילדים, <b>לֹא יִצְלַח מִזַּרְעוֹ אִישׁ יֹשֵׁב עַל־כִּסֵּא דָוִד וּמֹשֵׁל עוֹד בִּיהוּדָה.</b> זה סופו של האיש וסופה של השושלת.
<h2>פרק כג</h2>
(א) דברי תוכחה נוספים המיועדים למנהיגי ישראל: <b>הוֹי רֹעִים</b> שאינם ממלאים את תפקידם – ה<b>מְאַבְּדִים וּמְפִצִים אֶת־צֹאן מַרְעִיתִי, נְאֻם־ה'.</b>
(ב) <b>לָכֵן כֹּה־אָמַר ה' אֱלֹהֵי יִשְׂרָאֵל עַל־הָרֹעִים הָרֹעִים אֶת־עַמִּי: אַתֶּם הֲפִצֹתֶם אֶת־צֹאנִי וַתַּדִּחוּם,</b> הרחקתם אותם, <b>וְלֹא פְקַדְתֶּם</b>, השגחתם, ביקרתם <b>אֹתָם.</b> על כן, <b>הִנְנִי פֹקֵד עֲלֵיכֶם אֶת־רֹעַ מַעַלְלֵיכֶם. נְאֻם־ה'.</b>
(ג) <b>וַאֲנִי אֲקַבֵּץ אֶת־שְׁאֵרִית צֹאנִי מִכֹּל הָאֲרָצוֹת אֲשֶׁר־הִדַּחְתִּי אֹתָם שָׁם,</b> שהרי כבר שנים קודם לכן התחילה גלות, <b>וַהֲשִׁבֹתִי אֶתְהֶן עַל־נְוֵהֶן,</b> אל מקום המרעה שלהם, <b>וּפָרוּ וְרָבוּ.</b>
(ד) <b>וַהֲקִמֹתִי עֲלֵיהֶם רֹעִים</b> נאמנים <b>וְרָעוּם, וְלֹא־יִירְאוּ</b>, יפחדו <b>עוֹד וְלֹא־יֵחַתּוּ,</b> יישברו וייבהלו, <b>וְלֹא יִפָּקֵדוּ,</b> יחסרו עוד. <b>נְאֻם־ה'.</b>
(ה) <b>הִנֵּה יָמִים בָּאִים, נְאֻם־ה', וַהֲקִמֹתִי לְדָוִד צֶמַח</b> מלבלב, בן <b>צַדִּיק וּמָלַךְ</b> כ<b>מֶלֶךְ וְהִשְׂכִּיל,</b> הוא יצליח <b>וְעָשָׂה מִשְׁפָּט וּצְדָקָה בָּאָרֶץ.</b>
(ו) <b>בְּיָמָיו תִּוָּשַׁע יְהוּדָה, וְיִשְׂרָאֵל יִשְׁכֹּן לָבֶטַח, וְזֶה־שְּׁמוֹ אֲשֶׁר־יִקְרְאוֹ</b>, שיקראוּ לו: <b>ה' צִדְקֵנוּ,</b> מקור ישועתנו.
(ז) <b>לָכֵן הִנֵּה־יָמִים בָּאִים, נְאֻם־ה', וְלֹא־יֹאמְרוּ עוֹד</b> האנשים: <b>"חַי־ה' אֲשֶׁר הֶעֱלָה אֶת־בְּנֵי יִשְׂרָאֵל מֵאֶרֶץ מִצְרָיִם".</b> יבואו ימים שבהם כבר לא תיחשב היציאה ממצרים למופת הגדול –
(ח) <b>כִּי אִם</b> יאמרו: <b>"חַי־ה' אֲשֶׁר הֶעֱלָה וַאֲשֶׁר הֵבִיא אֶת־זֶרַע בֵּית יִשְׂרָאֵל מֵאֶרֶץ צָפוֹנָה וּמִכֹּל הָאֲרָצוֹת אֲשֶׁר הִדַּחְתִּים שָׁם, וְיָשְׁבוּ</b> לבסוף <b>עַל־אַדְמָתָם".</b> הישועה שלעתיד לבוא תהיה גדולה מיציאת מצרים.
(ט) <b>לַנְּבִאִים</b>, על אודותיהם: <b>נִשְׁבַּר לִבִּי בְקִרְבִּי,</b> הצטערתי עד כאב, <b>רָחֲפוּ</b>, רעדו, התפקקו <b>כָּל־עַצְמֹתַי, הָיִיתִי כְּאִישׁ שִׁכּוֹר וּכְגֶבֶר עֲבָרוֹ יָיִן מִפְּנֵי ה' וּמִפְּנֵי דִּבְרֵי קָדְשׁוֹ.</b> הנביא מתאר כיצד הוא מרגיש כאשר הוא מקבל את הנבואה, כדי להסביר את ההבדל המהותי בין דבריו שלו לדבריהם של אחרים המפרסמים את תחזיותיהם בעל פה או בכתב.
(י) מכאן לתוכחה על מצבם המוסרי של העם ושל מנהיגיו הרוחניים: <b>כִּי מְנָאֲפִים מָלְאָה הָאָרֶץ, כִּי־מִפְּנֵי אָלָה</b>, קללה, או שבועת שקר <b>אָבְלָה</b>, קדרה, חרבה <b>הָאָרֶץ.</b> הניאוף והקללות הממלאים את הארץ גורמים לפורענויות שונות – <b>יָבְשׁוּ נְאוֹת מִדְבָּר, וַתְּהִי מְרוּצָתָם</b>, ריצתם של יושבי הארץ <b>רָעָה, וּגְבוּרָתָם לֹא־כֵן,</b> אינה כראוי. ריצתם וגבורתם נחלשו.
(יא) <b>כִּי־גַם־נָבִיא</b> ו<b>גַם־כֹּהֵן חָנֵפוּ,</b> הושחתו וחטאו. <b>גַּם־בְּבֵיתִי</b>, בבית ה', מקום שהכהנים, ולפעמים גם הנביאים, נמצאים, <b>מָצָאתִי</b> את <b>רָעָתָם. נְאֻם־ה'.</b>
(יב) <b>לָכֵן יִהְיֶה דַרְכָּם</b> החוטאת <b>לָהֶם כַּחֲלַקְלַקּוֹת</b>, כדברים חלקים <b>בָּאֲפֵלָה,</b> הם <b>יִדַּחוּ</b>, ייהדפו, ייתקלו <b>וְנָפְלוּ בָהּ, כִּי־אָבִיא עֲלֵיהֶם רָעָה</b> ב<b>שְׁנַת פְּקֻדָּתָם,</b> בזמן קבלת גמולם. <b>נְאֻם־ה'.</b>
(יג) <b>וּבִנְבִיאֵי שֹׁמְרוֹן רָאִיתִי</b> משכבר <b>תִפְלָה,</b> דבר מגונה – <b>הִנַּבְּאוּ</b>, הם התנבאו <b>ב</b>שם ה<b>בַּעַל וַיַּתְעוּ אֶת־עַמִּי, אֶת־יִשְׂרָאֵל.</b>
(יד) <b>וּבִנְבִאֵי יְרוּשָׁלִַם</b>, שהם לכאורה נביאי ה', גם בהם <b>רָאִיתִי שַׁעֲרוּרָה</b>, קלקול – <b>נָאוֹף וְהָלֹךְ בַּשֶּׁקֶר,</b> הם נואפים והולכים בשקר בעצמם, <b>וְ</b>יתר על כן, הם גם <b>חִזְּקוּ יְדֵי מְרֵעִים,</b> מעודדים אחרים <b>לְבִלְתִּי־שָׁבוּ אִישׁ מֵרָעָתוֹ,</b> וכך <b>הָיוּ־לִי כֻלָּם כִּסְדֹם, וְיֹשְׁבֶיהָ</b> של ירושלים – <b>כַּעֲמֹרָה.</b>
(טו) <b>לָכֵן כֹּה־אָמַר ה' צְבָאוֹת עַל־הַנְּבִאִים: הִנְנִי מַאֲכִיל אוֹתָם לַעֲנָה,</b> צמח מר, <b>וְהִשְׁקִתִים מֵי־רֹאשׁ,</b> צמח רעיל, <b>כִּי מֵאֵת נְבִיאֵי יְרוּשָׁלִַם יָצְאָה חֲנֻפָּה</b>, צביעות וטומאה <b>לְכָל־הָאָרֶץ.</b>
(טז) <b>כֹּה־אָמַר ה' צְבָאוֹת: אַל־תִּשְׁמְעוּ עַל</b>, אל <b>דִּבְרֵי הַנְּבִאִים הַנִּבְּאִים לָכֶם. מַהְבִּלִים</b>, מתעים, מטמטמים <b>הֵמָּה אֶתְכֶם.</b> את <b>חֲזוֹן לִבָּם יְדַבֵּרוּ,</b> ו<b>לֹא מִפִּי ה'.</b>
(יז) <b>אֹמְרִים אָמוֹר</b> אמירה ברורה ונחרצת <b>לִמְנַאֲצַי: "דִּבֶּר ה'</b> אלינו ואמר<b>: שָׁלוֹם יִהְיֶה לָכֶם". ו</b>ל<b>כֹל הֹלֵךְ בִּשְׁרִרוּת לִבּוֹ אָמְרוּ</b> הנביאים<b>: "לֹא־תָבוֹא עֲלֵיכֶם רָעָה".</b>
(יח) <b>כִּי</b>, והרי <b>מִי</b> מכל אלה <b>עָמַד בְּסוֹד</b>, בפמליה או בשיח החשאי של <b>ה', וְיֵרֶא וְיִשְׁמַע אֶת־דְּבָרוֹ?! מִי־הִקְשִׁיב דְּבָרוֹ וַיִּשְׁמָע?!</b>
(יט) <b>הִנֵּה סַעֲרַת ה'</b> ב<b>חֵמָה יָצְאָה.</b> מה' תצא סערה זועמת. <b>וְסַעַר מִתְחוֹלֵל</b>, מסתובב כמערבולת, <b>עַל רֹאשׁ רְשָׁעִים יָחוּל.</b>
(כ) <b>לֹא יָשׁוּב אַף</b>, כעס <b>ה' עַד־עֲשֹׂתוֹ וְעַד־הֲקִימוֹ מְזִמּוֹת לִבּוֹ,</b> מחשבותיו. רק <b>בְּאַחֲרִית הַיָּמִים</b>, לאחר זמן <b>תִּתְבּוֹנְנוּ בָהּ בִּינָה.</b> תבינו את דברי.
(כא) <b>לֹא־שָׁלַחְתִּי אֶת־הַנְּבִאִים</b> הללו, <b>וְהֵם רָצוּ</b> מיהרו מעצמם לנבא. <b>לֹא־דִבַּרְתִּי אֲלֵיהֶם, וְהֵם נִבָּאוּ.</b>
(כב) <b>וְאִם</b>, ואילו באמת <b>עָמְדוּ בְּסוֹדִי, וְיַשְׁמִעוּ,</b> והיו משמיעים את <b>דְבָרַי</b> האמתיים <b>אֶת־עַמִּי – וִישִׁבוּם</b>, כי אז היו משיבים את העם <b>מִדַּרְכָּם הָרָע וּמֵרֹעַ מַעַלְלֵיהֶם.</b> והרי עתה אין הם קוראים לשום תיקון, אלא דרכם לשמר את המצב הקיים ולהנציחו.
(כג) בסגנון אחר, ומתוך תפיסה כללית יותר, ממשיך הנביא לבקר את נביאי השקר: <b>הַאֱלֹהֵי מִקָּרֹב אָנִי, נְאֻם־ה' וְלֹא אֱלֹהֵי מֵרָחֹק?!</b> האם אתם חושבים שנוכחותי והשגחתי מוגבלת, ואיננה מגיעה למרחקים?!
(כד) ה<b>אִם־יִסָּתֵר אִישׁ בַּמִּסְתָּרִים, וַאֲנִי לֹא־אֶרְאֶנּוּ, נְאֻם־ה'?!</b> האם דבר עשוי להיעלם ממני?! <b>הֲלוֹא אֶת־הַשָּׁמַיִם וְאֶת־הָאָרֶץ אֲנִי מָלֵא, נְאֻם־ה',</b> וממילא הכול גלוי לפני ואין מושגי קרבה וריחוק תקפים לגבי.
(כה) מכיוון שנוכחותי מקיפה הכול, <b>שָׁמַעְתִּי אֵת אֲשֶׁר־אָמְרוּ הַנְּבִאִים הַנִּבְּאִים בִּשְׁמִי שֶׁקֶר לֵאמֹר: "חָלַמְתִּי, חָלָמְתִּי".</b> לא כל נביאי השקר דיברו כנביאים, כי הם ידעו שנבואה של ממש נאמרת בדרך כלל מתוך סערה גדולה ומתוך מאמץ מיוחד. מכיוון שחששו להתיימר לכך, ואולי נרתעו מלהכין עצמם לנבואה כזו, הם רק טענו שחלמו חלום נבואי.
(כו) <b>עַד־מָתַי</b> ימשיכו לומר כך?! <b>הֲיֵשׁ</b> אמת <b>בְּלֵב הַנְּבִאִים</b> האומרים כן, הלוא אינם אלא <b>נִבְּאֵי הַשָּׁקֶר וּנְבִיאֵי תַּרְמִת</b>, רמאות <b>לִבָּם?!</b>
(כז) <b>הַחֹשְׁבִים לְהַשְׁכִּיחַ אֶת־עַמִּי</b>, מעמי את <b>שְׁמִי בַּחֲלוֹמֹתָם אֲשֶׁר יְסַפְּרוּ אִישׁ לְרֵעֵהוּ, כַּאֲשֶׁר שָׁכְחוּ אֲבוֹתָם אֶת־שְׁמִי</b> כשהתנבאו <b>בַּבָּעַל.</b> אמנם באותה עת נותרה עדיין מעט עבודה זרה בישראל, אבל פולחן הבעל על כל חומרתו וגסותו הוסתר, וכלפי חוץ לא נשארו אלא אמונות תפלות ומנהגים עממיים בלבד. לפיכך נביאי ירושלים באותה תקופה לא היו נביאים לבעל. אף על פי כן, חלומותיהם ודבריהם הסיטו את העם מדרך הישר.
(כח) עליכם להבחין הבחנה מהותית: <b>הַנָּבִיא אֲשֶׁר־אִתּוֹ חֲלוֹם,</b> שחלם חלום יפה או מעניין – ש<b>יְסַפֵּר</b> שאין זה אלא <b>חֲלוֹם.</b> ולעומת זאת <b>אֲשֶׁר דְּבָרִי אִתּוֹ,</b> מי שקיבל נבואה – <b>יְדַבֵּר דְּבָרִי אֱמֶת. מַה־לַּתֶּבֶן אֶת</b>, עם <b>הַבָּר,</b> התבואה המבוררת, <b>נְאֻם־ה'?!</b> ייתכן שהתיאורים נשמעים זהים, בפרט כאשר הם נאמרים ברטוריקה מוצלחת, ובכל זאת חלום ונבואה דומים לקש ותבואה. אמנם גם בחלום יכול להופיע לעתים הד של התגלות אמתית, אבל ערכו אינו כערכה של נבואה.
(כט) <b>הֲלוֹא כֹה דְבָרִי – כָּאֵשׁ, נְאֻם־ה',</b> דברי אינו נותן מנוח למתנבא, <b>וּכְפַטִּישׁ יְפֹצֵץ סָלַע.</b> כשם שאין הסלע חוזר לקדמותו עוד, כך פעולת הדיבור הנבואי מזעזעת את נפש הנביא בעצמה רבה. לעומת זאת, הנביאים הללו, דבר אינו מתחולל בהם, ואף לא בשומעיהם. אין הם אלא אנשים נינוחים החיים את חייהם בשקט.
(ל) <b>לָכֵן הִנְנִי עַל־הַנְּבִאִים, נְאֻם־ה', מְגַנְּבֵי דְבָרַי אִישׁ מֵאֵת רֵעֵהוּ,</b> השומעים רעיון טוב או סברה נאה מזולתם, ואומרים אותם בשם עצמם.
(לא) <b>הִנְנִי עַל</b>, אני בא להעניש את <b>הַנְּבִיאִם, נְאֻם־ה', הַלֹּקְחִים</b> את <b>לְשׁוֹנָם</b> כמו כלי אומנות הניטל ביד האומן, <b>וַיִּנְאֲמוּ נְאֻם,</b> ותו לא.
(לב) <b>הִנְנִי עַל־נִבְּאֵי חֲלֹמוֹת שֶׁקֶר, נְאֻם־ה', וַיְסַפְּרוּם וַיַּתְעוּ אֶת־עַמִּי בְּשִׁקְרֵיהֶם וּבְפַחֲזוּתָם,</b> בקלות דעתם. <b>וְאָנֹכִי לֹא־שְׁלַחְתִּים וְלֹא צִוִּיתִים, וְהוֹעֵיל לֹא־יוֹעִילוּ לָעָם־הַזֶּה. נְאֻם־ה'.</b>
(לג) <b>וְכִי־יִשְׁאָלְךָ הָעָם הַזֶּה אוֹ־הַנָּבִיא אוֹ־כֹהֵן לֵאמֹר: "מַה־מַּשָּׂא</b>, נבואת <b>ה'?".</b> כאשר יפנו אליך, ירמיהו, כדי לשמוע מלה טובה, אִמרה חדשה ומבריקה – <b>וְאָמַרְתָּ אֲלֵיהֶם: אֶת</b> השאלה <b>"מַה־מַּשָּׂא"</b> שאלתם <b>– וְנָטַשְׁתִּי אֶתְכֶם,</b> כפי שמשליכים וזונחים משא כבד ומעיק. <b>נְאֻם־ה'.</b>
(לד) <b>וְהַנָּבִיא וְהַכֹּהֵן וְהָעָם אֲשֶׁר יֹאמַר</b> וישאל על <b>מַשָּׂא ה' – וּפָקַדְתִּי</b>, אזכור להביא את המשא <b>עַל־הָאִישׁ הַהוּא וְעַל־בֵּיתוֹ.</b> המלה 'משא', שהשואלים השתמשו בה לציון נבואה, תקבל משמעות של כובד ומעמסה שה' יטיל עליהם.
(לה) <b>כֹּה</b>, בסגנון הזה ראוי ש<b>תֹאמְרוּ אִישׁ עַל</b>, אל <b>רֵעֵהוּ וְאִישׁ אֶל־אָחִיו: "מֶה־עָנָה ה'?" וּ"מַה־דִּבֶּר ה'?"</b>
(לו) <b>ו</b>אילו הביטוי <b>"מַשָּׂא ה'" לֹא תִזְכְּרוּ־עוֹד, כִּי הַמַּשָּׂא יִהְיֶה לְאִישׁ דְּבָרוֹ</b>, לנביא. לוֹ נחשבת הנבואה משא על שום הקושי והמאמץ לשאת את דבר ה' בקרבו. <b>ו</b>אתם <b>הֲפַכְתֶּם אֶת־דִּבְרֵי אֱלֹהִים חַיִּים ה' צְבָאוֹת אֱלֹהֵינוּ.</b> הטיתם את משא הנבואה כרצונכם.
(לז) ושוב – אתה, השואל, <b>כֹּה תֹאמַר אֶל־הַנָּבִיא: "מֶה־עָנָךְ ה'?" וּ"מַה־דִּבֶּר ה'?"</b> כך ראוי שתדבר על הנבואה ותתייחס אליה, כדבר ה' כמות שהוא, בלא הערכה שלילית.
(לח) <b>וְאִם "מַשָּׂא ה'" תֹּאמֵרוּ</b> למרות כל האזהרות <b>– לָכֵן כֹּה אָמַר ה': יַעַן אֲמָרְכֶם אֶת־הַדָּבָר הַזֶּה – "מַשָּׂא ה'</b>", ביטוי שיש בו הסתייגות או לגלוג על הנושא בכובד המשא, <b>וָאֶשְׁלַח אֲלֵיכֶם לֵאמֹר: לֹא תֹאמְרוּ "מַשָּׂא ה'"</b> ובכל זאת לא שמעתם בקולי –
(לט) <b>לָכֵן הִנְנִי וְנָשִׁיתִי אֶתְכֶם נָשֹׁא,</b> אשכח אתכם. ה'משא' יהיה לנשייה, <b>וְנָטַשְׁתִּי אֶתְכֶם וְאֶת־הָעִיר אֲשֶׁר נָתַתִּי לָכֶם וְלַאֲבוֹתֵיכֶם מֵעַל פָּנָי.</b>
(מ) <b>וְנָתַתִּי עֲלֵיכֶם חֶרְפַּת עוֹלָם, וּכְלִמּוּת</b>, כלימת <b>עוֹלָם אֲשֶׁר לֹא תִשָּׁכֵחַ.</b>
<h2>פרק כד</h2>
(א) <b>הִרְאַנִי</b> ה' בחזון נבואי <b>וְהִנֵּה שְׁנֵי דּוּדָאֵי</b>, דוודים, סלים של <b>תְאֵנִים מוּעָדִים</b>, עומדים הכן <b>לִפְנֵי הֵיכַל ה'</b>. הדבר אירע <b>אַחֲרֵי הַגְלוֹת נְבוּכַדְרֶאצַּר מֶלֶךְ־בָּבֶל אֶת־יְכָנְיָהוּ בֶן־יְהוֹיָקִים מֶלֶךְ־יְהוּדָה וְאֶת־שָׂרֵי יְהוּדָה וְאֶת־הֶחָרָשׁ וְאֶת־הַמַּסְגֵּר מִירוּשָׁלִַם וַיְבִאֵם בָּבֶל.</b> גלות יכניהו הייתה קטנה מן הגלות הבאה אחריה, אבל היא הייתה משמעותית מבחינה היסטורית. יצאו בה אנשים איכותיים יותר. הבבלים הגלו חלק הארי משרי המדינה ומנהיגיה עם בעלי המלאכה המיומנים כדי למנוע מתושבי המדינה לייצר נשק ולתכנן מרד.
(ב) <b>הַדּוּד</b> ה<b>אֶחָד</b> מלא <b>תְּאֵנִים טֹבוֹת מְאֹד כִּתְאֵנֵי הַבַּכֻּרוֹת,</b> המתבשלות לראשונה. התאנים המבכירות חביבות על הכול. <b>וְהַדּוּד</b> ה<b>אֶחָד</b> מלא <b>תְּאֵנִים רָעוֹת מְאֹד, אֲשֶׁר לֹא־תֵאָכַלְנָה מֵרֹעַ.</b>
(ג) <b>וַיֹּאמֶר ה' אֵלַי: מָה־אַתָּה רֹאֶה, יִרְמְיָהוּ? וָאֹמַר: תְּאֵנִים. הַתְּאֵנִים הַטֹּבוֹת – טֹבוֹת מְאֹד, וְהָרָעוֹת – רָעוֹת מְאֹד, אֲשֶׁר לֹא־תֵאָכַלְנָה מֵרֹעַ.</b> ירמיהו לא נדרש לתיאור השטחי של המראה. הוא מחדד את ההבדל הבולט בין שני סוגי התאנים. : תְּאֵנִים. הַתְּאֵנִים הַטֹּבוֹת – טֹבוֹת מְאֹד, וְהָרָעוֹת – רָעוֹת מְאֹד, אֲשֶׁר לֹא־תֵאָכַלְנָה מֵרֹעַ.
(ד) מעבר לתמונה, ירמיהו שמע בנבואתו גם מסר מילולי: <b>וַיְהִי דְבַר־ה' אֵלַי לֵאמֹר׃</b>
(ה) <b>כֹּה־אָמַר ה' אֱלֹהֵי יִשְׂרָאֵל: כַּתְּאֵנִים הַטֹּבוֹת הָאֵלֶּה, כֵּן אַכִּיר</b>, אדע, אבחין ואבכר <b>אֶת־גָּלוּת יְהוּדָה, אֲשֶׁר שִׁלַּחְתִּי מִן־הַמָּקוֹם הַזֶּה</b> אל <b>אֶרֶץ כַּשְׂדִּים, לְטוֹבָה.</b>
(ו) <b>וְשַׂמְתִּי עֵינִי עֲלֵיהֶם לְטוֹבָה, וַהֲשִׁבֹתִים עַל</b>, אל <b>הָאָרֶץ הַזֹּאת, וּבְנִיתִים וְלֹא אֶהֱרֹס וּנְטַעְתִּים וְלֹא אֶתּוֹשׁ,</b> אעקור.
(ז) <b>וְנָתַתִּי לָהֶם לֵב לָדַעַת אֹתִי</b>, להכיר <b>כִּי אֲנִי ה', וְהָיוּ־לִי לְעָם וְאָנֹכִי אֶהְיֶה לָהֶם לֵאלֹהִים, כִּי־יָשֻׁבוּ אֵלַי בְּכָל־לִבָּם.</b>
(ח) <b>וְכַתְּאֵנִים הָרָעוֹת אֲשֶׁר לֹא־תֵאָכַלְנָה מֵרֹעַ,</b> אלא מושלכות לכליה – <b>כִּי־כֹה אָמַר ה', כֵּן אֶתֵּן אֶת־צִדְקִיָּהוּ מֶלֶךְ־יְהוּדָה וְאֶת־שָׂרָיו וְאֵת שְׁאֵרִית יְרוּשָׁלִַם הַנִּשְׁאָרִים בָּאָרֶץ הַזֹּאת, וְ</b>כן את <b>הַיֹּשְׁבִים בְּאֶרֶץ מִצְרָיִם,</b> אלו שברחו לשם מאימת נבוכדנאצר, ואולי הוגלו על ידי המצרים עם המלך, בן יאשיהו.
(ט) <b>וּנְתַתִּים לְזַעֲוָה</b>, זוועה, חלחלה <b>לְרָעָה לְכֹל מַמְלְכוֹת הָאָרֶץ, לְחֶרְפָּה וּלְמָשָׁל</b>, כדוגמא לצרות ואסונות<b>לִשְׁנִינָה</b>, לדיבור קשה, ללעג <b>וְלִקְלָלָה בְּכָל־הַמְּקֹמוֹת אֲשֶׁר־אַדִּיחֵם שָׁם.</b>
(י) <b>וְשִׁלַּחְתִּי בָם אֶת־הַחֶרֶב אֶת־הָרָעָב וְאֶת־הַדָּבֶר, עַד־תֻּמָּם</b>, עד שיכלו לגמרי <b>מֵעַל הָאֲדָמָה אֲשֶׁר־נָתַתִּי לָהֶם וְלַאֲבוֹתֵיהֶם.</b> נבואה זו, הצופה את סוף ימי צדקיהו, מבחינה בין ישראל שגלו לבבל – שעתידים לשגשג ולחיות חיים טובים למדי ברוחם ובגופם, לבין האחרים – שיסבלו פעם אחר פעם.
<h2>פרק כה</h2>
(א) <b>הַדָּבָר אֲשֶׁר־הָיָה עַל</b>, אל <b>יִרְמְיָהוּ עַל־כָּל־עַם יְהוּדָה בַּשָּׁנָה הָרְבִעִית לִיהוֹיָקִים בֶּן־יֹאשִׁיָּהוּ מֶלֶךְ יְהוּדָה, הִיא הַשָּׁנָה הָרִאשֹׁנִית</b>, הראשונה <b>לִנְבוּכַדְרֶאצַּר מֶלֶךְ בָּבֶל,</b>
(ב) <b>אֲשֶׁר דִּבֶּר יִרְמְיָהוּ הַנָּבִיא עַל־כָּל־עַם יְהוּדָה וְאֶל כָּל־יֹשְׁבֵי יְרוּשָׁלִַם לֵאמֹר׃</b>
(ג) הקדמה אישית קצרה: <b>מִן־שְׁלֹשׁ עֶשְׂרֵה שָׁנָה לְיֹאשִׁיָּהוּ בֶן־אָמוֹן מֶלֶךְ יְהוּדָה וְעַד הַיּוֹם הַזֶּה, זֶה שָׁלֹשׁ וְעֶשְׂרִים שָׁנָה, הָיָה דְבַר־ה' אֵלָי, וָאֲדַבֵּר אֲלֵיכֶם אַשְׁכֵּים</b>, השכם <b>וְדַבֵּר וְלֹא שְׁמַעְתֶּם.</b> כבר עשרים ושלוש שנים אני מנבא לכם, אך השפעת דברַי מזערית.
(ד) לא אני בלבד פונה אליכם – <b>וְשָׁלַח ה' אֲלֵיכֶם אֶת־כָּל־עֲבָדָיו הַנְּבִאִים</b>. על חלקם יש רק שברי ידיעות שהרי לא נכתבה נבואתם בספר. גם הם נשלחו <b>הַשְׁכֵּם וְשָׁלֹחַ, וְלֹא שְׁמַעְתֶּם וְלֹא־הִטִּיתֶם אֶת־אָזְנְכֶם לִשְׁמֹעַ.</b>
(ה) כולנו דיברנו אליכם <b>לֵאמֹר: שׁוּבוּ־נָא אִישׁ מִדַּרְכּוֹ הָרָעָה וּמֵרֹעַ מַעַלְלֵיכֶם</b> – <b>וּ</b>בכך ת<b>שְׁבוּ עַל־הָאֲדָמָה אֲשֶׁר נָתַן ה' לָכֶם וְלַאֲבוֹתֵיכֶם לְמִן־עוֹלָם וְעַד־עוֹלָם.</b> תשבו בארצכם לנצח.
(ו) <b>וְאַל־תֵּלְכוּ אַחֲרֵי אֱלֹהִים אֲחֵרִים לְעָבְדָם וּלְהִשְׁתַּחֲוֹת לָהֶם, וְלֹא־תַכְעִיסוּ אוֹתִי בְּמַעֲשֵׂה יְדֵיכֶם, וְלֹא אָרַע לָכֶם</b> כתוצאה ממעשים כאלה.
(ז) <b>וְלֹא־שְׁמַעְתֶּם אֵלַי, נְאֻם־ה', לְמַעַן הַכְעִיסֵנִי בְּמַעֲשֵׂה יְדֵיכֶם – לְרַע לָכֶם.</b>
(ח) <b>לָכֵן, כֹּה אָמַר ה' צְבָאוֹת: יַעַן אֲשֶׁר לֹא־שְׁמַעְתֶּם אֶת־דְּבָרָי –</b>
(ט) <b>הִנְנִי שֹׁלֵחַ וְלָקַחְתִּי אֶת־כָּל־מִשְׁפְּחוֹת</b>, עמֵי ה<b>צָפוֹן, נְאֻם־ה', וְאֶל־נְבוּכַדְרֶאצַּר מֶלֶךְ־בָּבֶל עַבְדִּי, וַהֲבִאֹתִים עַל־הָאָרֶץ הַזֹּאת וְעַל־יֹשְׁבֶיהָ וְעַל כָּל־הַגּוֹיִם הָאֵלֶּה</b> שבכל האזור <b>סָבִיב</b>, <b>וְהַחֲרַמְתִּים.</b> הבבלים יבואו בצבא המורכב מכל עמי הצפון ויתקפו את האזור כולו, לא בפלישה חד-פעמית אלא תהא זו מתקפה לשם השתלטות על הארץ. גם הגויים שאתם תולים בהם תקוות יאבדו, <b>וְשַׂמְתִּים לְשַׁמָּה</b>, שממה והשתוממות <b>וְלִשְׁרֵקָה</b>, תופעה ששורקים עליה מתימהון, <b>וּלְחָרְבוֹת עוֹלָם.</b>
(י) <b>וְהַאֲבַדְתִּי מֵהֶם</b> את כל סימני החיים האנושיים: <b>קוֹל שָׂשׂוֹן וְקוֹל שִׂמְחָה, קוֹל חָתָן וְקוֹל כַּלָּה, קוֹל רֵחַיִם</b>, הנשמע בכל מקום המיושב בבני אדם המכינים את מזונם, <b>וְאוֹר נֵר,</b> המאיר לאנשים את הלילה. כל אלה יאבדו –
(יא) <b>וְהָיְתָה כָּל־הָאָרֶץ הַזֹּאת לְחָרְבָּה</b> ו<b>לְשַׁמָּה, וְעָבְדוּ הַגּוֹיִם הָאֵלֶּה</b>, שבארץ ישראל וסביבותיה – עמון, מואב וכיוצא בהם, <b>אֶת־מֶלֶךְ בָּבֶל</b> שמרדו בו, במשך <b>שִׁבְעִים שָׁנָה.</b>
(יב) <b>וְהָיָה כִמְלֹאות שִׁבְעִים שָׁנָה, אֶפְקֹד</b>, אזכור לרעה <b>עַל־מֶלֶךְ־בָּבֶל וְעַל־הַגּוֹי הַהוּא,</b> העם הבבלי, <b>נְאֻם־ה', אֶת־עֲוֹנָם וְעַל־אֶרֶץ כַּשְׂדִּים,</b> בבל, <b>וְשַׂמְתִּי אֹתוֹ</b> – את מלך בבל על עמו וארצו <b>לְשִׁמְמוֹת עוֹלָם.</b>
(יג) <b>וְהֵבֵאתִי עַל־הָאָרֶץ הַהִיא</b> – בבל <b>אֶת־כָּל־דְּבָרַי אֲשֶׁר־דִּבַּרְתִּי עָלֶיהָ – אֵת כָּל־הַכָּתוּב בַּסֵּפֶר הַזֶּה אֲשֶׁר־נִבָּא יִרְמְיָהוּ עַל־כָּל־הַגּוֹיִם.</b> בסוף ספר ירמיה מופיע קובץ נבואות על הגויים, ונכללות בו נבואות פורענות לבבל.
(יד) <b>כִּי עָבְדוּ־בָם גַּם־הֵמָּה,</b> גם הבבלים ישתעבדו תחת ידיהם של <b>גּוֹיִם רַבִּים וּמְלָכִים גְּדוֹלִים</b>, הם מדי ופרס, <b>וְשִׁלַּמְתִּי לָהֶם כְּפָעֳלָם וּכְמַעֲשֵׂה יְדֵיהֶם.</b>
(טו) <b>כִּי כֹה אָמַר ה' אֱלֹהֵי יִשְׂרָאֵל אֵלַי: קַח אֶת־כּוֹס הַיַּיִן הַחֵמָה</b>, הכעס וגם הרעל <b>הַזֹּאת</b>, שאותה אתה רואה, <b>מִיָּדִי, וְהִשְׁקִיתָה אוֹתוֹ</b>, ביין התרעלה <b>אֶת־כָּל־הַגּוֹיִם אֲשֶׁר אָנֹכִי שֹׁלֵחַ אוֹתְךָ אֲלֵיהֶם.</b>
(טז) <b>וְשָׁתוּ</b> אותו <b>וְהִתְגֹּעֲשׁוּ וְהִתְהֹלָלוּ</b>, ישתוללו ויתרוצצו כמשוגעים, <b>מִפְּנֵי הַחֶרֶב אֲשֶׁר אָנֹכִי שֹׁלֵחַ בֵּינֹתָם,</b> בתוכם.
(יז) ובחזון – <b>וָאֶקַּח אֶת־הַכּוֹס מִיַּד ה' וָאַשְׁקֶה</b>, הגשתי את כוס התרעלה, <b>אֶת־כָּל־הַגּוֹיִם אֲשֶׁר־שְׁלָחַנִי ה' אֲלֵיהֶם:</b>
(יח) <b>אֶת־יְרוּשָׁלִַם וְאֶת־עָרֵי יְהוּדָה וְאֶת־מְלָכֶיהָ, אֶת־שָׂרֶיהָ – לָתֵת אֹתָם לְחָרְבָּה, לְשַׁמָּה, לִשְׁרֵקָה וְלִקְלָלָה כַּיּוֹם הַזֶּה,</b> כידוע לנו עכשיו, בשעה שהדברים נכתבים. או: בבירור.
(יט) ממלכת יהודה עמדה כמובן בראש מעייניו של הנביא, אבל לא רק היא ומדינות קטנות כמוה ייחרבו, אלא גם <b>אֶת־פַּרְעֹה מֶלֶךְ־מִצְרַיִם וְאֶת־עֲבָדָיו וְאֶת־שָׂרָיו וְאֶת־כָּל־עַמּוֹ</b>
(כ) <b>וְאֵת כָּל־הָעֶרֶב</b>, כנראה עמי ערב עד המדבר <b>וְאֵת כָּל־מַלְכֵי אֶרֶץ הָעוּץ</b>, ממלכה צפונית, אולי ארם וכיוצא בה <b>וְאֵת כָּל־מַלְכֵי אֶרֶץ פְּלִשְׁתִּים – וְאֶת,</b> את <b>אַשְׁקְלוֹן וְאֶת־עַזָּה וְאֶת־עֶקְרוֹן וְאֵת שְׁאֵרִית אַשְׁדּוֹד</b>, שבחלקה נחרבה, אולי ביד מלך מצרים.
(כא) <b>אֶת־אֱדוֹם וְאֶת־מוֹאָב וְאֶת־בְּנֵי עַמּוֹן</b>
(כב) <b>וְאֵת כָּל־מַלְכֵי צֹר וְאֵת כָּל־מַלְכֵי צִידוֹן וְאֵת מַלְכֵי הָאִי אֲשֶׁר בְּעֵבֶר הַיָּם,</b> ייתכן שמדובר בקרתגו, שאוכלוסייתה הגיעה מצור ומצידון ונדדה אל מעבר לים. או: שם כללי לאיי הים.
(כג) <b>אֶת־דְּדָן וְאֶת־תֵּימָא וְאֶת־בּוּז</b>, בדרום ערב, <b>וְאֵת כָּל־קְצוּצֵי פֵאָה,</b> עמים או שבטים שתספורת המיוחדת כללה פאות קצוצות.
(כד) <b>וְאֵת כָּל־מַלְכֵי עֲרָב וְאֵת כָּל־מַלְכֵי הָעֶרֶב הַשֹּׁכְנִים בַּמִּדְבָּר</b>, שבטים ששכנו במדבריות סביב ארץ ישראל.
(כה) ולא באזור ארץ יהודה בלבד – <b>וְאֵת כָּל־מַלְכֵי זִמְרִי וְאֵת כָּל־מַלְכֵי עֵילָם וְאֵת כָּל־מַלְכֵי מָדָי.</b> גבולות האימפריה של נבוכדנאצר התרחבו מעבר לסהרון הפורה.
(כו) <b>וְאֵת כָּל־מַלְכֵי הַצָּפוֹן הַקְּרֹבִים וְהָרְחֹקִים אִישׁ אֶל־אָחִיו</b>, זה אחר זה, <b>וְאֵת כָּל־הַמַּמְלְכוֹת הָאָרֶץ אֲשֶׁר עַל־פְּנֵי הָאֲדָמָה, וּמֶלֶךְ שֵׁשַׁךְ</b>, בבל <b>יִשְׁתֶּה אַחֲרֵיהֶם.</b>
(כז) <b>וְאָמַרְתָּ אֲלֵיהֶם: כֹּה־אָמַר ה' צְבָאוֹת אֱלֹהֵי יִשְׂרָאֵל: שְׁתוּ</b> את כוס יין החמה <b>וְשִׁכְרוּ וּקְיוּ וְנִפְלוּ</b>, תקיאו ותפלו <b>וְלֹא תָקוּמוּ, מִפְּנֵי הַחֶרֶב אֲשֶׁר אָנֹכִי שֹׁלֵחַ בֵּינֵיכֶם.</b>
(כח) ירמיהו מעמיד לפניו בחזונו עשרות ממלכות ועמים, קטנים וגדולים, ומשקה אותם רעל. <b>וְהָיָה כִּי יְמָאֲנוּ לָקַחַת־הַכּוֹס מִיָּדְךָ</b> כדי <b>לִשְׁתּוֹת</b> – <b>וְאָמַרְתָּ אֲלֵיהֶם: כֹּה אָמַר ה' צְבָאוֹת: שָׁתוֹ תִשְׁתּוּ</b> על כורחכם,
(כט) <b>כִּי הִנֵּה</b> אפילו <b>בָעִיר אֲשֶׁר־נִקְרָא שְׁמִי עָלֶיהָ</b>, ירושלים, <b>אָנֹכִי מֵחֵל</b>, מתחיל <b>לְהָרַע – וְאַתֶּם הִנָּקֵה תִנָּקוּ?!</b> האם אתם תצאו חפים?! <b>לֹא תִנָּקוּ, כִּי חֶרֶב אֲנִי קֹרֵא עַל־כָּל־יֹשְׁבֵי הָאָרֶץ. נְאֻם ה' צְבָאוֹת.</b>
(ל) <b>וְאַתָּה</b>, ירמיהו, <b>תִּנָּבֵא אֲלֵיהֶם אֵת כָּל־הַדְּבָרִים הָאֵלֶּה, וְאָמַרְתָּ אֲלֵיהֶם: ה' מִמָּרוֹם יִשְׁאָג, וּמִמְּעוֹן קָדְשׁוֹ</b>, ממקומו, ממקור הקודש <b>יִתֵּן קוֹלוֹ. שָׁאֹג יִשְׁאַג</b> שאגות גדולות שוב ושוב <b>עַל־נָוֵהוּ</b> שנחרב. בקריאות <b>הֵידָד כּ</b>קולות העידוד ההדדיות של <b>דֹרְכִים</b>, דורכי הענבים, כך ה' <b>יַעֲנֶה</b>, יקרא בקול <b>אֶל</b>, על <b>כָּל־יֹשְׁבֵי הָאָרֶץ.</b>
(לא) <b>בָּא שָׁאוֹן</b>, רעש מלחמה <b>עַד־קְצֵה הָאָרֶץ, כִּי רִיב לַה' בַּגּוֹיִם, נִשְׁפָּט הוּא לְכָל־בָּשָׂר</b>, מתדיין עמם, ואת <b>הָרְשָׁעִים נְתָנָם לַחֶרֶב. נְאֻם־ה'.</b>
(לב) <b>כֹּה אָמַר ה' צְבָאוֹת: הִנֵּה רָעָה יֹצֵאת מִגּוֹי אֶל־גּוֹי,</b> מלחמה כוללת, <b>וְסַעַר גָּדוֹל יֵעוֹר</b>, יתגבר <b>מִיַּרְכְּתֵי</b>, מקצה <b>אָרֶץ.</b>
(לג) <b>וְהָיוּ חַלְלֵי ה' בַּיּוֹם הַהוּא מִקְצֵה הָאָרֶץ וְעַד־קְצֵה הָאָרֶץ</b> כה רבים עד ש<b>לֹא יִסָּפְדוּ וְלֹא יֵאָסְפוּ וְלֹא יִקָּבֵרוּ. לְדֹמֶן</b>, לזבל <b>עַל־פְּנֵי הָאֲדָמָה יִהְיוּ.</b> לא יהיה מי שידאג לגוויות המוטלות על פני האדמה, והן יירקבו.
(לד) <b>הֵילִילוּ,</b> יללו, <b>הָרֹעִים,</b> מנהיגי העמים, <b>וְזַעֲקוּ, וְהִתְפַּלְּשׁוּ</b> בעפר, <b>אַדִּירֵי</b>, מנהיגי <b>הַצֹּאן, כִּי־מָלְאוּ יְמֵיכֶם</b>, הגיע זמנכם <b>לִטְבוֹחַ, וּתְפוֹצוֹתִיכֶם</b>, אתם תתפזרו <b>וּנְפַלְתֶּם כִּכְלִי חֶמְדָּה</b>, ככלי יקר ועדין, שבנפלו הוא מתנפץ לרסיסים ללא תקנה, וצער שבירתו מרובה.
(לה) <b>וְאָבַד מָנוֹס</b>, בריחה, מפלט <b>מִן־הָרֹעִים, וּפְלֵיטָה</b> תאבד <b>מֵאַדִּירֵי הַצֹּאן.</b>
(לו) <b>קוֹל צַעֲקַת הָרֹעִים</b> נשמע <b>וִילְלַת אַדִּירֵי הַצֹּאן, כִּי־שֹׁדֵד ה' אֶת־מַרְעִיתָם,</b> צאנם.
(לז) <b>וְנָדַמּוּ</b>, ישתתקו, או: יחרבו <b>נְאוֹת הַשָּׁלוֹם</b>, המקומות השלווים <b>מִפְּנֵי חֲרוֹן אַף־ה'.</b>
(לח) קול הרועים ויללתם עולה על כי נבוכדנאצר, שעלה עכשיו למלוכה, <b>עָזַב</b>, יצא <b>כַּכְּפִיר</b>, כמו אריה צעיר, מ<b>סֻכּוֹ,</b> מקום משכנו בסבך העצים. ראוי לרועים שייללו על כך <b>כִּי־הָיְתָה אַרְצָם לְשַׁמָּה</b>, לשממה <b>מִפְּנֵי חֲרוֹן הַיּוֹנָה</b>, החרב המצערת, הגורמת ייסורים וכאב, <b>וּמִפְּנֵי חֲרוֹן אַפּוֹ</b> של ה'.
<h2>פרק כו</h2>
(א) <b>בְּרֵאשִׁית מַמְלְכוּת</b>, מלכות <b>יְהוֹיָקִים בֶּן־יֹאשִׁיָּהוּ מֶלֶךְ יְהוּדָה הָיָה הַדָּבָר הַזֶּה מֵאֵת ה' לֵאמֹר:</b>
(ב) <b>כֹּה אָמַר ה': עֲמֹד בַּחֲצַר בֵּית־ה'</b>, העזָרה, שבה עומד קהל רב. מקום המקדש היה המרכז היחידי שבו התאסף קהל שהיה בו כדי לייצג את מעמדותיו וגווניו של בית ישראל כולו, <b>וְדִבַּרְתָּ עַל</b>, אל <b>כָּל</b> אנשי <b>עָרֵי יְהוּדָה הַבָּאִים לְהִשְׁתַּחֲוֹת</b> ב<b>בֵּית־ה' אֵת כָּל־הַדְּבָרִים אֲשֶׁר צִוִּיתִיךָ לְדַבֵּר אֲלֵיהֶם. אַל־תִּגְרַע דָּבָר</b> מכל מה שתצֻווה לומר, למרות שהנוכחים הם קהל מעורב, ודבריך לא בהכרח ינעמו לאוזניהם.
(ג) <b>אוּלַי</b> הם <b>יִשְׁמְעוּ וְיָשֻׁבוּ, אִישׁ מִדַּרְכּוֹ הָרָעָה, וְנִחַמְתִּי אֶל</b>, ואחזור בי מן <b>הָרָעָה אֲשֶׁר אָנֹכִי חֹשֵׁב לַעֲשׂוֹת לָהֶם מִפְּנֵי רֹעַ מַעַלְלֵיהֶם.</b>
(ד) <b>וְאָמַרְתָּ אֲלֵיהֶם: כֹּה אָמַר ה': אִם־לֹא תִשְׁמְעוּ אֵלַי לָלֶכֶת בְּתוֹרָתִי אֲשֶׁר נָתַתִּי לִפְנֵיכֶם,</b>
(ה) <b>לִשְׁמֹעַ עַל</b>, אל <b>דִּבְרֵי עֲבָדַי הַנְּבִאִים אֲשֶׁר אָנֹכִי שֹׁלֵחַ אֲלֵיכֶם, וְהַשְׁכֵּם וְשָׁלֹחַ</b>, <b>ו</b>עדיין <b>לֹא שְׁמַעְתֶּם</b> לדבריהם <b>–</b>
(ו) <b>וְנָתַתִּי אֶת־הַבַּיִת הַזֶּה</b> לחורבן <b>כְּ</b>משכן <b>שִׁלֹה</b> שנחרב, <b>וְאֶת־הָעִיר הַזֹּאת</b>, ירושלים <b>אֶתֵּן לִקְלָלָה לְכֹל גּוֹיֵי הָאָרֶץ.</b>
(ז) <b>וַיִּשְׁמְעוּ הַכֹּהֲנִים</b>, משרתי המקדש <b>וְהַנְּבִאִים</b>, 'אנשי הרוח' של התקופה, שהיו פופולריים משום שדבריהם התאימו לציפיות הקהל, <b>וְכָל־הָעָם אֶת־יִרְמְיָהוּ מְדַבֵּר אֶת־הַדְּבָרִים הָאֵלֶּה בְּבֵית ה'.</b>
(ח) <b>וַיְהִי כְּכַלּוֹת יִרְמְיָהוּ לְדַבֵּר אֵת כָּל־אֲשֶׁר־צִוָּה ה' לְדַבֵּר אֶל־כָּל־הָעָם,</b> ומן הסתם הוא זעק את נבואתו בקול גדול ועורר נגדו התקוממות כללית – <b>וַיִּתְפְּשׂוּ אֹתוֹ הַכֹּהֲנִים</b>, שהיו הממונים על הסדר בבית המקדש, <b>וְהַנְּבִיאִים</b>, המפיצים את חזונם לתקופה חדשה של חרות ועצמאות, <b>וְכָל־הָעָם לֵאמֹר: מוֹת תָּמוּת.</b> לא הייתה זו קללה בעלמא אלא קביעה שהתכוונו להוציאה אל הפועל.
(ט) <b>מַדּוּעַ נִבֵּיתָ</b>, ניבאת <b>בְשֵׁם־ה' לֵאמֹר: כְּשִׁלוֹ,</b> כמו שילה <b>יִהְיֶה הַבַּיִת הַזֶּה, וְהָעִיר הַזֹּאת תֶּחֱרַב מֵאֵין יוֹשֵׁב?! וַיִּקָּהֵל כָּל־הָעָם אֶל־יִרְמְיָהוּ בְּבֵית ה'.</b>
(י) <b>וַיִּשְׁמְעוּ שָׂרֵי יְהוּדָה</b>, נציגי השלטון העליון <b>אֵת הַדְּבָרִים הָאֵלֶּה.</b> הם שמעו על המהומה במקדש, על דברי הנביא והתלהמותם של הרוצים להוציאו להורג. <b>וַיַּעֲלוּ מִבֵּית־הַמֶּלֶךְ</b> אל <b>בֵּית ה', וַיֵּשְׁבוּ בְּפֶתַח שַׁעַר־ה' הֶחָדָשׁ.</b> בית הדין של העיר היה יושב בדרך כלל בשער. נראה שהשער החדש במקדש היה לפחות בחלקו מקום חולין שלא קודש בקדושת העזרה. לשם התכנסו השרים כדי לשפוט.
(יא) <b>וַיֹּאמְרוּ הַכֹּהֲנִים וְהַנְּבִאִים אֶל־הַשָּׂרִים וְאֶל־כָּל־הָעָם</b>, שנכח שם בעיקר מתוך סקרנות, חלקו נטה בעד וחלקו נגד, <b>לֵאמֹר: מִשְׁפַּט־מָוֶת לָאִישׁ הַזֶּה, כִּי נִבָּא</b> חורבן <b>אֶל־הָעִיר הַזֹּאת כַּאֲשֶׁר שְׁמַעְתֶּם בְּאָזְנֵיכֶם.</b>
(יב) <b>וַיֹּאמֶר יִרְמְיָהוּ אֶל־כָּל־הַשָּׂרִים וְאֶל־כָּל־הָעָם לֵאמֹר: ה' שְׁלָחַנִי לְהִנָּבֵא אֶל־הַבַּיִת הַזֶּה וְאֶל־הָעִיר הַזֹּאת אֵת כָּל־הַדְּבָרִים אֲשֶׁר שְׁמַעְתֶּם.</b> קודם כול, אינני אלא שליח ה'.
(יג) <b>וְעַתָּה,</b> לגופו של עניין, <b>הֵיטִיבוּ דַרְכֵיכֶם וּמַעַלְלֵיכֶם וְשִׁמְעוּ בְּקוֹל ה' אֱלֹהֵיכֶם, וְיִנָּחֵם ה' אֶל־הָרָעָה אֲשֶׁר דִּבֶּר עֲלֵיכֶם.</b> דינכם טרם נחרץ. הלוואי שתשנו את דרכיכם, ולא תבוא עליכם הרעה.
(יד) <b>וַאֲנִי הִנְנִי בְיֶדְכֶם. עֲשׂוּ־לִי כַּטּוֹב וְכַיָּשָׁר בְּעֵינֵיכֶם.</b> אם רצונכם להרוג אותי, אינני יכול לקום נגדכם,
(טו) <b>אַךְ יָדֹעַ תֵּדְעוּ כִּי אִם־מְמִתִים אַתֶּם אֹתִי – כִּי</b> עוון שפיכת <b>דָם</b> איש <b>נָקִי אַתֶּם נֹתְנִים עֲלֵיכֶם</b><b>וְאֶל־הָעִיר הַזֹּאת</b> - ירושלים <b>וְאֶל־יֹשְׁבֶיהָ, כִּי בֶאֱמֶת שְׁלָחַנִי ה' עֲלֵיכֶם לְדַבֵּר בְּאָזְנֵיכֶם אֵת כָּל־הַדְּבָרִים הָאֵלֶּה.</b>
(טז) <b>וַיֹּאמְרוּ הַשָּׂרִים וְכָל־הָעָם</b>, לאחר ששמעו את דברי ירמיהו האחרונים, <b>אֶל־הַכֹּהֲנִים וְאֶל־הַנְּבִיאִים</b>, שהם התובעים<b>: אֵין־לָאִישׁ הַזֶּה מִשְׁפַּט־מָוֶת, כִּי בְּשֵׁם ה' אֱלֹהֵינוּ דִּבֶּר אֵלֵינוּ,</b> ולא בדה את הדברים מלבו.
(יז) <b>וַיָּקֻמוּ אֲנָשִׁים מִזִּקְנֵי הָאָרֶץ, וַיֹּאמְרוּ אֶל־כָּל־קְהַל הָעָם לֵאמֹר׃</b>
(יח) <b>מִיכָה הַמּוֹרַשְׁתִּי הָיָה נִבָּא</b>, התנבא <b>בִּימֵי חִזְקִיָּהוּ מֶלֶךְ־יְהוּדָה</b>, <b>וַיֹּאמֶר אֶל־כָּל־עַם יְהוּדָה לֵאמֹר: "כֹּה־אָמַר ה' צְבָאוֹת: צִיּוֹן</b> כמו <b>שָׂדֶה תֵחָרֵשׁ, וִירוּשָׁלַיִם עִיִּים</b>, עיי חורבות <b>תִּהְיֶה, וְהַר הַבַּיִת</b> יהפוך <b>לְבָמוֹת יָעַר,</b> לתלי עפר וגלי אבנים כמו אלה שביער". נבואת מיכה זו מופיעה בספרו שבתרי עשר.
(יט) <b>הֶהָמֵת הֱמִתֻהוּ חִזְקִיָּהוּ מֶלֶךְ־יְהוּדָה וְכָל־יְהוּדָה?!</b> דברי הנבואה הללו כבר נשמעו לפני כמה דורות, וגם אז אנשים בוודאי לא ששו לשמוע אותם, אבל לא פגעו בנביא, חלילה. <b>הֲלֹא יָרֵא</b> המלך חזקיהו <b>אֶת־ה', וַיְחַל</b>, התחנן <b>אֶת־פְּנֵי ה'</b> בבית הזה. <b>וַיִּנָּחֶם ה' אֶל־הָרָעָה אֲשֶׁר־דִּבֶּר עֲלֵיהֶם, וַאֲנַחְנוּ</b>, אם לא נעשה כן, ועל אחת כמה וכמה אם נפגע בנביא, <b>עֹשִׂים רָעָה גְדוֹלָה עַל־נַפְשׁוֹתֵינוּ</b>, לעצמנו.
(כ) לאחר שאנשים מכובדים מזקני הארץ קמו וסיפרו על המלך חזקיהו, שלא התנגד לדברי הנביא כלל אלא להיפך, כיבד את דבריו ולקחם ללבו, באו אחרים ותיארו תקדים הפוך, קרוב הרבה יותר, שמסקנתו הפוכה: <b>וְגַם־אִישׁ הָיָה מִתְנַבֵּא בְּשֵׁם ה', אוּרִיָּהוּ בֶּן־שְׁמַעְיָהוּ מִקִּרְיַת הַיְּעָרִים, וַיִּנָּבֵא עַל־הָעִיר הַזֹּאת וְעַל־הָאָרֶץ הַזֹּאת כְּכֹל דִּבְרֵי יִרְמְיָהוּ,</b>
(כא) <b>וַיִּשְׁמַע הַמֶּלֶךְ יְהוֹיָקִים וְכָל־גִּבּוֹרָיו וְכָל־הַשָּׂרִים אֶת־דְּבָרָיו, וַיְבַקֵּשׁ הַמֶּלֶךְ</b> ל<b>הֲמִיתוֹ. וַיִּשְׁמַע אוּרִיָּהוּ וַיִּרָא, וַיִּבְרַח וַיָּבֹא</b> ל<b>מִצְרָיִם,</b> שאינה תחת סמכותו של המלך.
(כב) <b>וַיִּשְׁלַח</b> אחריו <b>הַמֶּלֶךְ יְהוֹיָקִים אֲנָשִׁים</b> ל<b>מִצְרָיִם, אֶת־אֶלְנָתָן בֶּן־עַכְבּוֹר וַאֲנָשִׁים אִתּוֹ</b>, שרים מממשלת המלך <b>אֶל־מִצְרָיִם.</b>
(כג) מכיוון שלא הייתה לאוריהו חסות רשמית – <b>וַיּוֹצִיאוּ אֶת־אוּרִיָּהוּ מִמִּצְרַיִם, וַיְבִאֻהוּ</b> חזרה לארץ יהודה <b>אֶל־הַמֶּלֶךְ יְהוֹיָקִים. וַיַּכֵּהוּ</b> המלך <b>בֶּחָרֶב.</b> הוא ציווה להוציא להורג את האיש שאמר אותם הדברים שאמר ירמיהו. ויתרה מזו – <b>וַיַּשְׁלֵךְ אֶת־נִבְלָתוֹ אֶל־קִבְרֵי בְּנֵי הָעָם.</b> כדי לבזותו ככל האפשר ציווה לזרוק את גווייתו בקברים ההמוניים שבהם נקברו אנשים משולי החברה שאין מי שידאג להם.
(כד) לאחר שנתגלע ויכוח והתעוררה מהומה, נותר הדבר תלוי בהחלטת השרים. יהויקים לא התערב, והניח לעם לערוך לירמיהו מעין משפט ציבורי. <b>אַךְ</b> בסופו של דבר, על אף דבריהם של מי שרצו בהמתת ירמיהו <b>יַד אֲחִיקָם בֶּן־שָׁפָן</b>, אחד השרים החשובים, <b>הָיְתָה אֶת</b>, עם <b>יִרְמְיָהוּ, לְבִלְתִּי תֵּת־אֹתוֹ בְיַד־הָעָם לַהֲמִיתוֹ.</b>
<h2>פרק כז</h2>
(א) <b>בְּרֵאשִׁית מַמְלֶכֶת יְהוֹיָקִם בֶּן־יֹאושִׁיָּהוּ מֶלֶךְ יְהוּדָה הָיָה הַדָּבָר הַזֶּה אֶל־יִרְמְיָה</b>, ירמיהו <b>מֵאֵת ה' לֵאמֹר.</b>
(ב) <b>כֹּה־אָמַר ה' אֵלַי: עֲשֵׂה לְךָ מוֹסֵרוֹת</b>, רצועות <b>וּמֹטוֹת,</b> קורות העול, <b>וּנְתַתָּם</b>, שים מוטה אחת עם מוסרותיה <b>עַל־צַוָּארֶךָ</b> כמו שנותנים על צווארה של בהמה עובדת.
(ג) <b>וְשִׁלַּחְתָּם</b> — את המוסרות והמוטות הנוספות <b>אֶל־מֶלֶךְ אֱדוֹם וְאֶל־מֶלֶךְ מוֹאָב וְאֶל־מֶלֶךְ בְּנֵי עַמּוֹן וְאֶל־מֶלֶךְ צֹר וְאֶל־מֶלֶךְ צִידוֹן בְּיַד מַלְאָכִים</b>, שליחים <b>הַבָּאִים</b> מהממלכות הללו ל<b>ירוּשָׁלִַם אֶל־צִדְקִיָּהוּ מֶלֶךְ יְהוּדָה.</b> כאן נראה שהדבר אירע בימי צדקיהו, אף על פי שהנבואה נאמרה לירמיהו עוד בראשית ממלכת יהויקים. ייתכן שהמוטות היו אצל ירמיהו או על צוואריו זמן ממושך עד ששלח אותן אל המלכים.
(ד) <b>וְצִוִּיתָ אֹתָם</b> להעביר מסר <b>אֶל־אֲדֹנֵיהֶם, לֵאמֹר: כֹּה־אָמַר ה' צְבָאוֹת אֱלֹהֵי יִשְׂרָאֵל: כֹּה תֹאמְרוּ אֶל־אֲדֹנֵיכֶם:</b>
(ה) <b>אָנֹכִי עָשִׂיתִי אֶת־הָאָרֶץ, אֶת־הָאָדָם וְאֶת־הַבְּהֵמָה אֲשֶׁר עַל־פְּנֵי הָאָרֶץ בְּכֹחִי הַגָּדוֹל וּבִזְרוֹעִי הַנְּטוּיָה.</b> אני הוא בורא העולם והמושל בו, <b>וּנְתַתִּיהָ</b> — את הארץ <b>לַאֲשֶׁר יָשַׁר בְּעֵינָי,</b> למי שמצאתי לנכון.
(ו) <b>וְעַתָּה אָנֹכִי נָתַתִּי אֶת־כָּל־הָאֲרָצוֹת הָאֵלֶּה בְּיַד נְבוּכַדְנֶאצַּר מֶלֶךְ־בָּבֶל עַבְדִּי. וְגַם אֶת־חַיַּת הַשָּׂדֶה נָתַתִּי לוֹ לְעָבְדוֹ.</b> הכול נתונים למרותו.
(ז) <b>וְעָבְדוּ אֹתוֹ כָּל־הַגּוֹיִם וְאֶת־בְּנוֹ וְאֶת־בֶּן־בְּנוֹ עַד בֹּא־עֵת</b> קץ <b>אַרְצוֹ גַּם־הוּא.</b> ירמיהו מנבא לבבל שלושה דורות של גדולה ושלטון, ולאחריהם גם מלכות בבל תיפול, <b>וְעָבְדוּ בוֹ</b>, יעבידו אותו <b>גּוֹיִם רַבִּים וּמְלָכִים גְּדֹלִים.</b>
(ח) <b>וְהָיָה הַגּוֹי וְהַמַּמְלָכָה אֲשֶׁר לֹא־יַעַבְדוּ אֹתוֹ — אֶת־נְבוּכַדְנֶאצַּר מֶלֶךְ־בָּבֶל</b> — <b>וְאֵת אֲשֶׁר לֹא־יִתֵּן אֶת־צַוָּארוֹ בְּעֹל מֶלֶךְ בָּבֶל — בַּחֶרֶב וּבָרָעָב וּבַדֶּבֶר אֶפְקֹד עַל־הַגּוֹי הַהוּא, נְאֻם־ה', עַד־תֻּמִּי</b>, כלותי <b>אֹתָם בְּיָדוֹ.</b> נבוכדנאצר מקבל את הכוח, את המינוי ואת הסיוע מאת ה'.
(ט) <b>וְאַתֶּם אַל־תִּשְׁמְעוּ אֶל־נְבִיאֵיכֶם</b>. גם לעמים האחרים היו מעין נביאים. <b>וְאֶל־קֹסְמֵיכֶם וְאֶל חֲלֹמֹתֵיכֶם</b>, היו בהם בעלי חלומות שצפו את העתיד, <b>וְאֶל־עֹנְנֵיכֶם</b>, מגלי עתידות על פי עונות, המתייחסים לזמנים המסוגלים לפעולות ולהתרחשויות, <b>וְאֶל־כַּשָּׁפֵיכֶם</b> המראים מעשי להטים בנוגע להצלחות או לכישלונות אפשריים. <b>אֲשֶׁר־הֵם</b> כולם <b>אֹמְרִים אֲלֵיכֶם לֵאמֹר: "לֹא תַעַבְדוּ אֶת־מֶלֶךְ בָּבֶל",</b>
(י) <b>כִּי שֶׁקֶר הֵם נִבְּאִים לָכֶם, לְמַעַן הַרְחִיק אֶתְכֶם מֵעַל אַדְמַתְכֶם, וְהִדַּחְתִּי אֶתְכֶם וַאֲבַדְתֶּם.</b> התכלית שמעשיהם של הקוסמים מקדמים אינה תואמת את כוונתם המודעת. הם אינם אלא משרתים ביד ה', הרוצה שכל מי שישמע בקולם יאבד.
(יא) <b>וְ</b>אילו <b>הַגּוֹי אֲשֶׁר יָבִיא אֶת־צַוָּארוֹ בְּעֹל מֶלֶךְ־בָּבֶל וַעֲבָדוֹ — וְהִנַּחְתִּיו עַל־אַדְמָתוֹ, נְאֻם־ה', וַעֲבָדָהּ וְיָשַׁב בָּהּ.</b>
(יב) <b>וְאֶל־צִדְקִיָּה מֶלֶךְ־יְהוּדָה דִּבַּרְתִּי כְּכָל־הַדְּבָרִים הָאֵלֶּה לֵאמֹר: הָבִיאוּ אֶת־צַוְּארֵיכֶם בְּעֹל מֶלֶךְ בָּבֶל וְעִבְדוּ אֹתוֹ וְעַמּוֹ, ו</b>אז ת<b>חְיוּ.</b>
(יג) <b>לָמָּה תָמוּתוּ אַתָּה וְעַמֶּךָ בַּחֶרֶב, בָּרָעָב וּבַדָּבֶר, כַּאֲשֶׁר דִּבֶּר ה' אֶל</b>, על <b>הַגּוֹי אֲשֶׁר לֹא־יַעֲבֹד אֶת־מֶלֶךְ בָּבֶל?!</b>
(יד) <b>וְאַל־תִּשְׁמְעוּ אֶל־דִּבְרֵי הַנְּבִאִים הָאֹמְרִים אֲלֵיכֶם לֵאמֹר: "לֹא תַעַבְדוּ אֶת־מֶלֶךְ בָּבֶל", כִּי שֶׁקֶר הֵם נִבְּאִים לָכֶם.</b>
(טו) <b>כִּי לֹא שְׁלַחְתִּים, נְאֻם־ה', וְהֵם נִבְּאִים בִּשְׁמִי לַשָּׁקֶר, לְמַעַן הַדִּיחִי</b>, אסלק <b>אֶתְכֶם, וַאֲבַדְתֶּם אַתֶּם וְהַנְּבִאִים הַנִּבְּאִים לָכֶם.</b>
(טז) <b>וְאֶל־הַכֹּהֲנִים וְאֶל־כָּל־הָעָם הַזֶּה דִּבַּרְתִּי לֵאמֹר: כֹּה אָמַר ה': אַל־תִּשְׁמְעוּ אֶל־דִּבְרֵי נְבִיאֵיכֶם הַנִּבְּאִים לָכֶם לֵאמֹר: "הִנֵּה כְלֵי בֵית־ה'</b> שנבוכדנאצר לקח בגלות הראשונה, כשפלש לארץ בתחילת ימי צדקיהו, <b>מוּשָׁבִים מִבָּבֶלָה עַתָּה מְהֵרָה", כִּי שֶׁקֶר הֵמָּה נִבְּאִים לָכֶם.</b>
(יז) <b>אַל־תִּשְׁמְעוּ אֲלֵיהֶם. עִבְדוּ אֶת־מֶלֶךְ בָּבֶל וִחְיוּ — לָמָּה תִהְיֶה הָעִיר הַזֹּאת חָרְבָּה?!</b>
(יח) <b>וְ</b>אדרבא, <b>אִם</b> אכן <b>נְבִאִים הֵם וְאִם־יֵשׁ דְּבַר־ה' אִתָּם — יִפְגְּעוּ</b>, יתחננו <b>נָא בַּה' צְבָאוֹת</b> ויבקשו ממנו <b>לְבִלְתִּי־בֹאוּ</b>, שלא יבואו <b>הַכֵּלִים הַנּוֹתָרִים בְּבֵית־ה' וּ</b>ב<b>בֵית מֶלֶךְ יְהוּדָה וּבִירוּשָׁלִַם בָּבֶלָה.</b> הרי לנביא אמור להיות קשר מיוחד עם ה', אם כן ראוי שיפנו אליו בבקשה שלפחות הכלים שנשארו במקדש ובירושלים לא יילקחו גם הם.
(יט) <b>כִּי כֹה אָמַר ה' צְבָאוֹת אֶל־הָעַמֻּדִים</b>, על עמודי הנחושת העצומים שהיו במקדש, <b>וְעַל־הַיָּם</b>, מקווה המים שעשה שלמה, <b>וְעַל־הַמְּכֹנוֹת</b>, שעליהן עמדו הכיורות, אף הן מנחושת, <b>וְעַל יֶתֶר הַכֵּלִים הַנּוֹתָרִים בָּעִיר הַזֹּאת,</b>
(כ) <b>אֲשֶׁר לֹא־לְקָחָם נְבוּכַדְנֶאצַּר מֶלֶךְ בָּבֶל בַּגְלוֹתוֹ</b>, כשהגלה <b>אֶת־יְכָנְיָה בֶן־יְהוֹיָקִים מֶלֶךְ־יְהוּדָה מִירוּשָׁלִַם בָּבֶלָה וְאֵת כָּל־חֹרֵי</b>, חשובי <b>יְהוּדָה וִירוּשָׁלִָם.</b> אז הגלה נבוכדנאצר חלק גדול מהאליטה של ירושלים, ומן המקדש לקח את כלי הזהב. הפריטים שנשארו במקדש היו עשויים נחושת, ואף שהיו בעלי ערך הוא לא מיהר לקחת גם אותם.
(כא) <b>כִּי כֹה אָמַר ה' צְבָאוֹת אֱלֹהֵי יִשְׂרָאֵל עַל</b> אותם <b>הַכֵּלִים הַנּוֹתָרִים</b> בתוך <b>בֵּית ה' וּ</b>ב<b>בֵית מֶלֶךְ־יְהוּדָה וִירוּשָׁלִָם׃</b>
(כב) <b>בָּבֶלָה יוּבָאוּ</b> גם הם <b>וְשָׁמָּה יִהְיוּ עַד יוֹם פָּקְדִי אֹתָם, נְאֻם־ה', וְהַעֲלִיתִים וַהֲשִׁיבֹתִים אֶל־הַמָּקוֹם הַזֶּה.</b> לא רק שהכלים שכבר נלקחו לא יחזרו בזמן הקרוב, אלא גם הכלים שנשארו יילקחו לבבל.
<h2>פרק כח</h2>
(א) ירמיהו ממשיך לתאר את ההתרחשויות בעקבות אותה נבואה: <b>וַיְהִי בַּשָּׁנָה הַהִיא</b>, שבה הבאתי את צווארי תחת כלי העול וקראתי לקבל את עול בבל, <b>בְּרֵאשִׁית מַמְלֶכֶת צִדְקִיָּה מֶלֶךְ־יְהוּדָה, בַּשָּׁנָה הָרְבִעִית</b> למלך, <b>בַּחֹדֶשׁ הַחֲמִישִׁי</b>, שנקרא מאוחר יותר חודש אב, <b>אָמַר אֵלַי חֲנַנְיָה בֶן־עַזּוּר, הַנָּבִיא אֲשֶׁר מִגִּבְעוֹן</b>, <b>בְּבֵית ה' לְעֵינֵי הַכֹּהֲנִים וְכָל־הָעָם לֵאמֹר:</b>
(ב) <b>כֹּה־אָמַר ה' צְבָאוֹת אֱלֹהֵי יִשְׂרָאֵל לֵאמֹר: שָׁבַרְתִּי אֶת־עֹל מֶלֶךְ בָּבֶל.</b>
(ג) <b>בְּעוֹד שְׁנָתַיִם יָמִים אֲנִי מֵשִׁיב אֶל־הַמָּקוֹם הַזֶּה</b> — בית המקדש, <b>אֶת־כָּל־כְּלֵי בֵּית ה' אֲשֶׁר לָקַח נְבוּכַדנֶאצַּר מֶלֶךְ־בָּבֶל מִן־הַמָּקוֹם הַזֶּה וַיְבִיאֵם בָּבֶל.</b>
(ד) <b>ו</b>יתרה מזו, <b>אֶת־יְכָנְיָה בֶן־יְהוֹיָקִים מֶלֶךְ־יְהוּדָה וְאֶת־כָּל־גָּלוּת יְהוּדָה הַבָּאִים</b>, שבאו <b>בָּבֶלָה אֲנִי מֵשִׁיב אֶל־הַמָּקוֹם הַזֶּה, נְאֻם־ה', כִּי אֶשְׁבֹּר אֶת־עֹל מֶלֶךְ בָּבֶל.</b> עצמת בבל תישבר, והגולים ישובו.
(ה) <b>וַיֹּאמֶר יִרְמְיָה הַנָּבִיא אֶל־חֲנַנְיָה הַנָּבִיא, לְעֵינֵי הַכֹּהֲנִים וּלְעֵינֵי כָל־הָעָם הָעֹמְדִים בְּבֵית ה',</b>
(ו) <b>וַיֹּאמֶר יִרְמְיָה הַנָּבִיא: אָמֵן, כֵּן יַעֲשֶׂה ה'.</b> הלוואי שכך יהיה. <b>יָקֵם ה' אֶת־דְּבָרֶיךָ אֲשֶׁר נִבֵּאתָ לְהָשִׁיב כְּלֵי בֵית־ה' וְ</b>את <b>כָל־ הַגּוֹלָה מִבָּבֶל אֶל־הַמָּקוֹם הַזֶּה.</b> אינני מתנגד לכך. אדרבא, הייתי שמח אילו כך קרה,
(ז) <b>אַךְ שְׁמַע־נָא</b> את <b>הַדָּבָר הַזֶּה אֲשֶׁר אָנֹכִי דֹּבֵר בְּאָזְנֶיךָ וּבְאָזְנֵי כָּל־הָעָם:</b>
(ח) <b>הַנְּבִיאִים אֲשֶׁר הָיוּ לְפָנַי וּלְפָנֶיךָ מִן־הָעוֹלָם, וַיִּנָּבְאוּ אֶל־אֲרָצוֹת רַבּוֹת וְעַל־מַמְלָכוֹת גְּדֹלוֹת לְמִלְחָמָה וּלְרָעָה וּלְדָבֶר</b>. נבואת פורענות, כדרך שאני מתנבא, מצויה אצל הנביאים, והיא משמשת לרוב כאזהרה ואיום. לכן ראוי לנבואה כזו שלא תתקיים או שתידחה לזמן אחר — אם אנשים משנים את דרכם בעקבות הנבואה.
(ט) אולם <b>הַנָּבִיא אֲשֶׁר יִנָּבֵא לְשָׁלוֹם</b>, שיש בנבואתו זמן ומאורע מוגדרים <b>— בְּבֹא דְּבַר הַנָּבִיא יִוָּדַע הַנָּבִיא אֲשֶׁר־שְׁלָחוֹ ה' בֶּאֱמֶת.</b> אם נבואה כזאת לא תתקיים — יתבטל ערכו של הנביא מיד.
(י) כאמור לעיל, ירמיהו הניח על צווארו מוטה כדי לסמל את עול בבל שיינתן על כל עמי האזור. וכמחווה נגדית — <b>וַיִּקַּח חֲנַנְיָה הַנָּבִיא אֶת־הַמּוֹטָה</b> ש<b>מֵעַל צַוַּאר יִרְמְיָה הַנָּבִיא וַיִּשְׁבְּרֵהוּ,</b> את העול.
(יא) <b>וַיֹּאמֶר חֲנַנְיָה לְעֵינֵי כָל־הָעָם לֵאמֹר: כֹּה אָמַר ה': כָּכָה אֶשְׁבֹּר אֶת־עֹל נְבֻכַדְנֶאצַּר מֶלֶךְ־בָּבֶל בְּעוֹד שְׁנָתַיִם יָמִים מֵעַל צַוַּאר כָּל־הַגּוֹיִם.</b> לאחר שירמיהו הזהיר את חנניה להתייחס בכובד ראש לנבואה, וזה נשאר מחזיק בנבואתו — <b>וַיֵּלֶךְ יִרְמְיָה הַנָּבִיא לְדַרְכּוֹ.</b>
(יב) הפרכת נבואתו של חנניה תוכל להתברר לכול כעבור שנתיים, אבל עוד קודם לכן — <b>וַיְהִי דְבַר־ה' אֶל־יִרְמְיָה, אַחֲרֵי שְׁבוֹר חֲנַנְיָה הַנָּבִיא אֶת־הַמּוֹטָה מֵעַל צַוַּאר יִרְמְיָה הַנָּבִיא, לֵאמֹר׃</b>
(יג) <b>הָלוֹךְ וְאָמַרְתָּ אֶל־חֲנַנְיָה לֵאמֹר: כֹּה אָמַר ה': מוֹטֹת עֵץ שָׁבָרְתָּ — וְעָשִׂיתָ תַחְתֵּיהֶן</b>, לך ועשה במקומן <b>מֹטוֹת בַּרְזֶל,</b> חזקות וכבדות משל העץ.
(יד) <b>כִּי כֹה־אָמַר ה' צְבָאוֹת אֱלֹהֵי יִשְׂרָאֵל:</b> אכן, לא עול עץ, שהוא שביר, אביא אלא <b>עֹל בַּרְזֶל נָתַתִּי עַל־צַוַּאר כָּל־הַגּוֹיִם הָאֵלֶּה</b>, שמסביב <b>לַעֲבֹד אֶת־נְבֻכַדְנֶאצַּר מֶלֶךְ־בָּבֶל, וַעֲבָדֻהוּ, וְגַם אֶת־חַיַּת הַשָּׂדֶה נָתַתִּי לוֹ.</b>
(טו) <b>וַיֹּאמֶר יִרְמְיָה הַנָּבִיא אֶל־חֲנַנְיָה הַנָּבִיא</b> באופן נחרץ וחריף הרבה יותר<b>: שְׁמַע־נָא חֲנַנְיָה, לֹא־שְׁלָחֲךָ ה', וְאַתָּה הִבְטַחְתָּ אֶת־הָעָם הַזֶּה עַל־שָׁקֶר.</b>
(טז) <b>לָכֵן כֹּה אָמַר ה': הִנְנִי מְשַׁלֵּחֲךָ מֵעַל פְּנֵי הָאֲדָמָה — הַשָּׁנָה אַתָּה מֵת, כִּי־סָרָה דִבַּרְתָּ אֶל</b>, על <b>ה'.</b> דיברת בשמו דברים שאינם נכונים, והדברים הללו יפגעו בך.
(יז) ואכן, <b>וַיָּמָת חֲנַנְיָה הַנָּבִיא בַּשָּׁנָה הַהִיא בַּחֹדֶשׁ הַשְּׁבִיעִי,</b> כחודשיים לאחר ששבר את המוטה מעל ירמיה.
<h2>פרק כט</h2>
(א) <b>וְאֵלֶּה דִּבְרֵי הַסֵּפֶר</b>, האיגרת שבה נכתבה הנבואה <b>אֲשֶׁר שָׁלַח יִרְמְיָה הַנָּבִיא מִירוּשָׁלִָם אֶל־יֶתֶר זִקְנֵי הַגּוֹלָה</b>, בעלי המעמד שיצאו לגלות ונשארו בחיים, <b>וְאֶל־הַכֹּהֲנִים וְאֶל־הַנְּבִיאִים וְאֶל־כָּל־הָעָם אֲשֶׁר הֶגְלָה נְבוּכַדְנֶאצַּר מִירוּשָׁלִַם בָּבֶלָה,</b>
(ב) <b>אַחֲרֵי צֵאת יְכָנְיָה הַמֶּלֶךְ וְהַגְּבִירָה</b>, אמו, ואולי אשתו <b>וְהַסָּרִיסִים</b>, פקידי בית המלכות <b>שָׂרֵי יְהוּדָה וִירוּשָׁלִַם וְהֶחָרָשׁ וְהַמַּסְגֵּר</b>, אומני מלאכה, או: יועצים וחכמים, <b>מִירוּשָׁלִָם.</b>
(ג) הספר נמסר <b>בְּיַד אֶלְעָשָׂה בֶן־שָׁפָן וּגְמַרְיָה בֶּן־חִלְקִיָּה</b>, הנציגים הדיפלומטיים <b>אֲשֶׁר שָׁלַח צִדְקִיָּה מֶלֶךְ־יְהוּדָה אֶל־נְבוּכַדְנֶאצַּר מֶלֶךְ בָּבֶל בָּבֶלָה.</b> כך התאפשר לירמיהו להעביר את המכתב לבני ישראל הגולים, <b>לֵאמֹר׃</b>
(ד) <b>כֹּה אָמַר ה' צְבָאוֹת אֱלֹהֵי יִשְׂרָאֵל: לְכָל־הַגּוֹלָה אֲשֶׁר־הִגְלֵיתִי מִירוּשָׁלִַם בָּבֶלָה —</b>
(ה) <b>בְּנוּ בָתִּים ושׁבוּ</b> ישיבת קבע, <b>וְנִטְעוּ גַנּוֹת</b>, גנים <b>וְאִכְלוּ אֶת־פִּרְיָן.</b> כדאי שתעסקו בגידולים חקלאיים לפרנסתכם ובנטיעה ארוכת טווח כי שהייתכם בבבל לא תהיה קצרה.
(ו) <b>קְחוּ נָשִׁים, וְהוֹלִידוּ בָּנִים וּבָנוֹת, וּקְחוּ לִבְנֵיכֶם נָשִׁים, וְאֶת־בְּנוֹתֵיכֶם תְּנוּ לַאֲנָשִׁים וְ</b>הן <b>תֵלַדְנָה בָּנִים וּבָנוֹת, וּרְבוּ־שָׁם וְאַל־תִּמְעָטוּ.</b> התיישבו במקום, התרבו וחיו חיים נורמליים, שכן לפניכם גלות ממושכת. אין טעם אפוא שתחיו בציפייה לשעה שבה תחזרו.
(ז) <b>וְ</b>יתר על כן, <b>דִרְשׁוּ אֶת־שְׁלוֹם הָעִיר אֲשֶׁר הִגְלֵיתִי אֶתְכֶם שָׁמָּה, וְהִתְפַּלְּלוּ בַעֲדָהּ אֶל־ה'.</b> כעת אתם תושביה של מדינה אחרת, ועליכם להתפלל לשלומה <b>כִּי בִשְׁלוֹמָהּ יִהְיֶה לָכֶם שָׁלוֹם.</b>
(ח) <b>כִּי כֹה אָמַר ה' צְבָאוֹת אֱלֹהֵי יִשְׂרָאֵל: אַל־יַשִּׁיאוּ לָכֶם</b>, יפתו אתכם <b>נְבִיאֵיכֶם אֲשֶׁר־בְּקִרְבְּכֶם וְקֹסְמֵיכֶם, וְאַל־תִּשְׁמְעוּ אֶל־חֲלֹמֹתֵיכֶם אֲשֶׁר אַתֶּם מַחְלְמִים</b>, חולמים. או: גורמים לחלום.
(ט) <b>כִּי בְשֶׁקֶר הֵם נִבְּאִים לָכֶם בִּשְׁמִי. לֹא שְׁלַחְתִּים. נְאֻם־ה'.</b>
(י) <b>כִּי־כֹה אָמַר ה': כִּי לְפִי</b>, לעת <b>מְלֹאת לְבָבֶל</b> כמעצמת נבוכדנאצר <b>שִׁבְעִים שָׁנָה</b> — <b>אֶפְקֹד אֶתְכֶם, וַהֲקִמֹתִי עֲלֵיכֶם אֶת־דְּבָרִי הַטּוֹב לְהָשִׁיב אֶתְכֶם אֶל־הַמָּקוֹם הַזֶּה.</b> אֶל־הַמָּקוֹם הַזֶּה.
(יא) <b>כִּי אָנֹכִי יָדַעְתִּי אֶת־הַמַּחֲשָׁבֹת אֲשֶׁר אָנֹכִי חֹשֵׁב עֲלֵיכֶם, נְאֻם־ה', מַחְשְׁבוֹת שָׁלוֹם וְלֹא לְרָעָה, לָתֵת לָכֶם אַחֲרִית</b>, שארית <b>וְתִקְוָה.</b> אני מייעד לכם צמיחה ושגשוג.
(יב) <b>וּקְרָאתֶם אֹתִי, וַהֲלַכְתֶּם וְהִתְפַּלַּלְתֶּם אֵלָי — וְשָׁמַעְתִּי אֲלֵיכֶם,</b>
(יג) <b>וּבִקַּשְׁתֶּם אֹתִי — וּמְצָאתֶם, כִּי תִדְרְשֻׁנִי בְּכָל־לְבַבְכֶם,</b>
(יד) <b>וְנִמְצֵאתִי</b>, אמציא עצמי, אענה <b>לָכֶם, נְאֻם־ה'. וְשַׁבְתִּי אֶת־שְׁבוּתְכֶם,</b> חזרתכם למצב הראשון, <b>וְקִבַּצְתִּי אֶתְכֶם מִכָּל־הַגּוֹיִם וּמִכָּל־הַמְּקוֹמוֹת אֲשֶׁר הִדַּחְתִּי</b>, הרחקתי <b>אֶתְכֶם</b> ל<b>שָׁם, נְאֻם־ה', וַהֲשִׁבֹתִי אֶתְכֶם אֶל־הַמָּקוֹם אֲשֶׁר־הִגְלֵיתִי אֶתְכֶם מִשָּׁם.</b> עתה ההזדמנות לחזור אל ה' ולעבדו בכל לב.
(טו) אני מדגיש בפניכם דברים אלו, <b>כִּי אֲמַרְתֶּם: הֵקִים לָנוּ ה' נְבִאִים בָּבֶלָה,</b> והם צופים עתיד שונה וחזרה מהירה ארצה. אל תתנו להם להשלות אתכם, ראוי שתכלכלו בגולה לא רק את חייכם, אלא גם את חיי בניכם ונכדיכם אחריכם, במשך שבעים השנים הבאות.
(טז) <b>כִּי</b> לעומת גורלכם הטוב, בני הגולה — <b>כֹה אָמַר ה' אֶל־הַמֶּלֶךְ הַיּוֹשֵׁב אֶל</b>, על <b>כִּסֵּא דָוִד וְאֶל־כָּל־הָעָם הַיּוֹשֵׁב בָּעִיר הַזֹּאת</b>, ירושלים, <b>אֲחֵיכֶם אֲשֶׁר לֹא־יָצְאוּ אִתְּכֶם בַּגּוֹלָה.</b>
(יז) <b>כֹּה אָמַר ה' צְבָאוֹת</b> עליהם<b>: הִנְנִי מְשַׁלֵּחַ בָּם אֶת־הַחֶרֶב, אֶת־הָרָעָב וְאֶת־הַדָּבֶר, וְנָתַתִּי אוֹתָם כַּתְּאֵנִים הַשֹּׁעָרִים,</b> המקולקלות, <b>אֲשֶׁר לֹא־תֵאָכַלְנָה מֵרֹעַ.</b>
(יח) <b>וְרָדַפְתִּי אַחֲרֵיהֶם</b> בכל מקום שילכו, <b>בַּחֶרֶב, בָּרָעָב וּבַדָּבֶר, וּנְתַתִּים לְזַעֲוָה</b>, זוועה, חלחלה <b>לְכֹל מַמְלְכוֹת הָאָרֶץ, לְאָלָה</b>, לקללה <b>וּלְשַׁמָּה וְלִשְׁרֵקָה</b>, תופעה ששורקים עליה מתימהון, <b>וּלְחֶרְפָּה בְּכָל־הַגּוֹיִם אֲשֶׁר־הִדַּחְתִּים</b>, אגרשם <b>שָׁם.</b> גם בני העם שנשארו בארץ יודחו לבסוף, אלא שהם לא יצאו לגלות בכבוד.
(יט) <b>תַּחַת אֲשֶׁר־לֹא־שָׁמְעוּ אֶל־דְּבָרַי, נְאֻם־ה', אֲשֶׁר שָׁלַחְתִּי אֲלֵיהֶם אֶת־עֲבָדַי הַנְּבִאִים הַשְׁכֵּם וְשָׁלֹחַ, וְלֹא שְׁמַעְתֶּם</b> גם אתם, <b>נְאֻם־ה'.</b>
(כ) <b>וְאַתֶּם שִׁמְעוּ דְבַר־ה', כָּל־הַגּוֹלָה אֲשֶׁר־שִׁלַּחְתִּי מִירוּשָׁלִַם בָּבֶלָה,</b> כי עתה ההזדמנות לתקן ולשפר.
(כא) לאחר הנבואה הרחבה על העתיד להתרחש בבבל ובארץ ישראל באות נבואות המתייחסות לאנשים פרטיים שפעלו בקרב בני הגולה שבבבל: <b>כֹּה־אָמַר ה' צְבָאוֹת אֱלֹהֵי יִשְׂרָאֵל אֶל</b>, על <b>אַחְאָב בֶּן־קוֹלָיָה וְאֶל</b>, על <b>צִדְקִיָּהוּ בֶן־מַעֲשֵׂיָה, הַנִּבְּאִים לָכֶם בִּשְׁמִי שָׁקֶר.</b> על נביאי השקר הללו לא ידוע דבר מלבד האמור כאן. <b>הִנְנִי נֹתֵן אֹתָם בְּיַד נְבוּכַדְרֶאצַּר מֶלֶךְ־בָּבֶל וְהִכָּם לְעֵינֵיכֶם</b> דְרֶאצַּר מֶלֶךְ־בָּבֶל וְהִכָּם לְעֵינֵיכֶם
(כב) <b>וְלֻקַּח מֵהֶם</b> דוגמה ומופת ל<b>קְלָלָה לְכֹל גָּלוּת יְהוּדָה אֲשֶׁר בְּבָבֶל לֵאמֹר,</b> כך יאחלו המקללים זה לזה<b>: "יְשִׂמְךָ ה' כְּצִדְקִיָּהוּ וּכְאֶחָב</b>, אחאב <b>אֲשֶׁר־קָלָם</b>, שרף אותם <b>מֶלֶךְ־בָּבֶל בָּאֵשׁ.</b> אולי לא הומתו בשרפה רגילה על המוקד, אלא כפשטות הלשון — בייסורים של קלייה אטית.
(כג) <b>יַעַן אֲשֶׁר עָשׂוּ נְבָלָה בְּיִשְׂרָאֵל, וַיְנַאֲפוּ אֶת־נְשֵׁי רֵעֵיהֶם, וַיְדַבְּרוּ דָבָר בִּשְׁמִי</b>, דבר <b>שֶׁקֶר אֲשֶׁר לוֹא צִוִּיתִם — וְאָנֹכִי הַיּוֹדֵעַ ו</b>ה<b>עֵד</b> על כך. <b>נְאֻם־ה'.</b>
(כד) <b>וְאֶל־שְׁמַעְיָהוּ הַנֶּחֱלָמִי</b>, שהיה ככל הנראה מחשובי היהודים בבבל, ואולי בעל יומרה נבואית, <b>תֹּאמַר לֵאמֹר׃</b>
(כה) <b>כֹּה־אָמַר ה' צְבָאוֹת אֱלֹהֵי יִשְׂרָאֵל לֵאמֹר: יַעַן אֲשֶׁר אַתָּה שָׁלַחְתָּ בְשִׁמְכָה</b>, בשמך <b>סְפָרִים</b>, איגרות <b>אֶל־כָּל־הָעָם אֲשֶׁר בִּירוּשָׁלִַם, וְאֶל־צְפַנְיָה בֶן־מַעֲשֵׂיָה הַכֹּהֵן וְאֶל־כָּל־הַכֹּהֲנִים לֵאמֹר</b>, ובהן כתבת<b>:</b>
(כו) <b>"ה' נְתָנְךָ כֹהֵן תַּחַת</b>, במקום <b>יְהוֹיָדָע הַכֹּהֵן,</b> כדי <b>לִהְיוֹת פְּקִדִים</b>, להעמיד ממונים בתוך <b>בֵּית ה'</b>, לשמור על הסדר, להשגיח <b>לְכָל־אִישׁ מְשֻׁגָּע וּמִתְנַבֵּא</b> שיימצא שם <b>— וְנָתַתָּה אֹתוֹ אֶל־הַמַּהְפֶּכֶת</b>, בית סוהר, או: מכשיר עינויים <b>וְאֶל־הַצִּינֹק</b> לכליאה.
(כז) <b>וְעַתָּה</b>, מאחר שאתה הממונה על הדבר, <b>לָמָּה לֹא גָעַרְתָּ בְּיִרְמְיָהוּ הָעַנְּתֹתִי</b>, שמענתות <b>הַמִּתְנַבֵּא לָכֶם</b>, הרי הוא משוגע מפורסם, ומדוע אינך גוער בו<b>?!</b>
(כח) <b>כִּי עַל־כֵּן</b>, שהרי <b>שָׁלַח אֵלֵינוּ</b> ל<b>בָּבֶל לֵאמֹר: אֲרֻכָּה הִיא</b> הגלות הזו, <b>בְּנוּ בָתִּים וְשֵׁבוּ, וְנִטְעוּ גַנּוֹת וְאִכְלוּ אֶת־פְּרִיהֶן".</b>
(כט) <b>וַיִּקְרָא צְפַנְיָה הַכֹּהֵן אֶת־הַסֵּפֶר הַזֶּה בְּאָזְנֵי יִרְמְיָהוּ הַנָּבִיא.</b> ירמיהו ידע על המכתב לא רק משום שהיה נביא, אלא מפני שאותו כהן היה ידידותי כלפיו והקריא באוזניו את המכתב שנשלח אליו מבבל. נראה שלא התכוון לעשות דבר בנידון, אלא רק ביקש להראות לירמיהו מה חושבים עליו אנשים מסוימים.
(ל) <b>וַיְהִי דְּבַר־ה' אֶל־יִרְמְיָהוּ לֵאמֹר׃</b>
(לא) <b>שְׁלַח עַל־כָּל־הַגּוֹלָה לֵאמֹר: כֹּה אָמַר ה' אֶל</b>, על <b>שְׁמַעְיָה הַנֶּחֱלָמִי: יַעַן אֲשֶׁר נִבָּא לָכֶם שְׁמַעְיָה — וַאֲנִי לֹא שְׁלַחְתִּיו, וַיַּבְטַח אֶתְכֶם עַל־שָׁקֶר,</b> השלה אתכם בביטחון שווא. שְׁלַחְתִּיו, וַיַּבְטַח אֶתְכֶם עַל־שָׁקֶר,
(לב) <b>לָכֵן כֹּה־אָמַר ה': הִנְנִי פֹקֵד</b>, מביא עונש <b>עַל־שְׁמַעְיָה הַנֶּחֱלָמִי וְעַל־זַרְעוֹ</b> — <b>לֹא־יִהְיֶה לוֹ אִישׁ יוֹשֵׁב</b> קבוע <b>בְּתוֹךְ־הָעָם הַזֶּה</b> שבבבל, <b>וְלֹא־יִרְאֶה בַטּוֹב אֲשֶׁר־אֲנִי עֹשֶׂה־לְעַמִּי</b>, לקיימם ולהשיבם, <b>נְאֻם־ה', כִּי־סָרָה דִבֶּר עַל־ה'.</b>
<h2>פרק ל</h2>
(א) <b>הַדָּבָר אֲשֶׁר הָיָה אֶל־יִרְמְיָהוּ מֵאֵת ה' לֵאמֹר.</b> ייתכן שכותרת זו, המצויה רק בספר ירמיה, מעידה שהדברים נכתבו על ידי סופרו של הנביא, ברוך בן נריה.
(ב) <b>כֹּה־אָמַר ה' אֱלֹהֵי יִשְׂרָאֵל לֵאמֹר: כְּתָב־לְךָ אֵת כָּל־הַדְּבָרִים אֲשֶׁר־דִּבַּרְתִּי אֵלֶיךָ</b> — אותם שייאמרו להלן, <b>אֶל</b>, על <b>סֵפֶר.</b> לעומת הנבואות המתייחסות אל קהל מסוים ומופנות אליו, נבואה זו מתארת מאורעות כלליים שיתרחשו בעתיד, אולי בעתיד רחוק. על כן היא נכתבת לזיכרון ולאו דווקא נאמרת בפה.
(ג) <b>כִּי הִנֵּה יָמִים בָּאִים</b>, יבואו, <b>נְאֻם־ה', וְשַׁבְתִּי אֶת־שְׁבוּת עַמִּי יִשְׂרָאֵל וִיהוּדָה, אָמַר ה', וַהֲשִׁבֹתִים אֶל־הָאָרֶץ אֲשֶׁר־נָתַתִּי לַאֲבֹתָם וִירֵשׁוּהָ.</b>
(ד) <b>וְאֵלֶּה הַדְּבָרִים אֲשֶׁר דִּבֶּר ה' אֶל־יִשְׂרָאֵל וְאֶל־יְהוּדָה:</b>
(ה) <b>כִּי־כֹה אָמַר ה': קוֹל חֲרָדָה שָׁמָעְנוּ,</b> קול <b>פַּחַד וְאֵין שָׁלוֹם,</b> שלווה.
(ו) <b>שַׁאֲלוּ</b>, חפשו <b>נָא וּרְאוּ אִם־יֹלֵד זָכָר</b>, הלוא זכרים אינם יולדים, ואם כן <b>מַדּוּעַ רָאִיתִי כָל־גֶּבֶר</b> ו<b>יָדָיו עַל־חֲלָצָיו</b>, מותניו <b>כַּיּוֹלֵדָה, ו</b>מדוע <b>נֶהֶפְכוּ כָל־</b>ה<b>פָּנִים לְיֵרָקוֹן</b>, פני אנשים מיוסרות וחיוורות כשל חולים ומפוחדים<b>?!</b>
(ז) <b>הוֹי, כִּי גָדוֹל</b>, עז <b>הַיּוֹם הַהוּא, מֵאַיִן כָּמֹהוּ, וְעֵת־צָרָה הִיא לְיַעֲקֹב — וּמִמֶּנָּה יִוָּשֵׁעַ.</b> ייתכן שדימוי הלידה מרמז על תהליך שמתוך כאביו ומצוקתו תופיע הישועה.
(ח) <b>וְהָיָה בַיּוֹם הַהוּא, נְאֻם ה' צְבָאוֹת, אֶשְׁבֹּר</b> את <b>עֻלּוֹ</b> של הנוגש <b>מֵעַל צַוָּארֶךָ, וּמוֹסְרוֹתֶיךָ</b>, רצועות הרתמה שלך <b>אֲנַתֵּק, וְלֹא־יַעַבְדוּ־בוֹ</b> — ביעקב <b>עוֹד זָרִים</b>.
(ט) <b>וְעָבְדוּ</b> בני ישראל <b>אֵת ה' אֱלֹהֵיהֶם וְאֵת דָּוִד מַלְכָּם אֲשֶׁר אָקִים לָהֶם.</b>
(י) <b>וְאַתָּה אַל־תִּירָא, עַבְדִּי יַעֲקֹב, נְאֻם־ה', וְאַל־תֵּחַת,</b> תפחד, תישבר, <b>יִשְׂרָאֵל, כִּי הִנְנִי מוֹשִׁיעֲךָ</b>, אחלץ אותך <b>מֵרָחוֹק וְאֶת־זַרְעֲךָ מֵאֶרֶץ שִׁבְיָם. וְשָׁב יַעֲקֹב וְשָׁקַט וְשַׁאֲנַן</b>, יהיה שלֵו וישב לבטח <b>וְאֵין מַחֲרִיד,</b> מבהיל,
(יא) <b>כִּי־אִתְּךָ אֲנִי, נְאֻם־ה', לְהוֹשִׁיעֶךָ. כִּי</b>, גם אם <b>אֶעֱשֶׂה כָלָה</b>, השמדה <b>בְּכָל־הַגּוֹיִם אֲשֶׁר הֲפִצוֹתִיךָ שָּׁם, אַךְ אֹתְךָ לֹא־אֶעֱשֶׂה כָלָה.</b> אמנם אין פירוש הדבר שתצאו בלא כלום — <b>וְיִסַּרְתִּיךָ לַמִּשְׁפָּט,</b> תקבלו את עונשכם, <b>וְ</b>אולם <b>נַקֵּה לֹא אֲנַקֶּךָּ.</b> לא אכרית אתכם. קיומכם מובטח.
(יב) <b>כִּי כֹה אָמַר ה': אָנוּשׁ לְשִׁבְרֵךְ,</b> אסונך חמור מאוד, <b>נַחְלָה</b>, חולה וכואבת <b>מַכָּתֵךְ,</b>
(יג) <b>אֵין דָּן</b>, אין מי שיגזור את <b>דִּינֵךְ לְמָזוֹר,</b> לרפואה, שהרי <b>רְפֻאוֹת תְּעָלָה</b>, תרופות מבריאות <b>אֵין</b> נמצאות <b>לָךְ.</b>
(יד) <b>כָּל־מְאַהֲבַיִךְ</b>, העמים שאהבו אותך בעבר, <b>שְׁכֵחוּךְ, אוֹתָךְ לֹא יִדְרֹשׁוּ</b> כדרכם של יחסים פוליטיים, שהכול בהם נעשה מתוך אינטרסים, <b>כִּי מַכַּת אוֹיֵב הִכִּיתִיךְ, מוּסַר</b>, עונש <b>אַכְזָרִי, עַל רֹב עֲוֹנֵךְ,</b> על כי <b>עָצְמוּ חַטֹּאתָיִךְ.</b>
(טו) <b>מַה־תִּזְעַק</b>י <b>עַל־שִׁבְרֵךְ</b> ועל כך ש<b>אָנוּשׁ מַכְאֹבֵךְ?!</b> הלוא <b>עַל רֹב עֲוֹנֵךְ,</b> על כי <b>עָצְמוּ חַטֹּאתַיִךְ, עָשִׂיתִי אֵלֶּה לָךְ.</b>
(טז) <b>לָכֵן</b>, אמנם ראויים לך הייסורים בגלל חטאייך, אבל <b>כָּל־אֹכְלַיִךְ יֵאָכֵלוּ, וְכָל־צָרַיִךְ כֻּלָּם בַּשְּׁבִי יֵלֵכוּ. וְהָיוּ שֹׁאסַיִךְ</b>, שודדיך <b>לִמְשִׁסָּה</b> לשוד שישדדו אותם. <b>וְכָל־בֹּזְזַיִךְ אֶתֵּן לָבַז.</b> כל אלה שפגעו בך עתידים לתת את הדין משום שלא הייתה להם הזכות לשדוד ולבזוז אותך.
(יז) <b>כִּי</b>, אף שהכול גזרו דינך לאבדון, אני <b>אַעֲלֶה אֲרֻכָה</b>, רפואה <b>לָךְ וּמִמַּכּוֹתַיִךְ אֶרְפָּאֵךְ, נְאֻם־ה', כִּי "נִדָּחָה</b>, מגורשת<b>" קָרְאוּ לָךְ, "צִיּוֹן הִיא,</b> <b>דֹּרֵשׁ אֵין לָהּ".</b> כך אמרו כולם והרשו לעצמם להשפילך עד עפר, אך לא ידעו כי אני אדרוש את נקמתך ואשיבך למעמדך.
(יח) <b>כֹּה אָמַר ה': הִנְנִי־שָׁב</b>, אשיב את <b>שְׁבוּת אָהֳלֵי יַעֲקוֹב.</b> ומשמע גם: אני עצמי אשוב כאשר אחזיר אתכם למקומכם, <b>ו</b>על <b>מִשְׁכְּנֹתָיו</b> של יעקב <b>אֲרַחֵם, וְנִבְנְתָה עִיר עַל־תִּלָּהּ</b>, במקום מוגבה או: על תלי חרבות, כפי שהיה נהוג בימי קדם. <b>וְאַרְמוֹן עַל־מִשְׁפָּטוֹ</b>, כמנהגו, כראוי לו <b>יֵשֵׁב.</b>
(יט) <b>וְיָצָא מֵהֶם</b> — מערי יעקב ואוהליו קולות <b>תּוֹדָה וְקוֹל מְשַׂחֲקִים</b>, קולות שעשוע. <b>וְהִרְבִּתִים וְלֹא יִמְעָטוּ, וְהִכְבַּדְתִּים</b>, אגדיל אותם <b>וְלֹא יִצְעָרוּ,</b> הם לא יהיו דלים וקטנים.
(כ) <b>וְהָיוּ בָנָיו כְּ</b>מ<b>קֶדֶם, וַעֲדָתוֹ לְפָנַי תִּכּוֹן,</b> תתקיים, <b>וּפָקַדְתִּי</b>, אשיב גמול <b>עַל כָּל־לֹחֲצָיו.</b>
(כא) <b>וְהָיָה אַדִּירוֹ</b>, מלכו יצמח <b>מִמֶּנּוּ</b>, <b>וּמֹשְׁלוֹ מִקִּרְבּוֹ יֵצֵא.</b> לא ימשלו בו זרים. <b>וְהִקְרַבְתִּיו</b> — את מנהיג ישראל, או: את ישראל בכלל, <b>וְנִגַּשׁ אֵלָי, כִּי מִי הוּא־זֶה</b> אשר <b>עָרַב אֶת־לִבּוֹ</b>, יעז <b>לָגֶשֶׁת אֵלַי,</b> בלא שאקרב אני אותו, <b>נְאֻם־ה'?!</b>
(כב) <b>וִהְיִיתֶם לִי לְעָם, וְאָנֹכִי אֶהְיֶה לָכֶם לֵאלֹהִים.</b> זו תכלית התיקון למצבם של ישראל.
(כג) <b>הִנֵּה סַעֲרַת ה'</b> ב<b>חֵמָה</b>, כעס <b>יָצְאָה, סַעַר מִתְגּוֹרֵר</b>, מתחולל, חונה, גורף הכול, מרעיד, מתרוצץ או: מתגלגל, <b>עַל רֹאשׁ רְשָׁעִים יָחוּל.</b>
(כד) <b>לֹא יָשׁוּב חֲרוֹן אַף</b>, כעסו של <b>ה' עַד־עֲשֹׂתוֹ וְעַד־הֲקִימוֹ מְזִמּוֹת</b>, מחשבות <b>לִבּוֹ. בְּאַחֲרִית הַיָּמִים תִּתְבּוֹנְנוּ בָהּ.</b> בסופו של דבר תוכלו לראות ולהבין את חשבונותי. בְּאַחֲרִית הַיָּמִים תִּתְבּוֹנְנוּ בָהּ.
<h2>פרק לא</h2>
(א) <b>בָּעֵת הַהִיא, נְאֻם־ה', אֶהְיֶה לֵאלֹהִים לְכֹל מִשְׁפְּחוֹת יִשְׂרָאֵל,</b> אקים את בריתי עם כל שבטי ישראל, <b>וְהֵמָּה יִהְיוּ־לִי לְעָם.</b>
(ב) <b>כֹּה אָמַר ה': מָצָא חֵן</b> בעינַי <b>בַּמִּדְבָּר עַם</b> של <b>שְׂרִידֵי חָרֶב,</b> שורדי חרב הגלויות ב'מדבר העמים'. במלה בַּמִּדְבָּר נרמזת הליכת ישראל במדבר ביציאת מצרים, המוזכרת לא פעם בספר ירמיה. — <b>הָלוֹךְ</b>, הלכתי בעבר וגם אלך <b>לְהַרְגִּיעוֹ</b>, להושיב לבטח את <b>יִשְׂרָאֵל</b> בארצם.
(ג) וכנגד טענתה של כנסת ישראל: "<b>מֵרָחוֹק</b>, מזמן רב, או: מרוחק <b>ה' נִרְאָה לִי</b> ועכשיו אין פניו אתי"; ה' אומר: <b>ו</b>אני <b>אַהֲבַת עוֹלָם אֲהַבְתִּיךְ</b>. אני אוהב אותך תמיד. <b>עַל־כֵּן מְשַׁכְתִּיךְ</b>, אני נוהג עמך וחונן אותך ב<b>חָסֶד.</b>
(ד) על כן, למרות החורבן והגלות <b>עוֹד אֶבְנֵךְ וְנִבְנֵית בְּתוּלַת יִשְׂרָאֵל. עוֹד תַּעְדִּי</b>, תתקשטי ב<b>תֻפַּיִךְ</b>, תופים קטנים כגון תופי מרים <b>וְיָצָאת בִּמְחוֹל מְשַׂחֲקִים.</b> ישראל מדומה לאשה צעירה השרה ורוקדת בתופים אחדים.
(ה) <b>עוֹד תִּטְּעִי כְרָמִים בְּהָרֵי שֹׁמְרוֹן,</b> שעתה הם עזובים, שכן אוכלוסייתם הוגלתה למרחקים, והזרים שהובאו אליהם עדיין לא יישבו את כולם. בעתיד הדבר ישתנה — <b>נָטְעוּ נֹטְעִים וְ</b>גם <b>חִלֵּלוּ.</b> הנוטעים יזכו ליהנות מפריים לאחר שלוש שנות הערלה.
(ו) <b>כִּי יֶשׁ־יוֹם</b> בעתיד שבו <b>קָרְאוּ</b>, יכריזו <b>נֹצְרִים</b>, השומרים המשגיחים על השדות <b>בְּהַר אֶפְרָיִם: "קוּמוּ וְנַעֲלֶה צִיּוֹן אֶל־ה' אֱלֹהֵינוּ</b> לחגוג בפֵּרות החדשים בירושלים". במשך שנים רבות היה הר אפרים מנותק מירושלים. הנביא חוזה שגם משם יחזרו אנשים לציון; פילוג הממלכות ייבטל.
(ז) <b>כִּי־כֹה אָמַר ה': רָנּוּ</b>, רננו, שירו <b>לְיַעֲקֹב</b> שירי <b>שִׁמְחָה, וְצַהֲלוּ בְּרֹאשׁ הַגּוֹיִם</b>, קבל עם ועולם, או: העומדים בראש הגויים, <b>הַשְׁמִיעוּ, הַלְלוּ וְאִמְרוּ</b> בשיר: <b>"הוֹשַׁע, ה', אֶת־עַמְּךָ, אֵת שְׁאֵרִית יִשְׂרָאֵל".</b>
(ח) כי אכן <b>הִנְנִי מֵבִיא אוֹתָם מֵאֶרֶץ צָפוֹן</b>, בבל וארצות הצפון שגלו אליהן, <b>וְקִבַּצְתִּים מִיַּרְכְּתֵי</b>, מקצווי <b>אָרֶץ, בָּם</b> — בין העולים יבואו גם <b>עִוֵּר וּפִסֵּחַ,</b> המסכנים ובעלי המומים, אשה <b>הָרָה וְיֹלֶדֶת</b>, שההליכה למרחק קשה גם עליהן, הכול יעלו <b>יַחְדָּו. קָהָל גָּדוֹל יָשׁוּבוּ הֵנָּה,</b> לא אנשים נבחרים בלבד.
(ט) <b>בִּבְכִי</b> של שמחה ושל התרגשות המלֻווה בזיכרון העבר שאיננו קל <b>יָבֹאוּ, וּבְתַחֲנוּנִים</b> המלווים את התקווה <b>אוֹבִילֵם. אוֹלִיכֵם אֶל</b>, ליד <b>נַחֲלֵי מַיִם,</b> אבל לא בדרכים עקלקלות, אלא <b>בְּדֶרֶךְ יָשָׁר</b> ש<b>לֹא יִכָּשְׁלוּ בָּהּ, כִּי־הָיִיתִי לְיִשְׂרָאֵל לְאָב</b> המנחה את בנו ודואג לעתידו, <b>וְ</b>שבט <b>אֶפְרַיִם בְּכֹרִי הוּא,</b> שהרי הבכורה ניתנה ליוסף, ואפרים בראש בניו. בְּכֹרִי הוּא,
(י) <b>שִׁמְעוּ דְבַר־ה', גּוֹיִם, וְהַגִּידוּ</b> דברו <b>בָאִיִּים</b>, במדינות הים <b>מִמֶּרְחָק, וְאִמְרוּ: "מְזָרֵה</b>, ה' שפיזר את <b>יִשְׂרָאֵל</b> הוא <b>יְקַבְּצֶנּוּ</b>, <b>וּשְׁמָרוֹ כְּרֹעֶה</b> השומר את <b>עֶדְרוֹ,</b>
(יא) <b>כִּי־פָדָה</b>, שחרר <b>ה' אֶת־יַעֲקֹב, וּגְאָלוֹ מִיַּד</b> ה<b>חָזָק מִמֶּנּוּ".</b>
(יב) <b>וּבָאוּ</b> הנקבצים מכל הארצות <b>וְרִנְּנוּ בִמְרוֹם</b> הר <b>צִיּוֹן וְנָהֲרוּ,</b> יימשכו כנהר, או: יאירו ויזרחו <b>אֶל טוּב ה', עַל־דָּגָן וְעַל־תִּירֹשׁ</b>, יין <b>וְעַל־יִצְהָר</b>, שמן <b>וְעַל־בְּנֵי־צֹאן וּבָקָר. וְהָיְתָה נַפְשָׁם כְּגַן רָוֶה,</b> רווי במים — דימוי לחיים טובים ומלאים, <b>וְלֹא־יוֹסִיפוּ לְדַאֲבָה</b>, להצטער <b>עוֹד.</b>
(יג) <b>אָז תִּשְׂמַח בְּתוּלָה בְּמָחוֹל,</b> הבחורות ירקדו בשמחה, <b>וּבַחֻרִים וּזְקֵנִים</b> ישמחו <b>יַחְדָּו.</b> השמחה תמלא את הכול. <b>וְהָפַכְתִּי</b> את <b>אֶבְלָם לְשָׂשׂוֹן, וְנִחַמְתִּים וְשִׂמַּחְתִּים מִיגוֹנָם.</b>
(יד) <b>וְרִוֵּיתִי נֶפֶשׁ הַכֹּהֲנִים</b> ב<b>דָּשֶׁן,</b> מאכלים שמנים ומשובחים, כי אנשים ירבו להביא קרבנות לה', <b>וְעַמִּי אֶת־טוּבִי יִשְׂבָּעוּ. נְאֻם־ה'.</b>
(טו) <b>כֹּה אָמַר ה': קוֹל בּ</b>מקום הנקרא <b>רָמָה</b>, ברומו של עולם; או: קול רם <b>נִשְׁמָע, נְהִי</b>, קינה, <b>בְּכִי תַמְרוּרִים.</b> זהו קולה של <b>רָחֵל</b> ה<b>מְבַכָּה עַל־בָּנֶיהָ.</b> רחל שחייה לא היו קלים, מגלמת את אמם הבוכייה של ישראל. היא סבלה בהיותה חשוכת ילדים ובהבאתם לעולם, והיא המסוגלת להבין את הצער, השכול והבדידות של בניה. <b>מֵאֲנָה</b>, מסרבת <b>לְהִנָּחֵם עַל בָּנֶיהָ כִּי</b> העם, או: כל בן ובן <b>אֵינֶנּוּ</b> כאן.
(טז) <b>כֹּה אָמַר ה': מִנְעִי קוֹלֵךְ מִבֶּכִי וְעֵינַיִךְ</b> מנעי <b>מִדִּמְעָה, כִּי יֵשׁ שָׂכָר לִפְעֻלָּתֵךְ,</b> למעשייך הטובים, <b>נְאֻם־ה', וְשָׁבוּ</b> בנייך <b>מֵאֶרֶץ אוֹיֵב.</b>
(יז) <b>וְיֵשׁ־תִּקְוָה לְאַחֲרִיתֵךְ</b>, באחרית הימים. או: לצאצאייך, <b>נְאֻם־ה', וְשָׁבוּ בָנִים לִגְבוּלָם.</b>
(יח) <b>שָׁמוֹעַ שָׁמַעְתִּי</b> ש<b>אֶפְרַיִם</b>, הבן שסטה מהדרך הטובה <b>מִתְנוֹדֵד,</b> מתנועע. מניד בראשו בצער, או: מתלבט בדרכו ורוצה לשנותה. אפרים מייצג כאן את גלויות ישראל שנעלמו ונמחקו ממפת ההיסטוריה. ואלה דבריו<b>: "יִסַּרְתַּנִי</b>, ה', <b>וָאִוָּסֵר.</b> קיבלתי את ייסוריך. הייתי <b>כְּעֵגֶל</b> ש<b>לֹא לֻמָּד,</b> אוּלף לשאת עול וללכת בתלם, והוא מוכה כדי שיתיישר. <b>הֲשִׁיבֵנִי</b> אתה אליך <b>וְאָשׁוּבָה, כִּי אַתָּה ה' אֱלֹהָי.</b>
(יט) <b>כִּי־אַחֲרֵי שׁוּבִי</b> מדרכי הרעה, או: לאחר שחזרתי ארצה, <b>נִחַמְתִּי,</b> אני מתחרט על העבר, <b>וְאַחֲרֵי הִוָּדְעִי</b>, לאחר שנודעה לי האמת, <b>סָפַקְתִּי עַל־יָרֵךְ</b>, התאבלתי והצטערתי. <b>בֹּשְׁתִּי וְגַם־נִכְלַמְתִּי כִּי נָשָׂאתִי</b>, כאשר אני נושא בזיכרוני את <b>חֶרְפַּת נְעוּרָי".</b>
(כ) והאב מגיב למשמע דברי בנו: <b>הֲ</b>אומנם את ה<b>בֵן</b> ה<b>יַקִּיר</b>, היקר <b>לִי, אֶפְרַיִם</b>, אני שומע<b>?!</b> ה<b>אִם</b> זה הוא <b>יֶלֶד</b> ה<b>שַׁעֲשֻׁעִים</b> שלי<b>?! — כִּי מִדֵּי דַבְּרִי בּוֹ</b>, בכל פעם שאני מדבר עליו — <b>זָכֹר אֶזְכְּרֶנּוּ עוֹד,</b> בלא הפסק. אחרי הכול הוא בני חביבי הבלתי נשכח. <b>עַל־כֵּן הָמוּ מֵעַי לוֹ. רַחֵם אֲרַחֲמֶנּוּ</b> בוודאי. <b>נְאֻם־ה'.</b>
(כא) דימוי הבן המתנודד מתחלף בחזון הגאולה לבת נודדת: <b>הַצִּיבִי לָךְ</b>, ציוֹן, <b>צִיֻּנִים,</b> סימנים בצאתך לגלות. <b>שִׂמִי לָךְ תַּמְרוּרִים,</b> ציוני דרך. סמני דרכים ומקומות. <b>שִׁתִי</b>, שימי <b>לִבֵּךְ לַמְסִלָּה</b>, למסלול ה<b>דֶּרֶךְ</b> שבה <b>הָלָכְתְּ,</b> כדי שתוכלי לחזור הביתה בקלות — <b>שׁוּבִי, בְּתוּלַת יִשְׂרָאֵל, שֻׁבִי אֶל־עָרַיִךְ אֵלֶּה,</b> שמהן יצאת.
(כב) <b>עַד־מָתַי תִּתְחַמָּקִין,</b> תשתמטי, תסתתרי או: תפני אנה ואנה, <b>הַבַּת הַשּׁוֹבֵבָה,</b> ותחכי באפס מעשה עד שה' יעשה דבר בעבורך<b>?! כִּי־בָרָא</b>, עתיד לברוא <b>ה'</b> תופעה <b>חֲדָשָׁה בָּאָרֶץ — נְקֵבָה תְּסוֹבֵב גָּבֶר</b>, האשה תחזר אחר האיש, שלא כמנהגו של עולם עד עתה. כלומר, במשך שנים רבות ה' הוא שיזם, חיזר אחרי ישראל והניעם. מצב זה עומד להשתנות, וישראל יחזרו אליו מרצונם ומיזמתם.
(כג) <b>כֹּה־אָמַר ה' צְבָאוֹת אֱלֹהֵי יִשְׂרָאֵל: עוֹד יֹאמְרוּ אֶת־הַדָּבָר הַזֶּה בְּאֶרֶץ יְהוּדָה וּבְעָרָיו בְּשׁוּבִי אֶת־שְׁבוּתָם: "יְבָרֶכְךָ ה', נְוֵה צֶדֶק, הַר הַקֹּדֶשׁ".</b> עוד ישובו אל מקום המקדש ויאחלו לו שה' ישכון בתוכו.
(כד) <b>וְיָשְׁבוּ בָהּ</b> — בארץ <b>יְהוּדָה ו</b>ב<b>כָל־עָרָיו יַחְדָּו אִכָּרִים</b>, עובדי אדמה <b>וְנָסְעוּ</b> בה <b>בָּעֵדֶר</b> הרועים הנודדים עם עדרם בבטחה ובשלווה כבימי קדם,
(כה) <b>כִּי הִרְוֵיתִי נֶפֶשׁ עֲיֵפָה,</b> יבשה, <b>וְכָל־נֶפֶשׁ דָּאֲבָה</b>, כואבת <b>מִלֵּאתִי</b> כל טוב.
(כו) כאן באים דברי הנביא: <b>עַל־זֹאת</b>, בעקבות נבואת הנחמה הזו <b>הֱקִיצֹתִי</b>, התעוררתי <b>וָאֶרְאֶה,</b> ופקחתי את עיני. <b>וּשְׁנָתִי עָרְבָה</b>, נעמה <b>לִּי</b>, שלא כבחזיונותי הקשים שבהם אני רגיל.
(כז) <b>הִנֵּה יָמִים בָּאִים, נְאֻם־ה', וְזָרַעְתִּי אֶת־בֵּית יִשְׂרָאֵל וְאֶת־בֵּית יְהוּדָה</b> באדמתם, <b>זֶרַע אָדָם וְזֶרַע בְּהֵמָה.</b> ברכת הריבוי תחול על מין האדם ועל הבהמות. לחלופין, ייתכן שהביטויים מתייחסים לסוגי אנשים שכולם יזכו בטובה.
(כח) <b>וְהָיָה כַּאֲשֶׁר שָׁקַדְתִּי</b>, הזדרזתי <b>עֲלֵיהֶם</b> — על בית ישראל ובית יהודה <b>לִנְתוֹשׁ</b>, לעקור <b>וְלִנְתוֹץ</b>, לשבר <b>וְלַהֲרֹס וּלְהַאֲבִיד וּלְהָרֵעַ — כֵּן אֶשְׁקֹד עֲלֵיהֶם לִבְנוֹת וְלִנְטוֹעַ, נְאֻם־ה'.</b>
(כט) <b>בַּיָּמִים הָהֵם לֹא־יֹאמְרוּ עוֹד</b> כמשל הרווח<b>: "אָבוֹת אָכְלוּ בֹסֶר,</b> ענבים שלא גמלו כל צורכם, <b>וְשִׁנֵּי בָנִים תִּקְהֶינָה</b>, ייפגמו",
(ל) <b>כִּי אִם: "אִישׁ בַּעֲוֹנוֹ יָמוּת. כָּל־הָאָדָם הָאֹכֵל הַבֹּסֶר — תִּקְהֶינָה שִׁנָּיו".</b> אם כעת מניחים שהגלות חייבת להימשך בגלל חטאי האבות — יבוא זמן שהבנים יתעוררו לשינוי התפיסה הזאת.
(לא) <b>הִנֵּה יָמִים בָּאִים, נְאֻם־ה', וְכָרַתִּי אֶת־בֵּית יִשְׂרָאֵל וְאֶת־בֵּית יְהוּדָה בְּרִית חֲדָשָׁה</b>, אחדש את הברית עמם –
(לב) <b>לֹא כַבְּרִית אֲשֶׁר כָּרַתִּי אֶת אֲבוֹתָם בְּיוֹם הֶחֱזִיקִי</b>, שהחזקתי <b>בְיָדָם</b> כדי <b>לְהוֹצִיאָם מֵאֶרֶץ מִצְרָיִם</b> ביד חזקה ובמורא גדול, <b>אֲשֶׁר־הֵמָּה הֵפֵרוּ אֶת־בְּרִיתִי</b> זו, <b>וְאָנֹכִי בָּעַלְתִּי</b>, נהגתי כאדון, משלתי <b>בָם,</b> <b>נְאֻם־ה'.</b> יציאת מצרים והברית שבעקבותיה מתוארת כפעולה חד-צדדית, מצדו של אלוקים. הקשר החדש יישא אופי אחר:
(לג) <b>כִּי זֹאת הַבְּרִית אֲשֶׁר אֶכְרֹת אֶת־בֵּית יִשְׂרָאֵל אַחֲרֵי הַיָּמִים הָהֵם, נְאֻם־ה', נָתַתִּי אֶת־תּוֹרָתִי</b> לא בספרים גרידא, אלא היא תיחקק <b>בְּקִרְבָּם, וְעַל־לִבָּם אֶכְתֳּבֶנָּה. וְהָיִיתִי לָהֶם לֵאלֹהִים, וְהֵמָּה יִהְיוּ־לִי לְעָם.</b> הקשר יהיה מהותי ופנימי, וממילא גם בר-קיימא.
(לד) <b>וְ</b>כאשר התורה תחדור אל לבם, <b>לֹא יְלַמְּדוּ עוֹד אִישׁ אֶת־רֵעֵהוּ וְאִישׁ אֶת־אָחִיו לֵאמֹר: "דְּעוּ אֶת־ה'".</b> הם לא יצטרכו עוד ללמד זה את זה, <b>כִּי כוּלָּם יֵדְעוּ אוֹתִי, לְמִקְּטַנָּם וְעַד־גְּדוֹלָם, נְאֻם־ה', כִּי אֶסְלַח לַעֲוֹנָם, וּלְחַטָּאתָם לֹא אֶזְכָּר־עוֹד.</b> בבוא עת גאולתם יהיה להם לב חדש. הם יהיו קשורים אלי מתוך הכרה פנימית ולא מחמת פחד מעונש.
(לה) הברית החדשה תיכרת עם העם הנצחי. <b>כֹּה אָמַר ה'</b> ה<b>נֹתֵן שֶׁמֶשׁ לְאוֹר</b>, להאיר <b>יוֹמָם</b>, ביום, ו<b>חֻקֹּת</b>, מהלכם הקבוע של <b>יָרֵחַ וְכוֹכָבִים לְאוֹר לָיְלָה, רֹגַע</b>, המסעיר, מרגיז ומרעיש את <b>הַיָּם — וַיֶּהֱמוּ גַלָּיו, ה' צְבָאוֹת שְׁמוֹ:</b>
(לו) <b>אִם־יָמֻשׁוּ</b>, יזוזו <b>הַחֻקִּים הָאֵלֶּה</b> — חוקי הטבע <b>מִלְּפָנַי, נְאֻם־ה', גַּם זֶרַע יִשְׂרָאֵל יִשְׁבְּתוּ מִהְיוֹת גּוֹי</b>, עַם <b>לְפָנַי כָּל־הַיָּמִים.</b> כל עוד יתקיימו חוקות שמים וארץ — גם ישראל יוסיפו להתקיים כעם.
(לז) <b>כֹּה אָמַר ה'</b> באופן אחר<b>: אִם־יִמַּדּוּ</b>, אם תימצא דרך למדוד את ה<b>שָׁמַיִם מִלְמַעְלָה, וְיֵחָקְרוּ</b>, וייבדקו עד תומם <b>מוֹסְדֵי</b>, יסודות <b>אֶרֶץ</b> מ<b>לְמָטָּה</b> — דברים שאינם אפשריים — <b>גַּם־אֲנִי אֶמְאַס בְּכָל־זֶרַע יִשְׂרָאֵל</b>, העם כולו, <b>עַל־כָּל־אֲשֶׁר עָשׂוּ. נְאֻם־ה'.</b> הקשר שלי עם זרע ישראל אינו מוגבל.
(לח) <b>הִנֵּה יָמִים בָּאִים, נְאֻם־ה', וְנִבְנְתָה הָעִיר</b> ירושלים <b>לַה'</b> מחדש לכל הרוחב ש<b>מִמִּגְדַּל חֲנַנְאֵל עַד־שַׁעַר הַפִּנָּה.</b> בחומות העיר היו כמה מגדלים שנועדו למנוע את האויב מלהתקרב.
(לט) <b>וְיָצָא עוֹד קַו הַמִּדָּה</b> כ<b>נֶגְדּוֹ</b>, בכיוון אחר ויעבור <b>עַל גִּבְעַת גָּרֵב, וְנָסַב גֹּעָתָה</b>, מקומות סמוכים לירושלים.
(מ) <b>וְכָל־הָעֵמֶק</b> שבקרבת העיר, עמק <b>הַפְּגָרִים ו</b>מקום שפך <b>הַדֶּשֶׁן</b> של הקרבנות <b>וְכָל־הַשְּׁדֵמוֹת</b>, השדות <b>עַד־נַחַל קִדְרוֹן ועַד־פִּנַּת שַׁעַר הַסּוּסִים מִזְרָחָה</b>. כל השטח הזה יהיה <b>קֹדֶשׁ לַה', לֹא־יִנָּתֵשׁ, וְלֹא־יֵהָרֵס עוֹד לְעוֹלָם.</b>
<h2>פרק לב</h2>
(א) <b>הַדָּבָר אֲשֶׁר הָיָה אֶל־יִרְמְיָהוּ מֵאֵת ה' בַּשָּׁנָה הָעֲשִׂרִית לְצִדְקִיָּהוּ מֶלֶךְ יְהוּדָה, הִיא הַשָּׁנָה</b> ה<b>שְׁמֹנֶה־עֶשְׂרֵה</b>-<b>שָׁנָה לִנְבוּכַדְרֶאצַּר.</b>
(ב) <b>וְאָז חֵיל מֶלֶךְ בָּבֶל צָרִים עַל־יְרוּשָׁלִָם,</b> מצור שהחל בעשרה בטבת של השנה התשיעית לצדקיהו, <b>וְיִרְמְיָהוּ הַנָּבִיא הָיָה כָלוּא בַּחֲצַר הַמַּטָּרָה</b>, בית המשמר <b>אֲשֶׁר</b> ב<b>בֵית־מֶלֶךְ יְהוּדָה,</b>
(ג) <b>אֲשֶׁר כְּלָאוֹ צִדְקִיָּהוּ מֶלֶךְ־יְהוּדָה לֵאמֹר</b>, באומרו<b>: מַדּוּעַ אַתָּה נִבָּא לֵאמֹר "כֹּה אָמַר ה': הִנְנִי נֹתֵן אֶת־הָעִיר הַזֹּאת בְּיַד מֶלֶךְ־בָּבֶל וּלְכָדָהּ,</b>
(ד) <b>וְצִדְקִיָּהוּ מֶלֶךְ יְהוּדָה לֹא יִמָּלֵט מִיַּד־הַכַּשְׂדִּים כִּי־הִנָּתֹן יִנָּתֵן בְּיַד מֶלֶךְ־בָּבֶל, וְדִבֶּר־פִּיו עִם־פִּיו, וְעֵינָיו אֶת־עֵינָו תִּרְאֶינָה.</b> הם יראו זה את זה — שאר הדברים הנוראים שעתידים לקרות לו בפגישה זו אינם מפורטים כאן.
(ה) <b>וּ</b>ל<b>בָבֶל יוֹלִךְ אֶת־צִדְקִיָּהוּ, וְשָׁם יִהְיֶה עַד־פָּקְדִי אֹתוֹ</b> ואטול את נשמתו, <b>נְאֻם־ה',</b> וגם <b>כִּי</b>, כאשר <b>תִלָּחֲמוּ אֶת־הַכַּשְׂדִּים לֹא תַצְלִיחוּ"?!</b> למה אתה אומר זאת כעת?!
(ו) <b>וַיֹּאמֶר</b> באותו זמן <b>יִרְמְיָהוּ: הָיָה דְּבַר־ה' אֵלַי</b> בתוך כל מאורעות המצור, <b>לֵאמֹר׃</b>
(ז) <b>הִנֵּה חֲנַמְאֵל בֶּן־שַׁלֻּם-דֹּדְךָ בָּא</b>, יבוא <b>אֵלֶיךָ לֵאמֹר: קְנֵה לְךָ אֶת־שָׂדִי אֲשֶׁר בָּעֲנָתוֹת</b>. אף שההצעה למכור שדה במצב הנוכחי מוזרה, ינסה חנמאל לעשות זאת; אולי יצליח לקבל כסף כלשהו בעדו. הוא יפנה אליך כבן דוד <b>כִּי לְךָ מִשְׁפַּט הַגְּאֻלָּה לִקְנוֹת.</b> חוקי הגאולה שבתורה קובעים שהמוכר שטח מנחלתו, אחד מקרוביו גואל את הנכס מיד הקונה. לקרוב ביותר במשפחת האב ניתנת זכות קדימה לקנות את השדה. חנמאל מציע לירמיהו לממש את זכות הראשונים הזו קודם מכירת השדה לאחר, שכן הוא הגואל הקרוב ביותר.
(ח) ואכן — <b>וַיָּבֹא אֵלַי</b> לבקר אותי במעצר <b>חֲנַמְאֵל בֶּן־דֹּדִי</b> שלֻם, <b>כִּדְבַר ה' אֶל־חֲצַר הַמַּטָּרָה, וַיֹּאמֶר אֵלַי: "קְנֵה נָא אֶת־שָׂדִי אֲשֶׁר־בַּעֲנָתוֹת אֲשֶׁר בְּאֶרֶץ בִּנְיָמִין, כִּי לְךָ מִשְׁפַּט הַיְרֻשָּׁה</b>. אתה היורש הקרוב <b>וּ</b>בתור שכזה <b>לְךָ</b> זכות <b>הַגְּאֻלָּה. קְנֵה־לָךְ". וָאֵדַע כִּי דְבַר־ה' הוּא.</b>
(ט) <b>וָאֶקְנֶה אֶת־הַשָּׂדֶה מֵאֵת חֲנַמְאֵל בֶּן־דֹּדִי אֲשֶׁר בַּעֲנָתוֹת, וָאֶשְׁקֲלָה־לּוֹ אֶת־הַכֶּסֶף</b> שביקש בעד השדה — <b>שִׁבְעָה שְׁקָלִים וַעֲשָׂרָה הַכָּסֶף.</b>
(י) <b>וָאֶכְתֹּב בַּסֵּפֶר</b> את הסכם הקניין, <b>וָאֶחְתֹּם וָאָעֵד עֵדִים, וָאֶשְׁקֹל הַכֶּסֶף בְּמֹאזְנָיִם.</b> באותה תקופה עדיין לא השתמשו באזור הזה במטבעות, והשקלים היו גושים קטנים במשקל מסוים ולא יחידות מוטבעות.
(יא) <b>וָאֶקַּח אֶת־סֵפֶר הַמִּקְנָה</b>, חוזה המכר <b>— אֶת־הֶחָתוּם</b>, החלק בשטר שנשמר סגור, הכולל את <b>הַמִּצְוָה וְהַחֻקִּים</b> של המכירה, פרטיה ותנאיה, <b>וְאֶת־הַגָּלוּי,</b> החלק הפתוח לכול של החוזה, אולי העתק של החלק החתום.
(יב) <b>וָאֶתֵּן אֶת־הַסֵּפֶר הַמִּקְנָה אֶל־בָּרוּךְ בֶּן־נֵרִיָּה בֶּן־מַחְסֵיָה</b> מזכירי-סופרי, <b>לְעֵינֵי חֲנַמְאֵל</b> בן <b>דֹּדִי וּלְעֵינֵי הָעֵדִים הַכֹּתְבִים</b> את חתימותיהם <b>בְּסֵפֶר הַמִּקְנָה</b>, <b>לְעֵינֵי כָּל־הַיְּהוּדִים</b>, בני יהודה <b>הַיֹּשְׁבִים בַּחֲצַר הַמַּטָּרָה.</b> לאחר הכתיבה והחתימות ניתן הספר ביד ירמיהו כאישור המכירה, וירמיהו מסר אותו למזכירו למשמרת.
(יג) <b>וָאֲצַוֶּה אֶת בָּרוּךְ לְעֵינֵיהֶם לֵאמֹר׃</b>
(יד) <b>כֹּה־אָמַר ה' צְבָאוֹת אֱלֹהֵי יִשְׂרָאֵל: לָקוֹחַ,</b> קח <b>אֶת־הַסְּפָרִים הָאֵלֶּה, אֵת סֵפֶר הַמִּקְנָה הַזֶּה — וְאֵת</b>, את <b>הֶחָתוּם וְאֵת סֵפֶר הַגָּלוּי הַזֶּה, וּנְתַתָּם בִּכְלִי־חָרֶשׂ</b>, חרס <b>לְמַעַן יַעַמְדוּ</b>, יתקיימו <b>יָמִים רַבִּים.</b> הספרים באותם הימים היו מגילות כתובות על גבי עור או קלף. כדי שלא יתעפשו צריך להצניען במקום יבש. בכלי חרס סגור היטב הן עשויות להחזיק מעמד גם אלפי שנים.
(טו) <b>כִּי כֹה אָמַר ה' צְבָאוֹת אֱלֹהֵי יִשְׂרָאֵל: עוֹד יִקָּנוּ בָתִּים וְשָׂדוֹת וּכְרָמִים בָּאָרֶץ הַזֹּאת.</b> הקניין הזה לא נעשה לשם עסקה מסחרית, שהרי קיומה בנסיבות אלו מוזר, אלא כטקס הצהרתי. שמירת השטר הייתה פעולה סמלית שנועדה להפגין את ערכם של השטרות. כאמור, מחמת המצור לא הייתה דעתם של אנשים פנויה לעסקים ולהשקעות עתידיות. קניית השדה, שאיננה למראית עין בלבד, היא צעד נושא משמעות המבטא את הנבואה שעוד ייקנו קרקעות בארץ, וכי לחיים בה עוד תהיה תקומה. צְבָאוֹת אֱלֹהֵי יִשְׂרָאֵל: עוֹד יִקָּנוּ בָתִּים וְשָׂדוֹת וּכְרָמִים בָּאָרֶץ הַזֹּאת.
(טז) <b>וָאֶתְפַּלֵּל אֶל־ה' אַחֲרֵי תִתִּי אֶת־סֵפֶר הַמִּקְנָה אֶל־בָּרוּךְ בֶּן־נֵרִיָּה לֵאמֹר׃</b>
(יז) <b>אֲהָהּ,</b> אוי, <b>ה' אֱלוֹהִים! הִנֵּה אַתָּה עָשִׂיתָ אֶת־הַשָּׁמַיִם וְאֶת־הָאָרֶץ בְּכֹחֲךָ הַגָּדוֹל וּבִזְרֹעֲךָ הַנְּטוּיָה, לֹא־יִפָּלֵא</b>, ייבצר <b>מִמְּךָ כָּל־דָּבָר.</b> אתה יוצר הכול, יודע כול, וכול יכול.
(יח) <b>עֹשֶׂה חֶסֶד לַאֲלָפִים וּמְשַׁלֵּם עֲוֹן אָבוֹת אֶל־חֵיק בְּנֵיהֶם אַחֲרֵיהֶם,</b> ככתוב בתורה, <b>הָאֵל הַגָּדוֹל הַגִּבּוֹר, ה' צְבָאוֹת שְׁמוֹ.</b>
(יט) <b>גְּדֹל הָעֵצָה</b>, מחשבותיך גדולות, <b>וְרַב הָעֲלִילִיָּה</b>, מעשיך רבים. אתה הוא <b>אֲשֶׁר־עֵינֶיךָ פְקֻחוֹת עַל־כָּל־דַּרְכֵי בְּנֵי אָדָם, לָתֵת לְאִישׁ כִּדְרָכָיו וְכִפְרִי מַעֲלָלָיו.</b> אתה המתכנן, העושה והמשגיח,
(כ) <b>אֲשֶׁר שַׂמְתָּ אֹתוֹת וּמֹפְתִים בְּאֶרֶץ מִצְרַיִם עַד־הַיּוֹם הַזֶּה, וּבְיִשְׂרָאֵל וּב</b>שאר בני <b>אָדָם,</b> <b>וַתַּעֲשֶׂה־לְּךָ שֵׁם כַּיּוֹם הַזֶּה</b>, כפי שברור עכשיו.
(כא) <b>וַתֹּצֵא אֶת־עַמְּךָ, אֶת־יִשְׂרָאֵל, מֵאֶרֶץ מִצְרָיִם בְּאֹתוֹת וּבְמוֹפְתִים וּבְיָד חֲזָקָה וּבְאֶזְרוֹעַ</b>, זרוע <b>נְטוּיָה וּבְמוֹרָא גָּדוֹל,</b>
(כב) <b>וַתִּתֵּן לָהֶם אֶת־הָאָרֶץ הַזֹּאת אֲשֶׁר־נִשְׁבַּעְתָּ לַאֲבוֹתָם לָתֵת לָהֶם, אֶרֶץ זָבַת חָלָב וּדְבָשׁ.</b>
(כג) <b>וַיָּבֹאוּ וַיִּרְשׁוּ אֹתָהּ וְלֹא־שָׁמְעוּ בְקוֹלֶךָ וּבְתוֹרָתְךָ לֹא־הָלָכוּ. אֵת כָּל־אֲשֶׁר צִוִּיתָה לָהֶם לַעֲשׂוֹת — לֹא עָשׂוּ, וַתַּקְרֵא</b>, זימנת, גרמת שתקרה <b>אֹתָם אֵת כָּל־הָרָעָה הַזֹּאת —</b>
(כד) <b>הִנֵּה הַסֹּלְלוֹת בָּאוּ</b>, נערמות ליד <b>הָעִיר לְלָכְדָהּ</b>. סוללות העפר היו אחד האמצעים להכניע עיר חומה הנתונה במצור. הן הורמו עד לגובה החומה, ובאמצעותן אפשר היה לחדור אל העיר מעל החומה. <b>וְהָעִיר נִתְּנָה</b> להיכבש <b>בְּיַד הַכַּשְׂדִּים הַנִּלְחָמִים עָלֶיהָ, מִפְּנֵי הַחֶרֶב וְהָרָעָב וְהַדָּבֶר</b> שבעיר, <b>וַאֲשֶׁר דִּבַּרְתָּ</b>, ה', שיקרה אכן <b>הָיָה, וְהִנְּךָ רֹאֶה.</b>
(כה) <b>וְ</b>עם כל זאת, <b>אַתָּה אָמַרְתָּ אֵלַי, ה' אֱלוֹהִים: "קְנֵה־לְךָ הַשָּׂדֶה בַּכֶּסֶף וְהָעֵד עֵדִים".</b> מה פשר הדבר ומה משמעותו, <b>ו</b>הלוא <b>הָעִיר נִתְּנָה בְּיַד הַכַּשְׂדִּים?!</b>
(כו) <b>וַיְהִי דְּבַר־ה' אֶל־יִרְמְיָהוּ לֵאמֹר׃</b>
(כז) <b>הִנֵּה אֲנִי ה' אֱלֹהֵי כָּל־בָּשָׂר — הֲמִמֶּנִּי יִפָּלֵא כָּל־דָּבָר?!</b> לא ייבצר ממני כלום, כדבריך.
(כח) ו<b>לָכֵן, כֹּה אָמַר ה': הִנְנִי נֹתֵן אֶת־הָעִיר הַזֹּאת בְּיַד הַכַּשְׂדִּים וּבְיַד נְבוּכַדְרֶאצַּר מֶלֶךְ־בָּבֶל וּלְכָדָהּ,</b>
(כט) <b>וּבָאוּ הַכַּשְׂדִּים הַנִּלְחָמִים עַל־הָעִיר הַזֹּאת, וְהִצִּיתוּ אֶת־הָעִיר הַזֹּאת בָּאֵשׁ וּשְׂרָפוּהָ, וְאֵת הַבָּתִּים אֲשֶׁר קִטְּרוּ</b>, העלו עשן בשר או קטורת <b>עַל־גַּגּוֹתֵיהֶם לַבַּעַל וְהִסִּכוּ</b>, שפכו <b>נְסָכִים לֵאלֹהִים אֲחֵרִים לְמַעַן הַכְעִסֵנִי.</b>
(ל) <b>כִּי־הָיוּ בְנֵי־יִשְׂרָאֵל וּבְנֵי יְהוּדָה אַךְ</b>, רק <b>עֹשִׂים הָרַע בְּעֵינַי מִנְּעֻרֹתֵיהֶם,</b> מתחילת היותם לעם. או: כבר בגיל צעיר, <b>כִּי בְנֵי־יִשְׂרָאֵל אַךְ מַכְעִסִים אֹתִי בְּמַעֲשֵׂה יְדֵיהֶם, נְאֻם־ה'.</b>
(לא) <b>כִּי עַל־אַפִּי וְעַל־חֲמָתִי</b>, למורת רוח <b>הָיְתָה לִּי הָעִיר הַזֹּאת</b> — ירושלים <b>לְמִן־הַיּוֹם אֲשֶׁר בָּנוּ אוֹתָהּ וְעַד הַיּוֹם הַזֶּה.</b> אמנם בה בנוי מקדשי, אבל לרוב הכעיסה אותי העיר ולא צייתה לי עד כדי כך שאני מבקש <b>לַהֲסִירָהּ מֵעַל פָּנָי,</b>
(לב) <b>עַל כָּל־רָעַת בְּנֵי־יִשְׂרָאֵל וּבְנֵי יְהוּדָה אֲשֶׁר עָשׂוּ לְהַכְעִסֵנִי — הֵמָּה, מַלְכֵיהֶם, שָׂרֵיהֶם, כֹּהֲנֵיהֶם וּנְבִיאֵיהֶם וְאִישׁ יְהוּדָה וְיֹשְׁבֵי יְרוּשָׁלִָם,</b>
(לג) <b>וַיִּפְנוּ אֵלַי עֹרֶף וְלֹא</b> הפנו אלי <b>פָנִים, וְלַמֵּד</b>, ואני מלמד, מכוון <b>אֹתָם הַשְׁכֵּם וְלַמֵּד, וְ</b>אילו הם <b>אֵינָם שֹׁמְעִים לָקַחַת מוּסָר.</b>
(לד) <b>וַיָּשִׂימוּ שִׁקּוּצֵיהֶם</b>, צלמיהם ומזבח לעבודה זרה <b>בַּבַּיִת אֲשֶׁר־נִקְרָא־שְׁמִי עָלָיו</b>, בתוך בית המקדש <b>לְטַמְּאוֹ.</b>
(לה) <b>וַיִּבְנוּ אֶת־בָּמוֹת הַבַּעַל אֲשֶׁר בְּגֵיא בֶן־הִנֹּם לְהַעֲבִיר אֶת־בְּנֵיהֶם וְאֶת־בְּנוֹתֵיהֶם לַמֹּלֶךְ, אֲשֶׁר לֹא־צִוִּיתִים וְלֹא עָלְתָה עַל־לִבִּי לַעֲשׂוֹת הַתּוֹעֵבָה הַזֹּאת, לְמַעַן הַחֲטִי</b>א <b>אֶת־יְהוּדָה.</b> הפולחן האלילי לא נעשה בסתר. הוא הוכנס אפילו אל המקדש, ובגיא בן הינום הסמוך הם הקימו מרכז שוקק של עבודה זרה.
(לו) <b>וְעַתָּה</b>, הפנה דעתך — <b>לָכֵן,</b> כיוון שלא נבצר ממני כל דבר, <b>כֹּה־אָמַר ה' אֱלֹהֵי יִשְׂרָאֵל אֶל</b>, על <b>הָעִיר הַזֹּאת אֲשֶׁר אַתֶּם אֹמְרִים</b> עליה שהיא <b>נִתְּנָה בְּיַד מֶלֶךְ־בָּבֶל, בַּחֶרֶב וּבָרָעָב וּבַדָּבֶר —</b>
(לז) הוא אכן יכבוש אותה, אבל בסופו של דבר <b>הִנְנִי מְקַבְּצָם מִכָּל־הָאֲרָצוֹת אֲשֶׁר הִדַּחְתִּים שָׁם בְּאַפִּי וּבַחֲמָתִי וּבְקֶצֶף</b>, בכעס <b>גָּדוֹל, וַהֲשִׁבֹתִים אֶל־הַמָּקוֹם הַזֶּה, וְהֹשַׁבְתִּים לָבֶטַח,</b> לָבֶטַח,
(לח) <b>וְהָיוּ לִי לְעָם, וַאֲנִי אֶהְיֶה לָהֶם לֵאלֹהִים</b>. נשוב ונחדש את הקשר האמיץ.
(לט) <b>וְנָתַתִּי לָהֶם לֵב</b>, רצון <b>אֶחָד וְדֶרֶךְ</b>, אופן התנהגות <b>אֶחָד, לְיִרְאָה אוֹתִי כָּל־הַיָּמִים, לְטוֹב לָהֶם וְלִבְנֵיהֶם אַחֲרֵיהֶם.</b>
(מ) <b>וְכָרַתִּי לָהֶם בְּרִית עוֹלָם אֲשֶׁר לֹא־אָשׁוּב מֵאַחֲרֵיהֶם לְהֵיטִיבִי אוֹתָם,</b> ברית קבועה שלא אסור ממנה, <b>וְאֶת־יִרְאָתִי אֶתֵּן בִּלְבָבָם לְבִלְתִּי סוּר</b> אף הם <b>מֵעָלָי.</b>
(מא) <b>וְשַׂשְׂתִּי</b>, אשמח <b>עֲלֵיהֶם לְהֵטִיב אוֹתָם, וּנְטַעְתִּים בָּאָרֶץ הַזֹּאת בֶּאֱמֶת, בְּכָל־לִבִּי וּבְכָל־נַפְשִׁי.</b> על אף הגלות הקרבה עוד תהיה גאולה לישראל, והם ישובו אל ארצם ואל אלוקיהם.
(מב) <b>כִּי־כֹה אָמַר ה': כַּאֲשֶׁר הֵבֵאתִי אֶל־הָעָם הַזֶּה אֵת כָּל־הָרָעָה הַגְּדוֹלָה הַזֹּאת, כֵּן אָנֹכִי מֵבִיא עֲלֵיהֶם אֶת־כָּל־הַטּוֹבָה אֲשֶׁר אָנֹכִי דֹּבֵר עֲלֵיהֶם.</b>
(מג) <b>וְנִקְנָה הַשָּׂדֶה בָּאָרֶץ הַזֹּאת, אֲשֶׁר אַתֶּם אֹמְרִים</b> ש<b>שְׁמָמָה הִיא, מֵאֵין אָדָם וּבְהֵמָה,</b> זו הארץ ש<b>נִתְּנָה בְּיַד הַכַּשְׂדִּים.</b>
(מד) כי עוד <b>שָׂדוֹת — בַּכֶּסֶף יִקְנוּ, וְכָתוֹב בַּסֵּפֶר וְחָתוֹם וְהָעֵד עֵדִים בְּאֶרֶץ בִּנְיָמִן וּבִסְבִיבֵי</b>, בסביבות <b>יְרוּשָׁלִַם וּבְ</b>כל <b>עָרֵי יְהוּדָה — וּבְעָרֵי</b>, בערי <b>הָהָר וּבְעָרֵי הַשְּׁפֵלָה וּבְעָרֵי הַנֶּגֶב</b> שבנחלת יהודה – <b>כִּי</b> עוד <b>אָשִׁיב אֶת־שְׁבוּתָם. נְאֻם־ה'.</b>
<h2>פרק לג</h2>
(א) <b>וַיְהִי דְבַר־ה' אֶל־יִרְמְיָהוּ שֵׁנִית, וְהוּא עוֹדֶנּוּ עָצוּר בַּחֲצַר הַמַּטָּרָה, לֵאמֹר׃</b>
(ב) <b>כֹּה־אָמַר ה' עֹשָׂהּ</b> — מבצעה של התוכנית החדשה שתיאמר להלן, <b>ה' יוֹצֵר אוֹתָהּ לַהֲכִינָהּ, ה'</b>, המהווה את הכול בכל זמן, <b>שְׁמוֹ:</b>
(ג) <b>קְרָא אֵלַי וְאֶעֱנֶךָּ, וְאַגִּידָה לְּךָ גְּדֹלוֹת וּבְצֻרוֹת,</b> נצורות. אגלה לך דברים גדולים וסגורים אשר <b>לֹא יְדַעְתָּם.</b>
(ד) <b>כִּי כֹה אָמַר ה' אֱלֹהֵי יִשְׂרָאֵל עַל־בָּתֵּי הָעִיר הַזֹּאת וְעַל־בָּתֵּי מַלְכֵי יְהוּדָה הַנְּתֻצִים</b>, העומדים להינתץ <b>אֶל</b>, על ידי <b>הַסֹּלְלוֹת</b>, תלי עפר מוגבהים סמוך לחומה שמהם אפשר לירות אל העיר, <b>וְאֶל,</b> ועל ידי <b>הֶחָרֶב,</b> כלי מפץ גדולים מברזל. כפי הנראה, הכשדים הסובבים התחילו להשליך אבני בליסטראות אל תוך העיר כדי להרוס אותה. אמנם הטכניקה הזו השתכללה רק בדורות מאוחרים יותר, אבל בצורתה הפשוטה היא הייתה קיימת כבר אז.
(ה) וכאן באה הערה: נתיצת הבתים מתרחשת משום שיושביהם <b>בָּאִים לְהִלָּחֵם אֶת</b>, עם <b>הַכַּשְׂדִּים</b> ואינם מתמסרים להם, <b>וּ</b>בכך הם גורמים <b>לְמַלְאָם</b> — את הבתים <b>אֶת־פִּגְרֵי הָאָדָם אֲשֶׁר־הִכֵּיתִי בְאַפִּי וּבַחֲמָתִי, וַאֲשֶׁר הִסְתַּרְתִּי פָנַי מֵהָעִיר הַזֹּאת עַל כָּל־רָעָתָם.</b>
(ו) לאחר כל המהפכה והמהומה <b>הִנְנִי מַעֲלֶה</b>, מצמיח <b>לָּהּ</b> — לעיר הפצועה <b>אֲרֻכָה</b>, בשר בריא <b>וּמַרְפֵּא וּרְפָאתִים, וְגִלֵּיתִי</b>, אראה <b>לָהֶם עֲתֶרֶת</b>, ריבוי <b>שָׁלוֹם וֶאֱמֶת.</b>
(ז) <b>וַהֲשִׁבֹתִי אֶת־שְׁבוּת יְהוּדָה וְאֵת שְׁבוּת יִשְׂרָאֵל,</b> גלות עשרת השבטים, <b>וּבְנִתִים כְּבָרִאשֹׁנָה.</b>
(ח) <b>וְטִהַרְתִּים מִכָּל־עֲוֹנָם אֲשֶׁר חָטְאוּ־לִי, וְסָלַחְתִּי לְכָל־עֲוֹנוֹתֵיהֶם אֲשֶׁר חָטְאוּ־לִי וַאֲשֶׁר פָּשְׁעוּ בִי.</b>
(ט) <b>וְהָיְתָה לִּי לְשֵׁם</b>, לפרסום, מופת ל<b>שָׂשׂוֹן, לִתְהִלָּה וּלְתִפְאֶרֶת לְכֹל גּוֹיֵי הָאָרֶץ,</b> כ<b>אֲשֶׁר יִשְׁמְעוּ אֶת־כָּל־הַטּוֹבָה אֲשֶׁר אָנֹכִי עֹשֶׂה אוֹתָם</b> — לישראל. כשהכול יראו את העיר השוממה משתקמת וחוזרת לתפארתה, הם יהללו את ה'. <b>וּפָחֲדוּ</b> האויבים <b>וְרָגְזוּ</b>, יתמלאו כעס <b>עַל כָּל־הַטּוֹבָה וְעַל כָּל־הַשָּׁלוֹם אֲשֶׁר אָנֹכִי עֹשֶׂה לָּהּ.</b>
(י) <b>כֹּה אָמַר ה': עוֹד יִשָּׁמַע בַּמָּקוֹם־הַזֶּה אֲשֶׁר אַתֶּם אֹמְרִים</b> עליו<b>: "חָרֵב הוּא, מֵאֵין אָדָם וּמֵאֵין בְּהֵמָה", בְּעָרֵי יְהוּדָה וּבְחֻצוֹת יְרוּשָׁלִַם הַנְּשַׁמּוֹת</b>, השוממות <b>מֵאֵין אָדָם וּמֵאֵין יוֹשֵׁב וּמֵאֵין בְּהֵמָה,</b>
(יא) <b>קוֹל שָׂשׂוֹן וְקוֹל שִׂמְחָה, קוֹל חָתָן וְקוֹל כַּלָּה, קוֹל</b> אנשים ה<b>אֹמְרִים</b> בשמחתם הפרטית: <b>הוֹדוּ אֶת־ה' צְבָאוֹת, כִּי־טוֹב</b> הוא <b>ה', כִּי־לְעוֹלָם חַסְדּוֹ,</b> וקול <b>מְבִאִים</b> מוליכים קרבן <b>תּוֹדָה</b> אל <b>בֵּית ה', כִּי־אָשִׁיב אֶת־שְׁבוּת־הָאָרֶץ כְּבָרִאשֹׁנָה, אָמַר ה'.</b>
(יב) <b>כֹּה אָמַר ה' צְבָאוֹת: עוֹד יִהְיֶה בַּמָּקוֹם הַזֶּה, הֶחָרֵב מֵאֵין־אָדָם וְעַד־בְּהֵמָה, וּבְכָל־עָרָיו</b> הנתוצות <b>נְוֵה רֹעִים</b> ה<b>מַרְבִּצִים צֹאן.</b> השממה תיהפך למקום מרעה ומנוחה לצאן.
(יג) <b>בְּעָרֵי הָהָר, בְּעָרֵי הַשְּׁפֵלָה וּבְעָרֵי הַנֶּגֶב וּבְאֶרֶץ בִּנְיָמִן וּבִסְבִיבֵי</b>, בסביבות <b>יְרוּשָׁלִַם וּבְעָרֵי יְהוּדָה,</b> בכל המקומות הללו <b>עֹד תַּעֲבֹרְנָה הַצֹּאן עַל־יְדֵי מוֹנֶה,</b> רועה, או: הבהמות ייספרו אחת אחת כדי להביא מהן מעשר לקרבן. כלומר, עוד יהיה כאן יישוב חי, ובית המקדש יהיה שוקק פעילות. <b>אָמַר ה'.</b>
(יד) <b>הִנֵּה יָמִים בָּאִים, נְאֻם־ה', וַהֲקִמֹתִי אֶת־הַדָּבָר הַטּוֹב אֲשֶׁר דִּבַּרְתִּי אֶל־בֵּית יִשְׂרָאֵל וְעַל־בֵּית יְהוּדָה.</b>
(טו) <b>בַּיָּמִים הָהֵם וּבָעֵת הַהִיא אַצְמִיחַ לְדָוִד צֶמַח צְדָקָה,</b> בן צדיק, מנצח ומושיע, <b>וְעָשָׂה מִשְׁפָּט וּצְדָקָה בָּאָרֶץ.</b> בית דוד ייכונן מחדש.
(טז) <b>בַּיָּמִים הָהֵם תִּוָּשַׁע יְהוּדָה, וִירוּשָׁלִַם תִּשְׁכּוֹן לָבֶטַח, וְזֶה</b> שמה החדש <b>אֲשֶׁר־יִקְרָא־לָהּ: ה' צִדְקֵנוּ,</b> מקור ישועתנו.
(יז) <b>כִּי־כֹה אָמַר ה':</b> לעתיד לבוא <b>לֹא־יִכָּרֵת</b>, ייפסק <b>לְדָוִד אִישׁ יֹשֵׁב עַל־כִּסֵּא</b> המלכות של <b>בֵית־יִשְׂרָאֵל.</b>
(יח) <b>וְלַכֹּהֲנִים הַלְוִיִּם לֹא־יִכָּרֵת אִישׁ מִ</b>לשרת <b>לְּפָנָי, מַעֲלֶה עוֹלָה וּמַקְטִיר מִנְחָה וְעֹשֶׂה זֶּבַח כָּל־הַיָּמִים.</b> מלכות בית דוד וכהונת בית אהרן יתקיימו לעולם. , מַעֲלֶה עוֹלָה וּמַקְטִיר מִנְחָה וְעֹשֶׂה זֶּבַח כָּל־הַיָּמִים.
(יט) <b>וַיְהִי דְּבַר־ה' אֶל־יִרְמְיָהוּ לֵאמוֹר׃</b>
(כ) <b>כֹּה אָמַר ה': אִם־תָּפֵרוּ אֶת־בְּרִיתִי</b> שכרַתי עם <b>הַיּוֹם וְאֶת־בְּרִיתִי</b> שעם <b>הַלָּיְלָה</b>. כלומר, אם תוכלו לבטל את חוקי הזמנים שקבעתי, <b>וּלְבִלְתִּי הֱיוֹת יוֹמָם־וָלַיְלָה בְּעִתָּם —</b>
(כא) כי אז <b>גַּם־בְּרִיתִי תֻפַר אֶת־דָּוִד עַבְדִּי, מִהְיוֹת־לוֹ בֵן מֹלֵךְ עַל־כִּסְאוֹ, וְאֶת</b> בריתי עם <b>הַלְוִיִּם הַכֹּהֲנִים מְשָׁרְתָי.</b>
(כב) המלכות והכהונה לא רק ישרדו את כל המאורעות בכל הזמנים, אלא — כ<b>אֲשֶׁר</b> <b>לֹא־יִסָּפֵר צְבָא הַשָּׁמַיִם וְלֹא יִמַּד</b>, יימדד <b>חוֹל הַיָּם, כֵּן אַרְבֶּה אֶת־זֶרַע דָּוִד עַבְדִּי וְאֶת־הַלְוִיִּם מְשָׁרְתֵי</b>, המשרתים <b>אֹתִי.</b> זרע דוד ולוי יגדלו ויתרבו ככוכבי השמים וחול הים.
(כג) ונבואה נוספת באותו עניין: <b>וַיְהִי דְּבַר־ה' אֶל־יִרְמְיָהוּ לֵאמֹר׃</b>
(כד) <b>הֲלוֹא רָאִיתָ מָה־הָעָם הַזֶּה דִּבְּרוּ, לֵאמֹר: "שְׁתֵּי הַמִּשְׁפָּחוֹת אֲשֶׁר בָּחַר ה' בָּהֶם,</b> משפחת המלוכה ומשפחת הכהונה — <b>וַיִּמְאָסֵם</b>, הוא הרחיקן ונטש אותן". <b>וְ</b>גם <b>אֶת־עַמִּי יִנְאָצוּן</b>, יבזו, באמרם: "העם חדל <b>מִהְיוֹת עוֹד גּוֹי</b> מיוחד לה' העומד <b>לִפְנֵיהֶם</b> — לפני המלכים והכהנים". המלוכה והכהונה נלקחו מישראל.
(כה) בניגוד לדבריהם — <b>כֹּה אָמַר ה': אִם־לֹא</b> תתקיים <b>בְרִיתִי</b> שעם <b>יוֹמָם וָלָיְלָה</b>, החוק של חזרתם הסדורה, ואם <b>חֻקּוֹת שָׁמַיִם וָאָרֶץ לֹא־שָׂמְתִּי</b>, אילו אפשר היה לבטל חוקי השמים והארץ <b>–</b>
(כו) <b>גַּם־זֶרַע יַעֲקוֹב וְדָוִד עַבְדִּי אֶמְאַס, מִ</b>ל<b>קַחַת מִזַּרְעוֹ</b> של דוד <b>מֹשְׁלִים אֶל־זֶרַע אַבְרָהָם, יִשְׂחָק</b>, יצחק <b>וְיַעֲקֹב.</b> בניגוד לדברי העם, בית דוד והעם העומד לפניו לא נכרתו <b>כִּי־אָשִׁיב אֶת־שְׁבוּתָם וְרִחַמְתִּים.</b>
<h2>פרק לד</h2>
(א) <b>הַדָּבָר אֲשֶׁר־הָיָה אֶל־יִרְמְיָהוּ מֵאֵת ה', וּ</b>באותו הפרק <b>נְבוּכַדְרֶאצַּר מֶלֶךְ־בָּבֶל וְכָל־חֵילוֹ וְכָל־מַמְלְכוֹת אֶרֶץ מֶמְשֶׁלֶת יָדוֹ</b>, הארצות שתחת שלטונו <b>וְכָל־הָעַמִּים</b> הנלווים אליו <b>נִלְחָמִים עַל־יְרוּשָׁלִַם וְעַל־כָּל־עָרֶיהָ</b> שבסביבתה, <b>לֵאמֹר:</b>
(ב) <b>כֹּה־אָמַר ה' אֱלֹהֵי יִשְׂרָאֵל: הָלֹךְ וְאָמַרְתָּ</b>, לך ודַבר <b>אֶל־צִדְקִיָּהוּ מֶלֶךְ יְהוּדָה, וְאָמַרְתָּ אֵלָיו</b> דברים שאינם מעודדים<b>:</b> <b>כֹּה אָמַר ה': הִנְנִי נֹתֵן אֶת־הָעִיר הַזֹּאת בְּיַד מֶלֶךְ־בָּבֶל, וּשְׂרָפָהּ בָּאֵשׁ.</b> אין לעיר תקווה. שלא כמו בכיבוש הקודם שכבש נבוכדנאצר את יהודה, הפעם הוא לא יסתפק בהגליית מקצת התושבים והחלפת המלך, אלא יחריב את העיר וישרוף אותה.
(ג) <b>וְאַתָּה לֹא תִמָּלֵט מִיָּדוֹ, כִּי</b> גם אם תנסה לברוח, <b>תָּפֹשׂ תִּתָּפֵשׂ וּבְיָדוֹ תִּנָּתֵן. וְעֵינֶיךָ אֶת־עֵינֵי מֶלֶךְ־בָּבֶל תִּרְאֶינָה, וּפִיהוּ אֶת</b>, עם <b>פִּיךָ יְדַבֵּר, וּ</b>ל<b>בָבֶל תָּבוֹא</b> בגלות.
(ד) <b>אַךְ שְׁמַע דְּבַר־ה', צִדְקִיָּהוּ מֶלֶךְ יְהוּדָה, כֹּה־אָמַר ה' עָלֶיךָ: לֹא תָמוּת בֶּחָרֶב.</b>
(ה) <b>בְּשָׁלוֹם תָּמוּת, וּ</b>כמו <b>בְמִשְׂרְפוֹת</b>, שרפות הבשמים וחפצי המת האישיים, שהיו נוהגים לעשות לכבוד <b>אֲבוֹתֶיךָ הַמְּלָכִים הָרִאשֹׁנִים אֲשֶׁר־הָיוּ לְפָנֶיךָ כֵּן יִשְׂרְפוּ־לָךְ, וְ"הוֹי אָדוֹן" יִסְפְּדוּ־לָךְ, כִּי־דָבָר אֲנִי־דִבַּרְתִּי,</b> הדבר גזור. <b>נְאֻם־ה'.</b>
(ו) <b>וַיְדַבֵּר יִרְמְיָהוּ הַנָּבִיא אֶל־צִדְקִיָּהוּ מֶלֶךְ יְהוּדָה אֵת כָּל־הַדְּבָרִים הָאֵלֶּה בִּירוּשָׁלִָם.</b> הוא מסר לו את הנבואה הקשה על השמדה כמעט מוחלטת, שבה הכבוד היחידי שנותר למלך היה שלא ימות בחרב — מה שצדקיהו בנסיבות אלו היה עשוי להעדיף.
(ז) <b>וְחֵיל מֶלֶךְ־בָּבֶל נִלְחָמִים עַל־יְרוּשָׁלִַם וְעַל כָּל־עָרֵי יְהוּדָה הַנּוֹתָרוֹת, אֶל</b>, על <b>לָכִישׁ וְאֶל</b>, על <b>עֲזֵקָה, כִּי הֵנָּה,</b> הן <b>נִשְׁאֲרוּ בְּעָרֵי יְהוּדָה עָרֵי מִבְצָר.</b>
(ח) <b>הַדָּבָר אֲשֶׁר־הָיָה אֶל־יִרְמְיָהוּ מֵאֵת ה', אַחֲרֵי כְּרֹת הַמֶּלֶךְ צִדְקִיָּהוּ בְּרִית אֶת</b>, עם <b>כָּל־הָעָם אֲשֶׁר בִּירוּשָׁלַם לִקְרֹא</b>, להכריז <b>לָהֶם דְּרוֹר,</b> חירות.
(ט) כלומר, <b>לְשַׁלַּח אִישׁ אֶת־עַבְדּוֹ וְאִישׁ אֶת־שִׁפְחָתוֹ הָעִבְרִי וְהָעִבְרִיָּה</b> להיות <b>חָפְשִׁים, לְבִלְתִּי עֲבָד־בָּם בִּיהוּדִי אָחִיהוּ אִישׁ,</b> שאיש לא יעבוד באחיו היהודי. נראה שהמצווה המפורשת בתורה המחייבת לשחרר עבד עברי בבוא העת, לא קוימה כלל. ייתכן שהעבדים ידעו על זכותם הרשמית להשתחרר, אבל לא הייתה לכך כל משמעות מעשית, ומי שנמכרו לעבדים השתעבדו במשך שנים רבות.
(י) <b>וַיִּשְׁמְעוּ כָל־הַשָּׂרִים וְכָל־הָעָם אֲשֶׁר־בָּאוּ בַבְּרִית</b> שנערכה בטקס מרשים ברוב עם, <b>לְשַׁלַּח אִישׁ אֶת־עַבְדּוֹ וְאִישׁ אֶת־שִׁפְחָתוֹ חָפְשִׁים לְבִלְתִּי עֲבָד־בָּם עוֹד. וַיִּשְׁמְעוּ</b>, נעתרו <b>וַיְשַׁלֵּחוּ.</b> הצעד הראשון נעשה בפומבי ובהפגנתיות, אבל יישומו המלא דרש שינויים בכל מנגנון המדינה ובתבניות החיים.
(יא) <b>וַיָּשׁוּבוּ אַחֲרֵי־כֵן</b> — לאחר שעבר רושמו של הטקס היפה, <b>וַיָּשִׁבוּ אֶת־הָעֲבָדִים וְאֶת־הַשְּׁפָחוֹת אֲשֶׁר שִׁלְּחוּ חָפְשִׁים, וַיִּכְבְּשׁוּם</b>, השתלטו עליהם בכפייה ושעבדו אותם <b>לַעֲבָדִים וְלִשְׁפָחוֹת.</b> עקרונית, העבדים המשוחררים היו רשאים לפנות איש לשדהו ולאחוזתו, ככתוב בתורה, אך קשה היה לממש זכות זאת. כנראה היו ביד האדונים כוח כפייה, משרתים ואולי מעין משטרה שתמכה בהם. מכל מקום, הם גרמו שהעבדים ישובו למצבם הקודם.
(יב) לאחר תיאור הרקע לנבואה, חוזרת הכותרת הפותחת: <b>וַיְהִי דְבַר־ה' אֶל־יִרְמְיָהוּ מֵאֵת ה' לֵאמֹר׃</b>
(יג) <b>כֹּה־אָמַר ה' אֱלֹהֵי יִשְׂרָאֵל: אָנֹכִי כָּרַתִּי בְרִית אֶת־אֲבוֹתֵיכֶם</b>, ברית סיני, <b>בְּיוֹם</b>, בתקופת <b>הוֹצִאִי אוֹתָם מֵאֶרֶץ מִצְרַיִם מִבֵּית עֲבָדִים</b>, <b>לֵאמֹר׃</b>
(יד) <b>"מִקֵּץ שֶׁבַע שָׁנִים,</b> כלומר בהגיע השנה השביעית, בקצה הראשון שלה, <b>תְּשַׁלְּחוּ אִישׁ אֶת־אָחִיו הָעִבְרִי אֲשֶׁר יִמָּכֵר לְךָ וַעֲבָדְךָ שֵׁשׁ שָׁנִים, וְשִׁלַּחְתּוֹ חָפְשִׁי מֵעִמָּךְ". וְלֹא־שָׁמְעוּ אֲבוֹתֵיכֶם אֵלַי</b> לקיים את המצווה, <b>וְלֹא הִטּוּ אֶת־אָזְנָם.</b>
(טו) <b>וַתָּשֻׁבוּ אַתֶּם הַיּוֹם</b> אלי <b>וַתַּעֲשׂוּ אֶת־הַיָּשָׁר בְּעֵינַי, לִקְרֹא דְרוֹר אִישׁ לְרֵעֵהוּ.</b> ההחלטה הטובה הזו לא נעשתה בצנעה, באופן פרטי בין האדון לעבדיו, אלא — <b>וַתִּכְרְתוּ בְרִית לְפָנַי בַּבַּיִת אֲשֶׁר־נִקְרָא שְׁמִי עָלָיו.</b> הטקס החגיגי נערך במקדש. מן הסתם השתתפו בו כל המשפחות העשירות שהיו להן האמצעים לקנות עבדים.
(טז) <b>וַתָּשֻׁבוּ וַתְּחַלְּלוּ אֶת־שְׁמִי, וַתָּשִׁבוּ אִישׁ אֶת־עַבְדּוֹ וְאִישׁ אֶת־שִׁפְחָתוֹ אֲשֶׁר־שִׁלַּחְתֶּם חָפְשִׁים לְנַפְשָׁם, וַתִּכְבְּשׁוּ אֹתָם לִהְיוֹת לָכֶם לַעֲבָדִים וְלִשְׁפָחוֹת.</b> לא קיימתם את המצווה הישנה, ולא זו בלבד אלא חיללתם גם את ההתחייבות שקיבלתם על עצמכם לפני בביתי.
(יז) <b>לָכֵן כֹּה־אָמַר ה': אַתֶּם לֹא־שְׁמַעְתֶּם אֵלַי לִקְרֹא דְרוֹר אִישׁ לְאָחִיו וְאִישׁ לְרֵעֵהוּ —</b> על כן <b>הִנְנִי קֹרֵא לָכֶם דְּרוֹר</b> ממין אחר, <b>נְאֻם־ה' — אֶל־הַחֶרֶב, אֶל־הַדֶּבֶר</b>, מגפה <b>וְאֶל־הָרָעָב.</b> אתם אינכם רוצים לשחרר את עבדיכם, ואני אשחרר את עבדי שלי, הפגעים והמגפות, והם יבואו וישימו בכם שַׁמות. תושבי ירושלים הנצורים סבלו מרעב וממגפות. <b>וְנָתַתִּי אֶתְכֶם לְזַעֲוָה</b>, זוועה, מופת לסיוט <b>לְכֹל מַמְלְכוֹת הָאָרֶץ.</b> ערים אחרות שכבש המלך נבוכדנאצר לא הושמדו כליל, אך ירושלים נותרה עיי חורבות.
(יח) <b>וְנָתַתִּי אֶת־הָאֲנָשִׁים הָעֹבְרִים אֶת</b>, על <b>בְּרִתִי</b> שכרתי עמם אז, <b>אֲשֶׁר</b> כעת <b>לֹא־הֵקִימוּ אֶת־דִּבְרֵי הַבְּרִית אֲשֶׁר כָּרְתוּ לְפָנָי</b> באמצעות <b>הָעֵגֶל אֲשֶׁר כָּרְתוּ לִשְׁנַיִם וַיַּעַבְרוּ בֵּין בְּתָרָיו.</b> הם עשו זאת בנוסח הישן של כריתת ברית, בביתור בעל חיים לשני חלקים ובמעבר ביניהם. זוהי ברית דמים דרמטית וחגיגית, דוגמת ברית בין הבתרים שכרת ה' עם אברהם.
(יט) באותו מעמד נכחו באופן רשמי <b>שָׂרֵי יְהוּדָה וְשָׂרֵי יְרוּשָׁלַם, הַסָּרִסִים</b>, בעלי תפקידים בבית המלך <b>וְהַכֹּהֲנִים וְכֹל עַם הָאָרֶץ הָעֹבְרִים בֵּין בִּתְרֵי הָעֵגֶל.</b>
(כ) <b>וְנָתַתִּי אוֹתָם בְּיַד אֹיְבֵיהֶם וּבְיַד מְבַקְשֵׁי נַפְשָׁם. וְהָיְתָה נִבְלָתָם לְמַאֲכָל לְעוֹף הַשָּׁמַיִם וּלְבֶהֱמַת הָאָרֶץ.</b> העגל הכרות סימל בטקס את ההתקשרות והנאמנות ההדדית. עתה, משנעשה על ידי האדונים העריצים מיצג חסר משמעות, הוא יבטא את היעזבותם והפקרתם בידי המקרים וההזנחה. גורלם של העוברים על הברית יהיו כגורל העגל, שנבלתו עזובה לחיות הבר.
(כא) <b>וְאֶת־צִדְקִיָּהוּ מֶלֶךְ־יְהוּדָה וְאֶת־שָׂרָיו אֶתֵּן בְּיַד אֹיְבֵיהֶם וּבְיַד מְבַקְשֵׁי נַפְשָׁם וּבְיַד חֵיל מֶלֶךְ בָּבֶל הָעֹלִים</b>, המסתלקים <b>מֵעֲלֵיכֶם.</b> הצבא הבבלי סר מעל העיר לפי שעה כדי להילחם עם המצרים שיצאו כנגדו.
(כב) <b>הִנְנִי מְצַוֶּה</b> על הבבלים, <b>נְאֻם־ה', וַהֲשִׁבֹתִים אֶל־הָעִיר הַזֹּאת וְנִלְחֲמוּ עָלֶיהָ, וּלְכָדוּהָ וּשְׂרָפֻהָ בָאֵשׁ, וְאֶת־עָרֵי יְהוּדָה אֶתֵּן שְׁמָמָה מֵאֵין ישֵׁב.</b>
<h2>פרק לה</h2>
(א) <b>הַדָּבָר אֲשֶׁר־הָיָה אֶל־יִרְמְיָהוּ מֵאֵת ה' בִּימֵי יְהוֹיָקִים בֶּן־יֹאשִׁיָּהוּ מֶלֶךְ יְהוּדָה לֵאמֹר׃</b>
(ב) <b>הָלוֹךְ אֶל־בֵּית הָרֵכָבִים</b>, צאצאי יונדב בן רכָב שהתמסר לעבודת ה'. <b>וְדִבַּרְתָּ אוֹתָם,</b> אִתם, <b>וַהֲבִאוֹתָם</b> אל <b>בֵּית ה', אֶל־אַחַת הַלְּשָׁכוֹת</b>, החדרים הסמוכים למקדש. אולי כיוון שירמיהו היה כהן, קל היה לו לבצע זאת. <b>וְהִשְׁקִיתָ אוֹתָם</b>, הגש להם שם <b>יָיִן.</b> עריכת משתה במקדש על ידי הנביא בוודאי תעורר את תמיהת הציבור ותתפרסם.
(ג) <b>וָאֶקַּח אֶת־יַאֲזַנְיָה בֶן־יִרְמְיָהוּ בֶּן־חֲבַצִּנְיָה</b>, שהיה כנראה הדמות המרכזית במשפחה, <b>וְאֶת־אֶחָיו וְאֶת־כָּל־בָּנָיו וְאֵת כָּל־בֵּית הָרֵכָבִים,</b>
(ד) <b>וָאָבִא אֹתָם</b> אל <b>בֵּית ה', אֶל־לִשְׁכַּת בְּנֵי חָנָן בֶּן־יִגְדַּלְיָהוּ אִישׁ הָאֱלֹהִים,</b> נביא או אדם שהיה ידוע כקדוש. זוהי הלשכה <b>אֲשֶׁר־אֵצֶל</b>, ליד <b>לִשְׁכַּת הַשָּׂרִים</b>, שאולי נועדה לשהייתם של אנשים חשובים שהמתינו במקדש, <b>אֲשֶׁר מִמַּעַל לְלִשְׁכַּת מַעֲשֵׂיָהוּ בֶן־שַׁלֻּם, שֹׁמֵר הַסַּף,</b> הממונה על שמירת המקדש וכליו. הלשכות הללו אינן מופיעות בתיאור בית המקדש שבנה שלמה. יש להניח שבמשך הדורות בנו במתחם חדרים נוספים ששימשו בעלי תפקידים שונים, לאו דווקא תפקידי כהונה.
(ה) <b>וָאֶתֵּן לִפְנֵי בְּנֵי בֵית־הָרֵכָבִים גְּבִעִים מְלֵאִים יַיִן וְכֹסוֹת, וָאֹמַר אֲלֵיהֶם: שְׁתוּ־יָיִן.</b> בְּנֵי בֵית־הָרֵכָבִים גְּבִעִים מְלֵאִים יַיִן וְכֹסוֹת, וָאֹמַר אֲלֵיהֶם: שְׁתוּ־יָיִן.
(ו) <b>וַיֹּאמְרוּ: לֹא נִשְׁתֶּה־יָּיִן, כִּי יוֹנָדָב בֶּן־רֵכָב אָבִינוּ</b>, ראש משפחתנו <b>צִוָּה עָלֵינוּ לֵאמֹר: "לֹא תִשְׁתּוּ־יַיִן אַתֶּם וּבְנֵיכֶם עַד־עוֹלָם.</b>
(ז) <b>ו</b>לא זו בלבד, גם <b>בַיִת לֹא־תִבְנוּ, וְזֶרַע לֹא־תִזְרָעוּ, וְכֶרֶם לֹא־תִטָּעוּ, וְלֹא יִהְיֶה לָכֶם</b> בית או כרם בכל דרך שהיא, <b>כִּי בָּאֳהָלִים תֵּשְׁבוּ כָּל־יְמֵיכֶם, לְמַעַן תִּחְיוּ יָמִים רַבִּים עַל־פְּנֵי הָאֲדָמָה אֲשֶׁר אַתֶּם גָּרִים שָׁם".</b> הוראותיו של יונדב נועדו למנוע מצאצאיו להפוך לתושבי קבע. מגוריהם אינם קבועים, והם אינם עוסקים בחקלאות, וכך נמנע מהם הקשר אל האדמה. מסתבר שהם חיו בשדה חיי רועי צאן נוודים, או עסקו באומנויות כמו נפחות, נגרות וכיוצא באלה.
(ח) <b>וַנִּשְׁמַע בְּקוֹל יְהוֹנָדָב בֶּן־רֵכָב אָבִינוּ לְכֹל אֲשֶׁר צִוָּנוּ, לְבִלְתִּי שְׁתוֹת־יַיִן כָּל־יָמֵינוּ, אֲנַחְנוּ נָשֵׁינוּ בָּנֵינוּ וּבְנֹתֵינוּ,</b>
(ט) <b>וּלְבִלְתִּי בְּנוֹת בָּתִּים לְשִׁבְתֵּנוּ, וְכֶרֶם וְשָׂדֶה וָזֶרַע לֹא יִהְיֶה־לָּנוּ.</b>
(י) <b>וַנֵּשֶׁב בָּאֳהָלִים, וַנִּשְׁמַע וַנַּעַשׂ כְּכֹל אֲשֶׁר־צִוָּנוּ יוֹנָדָב אָבִינוּ.</b> אנו שומרים בהקפדה על המסורת המיוחדת של משפחתנו, ומקיימים את הוראת אבי המשפחה. כך נישאר על האדמה לאורך ימים ושנים.
(יא) <b>וַיְהִי בַּעֲלוֹת נְבוּכַדְרֶאצַּר מֶלֶךְ־בָּבֶל אֶל־הָאָרֶץ, וַנֹּאמֶר:</b> מכיוון שהגיעה שעת מלחמה, והאויב באזור, <b>בֹּאוּ וְנָבוֹא</b> ל<b>יְרוּשָׁלִַם</b> לשם ביטחוננו, <b>מִפְּנֵי חֵיל הַכַּשְׂדִּים וּמִפְּנֵי חֵיל אֲרָם,</b> שצורף אל הכשדים כצבא עזר כשעלו על יהודה, <b>וַנֵּשֶׁב</b> לעת עתה <b>בִּירוּשָׁלִָם.</b>
(יב) <b>וַיְהִי דְּבַר־ה' אֶל־יִרְמְיָהוּ לֵאמֹר׃</b>
(יג) <b>כֹּה־אָמַר ה' צְבָאוֹת אֱלֹהֵי יִשְׂרָאֵל: הָלֹךְ וְאָמַרְתָּ לְאִישׁ יְהוּדָה וּלְיֹשְׁבֵי יְרוּשָׁלִָם: הֲלוֹא תִקְחוּ מוּסָר לִשְׁמֹעַ אֶל־דְּבָרַי. נְאֻם־ה'.</b> הרי לכם דוגמא ללמוד ממנה מוסר. כאן, כבמקרים אחרים, תתואר פעולה הנושאת משמעות סמלית. פעולות כאלה משמשות סימן לרבים, ולעתים המעורבים בהן אינם מתוודעים אל הערך הסמלי שלהן אלא לאחר זמן.
(יד) הנה <b>הוּקַם</b>, קיימו <b>אֶת־דִּבְרֵי יְהוֹנָדָב בֶּן־רֵכָב אֲשֶׁר־צִוָּה אֶת־בָּנָיו לְבִלְתִּי שְׁתוֹת־יַיִן — וְלֹא שָׁתוּ</b> כמה דורות <b>עַד־הַיּוֹם הַזֶּה, כִּי שָׁמְעוּ אֵת מִצְוַת אֲבִיהֶם, וְ</b>אילו <b>אָנֹכִי דִּבַּרְתִּי אֲלֵיכֶם</b> כאב המדריך את בניו <b>הַשְׁכֵּם וְדַבֵּר — וְלֹא שְׁמַעְתֶּם אֵלָי.</b>
(טו) <b>וָאֶשְׁלַח אֲלֵיכֶם אֶת־כָּל־עֲבָדַי הַנְּבִאִים, הַשְׁכֵּם וְשָׁלֹחַ, לֵאמֹר: שֻׁבוּ־נָא אִישׁ מִדַּרְכּוֹ הָרָעָה וְהֵיטִיבוּ מַעַלְלֵיכֶם,</b> מעשיכם, <b>וְאַל־תֵּלְכוּ אַחֲרֵי אֱלֹהִים אֲחֵרִים לְעָבְדָם, וּ</b>בכך <b>שְׁבוּ אֶל</b>, תתקיימו על <b>הָאֲדָמָה אֲשֶׁר־נָתַתִּי לָכֶם וְלַאֲבֹתֵיכֶם.</b> את הצו הזה קיבלתם כבר משעת יציאתכם ממצרים, והנביאים שבכל הדורות חיזקו אותו שוב ושוב, <b>ו</b>בכל זאת <b>לֹא הִטִּיתֶם אֶת־אָזְנְכֶם וְלֹא שְׁמַעְתֶּם אֵלָי.</b>
(טז) ושוב <b>— כִּי</b>, הנה <b>הֵקִימוּ בְּנֵי יְהוֹנָדָב בֶּן־רֵכָב אֶת־מִצְוַת אֲבִיהֶם אֲשֶׁר צִוָּם</b>. המשפחה הזו שומרת על מסורתה באדיקות, <b>וְ</b>אילו <b>הָעָם הַזֶּה לֹא שָׁמְעוּ אֵלָי.</b>
(יז) <b>לָכֵן כֹּה־אָמַר ה' אֱלֹהֵי צְבָאוֹת אֱלֹהֵי יִשְׂרָאֵל: הִנְנִי מֵבִיא אֶל־יְהוּדָה וְאֶל כָּל־יוֹשְׁבֵי יְרוּשָׁלִַם אֵת כָּל־הָרָעָה אֲשֶׁר דִּבַּרְתִּי עֲלֵיהֶם, יַעַן דִּבַּרְתִּי אֲלֵיהֶם וְלֹא שָׁמֵעוּ, וָאֶקְרָא לָהֶם וְלֹא עָנוּ</b>, נענו. י צְבָאוֹת אֱלֹהֵי יִשְׂרָאֵל: הִנְנִי מֵבִיא אֶל־יְהוּדָה וְאֶל כָּל־יוֹשְׁבֵי יְרוּשָׁלִַם אֵת כָּל־הָרָעָה אֲשֶׁר דִּבַּרְתִּי עֲלֵיהֶם, יַעַן דִּבַּרְתִּי אֲלֵיהֶם וְלֹא שָׁמֵעוּ, וָאֶקְרָא לָהֶם וְלֹא עָנוּ
(יח) <b>וּלְבֵית הָרֵכָבִים אָמַר יִרְמְיָהוּ: כֹּה־אָמַר ה' צְבָאוֹת אֱלֹהֵי יִשְׂרָאֵל: יַעַן אֲשֶׁר שְׁמַעְתֶּם עַל</b>, אל <b>מִצְוַת יְהוֹנָדָב אֲבִיכֶם, וַתִּשְׁמְרוּ אֶת־כָּל־מִצְוֹתָיו, וַתַּעֲשׂוּ כְּכֹל אֲשֶׁר־צִוָּה אֶתְכֶם —</b>
(יט) <b>לָכֵן כֹּה אָמַר ה' צְבָאוֹת אֱלֹהֵי יִשְׂרָאֵל: לֹא־יִכָּרֵת אִישׁ לְיוֹנָדָב בֶּן־רֵכָב עֹמֵד</b>, מלעמוד <b>לְפָנַי</b> בעבודת הקודש, או: עומד תחת השגחתי <b>כָּל־הַיָּמִים.</b> מובטחים למשפחה הזו חיי נצח. גם אם המשפחה לא תשרוד כיחידה מוגדרת, יתמיד המשך קיומם של צאצאיה בקרב ישראל. זה יהיה שכרם על שמירת המסורת שלהם. אין בכך כדי לחייב את כל זרעם לשבת באוהל ולהימנע משתיית יין, אבל אלה שקיבלו על עצמם את המנהגים הללו ושמרו אותם במשך דורות, ראויים לקבל את שכרם ולעמוד תמיד לפני ה'.
<h2>פרק לו</h2>
(א) <b>וַיְהִי בַּשָּׁנָה הָרְבִעִית לִיהוֹיָקִים בֶּן־יֹאשִׁיָּהוּ מֶלֶךְ יְהוּדָה, הָיָה הַדָּבָר הַזֶּה אֶל־יִרְמְיָהוּ מֵאֵת ה' לֵאמֹר׃</b>
(ב) <b>קַח־לְךָ מְגִלַּת־סֵפֶר</b>, ספר מגולל <b>וְכָתַבְתָּ אֵלֶיהָ אֵת כָּל־הַדְּבָרִים אֲשֶׁר דִּבַּרְתִּי אֵלֶיךָ עַל־יִשְׂרָאֵל וְעַל־יְהוּדָה וְעַל־כָּל־הַגּוֹיִם, מִיּוֹם דִּבַּרְתִּי אֵלֶיךָ מִימֵי יֹאשִׁיָּהוּ וְעַד הַיּוֹם הַזֶּה.</b> זהו קובץ נבואותיו של ירמיהו עד כה.
(ג) <b>אוּלַי</b> ייקראו הדברים ו<b>יִשְׁמְעוּ בֵּית יְהוּדָה אֵת כָּל־הָרָעָה אֲשֶׁר אָנֹכִי חֹשֵׁב לַעֲשׂוֹת לָהֶם, לְמַעַן יָשׁוּבוּ אִישׁ מִדַּרְכּוֹ הָרָעָה, וְסָלַחְתִּי לַעֲוֹנָם וּלְחַטָּאתָם.</b>
(ד) <b>וַיִּקְרָא יִרְמְיָהוּ אֶת־בָּרוּךְ בֶּן־נֵרִיָּה</b> סופרו, <b>וַיִּכְתֹּב בָּרוּךְ מִפִּי יִרְמְיָהוּ אֵת כָּל־דִּבְרֵי ה' אֲשֶׁר־דִּבֶּר אֵלָיו, עַל־מְגִלַּת־סֵפֶר.</b> ירמיהו זכר את כל הנבואות הללו בזכות חשיבותן, ובאותה שעה הוא הכתיב אותן לברוך.
(ה) <b>וַיְצַוֶּה יִרְמְיָהוּ אֶת־בָּרוּךְ לֵאמֹר: אֲנִי עָצוּר</b>, מעוכב, אולי מחמת טומאה כלשהי, ו<b>לֹא אוּכַל לָבוֹא</b> אל <b>בֵּית ה'.</b>
(ו) <b>וּבָאתָ אַתָּה וְקָרָאתָ בַמְּגִלָּה אֲשֶׁר־כָּתַבְתָּ מִפִּי, אֶת־דִּבְרֵי ה' בְּאָזְנֵי הָעָם</b> ב<b>בֵית ה' בְּיוֹם צוֹם,</b> יום שממעטים בו בפעילות ומתכנסים לתפילה מיוחדת, לתיקון או טיכוס עצה. ביום זה נכחו בבית ה' אנשים רבים מן הרגיל. <b>וְגַם בְּאָזְנֵי כָל־יְהוּדָה הַבָּאִים מֵעָרֵיהֶם תִּקְרָאֵם,</b>
(ז) <b>אוּלַי</b> על ידי כך <b>תִּפֹּל תְּחִנָּתָם לִפְנֵי ה' וְיָשֻׁבוּ אִישׁ מִדַּרְכּוֹ הָרָעָה, כִּי־גָדוֹל הָאַף וְהַחֵמָה</b>, הכעס <b>אֲשֶׁר־דִּבֶּר ה' אֶל</b>, על <b>הָעָם הַזֶּה.</b>
(ח) <b>וַיַּעַשׂ בָּרוּךְ בֶּן־נֵרִיָּה כְּכֹל אֲשֶׁר־צִוָּהוּ יִרְמְיָהוּ הַנָּבִיא, לִקְרֹא בַסֵּפֶר</b> את <b>דִּבְרֵי ה'</b> ב<b>בֵית ה'</b> באוזני הנאספים.
(ט) <b>וַיְהִי</b> הדבר <b>בַשָּׁנָה הַחֲמִשִׁית לִיהוֹיָקִים בֶּן־יֹאשִׁיָּהוּ מֶלֶךְ־יְהוּדָה בַּחֹדֶשׁ הַתְּשִׁעִי</b>, שנקרא מאוחר יותר כסלו, <b>קָרְאוּ צוֹם לִפְנֵי ה', כָּל־הָעָם בִּירוּשָׁלִָם וְכָל־הָעָם הַבָּאִים מֵעָרֵי יְהוּדָה בִּירוּשָׁלִָם.</b>
(י) <b>וַיִּקְרָא בָרוּךְ בַּסֵּפֶר אֶת־דִּבְרֵי יִרְמְיָהוּ בֵּית ה', בְּלִשְׁכַּת גְּמַרְיָהוּ בֶן־שָׁפָן הַסֹּפֵר</b> שהייתה <b>בֶּחָצֵר הָעֶלְיוֹן,</b> ב<b>פֶּתַח שַׁעַר בֵּית־ה' הֶחָדָשׁ, בְּאָזְנֵי כָּל־הָעָם,</b> שכנראה עמד בהמוניו בחצר העליונה.
(יא) <b>וַיִּשְׁמַע מִכָיְהוּ בֶן־גְּמַרְיָהוּ בֶן־שָׁפָן</b>, בנו של יושב הלשכה <b>אֶת־כָּל־דִּבְרֵי ה'</b> שנקראו <b>מֵעַל־הַסֵּפֶר</b>. נראה שלבני משפחתו של מכיהו היה קשר מיוחד עם ירמיהו הנביא, והם קיבלו את נבואותיו אולי יותר מאחרים.
(יב) <b>וַיֵּרֶד</b> מכיהו אל <b>בֵּית־הַמֶּלֶךְ עַל</b>, אל <b>לִשְׁכַּת הַסֹּפֵר, וְהִנֵּה־שָׁם כָּל־הַשָּׂרִים יוֹשְׁבִים — אֱלִישָׁמָע הַסֹּפֵר וּדְלָיָהוּ בֶן־שְׁמַעְיָהוּ וְאֶלְנָתָן בֶּן־עַכְבּוֹר וּגְמַרְיָהוּ בֶן־שָׁפָן</b>, אביו, <b>וְצִדְקִיָּהוּ בֶן־חֲנַנְיָהוּ וְכָל־הַשָּׂרִים</b> האחרים. זו הייתה פגישה של כל שרי יהודה ביום הצום.
(יג) <b>וַיַּגֵּד לָהֶם מִכָיְהוּ אֵת כָּל־הַדְּבָרִים אֲשֶׁר שָׁמֵעַ בִּקְרֹא בָרוּךְ בַּסֵּפֶר בְּאָזְנֵי הָעָם.</b>
(יד) <b>וַיִּשְׁלְחוּ כָל־הַשָּׂרִים אֶל־בָּרוּךְ אֶת־יְהוּדִי בֶּן־נְתַנְיָהוּ בֶּן־שֶׁלֶמְיָהוּ בֶן־כּוּשִׁי לֵאמֹר: הַמְּגִלָּה אֲשֶׁר קָרָאתָ בָּהּ בְּאָזְנֵי הָעָם — קָחֶנָּה בְיָדְךָ וָלֵךְ.</b> בוא הנה עם מגילתך. <b>וַיִּקַּח בָּרוּךְ בֶּן־נֵרִיָּהוּ אֶת־הַמְּגִלָּה בְּיָדוֹ, וַיָּבֹא אֲלֵיהֶם.</b>
(טו) <b>וַיֹּאמְרוּ אֵלָיו: שֵׁב נָא וּקְרָאֶנָּה בְּאָזְנֵינוּ. וַיִּקְרָא בָרוּךְ בְּאָזְנֵיהֶם.</b>
(טז) <b>וַיְהִי כְּשָׁמְעָם אֶת־כָּל־הַדְּבָרִים, פָּחֲדוּ אִישׁ אֶל־רֵעֵהוּ.</b> בין שירמיהו דיבר בחצר המקדש בין שדיבר ברחובות ירושלים, השרים לא הרבו לשמוע אותו עד כה. <b>וַיֹּאמְרוּ אֶל־בָּרוּךְ:</b> אלה דברים מפחידים שלא שמענו עד כה. <b>הַגֵּיד נַגִּיד לַמֶּלֶךְ אֵת כָּל־הַדְּבָרִים הָאֵלֶּה.</b>
(יז) <b>וְאֶת־בָּרוּךְ שָׁאֲלוּ לֵאמֹר: הַגֶּד־נָא לָנוּ, אֵיךְ כָּתַבְתָּ אֶת־כָּל־הַדְּבָרִים הָאֵלֶּה מִפִּיו</b> של ירמיהו? כנראה רצו לדעת האם המגילה נאמנת לגמרי למקור.
(יח) <b>וַיֹּאמֶר לָהֶם בָּרוּךְ: מִפִּיו יִקְרָא</b>, יקריא <b>אֵלַי אֵת כָּל־הַדְּבָרִים הָאֵלֶּה, וַאֲנִי כֹּתֵב</b> תוך כדי דיבור הנביא <b>עַל־הַסֵּפֶר בַּדְּיוֹ.</b> זו אינה העתקה ממקור כתוב, ואין בה שינויים והשלמות משלי. אלה היו דברי הנבואות שהוא קיבל ומסר לי.
(יט) <b>וַיֹּאמְרוּ הַשָּׂרִים אֶל־בָּרוּךְ: לֵךְ הִסָּתֵר, אַתָּה וְיִרְמְיָהוּ, וְאִישׁ אַל־יֵדַע אֵיפֹה אַתֶּם.</b> כפי הנראה, הם לא היו בטוחים שיהויקים יגיב באופן חיובי. מכיוון שהנושא רגיש, ואולי אף כרוכה בו סכנה, הם הציעו לירמיהו ולברוך להתחבא, כך שאם יטען המלך כנגדם אי אפשר יהיה למצאם.
(כ) <b>וַיָּבֹאוּ אֶל־הַמֶּלֶךְ חָצֵרָה</b>, לחצר, <b>וְאֶת־הַמְּגִלָּה הִפְקִדוּ בְּלִשְׁכַּת אֱלִישָׁמָע הַסֹּפֵר. וַיַּגִּידוּ בְּאָזְנֵי הַמֶּלֶךְ אֵת כָּל־הַדְּבָרִים.</b>
(כא) <b>וַיִּשְׁלַח הַמֶּלֶךְ אֶת־יְהוּדִי</b>, שאותו שלחו גם השרים קודם לכן, <b>לָקַחַת אֶת־הַמְּגִלָּה, וַיִּקָּחֶהָ מִלִּשְׁכַּת אֱלִישָׁמָע הַסֹּפֵר. וַיִּקְרָאֶהָ יְהוּדִי בְּאָזְנֵי הַמֶּלֶךְ וּבְאָזְנֵי כָּל־הַשָּׂרִים הָעֹמְדִים מֵעַל הַמֶּלֶךְ.</b>
(כב) <b>וְהַמֶּלֶךְ יוֹשֵׁב</b> בתוך <b>בֵּית הַחֹרֶף</b> שלו <b>בַּחֹדֶשׁ הַתְּשִׁיעִי</b> הקר, <b>וְאֶת־הָאָח</b>, והאח <b>לְפָנָיו מְבֹעָרֶת</b> להתחמם בה.
(כג) <b>וַיְהִי כִּקְרוֹא יְהוּדִי שָׁלֹשׁ דְּלָתוֹת</b>, עמודות <b>וְאַרְבָּעָה,</b> כל שלושה או ארבעה עמודים שסיים יהודי לקראם, <b>יִקְרָעֶהָ</b> המלך, את יריעת המגילה <b>בְּתַעַר הַסֹּפֵר, וְהַשְׁלֵךְ אֶל־הָאֵשׁ אֲשֶׁר אֶל־הָאָח, עַד־תֹּם כָּל־הַמְּגִלָּה</b>. כך נשרף כל הספר <b>עַל־הָאֵשׁ אֲשֶׁר עַל־הָאָח.</b>
(כד) <b>וְ</b>למרות שברובן הגדול היו אלה נבואות קשות, <b>לֹא פָחֲדוּ וְלֹא קָרְעוּ אֶת־בִּגְדֵיהֶם הַמֶּלֶךְ וְכָל־עֲבָדָיו הַשֹּׁמְעִים אֵת כָּל־הַדְּבָרִים הָאֵלֶּה.</b>
(כה) <b>וְגַם</b>, ואף זאת — <b>אֶלְנָתָן וּדְלָיָהוּ וּגְמַרְיָהוּ הִפְגִּעוּ</b>, התחננו, הפצירו <b>בַמֶּלֶךְ לְבִלְתִּי שְׂרֹף אֶת־הַמְּגִלָּה,</b> שאחרי הכול מכילה את דבר ה' — <b>וְלֹא שָׁמַע אֲלֵיהֶם,</b> שכן הוא היה בעל הסמכות הבלעדית והשלטון המוחלט במדינה.
(כו) <b>וַיְצַוֶּה הַמֶּלֶךְ אֶת־יְרַחְמְאֵל בֶּן־הַמֶּלֶךְ וְאֶת־שְׂרָיָהוּ בֶן־עַזְרִיאֵל וְאֶת־שֶׁלֶמְיָהוּ בֶּן־עַבְדְּאֵל לָקַחַת אֶת־בָּרוּךְ הַסֹּפֵר וְאֵת יִרְמְיָהוּ הַנָּבִיא</b> על מנת לאסור אותם או להענישם. <b>וַיַּסְתִּרֵם ה',</b> ושליחי המלך לא מצאו אותם.
(כז) <b>וַיְהִי דְבַר־ה' אֶל־יִרְמְיָהוּ, אַחֲרֵי שְׂרֹף הַמֶּלֶךְ אֶת־הַמְּגִלָּה וְאֶת־הַדְּבָרִים אֲשֶׁר כָּתַב בָּרוּךְ מִפִּי יִרְמְיָהוּ, לֵאמֹר׃</b>
(כח) <b>שׁוּב קַח־לְךָ מְגִלָּה אַחֶרֶת, וּכְתֹב עָלֶיהָ אֵת כָּל־הַדְּבָרִים הָרִאשֹׁנִים אֲשֶׁר הָיוּ עַל־הַמְּגִלָּה הָרִאשֹׁנָה אֲשֶׁר שָׂרַף יְהוֹיָקִים מֶלֶךְ־יְהוּדָה.</b>
(כט) <b>וְעַל־יְהוֹיָקִים מֶלֶךְ־יְהוּדָה תֹּאמַר: כֹּה אָמַר ה': אַתָּה שָׂרַפְתָּ אֶת־הַמְּגִלָּה הַזֹּאת, לֵאמֹר</b>, כאומר לירמיהו: <b>מַדּוּעַ כָּתַבְתָּ עָלֶיהָ לֵאמֹר "בֹּא־יָבוֹא מֶלֶךְ־בָּבֶל וְהִשְׁחִית אֶת־הָאָרֶץ הַזֹּאת וְהִשְׁבִּית מִמֶּנָּה אָדָם וּבְהֵמָה"?!</b> כיצד העזת לכתוב דברי הסתה ובגידה כאלו?!
(ל) <b>לָכֵן, כֹּה־אָמַר ה' עַל־יְהוֹיָקִים מֶלֶךְ יְהוּדָה: לֹא־יִהְיֶה־לּוֹ</b> — ליהויקים <b>יוֹשֵׁב עַל־כִּסֵּא דָוִד,</b> יורש מצאצאיו, <b>וְנִבְלָתוֹ תִּהְיֶה מֻשְׁלֶכֶת לַחֹרֶב</b>, לחום <b>בַּיּוֹם וְלַקֶּרַח בַּלָּיְלָה.</b> הוא לא יזכה להיקבר כראוי.
(לא) <b>וּפָקַדְתִּי עָלָיו וְעַל־זַרְעוֹ וְעַל־עֲבָדָיו אֶת־עֲוֹנָם, וְהֵבֵאתִי עֲלֵיהֶם וְעַל־יֹשְׁבֵי יְרוּשָׁלִַם וְאֶל־אִישׁ יְהוּדָה אֵת כָּל־הָרָעָה — אֲשֶׁר</b>, כי <b>דִּבַּרְתִּי אֲלֵיהֶם, וְלֹא שָׁמֵעוּ.</b>
(לב) <b>וְיִרְמְיָהוּ לָקַח מְגִלָּה אַחֶרֶת וַיִּתְּנָהּ אֶל־בָּרוּךְ בֶּן־נֵרִיָּהוּ הַסֹּפֵר. וַיִּכְתֹּב עָלֶיהָ</b> ברוך <b>מִפִּי יִרְמְיָהוּ אֵת כָּל־דִּבְרֵי הַסֵּפֶר אֲשֶׁר שָׂרַף יְהוֹיָקִים מֶלֶךְ־יְהוּדָה בָּאֵשׁ, וְעוֹד נוֹסַף עֲלֵיהֶם דְּבָרִים רַבִּים כָּהֵמָּה,</b> דומים להם. כפי הנראה, מגילה זו הייתה הבסיס לספר ירמיה המצוי בידינו כיום.
<h2>פרק לז</h2>
(א) הנבואה הבאה נאמרה בשנותיו האחרונות של מלכות צדקיהו, אבל היא פותחת בתיאור ראשית מלכותו. <b>וַיִּמְלָךְ־מֶלֶךְ,</b> הוא <b>צִדְקִיָּהוּ בֶּן־יֹאשִׁיָּהוּ, תַּחַת כָּנְיָהוּ</b>, יהויכין <b>בֶּן־יְהוֹיָקִים.</b> צדקיהו היה המלך <b>אֲשֶׁר הִמְלִיךְ נְבוּכַדְרֶאצַּר מֶלֶךְ־בָּבֶל בְּאֶרֶץ יְהוּדָה</b>, אחרי שכבש את ירושלים והגלה את יהויכין, מלך צעיר וטרי, המליך נבוכדנאצר את בנו של יאשיהו המלך. שמו המקורי היה מתניה, ומלך בבל הסב את שמו לצדקיהו — מן הסתם כדי לבטא את מרותו עליו, ולרמז שעליו לנהוג בצדק ולשמור לו אמונים.
(ב) <b>וְלֹא שָׁמַע</b> המלך צדקיהו, <b>הוּא וַעֲבָדָיו וְעַם הָאָרֶץ אֶל־דִּבְרֵי ה' אֲשֶׁר דִּבֶּר בְּיַד יִרְמְיָהוּ הַנָּבִיא</b> שלא למרוד בבבל.
(ג) אף שצדקיהו לא ציית לנביא — <b>וַיִּשְׁלַח הַמֶּלֶךְ צִדְקִיָּהוּ אֶת־יְהוּכַל בֶּן־שֶׁלֶמְיָה וְאֶת־צְפַנְיָהוּ בֶן־מַעֲשֵׂיָה הַכֹּהֵן אֶל־יִרְמְיָהוּ הַנָּבִיא</b> בבקשה <b>לֵאמֹר: הִתְפַּלֶּל־נָא בַעֲדֵנוּ אֶל־ה' אֱלֹהֵינוּ</b>, שיציל אותנו מן הכשדים הצרים עלינו.
(ד) <b>וְיִרְמְיָהוּ</b> באותה שעה <b>בָּא וְיֹצֵא</b> באופן חפשי <b>בְּתוֹךְ הָעָם, וְלֹא־נָתְנוּ אֹתוֹ בֵּית הַכְּלוּא</b>, הכלא. מצב זה לא היה קבוע.
(ה) <b>ו</b>בתוך כך <b>חֵיל פַּרְעֹה יָצָא מִמִּצְרָיִם</b> צפונה. <b>וַיִּשְׁמְעוּ הַכַּשְׂדִּים הַצָּרִים עַל־יְרוּשָׁלִַם אֶת־שִׁמְעָם, וַיֵּעָלוּ</b>, הסתלקו <b>מֵעַל יְרוּשָׁלִָם.</b> יריבות שררה תמיד בין שתי המעצמות האזוריות, ומלכי יהודה וישראל השתדלו להביא בחשבון שיקוליהם את מצב הכוחות האזורי. כאשר הצבא המצרי התקדם לעבר צבא נבוכדנאצר, עזבו הכשדים את המצור על העיר על מנת להתארגן מחדש במערך התגוננות.
(ו) <b>וַיְהִי דְּבַר־ה' אֶל־יִרְמְיָהוּ הַנָּבִיא לֵאמֹר׃</b>
(ז) <b>כֹּה־אָמַר ה' אֱלֹהֵי יִשְׂרָאֵל: כֹּה תֹאמְרוּ אֶל־מֶלֶךְ יְהוּדָה הַשֹּׁלֵחַ אֶתְכֶם אֵלַי לְדָרְשֵׁנִי,</b> בתפילה להיענות לו<b>: הִנֵּה חֵיל פַּרְעֹה הַיֹּצֵא לָכֶם לְעֶזְרָה</b> לכאורה, <b>שָׁב</b> משיקוליו שלו <b>לְאַרְצוֹ מִצְרָיִם.</b> הפוליטיקה המצרית לא הייתה עקיבה ואמינה במיוחד. התברר שלא היה זה אלא איום סרק על בבל —
(ח) <b>וְשָׁבוּ הַכַּשְׂדִּים</b> בסופו של דבר <b>וְנִלְחֲמוּ עַל־הָעִיר הַזֹּאת, וּלְכָדֻהָ וּשְׂרָפֻהָ בָאֵשׁ.</b>
(ט) <b>כֹּה אָמַר ה': אַל־תַּשִּׁאוּ</b>, תשלו את <b>נַפְשֹׁתֵיכֶם</b>, עצמכם <b>לֵאמֹר: "הָלֹךְ יֵלְכוּ</b>, יסתלקו לגמרי <b>מֵעָלֵינוּ הַכַּשְׂדִּים"</b> — <b>כִּי־לֹא יֵלֵכוּ.</b>
(י) <b>כִּי</b> גם <b>אִם־הִכִּיתֶם</b> את <b>כָּל־חֵיל כַּשְׂדִּים הַנִּלְחָמִים אִתְּכֶם, וְנִשְׁאֲרוּ־בָם</b> רק <b>אֲנָשִׁים מְדֻקָּרִים</b>, פצועים <b>אִישׁ בְּאָהֳלוֹ —</b> הם <b>יָקוּמוּ וְשָׂרְפוּ אֶת־הָעִיר הַזֹּאת בָּאֵשׁ.</b> אתם עומדים בפני מפלה, ולא תימלטו ממנה גם אם תצליחו להכות באויב.
(יא) <b>וְהָיָה בְּהֵעָלוֹת חֵיל הַכַּשְׂדִּים מֵעַל יְרוּשָׁלִָם מִפְּנֵי חֵיל פַּרְעֹה,</b> כשהכשדים התרחקו מהעיר, ונפתח המצור,
(יב) <b>וַיֵּצֵא יִרְמְיָהוּ מִירוּשָׁלִַם</b> כדי <b>לָלֶכֶת</b> אל מקומו, ל<b>אֶרֶץ בִּנְיָמִן, לַחֲלִק</b>, לקבל את חלקו <b>מִשָּׁם</b>, שכן יש לו בענתות שדה ואולי משפחה, וייתכן שרצה לקבל חלק מהמזון שהוכן לו שם. על כן יצא <b>בְּתוֹךְ הָעָם</b>, בין רבים אחרים שיצאו לראות מה ביכולתם לעשות לאחר שהוסר המצור הממושך.
(יג) <b>וַיְהִי־הוּא בְּשַׁעַר בִּנְיָמִן</b>, כנראה שער שפנה לכיוון נחלת בנימין, <b>וְשָׁם בַּעַל פְּקִדֻת,</b> ממונה על השער, <b>וּשְׁמוֹ יִרְאִיָּיה בֶּן־שֶׁלֶמְיָה בֶּן־חֲנַנְיָה, וַיִּתְפֹּשׂ אֶת־יִרְמְיָהוּ הַנָּבִיא</b>, והאשים אותו <b>לֵאמֹר: אֶל־הַכַּשְׂדִּים אַתָּה נֹפֵל.</b> אתה יוצא לחבור אל הצבא הכשדי.
(יד) <b>וַיֹּאמֶר יִרְמְיָהוּ: שֶׁקֶר. אֵינֶנִּי נֹפֵל עַל־הַכַּשְׂדִּים</b>, לביתי אני הולך. <b>וְלֹא שָׁמַע אֵלָיו, וַיִּתְפֹּשׂ יִרְאִיָּיה בְּיִרְמְיָהוּ וַיְבִאֵהוּ אֶל־הַשָּׂרִים</b> לדון בעניינו.
(טו) <b>וַיִּקְצְפוּ הַשָּׂרִים עַל־יִרְמְיָהוּ וְהִכּוּ אֹתוֹ, וְנָתְנוּ אוֹתוֹ בֵּית הָאֵסוּר</b>, האסורים שבתוך <b>בֵּית יְהוֹנָתָן הַסֹּפֵר,</b> משרי המדינה, <b>כִּי־אֹתוֹ עָשׂוּ לְבֵית הַכֶּלֶא.</b>
(טז) <b>כִּי</b>, אכן, או: כאשר <b>בָא יִרְמְיָהוּ אֶל־בֵּית הַבּוֹר,</b> בית הכלא <b>וְאֶל־הַחֲנֻיּוֹת</b>, התאים שבמתקן הכליאה <b>–</b> <b>וַיֵּשֶׁב־שָׁם יִרְמְיָהוּ יָמִים רַבִּים.</b>
(יז) <b>וַיִּשְׁלַח הַמֶּלֶךְ צִדְקִיָּהוּ וַיִּקָּחֵהוּ. וַיִּשְׁאָלֵהוּ הַמֶּלֶךְ בְּבֵיתוֹ בַּסֵּתֶר וַיֹּאמֶר: הֲיֵשׁ דָּבָר מֵאֵת ה'? וַיֹּאמֶר יִרְמְיָהוּ: יֵשׁ,</b> והוא מפרט — <b>וַיֹּאמֶר: בְּיַד מֶלֶךְ־בָּבֶל תִּנָּתֵן.</b>
(יח) <b>וַיֹּאמֶר יִרְמְיָהוּ אֶל־הַמֶּלֶךְ צִדְקִיָּהוּ: מֶה חָטָאתִי לְךָ וְלַעֲבָדֶיךָ וְלָעָם הַזֶּה כִּי־נְתַתֶּם אוֹתִי אֶל־בֵּית הַכֶּלֶא?!</b>
(יט) <b>וְאַיֵּה נְבִיאֵיכֶם אֲשֶׁר־נִבְּאוּ לָכֶם לֵאמֹר: לֹא־יָבֹא מֶלֶךְ־בָּבֶל עֲלֵיכֶם וְעַל הָאָרֶץ הַזֹּאת?!</b> צדקיהו היה אמור לשמור אמונים לכשדים, שכן הם שהמליכו אותו. הוא העז למרוד בנבוכדנאצר למרות שלא היה מלך חזק, רק מפני שהסתמך על מדינאים ונביאי שווא שחזו שמלך בבל לא יטרח לבוא ולהענישו. ירמיהו, שבמשך כל השנים הזהיר מפני מרד וטען שהוא יוביל לחורבן, שאל אותו היכן הם כל אותם יועצים מומחים כעת.
(כ) <b>וְעַתָּה שְׁמַע־נָא אֲדֹנִי הַמֶּלֶךְ</b>, אתה רואה שאינני בוגד, אלא רק מוסר את הנבואה שקיבלתי, וכעת אמתותה מתבררת לכול. מדוע אפוא עלי לשבת בבית הסוהר?! <b>תִּפָּל־נָא תְחִנָּתִי לְפָנֶיךָ, וְאַל־תְּשִׁבֵנִי</b> אל <b>בֵּית יְהוֹנָתָן הַסֹּפֵר, וְלֹא אָמוּת שָׁם,</b> בתנאים הקשים של המאסר בבית הבור.
(כא) <b>וַיְצַוֶּה הַמֶּלֶךְ צִדְקִיָּהוּ, וַיַּפְקִדוּ אֶת־יִרְמְיָהוּ בַּחֲצַר הַמַּטָּרָה.</b> הוא לא שילח את הנביא לחופשי, אלא שמר אותו בחצר שהייתה מעין מחנה מעצר, ולא בית סוהר של ממש. <b>וְנָתֹן לוֹ כִכַּר־לֶחֶם לַיּוֹם מִחוּץ</b>, מרחוב, משוק <b>הָאֹפִים, עַד־תֹּם כָּל־הַלֶּחֶם מִן־הָעִיר.</b> כל זמן שנותר לחם בעיר קיבל ירמיהו קצבה יומית לפי הוראת המלך. <b>וַיֵּשֶׁב יִרְמְיָהוּ בַּחֲצַר הַמַּטָּרָה.</b>
<h2>פרק לח</h2>
(א) <b>וַיִּשְׁמַע שְׁפַטְיָה בֶן־מַתָּן וּגְדַלְיָהוּ בֶּן־פַּשְׁחוּר וְיוּכַל בֶּן־שֶׁלֶמְיָהוּ וּפַשְׁחוּר בֶּן־מַלְכִּיָּה</b>, השרים <b>אֶת־הַדְּבָרִים אֲשֶׁר יִרְמְיָהוּ מְדַבֵּר אֶל־כָּל־הָעָם לֵאמֹר׃</b>
(ב) <b>כֹּה אָמַר ה': הַיֹּשֵׁב בָּעִיר הַזֹּאת — יָמוּת בַּחֶרֶב, בָּרָעָב וּבַדָּבֶר, וְהַיֹּצֵא אֶל־הַכַּשְׂדִּים — וְחָיָה, וְהָיְתָה־לּוֹ נַפְשׁוֹ לְשָׁלָל וָחָי.</b> הוא הסביר להם שהסיכוי היחיד להישאר בחיים טמון בבריחה מן העיר ובהתמסרות לכשדים.
(ג) <b>כֹּה אָמַר ה': הִנָּתֹן תִּנָּתֵן הָעִיר הַזֹּאת בְּיַד חֵיל מֶלֶךְ־בָּבֶל וּלְכָדָהּ.</b>
(ד) <b>וַיֹּאמְרוּ הַשָּׂרִים</b> הנזכרים <b>אֶל־הַמֶּלֶךְ: יוּמַת נָא אֶת־הָאִישׁ הַזֶּה, כִּי עַל־כֵּן הוּא־מְרַפֵּא,</b> מרפה <b>אֶת־יְדֵי אַנְשֵׁי הַמִּלְחָמָה הַנִּשְׁאָרִים בָּעִיר הַזֹּאת וְאֵת יְדֵי כָל־הָעָם, לְדַבֵּר אֲלֵיהֶם כַּדְּבָרִים הָאֵלֶּה.</b> העיר נלחמת על קיומה, והנביא עדיין מסתובב ומסביר לכול שעליהם להיכנע. הדבר מסוכן <b>כִּי הָאִישׁ הַזֶּה אֵינֶנּוּ דֹרֵשׁ לְשָׁלוֹם לָעָם הַזֶּה כִּי אִם־לְרָעָה.</b> הוא עורך תעמולה לכניעה, ולמעשה זוהי בגידה.
(ה) <b>וַיֹּאמֶר הַמֶּלֶךְ צִדְקִיָּהוּ: הִנֵּה־הוּא בְּיֶדְכֶם</b> לעשות בו כראות עיניכם <b>כִּי־אֵין הַמֶּלֶךְ יוּכַל אֶתְכֶם דָּבָר.</b> אני כשלעצמי אינני סבור כך ואינני מעוניין בדבר, אבל איני יכול לעמוד מולכם.
(ו) <b>וַיִּקְחוּ אֶת־יִרְמְיָהוּ וַיַּשְׁלִכוּ אֹתוֹ אֶל־הַבּוֹר</b> של <b>מַלְכִּיָּהוּ בֶן־הַמֶּלֶךְ אֲשֶׁר בַּחֲצַר הַמַּטָּרָה,</b> אך לא השליכו אותו לבור בזריקה — <b>וַיְשַׁלְּחוּ אֶת־יִרְמְיָהוּ</b> אל הבור <b>בַּחֲבָלִים. וּבַבּוֹר</b> שהכיל מים בעבר <b>אֵין־מַיִם, כִּי אִם־טִיט. וַיִּטְבַּע יִרְמְיָהוּ בַּטִּיט</b>, הוא הלך וטבע למוות.
(ז) <b>וַיִּשְׁמַע עֶבֶד־מֶלֶךְ</b>, כך שמו, <b>הַכּוּשִׁי</b>, מארץ כוש <b>אִישׁ סָרִיס,</b> פקיד, <b>וְהוּא בְּבֵית הַמֶּלֶךְ, כִּי־נָתְנוּ אֶת־יִרְמְיָהוּ אֶל־הַבּוֹר, וְהַמֶּלֶךְ יוֹשֵׁב</b> אז <b>בְּשַׁעַר בִּנְיָמִן.</b>
(ח) <b>וַיֵּצֵא עֶבֶד־מֶלֶךְ מִבֵּית הַמֶּלֶךְ, וַיְדַבֵּר אֶל־הַמֶּלֶךְ לֵאמֹר׃</b>
(ט) <b>אֲדֹנִי הַמֶּלֶךְ, הֵרֵעוּ הָאֲנָשִׁים הָאֵלֶּה אֵת כָּל־אֲשֶׁר עָשׂוּ לְיִרְמְיָהוּ הַנָּבִיא, אֵת אֲשֶׁר־הִשְׁלִיכוּ</b> אותו <b>אֶל־הַבּוֹר וַיָּמָת תַּחְתָּיו</b>, הוא עומד למות במקומו <b>מִפְּנֵי הָרָעָב, כִּי אֵין הַלֶּחֶם עוֹד בָּעִיר.</b> ירמיהו טובע בבוץ ואינו מחזיק מעמד מחמת הרעב. אמנם לא הוציאו אותו להורג באופן רשמי, אבל ההורדה לבור היא מעין הריגה.
(י) <b>וַיְצַוֶּה הַמֶּלֶךְ אֵת עֶבֶד־מֶלֶךְ הַכּוּשִׁי לֵאמֹר: קַח בְּיָדְךָ מִזֶּה</b>, מכאן <b>שְׁלֹשִׁים אֲנָשִׁים, וְהַעֲלִיתָ אֶת־יִרְמְיָהוּ הַנָּבִיא מִן־הַבּוֹר בְּטֶרֶם יָמוּת.</b> לכאורה אין צורך בשלושים אנשים כדי להוציא אדם אחד מן הבור, אבל ייתכן שמחמת הרעב והתשישות, קשה היה להם למשוך אדם השקוע בבוץ עד מותניו או למעלה מזה. לחלופין, ייתכן שאנשים מן הקבוצה הזו יצטרכו לעמוד מול אנשי המשמר ולהשגיח שלא יתנכלו לירמיהו לאחר הוצאתו.
(יא) <b>וַיִּקַּח עֶבֶד־מֶלֶךְ אֶת־הָאֲנָשִׁים בְּיָדוֹ,</b> אתו, <b>וַיָּבֹא</b> ל<b>בֵית־הַמֶּלֶךְ אֶל־תַּחַת הָאוֹצָר, וַיִּקַּח מִשָּׁם בְּלוֹיֵ</b>י <b>סְחָבוֹת וּבְלוֹיֵ</b>י <b>מְלָחִים</b>, מיני סמרטוטים <b>וַיְשַׁלְּחֵם</b>, שלשל את הסמרטוטים <b>אֶל־יִרְמְיָהוּ אֶל־הַבּוֹר בּ</b>אמצעות <b>חֲבָלִים.</b>
(יב) <b>וַיֹּאמֶר עֶבֶד־מֶלֶךְ הַכּוּשִׁי אֶל־יִרְמְיָהוּ: שִׂים נָא בְּלוֹאֵי הַסְּחָבוֹת וְהַמְּלָחִים תַּחַת אַצִּלוֹת יָדֶיךָ</b>, בתי השחי שלך <b>מִתַּחַת לַחֲבָלִים.</b> כיוון שירמיהו היה חלש מאוד ושקוע בטיט, לא היה ברור שיצליח לעלות בכוחותיו שלו, והם אף לא יכלו לדעת כמה קשה יהיה למשכו. לפיכך, כאשר יניח את הסחבות מתחת לבתי השחי שלו, יעלה בידיהם להוציאו מן הבור בלי להכאיב לו ולפגוע בו יתר על המידה. <b>וַיַּעַשׂ יִרְמְיָהוּ כֵּן.</b>
(יג) <b>וַיִּמְשְׁכוּ אֶת־יִרְמְיָהוּ בַּחֲבָלִים וַיַּעֲלוּ אֹתוֹ מִן־הַבּוֹר. וַיֵּשֶׁב יִרְמְיָהוּ בַּחֲצַר הַמַּטָּרָה.</b> לא שחררו אותו לגמרי מפני שהוא לא שינה את דבריו כהוא זה, ולכן מנעו ממנו להסתובב בחוצות העיר ולנבא את נבואותיו. אמנם אפשר להבין מדוע השרים המסכנים והעלובים לא יכלו לשאת את נבואותיו, ומדוע ביקשו לנקום נקמה אחרונה בירמיהו, אבל המלך ציווה להוציאו, ולא נותרה להם בררה אלא להשאירו שוב במעצר.
(יד) <b>וַיִּשְׁלַח הַמֶּלֶךְ צִדְקִיָּהוּ וַיִּקַּח אֶת־יִרְמְיָהוּ הַנָּבִיא אֵלָיו, אֶל</b> ה<b>מָבוֹא הַשְּׁלִישִׁי אֲשֶׁר בְּבֵית ה',</b> שדרכו יכלו להגיע מבית המלך למקדש. <b>וַיֹּאמֶר הַמֶּלֶךְ אֶל־יִרְמְיָהוּ: שֹׁאֵל אֲנִי אֹתְךָ דָּבָר. אַל־תְּכַחֵד מִמֶּנִּי דָּבָר.</b> אמור לי את כל האמת.
(טו) <b>וַיֹּאמֶר יִרְמְיָהוּ אֶל־צִדְקִיָּהוּ:</b> מה הטעם בדבר?! <b>כִּי אַגִּיד לְךָ</b> את דבר הנבואה — <b>הֲלוֹא הָמֵת תְּמִיתֵנִי; וְ</b>גם <b>כִי אִיעָצְךָ</b> על סמך הבנתי — <b>לֹא תִשְׁמַע אֵלָי.</b>
(טז) <b>וַיִּשָּׁבַע הַמֶּלֶךְ צִדְקִיָּהוּ אֶל־יִרְמְיָהוּ בַּסֵּתֶר לֵאמֹר: חַי־ה' אֲשֶׁר עָשָׂה־לָנוּ אֶת־הַנֶּפֶשׁ הַזֹּאת</b> — את נפשותינו, <b>אִם־אֲמִיתֶךָ</b> בעצמי, <b>וְאִם־אֶתֶּנְךָ בְּיַד הָאֲנָשִׁים הָאֵלֶּה אֲשֶׁר מְבַקְשִׁים אֶת־נַפְשֶׁךָ.</b> הוא נשבע לשמור עליו ככל שיוכל.
(יז) <b>וַיֹּאמֶר יִרְמְיָהוּ אֶל־צִדְקִיָּהוּ: כֹּה־אָמַר ה' אֱלֹהֵי צְבָאוֹת, אֱלֹהֵי יִשְׂרָאֵל: אִם־יָצֹא תֵצֵא אֶל־שָׂרֵי מֶלֶךְ־בָּבֶל</b> ותיכנע להם <b>— וְחָיְתָה נַפְשֶׁךָ, וְהָעִיר הַזֹּאת לֹא תִשָּׂרֵף בָּאֵשׁ, וְחָיִתָה,</b> תחיה <b>אַתָּה וּבֵיתֶךָ.</b> רק כך יש לך סיכוי לחיות.
(יח) <b>וְאִם לֹא־תֵצֵא אֶל־שָׂרֵי מֶלֶךְ בָּבֶל —</b> העיר תיבקע בעקבות המצור, <b>וְנִתְּנָה הָעִיר הַזֹּאת בְּיַד הַכַּשְׂדִּים, וּשְׂרָפוּהָ בָּאֵשׁ.</b> למרות שלא הזכיר את המקדש במפורש, גם הוא בכלל זה. <b>וְאַתָּה</b>, אם אתה סבור שתמצא דרך להציל את נפשך — <b>לֹא־תִמָּלֵט מִיָּדָם.</b>
(יט) לאמתו של דבר, גם צדקיהו היה מודע למצב הקשה. הוא ידע שהעיר רעבה ושהכשדים מיומנים במצור, וגם אם אין להם כלים חזקים דיים לבקע את החומות, המערכה תוכרע במוקדם או במאוחר. עתה חשף צדקיהו פרט נוסף: <b>וַיֹּאמֶר הַמֶּלֶךְ צִדְקִיָּהוּ אֶל־יִרְמְיָהוּ: אֲנִי דֹאֵג אֶת־הַיְּהוּדִים</b>, חושש מאנשי יהודה <b>אֲשֶׁר נָפְלוּ אֶל־הַכַּשְׂדִּים, פֶּן</b> הכשדים <b>יִתְּנוּ אֹתִי בְּיָדָם</b> של מתנגדַי שחברו לכשדים, <b>וְהִתְעַלְּלוּ־בִי.</b> גם אם מלך בבל לא יהרוג אותי במישרין, הוא ימסור אותי בידי אויבַי היהודים, והם יתעללו בי.
(כ) <b>וַיֹּאמֶר יִרְמְיָהוּ: לֹא יִתֵּנוּ.</b> הכשדים לא יעשו זאת. <b>שְׁמַע־נָא בְּקוֹל ה' לַאֲשֶׁר אֲנִי דֹּבֵר אֵלֶיךָ, וְיִיטַב לְךָ וּתְחִי נַפְשֶׁךָ.</b>
(כא) <b>וְאִם־מָאֵן אַתָּה לָצֵאת</b> ולהיכנע <b>— זֶה הַדָּבָר אֲשֶׁר הִרְאַנִי ה' —</b>
(כב) <b>וְהִנֵּה כָל־הַנָּשִׁים אֲשֶׁר נִשְׁאֲרוּ בְּבֵית מֶלֶךְ־יְהוּדָה</b>, נשי בית המלוכה <b>מוּצָאוֹת אֶל־שָׂרֵי מֶלֶךְ בָּבֶל,</b> שיעשו בהן כרצונם. <b>וְהֵנָּה,</b> והן <b>אֹמְרֹת</b> עליך<b>: "הִסִּיתוּךָ וְיָכְלוּ לְךָ אַנְשֵׁי שְׁלֹמֶךָ.</b> נביאיך ושריך פיתו אותך, לחצו עליך והצליחו. <b>הָטְבְּעוּ בַבֹּץ רַגְלֶךָ,</b> ובמקום להתקדם <b>נָסֹגוּ</b> הרגליים <b>אָחוֹר".</b> כלומר, גם הנשים שבביתך יודעות שמעשיך אינם מבטאים גבורה מיוחדת אלא חוסר יכולת להחליט. צדקיהו אינו מסוגל לנקוט פעולה ולהיכנע — שזה אמנם מעשה שאין עמו כבוד, אבל הוא הדבר הטוב ביותר שביכולתו לעשות במצב הנתון.
(כג) <b>וְ</b>כן הראני ה' <b>אֶת־כָּל־נָשֶׁיךָ וְאֶת־בָּנֶיךָ מוֹצִאִים</b> החיילים <b>אֶל־הַכַּשְׂדִּים</b> החונים מחוץ לעיר, <b>וְ</b>ְגם <b>אַתָּה לֹא־תִמָּלֵט מִיָּדָם, כִּי בְיַד מֶלֶךְ־בָּבֶל תִּתָּפֵשׂ, וְאֶת־הָעִיר הַזֹּאת תִּשְׂרֹף</b>, תגרום לשרפתה <b>בָּאֵשׁ.</b> ביקשת ממני עצה אחרונה במצב הנוכחי, ובכן אני אומר לך שעדיין אתה יכול להיכנע, ובכך להישאר בחיים ולמנוע חורבן.
(כד) <b>וַיֹּאמֶר צִדְקִיָּהוּ אֶל־יִרְמְיָהוּ: אִישׁ אַל־יֵדַע בַּדְּבָרִים־הָאֵלֶּה — וְלֹא תָמוּת.</b> אם הדברים לא יישמרו חסויים, חייך בסכנה.
(כה) <b>וְכִי־יִשְׁמְעוּ הַשָּׂרִים כִּי־דִבַּרְתִּי אִתָּךְ, וּבָאוּ אֵלֶיךָ וְאָמְרוּ אֵלֶיךָ: "הַגִּידָה־נָּא לָנוּ מַה־דִּבַּרְתָּ אֶל־הַמֶּלֶךְ — אַל־תְּכַחֵד מִמֶּנּוּ, וְלֹא נְמִיתֶךָ — וּמַה־דִּבֶּר אֵלֶיךָ הַמֶּלֶךְ?"</b>
(כו) במקום לגלות להם את תוכן שיחתנו — <b>וְאָמַרְתָּ אֲלֵיהֶם: "מַפִּיל־אֲנִי תְחִנָּתִי לִפְנֵי הַמֶּלֶךְ לְבִלְתִּי הֲשִׁיבֵנִי</b> אל <b>בֵּית יְהוֹנָתָן לָמוּת שָׁם".</b> ספר להם רק שהתחננת למלך בעניינך האישי.
(כז) ואכן — <b>וַיָּבֹאוּ כָל־הַשָּׂרִים אֶל־יִרְמְיָהוּ וַיִּשְׁאֲלוּ אֹתוֹ, וַיַּגֵּד לָהֶם כְּכָל־־־הַדְּבָרִים הָאֵלֶּה אֲשֶׁר צִוָּה הַמֶּלֶךְ. וַיַּחֲרִשׁוּ מִמֶּנּוּ</b>, שתקו בעניינו <b>כִּי לֹא־־־־־נִשְׁמַע הַדָּבָר.</b> שיחתו עם המלך לא נודעה כלל. השרים היו כנראה קנאים גדולים שלא יכלו או לא רצו להיכנע בשום אופן, והמלך חשש מהם ונכנע לקו שהם קידמו; אך מכיוון שהדבר לא נודע — הם הרפו מירמיהו. הייתה זו שיחתו האחרונה של ירמיהו עם המלך צדקיהו, ובה ניסה שוב לשכנע אותו ככל יכולתו שרק כניעה תשאיר סיכוי כלשהו לו עצמו ולעיר.
(כח) <b>וַיֵּשֶׁב יִרְמְיָהוּ בַּחֲצַר הַמַּטָּרָה עַד</b> ה<b>יוֹם אֲשֶׁר־נִלְכְּדָה יְרוּשָׁלִָם. וְהָיָה</b>, ויהי <b>כַּאֲשֶׁר נִלְכְּדָה יְרוּשָׁלִָם</b>.
<h2>פרק לט</h2>
(א) הסיפור על קורות ירמיהו נקטע כאן במספר פסוקים המתארים את סופה של הממלכה. ותחילה סיכום היסטורי: <b>בַּשָּׁנָה הַתְּשִׁעִית לְצִדְקִיָּהוּ מֶלֶךְ־יְהוּדָה, בַּחֹדֶשׁ הָעֲשִׂרִי</b>, החודש שייקרא טבת, <b>בָּא נְבוּכַדְרֶאצַּר מֶלֶךְ־בָּבֶל וְכָל־חֵילוֹ אֶל־יְרוּשָׁלִַם וַיָּצֻרוּ עָלֶיהָ.</b>
(ב) <b>בְּעַשְׁתֵּי־עֶשְׂרֵה שָׁנָה</b>, בשנה האחת-עשרה <b>לְצִדְקִיָּהוּ</b>, כשנה וחצי אחר שהתחיל המצור, <b>בַּחֹדֶשׁ הָרְבִיעִי</b>, תמוז <b>בְּתִשְׁעָה לַחֹדֶשׁ הָבְקְעָה</b> חומת <b>הָעִיר.</b>
(ג) הצבא הבבלי נכנס לעיר. <b>וַיָּבֹאוּ כֹּל שָׂרֵי מֶלֶךְ־בָּבֶל</b> שהשתתפו במערכה, <b>וַיֵּשְׁבוּ בְּשַׁעַר הַתָּוֶךְ</b>, אחד משערי העיר. כנראה קיימו שם ישיבה חגיגית עם כניסתם לירושלים כדי לכלכל את צעדיהם הבאים. שמות השרים ותואריהם: <b>נֵרְגַל שַׂרְאֶצֶר סַמְגַּר־נְבוֹ.</b> נרגל הוא שמו של אל המלחמה הבבלי, וכן נבו הוא אחד מאלילי בבל. <b>שַׂרְסְכִים רַב־סָרִיס</b>, משרה רמה בחצר מלך בבל, <b>נֵרְגַל שַׂרְאֶצֶר רַב־מָג</b>, הממונה על הקוסמים. <b>וְכָל־שְׁאֵרִית</b>, שאר <b>שָׂרֵי מֶלֶךְ־בָּבֶל.</b>
(ד) <b>וַיְהִי כַּאֲשֶׁר רָאָם צִדְקִיָּהוּ מֶלֶךְ־יְהוּדָה וְכֹל אַנְשֵׁי הַמִּלְחָמָה — וַיִּבְרְחוּ.</b> קשה להטיל מצור שיקיף את העיר מכל צדיה באותה מידה של הקפדה, אפילו בעיר לא גדולה כמו ירושלים. נראה שהצבא הבבלי ניסה לפרוץ פנימה דרך מקומות מסוימים בחומה; ולמרות שהבבלים חנו גם כנגד מקומות אחרים, עדיין נשארו פערים בהידוק הכוחות, ומשם הצליחו לחמוק מהעיר. <b>וַיֵּצְאוּ</b> הוא ופמלייתו ב<b>לַיְלָה מִן־הָעִיר דֶּרֶךְ גַּן הַמֶּלֶךְ בְּשַׁעַר בֵּין הַחֹמֹתָיִם, וַיֵּצֵא דֶּרֶךְ</b>, לכיוון <b>הָעֲרָבָה.</b> כנראה ניסה להגיע לעבר הירדן.
(ה) <b>וַיִּרְדְּפוּ חֵיל־כַּשְׂדִּים אַחֲרֵיהֶם וַיַּשִּׂגוּ אֶת־צִדְקִיָּהוּ בְּעַרְבוֹת יְרֵחוֹ.</b> צדקיהו המלך לא ברח לבד אלא לווה במשפחתו ופמלייתו. ייתכן שאילו ברח כאדם פרטי שזהותו אינה ידועה, היה עולה בידו לחמוק מן הכשדים, אבל הוא לא עשה כן ולכן נתפס. <b>וַיִּקְחוּ אֹתוֹ וַיַּעֲלֻהוּ אֶל־נְבוּכַדְרֶאצַּר מֶלֶךְ־בָּבֶל, רִבְלָתָה בְּאֶרֶץ חֲמָת.</b> נבודראצר לא השתתף בעצמו במצור הממושך על העיר, שהייתה קטנה יחסית, ואולי שהה בה רק בתחילתו. באותה שעה ישב בבסיסו המרוחק בצפון סוריה, ולשם הביאו את צדקיהו. <b>וַיְדַבֵּר אִתּוֹ מִשְׁפָּטִים.</b> נבוכדנאצר, שהוא שהמליך את צדקיהו וקיבל את התחייבותו לנאמנות, האשים את צדקיהו בבגידה, בהפרת הברית ובחילול שבועת האמונים שלו.
(ו) על כן — <b>וַיִּשְׁחַט מֶלֶךְ בָּבֶל אֶת־בְּנֵי צִדְקִיָּהוּ בְּרִבְלָה לְעֵינָיו,</b> כדי שיראה מה עולה בגורלם, <b>וְאֵת כָּל־חֹרֵי,</b> שרי, אצילי <b>יְהוּדָה</b>, שהיו מהמנהיגים שהתנגדו בתוקף לבבל אשר ברחו עם צדקיהו או נתפסו בפני עצמם, <b>שָׁחַט מֶלֶךְ בָּבֶל</b> לפניו.
(ז) <b>ו</b>לאחר מכן <b>אֶת־עֵינֵי צִדְקִיָּהוּ עִוֵּר, וַיַּאַסְרֵהוּ בַּנְחֻשְׁתַּיִם</b>, בשלשלאות נחושת <b>לָבִיא</b>, להביא <b>אֹתוֹ בָּבֶלָה</b> אזוק כשבוי.
(ח) <b>ו</b>בינתיים בירושלים <b>אֶת־בֵּית הַמֶּלֶךְ וְאֶת־בֵּית הָעָם,</b> בתי העם. או: בתים שמתאספים בהם, כגון בתי כנסת ואולי בית המקדש, <b>שָׂרְפוּ הַכַּשְׂדִּים בָּאֵשׁ. וְאֶת־חֹמוֹת יְרוּשָׁלִַם נָתָצוּ,</b> הרסו.
(ט) <b>וְאֵת יֶתֶר הָעָם הַנִּשְׁאָרִים בָּעִיר</b>, שהרי הבבלים לא הרגו את כל התושבים, <b>וְאֶת־הַנֹּפְלִים אֲשֶׁר נָפְלוּ עָלָיו</b>, אלו שעברו לצד האויב, כפי שיעץ ירמיהו, <b>וְאֵת יֶתֶר הָעָם הַנִּשְׁאָרִים</b> מחוץ לירושלים <b>הֶגְלָה נְבוּזַרְאֲדָן רַב־טַבָּחִים</b>, שר גדול הממונה על הענשת אנשים וטביחתם, כתפקיד שמילא פוטיפר סריס פרעה בזמנו, ל<b>בָּבֶל.</b>
(י) <b>וּמִן־הָעָם הַדַּלִּים אֲשֶׁר אֵין־לָהֶם מְאוּמָה, הִשְׁאִיר נְבוּזַרְאֲדָן רַב־טַבָּחִים בְּאֶרֶץ יְהוּדָה.</b> שלא כאשורים, שהגלו עמים שלמים, הבבלים בחרו להגלות את השכבה העליונה של החברה בלבד. בגלות הראשונה של יהויכין לקחו הבבלים עמם את מנהיגי המדינה, ועכשיו הם חזרו והגלו שכבה נוספת של מנהיגים, אנשי צבא ובעלי רכוש. נבוזראדן השאיר בארץ רק את דלת העם — חסרי רכוש שאין בכוחם להתעצם, <b>וַיִּתֵּן לָהֶם כְּרָמִים וִיגֵבִים</b>, שדות לעיבוד <b>בַּיּוֹם הַהוּא.</b> הוא חילק ביניהם שטחים חקלאיים על מנת שיישארו במקום, שכן לא רצה שהארץ תהפוך שממה.
(יא) ועתה לקורות ירמיהו כאשר נלכדה ירושלים: <b>וַיְצַו נְבוּכַדְרֶאצַּר מֶלֶךְ־בָּבֶל עַל־יִרְמְיָהוּ</b>, שאותו הפקיד <b>בְּיַד נְבוּזַרְאֲדָן רַב־טַבָּחִים לֵאמֹר׃</b>
(יב) <b>קָחֶנּוּ וְעֵינֶיךָ שִׂים</b>, השגח <b>עָלָיו, וְאַל־תַּעַשׂ לוֹ מְאוּמָה רָּע, כִּי כַּאֲשֶׁר יְדַבֵּר אֵלֶיךָ — כֵּן עֲשֵׂה עִמּוֹ.</b> עליך להעניק לו את כל החופש להחליט על צעדיו. אֵלֶיךָ — כֵּן עֲשֵׂה עִמּוֹ.
(יג) <b>וַיִּשְׁלַח נְבוּזַרְאֲדָן רַב־טַבָּחִים</b>, שהיה כנראה המפקד המקומי של הצבא הבבלי והממונה מטעם המלך על כל ענייני הארץ, <b>וּנְבוּשַׁזְבָּן רַב־סָרִיס וְנֵרְגַל שַׂרְאֶצֶר רַב־מָג וְכֹל רַבֵּי</b>, גדולי <b>מֶלֶךְ־בָּבֶל</b> כדי להוציא את ירמיהו בכבוד גדול.
(יד) <b>וַיִּשְׁלְחוּ וַיִּקְחוּ אֶת־יִרְמְיָהוּ מֵחֲצַר הַמַּטָּרָה,</b> שבה היה עצור, <b>וַיִּתְּנוּ אֹתוֹ אֶל־גְּדַלְיָהוּ בֶּן־אֲחִיקָם בֶּן־שָׁפָן לְהוֹצִאֵהוּ</b> מחצר המטרה <b>אֶל־הַבָּיִת.</b> את גדליה התכוונו הבבלים למנות כנציב מטעמם בארץ יהודה, ובידיו נתנו את ירמיהו לאחר שחרורו. <b>וַיֵּשֶׁב</b> ירמיהו <b>בְּתוֹךְ הָעָם.</b>
(טו) <b>וְאֶל־יִרְמְיָהוּ הָיָה דְבַר־ה' בִּהְיֹתוֹ עָצוּר בַּחֲצַר הַמַּטָּרָה לֵאמֹר׃</b>
(טז) <b>הָלוֹךְ וְאָמַרְתָּ לְעֶבֶד־מֶלֶךְ הַכּוּשִׁי</b>, שהעלה אותך מהבור בניגוד להחלטת השרים, <b>לֵאמֹר: כֹּה־אָמַר ה' צְבָאוֹת אֱלֹהֵי יִשְׂרָאֵל: הִנְנִי מֵבִי</b>א <b>אֶת־דְּבָרַי אֶל־הָעִיר הַזֹּאת לְרָעָה וְלֹא לְטוֹבָה, וְהָיוּ</b>, יתרחשו הנבואות הללו <b>לְפָנֶיךָ בַּיּוֹם הַהוּא,</b>
(יז) <b>וְהִצַּלְתִּיךָ בַיּוֹם־הַהוּא, נְאֻם־ה', וְלֹא תִנָּתֵן בְּיַד הָאֲנָשִׁים אֲשֶׁר־אַתָּה יָגוֹר</b>, ירא <b>מִפְּנֵיהֶם.</b>
(יח) <b>כִּי מַלֵּט אֲמַלֶּטְךָ, וּבַחֶרֶב לֹא תִפֹּל, וְהָיְתָה לְךָ נַפְשְׁךָ לְשָׁלָל כִּי־בָטַחְתָּ בִּי. נְאֻם־ה'.</b>
<h2>פרק מ</h2>
(א) <b>הַדָּבָר</b>, שייאמר הלאה, <b>אֲשֶׁר הָיָה אֶל־יִרְמְיָהוּ מֵאֵת ה'</b>. וכאן יוקדם תיאור מפורט של השתלשלות המאורעות שהיו רקע לאותה נבואה: <b>אַחַר שַׁלַּח אֹתוֹ נְבוּזַרְאֲדָן רַב־טַבָּחִים מִן־הָרָמָה בְּקַחְתּוֹ אֹתוֹ, וְהוּא</b> — ירמיהו היה אז <b>אָסוּר בָּאזִקִּים בְּתוֹךְ כָּל־גָּלוּת</b>, קהילת גולי <b>יְרוּשָׁלִַם וִיהוּדָה הַמֻּגְלִים בָּבֶלָה.</b> כיוון שהיהודים גלו לבבל, ירמיהו התלווה אליהם, אלא שכנראה היה מוכָּר, והרי נבוכדנאצר הורה לנבוזראדן לטפל בו באופן מיוחד.
(ב) לכן — <b>וַיִּקַּח רַב־טַבָּחִים לְיִרְמְיָהוּ</b>, את ירמיהו <b>וַיֹּאמֶר אֵלָיו: ה' אֱלֹהֶיךָ דִּבֶּר אֶת־הָרָעָה הַזֹּאת אֶל־הַמָּקוֹם הַזֶּה.</b> נבואתך התקיימה.
(ג) <b>וַיָּבֵא וַיַּעַשׂ ה' כַּאֲשֶׁר דִּבֵּר, כִּי־חֲטָאתֶם לַה' וְלֹא־ שְׁמַעְתֶּם בְּקוֹלוֹ — וְהָיָה לָכֶם הַדָּבָר הַזֶּה.</b>
(ד) <b>וְעַתָּה הִנֵּה פִתַּחְתִּיךָ הַיּוֹם מִן־הָאזִקִּים אֲשֶׁר עַל־יָדֶךָ.</b> אשחרר אותך, ואתה תהפוך אדון לגורלך ותוכל לבחור — <b>אִם־טוֹב בְּעֵינֶיךָ לָבוֹא אִתִּי בָבֶל — בֹּא וְאָשִׂים אֶת־עֵינִי עָלֶיךָ,</b> אשגיח עליך כאורח נכבד הזוכה ליחס אישי; <b>וְאִם־רַע בְּעֵינֶיךָ לָבוֹא־אִתִּי בָבֶל — חֲדָל</b> ותישאר בארץ. אם תבחר להישאר — <b>רְאֵה כָּל־הָאָרֶץ לְפָנֶיךָ, אֶל־</b>ה<b>טוֹב וְאֶל־הַיָּשָׁר בְּעֵינֶיךָ לָלֶכֶת שָׁמָּה — לֵךְ.</b>
(ה) <b>וְעוֹדֶנּוּ לֹא־יָשׁוּב</b>, בעוד ירמיהו שהה ולא שב אחור, המליצו לפניו<b>: וְשֻׁבָה אֶל־גְּדַלְיָה בֶן־אֲחִיקָם בֶּן־שָׁפָן, אֲשֶׁר הִפְקִיד מֶלֶךְ־בָּבֶל</b> אותו למשול <b>בְּעָרֵי יְהוּדָה, וְשֵׁב אִתּוֹ בְּתוֹךְ הָעָם, אוֹ אֶל־כָּל־הַיָּשָׁר בְּעֵינֶיךָ לָלֶכֶת — לֵךְ.</b> אינך מוגבל, הרשות בידך לעשות כרצונך. נראה שירמיהו הביע את כוונתו להישאר. <b>וַיִּתֶּן־לוֹ רַב־טַבָּחִים אֲרֻחָה וּמַשְׂאֵת</b>, מתנה <b>וַיְשַׁלְּחֵהוּ.</b> בעקבות ההוראה שקיבל מהמלך, נהג בו רב הטבחים באדיבות חריגה ביותר.
(ו) <b>וַיָּבֹא יִרְמְיָהוּ אֶל־גְּדַלְיָה בֶן־אֲחִיקָם הַמִּצְפָּתָה,</b> אל המצפה, <b>וַיֵּשֶׁב אִתּוֹ בְּתוֹךְ הָעָם הַנִּשְׁאָרִים בָּאָרֶץ.</b> כאמור, מלך בבל לא החריב את הארץ ולא הגלה את כל יושביה. ירושלים אמנם נהרסה ברעב ובמצור, וחלקים ממנה נשרפו באש, אבל נותרו בארץ אזורים מיושבים ומלך בבל היה מעוניין — גם מסיבה כלכלית — שאנשים ימשיכו ליישב את הארץ.
(ז) <b>וַיִּשְׁמְעוּ כָל־שָׂרֵי</b>, מפקדי <b>הַחֲיָלִים, אֲשֶׁר</b> נותרו פזורים <b>בַּשָּׂדֶה, הֵמָּה וְאַנְשֵׁיהֶם,</b> שחלקם אולי ברחו מירושלים, וחלקם לא היו בתוכה בגלל המצור, <b>כִּי־הִפְקִיד מֶלֶךְ־בָּבֶל אֶת־גְּדַלְיָהוּ בֶן־אֲחִיקָם</b> למושל האזרחי <b>בָּאָרֶץ, וְכִי הִפְקִיד אִתּוֹ אֲנָשִׁים וְנָשִׁים וָטָף, וּמִדַּלַּת הָאָרֶץ</b> הפקיד, <b>מֵאֲשֶׁר לֹא־הָגְלוּ בָּבֶלָה.</b> גדליה היה אמור לנסות לשקם את הארץ בעזרת הדלים הנשארים.
(ח) <b>וַיָּבֹאוּ אֶל־גְּדַלְיָה הַמִּצְפָּתָה</b>, למצפה שבנחלת בנימין, מצפון לירושלים, <b>ו</b>בין הבאים היו <b>יִשְׁמָעֵאל בֶּן־נְתַנְיָהוּ וְיוֹחָנָן וְיוֹנָתָן</b>, שהיו <b>בְּנֵי־קָרֵחַ וּשְׂרָיָה בֶן־תַּנְחֻמֶת וּבְנֵי עֵיפַי הַנְּטֹפָתִי וִיזַנְיָהוּ בֶּן־הַמַּעֲכָתִי, הֵמָּה וְאַנְשֵׁיהֶם.</b>
(ט) <b>וַיִּשָּׁבַע לָהֶם גְּדַלְיָהוּ בֶן־אֲחִיקָם בֶּן־שָׁפָן וּלְאַנְשֵׁיהֶם</b> שבועת אמונים, שלא יארע להם כל רע תחת שלטונו, <b>לֵאמֹר: אַל־תִּירְאוּ מֵעֲבוֹד</b> את <b>הַכַּשְׂדִּים, שְׁבוּ בָאָרֶץ וְעִבְדוּ אֶת־מֶלֶךְ בָּבֶל וְיִיטַב לָכֶם.</b> למרות שלחמתם נגד הכשדים, המלך הבבלי אינו מעוניין בחשבונות עבר. הוא גמר את עסקיו בארץ יהודה לאחר ששבר את כוחה של המדינה ולא יתאנה לכם.
(י) <b>וַאֲנִי</b>, שמינו אותי לטפל בענייני הארץ, <b>הִנְנִי יֹשֵׁב בַּמִּצְפָּה</b>, ותפקידיה <b>לַעֲמֹד לִפְנֵי הַכַּשְׂדִּים אֲשֶׁר יָבֹאוּ אֵלֵינוּ,</b> לשמש נציג העם בפני הכשדים. <b>וְאַתֶּם אִסְפוּ יַיִן וְקַיִץ</b>, פרות בשלים ובעיקר תאנים שהבשילו, <b>וְשֶׁמֶן, וְשִׂמוּ בִּכְלֵיכֶם</b>. ייתכן שלאחר המלחמה לא נשאר הרבה דגן בשדות לאפות ממנו לחם, <b>וּשְׁבוּ בְּעָרֵיכֶם</b>, במקומות <b>אֲשֶׁר־תְּפַשְׂתֶּם.</b>
(יא) <b>וְגַם כָּל־הַיְּהוּדִים אֲשֶׁר־בְּמוֹאָב וּבִבְנֵי־עַמּוֹן וּבֶאֱדוֹם וַאֲשֶׁר בְּכָל־הָאֲרָצוֹת שָׁמְעוּ כִּי־נָתַן מֶלֶךְ־בָּבֶל שְׁאֵרִית לִיהוּדָה, וְכִי הִפְקִיד עֲלֵיהֶם אֶת־גְּדַלְיָהוּ בֶּן־אֲחִיקָם בֶּן־שָׁפָן.</b>
(יב) <b>וַיָּשֻׁבוּ כָל־הַיְּהוּדִים מִכָּל־הַמְּקֹמוֹת אֲשֶׁר נִדְּחוּ־שָׁם, וַיָּבֹאוּ</b> אל <b>אֶרֶץ־יְהוּדָה, אֶל־גְּדַלְיָהוּ הַמִּצְפָּתָה, וַיַּאַסְפוּ יַיִן וָקַיִץ הַרְבֵּה מְאֹד.</b> הם אספו מן היבולים הרבים שנותרו בארץ כדי להתקיים מהם ולהתחיל בחיים חדשים.
(יג) <b>וְיוֹחָנָן בֶּן־קָרֵחַ וְכָל־שָׂרֵי הַחֲיָלִים אֲשֶׁר בַּשָּׂדֶה בָּאוּ אֶל־גְּדַלְיָהוּ הַמִּצְפָּתָה,</b>
(יד) <b>וַיֹּאמְרוּ אֵלָיו: הֲיָדֹעַ תֵּדַע כִּי בַּעֲלִיס מֶלֶךְ בְּנֵי־עַמּוֹן שָׁלַח אֶת־יִשְׁמָעֵאל בֶּן־נְתַנְיָה לְהַכֹּתְךָ נָפֶשׁ? וְלֹא־הֶאֱמִין לָהֶם גְּדַלְיָהוּ בֶּן־אֲחִיקָם.</b> גדליה הצדיק וההגון לא האמין שישמעאל, שאותו הכיר, ירצה להרגו ללא סיבה. גם אם היו חלוקים בדעותיהם, לא היו מסוכסכים באופן אישי. על כן חשב שאין זו אלא עלילה.
(טו) <b>וְיוֹחָנָן בֶּן־קָרֵחַ</b>, שאולי היה ידידו של גדליהו, <b>אָמַר אֶל־גְּדַלְיָהוּ בַסֵּתֶר בַּמִּצְפָּה לֵאמֹר: אֵלְכָה נָּא וְאַכֶּה אֶת־יִשְׁמָעֵאל בֶּן־נְתַנְיָה, וְאִישׁ לֹא יֵדָע.</b> הרי מאחורי ישמעאל אין תמיכה, ובידי גדוד חיילים. הצעתו לחסל את ישמעאל באופן בלתי רשמי, שלא בהוראתו של גדליהו, לא באה רק כדי להסיר את האיום האישי: <b>לָמָּה יַכֶּכָּה נֶּפֶשׁ, וְנָפֹצוּ כָּל־יְהוּדָה הַנִּקְבָּצִים אֵלֶיךָ וְאָבְדָה שְׁאֵרִית יְהוּדָה?!</b> הרי בך תלויה תקוותם של היהודים בארץ. בלעדיך לא ברור כלל אם יימצא מי שיוכל להחזיק בשארית העם, הארץ לא תשוב להיבנות, והכול יאבד.
(טז) <b>וַיֹּאמֶר גְּדַלְיָהוּ בֶן־אֲחִיקָם אֶל־יוֹחָנָן בֶּן־קָרֵחַ: אַל־תַּעֲשֵׂ</b>ה <b>אֶת־הַדָּבָר הַזֶּה, כִּי־שֶׁקֶר אַתָּה דֹבֵר אֶל</b>, על <b>יִשְׁמָעֵאל.</b> אתה מעליל עליו עלילת שווא. על אף המחלוקות הפוליטיות בינינו ישמעאל הוא קצין הגון. גדליהו שאולי היה תמים מדי לתפקידו, לא שעה לאזהרות יוחנן והורה לו שלא להתערב.
<h2>פרק מא</h2>
(א) <b>וַיְהִי בַּחֹדֶשׁ</b>, בראש החודש <b>הַשְּׁבִיעִי,</b> בראש השנה — <b>בָּא יִשְׁמָעֵאל בֶּן־נְתַנְיָה בֶן־אֱלִישָׁמָע</b> שהיה <b>מִזֶּרַע הַמְּלוּכָה, וְרַבֵּי</b>, שרי <b>הַמֶּלֶךְ</b> צדקיהו, <b>וַעֲשָׂרָה אֲנָשִׁים אִתּוֹ אֶל־גְּדַלְיָהוּ בֶן־אֲחִיקָם הַמִּצְפָּתָה. וַיֹּאכְלוּ שָׁם לֶחֶם יַחְדָּו בַּמִּצְפָּה.</b> גדליהו קיבל אותם יפה, כי לא ייחס חשיבות לכל האזהרות שהזהירו אותו מפני ישמעאל.
(ב) <b>וַיָּקָם יִשְׁמָעֵאל בֶּן־נְתַנְיָה וַעֲשֶׂרֶת הָאֲנָשִׁים אֲשֶׁר־הָיוּ אִתּוֹ, וַיַּכּוּ אֶת־גְּדַלְיָהוּ בֶן־אֲחִיקָם בֶּן־שָׁפָן בַּחֶרֶב, וַיָּמֶת אֹתוֹ</b> — את האיש <b>אֲשֶׁר־הִפְקִיד מֶלֶךְ־בָּבֶל בָּאָרֶץ</b>
(ג) <b>וְאֵת כָּל־הַיְּהוּדִים אֲשֶׁר־הָיוּ אִתּוֹ, אֶת</b>, עם <b>גְּדַלְיָהוּ בַּמִּצְפָּה, וְאֶת־הַכַּשְׂדִּים אֲשֶׁר נִמְצְאוּ־שָׁם אֵת אַנְשֵׁי הַמִּלְחָמָה</b>. את כולם <b>הִכָּה יִשְׁמָעֵאל.</b> המצפה לא הייתה מבצר, אלא מקום שבו ישב גדליהו כנציב אזרחי עם כמה מידידיו, מכריו או עובדיו. ייתכן שהיה עמו משמר כלשהו, אבל כנראה היה זה משמר כבוד סמלי של הכשדים שאנשיו לא היו ערוכים לקרב. כך יכלו חיילי ישמעאל שהגיעו מוכנים, להתנפל עליהם ולהרוג את כולם.
(ד) <b>וַיְהִי בַּיּוֹם הַשֵּׁנִי לְהָמִית אֶת־גְּדַלְיָהוּ, וְאִישׁ לֹא יָדָע</b> מה אירע, כי ישמעאל המית את אנשי גדליהו ושבה את מי שנשאר במקום. כאמור, נראה שהיה זה בראש השנה, יום שאנשים אינם עורכים בו מסעות.
(ה) <b>וַיָּבֹאוּ אֲנָשִׁים מִשְּׁכֶם, מִשִּׁלוֹ וּמִשֹּׁמְרוֹן</b>, ערי ממלכת ישראל לשעבר, <b>שְׁמֹנִים אִישׁ מְגֻלְּחֵי זָקָן וּקְרֻעֵי בְגָדִים וּמִתְגֹּדְדִים,</b> מרוטים ושרוטים לאות אבלות על החורבן הגדול, <b>וּמִנְחָה וּלְבוֹנָה בְּיָדָם לְהָבִיא</b> אל <b>בֵּית ה'.</b> אולי הם היו בדרכם להביא קרבנות לבית ה', ובדרך נודע להם שהמקדש נחרב. ושמא גם לאחר החורבן עמד מזבח במקום לשם הקרבת קרבנות.
(ו) <b>וַיֵּצֵא יִשְׁמָעֵאל בֶּן־נְתַנְיָה לִקְרָאתָם מִן־הַמִּצְפָּה</b> כשהוא נראה <b>הֹלֵךְ הָלֹךְ וּבֹכֶה. וַיְהִי כִּפְגֹשׁ אֹתָם, וַיֹּאמֶר אֲלֵיהֶם: בֹּאוּ אֶל־גְּדַלְיָהוּ בֶן־אֲחִיקָם.</b> היכנסו אל העיר.
(ז) <b>וַיְהִי כְּבוֹאָם אֶל־תּוֹךְ הָעִיר, וַיִּשְׁחָטֵם יִשְׁמָעֵאל בֶּן־נְתַנְיָה אֶל־תּוֹךְ הַבּוֹר, הוּא וְהָאֲנָשִׁים אֲשֶׁר־אִתּוֹ,</b> כדי שמעשה הרצח שלו לא ייוודע.
(ח) <b>וַעֲשָׂרָה אֲנָשִׁים נִמְצְאוּ־בָם</b> — בין הולכי הדרך, <b>וַיֹּאמְרוּ אֶל־יִשְׁמָעֵאל: אַל־תְּמִתֵנוּ כִּי־יֶשׁ־לָנוּ מַטְמֹנִים בַּשָּׂדֶה — חִטִּים וּשְׂעֹרִים וְשֶׁמֶן וּדְבָשׁ.</b> הם הבטיחו לתת לו את אוצרות היבול שלהם, ומכיוון שהיה מעוניין להרוויח — <b>וַיֶּחְדַּל, וְלֹא הֱמִיתָם בְּתוֹךְ אֲחֵיהֶם,</b> אם כי לא ברור אם השאירם בחיים גם לאחר מכן.
(ט) <b>וְהַבּוֹר אֲשֶׁר הִשְׁלִיךְ שָׁם יִשְׁמָעֵאל אֵת כָּל־פִּגְרֵי הָאֲנָשִׁים אֲשֶׁר הִכָּה בְּיַד</b>, במקום, בסיבת, במכת, או: עם <b>גְּדַלְיָהוּ</b>, <b>הוּא אֲשֶׁר עָשָׂה הַמֶּלֶךְ אָסָא מִפְּנֵי בַּעְשָׁא מֶלֶךְ־יִשְׂרָאֵל.</b> הייתה זו חפירה גדולה ששימשה חלק מעמדות הביצורים של המלך אסא בזמנו. <b>אֹתוֹ</b> הבור <b>מִלֵּא יִשְׁמָעֵאל בֶּן־נְתַנְיָהוּ חֲלָלִים.</b>
(י) <b>וַיִּשְׁבְּ</b>, לקח בשבי <b>יִשְׁמָעֵאל אֶת־כָּל־שְׁאֵרִית הָעָם אֲשֶׁר</b> נותרו <b>בַּמִּצְפָּה, אֶת־בְּנוֹת הַמֶּלֶךְ</b> צדקיהו, שלא נלקחו בגלות אלא נשארו ביהודה תחת חסותו של גדליהו בן אחיקם, וישמעאל חשב שיש להן ערך כשבויות, <b>וְאֶת־כָּל־הָעָם הַנִּשְׁאָרִים בַּמִּצְפָּה, אֲשֶׁר הִפְקִיד נְבוּזַרְאֲדָן רַב־טַבָּחִים אֶת</b>, עם <b>גְּדַלְיָהוּ בֶּן־אֲחִיקָם.</b> היו שם אנשים בתפקידים שונים שלא נהרגו, <b>וַיִּשְׁבֵּם יִשְׁמָעֵאל בֶּן־נְתַנְיָה וַיֵּלֶךְ לַעֲבֹר אֶל־בְּנֵי עַמּוֹן,</b> שהרי ישמעאל פעל בשליחותו של מלך בני עמון, שרצה להשמיד כל זכר לשלטון בבלי בארץ ולגרום למהומה.
(יא) כיון שעם ישמעאל היה משא כבד של שלל, שבויים ושבויות, הוא לא התקדם מהר. ובינתיים — <b>וַיִּשְׁמַע יוֹחָנָן בֶּן־קָרֵחַ וְכָל־שָׂרֵי הַחֲיָלִים אֲשֶׁר אִתּוֹ אֵת כָּל־הָרָעָה אֲשֶׁר עָשָׂה יִשְׁמָעֵאל בֶּן־נְתַנְיָה.</b>
(יב) <b>וַיִּקְחוּ אֶת־כָּל־הָאֲנָשִׁים</b> שהיו אתם, <b>וַיֵּלְכוּ לְהִלָּחֵם עִם־יִשְׁמָעֵאל בֶּן־נְתַנְיָה, וַיִּמְצְאוּ אֹתוֹ</b> חונה <b>אֶל</b>, על יד <b>מַיִם רַבִּים אֲשֶׁר בְּגִבְעוֹן,</b>
(יג) <b>וַיְהִי כִּרְאוֹת כָּל־הָעָם</b>, כל השבויים מלבד עשרת פקודיו, <b>אֲשֶׁר אֶת־יִשְׁמָעֵאל אֶת־יוֹחָנָן בֶּן־קָרֵחַ וְאֵת כָּל־שָׂרֵי הַחֲיָלִים אֲשֶׁר אִתּוֹ, וַיִּשְׂמָחוּ.</b> יוחנן ייצג כוח אחר, ולכן הם הניחו שעתה ישוחררו משביים.
(יד) <b>וַיָּסֹבּוּ</b>, פנו <b>כָּל־הָעָם אֲשֶׁר־שָׁבָה יִשְׁמָעֵאל מִן־הַמִּצְפָּה, וַיָּשֻׁבוּ וַיֵּלְכוּ אֶל־יוֹחָנָן בֶּן־קָרֵחַ.</b> כולם עברו לצדו של יוחנן.
(טו) <b>וְיִשְׁמָעֵאל בֶּן־נְתַנְיָה נִמְלַט</b> מלֻווה <b>בִּשְׁמֹנָה אֲנָשִׁים מִפְּנֵי יוֹחָנָן.</b> לא היו לו די אנשים לעמוד בפני צבאו של יוחנן. אף שהיה רוצח מוצלח, לא נראה שהיה איש מלחמה, ואף לא היה ערוך למלחמה. על כן ניצל את המהומה כדי לברוח, <b>וַיֵּלֶךְ אֶל־בְּנֵי עַמּוֹן,</b> שמהם קיבל את הוראותיו. ייתכן שישמעאל לא עשה דבר מדעת עצמו, אלא פעל רק בשליחות מלך בני עמון. ישמעאל חזר עם אנשיו, לאחר שמילא את המשימה שהטילו עליו בני עמון — השמדת המעוז הכשדי בארץ יהודה.
(טז) <b>וַיִּקַּח יוֹחָנָן בֶּן־קָרֵחַ וְכָל־שָׂרֵי הַחֲיָלִים אֲשֶׁר־אִתּוֹ אֵת כָּל־שְׁאֵרִית הָעָם אֲשֶׁר הֵשִׁיב מֵאֵת יִשְׁמָעֵאל בֶּן־נְתַנְיָה מִן־הַמִּצְפָּה, אַחַר</b> ש<b>הִכָּה אֶת־גְּדַלְיָה בֶּן־אֲחִיקָם — גְּבָרִים אַנְשֵׁי הַמִּלְחָמָה וְנָשִׁים וְטַף וְסָרִסִים</b>, פקידים <b>אֲשֶׁר הֵשִׁיב מִגִּבְעוֹן.</b>
(יז) הם אספו את האנשים ופנו דרומה — <b>וַיֵּלְכוּ וַיֵּשְׁבוּ בְּ</b>מקום שנקרא <b>גֵרוּת כִּמְהָם אֲשֶׁר־אֵצֶל</b>, ליד <b>בֵּית לָחֶם</b> כדי <b>לָלֶכֶת לָבוֹא</b> ל<b>מִצְרָיִם.</b>
(יח) מחשבתם הייתה להימלט <b>מִפְּנֵי הַכַּשְׂדִּים, כִּי יָרְאוּ מִפְּנֵיהֶם, כִּי־הִכָּה יִשְׁמָעֵאל בֶּן־נְתַנְיָה אֶת־גְּדַלְיָהוּ בֶּן־אֲחִיקָם אֲשֶׁר־הִפְקִיד מֶלֶךְ־בָּבֶל בָּאָרֶץ.</b> הם חששו שעתה יבואו הכשדים לנקום בכל מי שימצאו באזור, ובגלל תקיפת עמדתם והריגת הממונה מטעמם לא יבחינו בין מי שהיה אחראי למעשה לבין מי שהתנגדו לו. משום כך החליטו יוחנן ואנשיו לברוח למצרים, שהייתה אז מדינה עצמאית שלא הייתה כפופה לנבוכדנאצר, וקיוו למצוא בה מחסה.
<h2>פרק מב</h2>
(א) <b>וַיִּגְּשׁוּ</b> אל ירמיהו <b>כָּל־שָׂרֵי הַחֲיָלִים וְיוֹחָנָן בֶּן־קָרֵחַ וִיזַנְיָה בֶּן־הוֹשַׁעְיָה וְכָל־הָעָם</b> ששרדו את החורבן והתגבשו לקבוצה, <b>מִקָּטֹן וְעַד־גָּדוֹל,</b>
(ב) <b>וַיֹּאמְרוּ אֶל־יִרְמְיָהוּ הַנָּבִיא: תִּפָּל־נָא תְחִנָּתֵנוּ לְפָנֶיךָ, וְהִתְפַּלֵּל בַּעֲדֵנוּ אֶל־ה' אֱלֹהֶיךָ בְּעַד כָּל־הַשְּׁאֵרִית הַזֹּאת, כִּי־נִשְׁאַרְנוּ מְעַט מֵהַרְבֵֶּה, כַּאֲשֶׁר עֵינֶיךָ רֹאוֹת אֹתָנוּ.</b> מכל הממלכה, שריה וצבאה נשארו מספר גדודים קטנים ומעט תושבים ששרדו.
(ג) <b>וְיַגֶּד־לָנוּ ה' אֱלֹהֶיךָ אֶת־הַדֶּרֶךְ אֲשֶׁר נֵלֶךְ־בָּהּ, וְאֶת־הַדָּבָר אֲשֶׁר נַעֲשֶׂה.</b> מתוך מצוקה ומבוכה הם פונים אל הנביא שיביא לפני ה' את בקשתם, והוא יורה להם מה לעשות.
(ד) <b>וַיֹּאמֶר אֲלֵיהֶם יִרְמְיָהוּ הַנָּבִיא: שָׁמַעְתִּי,</b> קיבלתי. <b>הִנְנִי מִתְפַּלֵּל אֶל־ה' אֱלֹהֵיכֶם כְּדִבְרֵיכֶם</b> ומבקש ממנו מענה לשאלתכם. <b>וְהָיָה כָּל־הַדָּבָר אֲשֶׁר־יַעֲנֶה ה' אֶתְכֶם — אַגִּיד לָכֶם. לֹא־אֶמְנַע מִכֶּם דָּבָר.</b> אמנם רק משה רבנו היה יכול לפנות אל אלוקים ולקבל תשובה מידית, ובכל זאת ירמיהו אמר להם: אני אתפלל אל ה', ואם הוא יתן בפי מענה — אמסור אותו לכם בדיוק. את דעתי הפוליטית והאסטרטגית אוכל אולי לומר מעצמי, אך לא את דבר ה'.
(ה) <b>וְהֵמָּה אָמְרוּ אֶל־יִרְמְיָהוּ: יְהִי ה' בָּנוּ לְעֵד אֱמֶת וְנֶאֱמָן, אִם־לֹא כְּכָל־הַדָּבָר אֲשֶׁר יִשְׁלָחֲךָ ה' אֱלֹהֶיךָ אֵלֵינוּ — כֵּן נַעֲשֶׂה.</b>
(ו) <b>אִם־טוֹב וְאִם־רָע — בְּקוֹל ה' אֱלֹהֵינוּ אֲשֶׁר אֲנַחְנוּ שֹׁלְחִים אֹתְךָ אֵלָיו — נִשְׁמָע, לְמַעַן אֲשֶׁר יִיטַב־לָנוּ כִּי נִשְׁמַע בְּקוֹל ה' אֱלֹהֵינוּ.</b> הם מביעים מחויבות מוחלטת לדבר ה'.
(ז) ירמיהו לא קיבל תשובה מידית, אבל — <b>וַיְהִי מִקֵּץ עֲשֶׂרֶת יָמִים, וַיְהִי דְבַר־ה' אֶל־יִרְמְיָהוּ.</b>
(ח) <b>וַיִּקְרָא</b> ירמיהו <b>אֶל־יוֹחָנָן בֶּן־קָרֵחַ וְאֶל כָּל־שָׂרֵי הַחֲיָלִים אֲשֶׁר אִתּוֹ וּלְכָל־הָעָם לְמִקָּטֹן וְעַד־גָּדוֹל,</b>
(ט) <b>וַיֹּאמֶר אֲלֵיהֶם: כֹּה־אָמַר ה' אֱלֹהֵי יִשְׂרָאֵל, אֲשֶׁר שְׁלַחְתֶּם אֹתִי אֵלָיו לְהַפִּיל תְּחִנַּתְכֶם לְפָנָיו׃</b>
(י) <b>אִם־שׁוֹב תֵּשְׁבוּ בָּאָרֶץ הַזֹּאת — וּבָנִיתִי אֶתְכֶם וְלֹא אֶהֱרֹס, וְנָטַעְתִּי אֶתְכֶם וְלֹא אֶתּוֹשׁ,</b> אעקור, <b>כִּי נִחַמְתִּי</b>, התחרטתי כביכול <b>אֶל־הָרָעָה אֲשֶׁר עָשִׂיתִי לָכֶם.</b> אם תישארו בארץ — תשתרשו ותצליחו בה. ולנוכח פחדם מנקמתו הצפויה של מלך בבל ביהודה המורדת אומר הנביא:
(יא) <b>אַל־תִּירְאוּ מִפְּנֵי מֶלֶךְ בָּבֶל אֲשֶׁר־אַתֶּם יְרֵאִים מִפָּנָיו.</b> והוא שב ומבטיחם: <b>אַל־תִּירְאוּ מִמֶּנּוּ, נְאֻם־ה', כִּי־אִתְּכֶם אָנִי לְהוֹשִׁיעַ אֶתְכֶם וּלְהַצִּיל אֶתְכֶם מִיָּדוֹ.</b> אתם תוכלו לחיות בבטחה בארץ.
(יב) <b>וְאֶתֵּן לָכֶם רַחֲמִים</b> לפני מלך בבל, <b>וְרִחַם אֶתְכֶם, וְהֵשִׁיב אֶתְכֶם אֶל־אַדְמַתְכֶם,</b> הנחלות שהיו לכם בעבר.
(יג) <b>וְאִם־אֹמְרִים אַתֶּם: "לֹא נֵשֵׁב בָּאָרֶץ הַזֹּאת", לְבִלְתִּי שְׁמֹעַ בְּקוֹל ה' אֱלֹהֵיכֶם,</b> אם אתם סבורים שלא לציית לדברי —
(יד) <b>לֵאמֹר: "לֹא, כִּי</b> אל <b>אֶרֶץ מִצְרַיִם נָבוֹא, אֲשֶׁר</b> שם <b>לֹא־נִרְאֶה מִלְחָמָה, וְקוֹל שׁוֹפָר</b> התרעה <b>לֹא נִשְׁמָע, וְלַלֶּחֶם לֹא־נִרְעָב, וְשָׁם נֵשֵׁב</b>, נתקיים".
(טו) <b>וְעַתָּה,</b> כיוון שנראה שאתם מעדיפים את האפשרות האחרת — לברוח לממלכה הסמוכה, שבה אתם חושבים למצוא ביטחון — <b>לָכֵן שִׁמְעוּ דְבַר־ה' שְׁאֵרִית יְהוּדָה: כֹּה־אָמַר ה' צְבָאוֹת אֱלֹהֵי יִשְׂרָאֵל: אִם־אַתֶּם שׂוֹם תְּשִׂמוּן פְּנֵיכֶם לָבֹא מִצְרַיִם וּבָאתֶם לָגוּר שָׁם —</b>
(טז) <b>וְהָיְתָה הַחֶרֶב אֲשֶׁר אַתֶּם יְרֵאִים מִמֶּנָּה — שָׁם תַּשִּׂיג אֶתְכֶם, בְּאֶרֶץ מִצְרָיִם; וְהָרָעָב אֲשֶׁר־אַתֶּם דֹּאֲגִים מִמֶּנּוּ — שָׁם יִדְבַּק אַחֲרֵיכֶם,</b> ב<b>מִצְרַיִם, וְשָׁם תָּמֻתוּ.</b>
(יז) <b>וְיִהְיוּ כָל־הָאֲנָשִׁים אֲשֶׁר־שָׂמוּ אֶת־פְּנֵיהֶם</b>, תכננו <b>לָבוֹא</b> ל<b>מִצְרַיִם לָגוּר שָׁם — יָמוּתוּ בַּחֶרֶב בָּרָעָב וּבַדָּבֶר, וְלֹא־יִהְיֶה לָהֶם שָׂרִיד וּפָלִיט מִפְּנֵי הָרָעָה אֲשֶׁר אֲנִי מֵבִיא עֲלֵיהֶם.</b>
(יח) <b>כִּי כֹה אָמַר ה' צְבָאוֹת אֱלֹהֵי יִשְׂרָאֵל: כַּאֲשֶׁר נִתַּךְ אַפִּי וַחֲמָתִי</b>, כעסי הרב <b>עַל־יֹשְׁבֵי יְרוּשָׁלִַם — כֵּן תִּתַּךְ חֲמָתִי עֲלֵיכֶם בְּבֹאֲכֶם</b> ל<b>מִצְרָיִם, וִהְיִיתֶם</b> דגם <b>לְאָלָה</b>, קללה <b>וּלְשַׁמָּה</b>, להשתוממות <b>וְלִקְלָלָה וּלְחֶרְפָּה, וְלֹא־תִרְאוּ עוֹד אֶת־הַמָּקוֹם הַזֶּה</b> — ארץ יהודה. אם תִּגלו למצרים — שם תמותו, ולא בכבוד.
(יט) נראה שכשירמיהו מסר להם את דברי ה', הוא חש שכבר גמלה בלבם ההחלטה לצאת למצרים, שלא כפי שהצהירו, שישמעו לכל מה שיאמר להם; ובעצם הם הוליכו שולל אותו ואת עצמם. לכן הוא מוסיף דברים משלו: <b>דִּבֶּר ה' עֲלֵיכֶם, שְׁאֵרִית יְהוּדָה: אַל־תָּבֹאוּ מִצְרָיִם. יָדֹעַ תֵּדְעוּ כִּי־הַעִידֹתִי</b>, התריתי <b>בָכֶם הַיּוֹם,</b>
(כ) <b>כִּי הִתְעֵיתֶם בְּנַפְשׁוֹתֵיכֶם</b>, עשיתם שקר בעצמכם, <b>כִּי־אַתֶּם שְׁלַחְתֶּם אֹתִי אֶל־ה' אֱלֹהֵיכֶם לֵאמֹר: הִתְפַּלֵּל בַּעֲדֵנוּ אֶל־ה' אֱלֹהֵינוּ, וּכְכֹל אֲשֶׁר יֹאמַר ה' אֱלֹהֵינוּ — כֵּן הַגֶּד־לָנוּ וְעָשִׂינוּ.</b>
(כא) <b>וָאַגִּד לָכֶם הַיּוֹם, וְלֹא שְׁמַעְתֶּם בְּקוֹל ה' אֱלֹהֵיכֶם וּלְכֹל אֲשֶׁר־שְׁלָחַנִי אֲלֵיכֶם.</b>
(כב) <b>וְעַתָּה יָדֹעַ תֵּדְעוּ כִּי בַּחֶרֶב, בָּרָעָב וּבַדֶּבֶר תָּמוּתוּ בַּמָּקוֹם אֲשֶׁר חֲפַצְתֶּם לָבוֹא לָגוּר שָׁם.</b> נבואתו של ירמיהו היא אפוא חד-משמעית: אם תישארו בארץ תזכו בביטחון, הצלחה ושגשוג, ולא תהיה לכם סיבה לפחד ממלך בבל. לעומת זאת, אם תצאו למצרים, יבואו עליכם רק צרות, סבל וייסורים.
<h2>פרק מג</h2>
(א) <b>וַיְהִי כְּכַלּוֹת יִרְמְיָהוּ לְדַבֵּר אֶל־כָּל־הָעָם אֶת־כָּל־דִּבְרֵי ה' אֱלֹהֵיהֶם, אֲשֶׁר שְׁלָחוֹ ה' אֱלֹהֵיהֶם אֲלֵיהֶם</b>, לומר להם <b>אֵת כָּל־הַדְּבָרִים הָאֵלֶּה.</b> .
(ב) <b>וַיֹּאמֶר עֲזַרְיָה בֶן־הוֹשַׁעְיָה וְיוֹחָנָן בֶּן־קָרֵחַ וְכָל־הָאֲנָשִׁים הַזֵּדִים,</b> הרעים כולם <b>אֹמְרִים אֶל־יִרְמְיָהוּ: שֶׁקֶר אַתָּה מְדַבֵּר. לֹא שְׁלָחֲךָ ה' אֱלֹהֵינוּ לֵאמֹר: לֹא־תָבֹאוּ מִצְרַיִם לָגוּר שָׁם.</b>
(ג) יתר על כן, אינך מדבר אפילו מדעתך שלך, <b>כִּי</b> אם <b>בָּרוּךְ בֶּן־נֵרִיָּה</b> הסופר-המזכיר שלך <b>מַסִּית אֹתְךָ בָּנוּ, לְמַעַן תֵּת אֹתָנוּ בְיַד־הַכַּשְׂדִּים לְהָמִית אֹתָנוּ וּלְהַגְלוֹת אֹתָנוּ</b> ל<b>בָּבֶל,</b> משום שהוא עצמו מעוניין להגיע לשם.
(ד) <b>וְלֹא־שָׁמַע יוֹחָנָן בֶּן־קָרֵחַ וְכָל־שָׂרֵי הַחֲיָלִים וְכָל־הָעָם בְּקוֹל ה', לָשֶׁבֶת בְּאֶרֶץ יְהוּדָה.</b> הם חששו שהכשדים לא ימצאו לנכון להיכנס לבירור המאורעות ולבדוק מי בדיוק הרג את גדליהו ומי בעדו, וירצו להשמידם בכל מקרה, שהרי הם היו שרידי הצבא שלחם בכשדים בשעתו.
(ה) על כן — <b>וַיִּקַּח יוֹחָנָן בֶּן־קָרֵחַ וְכָל־שָׂרֵי הַחֲיָלִים אֵת כָּל־שְׁאֵרִית יְהוּדָה אֲשֶׁר־שָׁבוּ</b>, חזרו אחרי החורבן לארץ <b>מִכָּל־הַגּוֹיִם</b>, מהמדינות הסמוכות <b>אֲשֶׁר נִדְּחוּ־שָׁם, לָגוּר בְּאֶרֶץ יְהוּדָה,</b>
(ו) <b>אֶת־הַגְּבָרִים וְאֶת־הַנָּשִׁים וְאֶת־הַטַּף וְאֶת־בְּנוֹת הַמֶּלֶךְ וְאֵת כָּל־הַנֶּפֶשׁ אֲשֶׁר הִנִּיחַ נְבוּזַרְאֲדָן רַב־טַבָּחִים אֶת</b>, עם <b>גְּדַלְיָהוּ בֶּן־אֲחִיקָם בֶּן־שָׁפָן, וְ</b>גם <b>אֵת יִרְמְיָהוּ הַנָּבִיא וְאֶת־בָּרוּךְ בֶּן־נֵרִיָּהוּ</b> לקחו למצרים שלא ברצונם.
(ז) <b>וַיָּבֹאוּ</b> אנשי הצבא הקטן הזה עם כל שרידי העם — שהיה מתוקף הנסיבות כפוף למרותו — אל <b>אֶרֶץ מִצְרַיִם, כִּי לֹא שָׁמְעוּ בְּקוֹל ה'. וַיָּבֹאוּ עַד־תַּחְפַּנְחֵס,</b> העיר המצרית.
(ח) <b>וַיְהִי דְבַר־ה' אֶל־יִרְמְיָהוּ בְּתַחְפַּנְחֵס לֵאמֹר׃</b>
(ט) <b>קַח בְּיָדְךָ אֲבָנִים גְּדֹלוֹת וּטְמַנְתָּם בַּמֶּלֶט</b>, תערובת טין, חול וסיד המוכרת גם כיום. המלט שימש כחומר בנייה ויציקה גם במצרים — ושים אותן <b>בַּמַּלְבֵּן</b>, תבנית יציקת הלבנים <b>אֲשֶׁר בְּפֶתַח בֵּית־פַּרְעֹה בְּתַחְפַּנְחֵס, לְעֵינֵי אֲנָשִׁים יְהוּדִים,</b> בני יהודה,
(י) <b>וְאָמַרְתָּ אֲלֵיהֶם: כֹּה־אָמַר ה' צְבָאוֹת אֱלֹהֵי יִשְׂרָאֵל: הִנְנִי שֹׁלֵחַ וְלָקַחְתִּי אֶת־נְבוּכַדְרֶאצַּר מֶלֶךְ־בָּבֶל עַבְדִּי,</b> <b>וְשַׂמְתִּי</b> את <b>כִסְאוֹ מִמַּעַל לָאֲבָנִים הָאֵלֶּה אֲשֶׁר טָמָנְתִּי, וְנָטָה</b>, הוא יפרוש <b>אֶת־שַׁפְרִירוֹ</b>, אוהלו המפואר <b>עֲלֵיהֶם</b> — על האבנים.
(יא) <b>וּבָא וְהִכָּה אֶת־אֶרֶץ מִצְרָיִם, אֲשֶׁר לַמָּוֶת — לַמָּוֶת, וַאֲשֶׁר לַשְּׁבִי — לַשֶּׁבִי, וַאֲשֶׁר לַחֶרֶב — לֶחָרֶב.</b>
(יב) <b>וְהִצַּתִּי אֵשׁ בְּבָתֵּי אֱלֹהֵי מִצְרַיִם וּשְׂרָפָם, וְשָׁבָם וְעָטָה</b>, נבוכדנאצר יכרוך על כתפיו <b>אֶת</b> שלל <b>אֶרֶץ מִצְרַיִם,</b> בשלמות ובקלות <b>כַּאֲשֶׁר־יַעְטֶה הָרֹעֶה</b> העובר ממקום למקום <b>אֶת־בִּגְדוֹ</b> המכסה אותו בקור, את המצע או: את יריעת אוהלו, <b>וְיָצָא</b> נבוכדנאצר <b>מִשָּׁם בְּשָׁלוֹם</b>,
(יג) <b>וְשִׁבַּר אֶת־מַצְּבוֹת בֵּית שֶׁמֶשׁ</b>, כנראה העיר המצרית הליופוליס, הידועה בפולחנה לשמש, <b>אֲשֶׁר בְּאֶרֶץ מִצְרָיִם, וְאֶת־בָּתֵּי אֱלֹהֵי מִצְרַיִם יִשְׂרֹף בָּאֵשׁ.</b>
<h2>פרק מד</h2>
(א) נבואה נוספת: <b>הַדָּבָר אֲשֶׁר הָיָה אֶל־יִרְמְיָהוּ</b> והופנה <b>אֶל כָּל־הַיְּהוּדִים הַיֹּשְׁבִים בְּאֶרֶץ מִצְרָיִם, הַיֹּשְׁבִים בְּמִגְדֹּל וּבְתַחְפַּנְחֵס וּבְנֹף וּבְאֶרֶץ פַּתְרוֹס</b>, מצרים העליונה, הדרומית, <b>לֵאמֹר׃</b>
(ב) <b>כֹּה־אָמַר ה' צְבָאוֹת אֱלֹהֵי יִשְׂרָאֵל: אַתֶּם רְאִיתֶם אֵת כָּל־הָרָעָה אֲשֶׁר הֵבֵאתִי עַל־יְרוּשָׁלִַם וְעַל כָּל</b> שאר <b>עָרֵי יְהוּדָה, וְהִנָּם חָרְבָּה הַיּוֹם הַזֶּה וְאֵין בָּהֶם יוֹשֵׁב</b>
(ג) <b>מִפְּנֵי רָעָתָם אֲשֶׁר עָשׂוּ לְהַכְעִסֵנִי, לָלֶכֶת לְקַטֵּר</b> ו<b>לַעֲבֹד לֵאלֹהִים אֲחֵרִים אֲשֶׁר לֹא יְדָעוּם</b>, לא הכירו אותם <b>הֵמָּה</b> — אנשי יהודה, כלומר <b>אַתֶּם וַאֲבֹתֵיכֶם.</b>
(ד) <b>וָאֶשְׁלַח אֲלֵיכֶם אֶת־כָּל־עֲבָדַי הַנְּבִיאִים הַשְׁכֵּים וְשָׁלֹחַ לֵאמֹר: אַל־נָא תַעֲשׂוּ אֵת דְּבַר־הַתֹּעֵבָה הַזֹּאת אֲשֶׁר שָׂנֵאתִי.</b> לא חידשתי בכך דבר. אינני אלא אחרון בסדרת הנביאים שהוכיחו את העם על העבודה הזרה שהם נוהגים בה.
(ה) <b>וְלֹא שָׁמְעוּ וְ</b>אף <b>לֹא־הִטּוּ אֶת־אָזְנָם לָשׁוּב מֵרָעָתָם, לְבִלְתִּי קַטֵּר לֵאלֹהִים אֲחֵרִים.</b>
(ו) <b>וַתִּתַּךְ חֲמָתִי וְאַפִּי,</b> כעסי, <b>וַתִּבְעַר בְּעָרֵי יְהוּדָה וּבְחֻצוֹת יְרוּשָׁלִָם. וַתִּהְיֶינָה לְחָרְבָּה</b> ו<b>לִשְׁמָמָה כַּיּוֹם הַזֶּה,</b> כפי שהן עכשיו.
(ז) <b>וְעַתָּה, כֹּה־אָמַר ה' אֱלֹהֵי צְבָאוֹת אֱלֹהֵי יִשְׂרָאֵל: לָמָה אַתֶּם עֹשִׂים רָעָה גְדוֹלָה אֶל־נַפְשֹׁתֵכֶם</b>, לעצמכם — הלוא מעשיכם יגרמו <b>לְהַכְרִית לָכֶם אִישׁ־וְאִשָּׁה, עוֹלֵל</b>, ילד רך <b>וְיוֹנֵק מִתּוֹךְ יְהוּדָה, לְבִלְתִּי הוֹתִיר לָכֶם שְׁאֵרִית.</b>
(ח) כל זאת משום שאתם ממשיכים <b>לְהַכְעִסֵנִי בְּמַעֲשֵׂי יְדֵיכֶם, לְקַטֵּר לֵאלֹהִים אֲחֵרִים בְּאֶרֶץ מִצְרַיִם אֲשֶׁר־אַתֶּם בָּאִים לָגוּר שָׁם, לְמַעַן</b>, עד כדי <b>הַכְרִית לָכֶם,</b> אתכם, <b>וּלְמַעַן הֱיוֹתְכֶם לִקְלָלָה וּלְחֶרְפָּה בְּכֹל גּוֹיֵי הָאָרֶץ?!</b>
(ט) <b>הַשְׁכַחְתֶּם אֶת־רָעוֹת אֲבוֹתֵיכֶם וְאֶת־רָעוֹת מַלְכֵי יְהוּדָה וְאֵת רָעוֹת נָשָׁיו</b> של המלך, <b>וְאֵת רָעֹתֵיכֶם וְאֵת רָעֹת נְשֵׁיכֶם אֲשֶׁר עָשׂוּ בְּאֶרֶץ יְהוּדָה וּבְחֻצוֹת יְרוּשָׁלִָם?!</b>
(י) למרות האסונות שקרו להם, אנשי יהודה <b>לֹא דֻכְּאוּ</b>, נכנעו <b>עַד הַיּוֹם הַזֶּה.</b> הם מקבלים את מעשיהם כמעשים ראויים, <b>וְלֹא יָרְאוּ</b> את ה', <b>וְלֹא־הָלְכוּ בְתוֹרָתִי וּבְחֻקֹּתַי אֲשֶׁר־נָתַתִּי לִפְנֵיכֶם וְלִפְנֵי אֲבוֹתֵיכֶם.</b>
(יא) <b>לָכֵן כֹּה־אָמַר ה' צְבָאוֹת אֱלֹהֵי יִשְׂרָאֵל: הִנְנִי שָׂם פָּנַי בָּכֶם</b>, פונה אליכם <b>לְרָעָה, וּלְהַכְרִית אֶת־כָּל־יְהוּדָה.</b>
(יב) <b>וְלָקַחְתִּי אֶת־שְׁאֵרִית יְהוּדָה אֲשֶׁר־שָׂמוּ פְנֵיהֶם</b>, פנו <b>לָבוֹא</b> אל <b>אֶרֶץ־מִצְרַיִם לָגוּר שָׁם, וְתַמּוּ</b>, יִכלו <b>כֹל</b>, כולם. <b>בְּאֶרֶץ מִצְרַיִם יִפֹּלוּ, בַּחֶרֶב</b> ו<b>בָרָעָב יִתַּמּוּ, מִקָּטֹן וְעַד־גָּדוֹל בַּחֶרֶב וּבָרָעָב יָמֻתוּ, וְהָיוּ לְאָלָה, לְשַׁמָּה וְלִקְלָלָה וּלְחֶרְפָּה.</b>
(יג) <b>וּפָקַדְתִּי עַל הַיּוֹשְׁבִים בְּאֶרֶץ מִצְרַיִם כַּאֲשֶׁר פָּקַדְתִּי עַל־יְרוּשָׁלִָם — בַּחֶרֶב, בָּרָעָב וּבַדָּבֶר.</b>
(יד) <b>וְלֹא יִהְיֶה פָּלִיט וְשָׂרִיד לִשְׁאֵרִית יְהוּדָה הַבָּאִים לָגוּר־שָׁם בְּאֶרֶץ מִצְרָיִם, וְ</b>לא <b>לָשׁוּב</b> ל<b>אֶרֶץ יְהוּדָה אֲשֶׁר־הֵמָּה מְנַשְּׂאִים אֶת־נַפְשָׁם</b>, מתגעגעים ומצפים <b>לָשׁוּב לָשֶׁבֶת שָׁם, כִּי לֹא־יָשׁוּבוּ כִּי אִם־פְּלֵטִים</b> שישרדו מן המכה שאכה במצרים. שלא כגולי בבל, לגולי מצרים אין תקווה לשוב לארצם. אם ישוב מי מהם, יהיו אלה רק פליטים שיברחו לאחר שיכו אותם מכה גדולה.
(טו) <b>וַיַּעֲנוּ אֶת־יִרְמְיָהוּ כָּל־הָאֲנָשִׁים הַיֹּדְעִים כִּי־מְקַטְּרוֹת נְשֵׁיהֶם לֵאלֹהִים אֲחֵרִים, וְכָל־הַנָּשִׁים הָעֹמְדוֹת</b> שם, אשר היו <b>קָהָל גָּדוֹל, וְכָל־הָעָם הַיֹּשְׁבִים בְּאֶרֶץ־מִצְרַיִם בְּפַתְרוֹס לֵאמֹר׃</b>
(טז) <b>הַדָּבָר אֲשֶׁר־דִּבַּרְתָּ אֵלֵינוּ בְּשֵׁם ה' — אֵינֶנּוּ שֹׁמְעִים אֵלֶיךָ.</b> הם לא טוענים שאינם מאמינים לו, אלא שהם פשוט אינם מעוניינים לשמוע בקולו.
(יז) <b>כִּי עָשֹׂה נַעֲשֶׂה אֶת־כָּל־הַדָּבָר אֲשֶׁר־יָצָא מִפִּינוּ</b>, שנדרנו <b>לְקַטֵּר לִמְלֶכֶת הַשָּׁמַיִם</b>, אלָה כלשהי שנחשבה למלכַּת השמים, מעין העשתורת הכנענית, <b>וְהַסֵּיךְ־לָהּ נְסָכִים.</b> הפולחן הזה היה נהוג בידי נשים, ואילו הגברים לא היו שותפים פעילים בו, אלא רק תמכו בנשותיהם. הנשים מוסיפות לנמק מדוע הן מתכוונות להמשיך בפולחן: <b>כַּאֲשֶׁר עָשִׂינוּ אֲנַחְנוּ וַאֲבֹתֵינוּ, מְלָכֵינוּ וְשָׂרֵינוּ, בְּעָרֵי יְהוּדָה וּבְחֻצוֹת יְרוּשָׁלִָם — וַנִּשְׂבַּע־לֶחֶם וַנִּהְיֶה טוֹבִים</b>, התמלאנו טובה, וכך גם נראינו, <b>וְרָעָה לֹא רָאִינוּ.</b> שום דבר רע לא אירע לנו. את כל הטובה הם מייחסים לעבודה הזרה הזו. נראה שזו הייתה אלה שהייתה קשורה בפריון האדמה ובשפע מתנות של מעלה, שלא יוצגה בפסל מיוחד משלה, ופולחנה העממי לא דרש קרבנות גדולים, אלא מנחות קטנות. ייתכן שהיא לא הוגדרה עבודה זרה של ממש, אלא ראו בה דבר שבין אמונה תפלה לפולחן אלילי שעבדו לו נוסף על עבודת ה', שמא יש גם בו תועלת למזל טוב.
(יח) אדרבא, <b>מִן־אָז</b>, מאז <b>חָדַלְנוּ</b>, פסקנו <b>לְקַטֵּר לִמְלֶכֶת הַשָּׁמַיִם וְהַסֵּךְ־לָהּ נְסָכִים — חָסַרְנוּ כֹל, וּבַחֶרֶב וּבָרָעָב תָּמְנוּ.</b>
(יט) <b>וְכִי־אֲנַחְנוּ</b> לבדנו <b>מְקַטְּרִים לִמְלֶכֶת הַשָּׁמַיִם וּלְהַסֵּךְ לָהּ נְסָכִים?!</b> אמנם אנחנו אלו שעושות זאת בפועל, אבל הכול מסכימים אתנו — <b>הֲמִבַּלְעֲדֵי אֲנָשֵׁינוּ</b>, האם בלי דעת הגברים שלנו <b>עָשִׂינוּ לָהּ כַּוָּנִים</b>, מיני עוגות, אולי בדמות כוכב, <b>לְהַעֲצִבָה</b>, לשמח את האלה או לקדשה. נראה שהנשים אמרו שהן מבקשות לספק ולשמח את האלה, אלא שכותב הספר הפך את משמע המלה כדרכם של ספרי המקרא לכנות עבודה זרה בשמות גנאי. <b>וְהַסֵּךְ לָהּ נְסָכִים?!</b>
(כ) <b>וַיֹּאמֶר יִרְמְיָהוּ</b> תשובה משלו, לא דברי נבואה, <b>אֶל־כָּל־הָעָם, עַל</b>, אל <b>הַגְּבָרִים וְעַל הַנָּשִׁים וְעַל כָּל־הָעָם הָעֹנִים אֹתוֹ דָּבָר</b>, <b>לֵאמֹר׃</b>
(כא) <b>הֲלוֹא אֶת־הַקִּטֵּר</b>, ההקטרה <b>אֲשֶׁר קִטַּרְתֶּם בְּעָרֵי יְהוּדָה וּבְחֻצוֹת יְרוּשָׁלִַם אַתֶּם וַאֲבוֹתֵיכֶם, מַלְכֵיכֶם וְשָׂרֵיכֶם וְעַם הָאָרֶץ — אֹתָם זָכַר ה' וַתַּעֲלֶה עַל־לִבּוֹ.</b> אַתֶּם וַאֲבוֹתֵיכֶם, מַלְכֵיכֶם וְשָׂרֵיכֶם וְעַם הָאָרֶץ — אֹתָם זָכַר ה' וַתַּעֲלֶה עַל־לִבּוֹ.
(כב) <b>וְלֹא־יוּכַל ה' עוֹד לָשֵׂאת</b> ולעכב את העונש <b>מִפְּנֵי רֹעַ מַעַלְלֵיכֶם,</b> מעשיכם, <b>מִפְּנֵי הַתּוֹעֵבֹת אֲשֶׁר עֲשִׂיתֶם — וַתְּהִי אַרְצְכֶם לְחָרְבָּה וּלְשַׁמָּה וְלִקְלָלָה מֵאֵין יוֹשֵׁב כְּהַיּוֹם הַזֶּה,</b>
(כג) <b>מִפְּנֵי אֲשֶׁר קִטַּרְתֶּם וַאֲשֶׁר חֲטָאתֶם לַה', וְלֹא שְׁמַעְתֶּם בְּקוֹל ה', וּבְתֹרָתוֹ וּבְחֻקֹּתָיו וּבְעֵדְוֹתָיו לֹא הֲלַכְתֶּם, עַל־כֵּן קָרָאת אֶתְכֶם הָרָעָה הַזֹּאת כַּיּוֹם הַזֶּה.</b> ראו את התוצאה של מעשיכם אלה. בגללם אתם יושבים פה, ארצכם חרבה כולה, ועודכם טוענים שנהגתם כראוי וראיתם טובה בזכות מעשיכם?!
(כד) <b>וַיֹּאמֶר יִרְמְיָהוּ אֶל־כָּל־הָעָם וְאֶל כָּל־הַנָּשִׁים: שִׁמְעוּ דְּבַר־ה', כָּל־יְהוּדָה אֲשֶׁר בְּאֶרֶץ מִצְרָיִם,</b>
(כה) <b>כֹּה־אָמַר ה'־צְבָאוֹת אֱלֹהֵי יִשְׂרָאֵל לֵאמֹר: אַתֶּם וּנְשֵׁיכֶם, וַתְּדַבֵּרְנָה בְּפִיכֶם,</b> המדברות מפיכם. מלותיכם אינן אלא המלים שנשותיכם רוצות לומר, <b>וּבִידֵיכֶם מִלֵּאתֶם</b> את רצונן, <b>לֵאמֹר: "עָשֹׂה נַעֲשֶׂה אֶת־נְדָרֵינוּ אֲשֶׁר נָדַרְנוּ לְקַטֵּר לִמְלֶכֶת הַשָּׁמַיִם וּלְהַסֵּךְ לָהּ נְסָכִים",</b> ואתם, הגברים, מחזקים את ידי נשיכם: <b>"הָקֵים תָּקִימְנָה אֶת־נִדְרֵיכֶם וְעָשֹׂה תַעֲשֶׂינָה אֶת־נִדְרֵיכֶם".</b> הנשים מדובבות את הגברים, והגברים מאשרים ומעודדים את הנשים, וכך הכול מרוצים ממעשיהם.
(כו) <b>לָכֵן שִׁמְעוּ דְבַר־ה' כָּל־יְהוּדָה הַיֹּשְׁבִים בְּאֶרֶץ מִצְרָיִם: הִנְנִי נִשְׁבַּעְתִּי בִּשְׁמִי הַגָּדוֹל, אָמַר ה', אִם־יִהְיֶה</b>, לא יהיה <b>עוֹד שְׁמִי נִקְרָא בְּפִי כָּל־אִישׁ יְהוּדָה,</b> ולא מי ש<b>אֹמֵר: "חַי־אֲדֹנָי אֱלוֹהִים" בְּכָל־אֶרֶץ מִצְרָיִם.</b> אתם ממשיכים להישבע בשם ה' ולערבב יסודות מפולחנים זרים, ונדמה לכם שאין בכך רע.
(כז) <b>הִנְנִי שֹׁקֵד</b>, ממהר <b>עֲלֵיהֶם לְרָעָה וְלֹא לְטוֹבָה, וְתַמּוּ כָל־אִישׁ יְהוּדָה אֲשֶׁר בְּאֶרֶץ־מִצְרַיִם בַּחֶרֶב וּבָרָעָב עַד־כְּלוֹתָם.</b>
(כח) <b>וּפְלִיטֵי חֶרֶב יְשֻׁבוּן מִן־אֶרֶץ מִצְרַיִם</b> אל <b>אֶרֶץ יְהוּדָה,</b> רק <b>מְתֵי מִסְפָּר.</b> אתם למעשה כלואים כאן ללא מוצא. <b>וְיָדְעוּ כָּל־שְׁאֵרִית יְהוּדָה הַבָּאִים לְאֶרֶץ־מִצְרַיִם לָגוּר שָׁם דְּבַר־מִי יָקוּם</b> — הדבר שיצא <b>מִמֶּנִּי וּמֵהֶם</b>, או הדבר שיצא מהם<b>.</b>
(כט) <b>וְזֹאת לָכֶם הָאוֹת, נְאֻם־ה', כִּי־פֹקֵד אֲנִי עֲלֵיכֶם</b>, אעניש אתכם על חטאתיכם <b>בַּמָּקוֹם הַזֶּה, לְמַעַן תֵּדְעוּ כִּי קוֹם יָקוּמוּ דְבָרַי עֲלֵיכֶם לְרָעָה —</b>
(ל) <b>כֹּה אָמַר ה': הִנְנִי נֹתֵן אֶת־פַּרְעֹה חָפְרַע</b>, כינוי לשמו הפרטי המצרי <b>מֶלֶךְ־מִצְרַיִם בְּיַד אֹיְבָיו וּבְיַד מְבַקְשֵׁי נַפְשׁוֹ, כַּאֲשֶׁר נָתַתִּי אֶת־צִדְקִיָּהוּ מֶלֶךְ־יְהוּדָה בְּיַד נְבוּכַדְרֶאצַּר מֶלֶךְ־בָּבֶל אֹיְבוֹ וּמְבַקֵּשׁ נַפְשׁוֹ.</b> המלך שאליו ברחתם, ייפול ביד הבבלים.
<h2>פרק מה</h2>
(א) <b>הַדָּבָר אֲשֶׁר דִּבֶּר יִרְמְיָהוּ הַנָּבִיא אֶל־בָּרוּךְ בֶּן־נֵרִיָּה, בְּכָתְבוֹ אֶת־הַדְּבָרִים הָאֵלֶּה עַל־סֵפֶר מִפִּי יִרְמְיָהוּ, בַּשָּׁנָה הָרְבִעִית לִיהוֹיָקִים בֶּן־יֹאשִׁיָּהוּ מֶלֶךְ יְהוּדָה.</b> בשנה הרביעית ליהויקים כתב ברוך את דברי ירמיהו מפיו על מגילת ספר. יהויקים שרף את המגילה, וברוך כתב ספר חדש. נבואה זו שנאמרה באותו הזמן, מיועדת לברוך <b>לֵאמֹר׃</b>
(ב) <b>כֹּה־אָמַר ה' אֱלֹהֵי יִשְׂרָאֵל עָלֶיךָ, בָּרוּךְ׃</b>
(ג) <b>אָמַרְתָּ: אוֹי־נָא לִי, כִּי־יָסַף</b>, הוסיף <b>ה' יָגוֹן עַל־מַכְאֹבִי</b> שכבר היה לי. <b>יָגַעְתִּי בְּאַנְחָתִי, וּמְנוּחָה לֹא מָצָאתִי.</b> ברוך היה מזכירו הצמוד של ירמיהו, וחלק מהביזיון או ההתנגדות שעוררה הנבואה כֻּוון גם אליו, כפי שנרמז גם בעניין הקודם. יתר על כן, הנביא זוכה ברגעי הנבואה, שבהם הוא קשור עם ה' וחש בקרבתו, שאינם מנת חלקו של סופרו ומשרתו, החווה בעיקר את צרותיו ואת מצבו האומלל.
(ד) <b>כֹּה תֹּאמַר אֵלָיו: כֹּה אָמַר ה': הִנֵּה</b> את <b>אֲשֶׁר־בָּנִיתִי</b> ביהודה, ובית המקדש בכלל זה <b>אֲנִי הֹרֵס, וְאֵת אֲשֶׁר־נָטַעְתִּי אֲנִי נֹתֵשׁ</b>, עוקר <b>וְאֶת־כָּל־הָאָרֶץ הִיא</b> — הפורענות תקיף.
(ה) <b>וְאַתָּה</b> בתקופה זו של חורבן כללי <b>תְּבַקֶּשׁ־לְךָ גְדֹלוֹת?! אַל־תְּבַקֵּשׁ. כִּי הִנְנִי מֵבִיא רָעָה עַל־כָּל־בָּשָׂר, נְאֻם־ה', וְנָתַתִּי לְךָ אֶת־נַפְשְׁךָ לְשָׁלָל עַל כָּל־הַמְּקֹמוֹת אֲשֶׁר תֵּלֶךְ־שָׁם.</b> עליך להסתפק בהבטחה שתישאר חי למרות המהומות וההרג שמסביב.
<h2>פרק מו</h2>
(א) וזה <b>אֲשֶׁר הָיָה דְבַר־ה' אֶל־יִרְמְיָהוּ הַנָּבִיא עַל־הַגּוֹיִם.</b>
(ב) הנבואה <b>לְמִצְרַיִם — עַל־חֵיל פַּרְעֹה נְכוֹ</b>, כך כינויו העברי של <b>מֶלֶךְ מִצְרַיִם</b>, כ<b>אֲשֶׁר־הָיָה עַל־נְהַר־פְּרָת בְּכַרְכְּמִשׁ,</b> כ<b>אֲשֶׁר הִכָּה</b> אותו <b>נְבוּכַדְרֶאצַּר מֶלֶךְ בָּבֶל, בִּשְׁנַת הָרְבִיעִית לִיהוֹיָקִים בֶּן־יֹאשִׁיָּהוּ מֶלֶךְ יְהוּדָה.</b>
(ג) הנביא רואה בחזונו את הקריאה להיערך לקרב: <b>עִרְכוּ,</b> סדרו <b>מָגֵן וְצִנָּה</b>, מגן גדול המקיף את הלוחם משלושה צדדים, <b>וּגְשׁוּ לַמִּלְחָמָה.</b>
(ד) <b>אִסְרוּ</b>, רתמו את <b>הַסּוּסִים וַעֲלוּ</b> עליהם, <b>הַפָּרָשִׁים, וְהִתְיַצְּבוּ בְּכוֹבָעִים,</b> כובעי מתכת כעין קסדות, המשמשים להגנת אנשי הצבא. <b>מִרְקוּ הָרְמָחִים, לִבְשׁוּ הַסִּרְיֹנוֹת,</b> השריונות שעל גוף הלוחמים.
(ה) <b>מַדּוּעַ רָאִיתִי</b> את המצרים ו<b>הֵמָּה חַתִּים</b>, נשברים, נבהלים ו<b>נְסוֹגִים אָחוֹר, וְגִבּוֹרֵיהֶם יֻכַּתּוּ,</b> יישברו, <b>וּמָנוֹס נָסוּ</b>, ברחו <b>וְלֹא הִפְנוּ</b> פניהם מול אויביהם. רק <b>מָגוֹר</b>, פחד הם חווים <b>מִסָּבִיב?! נְאֻם־ה'.</b>
(ו) <b>אַל יָנוּס הַקַּל.</b> קלי המרוץ המצרים, אל לכם לנוס כי לא תינצלו, <b>וְאַל־יִמָּלֵט הַגִּבּוֹר. צָפוֹנָה עַל־יַד נְהַר־פְּרָת כָּשְׁלוּ וְנָפָלוּ.</b>
(ז) תיאור ציורי של החיל המצרי העצום העולה למלחמה: <b>מִי־זֶה כַּיְאֹר יַעֲלֶה,</b> ו<b>כַנְּהָרוֹת יִתְגָּעֲשׁוּ מֵימָיו?!</b>
(ח) והתשובה — <b>מִצְרַיִם</b> העם <b>כַּיְאֹר יַעֲלֶה, וְכַנְּהָרוֹת יִתְגֹּעֲשׁוּ מָיִם.</b> על הגאות השנתית של היאור ושלוחותיו, המשקָה את הארץ, מתבססים חייה של מצרים. על כן מצרים מגולמת ביאור, והיא עולה וגועשת כאילו בכוונתה לשטוף את העולם. <b>וַיֹּאמֶר: אַעֲלֶה אֲכַסֶּה־אֶרֶץ, אֹבִידָה</b>, אאבד <b>עִיר וְיֹשְׁבֵי בָהּ.</b> וקריאה להסתערות:
(ט) <b>עֲלוּ הַסּוּסִים וְהִתְהֹלְלוּ</b>, השתוללו ושעטו כלי <b>הָרֶכֶב, וְיֵצְאוּ הַגִּבּוֹרִים — כּוּשׁ</b>, כנראה באזור אתיופיה, <b>וּפוּט</b>, אולי המקום הנקרא בפי המצרים פונט ממערב למצרים, <b>תֹּפְשֵׂי מָגֵן.</b> אל המצרים נלוו חילות עזר ממדינות סמוכות. <b>וְלוּדִים</b>, שאינם תושבי לוד שבאסיה הקטנה אלא עם אחר שהתגורר קרוב למצרים, <b>תֹּפְשֵׂי</b> קשת, ו<b>דֹּרְכֵי קָשֶׁת.</b> לחילות הזרים היה צבא כבד יחסית ואף יחידות של קשתים, מעין ארטילריה קלה של ימינו.
(י) <b>וְהַיּוֹם הַהוּא לַה' אֱלוֹהִים צְבָאוֹת</b> יהיה <b>יוֹם נְקָמָה לְהִנָּקֵם מִצָּרָיו</b>, מאויביו המצרים. <b>וְאָכְלָה</b> אותם וְאָכְלָה <b>חֶרֶב, וְשָׂבְעָה וְרָוְתָה מִדָּמָם, כִּי זֶבַח לַה' אֱלוֹהִים צְבָאוֹת בְּאֶרֶץ צָפוֹן אֶל־נְהַר־פְּרָת.</b>
(יא) מצרים הפצועה, <b>עֲלִי</b> אל <b>גִלְעָד וּקְחִי צֳרִי,</b> צמח, או תוצר של צמח, שהיה משמש הן לבושם הן לרפואה, <b>בְּתוּלַת בַּת־מִצְרָיִם.</b> גם אם את מנסה להיעזר בגורמים שונים, <b>לַשָּׁוְא הִרְבֵּית רְפֻאוֹת, תְּעָלָה</b>, מרפא <b>אֵין לָךְ.</b>
(יב) <b>שָׁמְעוּ גוֹיִם</b> את <b>קְלוֹנֵךְ, וְצִוְחָתֵךְ</b>, צעקתך <b>מָלְאָה הָאָרֶץ, כִּי־גִבּוֹר בְּגִבּוֹר כָּשָׁלוּ.</b> גם גיבורי המצרים הבורחים נכשלו זה בזה מתוך בהלה, ו<b>יַחְדָּיו נָפְלוּ שְׁנֵיהֶם.</b>
(יג) הנבואה הבאה מתארת את המלחמות בין מצרים ובבל שיתרחשו כנראה מאוחר יותר. <b>הַדָּבָר אֲשֶׁר דִּבֶּר ה' אֶל־יִרְמְיָהוּ הַנָּבִיא, לָבוֹא</b>, על בוא <b>נְבוּכַדְרֶאצַּר מֶלֶךְ בָּבֶל לְהַכּוֹת אֶת־אֶרֶץ מִצְרָיִם.</b> כוונתו המקורית של נבוכדנאצר תתממש שנים רבות לאחר שקם למלוך. הוא לא רק יערוך קרבות נגד המצרים, אלא אף יגיע אל מצרים ויכבוש אותה בפועל.
(יד) <b>הַגִּידוּ בְמִצְרַיִם וְהַשְׁמִיעוּ בְמִגְדּוֹל וְהַשְׁמִיעוּ בְנֹף וּבְתַחְפַּנְחֵס,</b> שלוש ערים מצריות, <b>אִמְרוּ</b> לצבא המצרי<b>: הִתְיַצֵּב וְהָכֵן לָךְ,</b> התכונן לקרב <b>כִּי־אָכְלָה חֶרֶב סְבִיבֶיךָ.</b>
(טו) <b>מַדּוּעַ נִסְחַף אַבִּירֶיךָ</b>, נסחפו רוכבי הסוסים שלך<b>?! לֹא עָמַד — כִּי ה' הֲדָפוֹ.</b> משמים נגזרה עליכם מפלה.
(טז) ה' <b>הִרְבָּה כּוֹשֵׁל, גַּם־נָפַל אִישׁ אֶל</b>, על <b>רֵעֵהוּ, וַיֹּאמְרוּ</b> אנשי הצבא המצריים, ובעיקר צבאות העזר הזרים<b>: קוּמָה וְנָשֻׁבָה אֶל־עַמֵּנוּ וְאֶל־אֶרֶץ מוֹלַדְתֵּנוּ מִפְּנֵי חֶרֶב הַיּוֹנָה</b>, החרב המצערת, הגורמת ייסורים וכאב. כיוון שהפסדנו במלחמה, אין לנו סיבה להישאר כאן.
(יז) <b>קָרְאוּ שָׁם</b> — באזור הקרבות על <b>פַּרְעֹה מֶלֶךְ־מִצְרַיִם</b>, כינוי גנאי<b>: שָׁאוֹן</b>, מרעיש, ואין בו ממש, <b>הֶעֱבִיר הַמּוֹעֵד,</b> איחר את הזמן שנקבע לקרב. למלחמות גדולות באותם הימים נדרשה טקטיקה בשדה הקרב, אבל הן לא היו כרוכות באסטרטגיה מיוחדת. משום כך, לעתים קרובות קבעו מראש תאריך שבו ייערך קרב מכריע. כאן מבוזה פרעה על כך שאפילו לא הגיע בזמן המיועד.
(יח) <b>חַי־אָנִי, נְאֻם־הַמֶּלֶךְ, ה' צְבָאוֹת שְׁמוֹ, כִּי</b> גורלכם חרוץ וברור <b>כְּתָבוֹר בֶּהָרִים</b>, כמו שהתבור בולט בין ההרים, שכן למרות שאינו הר גבוה, הוא בולט בצורתו על רקע סביבתו, <b>וּכְכַרְמֶל בַּיָּם יָבוֹא,</b> הכרמל ניכר בכך שהוא מגיע עד הים.
(יט) <b>כְּלֵי גוֹלָה עֲשִׂי לָךְ, יוֹשֶׁבֶת בַּת־מִצְרָיִם.</b> העם המצרי היושב לבטח, הכן לעצמך כלי נדודים <b>כִּי</b> העיר החשובה <b>נֹף</b> — <b>לְשַׁמָּה</b>, לשממה <b>תִהְיֶה. וְנִצְּתָה</b>, תחרב <b>מֵאֵין יוֹשֵׁב.</b>
(כ) <b>עֶגְלָה יְפֵה־פִיָּה מִצְרָיִם, קֶרֶץ</b>, שחיטה, כיליון <b>מִצָּפוֹן בָּא בָא,</b> בוא יבוא. הגיע זמן שחיטתה של אותה עגלה יפהפיה.
(כא) <b>גַּם־שְׂכִרֶיהָ</b>, שכירי החרב ש<b>בְקִרְבָּהּ</b>, שעליהם נשענה, גורלם יהיה <b>כְּעֶגְלֵי מַרְבֵּק</b>, עגלים מפוטמים, <b>כִּי־גַם־הֵמָּה הִפְנוּ נָסוּ יַחְדָּיו</b> ו<b>לֹא עָמָדוּ, כִּי יוֹם אֵידָם</b>, שברם <b>בָּא עֲלֵיהֶם,</b> הגיעה <b>עֵת פְּקֻדָּתָם,</b> ענישתם.
(כב) <b>קוֹלָהּ</b> של מצרים <b>כּ</b>קול נשיפת <b>נָּחָשׁ</b>, נאקה ולחש מר <b>יֵלֵךְ,</b> יישמע, <b>כִּי</b> חיילי האויב <b>בְחַיִל</b>, בכוח <b>יֵלֵכוּ, וּבְקַרְדֻּמּוֹת</b>, גרזנים <b>בָּאוּ לָהּ כְּחֹטְבֵי עֵצִים.</b> היו בצבא הבבלי יחידות שהשתמשו בנשק לא קונבנציונלי.
(כג) <b>כָּרְתוּ</b> האויבים את <b>יַעְרָהּ, נְאֻם־ה', כִּי</b> צבא האויב <b>לֹא יֵחָקֵר,</b> אי אפשר לבחון אותו ולהקיף את גודלו <b>כִּי רַבּוּ מֵאַרְבֶּה, וְאֵין לָהֶם מִסְפָּר.</b>
(כד) <b>הֹבִישָׁה</b>, גרמה לעצמה בושה, אִכזבה <b>בַּת־מִצְרָיִם</b> משום ש<b>נִתְּנָה בְּיַד עַם־ צָפוֹן.</b>
(כה) <b>אָמַר ה' צְבָאוֹת אֱלֹהֵי יִשְׂרָאֵל: הִנְנִי פוֹקֵד אֶל</b>, על האליל <b>אָמוֹן מִנֹּא.</b> אמון היה במשך זמן האל הראשי של המצרים, ונוא היא עיר גדולה שנקראת לעתים נוא אמון, כלומר נוא של האל אמון. <b>וְעַל־פַּרְעֹה וְעַל־מִצְרַיִם וְעַל־אֱלֹהֶיהָ וְעַל־מְלָכֶיהָ וְעַל־פַּרְעֹה וְעַל הַבֹּטְחִים בּוֹ.</b> עם כל אלה אני עתיד לבוא חשבון.
(כו) <b>וּנְתַתִּים בְּיַד מְבַקְשֵׁי נַפְשָׁם וּבְיַד נְבוּכַדְרֶאצַּר מֶלֶךְ־בָּבֶל וּבְיַד עֲבָדָיו.</b> אמנם המצרים יובסו במלחמתם עם הבבלים ויאבדו את עצמאותם למשך שנים רבות <b>וְ</b>אולם <b>אַחֲרֵי־כֵן</b>, באחרית הימים <b>תִּשְׁכֹּן</b> מצרים <b>כִּימֵי־קֶדֶם,</b> תשוב להיות ממלכה בפני עצמה. <b>נְאֻם־ה'.</b>
(כז) לסיום הנבואות על מצרים מתלווה הערה לישראל, החווים את התנגשותן של האימפריות הגדולות: <b>וְאַתָּה אַל־תִּירָא, עַבְדִּי יַעֲקֹב, וְאַל־תֵּחַת,</b> תפחד מכל המאורעות, <b>יִשְׂרָאֵל, כִּי הִנְנִי מוֹשִׁעֲךָ מֵרָחוֹק,</b> בגלותך הרחוקה והממושכת, <b>וְאֶת־זַרְעֲךָ</b> אושיע <b>מֵאֶרֶץ שִׁבְיָם, וְשָׁב יַעֲקוֹב</b> מגלויותיו <b>וְשָׁקַט וְשַׁאֲנַן,</b> וישב בשלווה, <b>וְאֵין מַחֲרִיד.</b>
(כח) <b>אַתָּה אַל־תִּירָא, עַבְדִּי יַעֲקֹב, נְאֻם־ה', כִּי אִתְּךָ אָנִי, כִּי אֶעֱשֶׂה כָלָה בְּכָל־הַגּוֹיִם אֲשֶׁר הִדַּחְתִּיךָ שָּׁמָּה.</b> אחריב את כל העמים שגליתם אליהם — ובכללם מצרים ובבל, שעתה הן בשיא גדולתן ותפארתן, <b>וְאֹתְךָ לֹא־אֶעֱשֶׂה כָלָה.</b> אך אין פירוש הדבר שלא תיפגע כלל, שהרי — <b>וְיִסַּרְתִּיךָ לַמִּשְׁפָּט</b>, תעמוד במשפט <b>וְנַקֵּה לֹא אֲנַקֶּךָּ</b>, לא תהיה נקי מן הדין. ועם זאת, בשעה שהעמים האחרים יכלו ויאבדו, אתה תישאר קיים.
<h2>פרק מז</h2>
(א) <b>אֲשֶׁר הָיָה דְבַר־ה' אֶל־יִרְמְיָהוּ הַנָּבִיא אֶל־פְּלִשְׁתִּים בְּטֶרֶם יַכֶּה,</b> כבש והחריב <b>פַרְעֹה אֶת־עַזָּה</b>. הפלשתים שישבו בערי החוף — מצור ודרומה, היו אוסף של ממלכות קטנות עצמאיות, שלא תמיד היו נתונות למרותם של שליטי האזור מצפון ומדרום. נראה שבאותה שעה הם נקטו עמדה עוינת כלפי פרעה, ולכן הוא עלה והכה בהם.
(ב) <b>כֹּה אָמַר ה': הִנֵּה־מַיִם עֹלִים מִצָּפוֹן,</b> צבא נבוכדנאצר שיילחם בפלשתים מאוחר יותר, או: צבא פרעה, שהוזכר בפסוק הקודם, שיגיע לפלשת כשיחזור ממסע הקרב בצפון, <b>וְהָיוּ לְנַחַל שׁוֹטֵף, וְיִשְׁטְפוּ אֶרֶץ וּמְלוֹאָהּ, עִיר וְיֹשְׁבֵי בָהּ.</b> האסון יקיף את הארץ כמים גואים השוטפים הכול. <b>וְזָעֲקוּ הָאָדָם, וְהֵילִל</b>, יילל <b>כֹּל יוֹשֵׁב הָאָרֶץ.</b>
(ג) <b>מִקּוֹל שַׁעֲטַת פַּרְסוֹת אַבִּירָיו,</b> סוסיו, <b>מֵרַעַשׁ</b> ש<b>לְרִכְבּוֹ,</b> מ<b>הֲמוֹן</b>, שאון <b>גַּלְגִּלָּיו — לֹא־הִפְנוּ</b>, יפנו <b>אָבוֹת אֶל־בָּנִים</b> לעזרתם <b>מֵרִפְיוֹן יָדָיִם,</b> כי לא יהיה בכוחם לעשות דבר. הרעש העולה מכלי המלחמה, פרסות הברזל של הסוסים וגלגלי הרכבים, נועד בין השאר להטיל אימה על האויב.
(ד) הזעקה והיללה יהיו <b>עַל־הַיּוֹם הַבָּא לִשְׁדוֹד אֶת־כָּל־פְּלִשְׁתִּים, לְהַכְרִית לְצֹר וּלְצִידוֹן כֹּל שָׂרִיד עֹזֵר.</b> הפגיעה בפלשתים תפגע קשה גם בצור ובצידון, משום שערי הפלשתים יכלו לסייע להן ולהעניק להן תמיכה. <b>כִּי־שֹׁדֵד ה' אֶת־פְּלִשְׁתִּים</b>, שהם <b>שְׁאֵרִית</b> ה<b>אִי כַפְתּוֹר,</b> כרתים.
(ה) <b>בָּאָה קָרְחָה</b>, חורבן, שממה <b>אֶל־עַזָּה, נִדְמְתָה</b>, נשמדה <b>אַשְׁקְלוֹן. שְׁאֵרִית עִמְקָם</b>, העמק שלהם, האזור שישבו בו הפלשתים <b>–</b> <b>עַד־מָתַי תִּתְגּוֹדָדִי</b>, תפצעי את עצמך מתוך אבל<b>?!</b>
(ו) כאן מגיעה פנייה ציורית: <b>הוֹי, חֶרֶב לַה',</b> הפורענות שנגזרה מלמעלה, <b>עַד־אָנָה</b>, מתי <b>לֹא תִשְׁקֹטִי?!</b> את מכה ומכה ללא הרף. <b>הֵאָסְפִי אֶל־תַּעְרֵךְ,</b> נדנך. <b>הֵרָגְעִי וָדֹמִּי,</b> שקטי.
(ז) והתשובה על כך: <b>אֵיךְ תִּשְׁקֹטִי — וַה' צִוָּה־לָהּ</b> — לחרב <b>אֶל</b>, על <b>אַשְׁקְלוֹן וְאֶל חוֹף הַיָּם. שָׁם יְעָדָהּ,</b> קבע לה מטרה לטבוח.
<h2>פרק מח</h2>
(א) <b>לְמוֹאָב כֹּה־אָמַר ה' צְבָאוֹת אֱלֹהֵי יִשְׂרָאֵל: הוֹי</b>, <b>אֶל</b>, על העיר <b>נְבוֹ כִּי שֻׁדָּדָה, הֹבִישָׁה</b>, הייתה לכלימה ולאכזבה ו<b>נִלְכְּדָה</b> העיר <b>קִרְיָתָיִם, הֹבִישָׁה</b> גם <b>הַ</b>עיר <b>מִּשְׂגָּב</b> <b>וָחָתָּה,</b> נשברה.
(ב) <b>אֵין עוֹד</b>, לא נשאר מ<b>תְּהִלַּת מוֹאָב. בּ</b>עיר <b>חֶשְׁבּוֹן</b>, שעברה כמה ידיים במלחמות שונות, ובמשך הזמן ישבו בה אויבי מואב, <b>חָשְׁבוּ עָלֶיהָ</b> — על מואב <b>רָעָה: לְכוּ וְנַכְרִיתֶנָּה מִגּוֹי. גַּם</b> העיר <b>מַדְמֵן תִּדֹּמִּי,</b> תמותי, <b>אַחֲרַיִךְ</b>, אחרי תושבייך <b>תֵּלֶךְ</b>, תרדוף <b>חָרֶב.</b>
(ג) קולות שבר עולים ממואב: <b>קוֹל צְעָקָה</b> מגיע <b>מֵ</b>העיר <b>חֹרֹנָיִם: "שֹׁד וָשֶׁבֶר גָּדוֹל",</b>
(ד) <b>"נִשְׁבְּרָה מוֹאָב" הִשְׁמִיעוּ זְעָקָה צְעִירֶיהָ</b>,
(ה) <b>כִּי</b> העולה ב<b>מַעֲלֵה</b> הר <b>הַלּוּחִית — בִּבְכִי</b>, תוך כדי בכייה <b>יַעֲלֶה,</b> ב<b>בֶּכִי,</b> <b>כִּי בְּמוֹרַד חֹרוֹנַיִם צָרֵי</b>, האויבים <b>צַעֲקַת־שֶׁבֶר שָׁמֵעוּ:</b>
(ו) <b>"נֻסוּ מַלְּטוּ</b>, הצילו את <b>נַפְשְׁכֶם", וְתִהְיֶנָה</b> כל הערים הללו <b>כַּעֲרוֹעֵר בַּמִּדְבָּר.</b> ייתכן שהמקום ערוער שכן בסביבה מדברית, ואולם נרמז כאן בוודאי הדימוי 'כערער בערבה', המבטא עזובה ושממה.
(ז) ביטחונה ושאננותה של מואב ינופצו. <b>כִּי יַעַן בִּטְחֵךְ,</b> כיוון שבטחת, מואב, <b>בְּמַעֲשַׂיִךְ וּבְאוֹצְרוֹתַיִךְ — גַּם־אַתְּ תִּלָּכֵדִי. וְיָצָא כְמוֹשׁ</b> אלוהייך <b>בַּגּוֹלָה, כֹּהֲנָיו וְשָׂרָיו יַחְדָּו.</b>
(ח) <b>וְיָבֹא שֹׁדֵד אֶל־כָּל־עִיר, ו</b>אפילו <b>עִיר</b> אחת <b>לֹא תִמָּלֵט, וְאָבַד הָעֵמֶק, וְנִשְׁמַד הַמִּישֹׁר, אֲשֶׁר</b>, כי כה <b>אָמַר ה'.</b>
(ט) <b>תְּנוּ־צִיץ לְמוֹאָב,</b> הַעבירו את כתרה של מואב, <b>כִּי נָצֹא תֵּצֵא.</b> מואב תיהרס ותגלה, <b>וְעָרֶיהָ לְשַׁמָּה</b>, שממה <b>תִהְיֶינָה מֵאֵין יוֹשֵׁב בָּהֵן.</b>
(י) <b>אָרוּר</b> ה<b>עֹשֶׂה מְלֶאכֶת ה'</b> — כינוי להרג מואב — <b>רְמִיָּה,</b> שקר, <b>וְאָרוּר מֹנֵעַ חַרְבּוֹ מִדָּם.</b>
(יא) <b>שַׁאֲנַן</b>, שלֵו היה עַם <b>מוֹאָב מִנְּעוּרָיו,</b> מאז ומקדם<b>, וְשֹׁקֵט הוּא אֶל־שְׁמָרָיו,</b> כיין העומד זמן רב ששמריו שוקעים בתחתיתו, <b>וְלֹא־הוּרַק מִכְּלִי אֶל־כֶּלִי.</b> העם המואבי נשאר בארצו <b>וּבַגּוֹלָה לֹא הָלָךְ, עַל־כֵּן עָמַד טַעְמוֹ בּוֹ וְרֵיחוֹ לֹא נָמָר,</b> פג.
(יב) <b>לָכֵן הִנֵּה־יָמִים בָּאִים, נְאֻם־ה', וְשִׁלַּחְתִּי־לוֹ צֹעִים,</b> צועדים ורומסים, מנידים, מריקים, או: מכניעים וכופפים <b>וְצֵעֻהוּ. וְכֵלָיו יָרִיקוּ</b>, ירוקנו את מואב מיינה המשומר — יושביה ואוצרותיה, <b>וְ</b>את <b>נִבְלֵיהֶם</b>, כדי החרס שלהם, כלומר את עריהם ובתיהם, <b>יְנַפֵּצוּ.</b> המואבים היו עם קטן ושקט בדרך כלל, שלא יזם מלחמות, אבל הדברים עומדים להשתנות.
(יג) <b>וּבֹשׁ</b>, יתבייש ויתאכזב <b>מוֹאָב מִכְּמוֹשׁ</b> אלוהיו <b>כַּאֲשֶׁר־בֹּשׁוּ</b>, כמו שהתביישו <b>בֵּית יִשְׂרָאֵל מ</b>העבודה הזרה שהעמידו ב<b>בֵּית אֵל מִבְטֶחָם.</b> אלו ואלו סמכו על אלוהים אחרים ולבסוף התאכזבו.
(יד) <b>אֵיךְ תֹּאמְרוּ,</b> אתם המואבים<b>: "גִּבּוֹרִים אֲנָחְנוּ וְאַנְשֵׁי־חַיִל לַמִּלְחָמָה"?!</b>
(טו) הלוא <b>שֻׁדַּד מוֹאָב, וְעָרֶיהָ עָלָה,</b> הסתלקו, חדלו מלהתקיים, <b>וּמִבְחַר בַּחוּרָיו יָרְדוּ לַטָּבַח. נְאֻם־הַמֶּלֶךְ ה' צְבָאוֹת</b>, שלו צבא השמים וצבא הארץ, <b>שְׁמוֹ.</b>
(טז) <b>קָרוֹב אֵיד</b>, שבר <b>מוֹאָב לָבוֹא, וְרָעָתוֹ מִהֲרָה מְאֹד.</b>
(יז) <b>נֻדוּ לוֹ</b> בצער <b>כָּל־סְבִיבָיו וְכֹל יֹדְעֵי שְׁמוֹ,</b> מכיריו. <b>אִמְרוּ: אֵיכָה נִשְׁבַּר</b> מואב שהיה <b>מַטֵּה־עֹז</b> ו<b>מַקֵּל תִּפְאָרָה</b>, שלטון יציב ומפואר<b>?!</b>
(יח) <b>רְדִי מִכָּבוֹד</b>, ממעמדך הרם <b>וּשְׁבִי בַצָּמָא, יֹשֶׁבֶת בַּת</b>, קהילת <b>דִּיבוֹן, כִּי־שֹׁדֵד מוֹאָב עָלָה בָךְ</b> ו<b>שִׁחֵת מִבְצָרָיִךְ.</b>
(יט) <b>אֶל</b>, על ה<b>דֶּרֶךְ עִמְדִי וְצַפִּי</b>, צְפי, <b>יוֹשֶׁבֶת עֲרוֹעֵר.</b> ייתכן שערוער הייתה מבודדת מאזור המלחמה, ולכן יושביה יצפו לחדשות על אם הדרך. <b>שַׁאֲלִי</b> את האיש ה<b>נָס וְ</b>את האשה ה<b>נִמְלָטָה, אִמְרִי</b> להם<b>: "מַה־נִּהְיָתָה?"</b> מה אירע במלחמה?
(כ) והבורחים ישיבו:<b>"הֹבִישׁ מוֹאָב כִּי־חַתָּה,</b> נשברה. <b>הֵלִילוּ וּזְעָקוּ, הַגִּידוּ בְאַרְנוֹן</b>, הנחל שבגבול ארץ מואב <b>כִּי שֻׁדַּד מוֹאָב</b>
(כא) <b>וּמִשְׁפָּט</b>, עונש <b>בָּא אֶל־אֶרֶץ הַמִּישֹׁר: אֶל־חֹלוֹן וְאֶל־יַהְצָה וְעַל־מֵיפָעַת</b>
(כב) <b>וְעַל־דִּיבוֹן וְעַל־נְבוֹ וְעַל־בֵּית דִּבְלָתָיִם</b>
(כג) <b>וְעַל קִרְיָתַיִם וְעַל־בֵּית גָּמוּל וְעַל־בֵּית מְעוֹן</b>
(כד) <b>וְעַל־קְרִיּוֹת וְעַל־בָּצְרָה —</b> כולן ערים במואב, <b>וְעַל</b> שאר <b>כָּל־עָרֵי אֶרֶץ מוֹאָב הָרְחֹקוֹת וְהַקְּרֹבוֹת".</b>
(כה) והנביא מתייחס אל הגאווה המופרזת של מואב: <b>נִגְדְּעָה קֶרֶן מוֹאָב, וּזְרֹעוֹ נִשְׁבָּרָה. נְאֻם ה'.</b>
(כו) <b>הַשְׁכִּירֻהוּ</b>, הַשקוהו לשכרה <b>כִּי עַל־ה' הִגְדִּיל,</b> התפאר. המואבים לא נפגעו מן המלחמות שהתחוללו בממלכות ישראל ויהודה. אף הזרים ששלטו בישראל לא שהו במואב. לפיכך היו המואבים שבעי רצון מעצמם, וראו בכך הוכחה לצדקת דרכם. ובהמשך לדימוי השיכור: <b>וְסָפַק מוֹאָב בְּקִיאוֹ.</b> הוא יתייסר בזמן שיקיא, <b>וְהָיָה לִשְׂחֹק גַּם־הוּא.</b> נוסף על עצם הפורענות, המדינה תהיה ללעג ולשחוק.
(כז) <b>וְאִם לוֹא</b>, אכן, מושא <b>הַשְּׂחֹק הָיָה לְךָ יִשְׂרָאֵל.</b> היית דרך קבע לועג ושמח לאידם של ישראל. <b>אִם־בְּגַנָּבִים נִמְצָא,</b> והרי ישראל לא נמצא בין גנבים הנתפסים, ולמרות זאת <b>— כִּי־מִדֵּי דְבָרֶיךָ בּוֹ,</b> בכל הזדמנות שאתה מדבר על ישראל <b>תִּתְנוֹדָד,</b> אתה מכרכר, מתנועע בלעג, או: יוצא משיווי משקלך.
(כח) <b>עִזְבוּ</b> את ה<b>עָרִים וְשִׁכְנוּ בַסֶּלַע, יֹשְׁבֵי מוֹאָב, וִהְיוּ כְיוֹנָה</b> אשר <b>תְּקַנֵּן בְּעֶבְרֵי פִי־פָחַת,</b> בשפת המצוקים. פעמים רבות מקננות יונים בסלעים, ומכיוון שיש בארץ מואב כמה נחלים עמוקים, הן עשויות לבנות את קינן בצדי המצוק. כך אתם, יושבי מואב, לא תוכלו לשהות אלא במקומות נידחים ומסוכנים, שרודפיכם לא יגיעו אליהם.
(כט) <b>שָׁמַעְנוּ גְאוֹן־מוֹאָב, גֵּאֶה מְאֹד, גָּבְהוֹ וּגְאוֹנוֹ וְגַאֲוָתוֹ וְרֻם לִבּוֹ.</b> המואבים רואים את עצמם אנשים גדולים וחשובים ביותר.
(ל) <b>אֲנִי יָדַעְתִּי, נְאֻם־ה',</b> את <b>עֶבְרָתוֹ,</b> יהירותו הזדונית והמשחיתה, <b>וְלֹא־כֵן,</b> אינו אמת. <b>בַּדָּיו</b>, בדיותיו ושקריו <b>לֹא־כֵן עָשׂוּ,</b> לא התקיימו, ואין בהם ממש. או: לא כגאוותו היו הישגיו בפועל.
(לא) בצד התוכחה ותיאור הפורענות הנביא מבטא גם רגישות לייסורים העתידים לבוא על מואב: <b>עַל־כֵּן עַל־מוֹאָב אֲיֵלִיל,</b> איילל, <b>וּלְמוֹאָב כֻּלֹּה אֶזְעָק, אֶל</b>, על <b>אַנְשֵׁי</b> העיר <b>קִיר־חֶרֶשׂ</b> לבי <b>יֶהְגֶּה</b>, יהמה, יגנח<b>.</b>
(לב) <b>מִבְּכִי יַעְזֵר</b>, שכבר נחרבה, <b>אֶבְכֶּה־לָּךְ, הַגֶּפֶן שִׂבְמָה,</b> עיר מואבית שגפנים צמחו בסביבתה. הבכי הצפוי לשבמה הוא כמו הבכי על חורבנה של העיר יעזר. <b>נְטִישֹׁתַיִךְ</b>, ענפייך המתפשטים, הם בנייך, <b>עָבְרוּ יָם</b> כשיצאו בגולה, <b>עַד יָם יַעְזֵר נָגָעוּ,</b> הגיעו. <b>עַל־קֵיצֵךְ וְעַל־בְּצִירֵךְ</b>, על יבול התאנים והענבים שלך <b>שֹׁדֵד נָפָל,</b> יתנפל.
(לג) <b>וְנֶאֶסְפָה,</b> תיפסק <b>שִׂמְחָה וָגִיל מִכַּרְמֶל</b>, אזור נטוע ופורה, <b>וּמֵאֶרֶץ מוֹאָב</b> בכלל, <b>וְיַיִן מִיקָבִים הִשְׁבַּתִּי,</b> ביטלתי. <b>לֹא־יִדְרֹךְ</b> ענבים וישיר: <b>הֵידָד.</b> גם אם יישמעו קריאות <b>הֵידָד — לֹא הֵידָד</b>, הם אינם בהקשר שמח, אלא קריאות שוד.
(לד) <b>מִזַּעֲקַת חֶשְׁבּוֹן עַד־אֶלְעָלֵה</b> ו<b>עַד־יַהַץ נָתְנוּ קוֹלָם</b>. קול הזועקים יישמע עד יהץ, <b>מִצֹּעַר עַד־חֹרֹנַיִם</b> הכול בוכים על <b>עֶגְלַת שְׁלִשִׁיָּה,</b> עֶגלה משובחת. נראה שזהו גם שם או כינוי למקום כלשהו, <b>כִּי גַּם־מֵי</b> נחל <b>נִמְרִים לִמְשַׁמּוֹת,</b> לשממות <b>יִהְיוּ.</b>
(לה) <b>וְהִשְׁבַּתִּי לְמוֹאָב, נְאֻם־ה', מַעֲלֶה</b> ב<b>בָמָה וּמַקְטִיר לֵאלֹהָיו.</b> לא ישרוד ממנה מי שיוכל להקריב קרבנות למען מואב.
(לו) למרות שהנביא שמח עקרונית במפלתם של המואבים, הוא מרגיש גם את צערם ומשתתף בו בראותו אותם מוכים ואת מדינתם נחרבת. <b>עַל־כֵּן לִבִּי לְמוֹאָב כַּחֲלִלִים יֶהֱמֶה,</b> מיילל, <b>וְלִבִּי אֶל־אַנְשֵׁי קִיר־חֶרֶשׂ כַּחֲלִילִים יֶהֱמֶה, עַל־כֵּן יִתְרַת עָשָׂה</b>, על כך שהנשאר מעבודתם, חסכונם ועושרם <b>אָבָדוּ.</b>
(לז) <b>כִּי כָל־רֹאשׁ קָרְחָה,</b> מרוט באבל, <b>וְכָל־זָקָן גְּרֻעָה,</b> כרות, <b>עַל כָּל־יָדַיִם גְּדֻדֹת,</b> שריטות, <b>וְעַל־מָתְנַיִם שָׂק.</b> מנהג הקרחה והשריטה על מת, שנאסר על ישראל, היה נפוץ בכל עמי האזור. את אבלם העמוק ביטאו המואבים בתלישת שער ובפציעה עצמית.
(לח) <b>עַל כָּל־גַּגּוֹת מוֹאָב וּבִרְחֹבֹתֶיהָ כֻּלֹּה מִסְפֵּד, כִּי־שָׁבַרְתִּי אֶת־מוֹאָב כִּכְלִי אֵין־חֵפֶץ בּוֹ,</b> שאין בו צורך. <b>נְאֻם־ה'.</b> מואב היא ארץ קטנה שתישבר לרסיסים, ולעולם לא תשוב להיות מדינה של ממש.
(לט) <b>אֵיךְ חַתָּה</b>, נשברה ארצם <b>— הֵילִילוּ,</b> יללו, <b>אֵיךְ הִפְנָה־עֹרֶף מוֹאָב, בּוֹשׁ,</b> נכלם ומאוכזב. <b>וְהָיָה מוֹאָב לִשְׂחֹק וְלִמְחִתָּה,</b> לפחד, <b>לְכָל־סְבִיבָיו.</b>
(מ) סיכום הפורענות והקינה: <b>כִּי־כֹה אָמַר ה': הִנֵּה</b> האויב <b>כַנֶּשֶׁר יִדְאֶה</b> מארץ רחוקה, <b>וּפָרַשׂ כְּנָפָיו אֶל־מוֹאָב.</b>
(מא) <b>נִלְכְּדָה הַקְּרִיּוֹת,</b> שם עיר במואב, <b>וְהַמְּצָדוֹת נִתְפָּשָׂה,</b> נכבשו. <b>וְהָיָה לֵב גִּבּוֹרֵי מוֹאָב</b> האמיצים <b>בַּיּוֹם הַהוּא כְּלֵב אִשָּׁה מְצֵרָה,</b> כואבת וסובלת.
(מב) <b>וְנִשְׁמַד מוֹאָב מֵעָם, כִּי עַל־ה' הִגְדִּיל,</b> התפאר. המואבים לא עשו מלחמה של ממש נגד ישראל, אך הם התגרו בהם, לעגו להם והתגאו מאוד.
(מג) <b>פַּחַד וָפַחַת</b>, בור <b>וָפָח</b>, מלכודת יבואו <b>עָלֶיךָ, יוֹשֵׁב מוֹאָב. נְאֻם־ה'.</b>
(מד) <b>הַנָּס מִפְּנֵי הַפַּחַד — יִפֹּל אֶל־הַפַּחַת, וְהָעֹלֶה מִן־הַפַּחַת — יִלָּכֵד בַּפָּח, כִּי־אָבִיא אֵלֶיהָ — אֶל־מוֹאָב,</b> את <b>שְׁנַת פְּקֻדָּתָם,</b> שעת הגמול שלהם. <b>נְאֻם־ה'.</b>
(מה) <b>בְּצֵל חֶשְׁבּוֹן עָמְדוּ</b>, חדלו <b>מִכֹּחַ</b> ה<b>נָסִים.</b> הבורחים שלא היה להם עוד כוח לנוס, חסו בצלה של עיר המבצר חשבון. וכאן בא קטע הלקוח בעיקרו משירה קדומה המופיעה בתורה על כיבוש מואב בידי סיחון. <b>כִּי־אֵשׁ יָצָא מֵחֶשְׁבּוֹן, וְלֶהָבָה מִבֵּין</b>, מתוך עירו של <b>סִיחוֹן,</b> חשבון. <b>וַתֹּאכַל</b> האש את <b>פְּאַת</b>, גבול, או: את ראשי <b>מוֹאָב וְ</b>את <b>ְקָדְקֹד</b>, ראשם של <b>בְּנֵי שָׁאוֹן.</b> כולם יישרפו.
(מו) <b>אוֹי־לְךָ מוֹאָב, אָבַד עַם־כְּמוֹשׁ, כִּי־לֻקְּחוּ בָנֶיךָ בַּשֶּׁבִי וּבְנֹתֶיךָ בַּשִּׁבְיָה.</b>
(מז) ואולם בסופו של דבר תהיה גם להם תקומה כלשהי: <b>וְשַׁבְתִּי</b> את <b>שְׁבוּת־מוֹאָב בְּאַחֲרִית הַיָּמִים. נְאֻם־ה'. עַד־הֵנָּה,</b> עד כאן <b>מִשְׁפַּט מוֹאָב.</b>
<h2>פרק מט</h2>
(א) <b>לִבְנֵי עַמּוֹן כֹּה אָמַר ה': הֲבָנִים אֵין לְיִשְׂרָאֵל, אִם־יוֹרֵשׁ אֵין לוֹ,</b> האם אין לישראל בנים או יורשים אחרים — ו<b>מַדּוּעַ יָרַשׁ מַלְכָּם,</b> מלך העמונים, או: אלוהי בני עמון הנקרא 'מלכום' או 'מלכם' <b>אֶת־גָּד, וְעַמּוֹ</b> של מלכם <b>בְּעָרָיו</b> — בערי ישראל <b>יָשָׁב?!</b>
(ב) <b>לָכֵן הִנֵּה יָמִים בָּאִים, נְאֻם־ה', וְהִשְׁמַעְתִּי אֶל־רַבַּת</b>, העיר רבה, בירתם של <b>בְּנֵי־עַמּוֹן תְּרוּעַת מִלְחָמָה,</b> ובסופה של מלחמה זו — <b>וְהָיְתָה</b> רבה <b>לְתֵל שְׁמָמָה, וּבְנֹתֶיהָ</b>, הערים הקטנות שסביבה <b>בָּאֵשׁ תִּצַּתְנָה, וְיָרַשׁ יִשְׂרָאֵל אֶת־יֹרְשָׁיו, אָמַר ה'.</b> אלה שהתיימרו להיות היורשים של ישראל יאבדו מארצם, וישראל יירשום.
(ג) <b>הֵילִילִי,</b> יללי, העיר <b>חֶשְׁבּוֹן</b> שבמואב, <b>כִּי שֻׁדְּדָה</b> העיר העמונית <b>עַי</b> הסמוכה. <b>צְעַקְנָה, בְּנוֹת רַבָּה,</b> רבת עמון, <b>חֲגֹרְנָה שַׂקִּים, סְפֹדְנָה וְהִתְשׁוֹטַטְנָה</b>, ושוטטו <b>בַּגְּדֵרוֹת,</b> בין הגדרות, או בשטחי המרעה לקונן או להימלט שם, שכן חומות העיר כבר אינן מגינות, <b>כִּי מַלְכָּם</b> — מלך עמון, או: אלילם <b>בַּגּוֹלָה יֵלֵךְ, כֹּהֲנָיו וְשָׂרָיו יַחְדָּיו</b>, כולם.
(ד) <b>מַה־תִּתְהַלְלִי</b>, תשתבחי, עמון, <b>בָּעֲמָקִים,</b> האזורים הפוריים — הלוא <b>זָב</b>, נזל, התמוסס והלך <b>עִמְקֵךְ,</b> <b>הַבַּת הַשּׁוֹבֵבָה</b>, כינוי למדינה הקטנה הסוטה מדרך הישר <b>הַבֹּטְחָה בְּאֹצְרֹתֶיהָ</b> ואומרת<b>: מִי יָבוֹא אֵלָי?!</b>
(ה) <b>הִנְנִי מֵבִיא עָלַיִךְ פַּחַד, נְאֻם־ה' אֱלוֹהִים צְבָאוֹת, מִכָּל־סְבִיבָיִךְ. וְנִדַּחְתֶּם אִישׁ לְפָנָיו,</b> כל אחד יברח לנגדו בלא כיוון, <b>וְאֵין מְקַבֵּץ לַנֹּדֵד.</b>
(ו) <b>וְאַחֲרֵי־כֵן,</b> אחרי המפלה הגדולה, <b>אָשִׁיב אֶת־שְׁבוּת בְּנֵי־עַמּוֹן. נְאֻם־ה'.</b>
(ז) נבואה <b>לֶאֱדוֹם,</b> שאף היא ממלכה קטנה, <b>כֹּה אָמַר ה' צְבָאוֹת: הַאֵין עוֹד חָכְמָה בְּתֵימָן,</b> עיר אדומית. 'ארץ התימני' מוזכרת כמוצאו של אחד ממלכי אדום. ייתכן שהארץ מכונה תימן משום שהיא שוכנת מדרום לארץ ישראל ויהודה. <b>אָבְדָה עֵצָה מִבָּנִים, נִסְרְחָה</b>, התקלקלה <b>חָכְמָתָם?!</b> חכמת אדום ותחבולותיה לא עמדו לה לעצור את הרעה.
(ח) <b>נֻסוּ, הָפְנוּ,</b> התפנו, <b>הֶעְמִקוּ לָשֶׁבֶת,</b> רדו להיסתר, <b>יֹשְׁבֵי</b> העיר <b>דְּדָן, כִּי אֵיד</b>, שֶׁבר <b>עֵשָׂו הֵבֵאתִי עָלָיו</b> ב<b>עֵת פְּקַדְתִּיו,</b> כשאזכור אותם לרעה.
(ט) <b>אִם־בֹּצְרִים בָּאוּ לָךְ — לֹא יַשְׁאִרוּ עוֹלֵלוֹת,</b> ענבים בודדים?! הרי בדרך כלל הבוצרים משאירים אחריהם מעט ענבים בכרם, ו<b>אִם־גַּנָּבִים</b> באים <b>בַּלַּיְלָה — הִשְׁחִיתוּ דַיָּם.</b> הם משחיתים כדי צורכם ולא יותר;
(י) ואילו לך לא יישאר דבר מיבולך ואוצרותייך, <b>כִּי־אֲנִי חָשַׂפְתִּי אֶת־עֵשָׂו,</b> אבי אדום, <b>גִּלֵּיתִי אֶת־מִסְתָּרָיו, וְנֶחְבָּה</b>, להיחבא <b>לֹא יוּכָל. שֻׁדַּד זַרְעוֹ וְאֶחָיו וּשְׁכֵנָיו וְאֵינֶנּוּ.</b> ישדדו אותו מכול וכול.
(יא) <b>עָזְבָה</b>, עזוב <b>יְתֹמֶיךָ,</b> ו<b>אֲנִי אֲחַיֶּה</b> אותם, <b>וְאַלְמְנוֹתֶיךָ עָלַי תִּבְטָחוּ.</b> לכם עצמכם אין כל תקווה, ועל היתומים והאלמנות לסמוך על רחמי שמים.
(יב) <b>כִּי־כֹה אָמַר ה': הִנֵּה</b> העמים <b>אֲשֶׁר־אֵין מִשְׁפָּטָם</b>, אינם רגילים <b>לִשְׁתּוֹת</b> את <b>הַכּוֹס</b>, הפורענות — גם הם <b>שָׁתוֹ יִשְׁתּוּ</b> אותה, <b>וְאַתָּה הוּא</b> ש<b>נָקֹה תִּנָּקֶה?!</b> גם השלווים שבעמי האזור הוכו קשות, בין השאר מיד נבוכדנאצר, ומדינה קטנה הסגורה בתוך עצמה כאדום חושבת שתצא מהעניין בלא פגע?! <b>לֹא תִנָּקֶה, כִּי שָׁתֹה תִּשְׁתֶּה</b> גם אתה את כוס התרעלה.
(יג) <b>כִּי בִי נִשְׁבַּעְתִּי, נְאֻם־ה', כִּי־לְשַׁמָּה, לְחֶרְפָּה, לְחֹרֶב</b>, ליובש ובצורת, או: לחורבן <b>וְלִקְלָלָה תִּהְיֶה בָצְרָה</b>, עיר גדולה באדום, המסמלת לעתים את אדום כולה. <b>וְכָל־עָרֶיהָ תִהְיֶינָה לְחָרְבוֹת עוֹלָם.</b>
(יד) <b>שְׁמוּעָה שָׁמַעְתִּי מֵאֵת ה', וְצִיר</b>, שליח <b>בַּגּוֹיִם שָׁלוּחַ</b>. כבר נשלחו שליחים אל ראשי המדינות בחשאי או שלא בחשאי לאמור: <b>הִתְקַבְּצוּ וּבֹאוּ עָלֶיהָ</b> — על אדום <b>וְקוּמוּ לַמִּלְחָמָה.</b>
(טו) <b>כִּי־הִנֵּה קָטֹן נְתַתִּיךָ בַּגּוֹיִם, בָּזוּי בָּאָדָם.</b> אתם עם קטן שאיש אינו מכבדו.
(טז) <b>תִּפְלַצְתְּךָ</b>, אליליך המזוויעים <b>הִשִּׁיא</b>, רימו <b>אֹתָךְ,</b> ו<b>זְדוֹן לִבֶּךָ</b> גרם לך לביטחון של הבל, <b>שֹׁכְנִי בְּחַגְוֵי,</b> שוכן בראש <b>הַסֶּלַע</b>. אחת הערים החשובות באדום היא פטרה, 'הסלע האדום', <b>תֹּפְשִׂי,</b> תופס <b>מְרוֹם גִּבְעָה.</b> אתם יושבים על הרים מבוצרים ולכן חשים ביטחון גמור. ואולם <b>כִּי־תַגְבִּיהַּ כַּנֶּשֶׁר קִנֶּךָ — מִשָּׁם אוֹרִידְךָ. נְאֻם־ה'.</b>
(יז) <b>וְהָיְתָה אֱדוֹם לְשַׁמָּה,</b> לשממה. <b>כֹּל עֹבֵר עָלֶיהָ</b> הרואה את החורבן <b>יִשֹּׁם</b>, ישתומם <b>וְיִשְׁרֹק</b> בבוז <b>עַל־כָּל־מַכּוֹתֶהָ.</b>
(יח) <b>כְּמַהְפֵּכַת סְדֹם וַעֲמֹרָה וּשְׁכֵנֶיהָ, אָמַר ה', לֹא־יֵשֵׁב שָׁם</b> — בארץ אדום <b>אִישׁ, וְלֹא־יָגוּר בָּהּ בֶּן־אָדָם.</b>
(יט) <b>הִנֵּה כְּאַרְיֵה יַעֲלֶה</b> ויגיח <b>מִגְּאוֹן הַיַּרְדֵּן,</b> אזור הגאות מסביב לנהר, שהיה מלא בצמחייה עבותה, ושכנו בו אריות גם אלף שנים לאחר זמנו של ירמיהו, <b>אֶל־נְוֵה אֵיתָן,</b> מקום מרעה עצום. <b>כִּי־אַרְגִּיעָה</b>, בן רגע <b>אֲרִיצֶנּוּ</b>, אשלח אותו להיות <b>מֵעָלֶיהָ</b> — על הכבשה, המגלמת את אדום השאננה. <b>וּמִי</b>, כל מי שהוא <b>בָחוּר</b>, נבחר למשימה לצאת למלחמה <b>אֵלֶיהָ אֶפְקֹד,</b> אצווה עליו להילחם. <b>כִּי מִי כָמוֹנִי, וּמִי יֹעִידֶנִּי,</b> מי יקבע לי מועד, <b>וּמִי־זֶה</b> ה<b>רֹעֶה אֲשֶׁר יַעֲמֹד לְפָנָי</b> כדי להציל את צאנו מן האריה. אין לכם במי להיעזר ועל מי לסמוך.
(כ) <b>לָכֵן שִׁמְעוּ עֲצַת־ה' אֲשֶׁר יָעַץ אֶל</b>, על <b>אֱדוֹם, וּמַחְשְׁבוֹתָיו אֲשֶׁר חָשַׁב אֶל יֹשְׁבֵי תֵימָן: אִם־לוֹא</b>, אכן <b>יִסְחָבוּם צְעִירֵי הַצֹּאן.</b> הם יהיו כה עלובים, שאפילו חיילים צעירים ולא מנוסים יגררו אותם כמו טרף. <b>אִם־לֹא</b>, באמת <b>יַשִּׁים עֲלֵיהֶם נְוֵהֶם,</b> יהפוך את בתיהם לשממה.
(כא) <b>מִקּוֹל נִפְלָם רָעֲשָׁה הָאָרֶץ, צְעָקָה</b> של האדומים <b>— בְּיַם־סוּף נִשְׁמַע קוֹלָהּ.</b>
(כב) <b>הִנֵּה כַנֶּשֶׁר יַעֲלֶה</b> האויב <b>וְיִדְאֶה וְיִפְרֹשׂ כְּנָפָיו עַל־בָּצְרָה. וְהָיָה לֵב גִּבּוֹרֵי אֱדוֹם בַּיּוֹם הַהוּא כְּלֵב אִשָּׁה מְצֵרָה.</b>
(כג) נבואה <b>לְ</b>ממלכת <b>דַמֶּשֶׂק: בּוֹשָׁה חֲמָת וְאַרְפָּד,</b> ערי ארם-דמשק נהיו לכלימה וחרפה, <b>כִּי־שְׁמֻעָה רָעָה</b> על בוא אויב <b>שָׁמְעוּ,</b> ו<b>נָמֹגוּ</b>, נמסו ונחלשו, כמו מי שנמצא <b>בַּיָּם</b> מ<b>דְּאָגָה, הַשְׁקֵט</b>, להירגע <b>לֹא יוּכָל.</b>
(כד) <b>רָפְתָה</b>, נחלשה <b>דַמֶּשֶׂק, הִפְנְתָה</b>, פנתה <b>לָנוּס, וְרֶטֶט הֶחֱזִיקָה,</b> היא רעדה, <b>צָרָה וַחֲבָלִים</b>, צירים <b>אֲחָזַתָּה כַּיּוֹלֵדָה.</b> הארמים במצוקה קשה, ומעמדם מתמוטט לנגדם.
(כה) וכך הם אומרים: <b>אֵיךְ לֹא־עֻזְּבָה</b>, כיצד לא הניחו הכובשים את <b>עִיר תְּהִלָּת קִרְיַת מְשׂוֹשִׂי</b>, שמחתי, את העיר החזקה והמעולה<b>?!</b>
(כו) <b>לָכֵן יִפְּלוּ בַחוּרֶיהָ בִּרְחֹבֹתֶיהָ, וְכָל־אַנְשֵׁי הַמִּלְחָמָה יִדַּמּוּ</b>, ייכרתו <b>בַּיּוֹם הַהוּא. נְאֻם ה' צְבָאוֹת.</b>
(כז) <b>וְהִצַּתִּי אֵשׁ בְּחוֹמַת דַּמָּשֶׂק, וְאָכְלָה אַרְמְנוֹת בֶּן־הֲדָד,</b> שמלך בדמשק במשך שנים.
(כח) הנבואה המיועדת <b>לְקֵדָר</b>, שבט או איגוד שבטים ערביים בשוליה של ארץ ישראל, <b>וּלְמַמְלְכוֹת חָצוֹר,</b> שכנראה גם הן ממלכות ערביות באזור, <b>אֲשֶׁר הִכָּה נְבוּכַדְרֶאצַּר מֶלֶךְ־בָּבֶל. כֹּה אָמַר ה': קוּמוּ עֲלוּ אֶל־קֵדָר וְשָׁדְדוּ אֶת־בְּנֵי־קֶדֶם,</b> בני המזרח.
(כט) את <b>אָהֳלֵיהֶם וְצֹאנָם יִקָּחוּ,</b> את <b>יְרִיעוֹתֵיהֶם</b>, יריעות האוהלים שלהם <b>וְכָל־כְּלֵיהֶם וּגְמַלֵּיהֶם יִשְׂאוּ</b> וייקחו <b>לָהֶם.</b> לא מדובר בכיבוש שטח אלא בשוד בהמותיהם וחפציהם של שבטים נודדים. <b>וְקָרְאוּ</b>, הבריות יאמרו <b>עֲלֵיהֶם</b> דברי <b>מָגוֹר</b>, אימה <b>מִסָּבִיב:</b>:
(ל) <b>נֻסוּ, נֻּדוּ</b>, נועו <b>מְאֹד. הֶעְמִיקוּ לָשֶׁבֶת,</b> התחבאו <b>יֹשְׁבֵי חָצוֹר, נְאֻם־ה', כִּי־יָעַץ עֲלֵיכֶם נְבוּכַדְרֶאצַּר מֶלֶךְ־בָּבֶל עֵצָה וְחָשַׁב עֲלֵיכֶם מַחֲשָׁבָה</b>. יש לו תכניות לכבוש את ארצות הפריפריה, ואתם בכללן<b>:</b>
(לא) <b>קוּמוּ, עֲלוּ אֶל־גּוֹי שְׁלֵיו</b> ה<b>יוֹשֵׁב לָבֶטַח, נְאֻם־ה',</b> גוי ש<b>לֹא־דְלָתַיִם וְלֹא־בְרִיחַ</b>, מוט הנועל את השער <b>לוֹ, בָּדָד יִשְׁכֹּנוּ.</b> עם נוודים. למרות שאין בו כדי לאיים, נבוכדנאצר ישדוד אותו בדרכו.
(לב) <b>וְהָיוּ גְמַלֵּיהֶם לָבַז, וַהֲמוֹן מִקְנֵיהֶם — לְשָׁלָל. וְזֵרִתִים</b>, אפזר אותם <b>לְכָל־רוּחַ, קְצוּצֵי פֵאָה</b>. נראה ששבטים אלה נהגו להסתפר ולקצוץ את שערותיהם. <b>וּמִכָּל־עֲבָרָיו אָבִיא אֶת־אֵידָם,</b> מפלתם. <b>נְאֻם־ה'.</b>
(לג) <b>וְהָיְתָה חָצוֹר לִמְעוֹן תַּנִּים, שְׁמָמָה עַד־עוֹלָם. לֹא־יֵשֵׁב שָׁם אִישׁ, וְלֹא־יָגוּר בָּהּ בֶּן־אָדָם.</b> כל האזור המדברי שנמצא על גבולות ארץ ישראל המזרחיים והדרומיים יהיה שממה.
(לד) <b>אֲשֶׁר הָיָה דְבַר־ה' אֶל־יִרְמְיָהוּ הַנָּבִיא אֶל־עֵילָם, בְּרֵאשִׁית מַלְכוּת צִדְקִיָּה מֶלֶךְ־יְהוּדָה, לֵאמֹר׃</b>
(לה) <b>כֹּה אָמַר ה' צְבָאוֹת: הִנְנִי שֹׁבֵר אֶת־קֶשֶׁת עֵילָם,</b> שהיא <b>רֵאשִׁית גְּבוּרָתָם</b> וכוחם. עילם הייתה ממלכה שאיימה על בבל, על אשור ועל פרס, אך ממלכות אלה שבו והביסו את עילם בשדה הקרב. העיר שושן למשל, הייתה במקורה בירה עילמית, והפכה לאחת מערי הבירה של פרס.
(לו) <b>וְהֵבֵאתִי אֶל־עֵילָם אַרְבַּע רוּחוֹת מֵאַרְבַּע קְצוֹת הַשָּׁמַיִם, וְזֵרִתִים</b>, אפזר אותם <b>לְכֹל הָרֻחוֹת הָאֵלֶּה, וְלֹא־יִהְיֶה</b>, יימצא <b>הַגּוֹי אֲשֶׁר לֹא־יָבוֹא</b>, יבואו ל<b>שָׁם נִדְּחֵי עֵילָם.</b> העילמים לא יוכלו להגן על עצמם, והם יתפזרו בקרב עמים אחרים.
(לז) <b>וְהַחְתַּתִּי</b>, אשבור <b>אֶת־עֵילָם לִפְנֵי אֹיְבֵיהֶם וְלִפְנֵי מְבַקְשֵׁי נַפְשָׁם, וְהֵבֵאתִי עֲלֵיהֶם רָעָה, אֶת־חֲרוֹן אַפִּי,</b> כעסי. <b>נְאֻם־ה'. וְשִׁלַּחְתִּי אַחֲרֵיהֶם אֶת־הַחֶרֶב עַד כַּלּוֹתִי אוֹתָם.</b>
(לח) <b>וְשַׂמְתִּי</b> את <b>כִסְאִי בְּעֵילָם</b> לשפוט אותה, <b>וְהַאֲבַדְתִּי מִשָּׁם מֶלֶךְ וְשָׂרִים. נְאֻם־ה'.</b>
(לט) <b>וְהָיָה בְּאַחֲרִית הַיָּמִים אָשִׁיב אֶת־שְׁבוּת עֵילָם. נְאֻם־ה'.</b> אמנם לא הייתה לעילם תחייה כמדינה עצמאית, ולא נשאר דבר מהממלכה מלבד זיכרון היסטורי, אבל היא לא נותרה שוממה ואנשים חיים על אדמתה עד היום.
<h2>פרק נ</h2>
(א) <b>הַדָּבָר אֲשֶׁר דִּבֶּר ה' אֶל</b>, על <b>בָּבֶל, אֶל אֶרֶץ כַּשְׂדִּים, בְּיַד יִרְמְיָהוּ הַנָּבִיא:</b>
(ב) <b>הַגִּידוּ בַגּוֹיִם וְהַשְׁמִיעוּ וּשְׂאוּ־נֵס,</b> הרימו דגל, פרסמו, <b>הַשְׁמִיעוּ אַל־תְּכַחֵדוּ,</b> תסתירו. <b>אִמְרוּ: נִלְכְּדָה בָבֶל, הֹבִישׁ</b>, המיט בושה, אִכזב <b>בֵּל,</b> כינוי לאליל הראשי של בבל, במיוחד של בבל העיר, <b>חַת</b>, נשבר <b>מְרֹדָךְ,</b> שמו של בל, <b>הֹבִישׁוּ עֲצַבֶּיהָ, חַתּוּ גִּלּוּלֶיהָ,</b> אליליה,
(ג) <b>כִּי עָלָה עָלֶיהָ גּוֹי מִצָּפוֹן</b>, מממלכת מדי ופרס. <b>הוּא־יָשִׁית</b>, ישים <b>אֶת־אַרְצָהּ לְשַׁמָּה,</b> לשממה <b>וְלֹא־יִהְיֶה יוֹשֵׁב בָּהּ, מֵאָדָם וְעַד־בְּהֵמָה, נָדוּ</b>, נעו <b>הָלָכוּ.</b>
(ד) <b>בַּיָּמִים הָהֵמָּה וּבָעֵת הַהִיא</b>, כאשר בבל תיפול, <b>נְאֻם־ה', יָבֹאוּ בְנֵי־יִשְׂרָאֵל</b>, שיישארו מעשרת השבטים, <b>הֵמָּה וּבְנֵי־יְהוּדָה יַחְדָּו, הָלוֹךְ וּבָכוֹ יֵלֵכוּ</b> מהתרגשות ותחנונים, <b>וְאֶת־ה' אֱלֹהֵיהֶם יְבַקֵּשׁוּ.</b>
(ה) על <b>צִיּוֹן</b> הם <b>יִשְׁאָלוּ, דֶּרֶךְ הֵנָּה,</b> לכאן — מקום עמידת הנביא — מועדות <b>פְנֵיהֶם</b>, ויאמרו<b>: בֹּאוּ וְנִלְווּ</b>, ונתחבר <b>אֶל־ה',</b> לכרות עמו <b>בְּרִית עוֹלָם</b> ש<b>לֹא תִשָּׁכֵחַ.</b>
(ו) הערה המתייחסת גם היא לישראל: כמו <b>צֹאן אֹבְדוֹת הָיוּ עַמִּי,</b> כי <b>רֹעֵיהֶם הִתְעוּם</b>, מנהיגיהם גרמו להם לאבד את דרכם. על <b>הָרִים</b> המייגעים את הצאן <b>שׁוֹבְבוּם,</b> הטו אותם הרועים, <b>מֵהַר אֶל־גִּבְעָה הָלָכוּ, שָׁכְחוּ</b> מקום <b>רִבְצָם.</b> הם כבר אינם יודעים אפילו לאן הם שייכים.
(ז) <b>כָּל־מוֹצְאֵיהֶם אֲכָלוּם,</b> כילו בהם, <b>וְצָרֵיהֶם</b>, אויביהם שהצרו להם <b>אָמְרוּ: לֹא נֶאְשָׁם,</b> אין עלינו כל אשמה, שהרי הדבר מגיע להם <b>תַּחַת אֲשֶׁר חָטְאוּ לַה',</b> שהוא להם <b>נְוֵה</b>, מעון <b>צֶדֶק, וּמִקְוֵה</b>, תקוות <b>אֲבוֹתֵיהֶם ה'.</b>
(ח) <b>נֻדוּ</b>, יושבי בבל, <b>מִתּוֹךְ בָּבֶל</b> העומדת להיחרב, <b>וּמֵאֶרֶץ כַּשְׂדִּים צֵאוּ, וִהְיוּ כְּעַתּוּדִים</b>, תיישים ההולכים <b>לִפְנֵי־</b>ה<b>צֹאן,</b> משכוכיות,
(ט) <b>כִּי הִנֵּה אָנֹכִי מֵעִיר</b>, מניע, מזרז <b>וּמַעֲלֶה עַל־בָּבֶל קְהַל־גּוֹיִם גְּדֹלִים מֵאֶרֶץ צָפוֹן, וְעָרְכוּ</b> מלחמה <b>לָהּ,</b> כנגדה. <b>מִשָּׁם תִּלָּכֵד. חִצָּיו</b> של קהל הגויים יהיו <b>כְּ</b>חץ <b>גִבּוֹר מַשְׁכִּיל</b>, ההורג ומביא שכול ו<b>לֹא יָשׁוּב רֵיקָם.</b>
(י) <b>וְהָיְתָה</b> ארץ <b>כַשְׂדִּים לְשָׁלָל. כָּל־שֹׁלְלֶיהָ יִשְׂבָּעוּ. נְאֻם־ה'.</b>
(יא) <b>כִּי</b>, אמנם כעת <b>תִשְׂמְחוּ,</b> אתם הבבלים, <b>כִּי תַעַלְזוּ, שֹׁסֵי</b>, שודדי ישראל <b>נַחֲלָתִי, כִּי תָפוּשׁוּ</b>, תשמינו <b>כְּעֶגְלָה דָשָׁה,</b> שתבואתה מצויה לה תמיד, <b>וְתִצְהֲלוּ כָּאַבִּירִים,</b> כסוסים חזקים,
(יב) אבל כל זה יחלוף שכן <b>בּוֹשָׁה אִמְּכֶם מְאֹד, חָפְרָה,</b> התביישה <b>יוֹלַדְתְּכֶם. הִנֵּה אַחֲרִית גּוֹיִם — מִדְבָּר, צִיָּה וַעֲרָבָה.</b> זה יהיה גם סופכם.
(יג) <b>מִקֶּצֶף</b>, כעס <b>ה' לֹא תֵשֵׁב</b>, תהיה בבל מיושבת, <b>וְהָיְתָה שְׁמָמָה כֻּלָּהּ. כֹּל עֹבֵר עַל־בָּבֶל יִשֹּׁם וְיִשְׁרֹק עַל־כָּל־מַכּוֹתֶיהָ.</b> אנשים ישמיעו קולות תדהמה על בבל, שהייתה עיר ממלכה ומרכז אימפריה, והפכה לתל חורבות. כָּל־מַכּוֹתֶיהָ.
(יד) <b>עִרְכוּ</b> מלחמה <b>עַל־בָּבֶל סָבִיב, כָּל־דֹּרְכֵי קֶשֶׁת. יְדוּ</b>, יְרו <b>אֵלֶיהָ, אַל־תַּחְמְלוּ אֶל־חֵץ</b>, אל תחסכו בחצים, <b>כִּי לַה' חָטָאָה.</b>
(טו) <b>הָרִיעוּ עָלֶיהָ</b> תרועת כיבוש וניצחון <b>סָבִיב,</b> שהרי <b>נָתְנָה יָדָהּ,</b> הושיטה ידה לאות כניעה ותחינה. <b>נָפְלוּ אָשְׁיוֹתֶיהָ,</b> יסודותיה, <b>נֶהֶרְסוּ חוֹמוֹתֶיהָ, כִּי נִקְמַת ה' הִיא.</b> על כן <b>הִנָּקְמוּ בָהּ — כַּאֲשֶׁר עָשְׂתָה</b> כך <b>עֲשׂוּ־לָהּ.</b>
(טז) <b>כִּרְתוּ זוֹרֵעַ מִבָּבֶל, וְתֹפֵשׂ מַגָּל בְּעֵת קָצִיר</b>. החקלאות של בבל תאבד, <b>מִפְּנֵי חֶרֶב הַיּוֹנָה</b>, המייסרת והמשמידה. <b>אִישׁ אֶל־עַמּוֹ יִפְנוּ, וְאִישׁ לְאַרְצוֹ יָנוּסוּ.</b> סביב האימפריה הבבלית היו עמים שונים שהשתעבדו לה, אלו ישובו למקומותיהם בזמן שבבל עצמה תחרב לגמרי.
(יז) <b>שֶׂה פְזוּרָה</b> היא <b>יִשְׂרָאֵל, אֲרָיוֹת</b> תקפו את העדר ו<b>הִדִּיחוּ,</b> הרחיקו את הצאן. האריה <b>הָרִאשׁוֹן אֲכָלוֹ —</b> הוא <b>מֶלֶךְ אַשּׁוּר, וְזֶה הָאַחֲרוֹן עִצְּמוֹ</b>, פיצח עצמותיו – הוא <b>נְבוּכַדְרֶאצַּר מֶלֶךְ בָּבֶל.</b> האריה האשורי כילה את ממלכת ישראל וגם כבש חלקים ביהודה, ונבוכדנאצר אחריו סיים להחריב את הארץ.
(יח) <b>לָכֵן, כֹּה־אָמַר ה' צְבָאוֹת אֱלֹהֵי יִשְׂרָאֵל: הִנְנִי פֹקֵד אֶל־מֶלֶךְ בָּבֶל וְאֶל־אַרְצוֹ כַּאֲשֶׁר פָּקַדְתִּי אֶל־מֶלֶךְ אַשּׁוּר.</b> בזמן שנאמרה הנבואה, הייתה אשור ממלכה חרבה וחסרת משמעות, וכך צופה הנביא שיקרה גם לבבל.
(יט) <b>וְשֹׁבַבְתִּי</b>, אשיב <b>אֶת־יִשְׂרָאֵל אֶל־נָוֵהוּ, וְרָעָה</b>, הוא ייזון מיבול <b>הַכַּרְמֶל וְהַבָּשָׁן,</b> אזורי מרעה, <b>וּבְהַר אֶפְרַיִם וְהַגִּלְעָד תִּשְׂבַּע נַפְשׁוֹ.</b>
(כ) <b>בַּיָּמִים הָהֵם וּבָעֵת הַהִיא,</b> ביטוי שירי המרמז על זמן גאולה, <b>נְאֻם־ה', יְבֻקַּשׁ אֶת־עֲוֹן יִשְׂרָאֵל — וְאֵינֶנּוּ, וְאֶת־חַטֹּאת יְהוּדָה</b> יחפשו <b>— וְלֹא תִמָּצֶאינָה, כִּי אֶסְלַח לַאֲשֶׁר אַשְׁאִיר.</b> אחרי חורבן בבל עתידים לבוא ימים טובים.
(כא) <b>עַל־הָאָרֶץ</b>, ארץ <b>מְרָתַיִם</b>, מחוז הכפוף לבבל, <b>עֲלֵה</b>, אתה הכובש, <b>עָלֶיהָ, וְאֶל־יוֹשְׁבֵי פְּקוֹד</b>, השוכנת סמוך לבבל <b>חֲרֹב וְהַחֲרֵם</b>, רדוף בחרב וכלה <b>אַחֲרֵיהֶם,</b> <b>נְאֻם־ה', וַעֲשֵׂה כְּכֹל אֲשֶׁר צִוִּיתִיךָ.</b> האויב שבא לכבוש את בבל ישמיד ארצות אחרות שהיו קשורות אליה.
(כב) <b>קוֹל מִלְחָמָה</b> נשמע <b>בָּאָרֶץ וְשֶׁבֶר גָּדוֹל.</b>
(כג) <b>אֵיךְ נִגְדַּע וַיִּשָּׁבֵר פַּטִּישׁ כָּל־הָאָרֶץ</b>, בבל האדירה, המנפצת את כל העמים?! <b>אֵיךְ הָיְתָה לְשַׁמָּה,</b> לשממה <b>בָּבֶל בַּגּוֹיִם</b>, בין הגויים?!
(כד) <b>יָקֹשְׁתִּי</b>, הנחתי מוקש <b>לָךְ וְגַם־־־־־נִלְכַּדְתְּ, בָּבֶל, וְאַתְּ לֹא יָדָעַתְּ</b> שלפנייך מלכודת. <b>נִמְצֵאת וְגַם־נִתְפַּשְׂתְּ, כִּי בַה' הִתְגָּרִית.</b> בַה' הִתְגָּרִית.
(כה) <b>פָּתַח ה' אֶת־אוֹצָרוֹ וַיּוֹצֵא</b> משם <b>אֶת־כְּלֵי זַעְמוֹ, כִּי־מְלָאכָה</b>, יצירה המצריכה כלי זעם <b>הִיא לַה' אֱלוֹהִים צְבָאוֹת בְּאֶרֶץ כַּשְׂדִּים.</b>
(כו) <b>בֹּאוּ־לָהּ מִקֵּץ,</b> מקצה הארץ, <b>פִּתְחוּ</b> את <b>מַאֲבֻסֶיהָ,</b> מחסני התבואה המלאים שלה, <b>סָלּוּהָ</b>, רמסו אותה <b>כְמוֹ־עֲרֵמִים</b>, ערמות תבואה המיועדות לדישה, או: הרימו את חורבותיה כפי שמערימים תלי עפר, <b>וְהַחֲרִימוּהָ. אַל־תְּהִי־לָהּ שְׁאֵרִית.</b>
(כז) <b>חִרְבוּ</b>, הפילו בחרב את <b>כָּל־פָּרֶיהָ,</b> דימוי למנהיגיה ושריה, <b>יֵרְדוּ לַטָּבַח. הוֹי עֲלֵיהֶם כִּי־בָא יוֹמָם, עֵת פְּקֻדָּתָם.</b>
(כח) <b>קוֹל נָסִים וּפְלֵטִים</b> נשמע <b>מֵאֶרֶץ בָּבֶל</b>. הנמלטים ישמיעו קול בשורה — <b>לְהַגִּיד בְּצִיּוֹן אֶת־נִקְמַת ה' אֱלֹהֵינוּ, נִקְמַת הֵיכָלוֹ</b> שהוחרב על ידי בבל.
(כט) <b>הַשְׁמִיעוּ</b>, היאספו <b>אֶל־בָּבֶל, רַבִּים,</b> יורי חצים. <b>כָּל־דֹּרְכֵי קֶשֶׁת, חֲנוּ עָלֶיהָ סָבִיב. אַל־יְהִי־לָהּ פְּלֵיטָה. שַׁלְּמוּ־לָהּ כְּפָעֳלָהּ,</b> כמעשיה, <b>כְּכֹל אֲשֶׁר עָשְׂתָה עֲשׂוּ־לָהּ, כִּי אֶל־ה' זָדָה,</b> הרשיעה בזדון, <b>אֶל־קְדוֹשׁ יִשְׂרָאֵל.</b> בבל תיענש קשות בעיקר בגלל הצרות שהביאה על ישראל, עם ה'.
(ל) <b>לָכֵן יִפְּלוּ בַחוּרֶיהָ בִּרְחֹבֹתֶיהָ, וְכָל־אַנְשֵׁי מִלְחַמְתָּהּ יִדַּמּוּ,</b> ייכרתו <b>בַּיּוֹם הַהוּא. נְאֻם־ה'.</b>
(לא) אותם דברים בסגנון אחר: <b>הִנְנִי אֵלֶיךָ, זָדוֹן, נְאֻם־ה' אֱלוֹהִים צְבָאוֹת,</b> ה' עורך מלחמה כנגד הזדון כביכול. <b>כִּי בָּא יוֹמְךָ, עֵת פְּקַדְתִּיךָ.</b>
(לב) <b>וְכָשַׁל זָדוֹן וְנָפַל, וְאֵין לוֹ מֵקִים, וְהִצַּתִּי</b>, אבעיר <b>אֵשׁ בְּעָרָיו, וְאָכְלָה</b> את <b>כָּל־סְבִיבֹתָיו.</b>
(לג) <b>כֹּה אָמַר ה' צְבָאוֹת: עֲשׁוּקִים בְּנֵי־יִשְׂרָאֵל וּבְנֵי־יְהוּדָה יַחְדָּו, וְכָל־שֹׁבֵיהֶם הֶחֱזִיקוּ בָם,</b> שעבדו אותם, <b>מֵאֲנוּ</b> ל<b>שַׁלְּחָם.</b>
(לד) אכן, למרות שישראל עצמם שדודים ומסכנים, <b>גֹּאֲלָם</b> ה<b>חָזָק, ה' צְבָאוֹת שְׁמוֹ, רִיב יָרִיב אֶת־רִיבָם,</b> הוא ינקום את נקמתם <b>לְמַעַן הִרְגִּיעַ אֶת־הָאָרֶץ וְהִרְגִּיז</b>, יחריד <b>לְיֹשְׁבֵי בָבֶל.</b>
(לה) <b>חֶרֶב עַל־כַּשְׂדִּים, נְאֻם־ה', וְאֶל־יֹשְׁבֵי בָבֶל וְאֶל־שָׂרֶיהָ וְאֶל־חֲכָמֶיהָ;</b> כולם יוכו —
(לו) <b>חֶרֶב אֶל־הַבַּדִּים</b>, על הקוסמים ומגידי העתידות שהם דוברי בדים — <b>וְנֹאָלוּ</b>, ייטפשו; <b>חֶרֶב אֶל־גִּבּוֹרֶיהָ — וָחָתּוּ</b>, יישברו;
(לז) <b>חֶרֶב אֶל־סוּסָיו וְאֶל־רִכְבּוֹ וְאֶל־כָּל־הָעֶרֶב</b>, בני תערובות עמים שונים <b>אֲשֶׁר בְּתוֹכָהּ</b>. ובמקום להיות אנשי מלחמה — <b>וְהָיוּ לְנָשִׁים; חֶרֶב אֶל־אוֹצְרֹתֶיהָ — וּבֻזָּזוּ.</b> יישדדו.
(לח) <b>חֹרֶב</b>, יובש <b>אֶל־מֵימֶיהָ — וְיָבֵשׁוּ, כִּי אֶרֶץ פְּסִלִים הִיא, וּבָאֵימִים</b>, בדברים נוראים — בין אם אלו צלמים מעוררי פלצות, או טקסים וחגיגות מזוויעים — <b>יִתְהֹלָלוּ,</b> הם משתוללים, משתעשעים ומתפארים.
(לט) <b>לָכֵן יֵשְׁבוּ צִיִּים</b>, בעלי חיים שוכני מדבריות וחורבות, ששמם נגזר מן המלה 'ציה', <b>אֶת</b>, עם <b>אִיִּים</b>, בעלי חיים מדבריים המשמיעים קולות יללה. <b>וְיָשְׁבוּ בָהּ</b> — בבבל <b>בְּנוֹת יַעֲנָה,</b> עופות מדבריים, <b>וְלֹא־תֵשֵׁב</b>, לא תהיה מיושבת <b>עוֹד לָנֶצַח, וְלֹא תִשְׁכּוֹן עַד־דּוֹר וָדֹר.</b> הארץ תהפוך למקום מגוריהן של חיות המדבר.
(מ) <b>כְּמַהְפֵּכַת אֱלֹהִים אֶת־סְדֹם וְאֶת־עֲמֹרָה וְאֶת־שְׁכֵנֶיהָ</b> כך תהיה גם בבל, <b>נְאֻם־ה'. לֹא־יֵשֵׁב שָׁם אִישׁ וְלֹא־יָגוּר בָּהּ בֶּן־אָדָם.</b>
(מא) <b>הִנֵּה עַם בָּא מִצָּפוֹן וְגוֹי גָּדוֹל, וּמְלָכִים רַבִּים יֵעֹרוּ מִיַּרְכְּתֵי</b>, מקצות <b>אָרֶץ.</b> ממקומות רחוקים מאוד לבבל.
(מב) <b>קֶשֶׁת וְכִידֹן יַחֲזִיקוּ, אַכְזָרִי הֵמָּה וְלֹא יְרַחֵמוּ. קוֹלָם כַּיָּם יֶהֱמֶה, וְעַל־סוּסִים יִרְכָּבוּ. עָרוּךְ</b>, מסודר <b>כְּאִישׁ</b>, כגיבור <b>לַמִּלְחָמָה עָלַיִךְ בַּת־בָּבֶל.</b>
(מג) <b>שָׁמַע מֶלֶךְ־בָּבֶל אֶת־שִׁמְעָם</b> של התוקפים, <b>וְרָפוּ יָדָיו, צָרָה</b>, מצוקה <b>הֶחֱזִיקַתְהוּ,</b> אחזה בו, ו<b>חִיל</b>, חלחלה <b>כַּיּוֹלֵדָה.</b>
(מד) <b>הִנֵּה</b> האויב <b>כְּאַרְיֵה יַעֲלֶה מִגְּאוֹן הַיַּרְדֵּן</b>, השטח שבו עובר אפיק הירדן, שבו צמחייה סבוכה וחיות טרף, <b>אֶל־נְוֵה אֵיתָן,</b> לתקוף במרעה טוב, <b>כִּי־אַרְגִּעָה</b>, בן רגע <b>אֲרִיצֵם</b>, אשלח את התוקפים להיות <b>מֵעָלֶיהָ,</b> <b>ו</b>כל <b>מִי</b> שהוא <b>בָחוּר</b>, מובחר וטוב — <b>אֵלֶיהָ אֶפְקֹד,</b> אצווה עליו לעלות עליה למלחמה, <b>כִּי מִי כָמוֹנִי וּמִי יוֹעִדֶנִּי</b>, מי יקבע לי מועד, <b>וּמִי־זֶה</b> ה<b>רֹעֶה אֲשֶׁר יַעֲמֹד לְפָנָי.</b> אני הוא שמנהיג את העולם, ואין לבבלים במי להיעזר.
(מה) <b>לָכֵן שִׁמְעוּ עֲצַת</b>, תכנית <b>ה' אֲשֶׁר יָעַץ אֶל־בָּבֶל, וּמַחְשְׁבוֹתָיו אֲשֶׁר חָשַׁב אֶל־אֶרֶץ כַּשְׂדִּים: אִם־לֹא</b> בוודאי <b>יִסְחָבוּם צְעִירֵי הַצֹּאן.</b> העמים שהשמידו את בבל — פרס, מדי ובני עילם, לא היו עמים חשובים בעבר. צעירי הצאן הללו הקימו חיל גדול והביסו את הממלכה הבבלית. <b>אִם־לֹא</b> בוודאי ה' <b>יַשִּׁים עֲלֵיהֶם נָוֶה,</b> יהפוך את מקומם לשממה.
(מו) <b>מִקּוֹל נִתְפְּשָׂה</b>, תפיסתה של <b>בָבֶל</b> ראש הממלכות <b>נִרְעֲשָׁה</b>, הזדעזעה <b>הָאָרֶץ, ו</b>קול <b>זְעָקָה בַּגּוֹיִם נִשְׁמָע.</b>
<h2>פרק נא</h2>
(א) <b>כֹּה אָמַר ה': הִנְנִי מֵעִיר עַל־בָּבֶל וְאֶל־יֹשְׁבֵי לֵב קָמָי</b>, הכשדים, <b>רוּחַ מַשְׁחִית.</b>
(ב) <b>וְשִׁלַּחְתִּי לְבָבֶל</b> חילות <b>זָרִים וְזֵרוּהָ</b>, יפזרו אותה <b>וִיבֹקְקוּ,</b> ינפצו וירוקנו <b>אֶת־אַרְצָהּ, כִּי־הָיוּ</b>, יהיו אויביה <b>עָלֶיהָ מִסָּבִיב בְּיוֹם רָעָה.</b>
(ג) <b>אֶל</b>, אַל <b>יִדְרֹךְ הַדֹּרֵךְ קַשְׁתּוֹ.</b> החיילים הבבלים לא ידרכו את קשתם, <b>וְאֶל</b>, אַל <b>יִתְעַל</b>, יתעלה, ייכנס <b>בְּסִרְיֹנוֹ</b>, בשריונו — אין צורך באלו כי בבל מובסת מראש, <b>וְ</b>אתם<b>,</b> הכובשים<b>, אַל־תַּחְמְלוּ אֶל</b>, על <b>בַּחֻרֶיהָ, הַחֲרִימוּ</b>, השמידו את <b>כָּל־צְבָאָהּ.</b>
(ד) <b>וְנָפְלוּ חֲלָלִים בְּאֶרֶץ כַּשְׂדִּים, וּמְדֻקָּרִים בְּחוּצוֹתֶיהָ.</b>
(ה) <b>כִּי לֹא־אַלְמָן</b>, עזוב <b>יִשְׂרָאֵל וִיהוּדָה — מֵאֱלֹהָיו, מֵה' צְבָאוֹת.</b> ה' חי ושומר את 'רעייתו'. יֵדע הפולש לנחלתו ועושה בה כרצונו, שבעל הנחלה יבוא אתו חשבון <b>כִּי אַרְצָם</b> של הבבלים <b>מָלְאָה אָשָׁם מִ</b>פגיעתם ב<b>קְדוֹשׁ יִשְׂרָאֵל.</b> מעבר לחשבונות אחרים שיש לאלוקים עם הבבלים, עונש מיוחד מגיע להם על הצרות שהביאו על ישראל. העובדה שהנביא מנבא את חורבנה של ממלכת יהודה, אין בה כדי להצדיק את מעשי הבבלים.
(ו) כאן באה פנייה לתושבים הזרים המתגוררים בבבל: <b>נֻסוּ מִתּוֹךְ בָּבֶל וּמַלְּטוּ אִישׁ</b> את <b>נַפְשׁוֹ, אַל־תִּדַּמּוּ</b>, כדי שלא תושמדו <b>בַּעֲוֹנָהּ.</b> בִּרחו מכאן כי המקום אבוד, <b>כִּי עֵת נְקָמָה הִיא לַה', גְּמוּל הוּא מְשַׁלֵּם לָהּ.</b>
(ז) ובדרך משל: <b>כּוֹס־זָהָב</b> היא <b>בָּבֶל בְּיַד־ה',</b> ה<b>מְשַׁכֶּרֶת</b> את <b>כָּל־הָאָרֶץ.</b> ירמיהו מדמה את בבל של זמנו — לאחר שעלה לשלטון נבוכדנאצר השני, שהיה אחד משליטי העולם הגדולים — לכוס זהב יקרה מלאה יין תרעלה. <b>מִיֵּינָהּ שָׁתוּ גוֹיִם,</b> עמים, <b>עַל־כֵּן יִתְהֹלְלוּ,</b> יתבלבלו <b>גוֹיִם.</b>
(ח) <b>פִּתְאֹם נָפְלָה בָבֶל וַתִּשָּׁבֵר.</b> מפלתה של בבל תתרחש במהירות יחסית, אפילו בלא מלחמה גלויה. <b>הֵילִילוּ</b>, בכו <b>עָלֶיהָ</b> כל העמים והאנשים הקשורים אל מעצמה זו. ובהצעה לעגנית — <b>קְחוּ צֳרִי</b>, תרופה <b>לְמַכְאוֹבָהּ — אוּלַי תֵּרָפֵא.</b> אולי תועיל לה עצה כלשהי ממומחים פוליטיים וכיוצא בהם.
(ט) ובמענה לקריאה זו: <b>רִפִּאנוּ</b>, ניסינו לרפא <b>אֶת־בָּבֶל, וְלֹא נִרְפָּתָה,</b> נרפאה. <b>עִזְבוּהָ וְנֵלֵךְ אִישׁ לְאַרְצוֹ, כִּי־נָגַע אֶל־הַשָּׁמַיִם מִשְׁפָּטָהּ, וְנִשָּׂא עַד־שְׁחָקִים.</b> המשפט של בבל גבוה וגדול מדי, ואין תוחלת למאמצי הסיוע לה.
(י) <b>הוֹצִיא ה'</b> לאור <b>אֶת־צִדְקֹתֵינוּ</b>, את דין הצדק בין עַמנו לבין בבל. <b>בֹּאוּ וּנְסַפְּרָה בְצִיּוֹן אֶת־מַעֲשֵׂה ה' אֱלֹהֵינוּ.</b>
(יא) <b>הָבֵרוּ,</b> בררו, או מרקו, השחיזו את <b>הַחִצִּים,</b> הכינו חצים טובים, <b>מִלְאוּ,</b> אִספו את <b>הַשְּׁלָטִים,</b> מגנים. או: מלאו את אשפות החצים. <b>הֵעִיר ה' אֶת־רוּחַ מַלְכֵי מָדַי</b> ופרס, <b>כִּי־עַל־בָּבֶל מְזִמָּתוֹ</b>, מחשבתו <b>לְהַשְׁחִיתָהּ, כִּי־נִקְמַת ה' הִיא</b> בבבל, <b>נִקְמַת הֵיכָלוֹ.</b>
(יב) <b>אֶל־חוֹמֹת בָּבֶל שְׂאוּ־נֵס,</b> הרימו דגל, <b>הַחֲזִיקוּ הַמִּשְׁמָר, הָקִימוּ שֹׁמְרִים, הָכִינוּ הָאֹרְבִים.</b> היערכו והכינו את כל צורכי ההתקפה <b>כִּי גַּם־זָמַם ה'</b> ו<b>גַם־עָשָׂה אֵת אֲשֶׁר־דִּבֶּר אֶל</b>, על <b>יֹשְׁבֵי בָבֶל.</b>
(יג) <b>שֹׁכַנְתְּ</b>, השוכנת <b>עַל־מַיִם רַבִּים</b> של נהר הפרת, ובהיותך עיר נמל ומסחר את <b>רַבַּת אוֹצָרֹת, בָּא קִצֵּךְ,</b> סופך, <b>אַמַּת בִּצְעֵךְ,</b> במידת גזלותייך. חומרת סופך תואמת למידת עוונותייך, או: תעלת גזלותייך. מסופר שהאויב הפרסי פרץ אל העיר בבל דרך אחת מתעלות המים. אמת המים שלך תשמש לך אפוא כאמת המידה לגמול על בצע הכסף שלך.
(יד) <b>נִשְׁבַּע ה' צְבָאוֹת בְּנַפְשׁוֹ: כִּי אִם</b>, אמנם <b>מִלֵּאתִיךְ אָדָם כַּיֶּלֶק,</b> אחד הגלגולים של החגב, כנראה קודם שהצמיח כנפיים. לעתים מיליוני פריטים ממנו נמצאים במקום אחד. כלומר, גם אם בבל הכבירה תתמלא אנשים כמו ילק, אין לה סיכוי — <b>וְעָנוּ עָלַיִךְ</b> האויבים<b>: הֵידָד.</b> הם ימחצו אותך כמו דורכי הענבים, הדורכים ושרים הידד.
(טו) <b>עֹשֵׂה אֶרֶץ בְּכֹחוֹ, מֵכִין תֵּבֵל בְּחָכְמָתוֹ וּבִתְבוּנָתוֹ נָטָה שָׁמָיִם.</b>
(טז) <b>ל</b>קראת <b>קוֹל תִּתּוֹ</b>, נתינתו <b>הֲמוֹן מַיִם</b>, המיית הגשם <b>בַּשָּׁמַיִם — וַיַּעַל נְשִׂאִים</b>, עננים <b>מִקְצֵה־אָרֶץ, בְּרָקִים ל</b>קראת ירידת ה<b>מָּטָר עָשָׂה, וַיּוֹצֵא רוּחַ מֵאֹצְרֹתָיו.</b>
(יז) <b>נִבְעַר כָּל־אָדָם</b> שאינו מבין את האמת הזאת, שה' הוא בורא העולם ומנהלו, <b>מִדַּעַת.</b> המוני עובדי האלילים חיים בשקר, בערות וטעות. <b>הֹבִישׁ</b>, התבייש והתאכזב <b>כָּל־צֹרֵף מִפָּסֶל</b>, מהפסלים שעיצב, <b>כִּי שֶׁקֶר נִסְכּוֹ,</b> יציקתו <b>וְלֹא־רוּחַ בָּם.</b>
(יח) <b>הֶבֶל הֵמָּה, מַעֲשֵׂה תַּעְתֻּעִים.</b> כל פסילי האלילים הגדולים של בבל, שהיא חיה מפיהם כביכול, אינם אלא הבל ותעתוע. <b>בְּעֵת פְּקֻדָּתָם</b>, כשתבוא שעת הגמול של הבבלים, גם הם <b>יֹאבֵדוּ.</b>
(יט) כל העולם האלילי יתמוטט, אבל <b>לֹא־כְאֵלֶּה חֵלֶק יַעֲקוֹב,</b> ה', <b>כִּי־יוֹצֵר הַכֹּל הוּא, וְ</b>יעקב הוא <b>שֵׁבֶט</b>, עַם <b>נַחֲלָתוֹ, ה' צְבָאוֹת שְׁמוֹ.</b>
(כ) <b>מַפֵּץ</b>, כלי ברזל שבעזרתו היו מנפצים חומות, סוג של איל נגיחה, <b>אַתָּה לִי</b>, הצבא המדיי-הפרסי, <b>כְּלֵי מִלְחָמָה. וְנִפַּצְתִּי בְךָ,</b> באמצעותך, <b>גּוֹיִם, וְהִשְׁחַתִּי בְךָ מַמְלָכוֹת.</b> אתה מכונת קרב המרסקת ורומסת כל מה שעומד בדרכה –
(כא) <b>וְנִפַּצְתִּי בְךָ סוּס וְרֹכְבוֹ; וְנִפַּצְתִּי בְךָ רֶכֶב וְרֹכְבוֹ;</b>
(כב) <b>וְנִפַּצְתִּי בְךָ אִישׁ וְאִשָּׁה; וְנִפַּצְתִּי בְךָ זָקֵן וָנָעַר; וְנִפַּצְתִּי בְךָ בָּחוּר וּבְתוּלָה;</b>
(כג) <b>וְנִפַּצְתִּי בְךָ רֹעֶה וְעֶדְרוֹ; וְנִפַּצְתִּי בְךָ אִכָּר וְצִמְדּוֹ,</b> צמד הבקר שהוא עובד בו; <b>וְנִפַּצְתִּי בְךָ פַּחוֹת וּסְגָנִים,</b> מושלים ופקידים בכירים. בְךָ פַּחוֹת וּסְגָנִים,
(כד) <b>וְשִׁלַּמְתִּי לְבָבֶל וּלְכֹל יוֹשְׁבֵי כַשְׂדִּים אֵת כָּל־רָעָתָם אֲשֶׁר־עָשׂוּ בְצִיּוֹן לְעֵינֵיכֶם. נְאֻם ה'.</b> אתם, ישראל הנמצאים בבבל ועמים אחרים שישבו מרחוק, תיווכחו במו עיניכם בעונש שאביא על בבל.
(כה) <b>הִנְנִי</b> פונה <b>אֵלֶיךָ, הַר הַמַּשְׁחִית,</b> בבל. <b>נְאֻם־ה'.</b> אתה <b>הַמַּשְׁחִית אֶת־כָּל־הָאָרֶץ. וְנָטִיתִי אֶת־יָדִי עָלֶיךָ וְגִלְגַּלְתִּיךָ</b>, אפיל אותך <b>מִן־הַסְּלָעִים,</b> מביצוריך <b>וּנְתַתִּיךָ לְהַר שְׂרֵפָה.</b>
(כו) <b>וְלֹא־יִקְחוּ מִמְּךָ אֶבֶן לְפִנָּה</b>, אבן גדולה שמתחילים בה את הבניין, <b>וְאֶבֶן לְמוֹסָדוֹת,</b> ליסודות, <b>כִּי־שִׁמְמוֹת עוֹלָם תִּהְיֶה. נְאֻם־ה'.</b> היא לא תשוקם עוד.
(כז) <b>שְׂאוּ־נֵס</b>, דגל <b>בָּאָרֶץ,</b> הצבא הצועד או הנאסף לקרב, <b>תִּקְעוּ שׁוֹפָר בַּגּוֹיִם</b> להתקבץ, <b>קַדְּשׁוּ</b>, הכינו <b>עָלֶיהָ</b> — על בבל <b>גּוֹיִם, הַשְׁמִיעוּ</b>, קראו למלחמה <b>עָלֶיהָ</b> את <b>מַמְלְכוֹת אֲרָרַט, מִנִּי וְאַשְׁכְּנָז</b> שהיו סמוכות לבבל, ונחשבו ממלכות ברבריות. <b>פִּקְדוּ עָלֶיהָ טִפְסָר,</b> מנהיג גבוה הנושא משרה צבאית, <b>הַעֲלוּ־סוּס</b>, סוסים רבים <b>כְּיֶלֶק</b>, כנחיל חגבים — <b>סָמָר,</b> סוסים זקופים, שכן סוסים מתקיפים נעמדים על רגליהם האחוריות.
(כח) <b>קַדְּשׁוּ עָלֶיהָ גוֹיִם — אֶת־מַלְכֵי מָדַי, אֶת־פַּחוֹתֶיהָ</b>, מושליה <b>וְאֶת־כָּל־סְגָנֶיהָ</b>, פקידיה הבכירים <b>וְאֵת כָּל־אֶרֶץ מֶמְשַׁלְתּוֹ</b> של מלך מדי.
(כט) <b>וַתִּרְעַשׁ הָאָרֶץ וַתָּחֹל,</b> רעדה, <b>כִּי קָמָה,</b> התקיימו <b>עַל־בָּבֶל מַחְשְׁבוֹת ה', לָשׂוּם אֶת־אֶרֶץ בָּבֶל לְשַׁמָּה</b>, לשממה <b>מֵאֵין יוֹשֵׁב.</b>
(ל) <b>חָדְלוּ גִבּוֹרֵי בָבֶל לְהִלָּחֵם, יָשְׁבוּ בַּמְּצָדוֹת,</b> מקומות מבוצרים, אך <b>נָשְׁתָה</b>, סרה מהם <b>גְבוּרָתָם,</b> ו<b>הָיוּ לְנָשִׁים</b> בזמן שהאויבים <b>הִצִּיתוּ מִשְׁכְּנֹתֶיהָ,</b> כי <b>נִשְׁבְּרוּ בְרִיחֶיהָ</b> של בבל.
(לא) ולאחר התקפה גדולה זו <b>רָץ לִקְרַאת־רָץ יָרוּץ, וּמַגִּיד לִקְרַאת מַגִּיד</b>, הרצים יבואו ממקומות שונים <b>לְהַגִּיד לְמֶלֶךְ בָּבֶל כִּי־נִלְכְּדָה עִירוֹ מִקָּצֶה.</b> כל שליח יגיע מצד אחר ויספר שהעיר נלכדה. אין לה תקומה משום מקום. נִלְכְּדָה עִירוֹ מִקָּצֶה.
(לב) <b>וְהַמַּעְבָּרוֹת</b>, מקומות המעבר בנהר בידי האויב <b>נִתְפָּשׂוּ.</b> הוא יכול להעביר בהן את צבאו, ואינו מאפשר לצבא העזר שלנו לעבור שם. <b>וְאֶת־הָאֲגַמִּים,</b> אגמון, צמחיית הסוף והקנים שסביבות מקווי המים והביצות, <b>שָׂרְפוּ בָאֵשׁ,</b> כדרך שנהגו האויבים לעשות, <b>וְאַנְשֵׁי הַמִּלְחָמָה נִבְהָלוּ,</b> ואינם יכולים לעשות דבר.
(לג) <b>כִּי כֹה אָמַר ה' צְבָאוֹת אֱלֹהֵי יִשְׂרָאֵל: בַּת</b>, אוכלוסיית <b>בָּבֶל,</b> שהיא עד עכשיו בראשית עלייתה, ועמים רבים נתונים למרמס רגליה <b>כְּגֹרֶן</b> ב<b>עֵת</b> שהדורך <b>הִדְרִיכָהּ</b>, כמו גורן שאוספים אליה תבואה לדוש <b>— עוֹד מְעַט וּבָאָה עֵת־הַקָּצִיר לָהּ</b>, כריתתה שלה.
(לד) <b>"אֲכָלַנִי, הֲמָמַנִי</b>, החריד אותי, <b>נְבוּכַדְרֶאצַּר מֶלֶךְ בָּבֶל</b> המושל בכיפה, <b>הִצִּיגַנִי</b> כמו <b>כְּלִי רִיק, בְּלָעַנִי כַּתַּנִּין מִלָּא כְרֵשׂוֹ,</b> כרסו <b>מֵעֲדָנָי</b>, ממאכלי המענגים ו<b>הֱדִיחָנִי</b>, הרחיק או שטף אותי.
(לה) לכן אשמת <b>חֲמָסִי וּשְׁאֵרִי</b>, בשרי שנאכל — מוטלת <b>עַל בָּבֶל", תֹּאמַר יֹשֶׁבֶת צִיּוֹן. "וְ</b>אחריות שפיכת <b>דָמִי — אֶל</b>, על <b>יֹשְׁבֵי כַשְׂדִּים" תֹּאמַר יְרוּשָׁלִָם.</b> עליכם לשלם על כל אלה.
(לו) <b>לָכֵן כֹּה אָמַר ה': הִנְנִי־רָב אֶת־רִיבֵךְ</b>, ירושלים, <b>וְנִקַּמְתִּי אֶת־נִקְמָתֵךְ, וְהַחֲרַבְתִּי אֶת־יַמָּהּ,</b> מקווי המים שנכרו סביב לעיר בבל, <b>וְהוֹבַשְׁתִּי אֶת־מְקוֹרָהּ,</b> מקור מימיה.
(לז) <b>וְהָיְתָה בָבֶל לְגַלִּים</b>, תלי עפר ואבנים ול<b>מְעוֹן־תַּנִּים,</b> מקום שבו שוכנים יצורי בר, <b>שַׁמָּה</b>, שממה <b>וּשְׁרֵקָה</b>, שריקה של יצורי המקום או של בני אדם המשתוממים על חורבנו, <b>מֵאֵין יוֹשֵׁב.</b>
(לח) הבבלים, או: הכובשים <b>יַחְדָּו כַּכְּפִרִים יִשְׁאָגוּ, נָעֲרוּ</b>, צעקו <b>כְּגוֹרֵי אֲרָיוֹת.</b>
(לט) <b>בְּחֻמָּם</b>, בשעה שחם להם, <b>אָשִׁית</b>, אערוך <b>אֶת־מִשְׁתֵּיהֶם</b> כדי שירבו בשתייה עקב החום או ההתלהבות, <b>וְהִשְׁכַּרְתִּים לְמַעַן יַעֲלֹזוּ.</b> בבל תיפול בעת שמחה ושכרות. ואכן מסופר שבלשאצר, מושל בבל האחרון, נהרג תוך כדי משתה, ואיש לא היה מוכן לכך. <b>וְיָשְׁנוּ שְׁנַת־עוֹלָם וְלֹא יָקִיצוּ. נְאֻם ה'.</b>
(מ) <b>אוֹרִידֵם כְּכָרִים</b>, כבשים שמנים המושכבים <b>לִטְבוֹחַ,</b> לשחיטה, <b>כְּאֵילִים</b>, כבשים בוגרים <b>עִם־עַתּוּדִים,</b> תיישים. גדולי בבל ייהרגו.
(מא) <b>אֵיךְ נִלְכְּדָה שֵׁשַׁךְ</b>, 'בבל', <b>וַתִּתָּפֵשׂ תְּהִלַּת כָּל־הָאָרֶץ?!</b> כיצד נכבשה הממלכה המפוארת הזו?! <b>אֵיךְ הָיְתָה לְשַׁמָּה בָּבֶל בַּגּוֹיִם?!</b>
(מב) <b>עָלָה עַל־בָּבֶל הַיָּם,</b> שֶׁטף אויבים יטביע את הממלכה ללא מלחמה של ממש. <b>בַּהֲמוֹן גַּלָּיו נִכְסָתָה</b>, התכסתה.
(מג) <b>הָיוּ עָרֶיהָ לְשַׁמָּה, אֶרֶץ צִיָּה וַעֲרָבָה, אֶרֶץ לֹא־יֵשֵׁב בָּהֵן</b> — בערים <b>כָּל־אִישׁ, וְלֹא־יַעֲבֹר בָּהֵן בֶּן־אָדָם.</b> האימפריה הבבלית תהפוך לאתר ארכיאולוגי ותו לא.
(מד) <b>וּפָקַדְתִּי עַל־בֵּל</b>, האל הראשי שלה, <b>בְּבָבֶל</b>. מפלת בל היא סמל לתבוסת הממלכה. <b>וְהֹצֵאתִי אֶת־בִּלְעוֹ</b>, המתנות והתקרובת שהגישו לו <b>מִפִּיו</b> כביכול, <b>וְלֹא־יִנְהֲרוּ אֵלָיו עוֹד גּוֹיִם</b> לכבדו. במשך זמן היה נהוג לחלוק כבוד למושל העיר באמצעות הכרה באלוהיה, אך בעתיד יפסיק האליל להיות פופולרי. <b>גַּם־חוֹמַת בָּבֶל</b> לא תחזיק מעמד — <b>נָפָלָה.</b>
(מה) ושוב פנייה לגולי בבל הישראלים: <b>צְאוּ מִתּוֹכָהּ</b> — מבבל הנכבשת, <b>עַמִּי, וּמַלְּטוּ אִישׁ אֶת־נַפְשׁוֹ מֵחֲרוֹן אַף־ה'.</b>
(מו) <b>וּפֶן־יֵרַךְ לְבַבְכֶם וְתִירְאוּ</b>, אתם עלולים להיבהל <b>בּ</b>גלל <b>שְׁמוּעָה הַנִּשְׁמַעַת בָּאָרֶץ.</b> מפלת בבל הייתה מאורע מוזר. העיר שנמנתה בין הערים הגדולות בעולם התרבותי של אז נפלה ללא קרב של ממש; בבית המלך השתכרו, ובמקומות אחרים לא שמו לב למתחולל. יש להניח שהמאורעות נכרכו בשמועות רבות ושונות. <b>וּבָא בַשָּׁנָה</b> האחת <b>הַשְּׁמוּעָה וְאַחֲרָיו בַּשָּׁנָה</b> האחרת, או באותה שנה <b>הַשְּׁמוּעָה</b>, שמועה נוספת, <b>וְחָמָס</b> בא <b>בָּאָרֶץ,</b> ו<b>מֹשֵׁל</b> קם <b>עַל־מֹשֵׁל,</b> יהיו בבבל תהפוכות שלטוניות.
(מז) <b>לָכֵן</b>, כדי להסיר חששות מלבכם אני מודיע לכם את הדבר מראש: <b>הִנֵּה יָמִים בָּאִים וּפָקַדְתִּי עַל־פְּסִילֵי בָבֶל, וְכָל־אַרְצָהּ תֵּבוֹשׁ, וְכָל־חֲלָלֶיהָ יִפְּלוּ בְתוֹכָהּ.</b> הם לא יפלו במהלך מסע כיבושים, אלא ייכבשו בתוך ארצם.
(מח) <b>וְרִנְּנוּ עַל</b> מפלת <b>בָּבֶל שָׁמַיִם וָאָרֶץ וְכֹל אֲשֶׁר בָּהֶם, כִּי</b>, כאשר <b>מִצָּפוֹן יָבוֹא־לָהּ הַשּׁוֹדְדִים. נְאֻם־ה'.</b>
(מט) כל זאת יקרה לה מפני ש<b>גַּם־בָּבֶל</b> גרמה <b>לִנְפֹּל חַלְלֵי יִשְׂרָאֵל, גַּם־לְבָבֶל</b>, בגללה <b>נָפְלוּ חַלְלֵי כָל־הָאָרֶץ.</b> ושוב<b>:</b>
(נ) <b>פְּלֵטִים מֵחֶרֶב, הִלְכוּ אַל־תַּעֲמֹדוּ, זִכְרוּ מֵרָחוֹק אֶת־ה', וִירוּשָׁלִַם תַּעֲלֶה עַל־לְבַבְכֶם,</b> לומר:
(נא) <b>בֹּשְׁנוּ</b> בעבר <b>כִּי־שָׁמַעְנוּ חֶרְפָּה, כִּסְּתָה כְלִמָּה פָּנֵינוּ, כִּי בָּאוּ זָרִים עַל־מִקְדְּשֵׁי בֵּית ה',</b> אבל עכשיו הזרים המחריבים יושמדו, ועלינו להסיר את החרפה מירושלים.
(נב) <b>לָכֵן הִנֵּה־יָמִים בָּאִים, נְאֻם־ה', וּפָקַדְתִּי</b>, אעניש את בבל <b>עַל־פְּסִילֶיהָ, וּבְכָל־אַרְצָהּ יֶאֱנֹק חָלָל.</b> קול אנקת חללי המלחמה יישמע בבבל.
(נג) גם <b>כִּי־תַעֲלֶה בָבֶל הַשָּׁמַיִם, וְכִי תְבַצֵּר מְרוֹם עֻזָּהּ,</b> תחזק ותגביה חומות וביצורים, <b>מֵאִתִּי יָבֹאוּ שֹׁדְדִים לָהּ. נְאֻם־ה'.</b>
(נד) <b>קוֹל זְעָקָה מִבָּבֶל וְשֶׁבֶר גָּדוֹל מֵאֶרֶץ כַּשְׂדִּים.</b>
(נה) <b>כִּי־שֹׁדֵד</b>, מכריע <b>ה' אֶת בָּבֶל, וְאִבַּד מִמֶּנָּה קוֹל גָּדוֹל,</b> שאון הממלכה העצום, ותחתיו — <b>וְהָמוּ גַלֵּיהֶם</b>, השודדים <b>כְּמַיִם רַבִּים</b>, ו<b>נִתַּן שְׁאוֹן קוֹלָם</b> של הגלים.
(נו) <b>כִּי בָא עָלֶיהָ עַל־בָּבֶל שׁוֹדֵד, וְנִלְכְּדוּ גִּבּוֹרֶיהָ, חִתְּתָה</b>, נשברו <b>קַשְּׁתוֹתָם, כִּי אֵל גְּמֻלוֹת ה', שַׁלֵּם יְשַׁלֵּם</b> את גמולה.
(נז) <b>וְהִשְׁכַּרְתִּי שָׂרֶיהָ וַחֲכָמֶיהָ, פַּחוֹתֶיהָ וּסְגָנֶיהָ</b>, שליטיה ופקידיה הבכירים <b>וְגִבּוֹרֶיהָ.</b> כל אלה יהיו שיכורים <b>וְיָשְׁנוּ שְׁנַת־עוֹלָם וְלֹא יָקִיצוּ. נְאֻם־הַמֶּלֶךְ ה' צְבָאוֹת שְׁמוֹ.</b>
(נח) <b>כֹּה־אָמַר ה' צְבָאוֹת: חֹמוֹת בָּבֶל הָרְחָבָה עַרְעֵר תִּתְעַרְעַר, וּשְׁעָרֶיהָ הַגְּבֹהִים בָּאֵשׁ יִצַּתּוּ. וְיִגְעוּ</b>, יתאמצו <b>עַמִּים</b> לעשות משהו למענה, או: יגיעת העמים בפיתוחה של בבל תצא <b>בְּדֵי־רִיק,</b> לריק, <b>וּלְאֻמִּים בְּדֵי־אֵשׁ,</b> השתדלותם תכלה באש, <b>וְיָעֵפוּ</b>, יתעייפו.
(נט) <b>הַדָּבָר אֲשֶׁר־צִוָּה יִרְמְיָהוּ הַנָּבִיא אֶת־שְׂרָיָה</b>, אחיו של ברוך, סופרו של ירמיהו, <b>בֶן־נֵרִיָּה בֶּן־מַחְסֵיָה בְּלֶכְתּוֹ אֶת</b>, עם <b>צִדְקִיָּהוּ מֶלֶךְ־יְהוּדָה</b> אל <b>בָּבֶל בִּשְׁנַת הָרְבִעִית לְמָלְכוֹ, וּשְׂרָיָה</b> היה אז <b>שַׂר־מְנוּחָה,</b> שר הטקסים והדיפלומטיה, הממונה על האופן שבו צריך המלך צדקיהו להתנהל בבואו לבבל כשליט צמית וכנוע המגיש לו מנחה. ירמיהו ידע שיוכל לסמוך על שריה, המשתייך למשפחה המקורבת אליו.
(ס) על כן — <b>וַיִּכְתֹּב יִרְמְיָהוּ אֵת כָּל־הָרָעָה אֲשֶׁר־תָּבוֹא אֶל־בָּבֶל אֶל</b>, על <b>סֵפֶר אֶחָד, אֵת כָּל־הַדְּבָרִים הָאֵלֶּה</b> שבעניין זה, <b>הַכְּתֻבִים אֶל</b>, על <b>בָּבֶל</b> שבהם כמה וכמה נבואות מטילות אימה.
(סא) <b>וַיֹּאמֶר יִרְמְיָהוּ אֶל־שְׂרָיָה: כְּבֹאֲךָ</b> ל<b>בָבֶל</b>, לאחר מסע ממושך <b>וְרָאִיתָ וְקָרָאתָ</b> שם <b>אֵת כָּל־הַדְּבָרִים הָאֵלֶּה.</b>
(סב) <b>וְאָמַרְתָּ</b> בתפילה: <b>"ה', אַתָּה דִבַּרְתָּ אֶל־הַמָּקוֹם הַזֶּה לְהַכְרִיתוֹ, לְבִלְתִּי הֱיוֹת־בּוֹ יוֹשֵׁב, לְמֵאָדָם וְעַד־בְּהֵמָה, כִּי־שִׁמְמוֹת עוֹלָם תִּהְיֶה</b> בבל". זה הגורל שייעד ה' לבבל באופן כללי.
(סג) <b>וְהָיָה כְּכַלֹּתְךָ לִקְרֹא אֶת־הַסֵּפֶר הַזֶּה</b>, שהוא מעין מגילה קטנה של נבואות, <b>תִּקְשֹׁר עָלָיו אֶבֶן, וְהִשְׁלַכְתּוֹ אֶל־תּוֹךְ</b> ה<b>פְּרָת,</b> כך שהמגילה תשקע במים.
(סד) <b>וְאָמַרְתָּ: כָּכָה תִּשְׁקַע בָּבֶל וְלֹא־תָקוּם מִפְּנֵי הָרָעָה אֲשֶׁר אָנֹכִי מֵבִיא עָלֶיהָ — וְיָעֵפוּ.</b> אנשי בבל יהיו יגעים ושבורים מלהתגונן. ירמיהו שלח את שריה לקרוא את הנבואה בבבל, בשפה העברית. כך שלח מסר מחזק לגולי יהודה: הַחזיקו מעמד, הבבלים יאבדו לפניכם. <b>עַד־הֵנָּה דִּבְרֵי</b> נבואתו וקורותיו של <b>יִרְמְיָהוּ.</b>
<h2>פרק נב</h2>
(א) <b>בֶּן־עֶשְׂרִים וְאַחַת שָׁנָה</b> היה <b>צִדְקִיָּהוּ בְמָלְכוֹ וְאַחַת עֶשְׂרֵה שָׁנָה מָלַךְ בִּירוּשָׁלִָם, וְשֵׁם אִמּוֹ חֲמוּטַל בַּת־יִרְמְיָהוּ מִלִּבְנָה.</b> אמותיהם של מלכי יהודה מצוינות תמיד בשמותיהן, שהרי זהות אביהם ידועה בדרך כלל כקודמיהם בשושלת.
(ב) <b>וַיַּעַשׂ הָרַע בְּעֵינֵי ה' כְּכֹל אֲשֶׁר־עָשָׂה יְהוֹיָקִם.</b> צדקיהו מצטייר בספר ירמיה כאדם מורכב שאף שהיה מעוניין להיטיב, בסופו של דבר הביא את המדינה, תחת לחצי שריו ויועציו, לידי חורבן. את מעשיו הרעים יש אפוא להבין בהקשר של פעולתו הציבורית, ולא כתיאור אופיו הפרטי –
(ג) <b>כִּי</b> תחת שלטונו של צדקיהו <b>עַל־אַף</b>, להכעיס את <b>ה' הָיְתָה</b>, נעשתה הרעה <b>בִּירוּשָׁלִַם וִיהוּדָה, עַד־הִשְׁלִיכוֹ אוֹתָם מֵעַל פָּנָיו.</b> ההידרדרות הכללית לא פסקה עד שהגיע הזמן להגלות את יהודה. המאורע הציבורי שגרם לכך — <b>וַיִּמְרֹד צִדְקִיָּהוּ בְּמֶלֶךְ בָּבֶל.</b> אף על פי שצדקיהו נשבע אמונים לנבוכדנאצר, שהמליך אותו, בעצת יועציו חבַר צדקיהו למלכים אחרים ופתח במרד נגד מלך בבל.
(ד) <b>וַיְהִי בַשָּׁנָה הַתְּשִׁעִית לְמָלְכוֹ בַּחֹדֶשׁ הָעֲשִׂירִי</b>, טבת <b>בֶּעָשׂוֹר לַחֹדֶשׁ בָּא נְבוּכַדְרֶאצַּר מֶלֶךְ־בָּבֶל, הוּא וְכָל־חֵילוֹ, עַל־יְרוּשָׁלִַם וַיַּחֲנוּ עָלֶיהָ.</b> לא הייתה זו מלחמה קלה, ולצדקיהו לא היה כוח משמעותי להיאבק נגד הבבלים. <b>וַיִּבְנוּ עָלֶיהָ דָּיֵק</b>, מעין חומה נמוכה או מבנה מוגבה מול חומת העיר <b>סָבִיב.</b>
(ה) <b>וַתָּבֹא הָעִיר בַּמָּצוֹר עַד עַשְׁתֵּי עֶשְׂרֵה שָׁנָה</b>, השנה האחת-עשרה <b>לַמֶּלֶךְ צִדְקִיָּהוּ.</b> המצור ארך כשנה וחצי, ולא נראה שהיה נמרץ ביותר. מלך בבל לא הרס לבוא אל העיר, אלא החניק אותה אט-אט, מפני שבין כה וכה לא היה בכוחה להחזיק מעמד.
(ו) <b>בַּחֹדֶשׁ הָרְבִיעִי</b>, תמוז <b>בְּתִשְׁעָה לַחֹדֶשׁ וַיֶּחֱזַק הָרָעָב בָּעִיר.</b> ייתכן שלשרים ולעשירים עוד נשאר משהו בביתם, <b>וְ</b>אולם <b>לֹא־הָיָה לֶחֶם לְעַם הָאָרֶץ,</b> לכלל תושבי העיר.
(ז) <b>וַתִּבָּקַע</b>, נפרצו חומות <b>הָעִיר, וְכָל־אַנְשֵׁי הַמִּלְחָמָה</b>, אנשי הצבא שליוו את בית המלוכה <b>יִבְרְחוּ</b>, ברחו <b>וַיֵּצְאוּ מֵהָעִיר</b> ב<b>לַיְלָה דֶּרֶךְ שַׁעַר בֵּין־הַחֹמֹתַיִם</b>, החומה הכפולה <b>אֲשֶׁר עַל</b> יד <b>גַּן הַמֶּלֶךְ</b> בחסות החשכה, <b>וְכַשְׂדִּים עַל־הָעִיר סָבִיב.</b> אף שהעיר הייתה מוקפת במצור, כנראה את הנקודה הזאת הכשדים לא הביאו בחשבון או שלא ראו לנכון להפנות אליה כוחות. כך עלה ביד הבורחים לחמוק, <b>וַיֵּלְכוּ דֶּרֶךְ הָעֲרָבָה</b>. ייתכן שתכננו לבקש מחסה במדינה שכנה בעבר הירדן.
(ח) <b>וַיִּרְדְּפוּ חֵיל־כַּשְׂדִּים אַחֲרֵי הַמֶּלֶךְ, וַיַּשִּׂיגוּ אֶת־צִדְקִיָּהוּ בְּעַרְבֹת יְרֵחוֹ, וְכָל־חֵילוֹ</b>, חייליו, שכמובן היו מהירים יותר ויכלו לברוח ביתר קלות, <b>נָפֹצוּ מֵעָלָיו,</b> והפקירו את המלך, שלא היה איש מלחמה, ואף היה מוקף בבני משפחתו.
(ט) <b>וַיִּתְפְּשׂוּ אֶת־הַמֶּלֶךְ, וַיַּעֲלוּ אֹתוֹ</b> צפונה <b>אֶל־מֶלֶךְ בָּבֶל רִבְלָתָה</b> ש<b>בְּאֶרֶץ חֲמָת,</b> בצפון סוריה. נבוכדנאצר עצמו לא ישב ליד ירושלים, אלא ניהל את המערכה מרבלה, שהייתה קרובה יותר למרכז שלו בבבל. <b>וַיְדַבֵּר</b> המלך נבוכדנאצר <b>אִתּוֹ מִשְׁפָּטִים.</b> דיבורים קשים על כך שצדקיהו מרד בו, ואף האשמה נוקבת בהפרת שבועת האמונים שנשבע בשם ה' לממליכו. אולי בגלל כעסו על הבגידה דן נבוכדנאצר את צדקיהו בצורה חמורה מהרגיל.
(י) <b>וַיִּשְׁחַט</b>, ציווה לשחוט <b>מֶלֶךְ־בָּבֶל אֶת־בְּנֵי צִדְקִיָּהוּ לְעֵינָיו, וְגַם אֶת־כָּל־שָׂרֵי יְהוּדָה</b>, שנשארו עם צדקיהו או שנתפסו בפני עצמם, <b>שָׁחַט בְּרִבְלָתָה</b> לפניו.
(יא) <b>וְ</b>רק לאחר שראה את כל הזוועות שעושים בבני משפחתו ובמקורביו — <b>אֶת־עֵינֵי צִדְקִיָּהוּ עִוֵּר, וַיַּאַסְרֵהוּ בַנְחֻשְׁתַּיִם,</b> בשלשלאות נחושת. אף ששום סכנה לא נשקפה מצדקיהו, הובילו את צדקיהו כפי שמובילים פושעים, על מנת להשפילו. <b>וַיְבִאֵהוּ מֶלֶךְ־בָּבֶל בָּבֶלָה, וַיִּתְּנֵהוּ</b> ב<b>בֵית־הַפְּקֻדֹּת</b>, מעין בית סוהר. שם ישב <b>עַד־יוֹם מוֹתוֹ.</b>
(יב) <b>ו</b>לאחר שירושלים כבר הייתה כבושה כחודש ימים, ומן הסתם עשו בה מעשי ביזה והרג כדרכו של צבא כובש, <b>בַחֹדֶשׁ הַחֲמִישִׁי</b>, אב <b>בֶּעָשׂוֹר לַחֹדֶשׁ, הִיא שְׁנַת תְּשַׁע־עֶשְׂרֵה שָׁנָה לַמֶּלֶךְ נְבוּכַדְרֶאצַּר מֶלֶךְ־בָּבֶל, בָּא נְבוּזַרְאֲדָן רַב־טַבָּחִים</b>, הממונה על ההוצאות להורג, לאו דווקא מי שאחראי ישירות על התליינים, אלא מי שמוטל עליו להשליט סדר לפי דרכו, ו<b>עָמַד לִפְנֵי מֶלֶךְ־בָּבֶל</b> וקיבל ממנו הוראות כיצד לפעול <b>בִּירוּשָׁלִָם.</b> נבוזראדן לא עשה דבר מדעת עצמו אלא נהג כאילו הוא עומד לפני המלך, אף שהמלך היה בפועל רחוק.
(יג) <b>וַיִּשְׂרֹף אֶת־בֵּית־ה'</b>, המקדש <b>וְאֶת־בֵּית הַמֶּלֶךְ וְאֵת כָּל־בָּתֵּי יְרוּשָׁלִַם</b> הקטנים <b>וְאֶת־כָּל־בֵּית הַגָּדוֹל</b>, בתיהם של האנשים הגדולים <b>שָׂרַף בָּאֵשׁ.</b> ייתכן שבתי הגדולים הודגשו משום שקל היה יותר לשרפם. מכיוון שנבנו לעתים בשילוב של אבן ועץ, כמו בית המקדש, הצתתם הביאה לכליונם הגמור.
(יד) <b>וְאֶת־כָּל־חֹמוֹת יְרוּשָׁלִַם סָבִיב נָתְצוּ כָּל־חֵיל כַּשְׂדִּים אֲשֶׁר אֶת</b>, נלוו לאותו <b>רַב־טַבָּחִים.</b> הריסת החומות נועדה למנוע את שיקום העיר באותה מתכונת. ואכן הן נשארו הרוסות עד זמנו של נחמיה בתחילת ימי הבית השני.
(טו) <b>וּמִדַּלּוֹת הָעָם</b>, העניים <b>וְאֶת־יֶתֶר הָעָם</b>, שאינם דלים<b>, הַנִּשְׁאָרִים בָּעִיר וְאֶת־הַנֹּפְלִים אֲשֶׁר נָפְלוּ</b>, שיצאו ונכנעו <b>אֶל־מֶלֶךְ בָּבֶל</b>, שכן המלחמה הייתה ארוכה וקשה וללא תקווה מרובה, <b>וְאֵת יֶתֶר הָאָמוֹן</b>, ההמון <b>הֶגְלָה נְבוּזַרְאֲדָן רַב־טַבָּחִים.</b> כדרכם של הבבלים — ושלא כאשורים — נבוזראדן לא לקח עמו את כל תושבי יהודה. הוא בחר לקחת בשבי את האנשים החשובים ורק חלק מדלת העם.
(טז) <b>וּמִדַּלּוֹת הָאָרֶץ הִשְׁאִיר נְבוּזַרְאֲדָן רַב־טַבָּחִים לְכֹרְמִים וּלְיֹגְבִים,</b> עובדי שדות. חלק מן העניים הושארו לשמש כחקלאים כדי שהארץ לא תהפוך לשממה.
(יז) <b>וְאֶת עַמּוּדֵי הַנְּחֹשֶׁת אֲשֶׁר לְבֵית־ה'</b>, שהציבם שלמה המלך לקישוט וקרא להם יכין ובֹעז, <b>וְאֶת־הַמְּכֹנוֹת</b>, הבסיסים שעליהם ישבו הכיורים, <b>וְאֶת־יָם הַנְּחֹשֶׁת</b>, מְכָל מים גדול <b>אֲשֶׁר בְּבֵית־ה' — שִׁבְּרוּ כַשְׂדִּים וַיִּשְׂאוּ אֶת־כָּל־נְחֻשְׁתָּם בָּבֶלָה.</b> הם לא היו מעוניינים בכלים אלו, משום שלא מצאו בהם שימוש, ולא החשיבו אותם. בוודאי גם נשיאתם לבבל כמות שהם הייתה משימה קשה. לכן שברו אותם לחלקים נישאים, והבבלים לקחו עמם לבבל את חומר הגלם הרב והיקר.
(יח) <b>וְאֶת־הַסִּרוֹת</b>, הסירים <b>וְאֶת־הַיָּעִים וְאֶת־הַמְזַמְּרוֹת</b>, כלי זמר <b>וְאֶת־הַמִּזְרָקֹת</b>, כלי איסוף הדם וזריקתו <b>וְאֶת־הַכַּפּוֹת וְאֵת כָּל־כְּלֵי הַנְּחֹשֶׁת אֲשֶׁר־יְשָׁרְתוּ בָהֶם</b> במקדש <b>לָקָחוּ.</b>
(יט) <b>וְאֶת־הַסִּפִּים</b>, שאף הם כלי קיבול נוזלים — כדים או ספלים <b>וְאֶת־הַמַּחְתּוֹת</b> לחתיית הגחלים <b>וְאֶת־הַמִּזְרָקוֹת וְאֶת־הַסִּירוֹת וְאֶת־הַמְּנֹרוֹת וְאֶת־הַכַּפּוֹת וְאֶת־הַמְנַקִּיּוֹת,</b> העמודים הניצבים בצדי השולחן, <b>אֲשֶׁר</b> מ<b>זָהָב</b> — <b>זָהָב, וַאֲשֶׁר־</b>מ<b>כֶּסֶף — כָּסֶף, לָקַח רַב־טַבָּחִים.</b> כלי הזהב והכסף נבזזו ונלקחו לבבל כמו שהם כדי לשמש בארמון הבבלי. מהם נשארו לאחר מכן מוצגים לראווה בארמון המלך הפרסי. כאשר התיר כורש ליהודים לעלות ולבנות מחדש את המקדש, הוא גם נתן להם מקצת הכלים שעוד נותרו בידיו.
(כ) <b>הָעַמּוּדִים</b> היו <b>שְׁנַיִם,</b> ו<b>הַיָּם אֶחָד, ו</b>פסלי <b>הַבָּקָר</b> הנושא את הים היו <b>שְׁנֵים־עָשָׂר,</b> עשויים <b>נְחֹשֶׁת אֲשֶׁר־תַּחַת הַמְּכֹנוֹת,</b> במקום המכונות שבבסיס הכיורים, בסיסו של הים עוצב בדמויות בקר<b>, אֲשֶׁר עָשָׂה הַמֶּלֶךְ שְׁלֹמֹה לְבֵית ה'. לֹא־הָיָה מִשְׁקָל לִנְחֻשְׁתָּם</b> של <b>כָּל־הַכֵּלִים הָאֵלֶּה.</b> כמות נחושת הכלים העצומה לא נשקלה או נמדדה.
(כא) <b>וְהָעַמּוּדִים</b> הללו היו עצומים <b>— שְׁמֹנֶה עֶשְׂרֵה אַמָּה</b>, כתשעה מ' <b>קוֹמַת הָעַמֻּד הָאֶחָד, וְחוּט שְׁתֵּים־עֶשְׂרֵה אַמָּה יְסֻבֶּנּוּ</b>, היקפו של כל עמוד היה שנים-עשר אמה, <b>וְעָבְיוֹ אַרְבַּע</b> רוחבי <b>אֶצְבָּעוֹת, נָבוּב</b>, חלול, כעין צינור ענק מקושט מבחוץ.
(כב) <b>וְכֹתֶרֶת עָלָיו</b> — על כל עמוד, אף היא מ<b>נְחֹשֶׁת, וְקוֹמַת</b>, גובה <b>הַכֹּתֶרֶת הָאַחַת חָמֵשׁ אַמּוֹת.</b> תבנית הכותרות הללו והעיטורים שעליהן מתוארים בפירוט בספר מלכים. <b>וּשְׂבָכָה וְרִמּוֹנִים עַל־הַכּוֹתֶרֶת סָבִיב — הַכֹּל נְחֹשֶׁת. וְכָאֵלֶּה</b> גם <b>לָעַמּוּד הַשֵּׁנִי</b>. שתי הכותרות היו זהות. <b>וְ</b>כן ה<b>רִמּוֹנִים</b>, רימוני המתכת של שני העמודים.
(כג) <b>וַיִּהְיוּ הָרִמֹּנִים תִּשְׁעִים וְשִׁשָּׁה רוּחָה</b>, בכיוון אחד, אולי בטור לולייני סביב העמוד, ובסך הכול — <b>כָּל־הָרִמּוֹנִים מֵאָה עַל־הַשְּׂבָכָה סָבִיב.</b> היו עוד רימונים אחדים שלא היו בתוך השורה.
(כד) מלבד שלל המלחמה שלקח אתו נבוזראדן — <b>וַיִּקַּח רַב־טַבָּחִים</b> גם <b>אֶת־שְׂרָיָה כֹּהֵן הָרֹאשׁ</b>, הכהן הגדול <b>וְאֶת־צְפַנְיָה כֹּהֵן הַמִּשְׁנֶה</b>, סגנו <b>וְאֶת־שְׁלֹשֶׁת שֹׁמְרֵי הַסַּף</b>, פקידים גבוהים בבית המקדש שבידם מופקדים מפתחות הלשכות והאוצרות.
(כה) <b>וּמִן־הָעִיר</b> עצמה, מחוץ לבית המלך או המקדש, <b>לָקַח סָרִיס</b>, שר גבוה <b>אֶחָד אֲשֶׁר־הָיָה פָקִיד עַל־אַנְשֵׁי הַמִּלְחָמָה</b>, מפקד הצבא הרשמי, או: הממונה בפועל על אנשי המלחמה <b>וְשִׁבְעָה אֲנָשִׁים מֵרֹאֵי פְנֵי־הַמֶּלֶךְ</b>, המקורבים למלך <b>אֲשֶׁר נִמְצְאוּ בָעִיר</b> ולא ברחו, או שברחו וחזרו בינתיים, <b>וְאֵת סֹפֵר שַׂר הַצָּבָא הַמַּצְבִּא אֶת־עַם הָאָרֶץ</b>, המגייס ומונה את יוצאי הצבא, <b>וְ</b>כן <b>שִׁשִּׁים אִישׁ</b> בעלי מעמד, אולי מחברי הסנהדרין הגדולה, <b>מֵעַם הָאָרֶץ הַנִּמְצְאִים בְּתוֹךְ הָעִיר.</b> נראה שהוא הצטווה לשבות את כל הנמצא בעיר משכבת ההנהגה.
(כו) <b>וַיִּקַּח אוֹתָם נְבוּזַרְאֲדָן רַב־טַבָּחִים, וַיֹּלֶךְ אוֹתָם אֶל־מֶלֶךְ בָּבֶל רִבְלָתָה.</b>
(כז) <b>וַיַּכֶּה אוֹתָם מֶלֶךְ בָּבֶל וַיְמִתֵם בְּרִבְלָה בְּאֶרֶץ חֲמָת.</b> אלה היו למעשה חברי הממשלה ויועציו של המלך צדקיהו, ואת כולם הרג נבוכדנאצר כשותפים באחריות למרידה. בכך <b>וַיִּגֶל,</b> גלה <b>יְהוּדָה מֵעַל אַדְמָתוֹ.</b>
(כח) סיכום הגולים: <b>זֶה הָעָם אֲשֶׁר הֶגְלָה נְבוּכַדְרֶאצַּר: בִּשְׁנַת־שֶׁבַע</b>, היא גלות יהויכין, הראשונה – <b>יְהוּדִים שְׁלֹשֶׁת אֲלָפִים וְעֶשְׂרִים וּשְׁלֹשָׁה;</b>
(כט) <b>בִּשְׁנַת שְׁמוֹנֶה עֶשְׂרֵה לִנְבוּכַדְרֶאצַּר</b>, בכיבוש השני, לאחר שנלקחו עם יהויכין ראשי העם, ורבים נהרגו בינתיים במלחמה ומתו במצור, נלקחו <b>מִירוּשָׁלִַם נֶפֶשׁ שְׁמֹנֶה מֵאוֹת שְׁלֹשִׁים וּשְׁנָיִם</b> — מספר מועט יחסית ומבני מעמד נמוך יותר.
(ל) השלב האחרון היה <b>בִּשְׁנַת שָׁלֹשׁ וְעֶשְׂרִים לִנְבוּכַדְרֶאצַּר,</b> ובו <b>הֶגְלָה נְבוּזַרְאֲדָן רַב־טַבָּחִים יְהוּדִים נֶפֶשׁ שְׁבַע מֵאוֹת אַרְבָּעִים וַחֲמִשָּׁה.</b> סך <b>כָּל־נֶפֶשׁ</b> שגלתה מיהודה: <b>אַרְבַּעַת אֲלָפִים וְשֵׁשׁ מֵאוֹת.</b> מספר זה מעיד שוב שלא הייתה זו גלות המונית, אלא בחירה מחושבת של גולים מתוך האוכלוסייה. הבבלים הגלו את בעלי המלאכה — במיוחד אלה שעסקו במלאכות שנחשבו לאסטרטגיות — נפחים, חרשי נחושת וכיוצא באלה, ואת שכבת העילית, מתוך הנחה שהנשארים לא ירצו ולא יוכלו לעורר מרד כלשהו.
(לא) סופה של ממלכת יהודה היה חורבנם המלא של ירושלים, המקדש, ארץ יהודה ומבנה ההנהגה. כדי שלא לחתום בסיום כה קשה, מסופר כאן מה עלה בגורלו של יהויכין: <b>וַיְהִי בִשְׁלֹשִׁים וָשֶׁבַע שָׁנָה לְגָלוּת יְהוֹיָכִן מֶלֶךְ־יְהוּדָה</b>. יהויכין הוגלה בשנת שבע למלך נבוכדנאצר, מדובר אפוא על למעלה מארבעים שנה לאחר עלייתו של המלך הגדול והחשוב ביותר שקם בבבל והפך אותה לאימפריה, ובינתיים כבר מת. <b>בִּשְׁנֵים עָשָׂר חֹדֶשׁ</b>, בחודש השנים-עשר, אדר, <b>בְּעֶשְׂרִים וַחֲמִשָּׁה לַחֹדֶשׁ, נָשָׂא</b>, חנן <b>אֱוִיל מְרֹדַךְ מֶלֶךְ בָּבֶל</b>, שמלך אחרי אביו נבוכדנאצר, <b>בִּשְׁנַת מַלְכֻתוֹ</b>, בשנה שבה הומלך, <b>אֶת־רֹאשׁ יְהוֹיָכִין מֶלֶךְ־יְהוּדָה, וַיֹּצֵא אֹתוֹ מִבֵּית הַכְּלוּא,</b> מבית הכלא, או ממחנה המעצר לשבויי המלחמה. יהויכין פורנס והוחזק שם במשך עשרות השנים האלו. יתרה מזו, היו לו שם ילדים, בין שנולדו קודם בואו לבבל או בתקופה שבה היה כלוא, ואף לצורכיהם דאג מלך בבל.
(לב) ולא זו בלבד אלא — <b>וַיְדַבֵּר אִתּוֹ</b> אויל מרֹדך <b>טֹבוֹת, וַיִּתֵּן אֶת־כִּסְאוֹ מִמַּעַל לְכִסֵּא הַמְּלָכִים אֲשֶׁר אִתּוֹ בְּבָבֶל.</b> בוודאי ישבו בבית הסוהר שלו גם מלכי מדינות נוספות שנכבשו בידי נבוכדנאצר, ולא בתנאים טובים. הכתוב אינו מסביר ממה נבע מעמדו המועדף.
(לג) יתר על כן — <b>וְשִׁנָּה אֵת בִּגְדֵי כִלְאוֹ.</b> הוענקו לו בגדים חדשים של אדם חפשי, <b>וְאָכַל לֶחֶם לְפָנָיו</b> — לפני מלך בבל <b>תָּמִיד, כָּל־יְמֵי חַיָּו.</b>
(לד) <b>וַאֲרֻחָתוֹ אֲרֻחַת תָּמִיד נִתְּנָה־לּוֹ מֵאֵת מֶלֶךְ־בָּבֶל דְּבַר־יוֹם בְּיוֹמוֹ, עַד־יוֹם מוֹתוֹ כֹּל יְמֵי חַיָּיו.</b> יהויכין היה למעשה האחרון בשושלת מלכי יהודה מכיוון שאת בניו של המלך צדקיהו פקד נבוכדנאצר להרוג. סיומו של הספר מלמד שבית דוד לא נעלם. ואכן כל ראשי הגולה בדורות המאוחרים יותר התייחסו לבית דוד והיו מצאצאי יהויכין. כאמור, עניין זה אינו שייך לדברי ירמיהו, שנגמרו כבר בעניין הקודם, אבל הוא מספר על המדיניות הכללית, על קורותיה של ארץ יהודה ועל גורל מלכיה, ומתאר כיצד כבר בזמן בנו של נבוכדנאצר הופיע פתח של תקווה ליהודה, וחוט של חסד נמתח על מלכה.
