<h1>ביאור שטיינזלץ על צפניה</h1>
<h2>פרק א</h2>
(א) זה <b>דְּבַר־ה' אֲשֶׁר הָיָה אֶל־צְפַנְיָה בֶּן־כּוּשִׁי בֶן־גְּדַלְיָה בֶּן־אֲמַרְיָה בֶּן־חִזְקִיָּה.</b> זהו ייחוס מפואר שאינו רגיל. לפי השמות אפשר לשער שצפניה היה בן למשפחה מיוחסת של מנהיגי יהודה. <b>בִּימֵי יֹאשִׁיָּהוּ בֶן־אָמוֹן מֶלֶךְ יְהוּדָה.</b> תיאור זמן הנבואה מעיד במידה רבה גם על מקומה, שכן בזמנו של יאשיהו כבר נכבשה ממלכת ישראל על ידי האשורים, ורוב תושביה הוגלו. ייתכן שיאשיהו ניסה לקומם ישות כלשהי בגבולות ממלכת ישראל לשעבר, מכל מקום צפניה פונה בנבואתו בעיקר ליהודה וירושלים.
(ב) <b>אָסֹף אָסֵף</b>, אשמיד את ה<b>כֹּל מֵעַל פְּנֵי הָאֲדָמָה. נְאֻם־ה':</b>
(ג) <b>אָסֵף</b>, אכלֶה <b>אָדָם וּבְהֵמָה, אָסֵף</b> את <b>עוֹף־הַשָּׁמַיִם וּדְגֵי הַיָּם וְ</b>את <b>הַמַּכְשֵׁלוֹת</b>, מה שמכשיל <b>אֶת הָרְשָׁעִים. וְהִכְרַתִּי אֶת־הָאָדָם מֵעַל פְּנֵי הָאֲדָמָה.</b> לא תהיה זו רק מפלת הממלכה או השפלת מעמדה, אלא יבוא חורבן כללי ומוחלט. <b>נְאֻם־ה'.</b>
(ד) <b>וְנָטִיתִי יָדִי עַל־יְהוּדָה וְעַל כָּל־יוֹשְׁבֵי יְרוּשָׁלִָם,</b> העיר הגדולה ומרכז ממלכת יהודה, <b>וְהִכְרַתִּי מִן־הַמָּקוֹם הַזֶּה אֶת־שְׁאָר</b>, שארית <b>הַבַּעַל.</b> פולחנם של הבעלים היה בתוך ירושלים בימי אמון ולפניו, ורק בהמשך ימי שלטונו של המלך יאשיהו הוסרו. אשמיד גם <b>אֶת־שֵׁם הַכְּמָרִים עִם־הַכֹּהֲנִים,</b> כהני הבעל. ההבדלים בין התארים אינם ידועים, אולי דרגתם של הכמרים הייתה נמוכה מזו של הכהנים.
(ה) <b>וְ</b>אכלה לא רק את פולחן הבעל, המרכזי, אלא גם <b>ְאֶת־הַמִּשְׁתַּחֲוִים עַל־הַגַּגּוֹת לִצְבָא</b>, גרמי <b>הַשָּׁמָיִם, וְאֶת־הַמִּשְׁתַּחֲוִים הַנִּשְׁבָּעִים לַה' וְהַנִּשְׁבָּעִים בְּמַלְכָּם.</b> זוהי קבוצה אחרת של אנשים המכילים את הכול – נשבעים גם לה' וגם למולך שלהם,
(ו) <b>וְאֶת־הַנְּסוֹגִים מֵאַחֲרֵי ה'</b>, אלה שהיו פעם קרובים, ועכשיו התרחקו מעבודת ה', <b>וַאֲשֶׁר לֹא־בִקְשׁוּ אֶת־ה' וְלֹא־דְרָשֻׁהוּ,</b> אלה שאלוקים לא עניין אותם מעולם. נכללים כאן כל עובדי העבודות הזרות והשייכים אליהם, ואף כל מי שאינו קשור בשלמות לעבודת ה'.
(ז) <b>הַס</b>, דום מחמת יראה <b>מִפְּנֵי ה' אֱלוֹהִים, כִּי קָרוֹב יוֹם ה',</b> יום הדין, <b>כִּי־הֵכִין ה' זֶבַח,</b> טבח, חורבן, וכבר <b>הִקְדִּישׁ</b>, הזמין את <b>קְרֻאָיו.</b> הן המשתתפים בטבח והן הקרבנות עצמם מוכנים.
(ח) <b>וְהָיָה בְּיוֹם זֶבַח ה' וּפָקַדְתִּי עַל־הַשָּׂרִים וְעַל־בְּנֵי הַמֶּלֶךְ</b>, שאינם דווקא בני יאשיהו אלא אנשי בית המלוכה, שכולם צאצאים של מלך זה או אחר. במעמד העליון גברה כנראה הנטייה להתבולל – <b>וְעַל כָּל־הַלֹּבְשִׁים מַלְבּוּשׁ נָכְרִי,</b> אלה שאינם מתבוללים לגמרי, אלא מתלבשים כנכרים מתוך רצון לבטא את זיקתם לעמים אחרים.
(ט) <b>וּפָקַדְתִּי עַל</b>, אעניש את <b>כָּל־הַדּוֹלֵג עַל־הַמִּפְתָּן,</b> הנוהגים לפי הפולחן הפלשתי לדלג על המפתן. כל אלו ייענשו <b>בַּיּוֹם הַהוּא.</b> בקרב שכבת השררה של יהודה וירושלים ייענשו גם אותם <b>הַמְמַלְאִים</b> את <b>בֵּית אֲדֹנֵיהֶם</b> בממון הבא מ<b>חָמָס וּמִרְמָה.</b>
(י) <b>וְהָיָה בַיּוֹם הַהוּא, נְאֻם־ה',</b> יישמע בירושלים <b>קוֹל צְעָקָה מִשַּׁעַר הַדָּגִים</b>, אחד משערי ירושלים, <b>וִילָלָה מִן־הַמִּשְׁנֶה</b>, רובע או מתחם מגורים שנוסף לעיר. <b>וְ</b>קול <b>שֶׁבֶר גָּדוֹל מֵהַגְּבָעוֹת</b> שסביב ירושלים.
(יא) <b>הֵילִילוּ</b>, ייללו <b>יֹשְׁבֵי הַמַּכְתֵּשׁ,</b> מקום נמוך כלשהו סמוך לירושלים, <b>כִּי נִדְמָה</b>, נכרת <b>כָּל־עַם כְּנַעַן,</b> כינוי לא מכבד לעם ישראל היושב במקומם של הכנענים הקדמונים. <b>נִכְרְתוּ כָּל־נְטִילֵי</b>, עמוסי <b>כָסֶף.</b> אולי גם זהו ביטוי מעליב המציין אנשים עשירים, שאינם אלא טועני משא או מטילי כסף גדולים.
(יב) <b>וְהָיָה בָּעֵת הַהִיא</b> לא אעניש רק על עברות הנעשות בגלוי, <b>אֲחַפֵּשׂ</b>, אבדוק <b>אֶת־יְרוּשָׁלִַם בַּנֵּרוֹת,</b> אעיין גם בפגמים דקים ופנימיים יותר, <b>וּפָקַדְתִּי</b> עונש <b>עַל־הָאֲנָשִׁים הַקֹּפְאִים עַל־שִׁמְרֵיהֶם,</b> האדישים, אלו שאינם עושים דבר, כמו יין המונח על שמריו ללא תנועה, <b>הָאֹמְרִים בִּלְבָבָם: לֹא־יֵיטִיב ה' וְלֹא יָרֵעַ.</b> אנשים אלו אינם חוטאים בגלוי בשום דבר עברה, ואף אינם מקיימים שום מעשה מוצהר של מצווה. הם אדישים כלפי ה' ומתעלמים ממנו כליל.
(יג) <b>וְהָיָה חֵילָם</b>, רכושם <b>לִמְשִׁסָּה,</b> שוד, <b>וּבָתֵּיהֶם</b> ייהפכו <b>לִשְׁמָמָה. וּבָנוּ בָתִּים וְלֹא יֵשֵׁבוּ</b> בהם, כי הכול ילכו בגלות או ייהרגו. <b>וְנָטְעוּ כְרָמִים וְלֹא יִשְׁתּוּ אֶת־יֵינָם.</b> לא רק דברים קיימים ייהרסו, אף תכניות, שטרם באו אל מימושן המלא, יֵרדו לטמיון, כי כאשר אנשים נהרגים אין לתכניותיהם כל משמעות. קללות מעין אלה מוזכרות גם בתורה.
(יד) <b>קָרוֹב יוֹם־ה' הַגָּדוֹל, קָרוֹב וּמַהֵר מְאֹד; קוֹל</b> נשמע ב<b>יוֹם ה' – מַר צֹרֵחַ</b>, יצרח <b>שָׁם גִּבּוֹר.</b> יהיה זה יום קשה, שאפילו הגיבורים יצרחו בקולות בכייה וזוועה.
(טו) <b>יוֹם עֶבְרָה</b>, זעם יהיה <b>הַיּוֹם הַהוּא, יוֹם צָרָה וּמְצוּקָה, יוֹם שֹׁאָה וּמְשׁוֹאָה,</b> חורבן ושממה<b>.</b> לשון נופל על לשון. <b>יוֹם חֹשֶׁךְ וַאֲפֵלָה, יוֹם עָנָן וַעֲרָפֶל,</b> בלבול, מוות וחשכה גדולה מבחינות שונות.
(טז) <b>יוֹם שׁוֹפָר וּתְרוּעָה</b>, קולות זעקה ותרועת קרב <b>עַל הֶעָרִים הַבְּצֻרוֹת</b>, שיתקיפו האויבים, <b>וְעַל הַפִּנּוֹת הַגְּבֹהוֹת,</b> המגדלים המבוצרים.
(יז) <b>וַהֲצֵרֹתִי</b>, אביא צרה ומצוקה <b>לָאָדָם, וְהָלְכוּ כַּעִוְרִים,</b> יתעו בדרך, חסרי כיוון ואינם יודעים לאן כדאי להם לברוח, <b>כִּי לַה' חָטָאוּ, וְשֻׁפַּךְ דָּמָם כֶּעָפָר</b> המושלך ונדרס, <b>וּלְחֻמָם</b>, בשרם ושומנם יהיה מוטל <b>כַּגְּלָלִים,</b> זבל.
(יח) <b>גַּם־כַּסְפָּם גַּם־זְהָבָם לֹא־יוּכַל לְהַצִּילָם בְּיוֹם עֶבְרַת ה'</b>. באותם הימים לא תהיה כל תועלת בממון, <b>וּבְאֵשׁ קִנְאָתוֹ תֵּאָכֵל</b>, תישרף <b>כָּל־הָאָרֶץ, כִּי־כָלָה</b>, כיליון <b>אַךְ־נִבְהָלָה</b>, רק אימה גדולה ובלהות <b>יַעֲשֶׂה</b> ה' <b>אֵת כָּל־יֹשְׁבֵי הָאָרֶץ.</b>
<h2>פרק ב</h2>
(א) <b>הִתְקוֹשְׁשׁוּ וָקוֹשּׁוּ,</b> התאספו יחד ואספו אחרים, <b>הַגּוֹי</b> ש<b>לֹא נִכְסָף</b>, העם האדיש שאינו רוצה דבר; שאינו אהוב; או שאינו בוש במעשיו.
(ב) התאחדו ונסו לפעול <b>בְּטֶרֶם לֶדֶת חֹק</b>, לפני שיֵצא גזר הדין ויבוא במהירות – <b>כְּמוֹץ עָבַר יוֹם,</b> הזמן חולף ביעף כמו מוץ נידף ברוח. נסו לפעול <b>בְּטֶרֶם לֹא־יָבוֹא עֲלֵיכֶם חֲרוֹן אַף</b>, כעסו של <b>ה', בְּטֶרֶם לֹא־יָבוֹא עֲלֵיכֶם יוֹם אַף־ה'.</b> אולי יש תקווה.
(ג) <b>בַּקְּשׁוּ אֶת־ה' כָּל־עַנְוֵי הָאָרֶץ,</b> האנשים ההגונים <b>אֲשֶׁר מִשְׁפָּטוֹ פָּעָלוּ,</b> שמצייתים לדבר ה'. <b>בַּקְּשׁוּ־צֶדֶק, בַּקְּשׁוּ עֲנָוָה.</b> השתפרו גם בעניינים פנימיים. <b>אוּלַי</b> בזכות המאמץ להיעשות טובים יותר <b>תִּסָּתְרוּ</b>, תזכו למסתור כלשהו <b>בְּיוֹם אַף־ה'.</b>
(ד) הצרה העתידה לבוא תפגע במקומות רבים, ובעמי האזור אולי יותר מאשר בישראל. תחילה תפגע בארבע מתוך חמש ערי פלשתים: <b>כִּי עַזָּה עֲזוּבָה תִהְיֶה, וְאַשְׁקְלוֹן</b> תהיה <b>לִשְׁמָמָה. אַשְׁדּוֹד בַּצָּהֳרַיִם יְגָרְשׁוּהָ,</b> תושביה יגורשו באמצע היום ללא מחסה או מסתור, <b>וְעֶקְרוֹן תֵּעָקֵר,</b> תגורש. בפסוק זה נעשה שימוש בצימודי מלים בעלות צלילים דומים.
(ה) <b>הוֹי, יֹשְׁבֵי חֶבֶל</b>, אזור <b>הַיָּם.</b> הפלשתים ישבו באזור שפלת החוף, <b>גּוֹי כְּרֵתִים.</b> לפי המסורת, הפלשתים לא היו תושבי הארץ המקוריים. הם עם זר שמוצאו יווני או קדם-יווני, וכך הם מתוארים בספרות ובציורי המצרים, שכינו אותם 'גויי הים'. תרבותם נעלמה בנסיבות לא ברורות, אולי ברעידת אדמה, והם היגרו לארץ וכבשו חלקים ניכרים ממנה. היו שטענו לזיקה בין המלה 'פלשת' לפלישה או לשפלה. <b>דְּבַר־ה' עֲלֵיכֶם, כְּנַעַן אֶרֶץ פְּלִשְׁתִּים,</b> יושבי ארץ פלשתים שבכנען (לעומת גויי הים שירדו למצרים וכבשו אדמות גם שם)<b>: וְהַאֲבַדְתִּיךְ</b>, פלשת, <b>מֵאֵין יוֹשֵׁב.</b>
(ו) <b>וְהָיְתָה</b> ארץ <b>חֶבֶל הַיָּם</b>, על עריה, מספנותיה ותעשיית החוף שלה, ל<b>נְוֹת כְּרֹת</b>, מקומות מרעה, אכילה, או: חפירת בארות של <b>רֹעִים, וְגִדְרוֹת</b>, שטחים גדורים ל<b>צֹאן.</b>
(ז) <b>וְהָיָה</b> האזור <b>חֶבֶל</b>, נחלה <b>לִשְׁאֵרִית בֵּית יְהוּדָה.</b> הנשארים באנשי יהודה ייַשבו את המקומות העזובים בארץ פלשתים הסמוכה. <b>עֲלֵיהֶם יִרְעוּן,</b> ירעו את צאנם, <b>בְּבָתֵּי אַשְׁקְלוֹן</b> הריקים <b>בָּעֶרֶב יִרְבָּצוּן,</b> ישכנו בלילות <b>כִּי יִפְקְדֵם</b> – את בני ישראל <b>ה' אֱלֹהֵיהֶם, וְשָׁב</b> את <b>שְׁבִיתָם,</b> שבוייהם לארצם, ויאפשר להם להתפשט למקומות אלו שבעבר היו בידי אויביהם.
(ח) אלוקים יבוא חשבון גם עם עמים אחרים: <b>שָׁמַעְתִּי חֶרְפַּת</b>, חירופי <b>מוֹאָב וְגִדֻּפֵי בְּנֵי עַמּוֹן אֲשֶׁר חֵרְפוּ אֶת־עַמִּי</b> ישראל, <b>וַיַּגְדִּילוּ</b> את שמם ואת פיהם בהתרברבות <b>עַל־גְּבוּלָם</b> – ארץ ישראל. מואב ועמון לא כבשו את הארץ אבל שמחו במפלת ישראל וניסו לפלוש פנימה ככל שיכלו.
(ט) <b>לָכֵן חַי־אָנִי,</b> אני נשבע, <b>נְאֻם ה' צְבָאוֹת אֱלֹהֵי יִשְׂרָאֵל, כִּי מוֹאָב כִּסְדֹם</b>, שנחרבה ולא נשאר ממנה דבר, <b>תִּהְיֶה, וּבְנֵי עַמּוֹן</b> יהיו <b>כַּעֲמֹרָה,</b> כמו <b>מִמְשַׁק חָרוּל</b>, אדמה שוממה שבה משקשקים ועולים קוצים ועשבי בר, <b>וּמִכְרֵה</b>, חפירת <b>מֶלַח וּשְׁמָמָה עַד־עוֹלָם. שְׁאֵרִית עַמִּי</b> יהודה <b>יְבָזּוּם,</b> יבזזו אותם, <b>וְיֶתֶר</b>, הנשארים מ<b>גּוֹיִי יִנְחָלוּם.</b>
(י) <b>זֹאת</b> יבוא <b>לָהֶם</b> – למואב ועמון <b>תַּחַת גְּאוֹנָם,</b> במקום גאוותם, <b>כִּי חֵרְפוּ וַיַּגְדִּלוּ</b> את דבריהם <b>עַל־עַם ה' צְבָאוֹת.</b> אמנם אפשר לומר כמה דברים רעים על ישראל, וחלקם אכן נאמרו בפרק הקודם, אבל לכם, הגויים, אין רשות לבזות אותם, ואתם תיענשו ותוּכו על כך.
(יא) <b>נוֹרָא</b>, יפיל אימה <b>ה' עֲלֵיהֶם, כִּי רָזָה</b>, יצַמק <b>אֵת כָּל־אֱלֹהֵי הָאָרֶץ, וְיִשְׁתַּחֲווּ־לוֹ אִישׁ מִמְּקוֹמוֹ כֹּל אִיֵּי הַגּוֹיִם.</b> העמים הרחוקים יראו שה' מתגלה במקום הזה ומעניש את החוטאים, ויחלקו לו כבוד.
(יב) תחילה פנה הנביא לארצות הסמוכות, לפלשתים שממערב ליהודה ולעמון ומואב שבמזרחה. עתה מודיע כי גם עמי הדרום והצפון הרחוקים יותר יקבלו גמולם: <b>גַּם־אַתֶּם, כּוּשִׁים</b> שבמצרים או סמוך לה, תיענשו. <b>חַלְלֵי חַרְבִּי הֵמָּה</b>, הם.
(יג) <b>וְיֵט</b>, יַפנה ה' את <b>יָדוֹ עַל־צָפוֹן וִיאַבֵּד אֶת־אַשּׁוּר,</b> שעדיין הייתה אז ממלכה גדולה, <b>וְיָשֵׂם אֶת־נִינְוֵה</b> הבירה הגדולה והמהוללת <b>לִשְׁמָמָה,</b> שתהיה <b>צִיָּה כַּמִּדְבָּר.</b>
(יד) <b>וְרָבְצוּ בְתוֹכָהּ עֲדָרִים</b> של בהמות, <b>כָּל־חַיְתוֹ־גוֹי,</b> מיני החיות שבארצות השונות. <b>גַּם־קָאַת גַּם־קִפֹּד</b>, ציפורי בר ליליים <b>בְּכַפְתֹּרֶיהָ</b>, בקישוטים המעטרים את המבנים המפוארים של העיר <b>יָלִינוּ. קוֹל</b> ציפור <b>יְשׁוֹרֵר בַּחַלּוֹן,</b> יישמע מתוך מה שהיה חלון של בית. <b>חֹרֶב</b>, חורבן יהיה <b>בַּסַּף</b>, מפתן הבית. לחלופין: בכלי משקה, מעין ספל. הכול ייבש בגלל העזובה. <b>כִּי אַרְזָה</b>, הארזים שמהם נבנו בתי העיר הגדולים, <b>עֵרָה,</b> החריב, רועע.
(טו) <b>זֹאת</b> שהייתה <b>הָעִיר הָעַלִּיזָה הַיּוֹשֶׁבֶת לָבֶטַח, הָאֹמְרָה בִּלְבָבָהּ: "אֲנִי וְאַפְסִי עוֹד.</b> אין עוד מלבדי, אין כמוני" – <b>אֵיךְ הָיְתָה</b> כעת <b>לְשַׁמָּה</b>, לשממה, מקום <b>מַרְבֵּץ לַחַיָּה.</b> ייתכן שצפניה ידע על גודלה העצום של נינוה, אולי אפילו ראה אותה בגדולתה, בהיותה עיר ממשל רבת תושבים ובהמות. נינוה הוכתה וחרבה באופן מוחלט. כמו שקורה לערים כאלה, נשארו בה רק כמה עמודים, שערים וחורבות, ולאחר זמן היא התכסתה בעפר. <b>כֹּל עוֹבֵר עָלֶיהָ,</b> לידה ורואה בחורבנה <b>יִשְׁרֹק</b> בתימהון ו<b>יָנִיעַ יָדוֹ</b> בפליאה על מה שאירע לה.
<h2>פרק ג</h2>
(א) <b>הוֹי, מֹרְאָה</b>, מלוכלכת, או: מורדת <b>וְנִגְאָלָה</b>, מזוהמת בחטאים <b>הָעִיר</b> ירושלים <b>הַיּוֹנָה,</b> המצערת, העושקת. בדרך כלל משמשת היונה דימוי לשלום, תום ויופי, ואילו כאן ביטוי זה הוא תואר שמשמעותו הפוכה.
(ב) <b>לֹא שָׁמְעָה בְּקוֹל</b> ה', <b>לֹא לָקְחָה מוּסָר,</b> תוכחה ואזהרה. <b>בַּה' לֹא בָטָחָה,</b> ו<b>אֶל־אֱלֹהֶיהָ לֹא קָרֵבָה.</b>
(ג) <b>שָׂרֶיהָ</b> ש<b>בְקִרְבָּהּ</b> – כמו <b>אֲרָיוֹת שֹׁאֲגִים, שֹׁפְטֶיהָ</b> – <b>זְאֵבֵי עֶרֶב</b> ש<b>לֹא גָרְמוּ,</b> אינם גומרים לאכול טרפם, או: אינם משאירים עצם משללם <b>לַבֹּקֶר.</b> מנהיגי העיר מושחתים ונוהגים כחיות טרף שאינם יודעים שָׂבעה.
(ד) <b>נְבִיאֶיהָ פֹּחֲזִים</b>, קלי דעת ו<b>אַנְשֵׁי בֹּגְדוֹת,</b> מרמה ורשע. <b>כֹּהֲנֶיהָ חִלְּלוּ־קֹדֶשׁ, חָמְסוּ</b>, גוזלים <b>תּוֹרָה</b> ואינם ממלאים את תפקידם ללמד אותה.
(ה) <b>ה'</b> שהוא <b>צַדִּיק</b> ושוכן <b>בְּקִרְבָּהּ לֹא יַעֲשֶׂה עַוְלָה. בַּבֹּקֶר בַּבֹּקֶר</b>, מדי יום <b>מִשְׁפָּטוֹ יִתֵּן</b> ויוציא <b>לָאוֹר,</b> הוא שופט בצדק, והמשפט <b>לֹא נֶעְדָּר</b>, אינו נפסק לעולם. <b>וְ</b>עם זאת, למרות שהרשעים נענשים, <b>לֹא־יוֹדֵעַ עַוָּל בֹּשֶׁת.</b> אנשי העוולה שבעיר אינם יודעים אפילו להתבייש.
(ו) וכך ה' אומר: <b>הִכְרַתִּי גוֹיִם</b> לנגד עיניכם, <b>נָשַׁמּוּ פִּנּוֹתָם,</b> נכרתו מנהיגיהם הבולטים, או: מגדליהם הפכו שוממים. <b>הֶחֱרַבְתִּי חוּצוֹתָם</b>, רחובותיהם <b>מִבְּלִי עוֹבֵר, נִצְדּוּ</b>, שממו <b>עָרֵיהֶם מִבְּלִי־אִישׁ, מֵאֵין יוֹשֵׁב.</b>
(ז) <b>אָמַרְתִּי</b> לעצמי: נוכח המראות של מה שעוללתי לעמים האחרים, <b>אַךְ־תִּירְאִי</b>, תהיי יראה <b>אוֹתִי, תִּקְחִי מוּסָר, וְלֹא־יִכָּרֵת מְעוֹנָהּ,</b> ביתה, בתי ירושלים, ולא יימנע <b>כֹּל</b> הטוב <b>אֲשֶׁר־פָּקַדְתִּי</b> לבוא <b>עָלֶיהָ. אָכֵן</b>, אבל במקום לשים לב, בני ירושלים <b>הִשְׁכִּימוּ</b> ו<b>הִשְׁחִיתוּ כֹּל עֲלִילוֹתָם,</b> מעשיהם. הם זריזים ומשכימים בבוקר לא על מנת לעשות תשובה אלא לקראת מעשה שחיתות חדש.
(ח) <b>לָכֵן חַכּוּ־לִי, נְאֻם־ה', לְיוֹם קוּמִי לְעַד,</b> ליום שבו אקום ואתגלה לנצח, <b>כִּי מִשְׁפָּטִי</b> יהיה <b>לֶאֱסֹף גּוֹיִם, לְקָבְצִי,</b> לקבץ <b>מַמְלָכוֹת, לִשְׁפֹּךְ עֲלֵיהֶם זַעְמִי,</b> את <b>כֹּל חֲרוֹן אַפִּי. כִּי בְּאֵשׁ קִנְאָתִי תֵּאָכֵל</b>, תישרף <b>כָּל־הָאָרֶץ,</b> ואם אתם מרשיעים – גם אתם תיענשו אִתם.
(ט) <b>כִּי־אָז</b> – כאשר יבוא דברי ואנקה את כל הזוהמה, <b>אֶהְפֹּךְ אֶל־עַמִּים שָׂפָה בְרוּרָה</b>, לשון מדויקת ונקייה <b>לִקְרֹא כֻלָּם בְּשֵׁם ה', לְעָבְדוֹ שְׁכֶם אֶחָד,</b> יחד, בכוחות משותפים.
(י) אפילו <b>מֵעֵבֶר לְנַהֲרֵי־כוּשׁ,</b> בקצה העולם הדרומי, הרחק מעבר לגבול מצרים, <b>עֲתָרַי בַּת־פּוּצַי,</b> אולי כינוי למקום או מקומות נידחים, גם הם <b>יוֹבִלוּן מִנְחָתִי.</b>
(יא) <b>בַּיּוֹם הַהוּא לֹא תֵבוֹשִׁי מִכֹּל עֲלִילֹתַיִךְ אֲשֶׁר פָּשַׁעַתְּ בִּי, כִּי</b>, שהרי <b>אָז אָסִיר מִקִּרְבֵּךְ</b> את <b>עַלִּיזֵי גַּאֲוָתֵךְ,</b> כל אותם עשירים מיוחסים, תאוותנים וחמסנים, <b>וְלֹא־תוֹסִפִי לְגָבְהָה</b>, להתגאות <b>עוֹד בְּהַר קָדְשִׁי.</b>
(יב) <b>וְהִשְׁאַרְתִּי בְקִרְבֵּךְ עַם עָנִי וָדָל,</b> שלא יוכל להתגאות בעושרו, <b>וְחָסוּ</b>, הנשארים ימצאו מחסה <b>בְּשֵׁם ה'.</b>
(יג) <b>שְׁאֵרִית יִשְׂרָאֵל</b> דאז <b>לֹא־יַעֲשׂוּ עַוְלָה וְלֹא־יְדַבְּרוּ כָזָב, וְלֹא־יִמָּצֵא בְּפִיהֶם לְשׁוֹן תַּרְמִית,</b> מרמה, <b>כִּי־הֵמָּה יִרְעוּ</b>, אלא יחיו בשלווה כצאן הרועה בשדה <b>וְרָבְצוּ וְאֵין מַחֲרִיד.</b>
(יד) <b>רָנִּי,</b> שמחי ושירי, <b>בַּת־צִיּוֹן, הָרִיעוּ, יִשְׂרָאֵל</b> בזמן הגאולה, <b>שִׂמְחִי וְעָלְזִי בְּכָל־לֵב, בַּת יְרוּשָׁלִָם.</b>
(טו) כי <b>הֵסִיר ה'</b> את <b>מִשְׁפָּטַיִךְ,</b> עונשייך-אויבייך, <b>פִּנָּה</b> ממקומם את <b>אֹיְבֵךְ</b>, העמים המתנכלים לך. <b>מֶלֶךְ יִשְׂרָאֵל ה'</b> נמצא <b>בְּקִרְבֵּךְ,</b> והכול ישתעבדו לו. לכן <b>לֹא־תִירְאִי רַע עוֹד.</b> גם מתוך העם יגורשו כל עושי הרע, ויישארו בקרבו רק ההגונים, שאולי היו דלים ומסכנים, אבל מעתה יחיו חיי שקט ושלווה.
(טז) <b>בַּיּוֹם הַהוּא יֵאָמֵר לִירוּשָׁלִַם: אַל־תִּירָאִי, צִיּוֹן, אַל־יִרְפּוּ יָדָיִךְ,</b> תיחלשי.
(יז) <b>ה' אֱלֹהַיִךְ בְּקִרְבֵּךְ,</b> הוא <b>גִּבּוֹר</b> והוא <b>יוֹשִׁיעַ, יָשִׂישׂ עָלַיִךְ בְּשִׂמְחָה, יַחֲרִישׁ בְּאַהֲבָתוֹ.</b> באהבה שאינה צריכה להתבטא במילים, <b>יָגִיל עָלַיִךְ בְּרִנָּה.</b>
(יח) את <b>נוּגֵי מִמּוֹעֵד</b>, המתאבלים עלייך מזמן לזמן, או: העצובים מכיוון שאין חגים <b>אָסַפְתִּי</b>, כינסתי אלייך, או: ריפאתי בתקומתך, אותם נוגים ש<b>מִמֵּךְ הָיוּ,</b> ואת אלה ש<b>מַשְׂאֵת עָלֶיהָ חֶרְפָּה</b>, שנשאו עלייך ביזיונות.
(יט) <b>הִנְנִי עֹשֶׂה</b>, מעסה, לוחץ ומועך <b>אֶת־כָּל־מְעַנַּיִךְ בָּעֵת הַהִיא, וְהוֹשַׁעְתִּי אֶת־הַצֹּלֵעָה,</b> הצולעת, <b>וְהַנִּדָּחָה</b>, האובדת <b>אֲקַבֵּץ.</b> הדלים והמסכנים יתקבצו יחד, <b>וְשַׂמְתִּים לִתְהִלָּה וּלְשֵׁם</b>, פרסום, <b>בְּכָל־הָאָרֶץ בָּשְׁתָּם.</b> כל יושבי הארץ יתביישו מהם.
(כ) <b>בָּעֵת הַהִיא אָבִיא אֶתְכֶם</b> אל הארץ, <b>וּבָעֵת</b> ההיא <b>קַבְּצִי</b>, אקבץ <b>אֶתְכֶם, כִּי־אֶתֵּן אֶתְכֶם לְשֵׁם וְלִתְהִלָּה בְּכֹל עַמֵּי הָאָרֶץ, בְּשׁוּבִי,</b> כשאשיב <b>אֶת־שְׁבוּתֵיכֶם לְעֵינֵיכֶם אָמַר ה'.</b> בצד דברי התוכחה לירושלים על שחיתות מנהיגיה ועל הרשעות שפשתה בה, חוזה צפניה את יום ה' שיבוא וישבור את כל הרשעים, ובכללם גם את רשעי ישראל. רק האנשים ההגונים והראויים יישארו תחת יד ה', הגולים עתידים לבוא אליה ולשבת בה שוב בענווה ובשמחה.
