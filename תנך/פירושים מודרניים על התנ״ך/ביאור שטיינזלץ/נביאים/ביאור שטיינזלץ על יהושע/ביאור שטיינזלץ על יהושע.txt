<h1>ביאור שטיינזלץ על יהושע</h1>
<h2>פרק א</h2>
(א) <b>וַיְהִי אַחֲרֵי מוֹת משֶׁה עֶבֶד ה', וַיֹּאמֶר ה' אֶל יְהוֹשֻׁעַ בִּן</b>, בֶּן <b>נוּן מְשָׁרֵת משֶׁה</b>. עתה יהושע נביא, והוא מקבל מסר ישיר מה' <b>לֵאמֹר:</b>
(ב) <b>משֶׁה עַבְדִּי מֵת, וְעַתָּה קוּם עֲבֹר אֶת</b> נהר <b>הַיַּרְדֵּן הַזֶּה, אַתָּה וְכָל הָעָם הַזֶּה, אֶל הָאָרֶץ אֲשֶׁר אָנֹכִי נֹתֵן לָהֶם, לִבְנֵי יִשְׂרָאֵל.</b>
(ג) לאחר הציווי הכללי על התפקיד, באה הבטחה: <b>כָּל מָקוֹם אֲשֶׁר תִּדְרֹךְ כַּף רַגְלְכֶם בּוֹ</b> – <b>לָכֶם נְתַתִּיו</b>. אמנם הארץ תחומה בגבולות, שיפורטו בפסוק הבא, אך גם אם תמשיכו ותכבשו אזורים שמעבר לגבולותיה – שלכם יהיו, <b>כַּאֲשֶׁר דִּבַּרְתִּי אֶל משֶׁה.</b>
(ד) גבולות הארץ המיועדת לכם – <b>מֵהַמִּדְבָּר</b> הסורי-ערבי במזרח, ומדבריות חצי-האי סיני בדרום, הכוללים את מדבריות פארן, צין (סין), סיני ושור, <b>וְ</b>עד <b>הַלְּבָנוֹן הַזֶּה</b>, הידוע, בצפון-מערב. ייתכן שיהושע הצליח לצפות בו ממקום עמדו. <b>וְעַד הַנָּהָר הַגָּדוֹל, נְהַר פְּרָת</b>, גבולה הצפוני-מזרחי של הארץ בתחומיה הרחבים, ובכלל זה <b>כֹּל אֶרֶץ הַחִתִּים.</b> מדינה גדולה זו, שחלקה באסיה הקטנה ורובה בצפון סוריה, הייתה בזמנה ממלכה חזקה שעמדה במשך שנים רבות ככוח פוליטי מנוגד למצרים. <b>וְעַד הַיָּם הַגָּדוֹל,</b> הים התיכון, שהוא <b>מְבוֹא הַשָּׁמֶשׁ</b>, מקום שקיעת החמה, בצד מערב <b>יִהְיֶה גְּבוּלְכֶם.</b>
(ה) <b>לֹא יִתְיַצֵּב</b>, יעמוד <b>אִישׁ לְפָנֶיךָ</b>, כנגדך. תהיה מצביא מנצח <b>כֹּל יְמֵי חַיֶּיךָ. כַּאֲשֶׁר הָיִיתִי עִם משֶׁה, אֶהְיֶה עִמָּךְ.</b> אכן, איש לא זכה לקרבת אלוקים שזכה לה משה, שהרי משה רבנו התגבר לא פעם על מכשולים ואיומים מיד בדרך פלאית ולעיני כול. ניצחונותיו של יהושע, לעומת זאת, יושגו בדרך כלל בדרך הטבע. ובכל זאת ה' מבטיח לו שהשגחתו ואף נסיו ומופתיו ילוו אותו תמיד, בתור ממשיכו של משה – <b>לֹא אַרְפְּךָ</b>, אסלק אחיזתי ממך <b>וְלֹא אֶעֶזְבֶךָּ.</b>
(ו) <b>חֲזַק וֶאֱמָץ!</b> אני מחזק אותך בקבלת התפקיד, <b>כִּי אַתָּה תַּנְחִיל אֶת הָעָם הַזֶּה אֶת הָאָרֶץ אֲשֶׁר נִשְׁבַּעְתִּי לַאֲבוֹתָם לָתֵת לָהֶם.</b> שלא כתהליכים היסטוריים אחרים של ירושת מקומו של עם אחר, הנמשכים מספר דורות, אתה תזכה להשלים את עיקר המשימה.
(ז) מלבד ההבטחה המחזקת, באה גם אזהרה: <b>רַק חֲזַק וֶאֱמַץ מְאֹד לִשְׁמֹר לַעֲשׂוֹת כְּכָל הַתּוֹרָה אֲשֶׁר צִוְּךָ משֶׁה עַבְדִּי.</b> היצמד לדברי התורה בשלמות, הן לאלה שבכתב והן להוראות שניתנו בעל-פה. <b>אַל תָּסוּר מִמֶּנּוּ</b> – ממשה, או: מספר התורה <b>יָמִין וּשְׂמֹאול, לְמַעַן תַּשְׂכִּיל</b>, תראה ברכה והצלחה <b>בְּכֹל אֲשֶׁר תֵּלֵךְ.</b> וכאן באה הנחיה נוספת, שיש בה גם עצה:
(ח) <b>לֹא יָמוּשׁ</b>, יסור <b>סֵפֶר הַתּוֹרָה הַזֶּה</b> שכתב משה, <b>מִפִּיךָ, וְהָגִיתָ</b>, חשוֹב, או: דבֵּר <b>בּוֹ יוֹמָם וָלַיְלָה.</b> ראוי שתדבק בספר התורה תמיד. יש הרואים בפסוק זה ברכה: למרות שתהיה עסוק בכל הדברים האחרים, תצליח שלא לעזוב את ספר התורה ולהתבונן בו יום ולילה. <b>לְמַעַן תִּשְׁמֹר לַעֲשׂוֹת כְּכָל הַכָּתוּב בּוֹ, כִּי אָז תַּצְלִיחַ אֶת דְּרָכֶךָ,</b> דרכיך יהיו מוצלחות, <b>וְאָז תַּשְׂכִּיל</b>, תחכים ותדע מה עליך לעשות.
(ט) <b>הֲלוֹא צִוִּיתִיךָ: חֲזַק וֶאֱמָץ!</b> מלבד החיזוק הכללי בקבלת התפקיד וחיזוק נוסף על שמירת התורה, ה' מזרז את נפשו של יהושע להתחזק בדרכו החדשה, שבוודאי יהיו בה מעלות ומורדות – <b>אַל תַּעֲרֹץ</b>, תישבר <b>וְאַל תֵּחָת,</b> תיבהל, <b>כִּי עִמְּךָ ה' אֱלֹקֶיךָ בְּכֹל אֲשֶׁר תֵּלֵךְ.</b> אתה מובטח שלא תנחל מפלה.
(י) <b>וַיְצַו יְהוֹשֻׁעַ אֶת שֹׁטְרֵי הָעָם</b>, אנשי הנהגה הממונים על הסדר והמשמעת <b>לֵאמֹר:</b>
(יא) <b>עִבְרוּ בְּקֶרֶב הַמַּחֲנֶה, וְצַוּוּ אֶת הָעָם לֵאמֹר: "הָכִינוּ לָכֶם צֵידָה.</b> אולי התכוון למָּן שעדיין היה בידיהם, לבשר או למאכלים וחפצים אחרים שרכשו. עליכם לערוך את כל ההכנות הלוגיסטיות, לארוז את חבילותיכם ולצאת לדרך, <b>כִּי בְּעוֹד שְׁלשֶׁת יָמִים אַתֶּם עֹבְרִים אֶת הַיַּרְדֵּן הַזֶּה, לָבוֹא לָרֶשֶׁת אֶת הָאָרֶץ אֲשֶׁר ה' אֱלֹקֵיכֶם נֹתֵן לָכֶם לְרִשְׁתָּהּ".</b>
(יב) יש לטפל בעניין נוסף: <b>וְלָראוּבֵנִי וְלַגָּדִי וְלַחֲצִי שֵׁבֶט הַמְנַשֶּׁה</b>, השבטים שביקשו שנחלתם תהיה בצדו המזרחי של הירדן במקום לרשת חלקים מארץ כנען שמעברו המערבי, <b>אָמַר יְהוֹשֻׁעַ לֵאמֹר:</b>
(יג) <b>זָכוֹר</b>, זכרו <b>אֶת הַדָּבָר אֲשֶׁר צִוָּה אֶתְכֶם משֶׁה עֶבֶד ה' לֵאמֹר: ה' אֱלֹקֵיכֶם מֵנִיחַ</b>, מביא מנוחה <b>לָכֶם, וְנָתַן לָכֶם אֶת הָאָרֶץ הַזֹּאת</b> שבעבר הירדן המזרחי.
(יד) לפיכך <b>נְשֵׁיכֶם טַפְּכֶם וּמִקְנֵיכֶם יֵשְׁבוּ בָּאָרֶץ אֲשֶׁר נָתַן לָכֶם משֶׁה בְּעֵבֶר הַיַּרְדֵּן</b> הזה. אדמות עבר הירדן המזרחי הנרחבות והמתאימות לצורכי מקנה לא יועדו לכם מידי ה', אך קיבלתם אותן ממשה לפי בקשתכם לאחר שהתחייבתם למשה שלא להתיישב שם מיד – למעט חיל משמר שכנראה הושאר שם עם בני המשפחה והרכוש – <b>וְאַתֶּם תַּעַבְרוּ חֲמֻשִׁים</b>, מצוידים בנשק <b>לִפְנֵי אֲחֵיכֶם, כֹּל גִּבּוֹרֵי הַחַיִל</b> מכם. אל תטשו את יתר השבטים; עִברו אִתם את הירדן <b>וַעֲזַרְתֶּם אוֹתָם</b> כיחידה עצמאית בכל מלחמותיהם,
(טו) <b>עַד אֲשֶׁר יָנִיחַ ה' לַאֲחֵיכֶם כָּכֶם,</b> כמו שאתם נחים עתה במקומכם, <b>וְיָרְשׁוּ גַם הֵמָּה אֶת הָאָרֶץ אֲשֶׁר ה' אֱלֹהֵיכֶם נֹתֵן לָהֶם,</b> רק אז – <b>וְשַׁבְתֶּם לְאֶרֶץ יְרֻשַּׁתְכֶם וִירִשְׁתֶּם אוֹתָהּ,</b> תשתרשו בארץ <b>אֲשֶׁר נָתַן לָכֶם משֶׁה עֶבֶד ה' בְּעֵבֶר הַיַּרְדֵּן</b> בצד <b>מִזְרַח הַשָּׁמֶשׁ,</b> הצד שבו זורחת השמש.
(טז) <b>וַיַּעֲנוּ</b> השבטים הללו <b>אֶת יְהוֹשֻׁעַ לֵאמֹר: כֹּל אֲשֶׁר צִוִּיתָנוּ נַעֲשֶׂה, וְאֶל כָּל אֲשֶׁר תִּשְׁלָחֵנוּ נֵלֵךְ.</b> אנחנו תחת פיקודך, ומתחייבים אליך:
(יז) <b>כְּכֹל אֲשֶׁר שָׁמַעְנוּ אֶל משֶׁה</b> – <b>כֵּן נִשְׁמַע אֵלֶיךָ.</b> הם אף מברכים את יהושע בכוחות דומים לאלו שהיו למשה: <b>רַק יִהְיֶה ה' אֱלֹקֶיךָ עִמָּךְ כַּאֲשֶׁר הָיָה עִם משֶׁה.</b>
(יח) <b>כָּל אִישׁ אֲשֶׁר יַמְרֶה אֶת פִּיךָ וְלֹא יִשְׁמַע,</b> יקבל <b>אֶת דְּבָרֶיךָ לְכֹל אֲשֶׁר תְּצַוֶּנּוּ</b> – <b>יוּמָת.</b> אנו מקבלים את מנהיגותך ואת פקודותיך ללא סייג. <b>רַק</b> אתה מצדך <b>חֲזַק וֶאֱמָץ</b> לפקד על העם ולעמוד על כך שדבריך יקוימו.
<h2>פרק ב</h2>
(א) <b>וַיִּשְׁלַח יְהוֹשֻׁעַ בִּן נוּן מִן הַשִּׁטִּים,</b> מקום הנמצא בסמיכות לירדן, שבו העם שהה, <b>שְׁנַיִם אֲנָשִׁים מְרַגְּלִים חֶרֶשׁ</b>, בחשאי <b>לֵאמֹר: לְכוּ רְאוּ אֶת הָאָרֶץ, ו</b>במיוחד <b>אֶת יְרִיחוֹ.</b> בכך רמז להם שיעד הכיבוש הראשון עם הכניסה לארץ יהיה יריחו. ישנם כמה מקומות באזור יריחו, המכונים 'מעברות הירדן', שבהם אפשר לחצות את הירדן. בקרבת המעברות הללו אין ערים בצורות. בין הערים הסמוכות לירדן הייתה יריחו חריגה בביצוריה החזקים. <b>וַיֵּלְכוּ וַיָּבֹאוּ בֵּית אִשָּׁה זוֹנָה וּשְׁמָהּ רָחָב, וַיִּשְׁכְּבוּ</b>, התאכסנו <b>שָׁמָּה.</b>
(ב) <b>וַיֵּאָמַר לְמֶלֶךְ יְרִיחוֹ לֵאמֹר: הִנֵּה אֲנָשִׁים בָּאוּ הֵנָּה הַלַּיְלָה מִבְּנֵי יִשְׂרָאֵל לַחְפֹּר</b>, לרגל <b>אֶת הָאָרֶץ.</b> הם בלטו בזרותם גם אם ניסו להתאים את בגדיהם למקובל במקום, שכן נראה שיריחו לא הייתה עיר גדולה. זהותם התגלתה מהר, ואף ידעו לאן הם הלכו.
(ג) <b>וַיִּשְׁלַח מֶלֶךְ יְרִיחוֹ אֶל רָחָב לֵאמֹר: הוֹצִיאִי</b> אלינו את <b>הָאֲנָשִׁים הַבָּאִים אֵלַיִךְ, אֲשֶׁר בָּאוּ לְבֵיתֵךְ, כִּי לַחְפֹּר</b>, לרגל <b>אֶת כָּל הָאָרֶץ בָּאוּ.</b>
(ד) האשה יכלה להכניס לביתה את שליחי המלך ולהסגיר את המרגלים, אך היא בחרה באפשרות ההפוכה. <b>וַתִּקַּח הָאִשָּׁה אֶת שְׁנֵי הָאֲנָשִׁים וַתִּצְפְּנוֹ,</b> החביאה כל אחד מהם במקום אחר, על מנת שמחפשיהם לא יגלו אותם בנקל. <b>וַתֹּאמֶר</b> לשליחי המלך<b>: כֵּן, בָּאוּ אֵלַי הָאֲנָשִׁים</b> שאתם מחפשים <b>וְלֹא יָדַעְתִּי מֵאַיִן הֵמָּה.</b> אינני אמורה לדעת את זהותם של הבאים אל הבית.
(ה) מכל מקום – <b>וַיְהִי הַשַּׁעַר לִסְגּוֹר</b>, לקראת סגירת שערי העיר <b>בַּחשֶׁךְ,</b> שאינו זמן כניסה ויציאה, <b>וְהָאֲנָשִׁים יָצָאוּ. לֹא יָדַעְתִּי אָנָה הָלְכוּ הָאֲנָשִׁים. רִדְפוּ מַהֵר אַחֲרֵיהֶם כִּי תַשִּׂיגוּם.</b> היא הטעתה את שליחי המלך, ופיתתה אותם לצאת במהירות לחפשם בחוץ.
(ו) <b>וְהִיא הֶעֱלָתַם הַגָּגָה.</b> הגג השטוח ברבות מארצות המזרח שימש בחלק מעונות השנה לשינה ולצרכים שונים. התרחשות זו אירעה בתחילת האביב. <b>וַתִּטְמְנֵם בְּפִשְׁתֵּי הָעֵץ</b>, גבעולי הפשתן לאחר קצירתו. <b>הָעֲרֻכוֹת</b>, המסודרות <b>לָהּ עַל הַגָּג</b> לייבוש.
(ז) <b>וְהָאֲנָשִׁים</b> המחפשים <b>רָדְפוּ אַחֲרֵיהֶם דֶּרֶךְ הַיַּרְדֵּן עַל</b>, עד <b>הַמַּעְבְּרוֹת,</b> מעברי הירדן, כמתבקש, שכן הניחו שפניהם מועדות למחנה ישראל, ולשם כך עליהם לעבור במקומות שבהם אפשר לעבור את הנהר הגואה בעונה זו. שני המרגלים הלכו מן הסתם ברגל, ואילו הרודפים היו מן הסתם רכובים על סוסים, ולכן קיוו להשיגם. <b>וְ</b>את <b>הַשַּׁעַר</b> של העיר <b>סָגָרוּ אַחֲרֵי כַּאֲשֶׁר</b>, לאחר ש<b>יָצְאוּ הָרֹדְפִים אַחֲרֵיהֶם,</b> כדי שהשער לא ישמש דרך מילוט מן העיר, אם המרגלים נותרו בה בכל זאת.
(ח) <b>וְהֵמָּה</b> – המרגלים <b>טֶרֶם יִשְׁכָּבוּן</b> לישון, <b>וְהִיא</b> – רחב <b>עָלְתָה עֲלֵיהֶם</b>, אליהם <b>עַל הַגָּג</b> כדי לשוחח אִתם.
(ט) <b>וַתֹּאמֶר אֶל הָאֲנָשִׁים</b>, שכעת נודעו לה זהותם ותכלית בואם<b>: יָדַעְתִּי כִּי נָתַן ה' לָכֶם אֶת הָאָרֶץ, וְכִי נָפְלָה אֵימַתְכֶם עָלֵינוּ, וְכִי נָמֹגוּ</b>, נמסו <b>כָּל ישְׁבֵי הָאָרֶץ מִפְּנֵיכֶם.</b> המורל הלאומי כאן ירוד מאוד.
(י) <b>כִּי שָׁמַעְנוּ אֵת אֲשֶׁר הוֹבִישׁ</b>, יִיבש <b>ה' אֶת מֵי יַם סוּף מִפְּנֵיכֶם בְּצֵאתְכֶם מִמִּצְרָיִם</b>. קריעת ים סוף, שאירעה לפני כארבעים שנה, הייתה מאורע כה דרמטי ששמעו התפשט מים סוף עד יריחו. <b>ו</b>את <b>אֲשֶׁר עֲשִׂיתֶם לִשְׁנֵי מַלְכֵי הָאֱמֹרִי אֲשֶׁר בְּעֵבֶר הַיַּרְדֵּן, לְסִיחֹן וּלְעוֹג, אֲשֶׁר הֶחֱרַמְתֶּם</b>, השמדתם <b>אוֹתָם.</b> אף על פי שיושבי הארץ טרם נפגשו עם בני ישראל, די היה בשמועות על נס קריעת ים סוף ועל הניצחונות הקרובים יותר – בזמן ובמקום – של ישראל על שני מלכים גדולים מעברו השני של הירדן, להטיל עליהם אימה. שמועות אלה יצרו רושם שישראל הוא עם עצום ביותר. נוסף על כך, יכלו יושבי הארץ לראות בעיניהם מרחוק את גודלו של צבא בני ישראל.
(יא) <b>וַנִּשְׁמַע</b> – <b>וַיִּמַּס לְבָבֵנוּ</b> מרוב פחד, <b>וְלֹא קָמָה עוֹד רוּחַ בְּאִישׁ</b> להתאזר בעוז <b>מִפְּנֵיכֶם.</b> האומץ והגבורה שלנו התפוגגו כליל, ואני בטוחה שכך קרה <b>כִּי ה' אֱלֹקֵיכֶם הוּא אֱלֹקִים בַּשָּׁמַיִם מִמַּעַל וְעַל הָאָרֶץ מִתָּחַת.</b> כאן התממשה תכלית שליחותם של המרגלים: רחב תיארה באוזניהם את הלכי הרוח של בני המדינה – את בהלתם ואימתם מן התבוסה שנכונה להם מצבא ישראל.
(יב) רחב ידעה שכשהעיר תיכבש תישקף סכנה לחיי כל תושביה. על כן ביקשה תמורה למה שעשתה למען הצלתם: <b>וְעַתָּה הִשָּׁבְעוּ נָא לִי בַּה', כִּי עָשִׂיתִי עִמָּכֶם חָסֶד</b> – <b>וַעֲשִׂיתֶם גַּם אַתֶּם עִם בֵּית אָבִי חֶסֶד, וּנְתַתֶּם לִי אוֹת אֱמֶת,</b> סימן יציב שתקיימו אותו.
(יג) <b>וְהַחֲיִתֶם אֶת אָבִי וְאֶת אִמִּי וְאֶת אַחַי וְאֶת אַחְיוֹתַי וְאֵת כָּל אֲשֶׁר לָהֶם.</b> ייתכן שכאשה זונה לא היו לה בעל ובנים, אך בעיר חיו הוריה, אחיה ואחיותיה, שאותם ביקשה להציל. <b>וְהִצַּלְתֶּם אֶת נַפְשֹׁתֵינוּ מִמָּוֶת.</b>
(יד) <b>וַיֹּאמְרוּ לָהּ הָאֲנָשִׁים</b> המרגלים<b>: נַפְשֵׁנוּ תַחְתֵּיכֶם לָמוּת</b>, אנו נישא באחריות לחייו של כל מי שהזכרת, <b>אִם</b> את ומשפחתך <b>לֹא תַגִּידוּ אֶת דְּבָרֵנוּ זֶה. וְהָיָה בְּתֵת</b>, כשייתן <b>ה' לָנוּ אֶת הָאָרֶץ</b> – <b>וְעָשִׂינוּ עִמָּךְ חֶסֶד וֶאֱמֶת,</b> וצדק. נדאג לשלומך, כמו שאת עשית לנו.
(טו) רחב לא רצתה להשהות עוד את האנשים בביתה, כי חששה שאנשי המלך יחזרו לאחר שלא ימצאו את המרגלים בחוץ. כיוון ששערי העיר ננעלו – <b>וַתּוֹרִדֵם בַּחֶבֶל בְּעַד</b>, דרך <b>הַחַלּוֹן, כִּי בֵיתָהּ בְּקִיר הַחוֹמָה, וּבַחוֹמָה הִיא יוֹשָׁבֶת.</b>
(טז) <b>וַתֹּאמֶר לָהֶם</b> לפני שנפרדו ממנה<b>: הָהָרָה לֵּכוּ, פֶּן יִפְגְּעוּ</b>, יפגשו <b>בָכֶם הָרֹדְפִים.</b> אם תנסו ללכת לכיוון הירדן, רודפיכם – שאולי הם רבים – עלולים לתפוס אתכם. האזור חשוף, אינו מיוער בצפיפות, ואין בו מקומות מסתור רבים. על כן עלולים לראותכם בקלות. לכו אפוא בכיוון ההפוך – אל ההרים שממערב ליריחו, <b>וְנַחְבֵּתֶם</b>, התחבאו <b>שָׁמָּה שְׁלשֶׁת יָמִים עַד שׁוֹב הָרֹדְפִים, וְאַחַר תֵּלְכוּ לְדַרְכְּכֶם,</b> ותשובו למחנכם, שכן הרודפים יתייאשו מן החיפושים.
(יז) <b>וַיֹּאמְרוּ אֵלֶיהָ הָאֲנָשִׁים: נְקִיִּם אֲנַחְנוּ מִ</b>דבר <b>שְּׁבֻעָתֵךְ הַזֶּה אֲשֶׁר הִשְׁבַּעְתָּנוּ,</b> האחריות לשבועה תוסר מעלינו, אם לא תמלאי אחר דברינו –
(יח) <b>הִנֵּה</b> כאשר <b>אֲנַחְנוּ בָאִים בָּאָרֶץ, אֶת תִּקְוַת</b>, החבל השזור מ<b>חוּט הַשָּׁנִי</b>, האדום <b>הַזֶּה תִּקְשְׁרִי בַּחַלּוֹן אֲשֶׁר הוֹרַדְתֵּנוּ</b>, הורדת אותנו <b>בוֹ.</b> החוט הצבוע באדום עז שהופק מתולעת השני, יסמן בהבלטה את ביתך. <b>וְאֶת אָבִיךְ וְאֶת אִמֵּךְ וְאֶת אַחַיִךְ וְאֶת כָּל בֵּית אָבִיךְ</b>, את משפחתך בלבד <b>תַּאַסְפִי אֵלַיִךְ הַבָּיְתָה.</b> הם יקבלו חסות בזכותך.
(יט) <b>וְהָיָה, כֹּל אֲשֶׁר יֵצֵא מִדַּלְתֵי בֵיתֵךְ הַחוּצָה</b> – <b>דָּמוֹ בְרֹאשׁוֹ,</b> הוא עצמו אשם בהריגתו, <b>וַאֲנַחְנוּ נְקִיִּם.</b> אם תרצי לשמור על בני משפחתך מכל פגע, הקפידי שיישארו בתוך הבית, שכן רק הוא המקלט הבטוח. כל מי שיימצא מחוצה לו – יהיה חשוף לפגיעת המלחמה. <b>וְכֹל אֲשֶׁר יִהְיֶה אִתָּךְ בַּבַּיִת</b> – <b>דָּמוֹ בְרֹאשֵׁנוּ אִם יָד תִּהְיֶה בּוֹ</b> לרעה. אנחנו נקבל על עצמנו את האחריות לשלומם של כל בני משפחתך שיישארו בביתך.
(כ) <b>וְאִם תַּגִּידִי אֶת דְּבָרֵנוּ זֶה</b> – שביתך ייחשב למקלט, <b>וְהָיִינוּ נְקִיִּם מִשְּׁבֻעָתֵךְ אֲשֶׁר הִשְׁבַּעְתָּנוּ.</b>
(כא) <b>וַתֹּאמֶר: כְּדִבְרֵיכֶם</b> – <b>כֶּן הוּא.</b> כך יהיה. אני מקבלת. <b>וַתְּשַׁלְּחֵם, וַיֵּלֵכוּ</b> לדרכם. <b>וַתִּקְשֹׁר אֶת תִּקְוַת הַשָּׁנִי בַּחַלּוֹן</b> מיד. החוט הזה השתלשל מחלונה מאותו יום ואילך, משום שאיש לא ידע מתי יבוא צבא ישראל בשערי יריחו.
(כב) <b>וַיֵּלְכוּ וַיָּבֹאוּ הָהָרָה,</b> לאזור ההררי שממערב לעיר, כמו שיעצה להם רחב. <b>וַיֵּשְׁבוּ שָׁם שְׁלשֶׁת יָמִים עַד שָׁבוּ הָרֹדְפִים. וַיְבַקְשׁוּ הָרֹדְפִים בְּכָל הַדֶּרֶךְ</b> מיריחו מזרחה לכיוון הירדן, הלוך ושוב, <b>וְלֹא מָצָאוּ</b> אותם.
(כג) <b>וַיָּשֻׁבוּ שְׁנֵי הָאֲנָשִׁים</b>, המרגלים, שלוחי יהושע <b>וַיֵּרְדוּ מֵהָהָר, וַיַּעַבְרוּ</b> את הירדן <b>וַיָּבֹאוּ אֶל יְהוֹשֻׁעַ בִּן נוּן. וַיְסַפְּרוּ לוֹ אֵת כָּל הַמֹּצְאוֹת אוֹתָם,</b> ובכלל זה גם את ההבטחה שהבטיחו המחייבת אף אותו, שכן הם פעלו בשמו.
(כד) <b>וַיֹּאמְרוּ אֶל יְהוֹשֻׁעַ:</b> אפשר לראות בבירור <b>כִּי נָתַן ה' בְּיָדֵנוּ אֶת כָּל הָאָרֶץ, וְגַם נָמֹגוּ כָּל ישְׁבֵי הָאָרֶץ מִפָּנֵינוּ.</b> ָדֵנוּ אֶת כָּל הָאָרֶץ, וְגַם נָמֹגוּ כָּל ישְׁבֵי הָאָרֶץ מִפָּנֵינוּ.
<h2>פרק ג</h2>
(א) <b>וַיַּשְׁכֵּם יְהוֹשֻׁעַ בַּבֹּקֶר, וַיִּסְעוּ מֵהַשִּׁטִּים,</b> מקום חנייתם, <b>וַיָּבֹאוּ עַד הַיַּרְדֵּן</b>, סמוך לנהר עצמו, <b>הוּא וְכָל בְּנֵי יִשְׂרָאֵל. וַיָּלִנוּ שָׁם</b> בלילה שלאחר אותו יום <b>טֶרֶם יַעֲבֹרוּ</b> את הירדן. נראה שנסיעה זו ארכה פחות מיום.
(ב) <b>וַיְהִי מִקְצֵה שְׁלֹשֶׁת יָמִים</b>, הימים שציווה יהושע על העם להיערך בהם, ביום השלישי <b>וַיַּעַבְרוּ הַשֹּׁטְרִים</b>, מוסרי פקודותיו של יהושע <b>בְּקֶרֶב הַמַּחֲנֶה.</b>
(ג) <b>וַיְצַוּוּ אֶת הָעָם לֵאמֹר: כִּרְאוֹתְכֶם אֵת אֲרוֹן בְּרִית ה' אֱלֹהֵיכֶם,</b> הארון שבו היו לוחות הברית, <b>וְ</b>תראו ש<b>הַכֹּהֲנִים הַלְוִיִּם נֹשְׂאִים אֹתוֹ</b> – <b>וְאַתֶּם תִּסְעוּ</b>, תעקרו <b>מִמְּקוֹמְכֶם וַהֲלַכְתֶּם אַחֲרָיו.</b>
(ד) <b>אַךְ רָחוֹק</b>, מרחק <b>יִהְיֶה בֵּינֵיכֶם וּבֵינָיו כְּאַלְפַּיִם אַמָּה בַּמִּדָּה,</b> בשיעור. כקילומטר במידות ימינו. <b>אַל תִּקְרְבוּ אֵלָיו</b> יותר מדי כי אין זה ראוי, וקרבה זו עלולה לסכן אתכם. הארון יורה לכם את הדרך <b>לְמַעַן אֲשֶׁר תֵּדְעוּ אֶת הַדֶּרֶךְ אֲשֶׁר תֵּלְכוּ בָהּ,</b> ולא תשוטטו הנה והנה, <b>כִּי לֹא עֲבַרְתֶּם בַּדֶּרֶךְ</b> הזו <b>מִתְּמוֹל שִׁלְשׁוֹם,</b> מימים עברו. הדרך הזו חדשה לכם לגמרי.
(ה) <b>וַיֹּאמֶר יְהוֹשֻׁעַ אֶל הָעָם: הִתְקַדָּשׁוּ,</b> הכינו עצמכם, אולי גם: היטהרו, <b>כִּי מָחָר יַעֲשֶׂה ה' בְּקִרְבְּכֶם נִפְלָאוֹת.</b>
(ו) <b>וַיֹּאמֶר יְהוֹשֻׁעַ אֶל הַכֹּהֲנִים לֵאמֹר: שְׂאוּ אֶת אֲרוֹן הַבְּרִית וְעִבְרוּ לִפְנֵי הָעָם.</b> עד עתה הארון היה בתוך המחנה, ועכשיו הוא יעבור לקדמתו. <b>וַיִּשְׂאוּ</b> הכהנים <b>אֶת אֲרוֹן הַבְּרִית וַיֵּלְכוּ לִפְנֵי הָעָם.</b>
(ז) <b>וַיֹּאמֶר ה' אֶל יְהוֹשֻׁעַ: הַיּוֹם הַזֶּה אָחֵל גַּדֶּלְךָ בְּעֵינֵי כָּל יִשְׂרָאֵל.</b> היום תחולל אות ומופת בהיקף גדול, ולמרות שהוא ייעשה לצורך העם, על ידו יתגדל שמך. <b>אֲשֶׁר יֵדְעוּן</b> כל ישראל <b>כִּי כַּאֲשֶׁר הָיִיתִי עִם מֹשֶׁה, אֶהְיֶה עִמָּךְ.</b> המופתים יהיו כעין המופתים שהיו בימי משה. רושמם של המופתים עדיין מוטבע בתודעה, אף על פי שחלקם התרחשו לפני ארבעים שנה.
(ח) <b>וְאַתָּה תְּצַוֶּה אֶת הַכֹּהֲנִים נֹשְׂאֵי אֲרוֹן הַבְּרִית לֵאמֹר: "כְּבֹאֲכֶם עַד קְצֵה מֵי הַיַּרְדֵּן</b> ממש, לאחר שתצאו מאזור גאון הירדן, שבו צומחים קנים וסוף, <b>בַּיַּרְדֵּן תַּעֲמֹדוּ,</b> עִצרו".
(ט) <b>וַיֹּאמֶר יְהוֹשֻׁעַ אֶל בְּנֵי יִשְׂרָאֵל: גֹּשׁוּ הֵנָּה וְשִׁמְעוּ אֶת דִּבְרֵי ה' אֱלֹהֵיכֶם.</b> זוהי הפעם הראשונה שבה מסר יהושע דברי נבואה מפורשים בשם ה'.
(י) <b>וַיֹּאמֶר יְהוֹשֻׁעַ: בְּזֹאת תֵּדְעוּן כִּי אֵל חַי</b> נמצא <b>בְּקִרְבְּכֶם, וְהוֹרֵשׁ יוֹרִישׁ מִפְּנֵיכֶם אֶת הַכְּנַעֲנִי וְאֶת הַחִתִּי וְאֶת הַחִוִּי וְאֶת הַפְּרִזִּי וְאֶת הַגִּרְגָּשִׁי וְהָאֱמֹרִי וְהַיְבוּסִי</b>, שבעת עממי כנען –
(יא) <b>הִנֵּה אֲרוֹן הַבְּרִית,</b> הארון של <b>אֲדוֹן כָּל הָאָרֶץ,</b> <b>עֹבֵר לִפְנֵיכֶם בַּיַּרְדֵּן.</b>
(יב) <b>וְעַתָּה קְחוּ לָכֶם שְׁנֵי</b>, שנים-<b>עָשָׂר אִישׁ מִשִּׁבְטֵי יִשְׂרָאֵל, אִישׁ אֶחָד אִישׁ אֶחָד לַשָּׁבֶט.</b> כל שבט יבחר נציג אחד לתפקיד שייאמר להם בהמשך.
(יג) <b>וְהָיָה כְּנוֹחַ</b>, בשעה שינוחו <b>כַּפּוֹת רַגְלֵי הַכֹּהֲנִים נֹשְׂאֵי אֲרוֹן ה' אֲדוֹן כָּל הָאָרֶץ בְּמֵי הַיַּרְדֵּן, מֵי הַיַּרְדֵּן יִכָּרֵתוּן,</b> ייגזרו, <b>הַמַּיִם הַיֹּרְדִים מִלְמָעְלָה, וְיַעַמְדוּ נֵד</b>, תל מתנשא, או קיר <b>אֶחָד.</b> המים היורדים ייערמו לגובה, כאילו חומה בלתי נראית ניצבת בפניהם.
(יד) <b>וַיְהִי בִּנְסֹעַ הָעָם מֵאָהֳלֵיהֶם</b>, ממקום חנייתם <b>לַעֲבֹר אֶת הַיַּרְדֵּן, וְהַכֹּהֲנִים נֹשְׂאֵי הָאָרוֹן הַבְּרִית</b> הלכו <b>לִפְנֵי הָעָם,</b> כמו שציווה יהושע.
(טו) <b>וּכְבוֹא נֹשְׂאֵי הָאָרוֹן עַד הַיַּרְדֵּן, וְרַגְלֵי הַכֹּהֲנִים נֹשְׂאֵי הָאָרוֹן נִטְבְּלוּ בִּקְצֵה הַמָּיִם, וְהַיַּרְדֵּן מָלֵא עַל כָּל גְּדוֹתָיו כֹּל יְמֵי קָצִיר,</b> התקופה שלאחר עונת החורף, שבה הירדן בגבורתו.
(טז) <b>וַיַּעַמְדוּ הַמַּיִם הַיֹּרְדִים מִלְמַעְלָה, קָמוּ נֵד אֶחָד</b>, אך נד זה לא היה צמוד למקום חצייתם את הירדן, אלא <b>הַרְחֵק מְאֹד מֵאָדָם הָעִיר</b>, העיר ששמה אדם, <b>אֲשֶׁר</b> יושבת <b>מִצַּד צָרְתָן,</b> נקודת יישוב נוספת קרובה לירדן, <b>וְ</b>המים <b>הַיֹּרְדִים עַל יָם הָעֲרָבָה</b>, הוא <b>יָם הַמֶּלַח, תַּמּוּ</b>, כלו <b>נִכְרָתוּ.</b> כיוון שמי הנהר נעצרו והצטברו בנקודה צפונית יותר, כל המים הזורמים להישפך אל ים המלח כלו. <b>וְהָעָם עָבְרוּ נֶגֶד</b>, מול <b>יְרִיחוֹ,</b> דרומה מאדם.
(יז) <b>וַיַּעַמְדוּ הַכֹּהֲנִים נֹשְׂאֵי הָאָרוֹן בְּרִית ה' בֶּחָרָבָה בְּתוֹךְ הַיַּרְדֵּן הָכֵן,</b> עמידת קבע, מבוססת, <b>וְכָל יִשְׂרָאֵל עֹבְרִים בֶּחָרָבָה,</b> ביובש, לאחר שפסקו המים, <b>עַד אֲשֶׁר תַּמּוּ כָּל הַגּוֹי</b>, העם <b>לַעֲבֹר אֶת הַיַּרְדֵּן.</b>
<h2>פרק ד</h2>
(א) <b>וַיְהִי כַּאֲשֶׁר תַּמּוּ כָל הַגּוֹי לַעֲבוֹר אֶת הַיַּרְדֵּן. וַיֹּאמֶר ה' אֶל יְהוֹשֻׁעַ לֵאמֹר:</b>
(ב) <b>קְחוּ לָכֶם מִן הָעָם שְׁנֵים עָשָׂר אֲנָשִׁים, אִישׁ אֶחָד אִישׁ אֶחָד מִשָּׁבֶט.</b> אִישׁ אֶחָד מִשָּׁבֶט.
(ג) קודם הוזכרה לקיחת האנשים באופן סתום, וכעת מפורש התפקיד שלשמו הוכנו – <b>וְצַוּוּ אוֹתָם לֵאמֹר: שְׂאוּ לָכֶם מִזֶּה</b>, מכאן, <b>מִתּוֹךְ הַיַּרְדֵּן, מִמַּצַּב</b>, מהמקום שבו ניצבות <b>רַגְלֵי הַכֹּהֲנִים הָכִין,</b> איתנות<b>, שְׁתֵּים עֶשְׂרֵה אֲבָנִים,</b> אבן אחת לכל איש<b>, וְהַעֲבַרְתֶּם אוֹתָם עִמָּכֶם, וְהִנַּחְתֶּם אוֹתָם בַּמָּלוֹן</b>, במקום הלינה <b>אֲשֶׁר תָּלִינוּ בוֹ הַלָּיְלָה,</b> תחנתכם הראשונה.
(ד) <b>וַיִּקְרָא יְהוֹשֻׁעַ אֶל שְׁנֵים הֶעָשָׂר אִישׁ אֲשֶׁר הֵכִין מִבְּנֵי יִשְׂרָאֵל</b> קודם – <b>אִישׁ אֶחָד אִישׁ אֶחָד מִ</b>כל <b>שָּׁבֶט.</b>
(ה) <b>וַיֹּאמֶר לָהֶם יְהוֹשֻׁעַ: עִבְרוּ</b> עד <b>לִפְנֵי אֲרוֹן ה' אֱלֹהֵיכֶם אֶל תּוֹךְ הַיַּרְדֵּן, וְהָרִימוּ לָכֶם אִישׁ אֶבֶן אַחַת עַל שִׁכְמוֹ,</b> כך שסך האבנים יחד יהיה <b>לְמִסְפַּר שִׁבְטֵי בְנֵי יִשְׂרָאֵל,</b>
(ו) <b>לְמַעַן תִּהְיֶה</b> הרמה <b>זֹאת</b> ל<b>אוֹת</b>, סימן <b>בְּקִרְבְּכֶם. כִּי יִשְׁאָלוּן בְּנֵיכֶם מָחָר</b> בראותם גל של שתים-עשרה אבנים גדולות <b>לֵאמֹר: "מָה הָאֲבָנִים הָאֵלֶּה לָכֶם?</b>"
(ז) <b>וַאֲמַרְתֶּם לָהֶם: "</b>על <b>אֲשֶׁר</b> <b>נִכְרְתוּ מֵימֵי הַיַּרְדֵּן מִפְּנֵי אֲרוֹן בְּרִית ה', בְּעָבְרוֹ בַּיַּרְדֵּן נִכְרְתוּ מֵי הַיַּרְדֵּן. וְהָיוּ הָאֲבָנִים הָאֵלֶּה לְזִכָּרוֹן לִבְנֵי יִשְׂרָאֵל עַד עוֹלָם".</b>
(ח) <b>וַיַּעֲשׂוּ כֵן בְּנֵי יִשְׂרָאֵל, כַּאֲשֶׁר צִוָּה יְהוֹשֻׁעַ: וַיִּשְׂאוּ שְׁתֵּי עֶשְׂרֵה אֲבָנִים מִתּוֹךְ הַיַּרְדֵּן, כַּאֲשֶׁר דִּבֶּר ה' אֶל יְהוֹשֻׁעַ, לְמִסְפַּר שִׁבְטֵי בְנֵי יִשְׂרָאֵל, וַיַּעֲבִרוּם עִמָּם אֶל הַמָּלוֹן וַיַּנִּחוּם שָׁם.</b>
(ט) <b>וּשְׁתֵּים עֶשְׂרֵה אֲבָנִים</b> אחרות <b>הֵקִים יְהוֹשֻׁעַ</b>, לאו דווקא על ידי אותם שנים-עשר האנשים <b>בְּתוֹךְ הַיַּרְדֵּן תַּחַת מַצַּב רַגְלֵי הַכֹּהֲנִים</b>, במקום עמידתם של <b>נֹשְׂאֵי אֲרוֹן הַבְּרִית.</b> מהאבנים נעשה מעין גל בקרקעית הנהר היבש. <b>וַיִּהְיוּ שָׁם</b> תחת שטף מי הנהר <b>עַד הַיּוֹם הַזֶּה.</b>
(י) <b>וְהַכֹּהֲנִים נֹשְׂאֵי הָאָרוֹן עֹמְדִים בְּתוֹךְ הַיַּרְדֵּן,</b> והארון נישא על כתפיהם, <b>עַד תֹּם כָּל הַדָּבָר</b> – מעשה לקיחת האבנים, <b>אֲשֶׁר צִוָּה ה' אֶת יְהוֹשֻׁעַ לְדַבֵּר אֶל הָעָם, כְּכֹל אֲשֶׁר צִוָּה מֹשֶׁה אֶת יְהוֹשֻׁעַ</b>: וְהָיָה בַּיּוֹם אֲשֶׁר תַּעַבְרוּ אֶת הַיַּרְדֵּן... וַהֲקֵמֹתָ לְךָ אֲבָנִים גְּדֹלוֹת וגו'. ובתוך כך – <b>וַיְמַהֲרוּ הָעָם וַיַּעֲבֹרוּ,</b> אולי קינן בלבם חשש, שמא בכל זאת ישיגו אותם המים, ואולי מחמת חיבת המצווה, חיבת הכניסה לארץ, או מפני כבודו של הארון, שלא יצטרך להמתין להם.
(יא) <b>וַיְהִי כַּאֲשֶׁר תַּם כָּל הָעָם לַעֲבֹר</b> את הירדן, <b>וַיַּעֲבֹר אֲרוֹן ה' וְהַכֹּהֲנִים</b>, שיצאו אחרונים מן הירדן, <b>לִפְנֵי הָעָם,</b> אל קדמתו, לפי פקודתו של יהושע.
(יב) <b>וַיַּעַבְרוּ בְּנֵי רְאוּבֵן וּבְנֵי גָד וַחֲצִי שֵׁבֶט הַמְנַשֶּׁה חֲמֻשִׁים</b> בכלי נשק <b>לִפְנֵי בְּנֵי יִשְׂרָאֵל, כַּאֲשֶׁר דִּבֶּר אֲלֵיהֶם מֹשֶׁה.</b> שאר העם עדיין הלכו, איש איש ומשאו – טפו, צאנו ובקרו, רכושו ואוהלו. אולם בני גד, ראובן וחצי מנשה, שהשאירו את משפחותיהם ורכושם מעבר הירדן המזרחי, שימשו כעת חיל חלוץ –
(יג) <b>כְּאַרְבָּעִים אֶלֶף חֲלוּצֵי הַצָּבָא עָבְרוּ</b> שניים וחצי השבטים הללו <b>לִפְנֵי ה' לַמִּלְחָמָה אֶל עַרְבוֹת יְרִיחוֹ,</b> המישור הנרחב שלא היה מיושב ומעובד.
(יד) <b>בַּיּוֹם הַהוּא גִּדַּל ה' אֶת יְהוֹשֻׁעַ בְּעֵינֵי כָּל יִשְׂרָאֵל.</b> את הירדן היו יכולים לחצות במעברים פשוטים יותר כדי להיכנס לארץ. חשיבות המאורע נעוצה אפוא במופת שנעשה לעיני כל העם. <b>וַיִּרְאוּ אֹתוֹ כַּאֲשֶׁר יָרְאוּ אֶת מֹשֶׁה, כָּל יְמֵי חַיָּיו</b> של יהושע.
(טו) עתה מתוארת בפירוט העלייה מן הירדן, שהוזכרה קודם באופן כללי. <b>וַיֹּאמֶר ה' אֶל יְהוֹשֻׁעַ לֵאמֹר:</b>
(טז) <b>צַוֵּה אֶת הַכֹּהֲנִים נֹשְׂאֵי אֲרוֹן הָעֵדוּת וְיַעֲלוּ מִן הַיַּרְדֵּן.</b>
(יז) <b>וַיְצַו יְהוֹשֻׁעַ אֶת הַכֹּהֲנִים לֵאמֹר: עֲלוּ מִן הַיַּרְדֵּן.</b>
(יח) <b>וַיְהִי כַּעֲלוֹת הַכֹּהֲנִים נֹשְׂאֵי אֲרוֹן בְּרִית ה' מִתּוֹךְ הַיַּרְדֵּן,</b> לאחר שעמדו שם במשך כל הזמן שבו עבר העם ואף לאחר מכן, עד שהתקבלה הפקודה לעלות, כאשר <b>נִתְּקוּ כַּפּוֹת רַגְלֵי הַכֹּהֲנִים אֶל הֶחָרָבָה,</b> מיד – <b>וַיָּשֻׁבוּ מֵי הַיַּרְדֵּן לִמְקוֹמָם וַיֵּלְכוּ</b>, זרמו <b>כִתְמוֹל שִׁלְשׁוֹם,</b> והירדן נתמלא שוב <b>עַל כָּל גְּדוֹתָיו.</b> המים שנעצרו לפי שעה, חזרו לזרום כדרכם, ושוב לא ניכר בירדן כל סימן למופת שאירע.
(יט) <b>וְהָעָם עָלוּ מִן הַיַּרְדֵּן בֶּעָשׂוֹר לַחֹדֶשׁ הָרִאשׁוֹן.</b> הם עדיין לא עשו כל פעולה יוצאת דופן ולא פתחו במלחמה, ובכל זאת מצוין תאריך כניסתם לארץ, שיש בו מעין אזכור של משה ויציאת מצרים; באותו תאריך התחילו ישראל, להתכונן לקראת גאולתם ממצרים בלקיחת קרבן הפסח בעשור לחודש במצוותו של משה. <b>וַיַּחֲנוּ בַּגִּלְגָּל,</b> ש<b>בִּקְצֵה מִזְרַח יְרִיחוֹ</b>, בשטח שבינה לבין הירדן.
(כ) <b>וְאֵת שְׁתֵּים עֶשְׂרֵה הָאֲבָנִים הָאֵלֶּה אֲשֶׁר לָקְחוּ מִן הַיַּרְדֵּן, הֵקִים יְהוֹשֻׁעַ בַּגִּלְגָּל,</b> מקום חנייתם הראשון בארץ.
(כא) <b>וַיֹּאמֶר אֶל בְּנֵי יִשְׂרָאֵל לֵאמֹר: אֲשֶׁר יִשְׁאָלוּן בְּנֵיכֶם מָחָר אֶת אֲבוֹתָם לֵאמֹר: "מָה הָאֲבָנִים הָאֵלֶּה?"</b> אין זו ערמת אבנים סתמית או חורבה; הגל המוקם ממספר מוגדר של אבנים גדולות שעומדות לעצמן הוא סימן ניכר.
(כב) <b>וְהוֹדַעְתֶּם אֶת בְּנֵיכֶם לֵאמֹר: "בַּיַּבָּשָׁה עָבַר יִשְׂרָאֵל אֶת הַיַּרְדֵּן הַזֶּה.</b>
(כג) <b>אֲשֶׁר</b>, כי <b>הוֹבִישׁ</b>, ייבש <b>ה' אֱלֹהֵיכֶם אֶת מֵי הַיַּרְדֵּן מִפְּנֵיכֶם עַד עָבְרְכֶם, כַּאֲשֶׁר עָשָׂה ה' אֱלֹהֵיכֶם לְיַם סוּף אֲשֶׁר הוֹבִישׁ</b> אותו <b>מִפָּנֵינוּ</b> – ויהושע מדבר כאן על עצמו ועל דור האבות שיצאו ממצרים ונכחו בקריעת הים – <b>עַד עָבְרֵנוּ.</b> עצירת המים בירדן דומה לבקיעת ים סוף שכן בשתיהן עשה ה' מופת גדול בארץ ובמימיה.
(כד) זהו זיכרון יקר לעמנו, ומלבד זאת – <b>לְמַעַן דַּעַת</b> גם <b>כָּל עַמֵּי הָאָרֶץ אֶת יַד ה' כִּי חֲזָקָה הִיא.</b> המאורע נודע בוודאי לא רק לבני ישראל. כל מי שראה את נד המים עומד נוכח ביד ה' החזקה המתערבת בעולם. וכן – <b>לְמַעַן יְרָאתֶם,</b> תיראו <b>אֶת ה' אֱלֹהֵיכֶם כָּל הַיָּמִים".</b>
<h2>פרק ה</h2>
(א) סיכום סיפור מעבר הירדן: <b>וַיְהִי כִשְׁמֹעַ כָּל מַלְכֵי הָאֱמֹרִי אֲשֶׁר בְּעֵבֶר הַיַּרְדֵּן יָמָּה</b>, עברו המערבי, שהרי בעבר הירדן המזרחי ישראל כבר כבשו כל מה שיכלו, <b>וְכָל מַלְכֵי הַכְּנַעֲנִי אֲשֶׁר עַל הַיָּם אֵת</b> הנס הגדול והנפלא <b>אֲשֶׁר הוֹבִישׁ ה' אֶת מֵי הַיַּרְדֵּן מִפְּנֵי בְנֵי יִשְׂרָאֵל עַד עָבְרָם, וַיִּמַּס לְבָבָם וְלֹא הָיָה בָם עוֹד רוּחַ מִפְּנֵי בְּנֵי יִשְׂרָאֵל.</b> מלכי הארץ חששו מאוד ממסע הכיבוש של העם המתקרב לפתחם; על אחת כמה וכמה הם איבדו את האמון בעצמם נוכח האותות והמופתים היוצאים מגדרי הטבע שליוו את ישראל.
(ב) <b>בָּעֵת הַהִיא אָמַר ה' אֶל יְהוֹשֻׁעַ: עֲשֵׂה לְךָ חַרְבוֹת צֻרִים,</b> סכינים מאבן צור, <b>וְשׁוּב מֹל</b> באמצעותן <b>אֶת בְּנֵי יִשְׂרָאֵל שֵׁנִית.</b> בפעם הראשונה נימולו אבותיהם במצרים קודם יציאתם למדבר.
(ג) <b>וַיַּעַשׂ לוֹ</b>, לאו דווקא לעצמו, <b>יְהוֹשֻׁעַ חַרְבוֹת צֻרִים</b> כדי שימולו בהן. <b>וַיָּמָל</b>, ציווה למול <b>אֶת בְּנֵי יִשְׂרָאֵל אֶל גִּבְעַת</b>, בגבעת <b>הָעֲרָלוֹת.</b> כך כונה המקום לאחר מכן על שם המאורע, אולי משום שהצטברו שם ערלות כה רבות שנעשתה מהן גבעה קטנה.
(ד) זה היה תקציר הסיפור. עתה יופיע הסבר מפורט. <b>וְזֶה הַדָּבָר</b>, העניין, הרקע למעשה זה <b>אֲשֶׁר מָל יְהוֹשֻׁעַ: כָּל הָעָם הַיֹּצֵא מִמִּצְרַיִם הַזְּכָרִים, כֹּל אַנְשֵׁי הַמִּלְחָמָה, מֵתוּ בַמִּדְבָּר בַּדֶּרֶךְ בְּצֵאתָם מִמִּצְרָיִם</b> כמסופר בתורה. הנכנסים לארץ כנען היו ילדיהם שנולדו במדבר או שהיו צעירים מאוד קודם לכן.
(ה) <b>כִּי</b>, אמנם <b>מֻלִים הָיוּ כָּל הָעָם הַיֹּצְאִים,</b> גם אם חלקם לא נימולו במשך שהותם במצרים, הורה להם משה ערב יציאתם משם שרק הנימולים ישתתפו בקרבן הפסח. על כן נימולו כל היוצאים לשם עשיית הפסח במצרים. <b>וְ</b>אולם <b>כָל הָעָם הַיִּלֹּדִים בַּמִּדְבָּר בַּדֶּרֶךְ בְּצֵאתָם מִמִּצְרַיִם, לֹא מָלוּ</b> אותם בגלל מזג האוויר ששרר במדבר או משום טלטולי הדרך.
(ו) <b>כִּי אַרְבָּעִים שָׁנָה הָלְכוּ בְנֵי יִשְׂרָאֵל בַּמִּדְבָּר, עַד תֹּם כָּל הַגּוֹי אַנְשֵׁי הַמִּלְחָמָה הַיֹּצְאִים מִמִּצְרַיִם</b>, על <b>אֲשֶׁר לֹא שָׁמְעוּ בְּקוֹל ה'</b> בחטא המרגלים, <b>אֲשֶׁר</b> על כן <b>נִשְׁבַּע ה' לָהֶם לְבִלְתִּי הַרְאוֹתָם אֶת הָאָרֶץ אֲשֶׁר נִשְׁבַּע ה' לַאֲבוֹתָם לָתֶת לָנוּ, אֶרֶץ זָבַת חָלָב וּדְבָשׁ</b>, כמסופר בתורה.
(ז) <b>וְאֶת בְּנֵיהֶם</b> של יוצאי מצרים ש<b>הֵקִים</b> ה' <b>תַּחְתָּם</b> – <b>אֹתָם מָל יְהוֹשֻׁעַ, כִּי עֲרֵלִים הָיוּ, כִּי לֹא מָלוּ אוֹתָם בַּדָּרֶךְ.</b>
(ח) <b>וַיְהִי כַּאֲשֶׁר תַּמּוּ כָל הַגּוֹי</b>, העם <b>לְהִמּוֹל, וַיֵּשְׁבוּ תַחְתָּם בַּמַּחֲנֶה עַד חֲיוֹתָם,</b> עד שהתרפאו. למבוגרים המילה קשה יותר, ולכן נשארו במקומם אחרי שנימולו ונמנעו מתנועה מיותרת, עד שהפצע הגליד.
(ט) <b>וַיֹּאמֶר ה' אֶל יְהוֹשֻׁעַ: הַיּוֹם גַּלּוֹתִי</b>, הסרתי <b>אֶת חֶרְפַּת מִצְרַיִם</b>, היא הערלוּת <b>מֵעֲלֵיכֶם. וַיִּקְרָא שֵׁם הַמָּקוֹם הַהוּא גִּלְגָּל עַד הַיּוֹם הַזֶּה.</b> לעיל הוזכר שבגלגל הוקמו שתים-עשרה האבנים, אך ייתכן שהוא נקרא בשם זה רק כעת, לאחר שנגולה חרפת מצרים מעל ישראל. אפשרות אחרת: המקום ההוא נקרא כך על שם גל האבנים שהוקם בו, ואילו הגלגל שבו נימולו ישראל הוא מקום אחר.
(י) <b>וַיַּחֲנוּ בְנֵי יִשְׂרָאֵל בַּגִּלְגָּל, וַיַּעֲשׂוּ אֶת הַפֶּסַח</b> בזמנו – <b>בְּאַרְבָּעָה עָשָׂר יוֹם לַחֹדֶשׁ בָּעֶרֶב בְּעַרְבוֹת יְרִיחוֹ,</b> בשטח הפנוי שבין יריחו לבין הירדן.
(יא) <b>וַיֹּאכְלוּ מֵעֲבוּר</b>, מתבואת <b>הָאָרֶץ מִמָּחֳרַת הַפֶּסַח, מַצּוֹת וְקָלוּי, בְּעֶצֶם הַיּוֹם הַזֶּה,</b> ביום שנצטוו לאכול בו.
(יב) נראה שישראל אכלו את המן ימים ספורים לאחר כניסתם לארץ. <b>וַיִּשְׁבֹּת הַמָּן מִמָּחֳרָת, בְּאָכְלָם מֵעֲבוּר הָאָרֶץ, וְלֹא הָיָה עוֹד לִבְנֵי יִשְׂרָאֵל מָן</b> מאותו היום ואילך. <b>וַיֹּאכְלוּ מִתְּבוּאַת אֶרֶץ כְּנַעַן בַּשָּׁנָה הַהִיא.</b> הם הגיעו אל הארץ בזמן שהתבואה שזרעו הכנענים הבשילה, קצרו ממנה ואכלו אותה.
(יג) <b>וַיְהִי בִּהְיוֹת יְהוֹשֻׁעַ בִּירִיחוֹ,</b> סמוך לה – ייתכן שיצא לבדו לסיור אסטרטגי באזור – <b>וַיִּשָּׂא עֵינָיו וַיַּרְא וְהִנֵּה</b> דמות <b>אִישׁ</b> לא מוכר <b>עֹמֵד לְנֶגְדּוֹ, וְחַרְבּוֹ שְׁלוּפָה בְּיָדוֹ. וַיֵּלֶךְ יְהוֹשֻׁעַ אֵלָיו וַיֹּאמֶר לוֹ: הֲלָנוּ אַתָּה אִם לְצָרֵינוּ</b>, לאויבינו<b>?</b> כיוון שאתה זר נושא חרב עומד בשטח עימות – אמור לי לאיזה צד אתה שייך.
(יד) <b>וַיֹּאמֶר: לֹא</b>. אינני אדם, ואינני נמנה עם הצבאות הללו, <b>כִּי אֲנִי שַׂר צְבָא ה',</b> מלאך משמים, ו<b>עַתָּה בָאתִי</b> כדי לשוחח אִתך כסימן וכאות ממרום. <b>וַיִּפֹּל יְהוֹשֻׁעַ אֶל</b>, על <b>פָּנָיו אַרְצָה וַיִּשְׁתָּחוּ</b> בכניעה, <b>וַיֹּאמֶר לוֹ: מָה אֲדֹנִי מְדַבֵּר אֶל עַבְדּוֹ?</b>
(טו) <b>וַיֹּאמֶר שַׂר צְבָא ה' אֶל יְהוֹשֻׁעַ: שַׁל</b>, הסר <b>נַעַלְךָ מֵעַל רַגְלֶךָ, כִּי הַמָּקוֹם אֲשֶׁר אַתָּה עֹמֵד עָלָיו</b> – <b>קֹדֶשׁ הוּא. וַיַּעַשׂ יְהוֹשֻׁעַ כֵּן.</b>
<h2>פרק ו</h2>
(א) <b>וִירִיחוֹ סֹגֶרֶת וּמְסֻגֶּרֶת</b>, עיר מבוצרת שאינה קלה להיכבש <b>מִפְּנֵי בְּנֵי יִשְׂרָאֵל, אֵין יוֹצֵא וְאֵין בָּא.</b> היא ביקשה להתגונן ולהסתגר מפני צבא ישראל הסמוך אליה.
(ב) <b>וַיֹּאמֶר ה'</b>, אולי באמצעות מלאכו שנזכר <b>אֶל יְהוֹשֻׁעַ: רְאֵה, נָתַתִּי בְיָדְךָ אֶת יְרִיחוֹ וְאֶת מַלְכָּהּ</b>. אתה עתיד לנצח במלחמה הזו, לכבוש את העיר ולהביס את מלכה ואת אנשיה <b>גִּבּוֹרֵי הֶחָיִל.</b>
(ג) <b>וְסַבֹּתֶם</b>, הַקיפו <b>אֶת הָעִיר, כֹּל אַנְשֵׁי הַמִּלְחָמָה,</b> החיילים בלבד, ואילו שאר העם יישאר לחנות במקומו. <b>הַקֵּיף אֶת הָעִיר פַּעַם אֶחָת</b> בכל יום. <b>כֹּה תַעֲשֶׂה שֵׁשֶׁת יָמִים.</b>
(ד) <b>וְשִׁבְעָה כֹהֲנִים יִשְׂאוּ שִׁבְעָה שׁוֹפְרוֹת הַיּוֹבְלִים</b>, האֵילים <b>לִפְנֵי הָאָרוֹן,</b> שאף הוא יובא להקפה הזו. <b>וּבַיּוֹם הַשְּׁבִיעִי תָּסֹבּוּ אֶת הָעִיר שֶׁבַע פְּעָמִים, וְהַכֹּהֲנִים יִתְקְעוּ בַּשּׁוֹפָרוֹת</b>, תוך כדי ההליכה.
(ה) <b>וְהָיָה בִּמְשֹׁךְ בְּקֶרֶן הַיּוֹבֵל,</b> כאשר יתקעו בשופר האיל, <b>כְּשָׁמְעֲכֶם</b>, העם כולו, <b>אֶת קוֹל הַשּׁוֹפָר,</b> זה יהיה האות לכך ש<b>יָרִיעוּ כָל הָעָם תְּרוּעָה גְדוֹלָה, וְנָפְלָה</b>, תתמוטט <b>חוֹמַת הָעִיר תַּחְתֶּיהָ. וְעָלוּ הָעָם אִישׁ נֶגְדּוֹ.</b> כל אחד מהעומדים סביב החומה יוכל להיכנס לעיר ישירות ממקומו.
(ו) <b>וַיִּקְרָא יְהוֹשֻׁעַ בִּן נוּן אֶל הַכֹּהֲנִים, וַיֹּאמֶר אֲלֵהֶם: שְׂאוּ אֶת אֲרוֹן הַבְּרִית, וְשִׁבְעָה כֹהֲנִים יִשְׂאוּ שִׁבְעָה שׁוֹפְרוֹת יוֹבְלִים לִפְנֵי אֲרוֹן ה'.</b>
(ז) <b>וַיֹּאמֶר אֶל הָעָם: עִבְרוּ וְסֹבּוּ אֶת הָעִיר, וְהֶחָלוּץ</b>, בני שבטי עבר הירדן – ראובן, גד וחצי מנשה – <b>יַעֲבֹר לִפְנֵי אֲרוֹן ה'.</b>
(ח) <b>וַיְהִי כֶּאֱמֹר יְהוֹשֻׁעַ אֶל הָעָם</b> את הצו, <b>וְשִׁבְעָה הַכֹּהֲנִים נֹשְׂאִים שִׁבְעָה שׁוֹפְרוֹת הַיּוֹבְלִים לִפְנֵי ה' עָבְרוּ</b>, הקדימו את הארון <b>וְתָקְעוּ בַּשּׁוֹפָרוֹת, וַאֲרוֹן בְּרִית ה' הֹלֵךְ אַחֲרֵיהֶם.</b>
(ט) <b>וְהֶחָלוּץ הֹלֵךְ לִפְנֵי הַכֹּהֲנִים תֹּקְעֵי הַשּׁוֹפָרוֹת, וְהַמְאַסֵּף הֹלֵךְ אַחֲרֵי הָאָרוֹן</b>, גם הוא <b>הָלוֹךְ וְתָקוֹעַ בַּשּׁוֹפָרוֹת.</b>
(י) בתוך כך ניתנה פקודה נוספת – <b>וְאֶת הָעָם צִוָּה יְהוֹשֻׁעַ לֵאמֹר: לֹא תָרִיעוּ וְלֹא תַשְׁמִיעוּ אֶת קוֹלְכֶם וְלֹא יֵצֵא מִפִּיכֶם דָּבָר</b>. על התהלוכה מסביב לעיר להיות דוממת, <b>עַד יוֹם אָמְרִי אֲלֵיכֶם: "הָרִיעוּ"</b> – <b>וַהֲרִיעֹתֶם.</b>
(יא) <b>וַיַּסֵּב אֲרוֹן ה' אֶת הָעִיר הַקֵּף פַּעַם אֶחָת</b> ביום הראשון. כל אנשי המלחמה עברו בתהלוכה שקטה, והחלוץ הלך לפני הארון. נשמעה רק תקיעת שופרות. <b>וַיָּבֹאוּ הַמַּחֲנֶה וַיָּלִינוּ בַּמַּחֲנֶה.</b>
(יב) <b>וַיַּשְׁכֵּם יְהוֹשֻׁעַ בַּבֹּקֶר</b> שלמחרת, <b>וַיִּשְׂאוּ הַכֹּהֲנִים אֶת אֲרוֹן ה'.</b>
(יג) <b>וְשִׁבְעָה הַכֹּהֲנִים נֹשְׂאִים שִׁבְעָה שׁוֹפְרוֹת הַיֹּבְלִים לִפְנֵי אֲרוֹן ה' הֹלְכִים הָלוֹךְ וְתָקְעוּ בַּשּׁוֹפָרוֹת, וְהֶחָלוּץ הֹלֵךְ לִפְנֵיהֶם וְהַמְאַסֵּף הֹלֵךְ אַחֲרֵי אֲרוֹן ה', הָלוֹךְ וְתָקוֹעַ בַּשּׁוֹפָרוֹת.</b>
(יד) <b>וַיָּסֹבּוּ אֶת הָעִיר בַּיּוֹם הַשֵּׁנִי פַּעַם אַחַת וַיָּשֻׁבוּ הַמַּחֲנֶה. כֹּה עָשׂוּ שֵׁשֶׁת יָמִים.</b> ֵשֶׁת יָמִים.
(טו) <b>וַיְהִי בַּיּוֹם הַשְּׁבִיעִי, וַיַּשְׁכִּמוּ כַּעֲלוֹת הַשַּׁחַר וַיָּסֹבּוּ אֶת הָעִיר כַּמִּשְׁפָּט הַזֶּה</b>, באותו אופן <b>שֶׁבַע פְּעָמִים.</b> ולהדגשה – <b>רַק בַּיּוֹם הַהוּא סָבְבוּ אֶת הָעִיר שֶׁבַע פְּעָמִים.</b>
(טז) <b>וַיְהִי בַּפַּעַם הַשְּׁבִיעִית תָּקְעוּ הַכֹּהֲנִים בַּשּׁוֹפָרוֹת, וַיֹּאמֶר יְהוֹשֻׁעַ אֶל הָעָם</b> בפקודה<b>: הָרִיעוּ! כִּי נָתַן ה' לָכֶם אֶת הָעִיר.</b> והוא הורה לכל ישראל, ובפרט למפקדים:
(יז) <b>וְהָיְתָה הָעִיר חֵרֶם, הִיא וְכָל אֲשֶׁר בָּהּ לַה'.</b> כל מה שאפשר לקחת שלל – מוקדש לה', וכל האנשים ובעלי החיים נהרגים. <b>רַק רָחָב הַזּוֹנָה תִּחְיֶה, הִיא וְכָל אֲשֶׁר אִתָּהּ בַּבַּיִת, כִּי הֶחְבְּאַתָה</b>, החביאה <b>אֶת הַמַּלְאָכִים</b>, השליחים <b>אֲשֶׁר שָׁלָחְנוּ.</b> רק היא זוכה להגנה. עליכם לכבד את הסימן שיבדיל את ביתה, ואל לכם לגעת לרעה בכל הנמצאים בו.
(יח) <b>וְרַק אַתֶּם שִׁמְרוּ</b>, הישמרו ושִׁמרו גם את האחרים <b>מִן הַחֵרֶם, פֶּן תַּחֲרִימוּ</b>, תגנבו <b>וּלְקַחְתֶּם מִן הַחֵרֶם וְשַׂמְתֶּם אֶת מַחֲנֵה יִשְׂרָאֵל לְחֵרֶם</b>, לקללה, <b>וַעֲכַרְתֶּם,</b> תמיטו צרה, תבלבלו או תזהמו <b>אוֹתוֹ.</b> לשון זו משמעותית לסיומו של הסיפור.
(יט) <b>וְכֹל כֶּסֶף וְזָהָב וּכְלֵי נְחֹשֶׁת וּבַרְזֶל</b> – <b>קֹדֶשׁ הוּא לַה'.</b> חפצים חסרי ערך תוכלו לאבד, אך אינכם רשאים לקחת שום פריט בעל ערך לעצמכם. כל חפץ כזה, שלָרוב בוזזים אנשי המלחמה – <b>אוֹצַר ה' יָבוֹא.</b>
(כ) <b>וַיָּרַע הָעָם</b> תרועה ספונטנית. כאשר שמעו את הוראותיו של יהושע ואת בשורת הניצחון שבפיו, נסתיימה הדממה שהיו מהלכים בה, והם הריעו בהתלהבותם. <b>וַיִּתְקְעוּ</b> הכהנים <b>בַּשֹּׁפָרוֹת. וַיְהִי כִשְׁמֹעַ הָעָם אֶת קוֹל הַשּׁוֹפָר</b> – <b>וַיָּרִיעוּ הָעָם תְּרוּעָה גְדוֹלָה,</b> שאיננה תרועת הידד כמו קודמתה, ואז – <b>וַתִּפֹּל הַחוֹמָה תַּחְתֶּיהָ,</b> החומה התמוטטה. <b>וַיַּעַל הָעָם הָעִירָה אִישׁ נֶגְדּוֹ</b>, מול מקומו <b>וַיִּלְכְּדוּ</b>, כבשו <b>אֶת הָעִיר.</b>
(כא) <b>וַיַּחֲרִימוּ</b>, השמידו <b>אֶת כָּל אֲשֶׁר בָּעִיר מֵאִישׁ וְעַד אִשָּׁה, מִנַּעַר וְעַד זָקֵן וְעַד שׁוֹר וָשֶׂה וַחֲמוֹר, לְפִי חָרֶב.</b>
(כב) <b>וְלִשְׁנַיִם הָאֲנָשִׁים הַמְרַגְּלִים אֶת הָאָרֶץ אָמַר יְהוֹשֻׁעַ: בֹּאוּ בֵּית הָאִשָּׁה הַזּוֹנָה וְהוֹצִיאוּ מִשָּׁם אֶת הָאִשָּׁה וְאֶת כָּל אֲשֶׁר לָהּ, כַּאֲשֶׁר נִשְׁבַּעְתֶּם לָהּ.</b> מכיוון שאתם קיבלתם על עצמכם להגן עליה, עליכם לשאת באחריות לקיום השבועה.
(כג) <b>וַיָּבֹאוּ הַנְּעָרִים הַמְרַגְּלִים וַיֹּצִיאוּ אֶת רָחָב וְאֶת אָבִיהָ וְאֶת אִמָּהּ וְאֶת אַחֶיהָ וְאֶת כָּל אֲשֶׁר לָהּ וְאֵת כָּל מִשְׁפְּחוֹתֶיהָ הוֹצִיאוּ.</b> נראה שהכניסה לביתה את משפחתה המורחבת. <b>וַיַּנִּיחוּם</b> במקום בטוח <b>מִחוּץ לְמַחֲנֵה יִשְׂרָאֵל.</b> .
(כד) <b>וְ</b>את <b>הָעִיר שָׂרְפוּ בָאֵשׁ וְ</b>את <b>כָל אֲשֶׁר בָּהּ. רַק הַכֶּסֶף וְהַזָּהָב וּכְלֵי הַנְּחֹשֶׁת וְהַבַּרְזֶל נָתְנוּ</b> ב<b>אוֹצַר בֵּית ה'.</b>
(כה) <b>וְאֶת רָחָב הַזּוֹנָה וְאֶת בֵּית אָבִיהָ וְאֶת כָּל אֲשֶׁר לָהּ הֶחֱיָה יְהוֹשֻׁעַ, וַתֵּשֶׁב בְּקֶרֶב יִשְׂרָאֵל עַד הַיּוֹם הַזֶּה, כִּי הֶחְבִּיאָה אֶת הַמַּלְאָכִים אֲשֶׁר שָׁלַח יְהוֹשֻׁעַ לְרַגֵּל אֶת יְרִיחוֹ.</b>
(כו) <b>וַיַּשְׁבַּע יְהוֹשֻׁעַ בָּעֵת הַהִיא לֵאמֹר: אָרוּר הָאִישׁ לִפְנֵי ה' אֲשֶׁר יָקוּם וּבָנָה אֶת הָעִיר הַזֹּאת אֶת יְרִיחוֹ.</b> מעבר לחרם שהוכרז על רכוש העיר באותה עת, יהושע רצה להותירה חרֵבה לעולם. יהושע הוסיף קללה מפורשת יותר על מי שינסה לשקם את העיר: כל ילדיו ימותו – <b>בִּבְכֹרוֹ יְיַסְּדֶנָּה,</b> עם הקמת יסודותיה ימות בנו הבכור, <b>וּבִצְעִירוֹ יַצִּיב דְּלָתֶיהָ.</b> כשיסיים לבנות את חומתה ויבקש להציב את דלתות שערי העיר, ימות גם צעיר בניו.
(כז) <b>וַיְהִי ה' אֶת</b>, עם <b>יְהוֹשֻׁעַ, וַיְהִי שָׁמְעוֹ בְּכָל הָאָרֶץ.</b> נס כיבוש יריחו נגע לעמי הארץ הרבה יותר מאשר הנסים שאירעו לישראל עד כה בכניסתם לארץ.
<h2>פרק ז</h2>
(א) למרות הנסים הקיצוניים, לא עמד כל העם בציוויו של יהושע, שדבר מרכושם של בני יריחו לא יילקח על ידי ישראל. <b>וַיִּמְעֲלוּ בְנֵי יִשְׂרָאֵל מַעַל בַּחֵרֶם. וַיִּקַּח עָכָן בֶּן כַּרְמִי בֶן זַבְדִּי בֶן זֶרַח לְמַטֵּה יְהוּדָה מִן הַחֵרֶם</b>, מהחפצים המוחרמים. <b>וַיִּחַר אַף</b>, כעס <b>ה' בִּבְנֵי יִשְׂרָאֵל.</b> פרט זה הוא הרקע לסיפור הבא.
(ב) <b>וַיִּשְׁלַח יְהוֹשֻׁעַ אֲנָשִׁים</b> מרגלים <b>מִירִיחוֹ</b> אל <b>הָעַי</b>, שם עיר <b>אֲשֶׁר עִם</b>, סמוכה ל<b>בֵּית אָוֶן מִקֶּדֶם</b>, מזרחה <b>לְבֵית אֵל.</b> המרגלים יצאו לכיוון גב ההר, שהוא עיקר יישובה של ארץ כנען, ופנו לאזור שמאוחר יותר הפך לגבול שבין נחלות יהודה ובנימין. <b>וַיֹּאמֶר אֲלֵיהֶם לֵאמֹר: עֲלוּ וְרַגְּלוּ אֶת הָאָרֶץ</b>. ריגול טקטי פשוט זה נועד לבדיקת גודלו של המקום, דרכי הגישה אליו וכיוצא באלה. למרות שהעי לא הייתה עיר מרכזית, רצה יהושע לוודא שלא תישאר מאחוריו עיר אויב במסעות המלחמה הבאים. <b>וַיַּעֲלוּ הָאֲנָשִׁים וַיְרַגְּלוּ אֶת הָעָי.</b>
(ג) <b>וַיָּשֻׁבוּ אֶל יְהוֹשֻׁעַ וַיֹּאמְרוּ אֵלָיו: אַל יַעַל כָּל הָעָם</b> על העי למלחמה. <b>כְּאַלְפַּיִם אִישׁ אוֹ כִּשְׁלֹשֶׁת אֲלָפִים אִישׁ יַעֲלוּ וְיַכּוּ אֶת הָעָי. אַל תְּיַגַּע שָׁמָּה אֶת כָּל הָעָם, כִּי מְעַט הֵמָּה</b> אנשי העי.
(ד) <b>וַיַּעֲלוּ מִן הָעָם שָׁמָּה כִּשְׁלֹשֶׁת אֲלָפִים אִישׁ,</b> אך כאשר החלה המלחמה – <b>וַיָּנֻסוּ לִפְנֵי אַנְשֵׁי הָעָי.</b> למרות העדיפות המספרית הברורה של ישראל הם הובסו בקרב.
(ה) <b>וַיַּכּוּ מֵהֶם אַנְשֵׁי הָעַי כִּשְׁלֹשִׁים וְשִׁשָּׁה אִישׁ. וַיִּרְדְּפוּם</b> אנשי העי <b>לִפְנֵי הַשַּׁעַר עַד הַשְּׁבָרִים</b>, כנראה שם מקום <b>וַיַּכּוּם בַּמּוֹרָד.</b> בני ישראל עלו מתחילה אל העי, עתה כשנסו, רדפו אנשי העי אחריהם והכו אותם במורד. כתוצאה מכך – <b>וַיִּמַּס לְבַב הָעָם וַיְהִי לְמָיִם.</b>
(ו) <b>וַיִּקְרַע יְהוֹשֻׁעַ</b> את <b>שִׂמְלֹתָיו</b>, בגדיו <b>וַיִּפֹּל עַל פָּנָיו אַרְצָה לִפְנֵי אֲרוֹן ה' עַד הָעֶרֶב, הוּא וְזִקְנֵי יִשְׂרָאֵל, וַיַּעֲלוּ עָפָר עַל רֹאשָׁם</b> לאות אבל, לא בשל עצם המפלה אלא בגלל משמעותה.
(ז) <b>וַיֹּאמֶר יְהוֹשֻׁעַ: אֲהָהּ, ה' אֱלוֹהִים! לָמָה הֵעֲבַרְתָּ הַעֲבִיר אֶת הָעָם הַזֶּה אֶת הַיַּרְדֵּן לָתֵת אֹתָנוּ בְּיַד הָאֱמֹרִי לְהַאֲבִידֵנוּ? וְלוּ</b>, הלוואי <b>הוֹאַלְנוּ</b>, התרצינו <b>וַנֵּשֶׁב בְּעֵבֶר הַיַּרְדֵּן.</b> כולנו יכולנו להתיישב בעבר הירדן במקום לכבוש את הארץ הזו, אבל אתה הורית לנו להיכנס לארץ.
(ח) <b>בִּי,</b> בבקשה, <b>אֲדֹנָי, מָה אֹמַר אַחֲרֵי אֲשֶׁר הָפַךְ יִשְׂרָאֵל עֹרֶף לִפְנֵי אֹיְבָיו</b> וברח מפניהם<b>?!</b>
(ט) <b>וְ</b>כאשר <b>יִשְׁמְעוּ</b> זאת <b>הַכְּנַעֲנִי וְכֹל יֹשְׁבֵי הָאָרֶץ,</b> ויגלו שאפשר לנצח אותנו בקלות – <b>וְנָסַבּוּ עָלֵינוּ</b>, יקיפו אותנו, הם יאספו חיל גדול <b>וְהִכְרִיתוּ אֶת שְׁמֵנוּ מִן הָאָרֶץ,</b> וישמידו אותנו. <b>וּמַה תַּעֲשֵׂה לְשִׁמְךָ הַגָּדוֹל?!</b> אין זו מצוקתנו שלנו בלבד, אלא אף של שמך הגדול שנקשר בנו.
(י) <b>וַיֹּאמֶר ה' אֶל יְהוֹשֻׁעַ: קֻם לָךְ</b> מן הארץ, <b>לָמָּה זֶּה אַתָּה נֹפֵל עַל פָּנֶיךָ?!</b>
(יא) <b>חָטָא יִשְׂרָאֵל, וְגַם עָבְרוּ אֶת בְּרִיתִי אֲשֶׁר צִוִּיתִי אוֹתָם, וְגַם לָקְחוּ מִן הַחֵרֶם, וְגַם גָּנְבוּ, וְגַם כִּחֲשׁוּ, וְגַם שָׂמוּ בִכְלֵיהֶם.</b> המפלה הזו נבעה ממעשי ישראל.
(יב) <b>וְלֹא יֻכְלוּ בְּנֵי יִשְׂרָאֵל לָקוּם</b>, לעמוד במלחמה <b>לִפְנֵי אֹיְבֵיהֶם,</b> אלא <b>עֹרֶף יִפְנוּ לִפְנֵי אֹיְבֵיהֶם, כִּי הָיוּ</b> ישראל <b>לְחֵרֶם</b>, לקללה. <b>לֹא אוֹסִיף לִהְיוֹת עִמָּכֶם, אִם לֹא תַשְׁמִידוּ</b> את <b>הַחֵרֶם</b>, החפצים המוחרמים ומי שהחרם נדבק בו <b>מִקִּרְבְּכֶם.</b>
(יג) <b>קֻם, קַדֵּשׁ</b>, הכן <b>אֶת הָעָם וְאָמַרְתָּ: הִתְקַדְּשׁוּ לְמָחָר, כִּי כֹה אָמַר ה' אֱלֹהֵי יִשְׂרָאֵל: "חֵרֶם בְּקִרְבְּךָ יִשְׂרָאֵל,</b> והוא מרעיל את הווייתך. <b>לֹא תוּכַל לָקוּם לִפְנֵי אֹיְבֶיךָ, עַד הֲסִירְכֶם הַחֵרֶם מִקִּרְבְּכֶם.</b>
(יד) <b>וְנִקְרַבְתֶּם</b>, גשו לגורל <b>בַּבֹּקֶר לְשִׁבְטֵיכֶם</b> כדי למצוא את האשמים, <b>וְהָיָה הַשֵּׁבֶט אֲשֶׁר יִלְכְּדֶנּוּ ה'</b> – <b>יִקְרַב לַמִּשְׁפָּחוֹת</b> המורחבות, קבוצות תת-שבטיות. <b>וְהַמִּשְׁפָּחָה אֲשֶׁר יִלְכְּדֶנָּה ה'</b> – <b>תִּקְרַב לַבָּתִּים,</b> בתי אב. <b>וְהַבַּיִת אֲשֶׁר יִלְכְּדֶנּוּ ה'</b> – <b>יִקְרַב לַגְּבָרִים.</b> אחד הגברים שבבית האב הוא החוטא.
(טו) <b>וְהָיָה הַנִּלְכָּד בַּחֵרֶם</b> – <b>יִשָּׂרֵף בָּאֵשׁ, אֹתוֹ וְאֶת כָּל אֲשֶׁר לוֹ, כִּי עָבַר אֶת בְּרִית ה'</b> בעשותו את המעשה האסור, <b>וְכִי עָשָׂה נְבָלָה בְּיִשְׂרָאֵל</b> לפשוע בגלל חמדה קטנה".
(טז) <b>וַיַּשְׁכֵּם יְהוֹשֻׁעַ בַּבֹּקֶר וַיַּקְרֵב</b> לגורל <b>אֶת יִשְׂרָאֵל לִשְׁבָטָיו, וַיִּלָּכֵד שֵׁבֶט יְהוּדָה.</b>
(יז) <b>וַיַּקְרֵב אֶת מִשְׁפַּחַת</b>, כְּלל משפחות <b>יְהוּדָה, וַיִּלְכֹּד אֵת מִשְׁפַּחַת הַזַּרְחִי. וַיַּקְרֵב אֶת מִשְׁפַּחַת הַזַּרְחִי לַגְּבָרִים,</b> המייצגים את בתי האב של המשפחה, <b>וַיִּלָּכֵד</b> בית <b>זַבְדִּי.</b>
(יח) <b>וַיַּקְרֵב אֶת בֵּיתוֹ לַגְּבָרִים, וַיִּלָּכֵד</b> בגורל האחרון <b>עָכָן בֶּן כַּרְמִי בֶן זַבְדִּי בֶּן זֶרַח לְמַטֵּה יְהוּדָה.</b>
(יט) <b>וַיֹּאמֶר יְהוֹשֻׁעַ אֶל עָכָן: בְּנִי,</b> אף על פי שלא ידוע על היכרות קודמת ביניהם, פנה אליו יהושע בחיבה. <b>שִׂים נָא</b>, חלוֹק <b>כָבוֹד לַה' אֱלֹהֵי יִשְׂרָאֵל, וְתֶן לוֹ תוֹדָה,</b> הודה על חטאך, <b>וְהַגֶּד נָא לִי מֶה עָשִׂיתָ. אַל תְּכַחֵד</b>, תסתיר <b>מִמֶּנִּי.</b> מסתבר שגם לוּ עכן הכחיש את האשמה, דינו לא היה משתנה, אבל יהיה בהודאתו כדי להצדיק את תוצאות הגורל.
(כ) <b>וַיַּעַן עָכָן אֶת יְהוֹשֻׁעַ וַיֹּאמַר: אָמְנָה,</b> אמת, <b>אָנֹכִי חָטָאתִי לַה' אֱלֹהֵי יִשְׂרָאֵל, וְכָזֹאת וְכָזֹאת עָשִׂיתִי.</b> אכן עשיתי זאת. או: אין זו הפעם הראשונה שנהגתי כך.
(כא) <b>וָאֵרֶא</b>, ראיתי <b>בַשָּׁלָל אַדֶּרֶת שִׁנְעָר אַחַת טוֹבָה</b>, מעיל שיובא מבבל, שבעיני הנמצאים בארץ נחשב כיקר ערך. <b>ו</b>ּ<b>מָאתַיִם שְׁקָלִים</b>, יחידות משקל מ<b>כֶּסֶף, וּלְשׁוֹן זָהָב</b>, גוש זהב בתבנית לשון, <b>אֶחָד, חֲמִשִּׁים שְׁקָלִים מִשְׁקָלוֹ</b>, <b>וָאֶחְמְדֵם</b> את הפריטים הללו, <b>וָאֶקָּחֵם וְהִנָּם טְמוּנִים בָּאָרֶץ בְּתוֹךְ הָאָהֳלִי,</b> האוהל שלי,קָּחֵם וְהִנָּם טְמוּנִים בָּאָרֶץ בְּתוֹךְ הָאָהֳלִי, <b>וְהַכֶּסֶף</b> נמצא <b>תַּחְתֶּיהָ</b> – מתחת לאדרת.
(כב) <b>וַיִּשְׁלַח יְהוֹשֻׁעַ</b> מיד <b>מַלְאָכִים</b>, שליחים, <b>וַיָּרֻצוּ הָאֹהֱלָה, וְהִנֵּה טְמוּנָה</b> האדרת <b>בְּאָהֳלוֹ, וְהַכֶּסֶף תַּחְתֶּיהָ</b>, כפי שאמר עכן.
(כג) <b>וַיִּקָּחוּם מִתּוֹךְ הָאֹהֶל וַיְבִאוּם אֶל יְהוֹשֻׁעַ וְאֶל כָּל בְּנֵי יִשְׂרָאֵל, וַיַּצִּקֻם</b>, זרקו אותם, או: הניחו אותם <b>לִפְנֵי ה'.</b>
(כד) <b>וַיִּקַּח יְהוֹשֻׁעַ אֶת עָכָן בֶּן</b> למשפחת <b>זֶרַח וְאֶת הַכֶּסֶף וְאֶת הָאַדֶּרֶת וְאֶת לְשׁוֹן הַזָּהָב וְאֶת בָּנָיו וְאֶת בְּנֹתָיו וְאֶת שׁוֹרוֹ וְאֶת חֲמֹרוֹ וְאֶת צֹאנוֹ וְאֶת אָהֳלוֹ וְאֶת כָּל אֲשֶׁר לוֹ, וְכָל יִשְׂרָאֵל עִמּוֹ. וַיַּעֲלוּ אֹתָם</b> מן המחנה שביריחו אל כיוון <b>עֵמֶק עָכוֹר</b>, אין זה שמו המקורי של המקום אלא כינוי שייוולד בעקבות סיפור עכן.
(כה) <b>וַיֹּאמֶר יְהוֹשֻׁעַ: מֶה</b>, כל כך <b>עֲכַרְתָּנוּ</b>. כשם שזיהמת אותנו וגרמת לנו אסון, כך <b>יַעְכֳּרְךָ ה' בַּיּוֹם הַזֶּה. וַיִּרְגְּמוּ אֹתוֹ כָל יִשְׂרָאֵל אֶבֶן, וַיִּשְׂרְפוּ אֹתָם בָּאֵשׁ</b>, את רכושו ואת פריטי החרם, <b>וַיִּסְקְלוּ אֹתָם</b> – את בהמותיו <b>בָּאֲבָנִים.</b>
(כו) <b>וַיָּקִימוּ עָלָיו</b> – על מקומו של עכן <b>גַּל אֲבָנִים גָּדוֹל עַד הַיּוֹם הַזֶּה. וַיָּשָׁב ה' מֵחֲרוֹן אַפּוֹ,</b> מכעסו. <b>עַל כֵּן קָרָא שֵׁם הַמָּקוֹם הַהוּא עֵמֶק עָכוֹר עַד הַיּוֹם הַזֶּה.</b> העמק והגל שבו נשארו לזיכרון, ונקראו על שם דברי יהושע, שיש בהם מעין אליטרציה של המלים 'עכן' ו'עכר'.
<h2>פרק ח</h2>
(א) <b>וַיֹּאמֶר ה' אֶל יְהוֹשֻׁעַ: אַל תִּירָא וְאַל תֵּחָת</b>, תישבר, תפחד. הפעם <b>קַח עִמְּךָ אֵת כָּל עַם הַמִּלְחָמָה,</b> כל הצבא, <b>וְקוּם עֲלֵה</b> אל <b>הָעָי.</b> שלא כמו בהתקפה הקודמת על העי, הפעם אתה תצא עם הלוחמים ובראשם, כראוי למנהיגם של ישראל. <b>רְאֵה, נָתַתִּי בְיָדְךָ אֶת מֶלֶךְ הָעַי וְאֶת עַמּוֹ וְאֶת עִירוֹ וְאֶת אַרְצוֹ.</b>
(ב) <b>וְעָשִׂיתָ לָעַי וּלְמַלְכָּהּ כַּאֲשֶׁר עָשִׂיתָ לִּירִיחוֹ וּלְמַלְכָּהּ.</b> עליכם להרוס את העיר עד היסוד, אבל <b>רַק שְׁלָלָהּ וּבְהֶמְתָּהּ תָּבֹזּוּ לָכֶם.</b> אתם רשאים לנהוג בעיר כדרך העולם ולקחת לעצמכם את השלל. ראשית כול, <b>שִׂים לְךָ אֹרֵב לָעִיר מֵאַחֲרֶיהָ</b> במקום נסתר מעיני אנשי העיר.
(ג) <b>וַיָּקָם יְהוֹשֻׁעַ וְכָל עַם הַמִּלְחָמָה לַעֲלוֹת</b> אל <b>הָעָי. וַיִּבְחַר יְהוֹשֻׁעַ שְׁלֹשִׁים אֶלֶף אִישׁ גִּבּוֹרֵי הַחַיִל</b> למארב, למרות שהמרגלים שיערו שדי ב-3,000 חיילים לכיבוש העיר הקטנה הזאת, <b>וַיִּשְׁלָחֵם לָיְלָה.</b>
(ד) <b>וַיְצַו אֹתָם לֵאמֹר: רְאוּ, אַתֶּם אֹרְבִים לָעִיר מֵאַחֲרֵי הָעִיר, אַל תַּרְחִיקוּ מִן הָעִיר מְאֹד.</b> התרחקו מעט, כדי שלא יבחינו בכם, אבל הישארו במקום המצוי בטווח ראיית המתרחש, שממנו תוכלו להגיע במהירות אל העיר. <b>וִהְיִיתֶם כֻּלְּכֶם נְכֹנִים,</b> מוכנים.
(ה) <b>וַאֲנִי וְכָל הָעָם אֲשֶׁר אִתִּי</b>, שאר הצבא <b>נִקְרַב אֶל הָעִיר</b> לצור עליה פעם נוספת. <b>וְהָיָה כִּי יֵצְאוּ</b> אנשי העי <b>לִקְרָאתֵנוּ כַּאֲשֶׁר בָּרִאשֹׁנָה</b> – <b>וְנַסְנוּ לִפְנֵיהֶם.</b> בפעם הקודמת פשטו אנשי העי החוצה, הכו את בני ישראל והבריחו אותם. כעת מתכנן יהושע מנוסה למראית העין.
(ו) <b>וְיָצְאוּ אַחֲרֵינוּ עַד הַתִּיקֵנוּ</b>, שננתק <b>אוֹתָם מִן הָעִיר, כִּי יֹאמְרוּ: "נָסִים</b> הם <b>לְפָנֵינוּ כַּאֲשֶׁר</b>, כמו <b>בָּרִאשֹׁנָה".</b> הם יחשבו שהם שוב מנצחים. <b>וְנַסְנוּ</b> עוד מ<b>לִפְנֵיהֶם</b>, להרחיקם מן העיר.
(ז) <b>וְאַתֶּם תָּקֻמוּ מֵהָאוֹרֵב,</b> ממקום המארב, <b>וְהוֹרַשְׁתֶּם</b>, תדלדלו, תרוצצו <b>אֶת הָעִיר</b> מיושביה. כשאנשי העיר יצאו לרדוף אחרינו, העיר תישאר לא מוגנת, ואתם תוכלו לתקוף אותה. <b>וּנְתָנָהּ ה' אֱלֹהֵיכֶם בְּיֶדְכֶם.</b>
(ח) <b>וְהָיָה כְּתָפְשְׂכֶם</b>, כשתכבשו <b>אֶת הָעִיר, תַּצִּיתוּ אֶת הָעִיר בָּאֵשׁ,</b> גם כסימן בעבורנו. <b>כִּדְבַר ה' תַּעֲשׂוּ</b> – <b>רְאוּ צִוִּיתִי אֶתְכֶם.</b>
(ט) <b>וַיִּשְׁלָחֵם יְהוֹשֻׁעַ, וַיֵּלְכוּ אֶל הַמַּאְרָב, וַיֵּשְׁבוּ בֵּין בֵּית אֵל וּבֵין הָעַי, מִיָּם</b>, ממערב <b>לָעָי,</b> קרוב אליה מאשר לבית-אל. <b>וַיָּלֶן יְהוֹשֻׁעַ בַּלַּיְלָה הַהוּא בְּתוֹךְ הָעָם,</b> בין הלוחמים, שכן רצה להיות עמם בעת ההכנות הנרגשות לקראת המערכה.
(י) <b>וַיַּשְׁכֵּם יְהוֹשֻׁעַ בַּבֹּקֶר וַיִּפְקֹד</b>, השגיח, ציווה, או: ספר <b>אֶת הָעָם, וַיַּעַל הוּא וְזִקְנֵי יִשְׂרָאֵל לִפְנֵי הָעָם</b> אל <b>הָעָי.</b>
(יא) <b>וְכָל הָעָם</b>, עַם <b>הַמִּלְחָמָה אֲשֶׁר אִתּוֹ עָלוּ, וַיִּגְּשׁוּ וַיָּבֹאוּ נֶגֶד הָעִיר וַיַּחֲנוּ מִצְּפוֹן לָעַי.</b> הם לא הגיעו עד העיר – <b>וְהַגַּי</b>, והגיא מפריד <b>בֵּינָיו</b>, בינו <b>וּבֵין הָעָי.</b>
(יב) <b>וַיִּקַּח כַּחֲמֵשֶׁת אֲלָפִים אִישׁ וַיָּשֶׂם אוֹתָם אֹרֵב</b> נוסף, אולי קרוב יותר לעיר <b>בֵּין בֵּית אֵל וּבֵין הָעַי מִיָּם</b>, ממערב <b>לָעִיר.</b>
(יג) <b>וַיָּשִׂימוּ</b>, ערכו, הכינו <b>הָעָם אֶת כָּל הַמַּחֲנֶה אֲשֶׁר מִצְּפוֹן לָעִיר, וְאֶת עֲקֵבוֹ</b>, את חלקו האחרון, האורבים, <b>מִיָּם לָעִיר. וַיֵּלֶךְ יְהוֹשֻׁעַ בַּלַּיְלָה הַהוּא בְּתוֹךְ הָעֵמֶק,</b> לפקח מקרוב על הנעשה.
(יד) <b>וַיְהִי כִּרְאוֹת מֶלֶךְ הָעַי</b> את מחנה הצבא שמצפון, <b>וַיְמַהֲרוּ</b>, מתוך ביטחון עצמי ושאננות <b>וַיַּשְׁכִּימוּ וַיֵּצְאוּ אַנְשֵׁי הָעִיר לִקְרַאת יִשְׂרָאֵל לַמִּלְחָמָה, הוּא וְכָל עַמּוֹ, לַמּוֹעֵד</b>, בזמן שנקבע מראש, <b>לִפְנֵי הָעֲרָבָה,</b> הדרך המובילה לערבות יריחו. <b>וְהוּא לֹא יָדַע כִּי אֹרֵב לוֹ מֵאַחֲרֵי הָעִיר.</b>
(טו) <b>וַיִּנָּגְעוּ</b>, העמידו פנים כאילו נפגעו במלחמה <b>יְהוֹשֻׁעַ וְכָל יִשְׂרָאֵל לִפְנֵיהֶם</b>, מפני אנשי העי, <b>וַיָּנֻסוּ</b> מזרחה <b>דֶּרֶךְ</b>, לכיוון <b>הַמִּדְבָּר.</b>
(טז) <b>וַיִּזָּעֲקוּ</b>, נקהלו לקול הקורא <b>כָּל הָעָם אֲשֶׁר בָּעַי לִרְדֹּף אַחֲרֵיהֶם, וַיִּרְדְּפוּ אַחֲרֵי יְהוֹשֻׁעַ וַיִּנָּתְקוּ מִן הָעִיר.</b> כיוון ששמעו שישראל ניגפים ובורחים שנית, יצאו כל תושבי העיר למרדף כדי לזנב בהם ולשלול את שללם.
(יז) <b>וְלֹא נִשְׁאַר אִישׁ בָּעַי וּבֵית אֵל אֲשֶׁר לֹא יָצְאוּ אַחֲרֵי יִשְׂרָאֵל</b>. גם אנשי בית-אל שלצדם הצטרפו למרדף. <b>וַיַּעַזְבוּ אֶת הָעִיר פְּתוּחָה, וַיִּרְדְּפוּ אַחֲרֵי יִשְׂרָאֵל.</b>
(יח) <b>וַיֹּאמֶר ה' אֶל יְהוֹשֻׁעַ: נְטֵה</b>, הושט <b>בַּכִּידוֹן</b>, רומח ארוך <b>אֲשֶׁר בְּיָדְךָ אֶל</b> כיוון <b>הָעַי</b> כסימן מעשי שנקבע מראש וגם כסמל, <b>כִּי בְיָדְךָ אֶתְּנֶנָּה. וַיֵּט יְהוֹשֻׁעַ בַּכִּידוֹן אֲשֶׁר בְּיָדוֹ אֶל הָעִיר.</b>
(יט) כשהפנה יהושע את כלי הנשק הארוך לכיוון העי, ניתן האות <b>וְהָאוֹרֵב קָם מְהֵרָה מִמְּקוֹמוֹ, וַיָּרוּצוּ כִּנְטוֹת יָדוֹ.</b> הטיית היד הייתה מעין פקודה שסומנה ממרחק רב, שהגיעה העת שיֵּצאו ממקומם. <b>וַיָּבֹאוּ הָעִיר וַיִּלְכְּדוּהָ, וַיְמַהֲרוּ וַיַּצִּיתוּ אֶת הָעִיר בָּאֵשׁ.</b>
(כ) <b>וַיִּפְנוּ אַנְשֵׁי הָעַי אַחֲרֵיהֶם,</b> כי הבחינו במהומה המתנהלת מאחוריהם, <b>וַיִּרְאוּ וְהִנֵּה עָלָה עֲשַׁן הָעִיר הַשָּׁמַיְמָה. וְלֹא הָיָה בָהֶם יָדַיִם</b>, כוח <b>לָנוּס הֵנָּה וָהֵנָּה,</b> לכאן ולכאן, מפני שהיו מוקפים במספר עצום של לוחמים מכל צד, <b>וְהָעָם הַנָּס</b> לכאורה אל <b>הַמִּדְבָּר, נֶהְפַּךְ אֶל</b> עבר <b>הָרוֹדֵף</b> אותם.
(כא) <b>וִיהוֹשֻׁעַ וְכָל יִשְׂרָאֵל רָאוּ כִּי לָכַד הָאֹרֵב אֶת הָעִיר, וְכִי עָלָה עֲשַׁן הָעִיר, וַיָּשֻׁבוּ</b>, חזרו למקומם הראשון, או: הפכו פניהם, שינו כיוון <b>וַיַּכּוּ אֶת אַנְשֵׁי הָעָי.</b>
(כב) <b>וְאֵלֶּה</b> – אנשי העי <b>יָצְאוּ מִן הָעִיר לִקְרָאתָם, וַיִּהְיוּ לְיִשְׂרָאֵל בַּתָּוֶךְ, אֵלֶּה מִזֶּה וְאֵלֶּה מִזֶּה.</b> הם היו מוקפים משני הצדדים באנשי צבא ישראל, ולא יכלו למצוא מפלט. <b>וַיַּכּוּ אוֹתָם עַד בִּלְתִּי הִשְׁאִיר לוֹ שָׂרִיד וּפָלִיט.</b>
(כג) <b>וְאֶת מֶלֶךְ הָעַי תָּפְשׂוּ חָי,</b> בין אם נשאר בעיר ונתפס שם, ובין אם יצא לקרב עם אנשיו, <b>וַיַּקְרִבוּ אֹתוֹ אֶל יְהוֹשֻׁעַ.</b>
(כד) <b>וַיְהִי כְּכַלּוֹת יִשְׂרָאֵל לַהֲרֹג אֶת כָּל יֹשְׁבֵי הָעַי בַּשָּׂדֶה, בַּמִּדְבָּר אֲשֶׁר רְדָפוּם בּוֹ, וַיִּפְּלוּ כֻלָּם לְפִי חֶרֶב עַד תֻּמָּם, וַיָּשֻׁבוּ כָל יִשְׂרָאֵל</b> אל <b>הָעַי וַיַּכּוּ אֹתָהּ לְפִי חָרֶב.</b>
(כה) <b>וַיְהִי כָל הַנֹּפְלִים בַּיּוֹם הַהוּא מֵאִישׁ וְעַד אִשָּׁה שְׁנֵים עָשָׂר אָלֶף, כֹּל אַנְשֵׁי הָעָי.</b>
(כו) <b>וִיהוֹשֻׁעַ לֹא הֵשִׁיב יָדוֹ אֲשֶׁר נָטָה בַּכִּידוֹן,</b> אלא השאיר אותה נטויה <b>עַד אֲשֶׁר הֶחֱרִים</b>, הרג <b>אֵת כָּל יֹשְׁבֵי הָעָי.</b> כיוון שהרמת הכידון סימנה אות להתקפה, כל זמן שהאות היה מונף, פירושו היה: הַמשיכו בקרב, התקדמו הלאה והוסיפו לתקוף.
(כז) <b>רַק הַבְּהֵמָה וּשְׁלַל</b>, רכוש <b>הָעִיר הַהִיא בָּזְזוּ לָהֶם יִשְׂרָאֵל, כִּדְבַר ה' אֲשֶׁר צִוָּה אֶת יְהוֹשֻׁעַ</b> להרוג את בני האדם ולקחת את כל השאר. ה אֶת יְהוֹשֻׁעַ
(כח) <b>וַיִּשְׂרֹף יְהוֹשֻׁעַ אֶת הָעָי, וַיְשִׂימֶהָ תֵּל עוֹלָם שְׁמָמָה עַד הַיּוֹם הַזֶּה.</b> ייתכן שהעיר נקראת 'עי' מלשון עִי חורבות, שריד שנשאר מעיר.
(כט) <b>וְאֶת מֶלֶךְ הָעַי תָּלָה עַל הָעֵץ עַד עֵת הָעָרֶב, וּכְבוֹא</b>, וכששקעה <b>הַשֶּׁמֶשׁ צִוָּה יְהוֹשֻׁעַ וַיֹּרִידוּ אֶת נִבְלָתוֹ מִן הָעֵץ. וַיַּשְׁלִיכוּ אוֹתָהּ אֶל פֶּתַח שַׁעַר הָעִיר, וַיָּקִימוּ עָלָיו גַּל אֲבָנִים גָּדוֹל עַד הַיּוֹם הַזֶּה.</b>
(ל) <b>אָז יִבְנֶה יְהוֹשֻׁעַ מִזְבֵּחַ לַה' אֱלֹהֵי יִשְׂרָאֵל בְּהַר עֵיבָל</b> שבמרכז הארץ. כדי להגיע אליו הצטרך יהושע להילחם תחילה בתושבי העי ובית-אל, שעמדו בדרכו.
(לא) <b>כַּאֲשֶׁר צִוָּה מֹשֶׁה עֶבֶד ה' אֶת בְּנֵי יִשְׂרָאֵל</b> לבנות בהר עיבל מזבח, ופירט כיצד לבנותו ומה ייעשה בו, <b>כַּכָּתוּב בְּסֵפֶר תּוֹרַת מֹשֶׁה</b>, וכך עשה יהושע: <b>מִזְבַּח אֲבָנִים שְׁלֵמוֹת אֲשֶׁר לֹא הֵנִיף עֲלֵיהֶן בַּרְזֶל. וַיַּעֲלוּ עָלָיו עֹלוֹת לַה' וַיִּזְבְּחוּ שְׁלָמִים.</b>
(לב) <b>וַיִּכְתָּב שָׁם עַל הָאֲבָנִים אֵת מִשְׁנֵה</b>, העתק <b>תּוֹרַת מֹשֶׁה</b>, תמצית דברי התורה, כל התורה או ספר דברים <b>אֲשֶׁר כָּתַב</b> משה <b>לִפְנֵי בְּנֵי יִשְׂרָאֵל</b>, כדי שהעמים האחרים ידעו מה כתוב בה.
(לג) <b>וְכָל יִשְׂרָאֵל וּזְקֵנָיו וְשֹׁטְרִים וְשֹׁפְטָיו עֹמְדִים מִזֶּה וּמִזֶּה לָאָרוֹן נֶגֶד הַכֹּהֲנִים הַלְוִיִּם נֹשְׂאֵי אֲרוֹן בְּרִית ה', כַּגֵּר כָּאֶזְרָח, חֶצְיוֹ</b> של העם עמד <b>אֶל מוּל</b>, לעומת <b>הַר גְּרִזִים</b>, בשיפוע ההר או בתחתיתו, <b>וְהַחֶצְיוֹ</b>, חציו השני <b>אֶל מוּל הַר עֵיבָל, כַּאֲשֶׁר צִוָּה מֹשֶׁה עֶבֶד ה' לְבָרֵךְ אֶת הָעָם יִשְׂרָאֵל בָּרִאשֹׁנָה.</b> טקס הברכה, על פרטיו, כתוב בתורה, ויהושע ציית לכתוב בתורת משה.
(לד) <b>וְאַחֲרֵי כֵן קָרָא אֶת כָּל דִּבְרֵי הַתּוֹרָה, הַבְּרָכָה וְהַקְּלָלָה, כְּכָל הַכָּתוּב בְּסֵפֶר הַתּוֹרָה</b>. שם מופיעה רשימת מצוות שיש להקריא באוזני כל ישראל.
(לה) <b>לֹא הָיָה דָבָר מִכֹּל אֲשֶׁר צִוָּה מֹשֶׁה אֲשֶׁר לֹא קָרָא יְהוֹשֻׁעַ נֶגֶד</b>, לנוכח <b>כָּל קְהַל יִשְׂרָאֵל וְהַנָּשִׁים וְהַטַּף</b>, והילדים <b>וְהַגֵּר הַהֹלֵךְ בְּקִרְבָּם.</b>
<h2>פרק ט</h2>
(א) <b>וַיְהִי כִשְׁמֹעַ</b> את המאורעות הללו <b>כָּל הַמְּלָכִים אֲשֶׁר בְּעֵבֶר הַיַּרְדֵּן</b> המערבי. כך נקראת כעת ארץ כנען ביחס לישראל, שהגיעו ממזרח לירדן. <b>בָּהָר וּבַשְּׁפֵלָה וּבְכֹל חוֹף הַיָּם הַגָּדוֹל אֶל מוּל הַלְּבָנוֹן,</b> בארץ כנען כולה, הם מלכי <b>הַחִתִּי וְהָאֱמֹרִי, הַכְּנַעֲנִי, הַפְּרִזִּי, הַחִוִּי וְהַיְבוּסִי,</b>
(ב) <b>וַיִּתְקַבְּצוּ יַחְדָּו</b> בעצה <b>לְהִלָּחֵם עִם יְהוֹשֻׁעַ וְעִם יִשְׂרָאֵל, פֶּה אֶחָד.</b>
(ג) <b>ו</b>בתוך כך גם <b>יֹשְׁבֵי גִבְעוֹן שָׁמְעוּ אֵת אֲשֶׁר עָשָׂה יְהוֹשֻׁעַ לִירִיחוֹ וְלָעָי,</b>
(ד) <b>וַיַּעֲשׂוּ גַם הֵמָּה</b> פעולת התגוננות מתוכננת, אך לא כשאר המלכים שטיכסו עצה למלחמה. הגבעונים פעלו <b>בְּעָרְמָה, וַיֵּלְכוּ וַיִּצְטַיָּרוּ,</b> ציירו את עצמם, כלומר התחפשו והעמידו פנים, <b>וַיִּקְחוּ שַׂקִּים בָּלִים</b>, שנשחתו מרוב שימוש <b>ל</b>הניח על <b>חֲמוֹרֵיהֶם, וְנֹאדוֹת</b>, שקי עור ל<b>יַיִן בָּלִים וּמְבֻקָּעִים וּמְצֹרָרִים,</b> סדוקים וקשורים מחדש שוב ושוב.
(ה) <b>וּנְעָלוֹת</b>, נעליים <b>בָּלוֹת וּמְטֻלָּאוֹת בְּרַגְלֵיהֶם, וּשְׂלָמוֹת</b>, שמָלות, כעין כותנות ארוכות <b>בָּלוֹת עֲלֵיהֶם, וְכֹל לֶחֶם צֵידָם יָבֵשׁ הָיָה, נִקֻּדִים</b>, פירורים. הם הביאו אִתם לחם יבש ומתפורר, או: כתמי עובש.
(ו) <b>וַיֵּלְכוּ אֶל יְהוֹשֻׁעַ אֶל הַמַּחֲנֶה הַגִּלְגָּל</b>, שבגלגל <b>וַיֹּאמְרוּ אֵלָיו וְאֶל אִישׁ יִשְׂרָאֵל: מֵאֶרֶץ רְחוֹקָה בָּאנוּ,</b> כפי שהנכם רואים. שמענו שאתם כוח חדש שהגיע לאזור, <b>וְעַתָּה כִּרְתוּ לָנוּ בְרִית.</b>
(ז) <b>וַיֹּאמֶר אִישׁ יִשְׂרָאֵל</b> באופן ספונטני <b>אֶל</b> הגבעונים, שנמנו עם העם <b>הַחִוִּי: אוּלַי בְּקִרְבִּי אַתָּה יוֹשֵׁב, וְאֵיךְ אֶכְרָת לְךָ בְרִית?!</b> העם בישראל פקפק באמינות הסיפור שבפי הגבעונים וחשש שמא הם בני האזור, ולא הגיעו ממרחק.
(ח) כאשר החווים ראו כי העם ממאן לקבל את דבריהם, הם פנו אל יהושע – <b>וַיֹּאמְרוּ אֶל יְהוֹשֻׁעַ</b> בכניעה<b>: עֲבָדֶיךָ אֲנָחְנוּ,</b> ודבר לנו אליך. <b>וַיֹּאמֶר אֲלֵהֶם יְהוֹשֻׁעַ: מִי אַתֶּם, וּמֵאַיִן תָּבֹאוּ?</b>
(ט) <b>וַיֹּאמְרוּ אֵלָיו: מֵאֶרֶץ רְחוֹקָה מְאֹד</b> שאינה באזור הזה <b>בָּאוּ עֲבָדֶיךָ לְשֵׁם ה' אֱלֹהֶיךָ, כִּי שָׁמַעְנוּ שָׁמְעוֹ וְאֵת כָּל אֲשֶׁר עָשָׂה בְּמִצְרָיִם,</b> שכן השמועה על מכות מצרים והמופתים שהתלוו ליציאה עוררה רעש גדול גם במקומות רחוקים.
(י) <b>וְאֵת כָּל אֲשֶׁר עָשָׂה לִשְׁנֵי מַלְכֵי הָאֱמֹרִי אֲשֶׁר בְּעֵבֶר הַיַּרְדֵּן</b> – <b>לְסִיחוֹן מֶלֶךְ חֶשְׁבּוֹן וּלְעוֹג מֶלֶךְ הַבָּשָׁן אֲשֶׁר בְּעַשְׁתָּרוֹת.</b>
(יא) <b>וַיֹּאמְרוּ אֵלֵינוּ</b> בעקבות השמועות הללו <b>זְקֵינֵינוּ</b>, מנהיגינו <b>וְכָל יֹשְׁבֵי אַרְצֵנוּ לֵאמֹר: קְחוּ בְיֶדְכֶם צֵידָה לַדֶּרֶךְ וּלְכוּ לִקְרָאתָם, וַאֲמַרְתֶּם אֲלֵיהֶם: "עַבְדֵיכֶם אֲנַחְנוּ, וְעַתָּה כִּרְתוּ לָנוּ בְרִית".</b> אמנם איננו נוגעים בדבר, אבל כיוון ששמענו את גדולתכם, ברצוננו לכרות עמכם ברית, שהרי אתם הגורם החדש, הגדול והמפואר המתחזק והולך. רצוננו להיות כפופים לפיקודכם ולגורלכם.
(יב) <b>זֶה לַחְמֵנוּ</b> שאתם רואים, <b>חָם</b> וטרי – <b>הִצְטַיַּדְנוּ אֹתוֹ מִבָּתֵּינוּ בְּיוֹם צֵאתֵנוּ לָלֶכֶת אֲלֵיכֶם, וְעַתָּה הִנֵּה יָבֵשׁ וְהָיָה</b>, ונהיה <b>נִקֻּדִים,</b> כי עבר עליו זמן רב;
(יג) <b>וְאֵלֶּה נֹאדוֹת הַיַּיִן אֲשֶׁר מִלֵּאנוּ חֲדָשִׁים</b> – <b>וְהִנֵּה הִתְבַּקָּעוּ; וְאֵלֶּה שַׂלְמוֹתֵינוּ וּנְעָלֵינוּ</b> – <b>בָּלוּ מֵרֹב הַדֶּרֶךְ מְאֹד.</b> כל זה מוכיח שבאנו ממרחק רב.
(יד) <b>וַיִּקְחוּ הָאֲנָשִׁים</b> מישראל שהיו במקום – לאו דווקא יהושע ושאר המנהיגים – <b>מִצֵּידָם.</b> התחילו לאכול עמם, נתנו להם מתנות, וקיבלו מהם מתנות, כדרך שנוהגים באורחים. בני ישראל לא היו מעוניינים בכיבוש העולם; דיים בכיבוש ארץ כנען. הם לא ראו פגם בהתיידדות עם אנשים שהגיעו מרחוק. אולם <b>אֶת פִּי ה' לֹא שָׁאָלוּ.</b>
(טו) <b>וַיַּעַשׂ לָהֶם יְהוֹשֻׁעַ</b> הסכם <b>שָׁלוֹם, וַיִּכְרֹת לָהֶם בְּרִית</b>, טקס מפואר, עמוק ורשמי יותר מהסכם, <b>לְחַיּוֹתָם.</b> בברית נכללה התחייבות לדאוג לשלומם. מן הסתם הגבעונים ביקשו הבטחה כלשהי. לכן הצטרפו גם הנשיאים – <b>וַיִּשָּׁבְעוּ לָהֶם נְשִׂיאֵי הָעֵדָה</b> שיקיימו את הברית.
(טז) <b>וַיְהִי מִקְצֵה</b>, כעבור <b>שְׁלֹשֶׁת יָמִים אַחֲרֵי אֲשֶׁר כָּרְתוּ לָהֶם בְּרִית, וַיִּשְׁמְעוּ</b> ישראל <b>כִּי קְרֹבִים הֵם אֵלָיו, וּבְקִרְבּוֹ הֵם יֹשְׁבִים,</b> הגבעונים ישבו מדרום להר עיבל, שאליו הגיעו ישראל –
(יז) <b>וַיִּסְעוּ בְנֵי יִשְׂרָאֵל וַיָּבֹאוּ אֶל עָרֵיהֶם בַּיּוֹם הַשְּׁלִישִׁי. וְעָרֵיהֶם</b> היו <b>גִּבְעוֹן</b>, שהייתה העיר הראשית באזור, <b>וְהַכְּפִירָה וּבְאֵרוֹת וְקִרְיַת יְעָרִים</b>, שהיו מקומות קטנים יותר. כאשר ישראל הגיעו אל הגבעונים, הם לא נתקלו בהתנגדות כלשהי. הגבעונים טענו שמתוקף היותם בעלי בריתם של ישראל הם מוגנים.
(יח) <b>וְ</b>למרות שישראל יכלו לתקוף את הערים, <b>לֹא הִכּוּם בְּנֵי יִשְׂרָאֵל, כִּי נִשְׁבְּעוּ לָהֶם נְשִׂיאֵי הָעֵדָה בַּה' אֱלֹהֵי יִשְׂרָאֵל. וַיִּלֹּנוּ</b>, התרעמו <b>כָל הָעֵדָה עַל הַנְּשִׂיאִים</b>: כיצד ויתרתם לחינם על זכויותינו ועל כוחנו?
(יט) <b>וַיֹּאמְרוּ כָל הַנְּשִׂיאִים אֶל כָּל הָעֵדָה: אֲנַחְנוּ נִשְׁבַּעְנוּ לָהֶם בַּה' אֱלֹהֵי יִשְׂרָאֵל, וְעַתָּה לֹא נוּכַל לִנְגֹּעַ בָּהֶם</b> לרעה. יֹּאמְרוּ כָל הַנְּשִׂיאִים אֶל כָּל הָעֵדָה: אֲנַחְנוּ נִשְׁבַּעְנוּ לָהֶם בַּה' אֱלֹהֵי יִשְׂרָאֵל, וְעַתָּה לֹא נוּכַל לִנְגֹּעַ בָּהֶם
(כ) <b>זֹאת</b> השבועה <b>נַעֲשֶׂה</b>, נקיים <b>לָהֶם וְהַחֲיֵה</b>, ונחיה <b>אוֹתָם, וְלֹא יִהְיֶה עָלֵינוּ קֶצֶף</b>, כעס של ה' <b>עַל</b> אודות <b>הַשְּׁבוּעָה אֲשֶׁר נִשְׁבַּעְנוּ לָהֶם.</b> אם נהרוג אותם, ה' יקצוף עלינו משום שנשבענו בשמו לשקר. ואף שבטעות נשבענו, יתחלל בכך שם שמים לעיני העמים.
(כא) <b>וַיֹּאמְרוּ אֲלֵיהֶם הַנְּשִׂיאִים</b> לאחר דין ודברים או מחשבה נוספת<b>:</b> <b>יִחְיוּ,</b> אבל אין לראות בהם שווים. עלינו להכניעם ולהשפילם. כתוצאה מכך – <b>וַיִּהְיוּ</b> הגבעונים <b>חֹטְבֵי עֵצִים וְשֹׁאֲבֵי מַיִם לְכָל הָעֵדָה, כַּאֲשֶׁר דִּבְּרוּ לָהֶם הַנְּשִׂיאִים.</b> העוסקים במלאכות אלה הם האנשים העניים ביותר, שאינם מוצאים מקור פרנסה טוב יותר.
(כב) לאחר השיחה הפנימית בתוך ישראל – <b>וַיִּקְרָא לָהֶם</b>, לנציגי הגבעונים <b>יְהוֹשֻׁעַ, וַיְדַבֵּר אֲלֵיהֶם לֵאמֹר: לָמָּה רִמִּיתֶם אֹתָנוּ לֵאמֹר "רְחוֹקִים אֲנַחְנוּ מִכֶּם מְאֹד", וְ</b>אילו האמת היא ש<b>אַתֶּם בְּקִרְבֵּנוּ יֹשְׁבִים?!</b>
(כג) <b>וְעַתָּה אֲרוּרִים אַתֶּם,</b> שכן רימיתם את ישראל וגרמתם להם לנהוג שלא כראוי. <b>וְ</b>על כן <b>לֹא יִכָּרֵת</b>, ייפסק <b>מִכֶּם עֶבֶד וְחֹטְבֵי עֵצִים וְשֹׁאֲבֵי מַיִם לְבֵית אֱלֹהָי.</b> תיעשו משרתים. עבודה פשוטה זו, שהיא נטולת מיומנות מיוחדת ונצרכת לענייני הציבור, תוטל עליכם. כאשר יועמד בית ה' במקומו, תצטרכו לבצע את העבודה שאין עמה כבוד.
(כד) <b>וַיַּעֲנוּ אֶת יְהוֹשֻׁעַ, וַיֹּאמְרוּ: כִּי הֻגֵּד הֻגַּד לַעֲבָדֶיךָ אֵת אֲשֶׁר צִוָּה ה' אֱלֹהֶיךָ אֶת מֹשֶׁה עַבְדּוֹ לָתֵת לָכֶם אֶת כָּל הָאָרֶץ וּלְהַשְׁמִיד אֶת כָּל יֹשְׁבֵי הָאָרֶץ מִפְּנֵיכֶם, וַנִּירָא</b>, לפיכך פחדנו <b>מְאֹד לְנַפְשֹׁתֵינוּ מִפְּנֵיכֶם,</b> כי ידענו שלא נוכל להילחם בכם, <b>וַנַּעֲשֵׂה אֶת הַדָּבָר הַזֶּה.</b>
(כה) <b>וְעַתָּה הִנְנוּ בְיָדֶךָ. כַּטּוֹב וְכַיָּשָׁר בְּעֵינֶיךָ לַעֲשׂוֹת לָנוּ עֲשֵׂה.</b> ויתרנו על האפשרות לצאת לקרב אתכם, ונכנענו לפניכם. עתה חיינו תלויים בכם, ולא נותר לנו אלא להיסמך על הברית אתכם ועל חסדכם.
(כו) <b>וַיַּעַשׂ לָהֶם</b> יהושע <b>כֵּן.</b> בקרב בני ישראל הייתה מן הסתם מהומה גדולה, כאשר התברר שהמנהיגים רומו ושאבדה האפשרות לכבוש את כל הארץ מידי הכנענים. האשמה והזעם הופנו אל הגבעונים. <b>וַיַּצֵּל אוֹתָם מִיַּד בְּנֵי יִשְׂרָאֵל, וְלֹא הֲרָגוּם.</b>
(כז) <b>וַיִּתְּנֵם יְהוֹשֻׁעַ בַּיּוֹם הַהוּא חֹטְבֵי עֵצִים וְשֹׁאֲבֵי מַיִם לָעֵדָה וּלְמִזְבַּח ה' עַד הַיּוֹם הַזֶּה,</b> והם ילכו בכל עת <b>אֶל הַמָּקוֹם אֲשֶׁר יִבְחָר.</b> הם אינם קבועים בהכרח במקום מסוים, אלא משמשים עבדי המזבח ומשרתי מתחם המקדש.
<h2>פרק י</h2>
(א) <b>וַיְהִי כִשְׁמֹעַ אֲדֹנִי צֶדֶק מֶלֶךְ יְרוּשָׁלִַם כִּי לָכַד</b>, כבש <b>יְהוֹשֻׁעַ אֶת הָעַי וַיַּחֲרִימָהּ,</b> הרס את העיר והרג את תושביה, <b>כַּאֲשֶׁר עָשָׂה לִירִיחוֹ וּלְמַלְכָּהּ, כֵּן עָשָׂה לָעַי וּלְמַלְכָּהּ. ו</b>אדוני צדק שמע גם <b>כִי הִשְׁלִימוּ יֹשְׁבֵי גִבְעוֹן אֶת</b>, עם <b>יִשְׂרָאֵל וַיִּהְיוּ</b> בני חסות <b>בְּקִרְבָּם</b> –
(ב) <b>וַיִּירְאוּ</b> תושבי הארץ <b>מְאֹד, כִּי עִיר גְּדוֹלָה גִּבְעוֹן,</b> ותוקפה היה מוכר גם מעבר לתחום השלטון המקומי <b>כְּאַחַת עָרֵי הַמַּמְלָכָה,</b> הערים הגדולות, שלא כיתר ערי הגבעונים – הכפירה, בארות וקריית יערים. <b>וְכִי הִיא</b> – גבעון <b>גְדוֹלָה מִן הָעַי, וְכָל אֲנָשֶׁיהָ גִּבֹּרִים.</b>
(ג) <b>וַיִּשְׁלַח אֲדֹנִי צֶדֶק מֶלֶךְ יְרוּשָׁלִַם אֶל הוֹהָם מֶלֶךְ חֶבְרוֹן וְאֶל פִּרְאָם מֶלֶךְ יַרְמוּת וְאֶל יָפִיעַ מֶלֶךְ לָכִישׁ וְאֶל דְּבִיר מֶלֶךְ עֶגְלוֹן</b>. לכל אחת מהערים הללו היה מלך ושלטון עצמי, ואף אחת מהן לא הייתה כפופה לחברתה, אם כי בוודאי היו הבדלי מעמדות בין השליטים. <b>לֵאמֹר:</b>
(ד) <b>עֲלוּ אֵלַי וְעִזְרֻנִי, וְנַכֶּה אֶת גִּבְעוֹן, כִּי הִשְׁלִימָה אֶת</b>, עם <b>יְהוֹשֻׁעַ וְאֶת בְּנֵי יִשְׂרָאֵל.</b> אולי הציע להעניש את הגבעונים על כניעתם לישראל, ולא לפתוח במלחמה חזיתית נגד ישראל, משום שהעריך שלא יעמוד באתגר זה. ייתכן שבכריתת הברית עם ישראל הפרו הגבעונים הסכמים מוקדמים לשיתוף פעולה נגד הכובש.
(ה) <b>וַיֵּאָסְפוּ וַיַּעֲלוּ חֲמֵשֶׁת מַלְכֵי הָאֱמֹרִי</b> – <b>מֶלֶךְ יְרוּשָׁלִַם, מֶלֶךְ חֶבְרוֹן, מֶלֶךְ יַרְמוּת, מֶלֶךְ לָכִישׁ, מֶלֶךְ עֶגְלוֹן, הֵם וְכָל מַחֲנֵיהֶם, וַיַּחֲנוּ עַל גִּבְעוֹן</b>, צרו עליה <b>וַיִּלָּחֲמוּ עָלֶיהָ.</b>
(ו) <b>וַיִּשְׁלְחוּ אַנְשֵׁי גִבְעוֹן</b> במצוקתם <b>אֶל יְהוֹשֻׁעַ אֶל הַמַּחֲנֶה הַגִּלְגָּלָה לֵאמֹר: אַל תֶּרֶף</b>, תרפה <b>יָדֶיךָ מֵעֲבָדֶיךָ.</b> אל תעזוב אותנו. <b>עֲלֵה אֵלֵינוּ מְהֵרָה וְהוֹשִׁיעָה לָּנוּ וְעָזְרֵנוּ, כִּי נִקְבְּצוּ אֵלֵינוּ כָּל מַלְכֵי הָאֱמֹרִי יֹשְׁבֵי הָהָר.</b> חמשת המלכים הללו, שעריהם הסמוכות זו לזו שוכנות בהרי יהודה.
(ז) <b>וַיַּעַל יְהוֹשֻׁעַ מִן הַגִּלְגָּל הוּא וְכָל עַם הַמִּלְחָמָה עִמּוֹ וְכֹל גִּבּוֹרֵי הֶחָיִל.</b> יהושע נענה לקריאתם, ויצא בראש מערך גדול של אנשי צבא. אם כי מסתבר שלא יצא עם כל חייליו, אלא השאיר חיילים לשמור על מחנה ישראל.
(ח) <b>וַיֹּאמֶר ה' אֶל יְהוֹשֻׁעַ: אַל תִּירָא מֵהֶם כִּי בְיָדְךָ נְתַתִּים. לֹא יַעֲמֹד אִישׁ מֵהֶם בְּפָנֶיךָ.</b>
(ט) <b>וַיָּבֹא אֲלֵיהֶם יְהוֹשֻׁעַ פִּתְאֹם. כָּל הַלַּיְלָה עָלָה</b> לאזור ההר <b>מִן הַגִּלְגָּל</b> עד לגבעון.
(י) <b>וַיְהֻמֵּם</b>, חולל בהם מהומה, החרידם <b>ה' לִפְנֵי יִשְׂרָאֵל, וַיַּכֵּם מַכָּה גְדוֹלָה בְּגִבְעוֹן.</b> זו הייתה תבוסתם הראשונה. כיוון שהם הוכו וברחו – <b>וַיִּרְדְּפֵם</b> יהושע <b>דֶּרֶךְ מַעֲלֵה בֵית חוֹרֹן</b>, שבאותו אזור, <b>וַיַּכֵּם עַד עֲזֵקָה וְעַד מַקֵּדָה.</b> האמורים ניגפו ונסו בשעה שיהושע וחייליו הוסיפו להכותם.
(יא) <b>וַיְהִי בְּנֻסָם מִפְּנֵי יִשְׂרָאֵל, הֵם</b> עוד <b>בְּמוֹרַד בֵּית חוֹרֹן.</b> יהושע הדף אותם דרך מעלה בית חורון, ושם לא יכלו או לא רצו להשיב מלחמה. לכן המשיכו לברוח הלאה לאזור נמוך יותר, לכיוון השפלה. <b>וַה' הִשְׁלִיךְ עֲלֵיהֶם</b> – על המחנה האמורי <b>אֲבָנִים גְּדֹלוֹת מִן הַשָּׁמַיִם</b> בדרך בריחתם <b>עַד עֲזֵקָה, וַיָּמֻתוּ. רַבִּים</b> היו <b>אֲשֶׁר מֵתוּ בְּאַבְנֵי הַבָּרָד מֵאֲשֶׁר הָרְגוּ בְּנֵי יִשְׂרָאֵל בֶּחָרֶב.</b>
(יב) המלחמה שהחלה בבוקר נמשכה שעות ארוכות. <b>אָז יְדַבֵּר יְהוֹשֻׁעַ לַה', בְּיוֹם תֵּת ה' אֶת הָאֱמֹרִי לִפְנֵי בְּנֵי יִשְׂרָאֵל,</b> שכן כבר היה ברור שזהו ניצחון גדול, <b>וַיֹּאמֶר לְעֵינֵי יִשְׂרָאֵל: שֶׁמֶשׁ בְּגִבְעוֹן, דּוֹם; וְיָרֵחַ</b> – <b>בְּעֵמֶק אַיָּלוֹן,</b> שהוא דרומי יותר. יהושע הביע את משאלתו בדברי שירה, כמצווה על השמש והירח להישאר במקומם.
(יג) <b>וַיִּדֹּם הַשֶּׁמֶשׁ, וְיָרֵחַ עָמָד.</b> גרמי השמים קפאו, כביכול, והזמן נעצר, <b>עַד יִקֹּם גּוֹי</b>, עד שעם ישראל ישלים לנקום ב<b>אֹיְבָיו.</b> לוּ ירדה חשכה, היה לאנשי המקום יתרון על פני מחנה ישראל שכן מחנה ישראל היה כבד יותר, וחייליו הכירו פחות את האזור. כך יכול היה כל חייל מקומי להצליח לחמוק מן הישראלים. <b>הֲלֹא הִיא</b> – שירה זו של יהושע ועמידת הזמן הנסית <b>כְתוּבָה עַל סֵפֶר הַיָּשָׁר.</b> ספר שלא הגיע לידינו, וכלל אוסף של אפוסים ושירות של עם ישראל לדורותיו. <b>וַיַּעֲמֹד הַשֶּׁמֶשׁ בַּחֲצִי הַשָּׁמַיִם, וְלֹא אָץ</b>, רץ <b>לָבוֹא</b>, לשקוע <b>כְּיוֹם תָּמִים.</b> אותו יום נמשך שעות רבות מאוד.
(יד) <b>וְלֹא הָיָה כַּיּוֹם הַהוּא לְפָנָיו וְאַחֲרָיו, לִשְׁמֹעַ ה' בְּקוֹל אִישׁ,</b> שבמצוותו של אדם יקפאו גרמי השמים במקומם, וכל זאת <b>כִּי ה' נִלְחָם לְיִשְׂרָאֵל,</b> ומחולל בעבורם נסים ומופתים.
(טו) <b>וַיָּשָׁב יְהוֹשֻׁעַ וְכָל יִשְׂרָאֵל עִמּוֹ אֶל הַמַּחֲנֶה הַגִּלְגָּלָה,</b> אל הגלגל לאחר שצבא אויביהם הובס.
(טז) עתה הכתוב חוזר ומפרט את השתלשלות העניינים: <b>וַיָּנֻסוּ חֲמֵשֶׁת הַמְּלָכִים הָאֵלֶּה</b> עצמם, שחייליהם ברחו והתפזרו. מחמת פחדם של המלכים על נפשם הלכו <b>וַיֵּחָבְאוּ בַמְּעָרָה בְּמַקֵּדָה.</b>
(יז) <b>וַיֻּגַּד לִיהוֹשֻׁעַ לֵאמֹר: נִמְצְאוּ חֲמֵשֶׁת הַמְּלָכִים נֶחְבְּאִים בַּמְּעָרָה בְּמַקֵּדָה.</b>
(יח) <b>וַיֹּאמֶר יְהוֹשֻׁעַ: גֹּלּוּ</b>, גלגלו <b>אֲבָנִים גְּדֹלוֹת אֶל פִּי הַמְּעָרָה</b> כדי לסתום אותה, <b>וְהַפְקִידוּ עָלֶיהָ</b> גם <b>אֲנָשִׁים לְשָׁמְרָם,</b> כדי לוודא שהמלכים הללו לא יצאו.
(יט) <b>וְאַתֶּם,</b> שאר העם, <b>אַל תַּעֲמֹדוּ</b>, תתעכבו סביב המלכים. <b>רִדְפוּ אַחֲרֵי אֹיְבֵיכֶם וְזִנַּבְתֶּם אוֹתָם.</b> הַכו אותם בזנב המחנה, בקצהו האחורי, על מנת להקטין את מספרם. <b>אַל תִּתְּנוּם לָבוֹא אֶל עָרֵיהֶם</b> המבוצרות או המוקפות חומה, <b>כִּי נְתָנָם ה' אֱלֹהֵיכֶם בְּיֶדְכֶם.</b> מצור על עיר והכנעתה הם מבצע מסובך הרבה יותר מאשר תפיסת חילות המלכים בעת מנוסתם בשדה.
(כ) <b>וַיְהִי כְּכַלּוֹת</b>, כשסיימו <b>יְהוֹשֻׁעַ וּבְנֵי יִשְׂרָאֵל לְהַכּוֹתָם מַכָּה גְדוֹלָה מְאֹד עַד תֻּמָּם</b>, עד שכמעט הושמדו, <b>וְהַשְּׂרִידִים</b>, היחידים <b>שָׂרְדוּ מֵהֶם</b> והצליחו להימלט, <b>וַיָּבֹאוּ אֶל עָרֵי הַמִּבְצָר,</b>
(כא) <b>וַיָּשֻׁבוּ כָל הָעָם אֶל הַמַּחֲנֶה אֶל יְהוֹשֻׁעַ</b> קרוב למערת המסתור של המלכים ב<b>מַקֵּדָה בְּשָׁלוֹם. לֹא חָרַץ</b>, לא פתח איש מחיילי האויב ששרדו או אנשים אחרים את פיו <b>לִבְנֵי יִשְׂרָאֵל, לְאִישׁ</b> מהם, לשרבב ממנו <b>אֶת לְשֹׁנוֹ,</b> במחאה או באיום.
(כב) <b>וַיֹּאמֶר יְהוֹשֻׁעַ: פִּתְחוּ אֶת פִּי</b>, פתח <b>הַמְּעָרָה, וְהוֹצִיאוּ אֵלַי אֶת חֲמֵשֶׁת הַמְּלָכִים הָאֵלֶּה מִן הַמְּעָרָה.</b>
(כג) <b>וַיַּעֲשׂוּ כֵן, וַיֹּצִיאוּ אֵלָיו אֶת חֲמֵשֶׁת הַמְּלָכִים הָאֵלֶּה מִן הַמְּעָרָה</b> – <b>אֵת מֶלֶךְ יְרוּשָׁלִַם, אֶת מֶלֶךְ חֶבְרוֹן, אֶת מֶלֶךְ יַרְמוּת, אֶת מֶלֶךְ לָכִישׁ, אֶת מֶלֶךְ עֶגְלוֹן.</b>
(כד) <b>וַיְהִי כְּהוֹצִיאָם אֶת הַמְּלָכִים הָאֵלֶּה אֶל יְהוֹשֻׁעַ, וַיִּקְרָא יְהוֹשֻׁעַ אֶל כָּל אִישׁ יִשְׂרָאֵל</b> להיאסף, <b>וַיֹּאמֶר אֶל קְצִינֵי אַנְשֵׁי הַמִּלְחָמָה</b>, הקצינים החשובים בצבאו <b>הֶהָלְכוּא</b>, שהלכו <b>אִתּוֹ: קִרְבוּ שִׂימוּ אֶת רַגְלֵיכֶם עַל צַוְּארֵי הַמְּלָכִים הָאֵלֶּה</b> – מעשה טקסי המסמל הכנעה גמורה. <b>וַיִּקְרְבוּ וַיָּשִׂימוּ אֶת רַגְלֵיהֶם עַל צַוְּארֵיהֶם</b> של המלכים.
(כה) <b>וַיֹּאמֶר אֲלֵיהֶם</b> – אל אנשיו <b>יְהוֹשֻׁעַ: אַל תִּירְאוּ וְאַל תֵּחָתּוּ,</b> תישברו. <b>חִזְקוּ וְאִמְצוּ! כִּי כָכָה יַעֲשֶׂה ה' לְכָל אֹיְבֵיכֶם אֲשֶׁר אַתֶּם נִלְחָמִים אוֹתָם.</b>
(כו) <b>וַיַּכֵּם יְהוֹשֻׁעַ אַחֲרֵי כֵן וַיְמִיתֵם. וַיִּתְלֵם עַל חֲמִשָּׁה עֵצִים, וַיִּהְיוּ תְּלוּיִם עַל הָעֵצִים עַד הָעָרֶב.</b>
(כז) <b>וַיְהִי לְעֵת בּוֹא</b>, שקיעת <b>הַשֶּׁמֶשׁ, צִוָּה יְהוֹשֻׁעַ וַיֹּרִידוּם מֵעַל הָעֵצִים, וַיַּשְׁלִכֻם אֶל הַמְּעָרָה אֲשֶׁר נֶחְבְּאוּ שָׁם.</b> כשם שיהושע נהג במלך העי, אף את גופות מלכי האמורי הוא נמנע מלהשאיר תלויות בלילה. <b>וַיָּשִׂמוּ אֲבָנִים גְּדֹלוֹת עַל פִּי הַמְּעָרָה עַד עֶצֶם הַיּוֹם הַזֶּה.</b>
(כח) הריגת חמשת המלכים הייתה רק שלב אחד במערכה. בכך לא הסתיימה המלחמה: <b>וְאֶת מַקֵּדָה לָכַד יְהוֹשֻׁעַ בַּיּוֹם הַהוּא, וַיַּכֶּהָ לְפִי חֶרֶב וְאֶת מַלְכָּהּ, הֶחֱרִם אוֹתָם וְאֶת כָּל הַנֶּפֶשׁ אֲשֶׁר בָּהּ, לֹא הִשְׁאִיר שָׂרִיד. וַיַּעַשׂ לְמֶלֶךְ מַקֵּדָה כַּאֲשֶׁר עָשָׂה לְמֶלֶךְ יְרִיחוֹ.</b> הוא השמיד גם את ההנהגה המקומית במקדה. שם נחבאו המלכים והומתו, ושם התאסף הפיקוד העליון של ישראל.
(כט) <b>וַיַּעֲבֹר יְהוֹשֻׁעַ וְכָל יִשְׂרָאֵל עִמּוֹ מִמַּקֵּדָה</b> ל<b>לִבְנָה,</b> עיר חשובה הנזכרת גם בימי המלכים, והמצויה בקרבת מקדה, <b>וַיִּלָּחֶם עִם לִבְנָה.</b>
(ל) <b>וַיִּתֵּן ה' גַּם אוֹתָהּ בְּיַד יִשְׂרָאֵל וְאֶת מַלְכָּהּ, וַיַּכֶּהָ לְפִי חֶרֶב וְאֶת כָּל הַנֶּפֶשׁ אֲשֶׁר בָּהּ, לֹא הִשְׁאִיר בָּהּ שָׂרִיד. וַיַּעַשׂ לְמַלְכָּהּ כַּאֲשֶׁר עָשָׂה לְמֶלֶךְ יְרִיחוֹ.</b>
(לא) <b>וַיַּעֲבֹר יְהוֹשֻׁעַ וְכָל יִשְׂרָאֵל עִמּוֹ מִלִּבְנָה לָכִישָׁה,</b> ללכיש, מערי הברית האמורית, <b>וַיִּחַן עָלֶיהָ וַיִּלָּחֶם בָּהּ.</b>
(לב) <b>וַיִּתֵּן ה' אֶת לָכִישׁ בְּיַד יִשְׂרָאֵל וַיִּלְכְּדָהּ בַּיּוֹם הַשֵּׁנִי, וַיַּכֶּהָ לְפִי חֶרֶב וְאֶת כָּל הַנֶּפֶשׁ אֲשֶׁר בָּהּ, כְּכֹל אֲשֶׁר עָשָׂה לְלִבְנָה.</b>
(לג) <b>אָז</b>, כשהגיע יהושע מלבנה ללכיש, <b>עָלָה הֹרָם מֶלֶךְ גֶּזֶר לַעְזֹר אֶת לָכִישׁ. וַיַּכֵּהוּ יְהוֹשֻׁעַ וְאֶת עַמּוֹ עַד בִּלְתִּי הִשְׁאִיר לוֹ שָׂרִיד.</b>
(לד) <b>וַיַּעֲבֹר יְהוֹשֻׁעַ וְכָל יִשְׂרָאֵל עִמּוֹ מִלָּכִישׁ עֶגְלֹנָה</b>, לעגלון, שאף היא השתתפה בברית, <b>וַיַּחֲנוּ עָלֶיהָ וַיִּלָּחֲמוּ עָלֶיהָ.</b>
(לה) <b>וַיִּלְכְּדוּהָ בַּיּוֹם הַהוּא וַיַּכּוּהָ לְפִי חֶרֶב, וְאֵת כָּל הַנֶּפֶשׁ אֲשֶׁר בָּהּ בַּיּוֹם הַהוּא הֶחֱרִים, כְּכֹל אֲשֶׁר עָשָׂה לְלָכִישׁ.</b> כמו בלכיש, גם כאן לא נזכר שהרגו את המלך, משום שהוא נהרג כבר קודם לכן בידי יהושע.
(לו) <b>וַיַּעַל יְהוֹשֻׁעַ וְכָל יִשְׂרָאֵל עִמּוֹ מֵעֶגְלוֹנָה חֶבְרוֹנָה,</b> לחברון, אף היא מערי הברית, <b>וַיִּלָּחֲמוּ עָלֶיהָ.</b>
(לז) <b>וַיִּלְכְּדוּהָ וַיַּכּוּהָ לְפִי חֶרֶב וְאֶת מַלְכָּהּ.</b> כנראה הוכתר בה מלך חדש לאחר שקודמו נהרג בידי יהושע. <b>וְאֶת כָּל עָרֶיהָ וְאֶת כָּל הַנֶּפֶשׁ אֲשֶׁר בָּהּ, לֹא הִשְׁאִיר שָׂרִיד, כְּכֹל אֲשֶׁר עָשָׂה לְעֶגְלוֹן, וַיַּחֲרֵם אוֹתָהּ וְאֶת כָּל הַנֶּפֶשׁ אֲשֶׁר בָּהּ.</b>
(לח) <b>וַיָּשָׁב יְהוֹשֻׁעַ וְכָל יִשְׂרָאֵל עִמּוֹ דְּבִרָה</b>, לדביר, <b>וַיִּלָּחֶם עָלֶיהָ.</b>
(לט) <b>וַיִּלְכְּדָהּ וְאֶת מַלְכָּהּ וְאֶת כָּל עָרֶיהָ וַיַּכּוּם לְפִי חֶרֶב, וַיַּחֲרִימוּ אֶת כָּל נֶפֶשׁ אֲשֶׁר בָּהּ, לֹא הִשְׁאִיר שָׂרִיד, כַּאֲשֶׁר עָשָׂה לְחֶבְרוֹן כֵּן עָשָׂה לִדְבִרָה</b>, היא דביר <b>וּלְמַלְכָּהּ, וְכַאֲשֶׁר עָשָׂה לְלִבְנָה וּלְמַלְכָּה.</b>
(מ) <b>וַיַּכֶּה יְהוֹשֻׁעַ אֶת כָּל הָאָרֶץ,</b> את אזורי <b>הָהָר וְהַנֶּגֶב וְהַשְּׁפֵלָה וְהָאֲשֵׁדוֹת</b>, שפכי הנחלים, <b>וְאֵת כָּל מַלְכֵיהֶם. לֹא הִשְׁאִיר שָׂרִיד. וְאֵת כָּל הַנְּשָׁמָה הֶחֱרִים כַּאֲשֶׁר צִוָּה ה' אֱלֹהֵי יִשְׂרָאֵל.</b>
(מא) <b>וַיַּכֵּם יְהוֹשֻׁעַ מִקָּדֵשׁ בַּרְנֵעַ וְעַד עַזָּה, וְ</b>כן <b>אֵת כָּל אֶרֶץ גֹּשֶׁן וְעַד גִּבְעוֹן.</b>
(מב) <b>וְאֵת כָּל הַמְּלָכִים הָאֵלֶּה וְאֶת אַרְצָם לָכַד יְהוֹשֻׁעַ</b> ב<b>פַּעַם אֶחָת, כִּי ה' אֱלֹהֵי יִשְׂרָאֵל נִלְחָם לְיִשְׂרָאֵל.</b>
(מג) <b>וַיָּשָׁב יְהוֹשֻׁעַ וְכָל יִשְׂרָאֵל עִמּוֹ אֶל הַמַּחֲנֶה הַגִּלְגָּלָה.</b> הן בעזרת נסים הן בדרך הטבע הביס יהושע את קואליציית מלכי האמורי שקמה עליו, וכבש את ערי הממלכה שלהם, מלבד ירושלים, ואולי גם ירמות. לאחר מכן יצא למערכה נגד הערים הקטנות שנותרו באותו אזור וכבש אותן אחת אחת. מספרם הרב של מלכי כנען ונטייתם להתבדל, כנראה כתוצאה ממוצאם השונה, הקלו על יהושע בכיבושיו.
<h2>פרק יא</h2>
(א) <b>וַיְהִי כִּשְׁמֹעַ יָבִין מֶלֶךְ חָצוֹר, וַיִּשְׁלַח</b> לקרוא להיערך למלחמה <b>אֶל יוֹבָב מֶלֶךְ מָדוֹן וְאֶל מֶלֶךְ שִׁמְרוֹן וְאֶל מֶלֶךְ אַכְשָׁף</b>
(ב) <b>וְאֶל הַמְּלָכִים אֲשֶׁר מִצְּפוֹן</b> הארץ – <b>בָּהָר וּבָעֲרָבָה, נֶגֶב כִּנֲרוֹת</b>, בדרום הכנרת <b>וּבַשְּׁפֵלָה וּבְנָפוֹת</b>, מחוזות <b>דּוֹר מִיָּם</b>, ממערב, על שפת הים התיכון.
(ג) ובכלל זה היו העמים – <b>הַכְּנַעֲנִי מִמִּזְרָח וּמִיָּם</b>, וממערב <b>וְהָאֱמֹרִי וְהַחִתִּי וְהַפְּרִזִּי וְהַיְבוּסִי</b> ששכנו <b>בָּהָר, וְהַחִוִּי</b> שהיה <b>תַּחַת</b>, סמוך ל<b>חֶרְמוֹן בְּאֶרֶץ הַמִּצְפָּה.</b>
(ד) <b>וַיֵּצְאוּ הֵם וְכָל מַחֲנֵיהֶם עִמָּם, עַם רָב כַּחוֹל אֲשֶׁר עַל שְׂפַת הַיָּם לָרֹב, וְסוּס וָרֶכֶב רַב מְאֹד.</b> צבאם היה מסודר ומאורגן יותר מזה של מלכי הדרום.
(ה) <b>וַיִּוָּעֲדוּ</b>, התאספו <b>כֹּל הַמְּלָכִים הָאֵלֶּה, וַיָּבֹאוּ וַיַּחֲנוּ יַחְדָּו אֶל מֵי מֵרוֹם לְהִלָּחֵם עִם יִשְׂרָאֵל.</b>
(ו) <b>וַיֹּאמֶר ה' אֶל יְהוֹשֻׁעַ: אַל תִּירָא מִפְּנֵיהֶם, כִּי מָחָר כָּעֵת הַזֹּאת אָנֹכִי נֹתֵן אֶת כֻּלָּם חֲלָלִים לִפְנֵי יִשְׂרָאֵל. אֶת סוּסֵיהֶם תְּעַקֵּר,</b> תפגע בפרסותיהם או תעקור אותן כדי שלא יוכלו לרוץ עוד. <b>וְאֶת מַרְכְּבֹתֵיהֶם תִּשְׂרֹף בָּאֵשׁ,</b> כדי שלא ישמשו את האויבים, שכן ישראל עצמם לא היו מיומנים בשימוש בסוסים ומרכבות.
(ז) <b>וַיָּבֹא יְהוֹשֻׁעַ וְכָל עַם הַמִּלְחָמָה עִמּוֹ עֲלֵיהֶם עַל מֵי מֵרוֹם פִּתְאֹם, וַיִּפְּלוּ בָּהֶם,</b> התנפלו עליהם.
(ח) <b>וַיִּתְּנֵם ה' בְּיַד יִשְׂרָאֵל, וַיַּכּוּם וַיִּרְדְּפוּם עַד צִידוֹן רַבָּה</b>, הגדולה <b>וְעַד מִשְׂרְפוֹת מַיִם</b>, ברכות מלח <b>וְעַד בִּקְעַת מִצְפֶּה</b> – <b>מִזְרָחָה, וַיַּכֻּם עַד בִּלְתִּי הִשְׁאִיר לָהֶם שָׂרִיד.</b>
(ט) <b>וַיַּעַשׂ לָהֶם יְהוֹשֻׁעַ כַּאֲשֶׁר אָמַר לוֹ ה'</b> – <b>אֶת סוּסֵיהֶם עִקֵּר, וְאֶת מַרְכְּבֹתֵיהֶם שָׂרַף בָּאֵשׁ.</b>
(י) <b>וַיָּשָׁב יְהוֹשֻׁעַ בָּעֵת הַהִיא וַיִּלְכֹּד אֶת חָצוֹר, וְאֶת מַלְכָּהּ הִכָּה בֶחָרֶב, כִּי חָצוֹר</b> היושבת בצפון ארץ ישראל <b>לְפָנִים,</b> בימים עברו <b>הִיא רֹאשׁ כָּל הַמַּמְלָכוֹת הָאֵלֶּה</b>.
(יא) <b>וַיַּכּוּ אֶת כָּל הַנֶּפֶשׁ אֲשֶׁר בָּהּ לְפִי חֶרֶב הַחֲרֵם,</b> לחלוטין, <b>לֹא נוֹתַר כָּל נְשָׁמָה, וְאֶת חָצוֹר שָׂרַף בָּאֵשׁ.</b>
(יב) <b>וְאֶת כָּל עָרֵי הַמְּלָכִים הָאֵלֶּה וְאֶת כָּל מַלְכֵיהֶם לָכַד יְהוֹשֻׁעַ, וַיַּכֵּם לְפִי חֶרֶב, הֶחֱרִים אוֹתָם, כַּאֲשֶׁר צִוָּה מֹשֶׁה עֶבֶד ה'.</b>
(יג) <b>רַק כָּל הֶעָרִים הָעֹמְדוֹת עַל תִּלָּם</b>, שנותרו בנויות ולא נהרסו במלחמה, <b>לֹא שְׂרָפָם יִשְׂרָאֵל, זוּלָתִי אֶת חָצוֹר לְבַדָּהּ שָׂרַף יְהוֹשֻׁעַ,</b> מכיוון שהייתה העיר שפתחה במלחמה, ומשום שהייתה עיר מרכזית ומבוצרת.
(יד) <b>וְכֹל שְׁלַל הֶעָרִים הָאֵלֶּה וְהַבְּהֵמָה בָּזְזוּ לָהֶם בְּנֵי יִשְׂרָאֵל,</b> כנהוג בכל מלחמה. <b>רַק אֶת כָּל הָאָדָם הִכּוּ לְפִי חֶרֶב, עַד הִשְׁמִדָם אוֹתָם, לֹא הִשְׁאִירוּ כָּל נְשָׁמָה,</b> לא מתוך שיקולים צבאיים, אלא –
(טו) <b>כַּאֲשֶׁר צִוָּה ה' אֶת מֹשֶׁה עַבְדּוֹ, כֵּן צִוָּה מֹשֶׁה אֶת יְהוֹשֻׁעַ, וְכֵן עָשָׂה יְהוֹשֻׁעַ. לֹא הֵסִיר דָּבָר מִכֹּל אֲשֶׁר צִוָּה ה' אֶת מֹשֶׁה.</b>
(טז) <b>וַיִּקַּח יְהוֹשֻׁעַ אֶת כָּל הָאָרֶץ הַזֹּאת</b> – את <b>הָהָר</b> הדרומי <b>וְאֶת כָּל הַנֶּגֶב וְאֵת כָּל אֶרֶץ הַגֹּשֶׁן</b> שבשפלה הפנימית <b>וְאֶת הַשְּׁפֵלָה וְאֶת הָעֲרָבָה וְאֶת הַר יִשְׂרָאֵל</b>, ההרים הצפוניים יותר שמאוחר יותר יהיו בתחום ממלכת ישראל, <b>וּשְׁפֵלָתֹה</b>, ושפלתו,
(יז) <b>מִן הָהָר הֶחָלָק</b>, שאולי נקרא כך מפני שלא גדלה בו צמחייה מרובה, או מפני שהדרכים בו היו חלקות, <b>הָעוֹלֶה שֵׂעִיר,</b> ששכן כנראה מדרום לים המלח ושימש הסימן הדרומי, <b>וְעַד בַּעַל גָּד בְּבִקְעַת הַלְּבָנוֹן תַּחַת הַר חֶרְמוֹן,</b> ששימש הסימן הצפוני. <b>וְאֵת כָּל מַלְכֵיהֶם לָכַד</b> יהושע <b>וַיַּכֵּם וַיְמִיתֵם.</b>
(יח) סיקור המלחמות נמסר כאן בקיצור, אך בפועל <b>יָמִים רַבִּים</b>, שנים רבות <b>עָשָׂה יְהוֹשֻׁעַ אֶת</b>, עם <b>כָּל הַמְּלָכִים הָאֵלֶּה מִלְחָמָה.</b>
(יט) <b>לֹא הָיְתָה עִיר אֲשֶׁר הִשְׁלִימָה אֶל בְּנֵי יִשְׂרָאֵל בִּלְתִּי</b>, מלבד <b>הַחִוִּי יֹשְׁבֵי גִבְעוֹן. אֶת הַכֹּל</b>, כל היתר <b>לָקְחוּ</b> ישראל <b>בַמִּלְחָמָה,</b> לפי ציווי ה' ביד משה ליהושע.
(כ) <b>כִּי מֵאֵת ה' הָיְתָה לְחַזֵּק אֶת לִבָּם</b> של יושבי הארץ <b>לִקְרַאת הַמִּלְחָמָה אֶת</b>, עם <b>יִשְׂרָאֵל לְמַעַן הַחֲרִימָם,</b> כדי לכלותם, <b>לְבִלְתִּי הֱיוֹת לָהֶם תְּחִנָּה,</b> חנינה, <b>כִּי</b>, אלא <b>לְמַעַן הַשְׁמִידָם כַּאֲשֶׁר צִוָּה ה' אֶת מֹשֶׁה.</b>
(כא) <b>וַיָּבֹא יְהוֹשֻׁעַ בָּעֵת הַהִיא</b>, בזמן מסע הכיבושים שלו <b>וַיַּכְרֵת אֶת הָעֲנָקִים</b>, שכמה מהם עדיין נותרו, <b>מִן הָהָר</b> – <b>מִן חֶבְרוֹן, מִן דְּבִר, מִן עֲנָב וּמִכֹּל הַר יְהוּדָה</b>, כפי שנקרא לאחר מכן. <b>וּמִכֹּל הַר יִשְׂרָאֵל. עִם עָרֵיהֶם הֶחֱרִימָם</b>, השמידם <b>יְהוֹשֻׁעַ.</b>
(כב) <b>לֹא נוֹתַר עֲנָקִים בְּאֶרֶץ בְּנֵי יִשְׂרָאֵל, רַק בְּעַזָּה, בְּגַת וּבְאַשְׁדּוֹד נִשְׁאָרוּ.</b>
(כג) <b>וַיִּקַּח יְהוֹשֻׁעַ אֶת כָּל הָאָרֶץ, כְּכֹל אֲשֶׁר דִּבֶּר ה' אֶל מֹשֶׁה, וַיִּתְּנָהּ יְהוֹשֻׁעַ לְנַחֲלָה לְיִשְׂרָאֵל כְּמַחְלְקֹתָם לְשִׁבְטֵיהֶם. וְהָאָרֶץ שָׁקְטָה מִמִּלְחָמָה.</b>
<h2>פרק יב</h2>
(א) <b>וְאֵלֶּה מַלְכֵי הָאָרֶץ אֲשֶׁר הִכּוּ בְנֵי יִשְׂרָאֵל וַיִּרְשׁוּ אֶת אַרְצָם: בְּעֵבֶר הַיַּרְדֵּן מִזְרְחָה הַשָּׁמֶשׁ</b>, בעברו המזרחי <b>מִנַּחַל אַרְנוֹן עַד הַר חֶרְמוֹן, וְכָל הָעֲרָבָה מִזְרָחָה.</b>
(ב) בכלל זה, ארצו של <b>סִיחוֹן מֶלֶךְ הָאֱמֹרִי, הַיּוֹשֵׁב</b>, שהיה יושב <b>בְּחֶשְׁבּוֹן</b> ו<b>מֹשֵׁל מֵעֲרוֹעֵר אֲשֶׁר עַל שְׂפַת נַחַל אַרְנוֹן ו</b>בשטח שנמצא <b>תוֹךְ הַנַּחַל</b> שהיה ראוי לשימוש, <b>וַחֲצִי הַגִּלְעָד, וְעַד יַבֹּק הַנַּחַל</b>, שהוא <b>גְּבוּל בְּנֵי עַמּוֹן.</b>
(ג) <b>וְהָעֲרָבָה עַד יָם כִּנְרוֹת מִזְרָחָה,</b> עד לשפה הדרומית-מזרחית של ים כנרת, ובכלל זה גאון הירדן והשטח הסמוך לו, <b>וְעַד יָם הָעֲרָבָה</b> – <b>יָם הַמֶּלַח מִזְרָחָה</b>, שפתו הצפונית-מזרחית <b>דֶּרֶךְ בֵּית הַיְשִׁמוֹת. וּמִתֵּימָן</b>, מדרום לים המלח, את המקום שמ<b>תַּחַת אַשְׁדּוֹת הַפִּסְגָּה,</b> שנזכר גם בתורה.
(ד) <b>וּגְבוּל</b>, השטח שהיה ברשותו של <b>עוֹג מֶלֶךְ הַבָּשָׁן</b>, שהיה שריד שנשאר <b>מִיֶּתֶר הָרְפָאִים, הַיּוֹשֵׁב בְּעַשְׁתָּרוֹת וּבְאֶדְרֶעִי</b> בירותיו.
(ה) <b>ו</b>הוא היה <b>מֹשֵׁל בְּהַר חֶרְמוֹן וּבְסַלְכָה וּבְכָל הַבָּשָׁן</b>, חלקו הצפוני של עבר הירדן <b>עַד גְּבוּל הַגְּשׁוּרִי וְהַמַּעֲכָתִי</b>, מדינות קטנות מצפון-מזרח לארץ כנען. <b>וַחֲצִי הַגִּלְעָד</b> שהיה <b>גְּבוּל סִיחוֹן מֶלֶךְ חֶשְׁבּוֹן,</b> כאמור.
(ו) <b>מֹשֶׁה עֶבֶד ה' וּבְנֵי יִשְׂרָאֵל הִכּוּם,</b> את כל עמי האזור הזה, <b>וַיִּתְּנָהּ מֹשֶׁה עֶבֶד ה'</b> את ארצם <b>יְרֻשָּׁה לָראוּבֵנִי וְלַגָּדִי וְלַחֲצִי שֵׁבֶט הַמְנַשֶּׁה.</b> עד כאן סיכום הכיבוש בעבר הירדן המזרחי, המלכים שהובסו שם והשבטים שהתיישבו במקומם.
(ז) <b>וְאֵלֶּה מַלְכֵי הָאָרֶץ אֲשֶׁר הִכָּה יְהוֹשֻׁעַ וּבְנֵי יִשְׂרָאֵל בְּעֵבֶר הַיַּרְדֵּן יָמָּה</b>, מצד מערב<b>: מִבַּעַל גָּד</b> ש<b>בְּבִקְעַת הַלְּבָנוֹן וְעַד הָהָר הֶחָלָק הָעֹלֶה שֵׂעִירָה. וַיִּתְּנָהּ יְהוֹשֻׁעַ לְשִׁבְטֵי יִשְׂרָאֵל יְרֻשָּׁה כְּמַחְלְקֹתָם,</b> כפי שיחלקו אותה ביניהם בהמשך.
(ח) <b>בָּהָר וּבַשְּׁפֵלָה וּבָעֲרָבָה וּבָאֲשֵׁדוֹת וּבַמִּדְבָּר וּבַנֶּגֶב, הַחִתִּי, הָאֱמֹרִי וְהַכְּנַעֲנִי, הַפְּרִזִּי, הַחִוִּי וְהַיְבוּסִי.</b> אלה המקומות שכבשו ישראל בארץ כנען, ואלה העמים שישבו בהם קודם לכן.
(ט) כאן מגיע פירוט המלכים השונים שנוצחו – חלקם גדולים וחלקם קטנים – אך רובם משלו באחת מן הערים ובסביבתה. הם מנויים בסיכום העניין אחד אחד לכבוד יהושע וגדולתו. סדר הרשימה עוקב בדרך כלל אחר סדר הכיבושים: <b>מֶלֶךְ יְרִיחוֹ</b> – <b>אֶחָד. מֶלֶךְ הָעַי אֲשֶׁר מִצַּד בֵּית אֵל</b>. היה צורך בסימן למיקומה של העי משום שהייתה מקום קטן, או כדי להבדיל בינה ובין 'עי' אחרת. – <b>אֶחָד.</b>
(י) <b>מֶלֶךְ יְרוּשָׁלִַם</b> – <b>אֶחָד. מֶלֶךְ חֶבְרוֹן</b> – <b>אֶחָד.</b>
(יא) <b>מֶלֶךְ יַרְמוּת</b> – <b>אֶחָד. מֶלֶךְ לָכִישׁ</b> – <b>אֶחָד.</b>
(יב) <b>מֶלֶךְ עֶגְלוֹן</b> – <b>אֶחָד. מֶלֶךְ גֶּזֶר</b> – <b>אֶחָד.</b>
(יג) <b>מֶלֶךְ דְּבִר</b> – <b>אֶחָד. מֶלֶךְ גֶּדֶר</b> – <b>אֶחָד.</b>
(יד) <b>מֶלֶךְ חָרְמָה</b> – <b>אֶחָד. מֶלֶךְ עֲרָד</b> – <b>אֶחָד.</b>
(טו) <b>מֶלֶךְ לִבְנָה</b> – <b>אֶחָד. מֶלֶךְ עֲדֻלָּם</b> – <b>אֶחָד.</b>
(טז) <b>מֶלֶךְ מַקֵּדָה</b> – <b>אֶחָד. מֶלֶךְ בֵּית אֵל</b> – <b>אֶחָד.</b>
(יז) <b>מֶלֶךְ תַּפּוּחַ</b> – <b>אֶחָד. מֶלֶךְ חֵפֶר</b> – <b>אֶחָד.</b>
(יח) <b>מֶלֶךְ אֲפֵק</b> – <b>אֶחָד. מֶלֶךְ לַשָּׁרוֹן</b>, כנראה נקודה מסוימת ולא אזור השרון כולו – <b>אֶחָד.</b>
(יט) <b>מֶלֶךְ מָדוֹן</b> – <b>אֶחָד. מֶלֶךְ חָצוֹר</b> – <b>אֶחָד.</b>
(כ) <b>מֶלֶךְ שִׁמְרוֹן מְרֹאון</b>, אף הוא ממלכי הצפון – <b>אֶחָד. מֶלֶךְ אַכְשָׁף</b> – <b>אֶחָד.</b>
(כא) <b>מֶלֶךְ תַּעְנַךְ</b> – <b>אֶחָד. מֶלֶךְ מְגִדּוֹ</b> – <b>אֶחָד.</b>
(כב) <b>מֶלֶךְ קֶדֶשׁ</b> – <b>אֶחָד. מֶלֶךְ יָקְנֳעָם לַכַּרְמֶל</b>, באזור הכרמל – <b>אֶחָד.</b>
(כג) <b>מֶלֶךְ דּוֹר לְנָפַת דּוֹר</b> – <b>אֶחָד. מֶלֶךְ גּוֹיִם לְגִלְגָּל</b> – <b>אֶחָד.</b>
(כד) <b>מֶלֶךְ תִּרְצָה</b> – <b>אֶחָד.</b> סך <b>כָּל</b> ה<b>מְלָכִים</b> שמלכו בארץ כנען לפני שיהושע שבר את מערך הממלכות וכבש את עריהם – <b>שְׁלֹשִׁים וְאֶחָד.</b>
<h2>פרק יג</h2>
(א) <b>וִיהוֹשֻׁעַ זָקֵן בָּא בַּיָּמִים.</b> כבר בתחילת מלחמותיו לא היה יהושע איש צעיר. חברו כָּלב – שכנראה היה בערך בן גילו – מעיד על עצמו בהמשך שכבר עם כניסתם לארץ היה מבוגר למדי. ומאז עברו שנים מאומצות. <b>וַיֹּאמֶר ה' אֵלָיו: אַתָּה זָקַנְתָּה בָּאתָ בַיָּמִים, וְהָאָרֶץ נִשְׁאֲרָה הַרְבֵּה מְאֹד לְרִשְׁתָּהּ.</b> תחומי ארץ הנחלה המיועדת ליוצאי מצרים הוגדרו כבר בתורה, ומתוכם נכבש בעיקר אזור המרכז ההררי.
(ב) <b>זֹאת הָאָרֶץ הַנִּשְׁאָרֶת</b>, שלא נכבשה מסיבות מדיניות או צבאיותֹ <b>: כָּל גְּלִילוֹת הַפְּלִשְׁתִּים</b> במישור החוף <b>וְכָל הַגְּשׁוּרִי.</b> אין זו הממלכה הארמית הצפונית שנזכרה לעיל. נראה שמדובר בשבט נודד ששכן בין ארץ פלשת למצרים.
(ג) <b>מִן הַשִּׁיחוֹר</b>, הנילוס או זרועו המזרחית, <b>אֲשֶׁר עַל פְּנֵי מִצְרַיִם, וְעַד גְּבוּל עֶקְרוֹן צָפוֹנָה,</b> כל הארץ הזו – <b>לַכְּנַעֲנִי תֵּחָשֵׁב,</b> והיא מקומם של <b>חֲמֵשֶׁת סַרְנֵי</b>, מושלי <b>פְלִשְׁתִּים: הָעַזָּתִי וְהָאַשְׁדּוֹדִי, הָאֶשְׁקְלוֹנִי, הַגִּתִּי וְהָעֶקְרוֹנִי, ו</b>מלבד חמשתם היו גם <b>הָעַוִּים,</b> שכנראה היו שרידיו של עם שישב באזור קודם בואם של הפלשתים.
(ד) <b>מִתֵּימָן</b>, מדרום – <b>כָּל אֶרֶץ הַכְּנַעֲנִי,</b> האזורים שבהם ישבו עמים כנענים, שחלקם נכבשו, <b>ו</b>כן <b>מְעָרָה אֲשֶׁר לַצִּידֹנִים עַד אֲפֵקָה</b>, ומשם <b>עַד גְּבוּל הָאֱמֹרִי</b> בצפון,
(ה) <b>וְהָאָרֶץ</b>, ארץ <b>הַגִּבְלִי,</b> גְּבל הייתה עיר מסחר ששכנה על החוף בצפון לבנון. <b>וְכָל הַלְּבָנוֹן מִזְרַח הַשֶּׁמֶשׁ, מִבַּעַל גָּד תַּחַת הַר חֶרְמוֹן עַד לְבוֹא חֲמָת,</b> אזור גדול למדי הכולל חלק ניכר מסוריה של היום.
(ו) <b>כָּל יֹשְׁבֵי הָהָר מִן הַלְּבָנוֹן עַד מִשְׂרְפֹת מַיִם.</b> <b>כָּל</b> האזור הזה, השייך כעת ל<b>צִידֹנִים</b> – בסופו של דבר <b>אָנֹכִי אוֹרִישֵׁם מִפְּנֵי בְּנֵי יִשְׂרָאֵל, רַק הַפִּלֶהָ לְיִשְׂרָאֵל בְּנַחֲלָה</b>, הנחל אותה לישראל <b>כַּאֲשֶׁר צִוִּיתִיךָ.</b>
(ז) <b>וְעַתָּה חַלֵּק אֶת הָאָרֶץ הַזֹּאת בְּנַחֲלָה לְתִשְׁעַת הַשְּׁבָטִים וַחֲצִי הַשֵּׁבֶט הַמְנַשֶּׁה,</b> שהם השבטים המיועדים לרשת את עברו המערבי של הירדן.
(ח) <b>עִמּוֹ</b> – עם החצי השני של שבט המנשה <b>הָראוּבֵנִי וְהַגָּדִי לָקְחוּ נַחֲלָתָם, אֲשֶׁר נָתַן לָהֶם מֹשֶׁה בְּעֵבֶר הַיַּרְדֵּן מִזְרָחָה, כַּאֲשֶׁר נָתַן לָהֶם מֹשֶׁה עֶבֶד ה'.</b> אמנם השבטים הללו לא התיישבו בנחלתם אלא לאחר שיהושע פיזר את הצבא, אך נחלותיהם שממזרח הירדן כבר הוגדרו וניתנו להם, ואין לערער על החלוקה הזו –
(ט) <b>מֵעֲרוֹעֵר אֲשֶׁר עַל שְׂפַת נַחַל אַרְנוֹן ו</b>בכלל זה גם <b>הָעִיר אֲשֶׁר</b> עמדה כנראה במקום מוגבה <b>בְּתוֹךְ הַנַּחַל,</b> שמימיו לא היו שוטפים, <b>וְכָל הַמִּישֹׁר</b> הַמִּישֹׁר<b>מֵידְבָא עַד דִּיבוֹן</b>,
(י) <b>וְכֹל עָרֵי סִיחוֹן מֶלֶךְ הָאֱמֹרִי אֲשֶׁר מָלַךְ בְּחֶשְׁבּוֹן, עַד גְּבוּל בְּנֵי עַמּוֹן,</b>
(יא) <b>וְהַגִּלְעָד, וּגְבוּל הַגְּשׁוּרִי וְהַמַּעֲכָתִי,</b> אף על פי שגשור ומעכה לא נכבשו בפועל באותה שעה, לא נמנע משה מלחלק את שטחם. <b>וְכֹל הַר חֶרְמוֹן וְכָל הַבָּשָׁן עַד סַלְכָה,</b>
(יב) <b>כָּל מַמְלְכוּת עוֹג בַּבָּשָׁן אֲשֶׁר מָלַךְ בְּעַשְׁתָּרוֹת וּבְאֶדְרֶעִי, הוּא</b>, עוג ש<b>נִשְׁאַר מִיֶּתֶר הָרְפָאִים,</b> עם ענקים שמקצתם עדיין חיו בארץ, <b>וַיַּכֵּם מֹשֶׁה וַיֹּרִשֵׁם.</b>
(יג) אבל <b>לֹא הוֹרִישׁוּ בְּנֵי יִשְׂרָאֵל אֶת הַגְּשׁוּרִי וְאֶת הַמַּעֲכָתִי, וַיֵּשֶׁב גְּשׁוּר וּמַעֲכָת בְּקֶרֶב יִשְׂרָאֵל עַד הַיּוֹם הַזֶּה.</b>
(יד) <b>רַק לְשֵׁבֶט הַלֵּוִי לֹא נָתַן נַחֲלָה,</b> משום ש<b>אִשֵּׁי ה' אֱלֹהֵי יִשְׂרָאֵל</b>, קרבנותיו ועבודתו <b>הוּא נַחֲלָתוֹ, כַּאֲשֶׁר דִּבֶּר ה' לוֹ.</b> בתור משרתי ה', הלויים לא קיבלו נחלת קרקע, אם כי יינתנו להם ערים למגורים גם בעבר הירדן המזרחי. כמו כן ניתנות לבני השבט הזה מתנות מהקרבנות ומהמעשרות, כפי שהוזכר בתורה.
(טו) <b>וַיִּתֵּן מֹשֶׁה</b> את הנחלות <b>לְמַטֵּה בְנֵי רְאוּבֵן לְ</b>פי <b>מִשְׁפְּחֹתָם.</b>
(טז) <b>וַיְהִי לָהֶם הַגְּבוּל מֵעֲרוֹעֵר אֲשֶׁר עַל שְׂפַת נַחַל אַרְנוֹן וְהָעִיר אֲשֶׁר בְּתוֹךְ הַנַּחַל וְכָל הַמִּישֹׁר</b> משם <b>עַל</b>, עד <b>מֵידְבָא,</b>
(יז) <b>חֶשְׁבּוֹן וְכָל עָרֶיהָ אֲשֶׁר בַּמִּישֹׁר, דִּיבוֹן וּבָמוֹת בַּעַל וּבֵית בַּעַל מְעוֹן</b>
(יח) <b>וְיַהְצָה וּקְדֵמֹת וּמֵפָעַת</b>
(יט) <b>וְקִרְיָתַיִם וְשִׂבְמָה וְצֶרֶת הַשַּׁחַר בְּהַר הָעֵמֶק</b>
(כ) <b>וּבֵית פְּעוֹר וְאַשְׁדּוֹת הַפִּסְגָּה וּבֵית הַיְשִׁמוֹת</b>
(כא) <b>וְכֹל עָרֵי הַמִּישֹׁר וְכָל מַמְלְכוּת סִיחוֹן מֶלֶךְ הָאֱמֹרִי אֲשֶׁר מָלַךְ בְּחֶשְׁבּוֹן, אֲשֶׁר הִכָּה מֹשֶׁה אֹתוֹ. ו</b>במלחמה אחרת שאף היא שינתה את המצב המדיני, הרג משה <b>אֶת נְשִׂיאֵי מִדְיָן</b> – <b>אֶת אֱוִי וְאֶת רֶקֶם וְאֶת צוּר וְאֶת חוּר וְאֶת רֶבַע,</b> שהם <b>נְסִיכֵי סִיחוֹן יֹשְׁבֵי הָאָרֶץ</b> תחת חסותו של סיחון, שבידו היה חלק ניכר מאוד מעבר הירדן.
(כב) <b>ו</b>כהערת אגב: <b>אֶת בִּלְעָם בֶּן בְּעוֹר הַקּוֹסֵם</b>, שהגיע למדין, <b>הָרְגוּ בְנֵי יִשְׂרָאֵל בַּחֶרֶב אֶל</b>, עם <b>חַלְלֵיהֶם.</b> זאת הייתה נקמתם על ניסיונותיו להתנכל אליהם. לְלֵיהֶם.
(כג) <b>וַיְהִי גְּבוּל בְּנֵי רְאוּבֵן</b> – <b>הַיַּרְדֵּן וּגְבוּל,</b> והשטח הסמוך לגדותיו של הירדן. <b>זֹאת נַחֲלַת בְּנֵי רְאוּבֵן לְמִשְׁפְּחֹתָם, הֶעָרִים וְחַצְרֵיהֶן,</b> מקומות יישוב קטנים סביב הערים הגדולות.
(כד) <b>וַיִּתֵּן מֹשֶׁה</b> נחלה <b>לְמַטֵּה גָד</b>, וחילק אותה <b>לִבְנֵי גָד לְמִשְׁפְּחֹתָם.</b>
(כה) <b>וַיְהִי לָהֶם הַגְּבוּל: יַעְזֵר וְכָל עָרֵי הַגִּלְעָד וַחֲצִי אֶרֶץ בְּנֵי עַמּוֹן</b> שנכבשה על ידי סיחון, והיו בה ערים חשובות, <b>עַד עֲרוֹעֵר אֲשֶׁר עַל פְּנֵי רַבָּה</b>
(כו) <b>וּמֵחֶשְׁבּוֹן עַד רָמַת הַמִּצְפֶּה וּבְטֹנִים וּמִמַּחֲנַיִם עַד גְּבוּל לִדְבִר.</b> מקומות אלה מוכרים פחות.
(כז) <b>וּבָעֵמֶק</b> – <b>בֵּית הָרָם וּבֵית נִמְרָה וְסֻכּוֹת וְצָפוֹן</b> ו<b>יֶתֶר מַמְלְכוּת סִיחוֹן מֶלֶךְ חֶשְׁבּוֹן</b> המגיעה עד <b>הַיַּרְדֵּן וּגְבֻל</b>. נראה שחלוקת הנחלות בין השבטים לא נעשתה בקווים ישרים. מקצת הנחלות השתרעו במערב עד הירדן אך לא כולן. נחלות בני גד ובני ראובן היו מעורבות זו בזו במידה רבה. <b>עַד קְצֵה יָם כִּנֶּרֶת</b> שב<b>עֵבֶר הַיַּרְדֵּן מִזְרָחָה.</b> הכנרת עצמה אינה חלק מגבולות שבט גד, אלא שייכת לשבטים שישבו סמוך לה ממערב.
(כח) <b>זֹאת נַחֲלַת בְּנֵי גָד לְמִשְׁפְּחֹתָם</b> – <b>הֶעָרִים וְחַצְרֵיהֶם.</b>
(כט) <b>וַיִּתֵּן מֹשֶׁה</b> נחלה גם <b>לַחֲצִי שֵׁבֶט מְנַשֶּׁה, וַיְהִי לַחֲצִי מַטֵה בְנֵי מְנַשֶּׁה לְמִשְׁפְּחוֹתָם.</b>
(ל) <b>וַיְהִי גְבוּלָם מִמַּחֲנַיִם כָּל הַבָּשָׁן, כָּל מַמְלְכוּת עוֹג מֶלֶךְ הַבָּשָׁן וְכָל חַוֹּת יָאִיר אֲשֶׁר בַּבָּשָׁן</b> – <b>שִׁשִּׁים עִיר.</b>
(לא) <b>וַחֲצִי הַגִּלְעָד</b> הצפוני <b>וְעַשְׁתָּרוֹת וְאֶדְרֶעִי, עָרֵי מַמְלְכוּת עוֹג בַּבָּשָׁן, לִבְנֵי מָכִיר בֶּן מְנַשֶּׁה, לַחֲצִי בְנֵי מָכִיר לְמִשְׁפְּחוֹתָם.</b>
(לב) כל <b>אֵלֶּה</b> הם המקומות <b>אֲשֶׁר נִחַל</b>, הנחיל <b>מֹשֶׁה בְּעַרְבוֹת מוֹאָב מֵעֵבֶר לְיַרְדֵּן יְרִיחוֹ מִזְרָחָה.</b>
(לג) ושוב הוא חוזר על מה שהוזכר בעניין הקודם, ועוד ייזכר בכמה מקומות – <b>וּלְשֵׁבֶט הַלֵּוִי לֹא נָתַן מֹשֶׁה נַחֲלָה,</b> גם לאחר שהגדיר את הנחלות לשניים וחצי השבטים. <b>ה' אֱלֹהֵי יִשְׂרָאֵל הוּא נַחֲלָתָם</b> – <b>כַּאֲשֶׁר דִּבֶּר לָהֶם</b>: אֲנִי חֶלְקְךָ וְנַחֲלָתְךָ בְּתוֹךְ בְּנֵי יִשְׂרָאֵל.
<h2>פרק יד</h2>
(א) <b>וְאֵלֶּה</b> הנחלות <b>אֲשֶׁר נָחֲלוּ בְנֵי יִשְׂרָאֵל בְּאֶרֶץ כְּנָעַן</b> שבעבר הירדן המערבי, <b>אֲשֶׁר נִחֲלוּ</b>, הורישו <b>אוֹתָם אֶלְעָזָר הַכֹּהֵן וִיהוֹשֻׁעַ בִּן נוּן וְרָאשֵׁי אֲבוֹת הַמַּטּוֹת</b>, השבטים <b>לִבְנֵי יִשְׂרָאֵל.</b>
(ב) <b>בְּגוֹרַל</b> נחלקה <b>נַחֲלָתָם, כַּאֲשֶׁר צִוָּה ה' בְּיַד</b>, באמצעות <b>מֹשֶׁה לְתִשְׁעַת הַמַּטּוֹת וַחֲצִי הַמַּטֶּה,</b> שיקבלו את נחלתם בהגרלה. עתה בא ההסבר למספר המטות הנקוב:
(ג) <b>כִּי</b> כבר <b>נָתַן מֹשֶׁה</b> את <b>נַחֲלַת שְׁנֵי הַמַּטּוֹת וַחֲצִי הַמַּטֶּה</b> בארץ מלכי האמורי שכבש <b>מֵעֵבֶר לַיַּרְדֵּן, וְלַלְוִיִּם לֹא נָתַן נַחֲלָה בְּתוֹכָם.</b> הלויים לא נכללו בחלוקת הנחלות לשבטים.
(ד) ומאידך גיסא – <b>כִּי הָיוּ בְנֵי יוֹסֵף</b> עוד בזמנו של משה <b>שְׁנֵי מַטּוֹת, מְנַשֶּׁה וְאֶפְרָיִם,</b> והרי הם זכאים לנחלה כפולה. נחלתו של מנשה לבדו התפצלה כבר בחלוקת משה, כאמור. הרי שהתווסף שבט אחד על מקבלי הנחלות, תחת השבט שאינו נוחל – <b>וְלֹא נָתְנוּ חֵלֶק לַלְוִיִּם בָּאָרֶץ כִּי אִם עָרִים לָשֶׁבֶת.</b> הלויים לא קיבלו נחלת אדמה כלל. שבטי ישראל נתנו להם ערים מסוימות מנחלותיהם להתגורר שם, <b>וּמִגְרְשֵׁיהֶם לְמִקְנֵיהֶם וּלְקִנְיָנָם.</b> הלויים קיבלו מגרש בגודל של קילומטר רבוע בערך סביב כל עיר, לשימוש הבהמות והרכוש שלהם.
(ה) לסיכום – <b>כַּאֲשֶׁר צִוָּה ה' אֶת מֹשֶׁה, כֵּן עָשׂוּ בְּנֵי יִשְׂרָאֵל וַיַּחְלְקוּ אֶת הָאָרֶץ.</b> החלוקה שחילק יהושע, משרת משה ועושה דברו, נעשתה על פי הוראותיו של משה. נשארו אפוא תשעה שבטים וחצי לנחול בעבר הירדן המערבי. עתה יתחיל פירוט חלוקת נחלותיהם.
(ו) <b>וַיִּגְּשׁוּ בְנֵי יְהוּדָה</b>, שעד כה לא נזכרו לבדם, אף שנחשבו הראשונים לשבטים בכמה עניינים, <b>אֶל יְהוֹשֻׁעַ בַּגִּלְגָּל. וַיֹּאמֶר אֵלָיו כָּלֵב בֶּן יְפֻנֶּה</b>, ידידו הוותיק. יהושע וכלב היו המרגלים היחידים שנשארו בחיים בעקבות שבועתו המפורשת של ה'. <b>הַקְּנִזִּי.</b> אפשר שקנז היה אבי המשפחה, או אביו החורג של כלב. כלב פונה גם בשם השבט כולו<b>: אַתָּה יָדַעְתָּ אֶת הַדָּבָר אֲשֶׁר דִּבֶּר ה' אֶל מֹשֶׁה אִישׁ הָאֱלֹהִים עַל אֹדוֹתַי</b>, בענייני <b>וְעַל אֹדוֹתֶיךָ</b>, בעניינך, כשהיינו <b>בְּקָדֵשׁ בַּרְנֵעַ</b> –
(ז) <b>בֶּן אַרְבָּעִים שָׁנָה אָנֹכִי בִּשְׁלֹחַ מֹשֶׁה עֶבֶד ה' אֹתִי מִקָּדֵשׁ בַּרְנֵעַ לְרַגֵּל אֶת הָאָרֶץ</b>. האנשים שנשלחו לרגל לא היו צעירים אלא בעלי מעמד, שהרי מלבד משימת הריגול עצמה הם ייצגו את השבטים. <b>וָאָשֵׁב</b>, השבתי <b>אֹתוֹ דָּבָר כַּאֲשֶׁר עִם לְבָבִי,</b> בהתאם לאמונתי והכרתי.
(ח) <b>וְ</b>אילו <b>אַחַי</b>, שאר המרגלים <b>אֲשֶׁר עָלוּ עִמִּי הִמְסִיו</b>, המסו <b>אֶת לֵב הָעָם</b> מלרצות לבוא לארץ, הפחידו אותו, <b>וְאָנֹכִי מִלֵּאתִי</b> בדברי הכנים <b>אַחֲרֵי</b> רצון <b>ה' אֱלֹהָי</b> באופן מלא.
(ט) <b>וַיִּשָּׁבַע מֹשֶׁה בַּיּוֹם הַהוּא לֵאמֹר: "אִם לֹא,</b> אני נשבע; אמנם כן, <b>הָאָרֶץ אֲשֶׁר דָּרְכָה רַגְלְךָ בָּהּ</b> – <b>לְךָ תִהְיֶה לְנַחֲלָה וּלְבָנֶיךָ עַד עוֹלָם, כִּי מִלֵּאתָ אַחֲרֵי ה' אֱלֹהָי".</b>
(י) <b>וְעַתָּה הִנֵּה הֶחֱיָה ה' אוֹתִי כַּאֲשֶׁר דִּבֵּר; זֶה אַרְבָּעִים וְחָמֵשׁ שָׁנָה מֵאָז דִּבֶּר ה' אֶת הַדָּבָר הַזֶּה אֶל מֹשֶׁה</b>, השנים <b>אֲשֶׁר הָלַךְ יִשְׂרָאֵל בַּמִּדְבָּר, וְעַתָּה</b>, לאחר כיבוש הגושים הגדולים, שארך כשבע שנים, <b>הִנֵּה אָנֹכִי הַיּוֹם בֶּן חָמֵשׁ וּשְׁמוֹנִים שָׁנָה.</b>
(יא) <b>עוֹדֶנִּי הַיּוֹם חָזָק כַּאֲשֶׁר בְּיוֹם שְׁלֹחַ אוֹתִי מֹשֶׁה.</b> אמנם עברו עשרות שנים מאז, אבל <b>כְּכֹחִי</b>, כשם שהייתי איש מלחמה <b>אָז, וּכְכֹחִי</b>, כך גם <b>עָתָּה</b> אני כשיר <b>לַמִּלְחָמָה וְלָצֵאת וְלָבוֹא,</b> להנהיג.
(יב) <b>וְעַתָּה תְּנָה לִּי</b> לנחלה <b>אֶת הָהָר הַזֶּה</b> – הר חברון, <b>אֲשֶׁר דִּבֶּר ה' בַּיּוֹם הַהוּא,</b> לתת לי את הארץ אשר דרכתי בה, <b>כִּי אַתָּה שָׁמַעְתָּ בַיּוֹם הַהוּא</b> בדיווח שמסרנו <b>כִּי עֲנָקִים שָׁם וְעָרִים גְּדֹלוֹת בְּצֻרוֹת. אוּלַי</b>, הלוואי יהיה <b>ה' אוֹתִי,</b> אִתי, <b>וְהוֹרַשְׁתִּים כַּאֲשֶׁר דִּבֶּר ה'.</b>
(יג) <b>וַיְבָרְכֵהוּ יְהוֹשֻׁעַ.</b> כשיצאו בתור מרגלים, מעמדם היה זהה, ואולם כעת יהושע הוא המנהיג הגדול, והוא מעניק לכלב את ברכתו והסכמתו. <b>וַיִּתֵּן אֶת חֶבְרוֹן לְכָלֵב בֶּן יְפֻנֶּה לְנַחֲלָה.</b> נראה שזה היה המקום שכלב ביקש.
(יד) <b>עַל כֵּן הָיְתָה חֶבְרוֹן לְכָלֵב בֶּן יְפֻנֶּה הַקְּנִזִּי לְנַחֲלָה עַד הַיּוֹם הַזֶּה, יַעַן אֲשֶׁר מִלֵּא אַחֲרֵי ה' אֱלֹהֵי יִשְׂרָאֵל.</b>
(טו) הערת סיום: <b>וְשֵׁם</b> העיר <b>חֶבְרוֹן לְפָנִים</b>, בעבר היה <b>קִרְיַת אַרְבַּע,</b> ואותו 'ארבע' <b>הָאָדָם הַגָּדוֹל בָּעֲנָקִים הוּא. ו</b>לאחר כיבוש חברון <b>הָאָרֶץ שָׁקְטָה מִמִּלְחָמָה.</b> מעשה זה חתם את שנות הכיבוש של יהושע טרם החלוקה לשבטים.
<h2>פרק טו</h2>
(א) לאחר שניתנה חברון, הנחלה הראשונה בארץ, לראש בני יהודה, נחל השבט כולו את חלקו. <b>וַיְהִי הַגּוֹרָל לְמַטֵּה בְּנֵי יְהוּדָה לְמִשְׁפְּחֹתָם: אֶל</b>, ליד <b>גְּבוּל אֱדוֹם,</b> ב<b>מִדְבַּר צִן נֶגְבָּה,</b> שבנגב, <b>מִקְצֵה תֵימָן,</b> מהקצה הדרומי של הארץ.
(ב) <b>וַיְהִי לָהֶם גְּבוּל נֶגֶב</b>, קו הגבול הדרומי של בני יהודה – <b>מִקְצֵה יָם הַמֶּלַח, מִן הַלָּשֹׁן</b>, רצועת ים בצורת לשון <b>הַפֹּנֶה נֶגְבָּה.</b>
(ג) <b>וְיָצָא</b> הגבול <b>אֶל מִנֶּגֶב לְמַעֲלֵה עַקְרַבִּים וְעָבַר צִנָה</b>, לצין <b>וְעָלָה</b>, במעלה הרים וגבעות, או: פנה לצפון <b>מִנֶּגֶב לְקָדֵשׁ בַּרְנֵעַ וְעָבַר חֶצְרוֹן וְעָלָה אַדָּרָה</b>, לאדר <b>וְנָסַב הַקַּרְקָעָה,</b> למקום ששמו קרקע.
(ד) <b>וְעָבַר</b> הגבול <b>עַצְמוֹנָה וְיָצָא</b> ל<b>נַחַל מִצְרַיִם.</b> לפי המרחקים וגודל שטחי הנחלות מסתבר שזהו וואדי אל-עריש ולא זרוע של הנילוס. <b>וְהָיוּ תֹּצְאוֹת</b>, קצה <b>הַגְּבוּל יָמָּה.</b> הגבול ממשיך והולך דרך נחל מצרים עד לים התיכון. ומסכם – <b>זֶה יִהְיֶה לָכֶם</b> <b>גְּבוּל נֶגֶב,</b> קו הגבול הדרומי של שבט יהודה. תחילתו בדרום ים המלח, והוא מתפתל עד לים התיכון.
(ה) <b>וּגְבוּל קֵדְמָה</b>, מזרח – <b>יָם הַמֶּלַח עַד קְצֵה הַיַּרְדֵּן</b> הדרומי. <b>וּגְבוּל לִפְאַת צָפוֹנָה</b>, הגבול הצפוני של יהודה מתחיל במזרח <b>מִלְּשׁוֹן הַיָּם מִקְצֵה הַיַּרְדֵּן,</b> מנקודת המפגש של ים המלח עם הירדן.
(ו) <b>וְעָלָה הַגְּבוּל בֵּית חָגְלָה וְעָבַר מִצְּפוֹן לְבֵית הָעֲרָבָה, וְעָלָה הַגְּבוּל אֶבֶן בֹּהַן בֶּן רְאוּבֵן,</b> שם מקום, אולי על שם צורתו ובליטתו כאצבע, ועל שם בעלי המקום או כובשו.
(ז) <b>וְעָלָה הַגְּבוּל דְּבִרָה מֵעֵמֶק עָכוֹר, וְצָפוֹנָה</b>, מצפון לדביר <b>פֹּנֶה אֶל הַגִּלְגָּל אֲשֶׁר נֹכַח</b>, מול <b>לְמַעֲלֵה אֲדֻמִּים אֲשֶׁר מִנֶּגֶב לַנָּחַל</b> הידוע באזור, <b>וְעָבַר הַגְּבוּל אֶל מֵי עֵין שֶׁמֶשׁ, וְהָיוּ תֹצְאֹתָיו</b>, המשך מסלולו <b>אֶל עֵין רֹגֵל,</b> מעיין סמוך לירושלים מדרום.
(ח) <b>וְעָלָה הַגְּבוּל</b> הלאה ל<b>גֵּי בֶן הִנֹּם,</b> המוכר גם בימינו, <b>אֶל כֶּתֶף</b>, קצה <b>הַיְבוּסִי מִנֶּגֶב, הִיא יְרוּשָׁלִָם.</b> עד ימי דוד המלך הייתה ירושלים יבוסית. <b>וְעָלָה הַגְּבוּל אֶל רֹאשׁ הָהָר אֲשֶׁר עַל פְּנֵי גֵי הִנֹּם יָמָּה</b>, בצדו המערבי <b>אֲשֶׁר בִּקְצֵה עֵמֶק רְפָאִים צָפֹנָה.</b> זהו קו גבול מסובך הנמשך על פני ההרים, ומתחבר לצפון עמק רפאים בנקודת מפגש הניכרת גם היום.
(ט) <b>וְתָאַר</b>, עבר בקו מקושת ומעוקל <b>הַגְּבוּל מֵרֹאשׁ הָהָר</b> מערבה לפי תוואי ההרים <b>אֶל מַעְיַן מֵי נֶפְתּוֹחַ וְיָצָא אֶל עָרֵי הַר עֶפְרוֹן. וְתָאַר הַגְּבוּל בַּעֲלָה, הִיא קִרְיַת יְעָרִים.</b>
(י) <b>וְנָסַב הַגְּבוּל מִבַּעֲלָה יָמָּה</b>, למערב <b>אֶל הַר שֵׂעִיר, וְעָבַר אֶל כֶּתֶף הַר יְעָרִים מִצָּפוֹנָה, הִיא כְסָלוֹן, וְיָרַד</b> הגבול ל<b>בֵּית שֶׁמֶשׁ וְעָבַר</b> ליד <b>תִּמְנָה.</b>
(יא) <b>וְיָצָא הַגְּבוּל אֶל כֶּתֶף עֶקְרוֹן צָפוֹנָה, וְתָאַר הַגְּבוּל שִׁכְּרוֹנָה וְעָבַר הַר הַבַּעֲלָה וְיָצָא יַבְנְאֵל</b> שבהרי יהודה, <b>וְהָיוּ תֹּצְאוֹת הַגְּבוּל יָמָּה,</b> עד הים. גבולה הצפוני של נחלת יהודה עובר בקו מפותל סמוך לירושלים, ומגיע עד הים התיכון בקו צפוני לירושלים.
(יב) <b>וּגְבוּל יָם</b>, מערב – <b>הַיָּמָּה הַגָּדוֹל</b>, הים התיכון <b>וּגְבוּל</b>, וגבולו, ורצועת החוף שלידו, ואולי גם איים ושרטונים שבאזור. גבולו המערבי של השבט התפרש בים התיכון מן הקצה הדרומי שליד נחל מצרים ועד שפך נחל שורק באזור פלמחים בצפון. <b>זֶה גְּבוּל בְּנֵי יְהוּדָה סָבִיב לְמִשְׁפְּחֹתָם.</b>
(יג) לאחר תיאור הגבולות המקיפים את נחלת יהודה בא פירוט עריה, הנפתח במה שמסופר לעיל: <b>וּלְכָלֵב בֶּן יְפֻנֶּה נָתַן חֵלֶק בְּתוֹךְ בְּנֵי יְהוּדָה אֶל</b>, על <b>פִּי ה' לִיהוֹשֻׁעַ אֶת קִרְיַת אַרְבַּע אֲבִי הָעֲנָק</b>, הגדול שבענקים. ואולי היה אב לשלושת הענקים שיוזכרו בסמוך, או אב לאביהם – הָעֲנָק. ושמא על שם ארבעת הענקים הללו נקרא כך ונקראה הקריה 'קרית ארבע', <b>הִיא חֶבְרוֹן.</b>
(יד) <b>וַיֹּרֶשׁ מִשָּׁם כָּלֵב אֶת שְׁלוֹשָׁה בְּנֵי הָעֲנָק</b> – <b>אֶת שֵׁשַׁי וְאֶת אֲחִימַן וְאֶת תַּלְמַי</b> שהיו <b>יְלִידֵי הָעֲנָק.</b>
(טו) <b>וַיַּעַל מִשָּׁם</b> כלב <b>אֶל יֹשְׁבֵי דְּבִר,</b> עיר סמוכה לחברון, אולי מצפון-מערב לה, <b>וְשֵׁם דְּבִר לְפָנִים קִרְיַת סֵפֶר.</b>
(טז) <b>וַיֹּאמֶר כָּלֵב:</b> מי <b>אֲשֶׁר יַכֶּה אֶת קִרְיַת סֵפֶר וּלְכָדָהּ</b> – <b>וְנָתַתִּי לוֹ אֶת עַכְסָה בִתִּי לְאִשָּׁה</b> כפרס. גם אם קרית ספר לא הייתה עיר גדולה, היא הייתה כנראה חשובה. ייתכן שלא עלה בידי כלב לארגן את צבאו בעצמו.
(יז) <b>וַיִּלְכְּדָהּ עָתְנִיאֵל בֶּן קְנַז</b> שהיה <b>אֲחִי כָלֵב.</b> ואכן, <b>וַיִּתֶּן לוֹ אֶת עַכְסָה בִתּוֹ לְאִשָּׁה.</b>
(יח) כאן מופיע סיפור צדדי, כעין מאמר מוסגר: <b>וַיְהִי בְּבוֹאָהּ,</b> כאשר עכסה באה אל עתניאל, אישהּ החדש, <b>וַתְּסִיתֵהוּ לִשְׁאוֹל</b>, לבקש <b>מֵאֵת אָבִיהָ שָׂדֶה.</b> היא לא חשבה שראוי שהיא תעשה זאת בעצמה או בזכות עצמה לבד. ייתכן שעתניאל חשב שלא מגיע לו שדה נוסף, מאחר שקיבל את הבת לאשה, ואולי גם נחלה אחרת. משום כך, בבואם לבקר את כלב – שהיה ראש המשפחה – <b>וַתִּצְנַח</b>, רכנה או הפילה את עצמה <b>מֵעַל הַחֲמוֹר,</b> וכרעה על ברכיה. <b>וַיֹּאמֶר לָהּ כָּלֵב: מַה לָּךְ?</b> מה רצונך? ניכר שבאת לבקש ממני דבר.
(יט) <b>וַתֹּאמֶר: תְּנָה לִּי</b> תוספת <b>בְרָכָה, כִּי אֶרֶץ הַנֶּגֶב נְתַתָּנִי.</b> הקרקע שנתת לי יבשה, ואין בה די גשמים. <b>וְנָתַתָּה</b>, תן <b>לִי גֻּלֹּת</b>, מעיינות או מקורות <b>מָיִם. וַיִּתֶּן לָהּ אֵת גֻּלֹּת עִלִּיּוֹת וְאֵת גֻּלֹּת תַּחְתִּיּוֹת</b> שבדרום תחום העיר חברון.
(כ) <b>זֹאת נַחֲלַת מַטֵּה בְנֵי יְהוּדָה לְמִשְׁפְּחֹתָם</b>. זוהי רשימת ערי שבט יהודה המחולקת לאזורים ולגושי יישוב בתוכם. ערים אחדות נזכרות במקומות אחרים כמקומות יישוב של ישראל:
(כא) <b>וַיִּהְיוּ הֶעָרִים מִקְצֵה לְמַטֵּה בְנֵי יְהוּדָה אֶל גְּבוּל אֱדוֹם בַּנֶּגְבָּה</b>, בדרום הארץ<b>: קַבְצְאֵל וְעֵדֶר וְיָגוּר</b>
(כב) <b>וְקִינָה וְדִימוֹנָה וְעַדְעָדָה</b>
(כג) <b>וְקֶדֶשׁ וְחָצוֹר וְיִתְנָן,</b>
(כד) <b>זִיף וָטֶלֶם וּבְעָלוֹת</b>
(כה) <b>וְחָצוֹר חֲדַתָּה</b>, אולי: חצור החדשה, להבדיל מזו הישנה, <b>וּקְרִיּוֹת, חֶצְרוֹן</b> המוזכרת למעלה בתיאור גבולות יהודה <b>הִיא חָצוֹר,</b>
(כו) <b>אֲמָם וּשְׁמַע וּמוֹלָדָה</b>
(כז) <b>וַחֲצַר גַּדָּה וְחֶשְׁמוֹן וּבֵית פָּלֶט</b>
(כח) <b>וַחֲצַר שׁוּעָל וּבְאֵר שֶׁבַע וּבִזְיוֹתְיָה,</b>
(כט) <b>בַּעֲלָה וְעִיִּים וָעָצֶם</b>
(ל) <b>וְאֶלְתּוֹלַד וּכְסִיל וְחָרְמָה</b>, אולי היא זו שנזכרת בזמן משה.
(לא) <b>וְצִקְלַג וּמַדְמַנָּה וְסַנְסַנָּה</b>
(לב) <b>וּלְבָאוֹת וְשִׁלְחִים וְעַיִן וְרִמּוֹן. כָּל</b> ה<b>עָרִים</b> שברשימה הזו – לאחר שנוציא מהן את אלו שייקח שבט שמעון – <b>עֶשְׂרִים וָתֵשַׁע, וְחַצְרֵיהֶן,</b> היישובים הפרוזים הקטנים, או: שטחים חקלאיים סביב העיר. אלה הם המקומות שהיו באזור הנגב.
(לג) <b>בַּשְּׁפֵלָה</b>, באזור המערבי הנמוך יותר שבנחלת יהודה – הערים <b>אֶשְׁתָּאוֹל וְצָרְעָה וְאַשְׁנָה</b>
(לד) <b>וְזָנוֹחַ וְעֵין גַּנִּים, תַּפּוּחַ וְהָעֵינָם,</b>
(לה) <b>יַרְמוּת וַעֲדֻלָּם, שׂוֹכֹה וַעֲזֵקָה.</b> רוב הערים הללו מופיעות רק כאן, אך חלקן – כגון עדולם או עזקה – התקיימו במשך דורות רבים.
(לו) <b>וְשַׁעֲרַיִם וַעֲדִיתַיִם וְהַגְּדֵרָה וּגְדֵרֹתָיִם</b> – <b>עָרִים אַרְבַּע עֶשְׂרֵה וְחַצְרֵיהֶן.</b> זהו גוש אחד של ערים בשפלת יהודה. וקבוצת ערים נוספת:
(לז) <b>צְנָן וַחֲדָשָׁה</b> <b>וּמִגְדַּל גָּד</b>
(לח) <b>וְדִלְעָן וְהַמִּצְפֶּה וְיָקְתְאֵל,</b>
(לט) <b>לָכִישׁ וּבָצְקַת וְעֶגְלוֹן</b>
(מ) <b>וְכַבּוֹן וְלַחְמָס וְכִתְלִישׁ</b>. ייתכן שאלו הם שמות שאינם שמיים, חוריים או פלשתיים.
(מא) <b>וּגְדֵרוֹת, בֵּית דָּגוֹן וְנַעֲמָה וּמַקֵּדָה</b> – <b>עָרִים שֵׁשׁ עֶשְׂרֵה וְחַצְרֵיהֶן</b>. גוש ערים נוסף:
(מב) <b>לִבְנָה וָעֶתֶר וְעָשָׁן</b>
(מג) <b>וְיִפְתָּח וְאַשְׁנָה וּנְצִיב</b>
(מד) <b>וּקְעִילָה</b>, עיר בעלת חשיבות, <b>וְאַכְזִיב וּמָרֵאשָׁה</b>, המוזכרת בספרי הנביאים ובכתובים, והידועה גם באזכוריה בכתובות שונות ובחפירות שבוצעו בה. בסך הכול <b>עָרִים תֵּשַׁע וְחַצְרֵיהֶן.</b> קבוצה נוספת:
(מה) <b>עֶקְרוֹן וּבְנֹתֶיהָ</b>, הערים הקטנות שסביבה, <b>וַחֲצֵרֶיהָ,</b>
(מו) <b>מֵעֶקְרוֹן וָיָמָּה, כֹּל אֲשֶׁר עַל יַד אַשְׁדּוֹד וְחַצְרֵיהֶן:</b>
(מז) <b>אַשְׁדּוֹד, בְּנוֹתֶיהָ וַחֲצֵרֶיהָ; עַזָּה, בְּנוֹתֶיהָ וַחֲצֵרֶיהָ; עַד נַחַל מִצְרָיִם וְהַיָּם הַגָּדוֹל וּגְבוּל.</b> הגבול מגיע לים הגדול וכולל גם את השטח הסמוך לו.
(מח) מרשימת הערים שבשפלת החוף אל ערי ההר: <b>וּבָהָר</b> – <b>שָׁמִיר וְיַתִּיר וְשׂוֹכֹה</b>
(מט) <b>וְדַנָּה וְקִרְיַת סַנָּה הִיא דְבִר;</b>
(נ) <b>וַעֲנָב וְאֶשְׁתְּמֹה וְעָנִים</b>
(נא) <b>וְגֹשֶׁן וְחֹלֹן</b>, שאינה חולון שבימינו, <b>וְגִלֹה</b>, שאנשיה הגילונים ייזכרו בהמשך – <b>עָרִים אַחַת עֶשְׂרֵה וְחַצְרֵיהֶן.</b> מקבץ נוסף:
(נב) <b>אֲרַב וְרוּמָה וְאֶשְׁעָן</b>
(נג) <b>וְיָנוּם וּבֵית תַּפּוּחַ וַאֲפֵקָה</b>
(נד) <b>וְחֻמְטָה וְקִרְיַת אַרְבַּע הִיא חֶבְרוֹן, וְצִיעֹר</b> – <b>עָרִים תֵּשַׁע וְחַצְרֵיהֶן.</b>
(נה) <b>מָעוֹן, כַּרְמֶל וָזִיף וְיוּטָּה</b>
(נו) <b>וְיִזְרְעֶאל</b> שבארץ יהודה, שאינה יזרעאל שבצפון, <b>וְיָקְדְעָם וְזָנוֹחַ,</b>
(נז) <b>הַקַּיִן, גִּבְעָה וְתִמְנָה</b> – <b>עָרִים עֶשֶׂר וְחַצְרֵיהֶן.</b>
(נח) <b>חַלְחוּל, בֵּית צוּר</b>, שנזכרה גם בזמן מלחמות החשמונאים, <b>וּגְדוֹר</b>
(נט) <b>וּמַעֲרָת וּבֵית עֲנוֹת וְאֶלְתְּקֹן</b> – <b>עָרִים שֵׁשׁ וְחַצְרֵיהֶן.</b>
(ס) <b>קִרְיַת בַּעַל הִיא קִרְיַת יְעָרִים.</b> ייתכן ששינו את שמה של העיר, כדי שלא תיקרא על שם האליל בעל. <b>וְהָרַבָּה</b>, שהייתה עיר גדולה – <b>עָרִים שְׁתַּיִם וְחַצְרֵיהֶן.</b>
(סא) <b>בַּמִּדְבָּר</b>, חלקו של מדבר יהודה הסמוך לים המלח – <b>בֵּית הָעֲרָבָה, מִדִּין וּסְכָכָה</b>
(סב) <b>וְהַנִּבְשָׁן וְעִיר הַמֶּלַח</b>, שאולי הייתה סמוכה לסדום ולכן נקראה כך, <b>וְעֵין גֶּדִי</b>, שנזכרה פעמים רבות, ומסתבר שהיום היא ממוקמת באותו נווה מדבר, לא רחוק מחוף ים המלח – <b>עָרִים שֵׁשׁ וְחַצְרֵיהֶן.</b>
(סג) <b>וְאֶת הַיְבוּסִי, יוֹשְׁבֵי יְרוּשָׁלִַם</b>, שחלק ממנה בנחלת יהודה שבהר, <b>לֹא יָכְלוּ בְנֵי יְהוּדָה לְהוֹרִישָׁם. וַיֵּשֶׁב הַיְבוּסִי אֶת</b>, עם <b>בְּנֵי יְהוּדָה בִּירוּשָׁלִַם עַד הַיּוֹם הַזֶּה,</b> עד זמנו של דוד המלך. בתקופת השופטים הייתה ירושלים עדיין עיר יבוסית שלא הייתה כנועה לחלוטין לישראל.
<h2>פרק טז</h2>
(א) הנחלה השנייה שסומנה בגבולותיה ועלתה בגורל הייתה נחלתם של בני יוסף. <b>וַיֵּצֵא הַגּוֹרָל לִבְנֵי יוֹסֵף: מִ</b>חלק ה<b>יַּרְדֵּן</b> הסמוך ל<b>ירִיחוֹ</b> עד <b>לְמֵי יְרִיחוֹ</b>, מעיינה של יריחו <b>מִזְרָחָה</b>, למזרח הנחלה. מקטע זה מתחיל קו הגבול מערבה; אל <b>הַמִּדְבָּר</b> הגבול <b>עֹלֶה מִירִיחוֹ בָּהָר</b> אל <b>בֵּית אֵל.</b>
(ב) <b>וְיָצָא מִבֵּית אֵל לוּזָה,</b> ללוז. מכאן שלוז ובית-אל לא נתפסו כעיר אחת ממש, אלא הן ערים סמוכות זו לזו. <b>וְעָבַר אֶל גְּבוּל</b> משפחת <b>הָאַרְכִּי עֲטָרוֹת.</b>
(ג) <b>וְיָרַד יָמָּה</b>, מערבה <b>אֶל גְּבוּל הַיַּפְלֵטִי עַד גְּבוּל בֵּית חוֹרֹן תַּחְתּוֹן וְעַד גָּזֶר, וְהָיוּ תֹצְאֹתָיו יָמָּה,</b> הגבול ממשיך עד הים, ובו מסתיים קו הגבול הדרומי של בני יוסף.
(ד) <b>וַיִּנְחֲלוּ בְנֵי יוֹסֵף</b> נחלות סמוכות לשני השבטים <b>מְנַשֶּׁה וְאֶפְרָיִם.</b>
(ה) <b>וַיְהִי גְּבוּל</b>, תחום <b>בְּנֵי אֶפְרַיִם לְמִשְׁפְּחֹתָם: וַיְהִי</b> קו <b>גְּבוּל נַחֲלָתָם מִזְרָחָה</b> – מ<b>עַטְרוֹת אַדָּר עַד בֵּית חוֹרֹן עֶלְיוֹן</b> בצפון-מזרח.
(ו) <b>וְיָצָא</b> משם <b>הַגְּבוּל הַיָּמָּה,</b> למערב <b>הַמִּכְמְתָת מִצָּפוֹן, וְנָסַב</b>, פנה, או: הקיף <b>הַגְּבוּל מִזְרָחָה תַּאֲנַת שִׁלֹה, וְעָבַר אוֹתוֹ</b> – את תאנת שִׁלֹה <b>מִמִּזְרַח</b> ל<b>יָנוֹחָה.</b>
(ז) <b>וְיָרַד מִיָּנוֹחָה עֲטָרוֹת וְנַעֲרָתָה,</b> נערה, הנקראת גם 'נערן', <b>וּפָגַע בִּירִיחוֹ וְיָצָא</b> שוב אל <b>הַיַּרְדֵּן.</b> זהו היקף גבול אפרים במזרח.
(ח) לשבט אפרים היה שטח גם בצד מערב. <b>מִתַּפּוּחַ</b>, עיר בגבול מנשה השייכת לאפרים, מדרום למכמתת <b>יֵלֵךְ הַגְּבוּל יָמָּה</b>, למערב, אל <b>נַחַל קָנָה, וְהָיוּ תֹצְאֹתָיו הַיָּמָּה</b>, סופו בים התיכון. <b>זֹאת נַחֲלַת מַטֵּה בְנֵי אֶפְרַיִם לְמִשְׁפְּחֹתָם.</b>
(ט) <b>ו</b>נוסף לכך, גם <b>הֶעָרִים הַמִּבְדָּלוֹת</b>, המובדלות מהשטח המתוחם יינתנו <b>לִבְנֵי אֶפְרַיִם בְּתוֹךְ נַחֲלַת בְּנֵי מְנַשֶּׁה, כָּל הֶעָרִים וְחַצְרֵיהֶן.</b> בין נחלות אפרים ומנשה לא היה גבול ברור. בתוך האזור שניתן לבני מנשה, שכנו ערים של בני אפרים.
(י) <b>וְלֹא הוֹרִישׁוּ</b> בני אפרים <b>אֶת הַכְּנַעֲנִי הַיּוֹשֵׁב בְּגָזֶר,</b> שהייתה עיר מבצר חשובה שלא נכבשה בידי ישראל. <b>וַיֵּשֶׁב הַכְּנַעֲנִי בְּקֶרֶב אֶפְרַיִם עַד הַיּוֹם הַזֶּה, וַיְהִי לְמַס עֹבֵד.</b> על יושבי גזר הכנענים הוטלה עבודת כפייה כדי שיוכלו להמשיך ולשבת בה בחסות אפרים.
<h2>פרק יז</h2>
(א) <b>וַיְהִי הַגּוֹרָל לְמַטֵּה מְנַשֶּׁה,</b> שזכה בחלק נוסף בעבר הירדן <b>כִּי הוּא בְּכוֹר יוֹסֵף, לְמָכִיר בְּכוֹר מְנַשֶּׁה אֲבִי</b>, ראש <b>הַגִּלְעָד</b> שבעבר הירדן המזרחי, <b>כִּי הוּא הָיָה אִישׁ מִלְחָמָה, וַיְהִי לוֹ הַגִּלְעָד וְהַבָּשָׁן.</b>
(ב) <b>וַיְהִי</b> הגורל <b>לִבְנֵי מְנַשֶּׁה הַנּוֹתָרִים לְמִשְׁפְּחֹתָם: לִבְנֵי אֲבִיעֶזֶר וְלִבְנֵי חֵלֶק וְלִבְנֵי אַשְׂרִיאֵל וְלִבְנֵי שֶׁכֶם וְלִבְנֵי חֵפֶר וְלִבְנֵי שְׁמִידָע</b> – <b>אֵלֶּה בְּנֵי מְנַשֶּׁה בֶן יוֹסֵף הַזְּכָרִים לְמִשְׁפְּחֹתָם,</b> שכל אחד מהם היה ראש משפחה.
(ג) <b>וְלִצְלָפְחָד בֶּן חֵפֶר בֶּן גִּלְעָד בֶּן מָכִיר בֶּן מְנַשֶּׁה לֹא הָיוּ לוֹ בָּנִים כִּי אִם בָּנוֹת, וְאֵלֶּה שְׁמוֹת בְּנֹתָיו: מַחְלָה וְנֹעָה, חָגְלָה, מִלְכָּה וְתִרְצָה.</b>
(ד) <b>וַתִּקְרַבְנָה לִפְנֵי אֶלְעָזָר הַכֹּהֵן וְלִפְנֵי יְהוֹשֻׁעַ בִּן נוּן וְלִפְנֵי הַנְּשִׂיאִים לֵאמֹר: ה' צִוָּה אֶת מֹשֶׁה לָתֶת לָנוּ נַחֲלָה בְּתוֹךְ אַחֵינוּ,</b> בני שבטנו, או: אחי אבינו. בנות צלפחד זכו בנחלת אביהן, שמת במדבר. הן צֻוו להינשא לבני שבטן כדי שנחלתן תישאר בתוך שבט מנשה, ואכן נישאו לבני דודיהן. עתה באו לתבוע את נחלת אביהן נוסף על נחלתן שמצד בעליהן. <b>וַיִּתֵּן לָהֶם אֶל</b>, על <b>פִּי ה' נַחֲלָה בְּתוֹךְ אֲחֵי אֲבִיהֶן.</b>
(ה) <b>וַיִּפְּלוּ חַבְלֵי</b>, חלקי ארץ <b>מְנַשֶּׁה</b> – <b>עֲשָׂרָה, לְבַד מֵאֶרֶץ הַגִּלְעָד וְהַבָּשָׁן אֲשֶׁר מֵעֵבֶר לַיַּרְדֵּן.</b>
(ו) <b>כִּי בְּנוֹת</b> צלפחד משבט <b>מְנַשֶּׁה נָחֲלוּ נַחֲלָה בְּתוֹךְ בָּנָיו.</b> כך נוספו ארבעה חבלי ארץ על ששת חבלי משפחות מנשה. <b>וְאֶרֶץ הַגִּלְעָד הָיְתָה לִבְנֵי מְנַשֶּׁה הַנּוֹתָרִים,</b> מאותן משפחות.
(ז) <b>וַיְהִי גְבוּל מְנַשֶּׁה</b> בארץ כנען <b>מ</b>גבול <b>אָשֵׁר</b> אל <b>הַמִּכְמְתָת אֲשֶׁר עַל פְּנֵי שְׁכֶם, וְהָלַךְ הַגְּבוּל אֶל הַיָּמִין, אֶל יֹשְׁבֵי עֵין תַּפּוּחַ.</b>
(ח) <b>לִמְנַשֶּׁה הָיְתָה אֶרֶץ תַּפּוּחַ</b>, השדות שמסביב, <b>וְ</b>אילו <b>תַפּוּחַ</b> עצמה הייתה <b>אֶל,</b> על יד <b>גְּבוּל מְנַשֶּׁה לִבְנֵי אֶפְרָיִם.</b> כפי שכבר נאמר, כיוון שבני מנשה ובני אפרים באים משבט אחד – יוסף, היו נחלותיהם מעורבבות מעט.
(ט) <b>וְיָרַד הַגְּבוּל נַחַל קָנָה, נֶגְבָּה לַנַּחַל</b> היו ה<b>עָרִים הָאֵלֶּה</b> הנמצאות שם – <b>לְאֶפְרַיִם,</b> מובדלות משאר נחלת אפרים <b>בְּתוֹךְ עָרֵי מְנַשֶּׁה. וּגְבוּל מְנַשֶּׁה</b> היה <b>מִצְּפוֹן לַנַּחַל, וַיְהִי תֹצְאֹתָיו הַיָּמָּה.</b>
(י) הרי שנחל קנה שימש כסימן גבול – <b>נֶגְבָּה לְאֶפְרַיִם וְצָפוֹנָה לִמְנַשֶּׁה. וַיְהִי הַיָּם גְּבוּלוֹ</b> של מנשה, <b>וּבְ</b>נחלת <b>אָשֵׁר יִפְגְּעוּן</b>, יגבלו אנשי מנשה <b>מִצָּפוֹן, וּבְיִשָּׂשכָר</b> יגבלו <b>מִמִּזְרָח.</b>
(יא) <b>וַיְהִי</b> חלק <b>לִמְנַשֶּׁה בְּיִשָּׂשכָר וּבְאָשֵׁר</b>. ערים מסוימות היו שייכות למנשה בשטחיהם של שבטים אחרים<b>: בֵּית שְׁאָן וּבְנוֹתֶיהָ וְיִבְלְעָם וּבְנוֹתֶיהָ וְאֶת יֹשְׁבֵי דֹאר וּבְנוֹתֶיהָ וְיֹשְׁבֵי עֵין דֹּר וּבְנֹתֶיהָ וְיֹשְׁבֵי תַעְנַךְ וּבְנֹתֶיהָ וְיֹשְׁבֵי מְגִדּוֹ וּבְנוֹתֶיהָ, שְׁלֹשֶׁת הַנָּפֶת,</b> המחוזות שהיו שם.
(יב) <b>וְלֹא יָכְלוּ בְּנֵי מְנַשֶּׁה לְהוֹרִישׁ</b>, לכבוש, לגרש את התושבים או להשמיד <b>אֶת</b> תושבי <b>הֶעָרִים</b> הבצורות <b>הָאֵלֶּה.</b> על כן – <b>וַיּוֹאֶל</b>, החליט, או: הוסיף <b>הַכְּנַעֲנִי לָשֶׁבֶת בָּאָרֶץ הַזֹּאת.</b>
(יג) <b>וַיְהִי כִּי חָזְקוּ בְּנֵי יִשְׂרָאֵל</b> לאחר זמן, <b>וַיִּתְּנוּ אֶת הַכְּנַעֲנִי לָמַס, וְהוֹרֵשׁ לֹא הוֹרִישׁוֹ.</b> הכנענים נשארו בתוך נחלת שבט מנשה במשך דורות רבים.
(יד) <b>וַיְדַבְּרוּ בְּנֵי יוֹסֵף אֶת</b>, עם <b>יְהוֹשֻׁעַ לֵאמֹר: מַדּוּעַ נָתַתָּה לִּי נַחֲלָה גּוֹרָל אֶחָד וְחֶבֶל אֶחָד?</b> נחלת מנשה ואפרים נפלה בגורל אחד, והייתה תחום אחד, שקו תיחום בלתי מוגדר עובר באמצעו. <b>וַ</b>הרי <b>אֲנִי עַם רָב עַד אֲשֶׁר</b>, מאחר ש<b>עַד כֹּה</b>, עתה <b>בֵּרְכַנִי ה',</b> והשטח אינו מספיק לנו.
(טו) <b>וַיֹּאמֶר אֲלֵיהֶם יְהוֹשֻׁעַ: אִם עַם רַב אַתָּה</b>, יש בידך כוח – <b>עֲלֵה לְךָ הַיַּעְרָה וּבֵרֵאתָ</b>, כרוֹת <b>לְךָ שָׁם</b> עצים, <b>בְּאֶרֶץ הַפְּרִזִּי וְהָרְפָאִים, כִּי</b>, אם <b>אָץ</b>, דחוק <b>לְךָ הַר אֶפְרָיִם.</b> מבחינת השטח יש לכם די מקום. אם אתם כה רבים שאתם זקוקים לאדמה חקלאית נוספת – בָּראו את היער והָכינו שם מקום מתאים.
(טז) <b>וַיֹּאמְרוּ בְּנֵי יוֹסֵף: לֹא יִמָּצֵא</b>, יספיק <b>לָנוּ הָהָר</b> – הר אפרים, <b>ו</b>באשר לעמק הסמוך – <b>רֶכֶב בַּרְזֶל</b> נמצא <b>בְּכָל הַכְּנַעֲנִי הַיֹּשֵׁב בְּאֶרֶץ הָעֵמֶק, לַאֲשֶׁר</b>, למי ש<b>בְּבֵית שְׁאָן וּבְנוֹתֶיהָ וְלַאֲשֶׁר בְּעֵמֶק יִזְרְעֶאל.</b> באזורים הללו יושבים כנענים מצוידים ברכב ברזל, ואִתם איננו מסוגלים להתמודד.
(יז) <b>וַיֹּאמֶר יְהוֹשֻׁעַ אֶל בֵּית יוֹסֵף, לְאֶפְרַיִם וְלִמְנַשֶּׁה לֵאמֹר: עַם רַב אַתָּה, וְכֹחַ גָּדוֹל לָךְ, לֹא יִהְיֶה לְךָ גּוֹרָל אֶחָד,</b> מצומצם,
(יח) <b>כִּי</b> באפשרותך להרחיבו – <b>הַר יִהְיֶה לָּךְ, כִּי יַעַר הוּא, וּבֵרֵאתוֹ, וְהָיָה לְךָ תֹּצְאֹתָיו,</b> ותקבל את גבולותיו. יתרה מזו, <b>כִּי תוֹרִישׁ אֶת הַכְּנַעֲנִי כִּי</b>, אף ש<b>רֶכֶב בַּרְזֶל לוֹ</b> ו<b>כִי חָזָק הוּא.</b> מכיוון שאתם עם רב השולט על ההר, בסופו של דבר תתגברו על הכנענים ותתפשטו בארץ למרות מרכבות הברזל שלהם. לכן אין סיבה לתת לכם נחלה נוספת.
<h2>פרק יח</h2>
(א) <b>וַיִּקָּהֲלוּ כָּל עֲדַת בְּנֵי יִשְׂרָאֵל</b> ב<b>שִׁלֹה.</b> מחנה ישראל המרכזי עבר מהגלגל לשילה. <b>וַיַּשְׁכִּינוּ שָׁם אֶת אֹהֶל מוֹעֵד.</b> כפי הנראה, האוהל שעמד בשילה היה מוקף במבנה אבנים וקורָה ביריעות המשכן. וכך נשאר המשכן עד סוף תקופת השופטים. <b>וְהָאָרֶץ נִכְבְּשָׁה לִפְנֵיהֶם.</b> אף שלא כל הארץ נכבשה לפניהם בפועל, ושררה שביתת נשק ממושכת עם מקצת מן הכנענים, שחיו בצדם, הכיבוש הסתיים, משום שכבר לא היה מי שיכול היה להתמודד כנגדם.
(ב) <b>וַיִּוָּתְרוּ בִּבְנֵי יִשְׂרָאֵל אֲשֶׁר לֹא חָלְקוּ אֶת נַחֲלָתָם</b> – <b>שִׁבְעָה שְׁבָטִים.</b>
(ג) <b>וַיֹּאמֶר יְהוֹשֻׁעַ אֶל בְּנֵי יִשְׂרָאֵל: עַד אָנָה</b>, מתי <b>אַתֶּם מִתְרַפִּים לָבוֹא לָרֶשֶׁת אֶת הָאָרֶץ אֲשֶׁר נָתַן לָכֶם ה' אֱלֹהֵי אֲבוֹתֵיכֶם?!</b> הרי שבעה שבטים עדיין לא התיישבו במקומם, ועל כן מקומות רבים עדיין לא נכבשו.
(ד) <b>הָבוּ לָכֶם שְׁלֹשָׁה אֲנָשִׁים ל</b>כל <b>שָּׁבֶט וְאֶשְׁלָחֵם, וְיָקֻמוּ וְיִתְהַלְּכוּ בָאָרֶץ וְיִכְתְּבוּ אוֹתָהּ לְפִי נַחֲלָתָם</b>, בהתאם לצרכים ולאפשרויות הנחלה שלהם, <b>וְיָבֹאוּ אֵלָי</b> לדווח את אשר מצאו.
(ה) <b>וְהִתְחַלְּקוּ</b>, חַלקו <b>אֹתָהּ לְשִׁבְעָה חֲלָקִים; יְהוּדָה יַעֲמֹד,</b> יישאר <b>עַל גְּבוּלוֹ מִנֶּגֶב.</b> נראה ששבט יהודה קיבל את נחלתו זו בגלל כלב, שכבר נחל חלק בדרום הארץ, <b>וּבֵית יוֹסֵף יַעַמְדוּ עַל גְּבוּלָם מִצָּפוֹן</b> לשבט יהודה, אם כי נותר ביניהם שטח פנוי. מְדוּ עַל גְּבוּלָם מִצָּפוֹן
(ו) <b>וְאַתֶּם תִּכְתְּבוּ אֶת הָאָרֶץ</b> ותחלקוה ל<b>שִׁבְעָה חֲלָקִים וַהֲבֵאתֶם אֵלַי הֵנָּה</b> את הכתוב, <b>וְיָרִיתִי לָכֶם</b>, אשליך למענכם <b>גּוֹרָל פֹּה</b>, בשילה <b>לִפְנֵי ה' אֱלֹהֵינוּ,</b> ובכך יקבל כל שבט את נחלתו.
(ז) רק שבעה חלקים הוזכרו <b>כִּי אֵין חֵלֶק לַלְוִיִּם בְּקִרְבְּכֶם, כִּי כְהֻנַּת ה'</b>, שירותו של השבט היא <b>נַחֲלָתוֹ</b> לדורות, ואין לו נחלת אדמה. <b>ו</b>נוסף לכך, <b>גָד וּרְאוּבֵן וַחֲצִי שֵׁבֶט הַמְנַשֶּׁה לָקְחוּ נַחֲלָתָם מֵעֵבֶר לַיַּרְדֵּן מִזְרָחָה, אֲשֶׁר נָתַן לָהֶם מֹשֶׁה עֶבֶד ה',</b> וכיוון שיהודה ויוסף כבר נחלו – נותרו עוד שבעה שבטים.
(ח) <b>וַיָּקֻמוּ הָאֲנָשִׁים וַיֵּלֵכוּ. וַיְצַו יְהוֹשֻׁעַ אֶת הַהֹלְכִים לִכְתֹּב אֶת הָאָרֶץ</b> ככל דבריו הקודמים אל בני ישראל <b>לֵאמֹר: לְכוּ וְהִתְהַלְּכוּ בָאָרֶץ וְכִתְבוּ אוֹתָהּ וְשׁוּבוּ אֵלַי, וּפֹה אַשְׁלִיךְ לָכֶם גּוֹרָל לִפְנֵי ה' בְּשִׁלֹה.</b>
(ט) <b>וַיֵּלְכוּ הָאֲנָשִׁים וַיַּעַבְרוּ בָאָרֶץ וַיִּכְתְּבוּהָ לֶעָרִים.</b> הם ערכו את רשימת שמות הערים, וכנראה גם כתבו את גודלן. לפי רשימה בסיסית זו חילקו את הארץ <b>לְשִׁבְעָה חֲלָקִים, עַל סֵפֶר. וַיָּבֹאוּ אֶל יְהוֹשֻׁעַ אֶל הַמַּחֲנֶה</b> המרכזי שב<b>שִׁלֹה.</b>
(י) <b>וַיַּשְׁלֵךְ לָהֶם יְהוֹשֻׁעַ גּוֹרָל בְּשִׁלֹה לִפְנֵי ה',</b> מול המשכן, <b>וַיְחַלֶּק שָׁם יְהוֹשֻׁעַ אֶת הָאָרֶץ לִבְנֵי יִשְׂרָאֵל כְּמַחְלְקֹתָם,</b> כחלוקתם של השליחים.
(יא) <b>וַיַּעַל</b> תחילה <b>גּוֹרַל מַטֵּה בְנֵי בִנְיָמִן לְמִשְׁפְּחֹתָם. וַיֵּצֵא גְּבוּל</b>, תחום <b>גּוֹרָלָם</b> בשטח הפנוי ש<b>בֵּין בְּנֵי יְהוּדָה וּבֵין בְּנֵי יוֹסֵף.</b>
(יב) <b>וַיְהִי לָהֶם</b> קו <b>הַגְּבוּל לִפְאַת צָפוֹנָה, מִן הַיַּרְדֵּן</b> שבמזרח, <b>וְעָלָה הַגְּבוּל אֶל כֶּתֶף</b>, קצה <b>יְרִיחוֹ מִצָּפוֹן</b> לעיר <b>וְעָלָה</b> הגבול <b>בָהָר יָמָּה,</b> מערבה, <b>וְהָיוּ תֹּצְאֹתָיו</b>, קצהו <b>מִדְבַּרָה</b>, מדבר <b>בֵּית אָוֶן.</b>
(יג) <b>וְעָבַר מִשָּׁם הַגְּבוּל לוּזָה, אֶל כֶּתֶף לוּזָה נֶגְבָּה,</b> אל צדה הדרומי של כתף לוז, <b>הִיא בֵּית אֵל.</b> לוז ובית-אל היו כנראה קרובות זו לזו אם כי לא היו זהות. ו<b>ְיָרַד הַגְּבוּל עַטְרוֹת אַדָּר,</b> ומשם <b>עַל הָהָר אֲשֶׁר מִנֶּגֶב לְבֵית חֹרוֹן תַּחְתּוֹן.</b>
(יד) <b>וְתָאַר</b>, הסתובב <b>הַגְּבוּל וְנָסַב לִפְאַת יָם</b>, הגבול נמשך בצד מערב <b>נֶגְבָּה, מִן הָהָר אֲשֶׁר עַל פְּנֵי בֵית חֹרוֹן נֶגְבָּה,</b> מדרום לבית חורון, <b>וְהָיוּ תֹצְאֹתָיו אֶל</b>, ליד <b>קִרְיַת בַּעַל, הִיא קִרְיַת יְעָרִים,</b> שהייתה <b>עִיר בְּנֵי יְהוּדָה. זֹאת פְּאַת יָם.</b> נחלת בנימין גבלה בחלקה הדרומי עם יהודה, כך שערי יהודה הצפוניות סימנו את גבולותיה.
(טו) <b>וּפְאַת נֶגְבָּה: מִקְצֵה קִרְיַת יְעָרִים וְיָצָא הַגְּבוּל יָמָּה</b>, ממערב לקרית יערים <b>וְיָצָא אֶל מַעְיַן מֵי נֶפְתּוֹחַ.</b>
(טז) <b>וְיָרַד הַגְּבוּל אֶל קְצֵה הָהָר אֲשֶׁר עַל פְּנֵי גֵּי בֶן הִנֹּם אֲשֶׁר בְּעֵמֶק רְפָאִים צָפוֹנָה,</b> מצפון לעמק, <b>וְיָרַד גֵּי הִנֹּם אֶל כֶּתֶף הַיְבוּסִי</b>, שכפי הנראה הוא הר ציון של ימינו, <b>נֶגְבָּה, וְיָרַד</b> ל<b>עֵין רֹגֵל.</b> שבט בנימין קיבל אפוא לפחות חלק מהר המוריה.
(יז) <b>וְתָאַר</b>, הגבול התעקל <b>מִצָּפוֹן</b>, צפונה <b>וְיָצָא עֵין שֶׁמֶשׁ, וְיָצָא אֶל גְּלִילוֹת</b>, הוא הגלגל <b>אֲשֶׁר נֹכַח מַעֲלֵה אֲדֻמִּים, וְיָרַד</b> למקום שנקרא <b>אֶבֶן בֹּהַן בֶּן רְאוּבֵן.</b>
(יח) <b>וְעָבַר אֶל כֶּתֶף</b>, הקצה ש<b>מוּל הָעֲרָבָה צָפוֹנָה וְיָרַד הָעֲרָבָתָה,</b> עד הערבה.
(יט) <b>וְעָבַר הַגְּבוּל אֶל כֶּתֶף בֵּית חָגְלָה צָפוֹנָה,</b> אל צדו הצפוני של כתף בית חגלה, <b>וְהָיוּ תֹּצְאוֹת הַגְּבוּל אֶל לְשׁוֹן יָם הַמֶּלַח צָפוֹנָה, אֶל קְצֵה הַיַּרְדֵּן נֶגְבָּה,</b> הקצה הדרומי. <b>זֶה גְּבוּל נֶגֶב,</b> דרום של שבט בנימין.
(כ) <b>וְהַיַּרְדֵּן יִגְבֹּל אֹתוֹ</b> – את שבט בנימין <b>לִפְאַת קֵדְמָה,</b> ממזרח. <b>זֹאת נַחֲלַת בְּנֵי בִנְיָמִן לִגְבוּלֹתֶיהָ סָבִיב לְמִשְׁפְּחֹתָם.</b>
(כא) <b>וְהָיוּ הֶעָרִים לְמַטֵּה בְּנֵי בִנְיָמִן לְמִשְׁפְּחוֹתֵיהֶם: יְרִיחוֹ וּבֵית חָגְלָה וְעֵמֶק קְצִיץ</b>
(כב) <b>וּבֵית הָעֲרָבָה וּצְמָרַיִם וּבֵית אֵל</b>
(כג) <b>וְהָעַוִּים וְהַפָּרָה וְעָפְרָה</b>
(כד) <b>וּכְפַר הָעַמֹּנָה וְהָעָפְנִי וָגָבַע.</b> בסך הכול – <b>עָרִים שְׁתֵּים עֶשְׂרֵה וְחַצְרֵיהֶן.</b> וכמו כן,
(כה) <b>גִּבְעוֹן וְהָרָמָה וּבְאֵרוֹת</b> הופכות להיות ערי שבט בנימין. כאמור, גבעון הייתה מיושבת, אלא שיושביה היו כפופים לישראל.
(כו) <b>וְהַמִּצְפֶּה וְהַכְּפִירָה וְהַמֹּצָה</b>, אולי מוצא של היום
(כז) <b>וְרֶקֶם וְיִרְפְּאֵל וְתַרְאֲלָה</b>
(כח) <b>וְצֵלַע הָאֶלֶף</b>, מקום גבוה, אולי 'העופל', <b>וְהַיְבוּסִי,</b> ש<b>הִיא יְרוּשָׁלִַם,</b> וכן <b>גִּבְעַת קִרְיַת.</b> כל אלה – <b>עָרִים אַרְבַּע עֶשְׂרֵה וְחַצְרֵיהֶן. זֹאת נַחֲלַת בְּנֵי בִנְיָמִן לְמִשְׁפְּחֹתָם.</b>
<h2>פרק יט</h2>
(א) <b>וַיֵּצֵא הַגּוֹרָל הַשֵּׁנִי</b> מתוך שבעת הגורלות שהשליך יהושע בשילה, <b>לְשִׁמְעוֹן. לְמַטֵּה בְנֵי שִׁמְעוֹן לְמִשְׁפְּחוֹתָם.</b> נחלתם חולקה למשפחות משפחות. <b>וַיְהִי נַחֲלָתָם</b> ערים <b>בְּתוֹךְ נַחֲלַת בְּנֵי יְהוּדָה.</b>
(ב) <b>וַיְהִי לָהֶם בְּנַחֲלָתָם</b> – הערים <b>בְּאֵר שֶׁבַע</b>, הידועה כעיר חשובה, <b>וְשֶׁבַע וּמוֹלָדָה</b>
(ג) <b>וַחֲצַר שׁוּעָל וּבָלָה וָעָצֶם</b>
(ד) <b>וְאֶלְתּוֹלַד וּבְתוּל וְחָרְמָה</b>
(ה) <b>וְצִקְלַג</b>, שלאחר זמן עברה מידי הפלשתים להיות נחלת מלכי יהודה, <b>וּבֵית הַמַּרְכָּבוֹת וַחֲצַר סוּסָה</b>
(ו) <b>וּבֵית לְבָאוֹת וְשָׁרוּחֶן</b>. בסך הכול בחבל זה היו <b>עָרִים שְׁלֹשׁ עֶשְׂרֵה וְחַצְרֵיהֶן.</b>
(ז) ונוספו עליהן – <b>עַיִן, רִמּוֹן וָעֶתֶר וְעָשָׁן</b> – <b>עָרִים אַרְבַּע וְחַצְרֵיהֶן.</b>
(ח) <b>וְכָל הַחֲצֵרִים</b>, יישובי פרזות קטנים <b>אֲשֶׁר סְבִיבוֹת הֶעָרִים הָאֵלֶּה,</b> שהיו בעיקרן בצורות, <b>עַד בַּעֲלַת בְּאֵר</b> ו<b>רָאמַת נֶגֶב. זֹאת נַחֲלַת מַטֵּה בְנֵי שִׁמְעוֹן לְמִשְׁפְּחֹתָם.</b>
(ט) <b>מֵחֶבֶל בְּנֵי יְהוּדָה</b> הייתה <b>נַחֲלַת בְּנֵי שִׁמְעוֹן, כִּי הָיָה חֵלֶק בְּנֵי יְהוּדָה רַב מֵהֶם,</b> גדול ביחס למספר האנשים. מכיוון שבני יהודה לא היו זקוקים לכל השטח – <b>וַיִּנְחֲלוּ בְנֵי שִׁמְעוֹן בְּתוֹךְ נַחֲלָתָם.</b> שמעון היה במשך הזמן שבט עצמאי, לא גדול או חשוב, ומקום מושבו היה בסביבת באר שבע ודרומה.
(י) מכאן – חוץ מן השבט האחרון – שבטים שיתנחלו בחבלי הארץ הצפוניים: <b>וַיַּעַל הַגּוֹרָל הַשְּׁלִישִׁי לִבְנֵי זְבוּלֻן לְמִשְׁפְּחֹתָם. וַיְהִי גְּבוּל נַחֲלָתָם עַד</b> היישוב <b>שָׂרִיד.</b>
(יא) <b>וְעָלָה גְבוּלָם לַיָּמָּה</b>, שם מקום, או: אגם <b>וּמַרְעֲלָה וּפָגַע בְּדַבָּשֶׁת, וּפָגַע אֶל הַנַּחַל אֲשֶׁר עַל פְּנֵי יָקְנְעָם,</b> מקומות שונים בגליל.
(יב) <b>וְשָׁב</b> הגבול <b>מִשָּׂרִיד קֵדְמָה</b> שהוא <b>מִזְרַח הַשֶּׁמֶשׁ עַל</b> יד <b>גְּבוּל כִּסְלֹת תָּבֹר,</b> הסמוך להר התבור או במעלה ההר, <b>וְיָצָא אֶל הַדָּבְרַת וְעָלָה יָפִיעַ.</b>
(יג) <b>וּמִשָּׁם עָבַר קֵדְמָה מִזְרָחָה גִּתָּה חֵפֶר</b>, לגת החפר <b>עִתָּה קָצִין</b>, לעת קצין <b>וְיָצָא</b> ל<b>רִמּוֹן הַמְּתֹאָר</b>, המסובב, או: הפונה אל <b>הַנֵּעָה,</b> שם מקום.
(יד) <b>וְנָסַב אֹתוֹ</b> – את התחום של הנעה <b>הַגְּבוּל מִצְּפוֹן חַנָּתֹן, וְהָיוּ תֹּצְאֹתָיו גֵּי יִפְתַּח אֵל,</b> אחד הגאיות שמצפון לשומרון לכיוון עמק יזרעאל. אלו הערים המסמנות את קו הגבול. בחלקו של זבולון נפלו גם ערים אחרות:
(טו) <b>וְקַטָּת וְנַהֲלָל וְשִׁמְרוֹן וְיִדְאֲלָה וּבֵית לָחֶם</b> הגלילית. בסך הכול – <b>עָרִים שְׁתֵּים עֶשְׂרֵה וְחַצְרֵיהֶן.</b>
(טז) <b>זֹאת נַחֲלַת בְּנֵי זְבוּלֻן לְמִשְׁפְּחוֹתָם, הֶעָרִים הָאֵלֶּה וְחַצְרֵיהֶן.</b> זבולון נחל בצפון וגבולו הגיע לים התיכון.
(יז) <b>לְיִשָּׂשכָר יָצָא הַגּוֹרָל הָרְבִיעִי, לִבְנֵי יִשָּׂשכָר לְמִשְׁפְּחוֹתָם.</b>
(יח) <b>וַיְהִי גְּבוּלָם</b> – <b>יִזְרְעֶאלָה</b>, אולי העיר יזרעאל הסמוכה לעמק יזרעאל, <b>וְהַכְּסוּלֹת וְשׁוּנֵם</b>
(יט) <b>וַחֲפָרַיִם וְשִׁיאֹן וַאֲנָחֲרַת</b>
(כ) <b>וְהָרַבִּית וְקִשְׁיוֹן וָאָבֶץ</b>
(כא) <b>וְרֶמֶת וְעֵין גַּנִּים וְעֵין חַדָּה וּבֵית פַּצֵּץ.</b>
(כב) <b>וּפָגַע הַגְּבוּל בְּתָבוֹר</b> כנראה מצפון <b>וְשַׁחֲצִימָה וּבֵית שֶׁמֶשׁ,</b> עיר נוספת בשם זה. <b>וְהָיוּ תֹּצְאוֹת</b>, סוף <b>גְּבוּלָם</b> נהר <b>הַיַּרְדֵּן</b> – בסך הכול <b>עָרִים שֵׁשׁ עֶשְׂרֵה וְחַצְרֵיהֶן.</b>
(כג) <b>זֹאת נַחֲלַת מַטֵּה בְנֵי יִשָּׂשכָר לְמִשְׁפְּחֹתָם, הֶעָרִים וְחַצְרֵיהֶן.</b> נחלתם נמצאת מצפון-מזרח לגבול בני מנשה.
(כד) <b>וַיֵצֵא הַגּוֹרָל הַחֲמִישִׁי לְמַטֵּה בְנֵי אָשֵׁר לְמִשְׁפְּחוֹתָם.</b>
(כה) <b>וַיְהִי גְּבוּלָם: חֶלְקַת וַחֲלִי וָבֶטֶן וְאַכְשָׁף</b> ְקַת וַחֲלִי וָבֶטֶן וְאַכְשָׁף
(כו) <b>וְאַלַמֶּלֶךְ וְעַמְעָד וּמִשְׁאָל, וּפָגַע בְּכַרְמֶל הַיָּמָּה</b>, גבולם המערבי של בני אשר מגיע עד לכרמל הסמוך לים. <b>וּבְשִׁיחוֹר לִבְנָת,</b> שהוא כנראה אחד הנחלים הנשפכים אל הים התיכון.
(כז) <b>וְשָׁב מִזְרַח הַשֶּׁמֶשׁ</b> אל <b>בֵּית דָּגֹן, וּפָגַע</b>, ופגש שם <b>בִּזְבֻלוּן ו</b>כן הוא פגש <b>בְגֵי יִפְתַּח אֵל צָפוֹנָה בֵּית הָעֵמֶק וּנְעִיאֵל, וְיָצָא</b> הגבול <b>אֶל כָּבוּל מִשְּׂמֹאל</b>
(כח) <b>וְעֶבְרֹן וּרְחֹב וְחַמּוֹן וְקָנָה עַד צִידוֹן רַבָּה</b> שבממלכת הצידונים, שמעולם לא הייתה מיושבת בפועל בבני אשר. גבול שבט אשר נמשך הרבה צפונה, אך לא היה זה גבול הנחלה הממשית שבני אשר קיבלו, אלא גבולותיה של הנחלה המיועדת להם.
(כט) <b>וְשָׁב הַגְּבוּל הָרָמָה וְעַד עִיר מִבְצַר צֹר</b> שבאותו האזור, <b>וְשָׁב הַגְּבוּל חֹסָה, וְהָיוּ תֹצְאֹתָיו הַיָּמָּה מֵחֶבֶל אַכְזִיבָה</b>, שעל חוף הים בגליל העליון
(ל) <b>וְעֻמָה וַאֲפֵק וּרְחֹב</b> – <b>עָרִים עֶשְׂרִים וּשְׁתַּיִם וְחַצְרֵיהֶן.</b>
(לא) <b>זֹאת נַחֲלַת מַטֵּה בְנֵי אָשֵׁר לְמִשְׁפְּחֹתָם, הֶעָרִים הָאֵלֶּה וְחַצְרֵיהֶן.</b> אשר שכן לאורך החוף הצפוני של הים התיכון.
(לב) <b>לִבְנֵי נַפְתָּלִי יָצָא הַגּוֹרָל הַשִּׁשִּׁי, לִבְנֵי נַפְתָּלִי לְמִשְׁפְּחֹתָם.</b>
(לג) <b>וַיְהִי גְבוּלָם מֵחֵלֶף,</b> <b>מֵאֵלוֹן בְּצַעֲנַנִּים</b>, שיוזכר בספר שופטים, <b>וַאֲדָמִי הַנֶּקֶב</b> <b>וְיַבְנְאֵל</b>, שאינה יבנאל שבגבול יהודה. ייתכן שיבנאל של היום נמצאת בסביבתה. <b>עַד לַקּוּם, וַיְהִי תֹצְאֹתָיו הַיַּרְדֵּן.</b>
(לד) <b>וְשָׁב הַגְּבוּל יָמָּה</b>, מערבה, <b>אַזְנוֹת תָּבוֹר.</b> התבור משמש נקודת מפגש של כמה נחלות. <b>וְיָצָא מִשָּׁם חוּקֹקָה</b>, לחוקוק <b>וּפָגַע בִּזְבֻלוּן מִנֶּגֶב.</b> גבולו הצפוני של זבולון פוגש בגבול הדרומי של נפתלי. <b>וּבְאָשֵׁר פָּגַע מִיָּם</b>, ממערב <b>וּבִיהוּדָה הַיַּרְדֵּן</b>, כינוי של הירדן או אזור מסוים בו, מ<b>מִזְרַח הַשָּׁמֶשׁ</b>
(לה) <b>וְעָרֵי מִבְצָר הַצִּדִּים</b>, שזהותן אינה ברורה – היו<b>: צֵר וְחַמַּת,</b> על שם המעיינות החמים, <b>רַקַּת וְכִנָּרֶת,</b> הסמוכות לכנרת.
(לו) <b>וַאֲדָמָה וְהָרָמָה וְחָצוֹר</b>, שאולי לא הייתה בשליטת השבט,
(לז) <b>וְקֶדֶשׁ</b>, שנקראה גם 'קֶדש נפתלי', להבדיל מ'קֶדש' שביהודה ומ'קֶדש' שביששכר, <b>וְאֶדְרֶעִי וְעֵין חָצוֹר</b>
(לח) <b>וְיִרְאוֹן וּמִגְדַּל אֵל, חֳרֵם וּבֵית עֲנָת וּבֵית שָׁמֶשׁ</b> שלישית. בסך הכול – <b>עָרִים תְּשַׁע עֶשְׂרֵה וְחַצְרֵיהֶן.</b>
(לט) <b>זֹאת נַחֲלַת מַטֵּה בְנֵי נַפְתָּלִי לְמִשְׁפְּחֹתָם, הֶעָרִים וְחַצְרֵיהֶן.</b> אחד הגבולות של שבט נפתלי מגיע לכנרת, ועיקר נחלתו מצפון-מערב לה, בגליל העליון המזרחי.
(מ) <b>לְמַטֵּה בְנֵי דָן לְמִשְׁפְּחֹתָם יָצָא הַגּוֹרָל הַשְּׁבִיעִי</b> והאחרון.
(מא) <b>וַיְהִי גְּבוּל נַחֲלָתָם צָרְעָה וְאֶשְׁתָּאוֹל</b>, הנזכרות בספר שופטים <b>וְעִיר שָׁמֶשׁ</b>
(מב) <b>וְשַׁעֲלַבִּין וְאַיָּלוֹן וְיִתְלָה</b>
(מג) <b>וְאֵילוֹן וְתִמְנָתָה וְעֶקְרוֹן</b>
(מד) <b>וְאֶלְתְּקֵה וְגִבְּתוֹן וּבַעֲלָת</b>
(מה) <b>וִיהֻד</b>, שאולי שכנה לא רחוק מיהוד של היום, <b>וּבְנֵי בְרַק</b>, שאיננה נמצאת בדיוק במקום שבו שוכנת העיר המכונה כך היום, אך גם היא באזור הגבעות והשפלה שבנחלת דן, מצפון-מערב לנחלת יהודה, <b>וְגַת רִמּוֹן.</b>
(מו) <b>וּ</b>גבולם כולל את <b>מֵי הַיַּרְקוֹן,</b> הנחל המכונה כך עדיין, <b>וְהָרַקּוֹן עִם הַגְּבוּל</b>, רצועת החוף <b>מוּל יָפוֹ.</b> שבט דן שכן מצפון-מערב ליהודה וממערב לבנימין.
(מז) <b>וַיֵּצֵא גְבוּל בְּנֵי דָן מֵהֶם,</b> הם לא שלטו בפועל בתחום המלא של נחלתם. כאן נזכר מאורע שיתרחש זמן רב לאחר מכן: <b>וַיַּעֲלוּ בְנֵי דָן וַיִּלָּחֲמוּ עִם לֶשֶׁם</b>, שנקראה גם 'לַיִש', עיר ששכנה קרוב לקצה הצפוני של הארץ, ובמקורה הייתה מיושבת בצידונים, <b>וַיִּלְכְּדוּ אוֹתָהּ, וַיַּכּוּ אוֹתָהּ לְפִי חֶרֶב, וַיִּרְשׁוּ אוֹתָהּ וַיֵּשְׁבוּ בָהּ.</b> כיוון ששטחים נרחבים היו מיושבים בידי ישראל, ועל חוף הים חיו הפלשתים, הרחיק דן בחיפושיו אחר נחלה אחרת, עד שמצא מקום שקט למדי שהיה בכוחו לכבוש וליישב. <b>וַיִּקְרְאוּ לְלֶשֶׁם דָּן, כְּשֵׁם דָּן אֲבִיהֶם.</b> מאותו זמן ואילך נקראה העיר 'דן', ושימשה נקודת ציון צפונית של ארץ ישראל.
(מח) <b>זֹאת נַחֲלַת מַטֵּה בְנֵי דָן לְמִשְׁפְּחֹתָם, הֶעָרִים הָאֵלֶּה וְחַצְרֵיהֶן.</b>
(מט) <b>וַיְכַלּוּ</b>, סיימו <b>לִנְחֹל אֶת הָאָרֶץ לִגְבוּלֹתֶיהָ, וַיִּתְּנוּ בְנֵי יִשְׂרָאֵל נַחֲלָה</b> מיוחדת <b>לִיהוֹשֻׁעַ בִּן נוּן בְּתוֹכָם</b> על כל פעולותיו וזכויותיו.
(נ) <b>עַל פִּי ה'</b>, שאלת אורים-ותומים וכיוצא בזה, <b>נָתְנוּ לוֹ אֶת הָעִיר אֲשֶׁר שָׁאָל</b> – <b>אֶת תִּמְנַת סֶרַח בְּהַר אֶפְרָיִם.</b> כיוון שהוא עצמו בא משבט אפרים, הוא בחר עיר קטנה בנחלת שבטו. <b>וַיִּבְנֶה אֶת הָעִיר וַיֵּשֶׁב בָּהּ</b> עם משפחתו.
(נא) לסיכום: <b>אֵלֶּה הַנְּחָלֹת אֲשֶׁר נִחֲלוּ</b>, הנחילו <b>אֶלְעָזָר הַכֹּהֵן וִיהוֹשֻׁעַ בִּן נוּן וְרָאשֵׁי הָאָבוֹת לְמַטּוֹת בְּנֵי יִשְׂרָאֵל בְּגוֹרָל בְּשִׁלֹה לִפְנֵי ה', פֶּתַח אֹהֶל מוֹעֵד.</b> חלוקה בסיסית זו של הארץ לנחלות נעשתה על פי ה' על ידי גורל. <b>וַיְכַלּוּ מֵחַלֵּק אֶת הָאָרֶץ.</b>
<h2>פרק כ</h2>
(א) <b>וַיְדַבֵּר ה' אֶל יְהוֹשֻׁעַ לֵאמֹר:</b>
(ב) <b>דַּבֵּר אֶל בְּנֵי יִשְׂרָאֵל לֵאמֹר: תְּנוּ לָכֶם אֶת עָרֵי הַמִּקְלָט אֲשֶׁר דִּבַּרְתִּי אֲלֵיכֶם בְּיַד</b>, באמצעות <b>מֹשֶׁה.</b>
(ג) ערי המקלט ישמשו <b>לָנוּס</b>, לברוח <b>שָׁמָּה רוֹצֵחַ, מַכֵּה נֶפֶשׁ בִּשְׁגָגָה בִּבְלִי דָעַת,</b> בלי כוונה. <b>וְהָיוּ</b> הערים הללו <b>לָכֶם לְמִקְלָט מִגֹּאֵל הַדָּם,</b> שבדרך כלל הוא קרובו של הנרצח הבא לנקום את דמו. כאן מובאים פרטים שאינם מופיעים בתורה לגבי ביצועו של הדבר:
(ד) <b>וְנָס</b> האיש שרצח בשגגה <b>אֶל אַחַת מֵהֶעָרִים הָאֵלֶּה. וְעָמַד פֶּתַח שַׁעַר הָעִיר, וְדִבֶּר בְּאָזְנֵי זִקְנֵי הָעִיר הַהִיא אֶת דְּבָרָיו.</b> הוא יספר להם מה עשה ויבקש מקלט. <b>וְאָסְפוּ</b>, יכניסו <b>אֹתוֹ הָעִירָה אֲלֵיהֶם, וְנָתְנוּ לוֹ מָקוֹם</b> לגור <b>וְיָשַׁב עִמָּם.</b>
(ה) <b>וְכִי יִרְדֹּף גֹּאֵל הַדָּם אַחֲרָיו</b> – <b>וְלֹא יַסְגִּרוּ אֶת הָרֹצֵחַ בְּיָדוֹ.</b> זוהי משמעותו של המקלט: בעיר הרוצח מוגן, ואסור לפגוע בו לרעה. <b>כִּי בִבְלִי דַעַת הִכָּה אֶת רֵעֵהוּ וְלֹא שֹׂנֵא הוּא לוֹ מִתְּמוֹל שִׁלְשׁוֹם.</b>
(ו) <b>וְיָשַׁב בָּעִיר הַהִיא עַד עָמְדוֹ לִפְנֵי הָעֵדָה</b>, נציגי הקהל <b>לַמִּשְׁפָּט.</b> הוא טוען שרצח בשגגה, אך עדיין עליו לעמוד למשפט. הוא מקבל מקלט לפי שעה, והמשפט עשוי לאשר את טענתו או להפריכה. אם יתברר מן העדויות שהרצח נעשה בשגגה, הוא יחזור אל העיר ויישאר בה <b>עַד מוֹת הַכֹּהֵן הַגָּדוֹל אֲשֶׁר יִהְיֶה בַּיָּמִים הָהֵם.</b> אין זמן קצוב לישיבתו בעיר המקלט. מותו של הכהן הגדול שבימיו יהיה האות לסוף זמן גלותו. <b>אָז יָשׁוּב הָרוֹצֵחַ וּבָא אֶל עִירוֹ וְאֶל בֵּיתוֹ, אֶל הָעִיר אֲשֶׁר נָס מִשָּׁם.</b>
(ז) <b>וַיַּקְדִּשׁוּ</b> לערי מקלט <b>אֶת קֶדֶשׁ בַּגָּלִיל בְּהַר נַפְתָּלִי</b>, קדש נפתלי <b>וְאֶת שְׁכֶם בְּהַר אֶפְרָיִם וְאֶת קִרְיַת אַרְבַּע הִיא חֶבְרוֹן בְּהַר יְהוּדָה.</b> שלוש הערים הללו מחלקות את הארץ לשלושה חלקים שווים פחות או יותר.
(ח) <b>וּמֵעֵבֶר לְיַרְדֵּן יְרִיחוֹ מִזְרָחָה נָתְנוּ</b> עוד בימי משה <b>אֶת בֶּצֶר בַּמִּדְבָּר בַּמִּישֹׁר מִ</b>נחלת <b>מַּטֵּה רְאוּבֵן וְאֶת רָאמֹת בַּגִּלְעָד מִמַּטֵּה גָד וְאֶת גּוֹלָן בַּבָּשָׁן מִמַּטֵּה מְנַשֶּׁה.</b>
(ט) <b>אֵלֶּה הָיוּ עָרֵי הַמּוּעָדָה</b>, הערים המיועדות, שאליהן מועדות פני הנָּסים, <b>לְכֹל בְּנֵי יִשְׂרָאֵל וְלַגֵּר הַגָּר בְּתוֹכָם,</b> שאין ביניהם הבדל בעניין זה, <b>לָנוּס שָׁמָּה כָּל מַכֵּה נֶפֶשׁ בִּשְׁגָגָה וְלֹא יָמוּת בְּיַד גֹּאֵל הַדָּם, עַד עָמְדוֹ לִפְנֵי הָעֵדָה</b> למשפט.
<h2>פרק כא</h2>
(א) <b>וַיִּגְּשׁוּ רָאשֵׁי אֲבוֹת</b>, ראשי משפחות <b>הַלְוִיִּם, אֶל אֶלְעָזָר הַכֹּהֵן וְאֶל יְהוֹשֻׁעַ בִּן נוּן וְאֶל רָאשֵׁי אֲבוֹת הַמַּטּוֹת</b>, השבטים <b>לִבְנֵי יִשְׂרָאֵל.</b>
(ב) <b>וַיְדַבְּרוּ</b> נציגי הלויים <b>אֲלֵיהֶם</b> – אל מנהיגי העם <b>בְּשִׁלֹה בְּאֶרֶץ כְּנַעַן לֵאמֹר:</b> אמנם איננו מקבלים חלק בארץ, אבל <b>ה' צִוָּה בְיַד מֹשֶׁה לָתֶת לָנוּ עָרִים לָשָׁבֶת ו</b>את <b>מִגְרְשֵׁיהֶן לִבְהֶמְתֵּנוּ.</b> אנו מבקשים אפוא שהוראה זו תמומש.
(ג) <b>וַיִּתְּנוּ בְנֵי יִשְׂרָאֵל לַלְוִיִּם מִנַּחֲלָתָם אֶל</b>, על <b>פִּי ה' אֶת הֶעָרִים הָאֵלֶּה וְאֶת מִגְרְשֵׁיהֶן.</b>
(ד) <b>וַיֵּצֵא הַגּוֹרָל לְמִשְׁפְּחֹת הַקְּהָתִי</b>, אחת משלוש המשפחות הראשיות של הלויים: <b>וַיְהִי לִבְנֵי אַהֲרֹן הַכֹּהֵן</b> אשר <b>מִן הַלְוִיִּם</b> חלקים <b>מִמַּטֵּה יְהוּדָה וּמִמַּטֵּה הַשִּׁמְעֹנִי וּמִמַּטֵּה בִנְיָמִן בַּגּוֹרָל, עָרִים שְׁלֹשׁ עֶשְׂרֵה.</b>
(ה) <b>וְלִבְנֵי קְהָת הַנּוֹתָרִים,</b> שאינם בני אהרן, ניתנו <b>מִמִּשְׁפְּחֹת מַטֵּה אֶפְרַיִם וּמִמַּטֵּה דָן וּמֵחֲצִי מַטֵּה מְנַשֶּׁה</b>, שנחל בתוך ארץ כנען <b>בַּגּוֹרָל, עָרִים עָשֶׂר.</b>
(ו) <b>וְלִבְנֵי גֵרְשׁוֹן</b>, משפחה ראשית שנייה של לויים – <b>מִמִּשְׁפְּחוֹת מַטֵּה יִשָּׂשכָר וּמִמַּטֵּה אָשֵׁר וּמִמַּטֵּה נַפְתָּלִי וּמֵחֲצִי מַטֵּה מְנַשֶּׁה</b> ש<b>בַבָּשָׁן</b>, בעבר הירדן המזרחי ניתנו <b>בַּגּוֹרָל עָרִים שְׁלֹשׁ עֶשְׂרֵה.</b>
(ז) <b>לִבְנֵי מְרָרִי</b> משפחה ראשית שלישית של לויים <b>לְמִשְׁפְּחֹתָם</b> – ניתנו <b>מִמַּטֵּה רְאוּבֵן וּמִמַּטֵּה גָד וּמִמַּטֵּה זְבוּלֻן, עָרִים שְׁתֵּים עֶשְׂרֵה.</b> וּלֻן, עָרִים שְׁתֵּים עֶשְׂרֵה.
(ח) <b>וַיִּתְּנוּ בְנֵי יִשְׂרָאֵל לַלְוִיִּם אֶת הֶעָרִים הָאֵלֶּה וְאֶת מִגְרְשֵׁיהֶן כַּאֲשֶׁר צִוָּה ה' בְּיַד מֹשֶׁה,</b> והם קיבלו אותן <b>בַּגּוֹרָל.</b>
(ט) לאחר החלוקה הכללית של משפחות הלויים לשבטים השונים, מגיעה רשימה מפורטת: <b>וַיִּתְּנוּ מִמַּטֵּה בְּנֵי יְהוּדָה וּמִמַּטֵּה בְּנֵי שִׁמְעוֹן אֵת הֶעָרִים הָאֵלֶּה אֲשֶׁר יִקְרָא אֶתְהֶן</b>, אותן הקורא, או הכתוב להלן, <b>בְּשֵׁם:</b>
(י) <b>וַיְהִי לִבְנֵי אַהֲרֹן מִמִּשְׁפְּחוֹת הַקְּהָתִי מִבְּנֵי לֵוִי, כִּי לָהֶם הָיָה הַגּוֹרָל רִיאשֹׁנָה.</b> מכיוון שהם המכובדים בין הלויים, הטילו הם תחילה את גורל עריהם.
(יא) <b>וַיִּתְּנוּ לָהֶם אֶת קִרְיַת אַרְבַּע אֲבִי הָעֲנוֹק</b>, הענק, <b>הִיא חֶבְרוֹן בְּהַר יְהוּדָה, וְאֶת מִגְרָשֶׁהָ סְבִיבֹתֶיהָ.</b> הכהנים, בני אהרן, קיבלו את העיר חברון.
(יב) <b>וְאֶת שְׂדֵה הָעִיר</b> חברון <b>וְאֶת חֲצֵרֶיהָ נָתְנוּ לְכָלֵב בֶּן יְפֻנֶּה בַּאֲחֻזָּתוֹ.</b> כפי שנאמר כבר. החלק שיועד מחברון למקלט לרוצחים בשגגה ולמגורי כוהנים היה רק העיר עצמה, ואילו שדה העיר והיישובים שסביבה נותרו בידי משפחת כלב.
(יג) <b>וְלִבְנֵי אַהֲרֹן הַכֹּהֵן נָתְנוּ אֶת עִיר מִקְלַט הָרֹצֵחַ</b> – <b>אֶת חֶבְרוֹן וְאֶת מִגְרָשֶׁהָ, ו</b>מלבד עיר המקלט חברון – <b>אֶת לִבְנָה וְאֶת מִגְרָשֶׁהָ</b>
(יד) <b>וְאֶת יַתִּר וְאֶת מִגְרָשֶׁהָ וְאֶת אֶשְׁתְּמֹעַ וְאֶת מִגְרָשֶׁהָ</b>
(טו) <b>וְאֶת חֹלֹן וְאֶת מִגְרָשֶׁהָ וְאֶת דְּבִר וְאֶת מִגְרָשֶׁהָ</b>
(טז) <b>וְאֶת עַיִן וְאֶת מִגְרָשֶׁהָ וְאֶת יֻטָּה וְאֶת מִגְרָשֶׁהָ, אֶת בֵּית שֶׁמֶשׁ</b> שביהודה <b>וְאֶת מִגְרָשֶׁהָ.</b> בסך הכול – <b>עָרִים תֵּשַׁע מֵאֵת שְׁנֵי הַשְּׁבָטִים הָאֵלֶּה</b>, יהודה ושמעון.
(יז) <b>וּמִמַּטֵּה בִנְיָמִן</b> נתנו לכהנים <b>אֶת גִּבְעוֹן וְאֶת מִגְרָשֶׁהָ, אֶת גֶּבַע וְאֶת מִגְרָשֶׁהָ,</b>
(יח) <b>אֶת עֲנָתוֹת</b>, שבה חי ירמיהו הנביא הכהן, <b>וְאֶת מִגְרָשֶׁהָ וְאֶת עַלְמוֹן וְאֶת מִגְרָשֶׁהָ.</b> בסך הכול – <b>עָרִים אַרְבַּע.</b>
(יט) סך <b>כָּל עָרֵי בְנֵי אַהֲרֹן הַכֹּהֲנִים: שְׁלֹשׁ עֶשְׂרֵה עָרִים וּמִגְרְשֵׁיהֶן.</b>
(כ) <b>וּלְמִשְׁפְּחוֹת בְּנֵי קְהָת הַלְוִיִּם, הַנּוֹתָרִים מִבְּנֵי קְהָת,</b> שאינם כהנים, <b>וַיְהִי עָרֵי גוֹרָלָם מִמַּטֵּה אֶפְרָיִם.</b>
(כא) <b>וַיִּתְּנוּ לָהֶם אֶת עִיר מִקְלַט הָרֹצֵחַ</b> – <b>אֶת שְׁכֶם וְאֶת מִגְרָשֶׁהָ בְּהַר אֶפְרָיִם, ו</b>נוסף על עיר המקלט – <b>אֶת גֶּזֶר וְאֶת מִגְרָשֶׁהָ</b>
(כב) <b>וְאֶת קִבְצַיִם וְאֶת מִגְרָשֶׁהָ וְאֶת בֵּית חוֹרֹן וְאֶת מִגְרָשֶׁהָ</b> – <b>עָרִים אַרְבַּע.</b>
(כג) <b>וּמִמַּטֵּה דָן</b> נתנו לבני קהת <b>אֶת אֶלְתְּקֵא וְאֶת מִגְרָשֶׁהָ, אֶת גִּבְּתוֹן וְאֶת מִגְרָשֶׁהָ,</b>
(כד) <b>אֶת אַיָּלוֹן וְאֶת מִגְרָשֶׁהָ, אֶת גַּת רִמּוֹן וְאֶת מִגְרָשֶׁהָ</b> – <b>עָרִים אַרְבַּע.</b>
(כה) <b>וּמִמַּחֲצִית מַטֵּה מְנַשֶּׁה: אֶת תַּעְנַךְ וְאֶת מִגְרָשֶׁהָ וְאֶת גַּת רִמּוֹן וְאֶת מִגְרָשֶׁהָ</b> – <b>עָרִים שְׁתָּיִם.</b>
(כו) סך <b>כָּל</b> ה<b>עָרִים</b> הללו <b>עֶשֶׂר וּמִגְרְשֵׁיהֶן,</b> שניתנו <b>לְמִשְׁפְּחוֹת בְּנֵי קְהָת הַנּוֹתָרִים.</b> כאמור, הערים ניתנו בהתאם לגודלן ולגודלו של השבט.
(כז) <b>וְלִבְנֵי גֵרְשׁוֹן מִמִּשְׁפְּחֹת הַלְוִיִּם</b> נתנו <b>מֵחֲצִי מַטֵּה מְנַשֶּׁה אֶת עִיר מִקְלַט הָרֹצֵחַ</b> – <b>אֶת גּוֹלָן בַּבָּשָׁן וְאֶת מִגְרָשֶׁהָ, ו</b>כן <b>אֶת בְּעֶשְׁתְּרָה וְאֶת מִגְרָשֶׁהָ</b> – <b>עָרִים שְׁתָּיִם.</b>
(כח) <b>וּמִמַּטֵּה יִשָּׂשכָר: אֶת קִשְׁיוֹן וְאֶת מִגְרָשֶׁהָ, אֶת דָּבְרַת וְאֶת מִגְרָשֶׁהָ,</b>
(כט) <b>אֶת יַרְמוּת וְאֶת מִגְרָשֶׁהָ, אֶת עֵין גַּנִּים וְאֶת מִגְרָשֶׁהָ</b> – <b>עָרִים אַרְבַּע.</b>
(ל) <b>וּמִמַּטֵּה אָשֵׁר: אֶת מִשְׁאָל וְאֶת מִגְרָשֶׁהָ, אֶת עַבְדּוֹן וְאֶת מִגְרָשֶׁהָ,</b>
(לא) <b>אֶת חֶלְקָת וְאֶת מִגְרָשֶׁהָ וְאֶת רְחֹב וְאֶת מִגְרָשֶׁהָ</b> – <b>עָרִים אַרְבַּע.</b>
(לב) <b>וּמִמַּטֵּה נַפְתָּלִי: אֶת עִיר מִקְלַט הָרֹצֵחַ</b> – <b>אֶת קֶדֶשׁ בַּגָּלִיל וְאֶת מִגְרָשֶׁהָ, וְאֶת חַמֹּת דֹּאר וְאֶת מִגְרָשֶׁהָ וְאֶת קַרְתָּן וְאֶת מִגְרָשֶׁהָ</b> – <b>עָרִים שָׁלֹשׁ.</b>
(לג) <b>כָּל עָרֵי הַגֵּרְשֻׁנִּי לְמִשְׁפְּחֹתָם</b> היו <b>שְׁלֹשׁ עֶשְׂרֵה עִיר וּמִגְרְשֵׁיהֶן.</b>
(לד) <b>וּלְמִשְׁפְּחוֹת בְּנֵי מְרָרִי הַלְוִיִּם הַנּוֹתָרִים</b> נתנו <b>מֵאֵת מַטֵּה זְבוּלֻן אֶת יָקְנְעָם וְאֶת מִגְרָשֶׁהָ, אֶת קַרְתָּה וְאֶת מִגְרָשֶׁהָ,</b>
(לה) <b>אֶת דִּמְנָה וְאֶת מִגְרָשֶׁהָ, אֶת נַהֲלָל וְאֶת מִגְרָשֶׁהָ</b> – <b>עָרִים אַרְבַּע.</b>


(לח) <b>וּמִמַּטֵּה גָד: אֶת עִיר מִקְלַט הָרֹצֵחַ</b> – <b>אֶת רָמֹת בַּגִּלְעָד וְאֶת מִגְרָשֶׁהָ, וְאֶת מַחֲנַיִם וְאֶת מִגְרָשֶׁהָ,</b>
(לט) <b>אֶת חֶשְׁבּוֹן וְאֶת מִגְרָשֶׁהָ, אֶת יַעְזֵר וְאֶת מִגְרָשֶׁהָ</b> – <b>כָּל</b> ה<b>עָרִים</b> היו <b>אַרְבַּע.</b>
(מ) <b>כָּל הֶעָרִים לִבְנֵי מְרָרִי לְמִשְׁפְּחֹתָם, הַנּוֹתָרִים</b> אחרונים <b>מִמִּשְׁפְּחוֹת הַלְוִיִּם, וַיְהִי גּוֹרָלָם עָרִים שְׁתֵּים עֶשְׂרֵה.</b> לא פורטו כאן אלא שמונה ערים, ארבע מזבולון וארבע מגד, ובמקום אחר מפורטות השאר. ויש ספרים שנוסף בהם גם כאן פירוט ארבע ערים מראובן: בצר, יהצה, קדמות ומיפעת, ומגרשיהן.
(מא) סיכום כללי: <b>כֹּל עָרֵי הַלְוִיִּם בְּתוֹךְ אֲחֻזַּת בְּנֵי יִשְׂרָאֵל</b> – <b>עָרִים אַרְבָּעִים וּשְׁמֹנֶה וּמִגְרְשֵׁיהֶן.</b>
(מב) <b>תִּהְיֶינָה הֶעָרִים הָאֵלֶּה עִיר עִיר וּמִגְרָשֶׁיהָ סְבִיבֹתֶיהָ, כֵּן לְכָל הֶעָרִים הָאֵלֶּה.</b>
(מג) <b>וַיִּתֵּן ה' לְיִשְׂרָאֵל אֶת כָּל הָאָרֶץ אֲשֶׁר נִשְׁבַּע לָתֵת לַאֲבוֹתָם, וַיִּרָשׁוּהָ וַיֵּשְׁבוּ בָהּ.</b>
(מד) <b>וַיָּנַח ה' לָהֶם מִסָּבִיב כְּכֹל אֲשֶׁר נִשְׁבַּע לַאֲבוֹתָם, וְלֹא עָמַד</b>, גָּבר, התמיד להתקיים <b>אִישׁ בִּפְנֵיהֶם מִכָּל אֹיְבֵיהֶם. אֵת כָּל אֹיְבֵיהֶם נָתַן ה' בְּיָדָם,</b> אף שהיו מקומות שהשבטים מצדם לא הורישו.
(מה) <b>לֹא נָפַל דָּבָר מִכֹּל הַדָּבָר הַטּוֹב אֲשֶׁר דִּבֶּר ה' אֶל בֵּית יִשְׂרָאֵל</b> – <b>הַכֹּל בָּא,</b> התקיים.
<h2>פרק כב</h2>
(א) <b>אָז יִקְרָא יְהוֹשֻׁעַ לָראוּבֵנִי וְלַגָּדִי וְלַחֲצִי מַטֵּה מְנַשֶּׁה,</b> שעד כה שימשו יחידה צבאית עצמאית שהצטרפה למחנה ישראל לסייע בכיבוש הארץ.
(ב) <b>וַיֹּאמֶר אֲלֵיהֶם: אַתֶּם</b> נהגתם כראוי בכך ש<b>שְׁמַרְתֶּם אֵת כָּל אֲשֶׁר צִוָּה אֶתְכֶם מֹשֶׁה עֶבֶד ה'</b> להיות חלוצי צבא, ויתרה מזו – <b>וַתִּשְׁמְעוּ בְקוֹלִי</b>, וציַּיתֶּם <b>לְכֹל אֲשֶׁר צִוִּיתִי אֶתְכֶם.</b>
(ג) <b>לֹא עֲזַבְתֶּם אֶת אֲחֵיכֶם זֶה יָמִים רַבִּים עַד הַיּוֹם הַזֶּה, וּשְׁמַרְתֶּם אֶת מִשְׁמֶרֶת מִצְוַת ה' אֱלֹהֵיכֶם</b> בהיותכם מגויסים באופן מלא לצבא.
(ד) <b>וְעַתָּה הֵנִיחַ ה' אֱלֹהֵיכֶם לַאֲחֵיכֶם כַּאֲשֶׁר דִּבֶּר לָהֶם, וְעַתָּה פְּנוּ וּלְכוּ לָכֶם לְאָהֳלֵיכֶם, אֶל אֶרֶץ אֲחֻזַּתְכֶם אֲשֶׁר נָתַן לָכֶם מֹשֶׁה עֶבֶד ה' בְּעֵבֶר הַיַּרְדֵּן.</b> אתם פטורים מן הצבא ומורשים לשוב לבתיכם. קודם הפרֵדה מהם יהושע מצווה עליהם:
(ה) <b>רַק שִׁמְרוּ מְאֹד לַעֲשׂוֹת אֶת הַמִּצְוָה וְאֶת הַתּוֹרָה אֲשֶׁר צִוָּה אֶתְכֶם מֹשֶׁה עֶבֶד ה', לְאַהֲבָה אֶת ה' אֱלֹהֵיכֶם וְלָלֶכֶת בְּכָל דְּרָכָיו, וְלִשְׁמֹר מִצְוֹתָיו וּלְדָבְקָה בוֹ, וּלְעָבְדוֹ בְּכָל לְבַבְכֶם וּבְכָל נַפְשְׁכֶם.</b> אמנם אתם עוברים לגור במקום אחר, אבל עליכם להמשיך לשמור את תורת משה כאילו הייתם כאן. יציאתכם מתחומי הארץ, אין פירושה יציאה מגדר ישראל. וְלִשְׁמֹר מִצְוֹתָיו וּלְדָבְקָה בוֹ, וּלְעָבְדוֹ בְּכָל לְבַבְכֶם וּבְכָל נַפְשְׁכֶם.
(ו) <b>וַיְבָרְכֵם יְהוֹשֻׁעַ וַיְשַׁלְּחֵם. וַיֵּלְכוּ אֶל אָהֳלֵיהֶם.</b>
(ז) <b>וְלַחֲצִי שֵׁבֶט הַמְנַשֶּׁה נָתַן מֹשֶׁה</b> נחלה <b>בַּבָּשָׁן, וּלְחֶצְיוֹ נָתַן יְהוֹשֻׁעַ עִם אֲחֵיהֶם בְּעֵבֶר הַיַּרְדֵּן יָמָּה,</b> שממערב, <b>וְגַם</b> הם, <b>כִּי</b>, כאשר <b>שִׁלְּחָם יְהוֹשֻׁעַ</b> את בני מנשה שבבשן <b>אֶל אָהֳלֵיהֶם וַיְבָרֲכֵם,</b>
(ח) <b>וַיֹּאמֶר אֲלֵיהֶם לֵאמֹר</b>, כך, בלשון זו<b>: בִּנְכָסִים רַבִּים שׁוּבוּ אֶל אָהֳלֵיכֶם וּבְמִקְנֶה רַב מְאֹד, בְּכֶסֶף וּבְזָהָב וּבִנְחֹשֶׁת וּבְבַרְזֶל וּבִשְׂלָמוֹת,</b> שמלות, בגדים <b>הַרְבֵּה מְאֹד.</b> וכאן הוא מורה להם: <b>חִלְקוּ שְׁלַל אֹיְבֵיכֶם עִם אֲחֵיכֶם.</b>
(ט) <b>וַיָּשֻׁבוּ וַיֵּלְכוּ</b>, ויצאו <b>בְּנֵי רְאוּבֵן וּבְנֵי גָד וַחֲצִי שֵׁבֶט הַמְנַשֶּׁה מֵאֵת בְּנֵי יִשְׂרָאֵל מִשִּׁלֹה אֲשֶׁר בְּאֶרֶץ כְּנָעַן לָלֶכֶת אֶל אֶרֶץ הַגִּלְעָד, אֶל אֶרֶץ אֲחֻזָּתָם אֲשֶׁר נֹאחֲזוּ בָהּ עַל פִּי ה' בְּיַד מֹשֶׁה.</b>
(י) <b>וַיָּבֹאוּ אֶל גְּלִילוֹת הַיַּרְדֵּן אֲשֶׁר בְּאֶרֶץ כְּנָעַן. וַיִּבְנוּ בְנֵי רְאוּבֵן וּבְנֵי גָד וַחֲצִי שֵׁבֶט הַמְנַשֶּׁה שָׁם מִזְבֵּחַ עַל הַיַּרְדֵּן, מִזְבֵּחַ גָּדוֹל לְמַרְאֶה.</b>
(יא) <b>וַיִּשְׁמְעוּ בְנֵי יִשְׂרָאֵל לֵאמֹר: הִנֵּה בָנוּ בְנֵי רְאוּבֵן וּבְנֵי גָד וַחֲצִי שֵׁבֶט הַמְנַשֶּׁה אֶת הַמִּזְבֵּחַ אֶל מוּל</b>, בשיפולי <b>אֶרֶץ כְּנַעַן, אֶל גְּלִילוֹת הַיַּרְדֵּן, אֶל עֵבֶר בְּנֵי יִשְׂרָאֵל.</b>
(יב) <b>וַיִּשְׁמְעוּ בְּנֵי יִשְׂרָאֵל, וַיִּקָּהֲלוּ כָּל עֲדַת בְּנֵי יִשְׂרָאֵל שִׁלֹה לַעֲלוֹת עֲלֵיהֶם לַצָּבָא.</b> בבניית מזבח כה גדול ובולט לעין ראו ישראל סמל להתבדלות. הם חשבו ששבטי עבר הירדן מתכוונים לבנות לעצמם מקדש נפרד. מתוך ערבות לאחיהם ונאמנות לתורת ה', חשו שעליהם לתקן את הדבר, ומתוך כך אף היו נכונים לפתוח במלחמה באחיהם, גיבורי החיל, שמסרו נפשם לעזרתם.
(יג) <b>וַיִּשְׁלְחוּ בְנֵי יִשְׂרָאֵל אֶל בְּנֵי רְאוּבֵן וְאֶל בְּנֵי גָד וְאֶל חֲצִי שֵׁבֶט מְנַשֶּׁה אֶל אֶרֶץ הַגִּלְעָד אֶת פִּינְחָס בֶּן אֶלְעָזָר הַכֹּהֵן</b> הגדול. אף על פי שכנראה אלעזר היה עדיין חי, פינחס עצמו כבר לא היה צעיר, ואולי כבר מילא את מקום אביו ונבחר לעמוד בראש המשלחת.
(יד) <b>וַעֲשָׂרָה נְשִׂאִים עִמּוֹ</b> – <b>נָשִׂיא אֶחָד נָשִׂיא אֶחָד לְבֵית אָב לְכֹל מַטּוֹת יִשְׂרָאֵל, וְאִישׁ רֹאשׁ בֵּית אֲבוֹתָם הֵמָּה לְאַלְפֵי יִשְׂרָאֵל.</b> כיוון שהעניין נתפס כנושא כלל-ישראלי נשלחה משלחת נכבדה שכללה את בנו של הכהן הגדול ואף עשרה נשיאים.
(טו) <b>וַיָּבֹאוּ אֶל בְּנֵי רְאוּבֵן וְאֶל בְּנֵי גָד וְאֶל חֲצִי שֵׁבֶט מְנַשֶּׁה אֶל אֶרֶץ הַגִּלְעָד, וַיְדַבְּרוּ אִתָּם לֵאמֹר:</b>
(טז) <b>כֹּה אָמְרוּ כֹּל עֲדַת ה': מָה הַמַּעַל</b>, הבגידה, <b>הַזֶּה אֲשֶׁר מְעַלְתֶּם בֵּאלֹהֵי יִשְׂרָאֵל לָשׁוּב</b>, לפנות <b>הַיּוֹם מֵאַחֲרֵי ה', בִּבְנוֹתְכֶם לָכֶם מִזְבֵּחַ לִמְרָדְכֶם הַיּוֹם בַּה'?!</b> בבניית המזבח יצרתם מרכז עצמאי והתנערתם מה' ומעמו.
(יז) <b>הַמְעַט</b>, כלום אין די <b>לָנוּ אֶת עֲוֹן</b> עבודה זרה ל<b>פְּעוֹר, אֲשֶׁר לֹא הִטַּהַרְנוּ מִמֶּנּוּ עַד הַיּוֹם הַזֶּה, וַיְהִי הַנֶּגֶף</b>, המגפה <b>בַּעֲדַת ה',</b>
(יח) <b>וְאַתֶּם</b> הוספתם חטא על פשע, כי <b>תָּשֻׁבוּ</b>, תהפכו פניכם <b>הַיּוֹם מֵאַחֲרֵי ה'?! וְהָיָה אַתֶּם תִּמְרְדוּ הַיּוֹם בַּה', וּמָחָר אֶל</b>, על <b>כָּל עֲדַת יִשְׂרָאֵל יִקְצֹף,</b> יכעס. גם בעוון בית פעור לא חטאו כל ישראל אלא בעיקר שבט אחד והנספחים אליו, אבל בעטיו פשתה מגפה כוללת בישראל. אף אתם במעשיכם עלולים לפגוע בעם כולו, ועל כן אנחנו מתערבים בכך.
(יט) <b>וְאַךְ אִם טְמֵאָה</b> בעיניכם <b>אֶרֶץ אֲחֻזַּתְכֶם,</b> מאחר שאין בה משכן, ועל כן בניתם את המזבח בעבר הירדן המערבי, <b>עִבְרוּ לָכֶם אֶל אֶרֶץ אֲחֻזַּת ה' אֲשֶׁר שָׁכַן שָׁם מִשְׁכַּן ה' וְהֵאָחֲזוּ בְּתוֹכֵנוּ.</b> אתם מוזמנים לגור עמנו. <b>וּ</b>בכל אופן, <b>בַה' אַל תִּמְרֹדוּ, וְאֹתָנוּ</b>, בנו <b>אַל תִּמְרֹדוּ בִּבְנֹתְכֶם לָכֶם מִזְבֵּחַ מִבַּלְעֲדֵי מִזְבַּח ה' אֱלֹהֵינוּ.</b>
(כ) אף על פי שמקובל להניח שהאדם החוטא לבדו יישא באחריות – <b>הֲלוֹא עָכָן בֶּן זֶרַח מָעַל מַעַל בַּחֵרֶם, וְעַל כָּל עֲדַת יִשְׂרָאֵל הָיָה קָצֶף,</b> כעס, <b>וְהוּא אִישׁ אֶחָד,</b> ולמרות זאת <b>לֹא גָוַע בַּעֲוֹנוֹ</b>, פשעו לא הרגו פתאום, אלא גרם קצף על כל ישראל.
(כא) <b>וַיַּעֲנוּ בְּנֵי רְאוּבֵן וּבְנֵי גָד וַחֲצִי שֵׁבֶט הַמְנַשֶּׁה וַיְדַבְּרוּ אֶת</b>, אל <b>רָאשֵׁי אַלְפֵי יִשְׂרָאֵל:</b>
(כב) <b>אֵל אֱלֹהִים ה'! אֵל אֱלֹהִים ה' הוּא יֹדֵעַ</b> את כוונתנו, <b>וְיִשְׂרָאֵל</b> גם <b>הוּא יֵדָע.</b> ניקיוננו ייראה לכול. והם פונים לה' ונשבעים: <b>אִם בְּמֶרֶד וְאִם בְּמַעַל בַּה'</b> עשינו זאת – <b>אַל תּוֹשִׁיעֵנוּ הַיּוֹם הַזֶּה.</b>
(כג) אילו הייתה כוונתנו <b>לִבְנוֹת לָנוּ מִזְבֵּחַ לָשׁוּב מֵאַחֲרֵי ה', וְאִם</b>, או <b>לְהַעֲלוֹת עָלָיו עוֹלָה וּמִנְחָה, וְאִם לַעֲשׂוֹת עָלָיו זִבְחֵי שְׁלָמִים</b> – <b>ה' הוּא יְבַקֵּשׁ</b>, יתבע את עונשנו.
(כד) <b>וְאִם לֹא</b> – לשון שבועה: אמנם <b>מִדְּאָגָה</b>, מתוך חשש <b>מִדָּבָר עָשִׂינוּ אֶת זֹאת לֵאמֹר: מָחָר יֹאמְרוּ בְנֵיכֶם לְבָנֵינוּ לֵאמֹר: "מַה לָּכֶם וְלַה' אֱלֹהֵי יִשְׂרָאֵל?!</b>
(כה) <b>ו</b>הרי <b>גְבוּל נָתַן ה' בֵּינֵנוּ וּבֵינֵיכֶם, בְּנֵי רְאוּבֵן וּבְנֵי גָד, אֶת הַיַּרְדֵּן.</b> אתם בני ארץ אחרת, מעבר לנהר, ולכן <b>אֵין לָכֶם חֵלֶק בַּה'!" וְהִשְׁבִּיתוּ</b>, ימנעו <b>בְנֵיכֶם אֶת בָּנֵינוּ לְבִלְתִּי יְרֹא אֶת ה'.</b> בניכם יוציאו את בנינו מכלל ישראל, ויראו בהם זרים שאינם שייכים לעם ה'.
(כו) <b>וַנֹּאמֶר: נַעֲשֶׂה נָּא</b> דבר <b>לָנוּ</b>, למעננו – <b>לִבְנוֹת אֶת הַמִּזְבֵּחַ, לֹא לְעוֹלָה וְלֹא לְזָבַח,</b>
(כז) <b>כִּי</b>, אלא <b>עֵד הוּא בֵּינֵינוּ וּבֵינֵיכֶם וּבֵין דֹּרוֹתֵינוּ אַחֲרֵינוּ לַעֲבֹד אֶת עֲבֹדַת ה' לְפָנָיו</b>, במקום שכינתו, <b>בְּעֹלוֹתֵינוּ וּבִזְבָחֵינוּ וּבִשְׁלָמֵינוּ.</b> את כל הקרבנות נביא כראוי למקדש, אבל המזבח הזה נבנה לנו כעדות – <b>וְלֹא יֹאמְרוּ בְנֵיכֶם מָחָר לְבָנֵינוּ: "אֵין לָכֶם חֵלֶק בַּה'".</b>
(כח) <b>וַנֹּאמֶר: וְהָיָה כִּי יֹאמְרוּ אֵלֵינוּ וְאֶל דֹּרֹתֵינוּ מָחָר</b> דברים מעין אלו – <b>וְאָמַרְנוּ: "רְאוּ אֶת תַּבְנִית מִזְבַּח ה' אֲשֶׁר עָשׂוּ אֲבוֹתֵינוּ לֹא לְעוֹלָה וְלֹא לְזֶבַח,</b> הוא לא נועד לשימוש <b>כִּי</b>, אלא <b>עֵד הוּא בֵּינֵינוּ וּבֵינֵיכֶם".</b> המזבח הזה, שאינו אלא 'תבנית מזבח' המוקמת בשטח המפריד בינינו, מסמל את זיקתנו למזבח ה' שבעבר הירדן המערבי. הם שבים על דבריהם בשלישית, ומסכמים:
(כט) <b>חָלִילָה לָּנוּ מִמֶּנּוּ לִמְרֹד בַּה' וְלָשׁוּב הַיּוֹם מֵאַחֲרֵי ה', לִבְנוֹת מִזְבֵּחַ לְעֹלָה לְמִנְחָה וּלְזָבַח מִלְּבַד מִזְבַּח ה' אֱלֹהֵינוּ אֲשֶׁר לִפְנֵי מִשְׁכָּנוֹ.</b> יש משכן אחד ומזבח אחד, והוא המקום שבו גם אנחנו נעבוד.
(ל) <b>וַיִּשְׁמַע פִּינְחָס הַכֹּהֵן וּנְשִׂיאֵי הָעֵדָה וְרָאשֵׁי אַלְפֵי יִשְׂרָאֵל אֲשֶׁר אִתּוֹ אֶת הַדְּבָרִים אֲשֶׁר דִּבְּרוּ בְּנֵי רְאוּבֵן וּבְנֵי גָד וּבְנֵי מְנַשֶּׁה, וַיִּיטַב</b> הדבר <b>בְּעֵינֵיהֶם.</b> התברר להם שהמזבח שבו ראו ביטוי לפרישה והתבדלות, אינו אלא סימן שעשו שבטי עבר הירדן כדי להזכיר לבניהם את קרבתם ואת הקשר שלהם אל המקדש.
(לא) <b>וַיֹּאמֶר פִּינְחָס בֶּן אֶלְעָזָר הַכֹּהֵן אֶל בְּנֵי רְאוּבֵן וְאֶל בְּנֵי גָד וְאֶל בְּנֵי מְנַשֶּׁה: הַיּוֹם יָדַעְנוּ כִּי בְתוֹכֵנוּ</b>, בתוך כולנו <b>ה', אֲשֶׁר</b>, כי <b>לֹא מְעַלְתֶּם בַּה' הַמַּעַל הַזֶּה. אָז</b>, במצב זה התברר כי <b>הִצַּלְתֶּם אֶת בְּנֵי יִשְׂרָאֵל מִיַּד</b> עונשו של <b>ה'.</b>
(לב) <b>וַיָּשָׁב פִּינְחָס בֶּן אֶלְעָזָר הַכֹּהֵן וְהַנְּשִׂיאִים מֵאֵת בְּנֵי רְאוּבֵן וּמֵאֵת בְּנֵי גָד מֵאֶרֶץ הַגִּלְעָד אֶל אֶרֶץ כְּנַעַן אֶל</b> ראשי <b>בְּנֵי יִשְׂרָאֵל</b> שבעבר הירדן המערבי <b>וַיָּשִׁבוּ אוֹתָם דָּבָר.</b>
(לג) <b>וַיִּיטַב הַדָּבָר בְּעֵינֵי בְּנֵי יִשְׂרָאֵל, וַיְבָרֲכוּ</b> את ה<b>אֱלֹהִים בְּנֵי יִשְׂרָאֵל, וְלֹא אָמְרוּ</b> עוד <b>לַעֲלוֹת עֲלֵיהֶם לַצָּבָא לְשַׁחֵת אֶת הָאָרֶץ אֲשֶׁר בְּנֵי רְאוּבֵן וּבְנֵי גָד יֹשְׁבִים בָּהּ.</b>
(לד) <b>וַיִּקְרְאוּ בְּנֵי רְאוּבֵן וּבְנֵי גָד לַמִּזְבֵּחַ:</b> 'עֵד', או אולי: 'כִּי עֵד', <b>כִּי עֵד הוּא בֵּינֹתֵינוּ, כִּי ה' הָאֱלֹהִים</b>, ואין אלוהים זולתו.
<h2>פרק כג</h2>
(א) <b>וַיְהִי מִיָּמִים</b>, כעבור ימים <b>רַבִּים אַחֲרֵי אֲשֶׁר הֵנִיחַ ה' לְיִשְׂרָאֵל מִכָּל אֹיְבֵיהֶם מִסָּבִיב, וִיהוֹשֻׁעַ זָקֵן בָּא בַּיָּמִים.</b> מן ההמשך עולה שיהושע היה כבר בן למעלה ממאה שנה, ושעברו שנים רבות מאז כיבוש הארץ. ָאֵל מִכָּל אֹיְבֵיהֶם מִסָּבִיב, וִיהוֹשֻׁעַ זָקֵן בָּא בַּיָּמִים.
(ב) <b>וַיִּקְרָא יְהוֹשֻׁעַ לְכָל יִשְׂרָאֵל, לִזְקֵנָיו וּלְרָאשָׁיו וּלְשֹׁפְטָיו וּלְשֹׁטְרָיו.</b> הוא כינס בעיקר את ההנהגה, ודרכה השמיע את דברו לכלל העם, <b>וַיֹּאמֶר אֲלֵהֶם: אֲנִי זָקַנְתִּי, בָּאתִי בַּיָּמִים.</b>
(ג) <b>וְאַתֶּם רְאִיתֶם אֵת כָּל אֲשֶׁר עָשָׂה ה' אֱלֹהֵיכֶם לְכָל הַגּוֹיִם הָאֵלֶּה מִפְּנֵיכֶם, כִּי ה' אֱלֹהֵיכֶם הוּא הַנִּלְחָם לָכֶם.</b> אתם עצמכם ראיתם את יד ה' שליוותה אתכם להושיעכם בכל דרכיכם.
(ד) <b>רְאוּ, הִפַּלְתִּי לָכֶם אֶת הַגּוֹיִם הַנִּשְׁאָרִים הָאֵלֶּה בְּנַחֲלָה</b> שחולקה <b>לְשִׁבְטֵיכֶם, מִן הַיַּרְדֵּן</b> – <b>ו</b>ראו גם את <b>כָל הַגּוֹיִם אֲשֶׁר הִכְרַתִּי</b> – <b>וְ</b>עד <b>הַיָּם הַגָּדוֹל מְבוֹא הַשָּׁמֶשׁ,</b> הים המערבי, הים התיכון.
(ה) <b>וַה' אֱלֹהֵיכֶם הוּא יֶהְדֳּפֵם מִפְּנֵיכֶם, וְהוֹרִישׁ אֹתָם מִלִּפְנֵיכֶם, וִירִשְׁתֶּם אֶת</b> כל אותם תחומים ומובלעות שעדיין הכנענים יושבים בהם ב<b>אַרְצָם, כַּאֲשֶׁר דִּבֶּר ה' אֱלֹהֵיכֶם לָכֶם.</b>
(ו) <b>וַחֲזַקְתֶּם מְאֹד לִשְׁמֹר וְלַעֲשׂוֹת אֵת כָּל הַכָּתוּב בְּסֵפֶר תּוֹרַת מֹשֶׁה, לְבִלְתִּי סוּר מִמֶּנּוּ יָמִין וּשְׂמֹאול.</b>
(ז) ראשית כול הישמרו <b>לְבִלְתִּי בוֹא</b>, אל תתבוללו <b>בַּגּוֹיִם הָאֵלֶּה, הַנִּשְׁאָרִים הָאֵלֶּה</b>, שאין להם חשיבות, ש<b>אִתְּכֶם. וּבְשֵׁם אֱלֹהֵיהֶם לֹא תַזְכִּירוּ, וְלֹא תַשְׁבִּיעוּ</b> אותם בשמות האלילים, <b>וְ</b>כל שכן ש<b>לֹא תַעַבְדוּם וְלֹא תִשְׁתַּחֲווּ לָהֶם.</b>
(ח) <b>כִּי אִם בַּה' אֱלֹהֵיכֶם תִּדְבָּקוּ, כַּאֲשֶׁר עֲשִׂיתֶם עַד הַיּוֹם הַזֶּה,</b>
(ט) ובשכר זה – <b>וַיּוֹרֶשׁ ה' מִפְּנֵיכֶם גּוֹיִם גְּדֹלִים וַעֲצוּמִים. וְאַתֶּם, לֹא עָמַד אִישׁ בִּפְנֵיכֶם</b>, לא נוצחתם במלחמותיכם <b>עַד הַיּוֹם הַזֶּה.</b>
(י) <b>אִישׁ אֶחָד מִכֶּם יִרְדָּף אָלֶף, כִּי ה' אֱלֹהֵיכֶם הוּא הַנִּלְחָם לָכֶם כַּאֲשֶׁר דִּבֶּר לָכֶם.</b>
(יא) ולכן, <b>וְנִשְׁמַרְתֶּם מְאֹד לְנַפְשֹׁתֵיכֶם לְאַהֲבָה אֶת ה' אֱלֹהֵיכֶם,</b>
(יב) <b>כִּי אִם שׁוֹב תָּשׁוּבוּ</b>, תעזבו את אהבת ה' ואת הדרך הטובה <b>וּדְבַקְתֶּם בְּיֶתֶר הַגּוֹיִם הָאֵלֶּה, הַנִּשְׁאָרִים הָאֵלֶּה אִתְּכֶם, וְהִתְחַתַּנְתֶּם בָּהֶם וּבָאתֶם בָּהֶם, וְהֵם בָּכֶם.</b> אתם תתערו בתוכם, והם בתוככם.
(יג) <b>יָדוֹעַ תֵּדְעוּ כִּי לֹא יוֹסִיף ה' אֱלֹהֵיכֶם לְהוֹרִישׁ אֶת הַגּוֹיִם הָאֵלֶּה מִלִּפְנֵיכֶם, וְהָיוּ לָכֶם לְפַח</b>, למכשול <b>וּלְמוֹקֵשׁ וּלְשֹׁטֵט</b>, להסתובב, או: להכאת שוט, מקל או קוץ <b>בְּצִדֵּיכֶם.</b> תהיה להם נוכחות בזויה בשוליכם, או: הם יארבו לכם להכשילכם, <b>וְלִצְנִנִים</b>, לקוצים הפוגעים ומעוורים <b>בְּעֵינֵיכֶם, עַד אֲבָדְכֶם מֵעַל הָאֲדָמָה הַטּוֹבָה הַזֹּאת אֲשֶׁר נָתַן לָכֶם ה' אֱלֹהֵיכֶם.</b> אינכם רשאים ואינכם יכולים להתערב בגויים לעולם. אם לא תורישו אותם, הם ימשיכו לשנוא אתכם תמיד, ואתם תאבדו את החן ואת החסד בעיני ה'.
(יד) <b>וְהִנֵּה אָנֹכִי הוֹלֵךְ הַיּוֹם</b> ממש, או: בזמן הקרוב <b>בְּדֶרֶךְ כָּל הָאָרֶץ</b>, בדרך שהולכים בה כל החיים בארץ – למות, <b>וִידַעְתֶּם בְּכָל לְבַבְכֶם וּבְכָל נַפְשְׁכֶם כִּי לֹא נָפַל</b>, חסר <b>דָּבָר אֶחָד מִכֹּל הַדְּבָרִים הַטּוֹבִים אֲשֶׁר דִּבֶּר ה' אֱלֹהֵיכֶם עֲלֵיכֶם, הַכֹּל</b> – כל הנסים והתשועה, הסיוע והכיבוש – <b>בָּאוּ לָכֶם. לֹא נָפַל מִמֶּנּוּ דָּבָר אֶחָד.</b>
(טו) <b>וְהָיָה כַּאֲשֶׁר בָּא עֲלֵיכֶם כָּל הַדָּבָר הַטּוֹב אֲשֶׁר דִּבֶּר ה' אֱלֹהֵיכֶם אֲלֵיכֶם, כֵּן יָבִיא ה' עֲלֵיכֶם אֵת כָּל הַדָּבָר הָרָע</b>, שהוא הזהיר אתכם מפניו, <b>עַד הַשְׁמִידוֹ אוֹתְכֶם מֵעַל הָאֲדָמָה הַטּוֹבָה הַזֹּאת אֲשֶׁר נָתַן לָכֶם ה' אֱלֹהֵיכֶם.</b>
(טז) כל זאת <b>בְּעָבְרְכֶם אֶת בְּרִית ה' אֱלֹהֵיכֶם אֲשֶׁר צִוָּה אֶתְכֶם, וַהֲלַכְתֶּם וַעֲבַדְתֶּם אֱלֹהִים אֲחֵרִים וְהִשְׁתַּחֲוִיתֶם לָהֶם, וְחָרָה אַף ה' בָּכֶם וַאֲבַדְתֶּם מְהֵרָה מֵעַל הָאָרֶץ הַטּוֹבָה אֲשֶׁר נָתַן לָכֶם.</b>
<h2>פרק כד</h2>
(א) לאחר הפגישה המצומצמת כינס יהושע פגישה נרחבת עם העם. <b>וַיֶּאֱסֹף יְהוֹשֻׁעַ אֶת כָּל שִׁבְטֵי יִשְׂרָאֵל שְׁכֶמָה, וַיִּקְרָא לְזִקְנֵי יִשְׂרָאֵל וּלְרָאשָׁיו וּלְשֹׁפְטָיו וּלְשֹׁטְרָיו</b>, לגשת אליו <b>וַיִּתְיַצְּבוּ לִפְנֵי הָאֱלֹהִים.</b> לאספה גדולה זו הגיעו אנשים רבים מהעם ולא רק ראשיו.
(ב) <b>וַיֹּאמֶר יְהוֹשֻׁעַ אֶל כָּל הָעָם: כֹּה אָמַר ה' אֱלֹהֵי יִשְׂרָאֵל: בְּעֵבֶר הַנָּהָר</b> פרת <b>יָשְׁבוּ</b> אבות <b>אֲבוֹתֵיכֶם</b>, ראשיתו ומקורו של עם ישראל <b>מֵעוֹלָם.</b> שם חיו עד זמנו של <b>תֶּרַח אֲבִי אַבְרָהָם וַאֲבִי נָחוֹר. וַיַּעַבְדוּ אֱלֹהִים אֲחֵרִים</b> כמו כל שכניהם.
(ג) <b>וָאֶקַּח אֶת אֲבִיכֶם, אֶת אַבְרָהָם, מֵעֵבֶר הַנָּהָר.</b> אברהם כונה 'העִברי', שכן הוא עבר את הנהר ומשום שהוא השתייך לבני עבר הנהר המזרחי. <b>וָאוֹלֵךְ אוֹתוֹ בְּכָל אֶרֶץ כְּנָעַן.</b> השיטוט של אברהם בארץ נועד הן להיוודע אליה ולהכירה והן לכבוש אותה באופן סמלי בהליכתו. <b>וָאַרְבֶּה אֶת זַרְעוֹ, וָאֶתֶּן לוֹ</b> שם <b>אֶת יִצְחָק.</b> נס הולדת יצחק היה משמעותי מאוד, שכן הוא שנבחר להיות ממשיכו ויורשו האמתי.
(ד) <b>וָאֶתֵּן לְיִצְחָק אֶת יַעֲקֹב וְאֶת עֵשָׂו, וָאֶתֵּן לְעֵשָׂו אֶת הַר שֵׂעִיר לָרֶשֶׁת אוֹתוֹ,</b> ובכך פינה את ארץ כנען, ואיננו עוד מענייננו, <b>וְ</b>אילו <b>יַעֲקֹב וּבָנָיו יָרְדוּ</b> ל<b>מִצְרָיִם.</b>
(ה) <b>וָאֶשְׁלַח אֶת מֹשֶׁה וְאֶת אַהֲרֹן וָאֶגֹּף</b>, הכיתי באמצעותם <b>אֶת מִצְרַיִם כּ</b>מו שידוע לכם על אודות האותות והמכות <b>אֲשֶׁר עָשִׂיתִי בְּקִרְבּוֹ</b> – במצרים, <b>וְאַחַר הוֹצֵאתִי אֶתְכֶם</b> ממצרים, כפי שחלק מכם זוכרים או יודעים מאבותיכם.
(ו) <b>וָאוֹצִיא אֶת אֲבוֹתֵיכֶם מִמִּצְרַיִם. וַתָּבֹאוּ הַיָּמָּה,</b> עד שפת ים סוף, <b>וַיִּרְדְּפוּ מִצְרַיִם אַחֲרֵי אֲבוֹתֵיכֶם בְּרֶכֶב וּבְפָרָשִׁים</b> ל<b>יַם סוּף.</b>
(ז) <b>וַיִּצְעֲקוּ אֶל ה',</b> ואז – <b>וַיָּשֶׂם מַאֲפֵל</b>, הענן והחושך <b>בֵּינֵיכֶם וּבֵין הַמִּצְרִים, וַיָּבֵא עָלָיו</b> – על מצרים<b>אֶת הַיָּם וַיְכַסֵּהוּ. וַתִּרְאֶינָה עֵינֵיכֶם</b>, ולא כשמועה בלבד <b>אֵת אֲשֶׁר עָשִׂיתִי בְּמִצְרָיִם</b> – את כוחם של המצרים נשבר ומושמד, ואת גוויותיהם נפלטות מים סוף לאחר שטבעו. <b>וַתֵּשְׁבוּ בַמִּדְבָּר יָמִים רַבִּים.</b>
(ח) <b>וָאָבִיא אֶתְכֶם אֶל אֶרֶץ הָאֱמֹרִי הַיּוֹשֵׁב בְּעֵבֶר הַיַּרְדֵּן</b> המזרחי, <b>וַיִּלָּחֲמוּ אִתְּכֶם</b> מלכי האמורי סיחון ועוג, <b>וָאֶתֵּן אוֹתָם בְּיֶדְכֶם, וַתִּירְשׁוּ אֶת אַרְצָם, וָאַשְׁמִידֵם מִפְּנֵיכֶם.</b>
(ט) <b>וַיָּקָם בָּלָק בֶּן צִפּוֹר מֶלֶךְ מוֹאָב וַיִּלָּחֶם</b>, נאבק <b>בְּיִשְׂרָאֵל, וַיִּשְׁלַח וַיִּקְרָא לְבִלְעָם בֶּן בְּעוֹר לְקַלֵּל אֶתְכֶם,</b> שאף זו הייתה סכנה ממשית כמלחמה צבאית.
(י) <b>וְלֹא אָבִיתִי</b>, רציתי <b>לִשְׁמֹעַ</b>, להיעתר <b>לְבִלְעָם,</b> ובמקום לקלל – <b>וַיְבָרֶךְ בָּרוֹךְ אֶתְכֶם, וָאַצִּל אֶתְכֶם מִיָּדוֹ.</b>
(יא) <b>וַתַּעַבְרוּ אֶת הַיַּרְדֵּן וַתָּבֹאוּ אֶל יְרִיחוֹ, וַיִּלָּחֲמוּ בָכֶם בַּעֲלֵי יְרִיחוֹ</b>, אדוני העיר וכן <b>הָאֱמֹרִי וְהַפְּרִזִּי וְהַכְּנַעֲנִי וְהַחִתִּי וְהַגִּרְגָּשִׁי, הַחִוִּי וְהַיְבוּסִי,</b> שבעת עמי כנען, <b>וָאֶתֵּן אוֹתָם בְּיֶדְכֶם.</b> ביריחו נחלתם את הניצחון הראשון, ולאחריו ניצחתם בשאר המלחמות.
(יב) <b>וָאֶשְׁלַח לִפְנֵיכֶם אֶת הַצִּרְעָה,</b> השרץ המעופף ועוקץ, שנחיל גדול שלו עשוי ללא ספק לגרש צבא שלם, או: מחלה כלשהי, או: דבר אחר המזרה אימה. <b>וַתְּגָרֶשׁ אוֹתָם מִפְּנֵיכֶם,</b> את <b>שְׁנֵי מַלְכֵי הָאֱמֹרִי, לֹא בְחַרְבְּךָ וְלֹא בְקַשְׁתֶּךָ.</b> המלחמה בשני מלכי האמורי נגמרה בקלות יחסית. לפי ערך המלכים הללו זו הייתה אמורה להיות מלחמה קשה הרבה יותר.
(יג) <b>וָאֶתֵּן לָכֶם</b> לאחר כל זאת <b>אֶרֶץ אֲשֶׁר לֹא יָגַעְתָּ בָּהּ, וְעָרִים אֲשֶׁר לֹא בְנִיתֶם וַתֵּשְׁבוּ בָּהֶם.</b> נכנסתם לארץ בנויה ולמקומות יישוב קיימים, ולא הייתם צריכים לבנותם מחדש. <b>כְּרָמִים וְזֵיתִים אֲשֶׁר לֹא נְטַעְתֶּם אַתֶּם אֹכְלִים.</b> סיפור הדברים נמסר כאן ללא הסברים או פרשנות. מתוארת כאן באופן כללי השגחת ה' על ישראל מתקופת האבות והלאה, הבחירה בו, הליווי והסיוע שהעניק ה' לעמו וגאולתו.
(יד) <b>וְעַתָּה,</b> כאשר אתם כבר יושבים בארץ, <b>יְראוּ אֶת ה' וְעִבְדוּ אֹתוֹ בְּתָמִים וּבֶאֱמֶת, וְהָסִירוּ אֶת</b> ה<b>אֱלֹהִים אֲשֶׁר עָבְדוּ אֲבוֹתֵיכֶם בְּעֵבֶר הַנָּהָר וּבְמִצְרַיִם, וְעִבְדוּ אֶת ה'.</b> עד כה הייתם מוקפים בעובדי עבודה זרה. בעבר הנהר עבדו אבותיכם עבודה זרה, לאחר מכן ישבתם בארץ האלילית מצרים, וכעת הגעתם לארץ כנען המלאה אף היא בפולחנים אליליים שונים. עליכם לסלק אותם מתוככם ולבחור בה'.
(טו) <b>וְאִם</b> אחרי כל הישועות והניצחונות, כשאתם כבר הגעתם אל המנוחה ואל הנחלה ואינכם זקוקים לנסים ולנפלאות, <b>רַע בְּעֵינֵיכֶם לַעֲבֹד אֶת ה'</b>, ואתם רוצים לשוב אל העבר התרבותי של אבותיכם הקדומים, ולהפוך לעם ככל העמים – <b>בַּחֲרוּ לָכֶם הַיּוֹם אֶת מִי תַעֲבֹדוּן</b> – <b>אִם אֶת אֱלֹהִים אֲשֶׁר עָבְדוּ אֲבוֹתֵיכֶם אֲשֶׁר מֵעֵבֶר הַנָּהָר, וְאִם אֶת אֱלֹהֵי הָאֱמֹרִי אֲשֶׁר אַתֶּם יֹשְׁבִים בְּאַרְצָם.</b> עכשיו אתם חופשיים, והדבר תלוי בכם בלבד. אתם רשאים להפוך שוב לעם ככל העמים, <b>וְאָנֹכִי וּבֵיתִי נַעֲבֹד אֶת ה'.</b>
(טז) <b>וַיַּעַן הָעָם</b> בהתמרמרות <b>וַיֹּאמֶר: חָלִילָה לָּנוּ מֵעֲזֹב אֶת ה', לַעֲבֹד אֱלֹהִים אֲחֵרִים.</b> כיצד ייתכן שנעבוד עבודה זרה?!
(יז) <b>כִּי</b>, הרי <b>ה' אֱלֹהֵינוּ הוּא הַמַּעֲלֶה אֹתָנוּ וְאֶת אֲבוֹתֵינוּ מֵאֶרֶץ מִצְרַיִם מִבֵּית עֲבָדִים, ו</b>הוא <b>אֲשֶׁר עָשָׂה לְעֵינֵינוּ אֶת הָאֹתוֹת הַגְּדֹלוֹת הָאֵלֶּה, וַיִּשְׁמְרֵנוּ בְּכָל הַדֶּרֶךְ אֲשֶׁר הָלַכְנוּ בָהּ וּבְכֹל הָעַמִּים אֲשֶׁר עָבַרְנוּ בְּקִרְבָּם.</b>
(יח) <b>וַיְגָרֶשׁ ה' אֶת כָּל הָעַמִּים וְאֶת הָאֱמֹרִי יֹשֵׁב הָאָרֶץ מִפָּנֵינוּ.</b> ה' הלך אתנו והדריכנו ברוב חסדיו ואהבתו, ואיך נוכל לעזוב אותו כעת?! <b>גַּם אֲנַחְנוּ נַעֲבֹד אֶת ה', כִּי הוּא אֱלֹהֵינוּ.</b>
(יט) אף על פי שזו הייתה התגובה שיהושע ציפה לה, הוא המשיך להחזיק בדבריו הקודמים וכמעט התגרה בעם – <b>וַיֹּאמֶר יְהוֹשֻׁעַ אֶל הָעָם: לֹא תוּכְלוּ לַעֲבֹד אֶת ה', כִּי אֱלֹהִים קְדֹשִׁים הוּא,</b> ואלוקים קדושים מחייב גם אנשים קדושים. <b>אֵל קַנּוֹא</b>, מקנא <b>הוּא. לֹא יִשָּׂא</b>, יסלח <b>לְפִשְׁעֲכֶם וּלְחַטֹּאותֵיכֶם.</b> אי אפשר להתפשר אתו. שלא כאלוהים אחרים, שאפשר לשחד, הוא תובע בלעדיות.
(כ) <b>כִּי תַעַזְבוּ אֶת ה' וַעֲבַדְתֶּם אֱלֹהֵי נֵכָר</b> – <b>וְשָׁב וְהֵרַע לָכֶם, וְכִלָּה</b>, ישמיד <b>אֶתְכֶם אַחֲרֵי אֲשֶׁר הֵיטִיב לָכֶם.</b> מי שבחר בה' איננו יכול לעזבו שוב.
(כא) <b>וַיֹּאמֶר הָעָם אֶל יְהוֹשֻׁעַ: לֹא, כִּי אֶת ה' נַעֲבֹד.</b> החלטנו לעבוד את ה', עם כל הכרוך בכך.
(כב) <b>וַיֹּאמֶר יְהוֹשֻׁעַ אֶל הָעָם: עֵדִים אַתֶּם בָּכֶם</b>. אין עדים אחרים. אתם תהיו עדי עצמכם, <b>כִּי אַתֶּם בְּחַרְתֶּם לָכֶם אֶת ה' לַעֲבֹד אוֹתוֹ. וַיֹּאמְרוּ: עֵדִים</b> אנחנו.
(כג) ויהושע המשיך: <b>וְעַתָּה הָסִירוּ אֶת אֱלֹהֵי הַנֵּכָר אֲשֶׁר בְּקִרְבְּכֶם.</b> הרי יש בידיכם שלל מן הגויים וממצרים, ואף נפגשתם בעמי הארץ. על כן, אם דבק בידכם משהו מאלוהיהם ומעבודתם, עליכם להתנקות ולהיפטר ממנו. <b>וְהַטּוּ אֶת לְבַבְכֶם אֶל ה' אֱלֹהֵי יִשְׂרָאֵל.</b>
(כד) <b>וַיֹּאמְרוּ הָעָם אֶל יְהוֹשֻׁעַ: אֶת ה' אֱלֹהֵינוּ נַעֲבֹד וּבְקוֹלוֹ נִשְׁמָע.</b>
(כה) <b>וַיִּכְרֹת יְהוֹשֻׁעַ בְּרִית לָעָם בַּיּוֹם הַהוּא, וַיָּשֶׂם לוֹ חֹק וּמִשְׁפָּט</b>, תקנות קבועות ונהלים חברתיים <b>בִּשְׁכֶם.</b>
(כו) <b>וַיִּכְתֹּב יְהוֹשֻׁעַ אֶת הַדְּבָרִים הָאֵלֶּה</b>, דברי הברית החוק והמשפט <b>בְּסֵפֶר תּוֹרַת אֱלֹהִים.</b> אולי זהו כינוי לספר שכתב, שהדברים בו הם אִמְרֵי ה', כפי שייאמר בפסוק הבא. <b>וַיִּקַּח אֶבֶן גְּדוֹלָה וַיְקִימֶהָ שָּׁם</b> למצבת זיכרון <b>תַּחַת הָאַלָּה</b>, עץ האֵלה <b>אֲשֶׁר בְּמִקְדַּשׁ ה'.</b>
(כז) <b>וַיֹּאמֶר יְהוֹשֻׁעַ אֶל כָּל הָעָם: הִנֵּה הָאֶבֶן הַזֹּאת תִּהְיֶה בָּנוּ לְעֵדָה, כִּי הִיא שָׁמְעָה אֵת כָּל אִמְרֵי ה' אֲשֶׁר דִּבֶּר עִמָּנוּ, וְהָיְתָה בָכֶם לְעֵדָה פֶּן תְּכַחֲשׁוּן בֵּאלֹהֵיכֶם.</b>
(כח) <b>וַיְשַׁלַּח יְהוֹשֻׁעַ אֶת הָעָם אִישׁ לְנַחֲלָתוֹ.</b>
(כט) <b>וַיְהִי אַחֲרֵי הַדְּבָרִים הָאֵלֶּה, וַיָּמָת יְהוֹשֻׁעַ בִּן נוּן עֶבֶד ה'.</b> יהושע לא היה משרת משה בלבד. גם אם דמותו לא קרנה כקרינתו של משה, במותו נתכנה יהושע עֶבֶד ה', כמשה רבו. יהושע מת <b>בֶּן מֵאָה וָעֶשֶׂר שָׁנִים.</b> לפי מסורת חכמים, יהושע הנהיג את ישראל כשלושים שנה.
(ל) <b>וַיִּקְבְּרוּ אֹתוֹ בִּגְבוּל נַחֲלָתוֹ, בְּתִמְנַת סֶרַח אֲשֶׁר בְּהַר אֶפְרָיִם מִצְּפוֹן לְהַר</b> שכּוּנה הר <b>גָּעַשׁ.</b>
(לא) <b>וַיַּעֲבֹד יִשְׂרָאֵל אֶת ה'</b> כראוי <b>כֹּל יְמֵי יְהוֹשֻׁעַ וְכֹל יְמֵי הַזְּקֵנִים</b>, השופטים, השרים וכל מצבת ההנהגה, <b>אֲשֶׁר הֶאֱרִיכוּ יָמִים אַחֲרֵי יְהוֹשֻׁעַ, וַאֲשֶׁר יָדְעוּ אֵת כָּל מַעֲשֵׂה ה' אֲשֶׁר עָשָׂה לְיִשְׂרָאֵל.</b>
(לב) כאן מופיע סיום נוסף, שייתכן שהמתואר בו התרחש עוד קודם. <b>וְאֶת עַצְמוֹת יוֹסֵף אֲשֶׁר הֶעֱלוּ בְנֵי יִשְׂרָאֵל מִמִּצְרַיִם קָבְרוּ בִשְׁכֶם.</b> בסוף ספר בראשית מסופר על מות יוסף ועל השבועה שהשביע את אחיו להחזיר את עצמותיו לארץ כנען. כדי לקיים שבועה זו לקח משה את העצמות עמו בשעת יציאת מצרים ועצמותיו נדדו עם ישראל במדבר. לאחר כל הנדודים, הייסורים והסבל, נשלם העניין. ישראל קיימו את צוואתו של יוסף והביאוהו לקבורה בארץ. <b>בְּחֶלְקַת הַשָּׂדֶה אֲשֶׁר קָנָה יַעֲקֹב מֵאֵת בְּנֵי חֲמוֹר אֲבִי שְׁכֶם בְּמֵאָה קְשִׂיטָה,</b> סכום כסף מסוים, או: צאן וכדומה, <b>וַיִּהְיוּ</b>, חלקת השדה שקנה יעקב, ובה עצמות יוסף, <b>לִבְנֵי יוֹסֵף לְנַחֲלָה.</b>
(לג) <b>וְאֶלְעָזָר בֶּן אַהֲרֹן מֵת</b> אף הוא. אמנם אלעזר, שהיה כהן גדול ולא מצביא או נביא, לא הופיע הרבה בספר, אך הוא פעל לצד יהושע במשך כל תקופת הנהגתו. <b>וַיִּקְבְּרוּ אֹתוֹ בְּגִבְעַת פִּינְחָס בְּנוֹ,</b> בחלקה הסמוכה לבית בנו, שתישאר כקבר המשפחה, <b>אֲשֶׁר נִתַּן לוֹ בְּהַר אֶפְרָיִם.</b>
