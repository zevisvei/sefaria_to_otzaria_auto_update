<h1>ביאור שטיינזלץ על מלכים א</h1>
<h2>פרק א</h2>
(א) <b>וְהַמֶּלֶךְ דָּוִד זָקֵן בָּא בַּיָּמִים.</b> עברו עליו ימים רבים. אמנם דוד היה רק כבן שבעים, אך ייסוריו הממושכים ונפתולי גורלו פגעו בבריאותו והזקינו אותו. <b>וַיְכַסֻּהוּ בַּבְּגָדִים,</b> בשמיכות ובמצעים, <b>וְלֹא יִחַם לוֹ.</b> זה היה אחד הביטויים לזקנתו. כיסויים אינם יוצרים חום אלא משמרים את חום הגוף, וגופו לא היה די בריא להפיק את החום הדרוש.
(ב) <b>וַיֹּאמְרוּ לוֹ עֲבָדָיו: יְבַקְשׁוּ לַאדֹנִי הַמֶּלֶךְ נַעֲרָה בְתוּלָה, וְעָמְדָה לִפְנֵי הַמֶּלֶךְ</b> לשרתו, <b>וּ</b>באופן רשמי, ואולי גם מעשי, <b>תְהִי לוֹ סֹכֶנֶת</b> המטפלת בצורכי הבית, אבל בפועל – <b>וְשָׁכְבָה בְחֵיקֶךָ</b> ותחמם את מיטתך, <b>וְ</b>יהיה <b>חַם לַאדֹנִי הַמֶּלֶךְ.</b>
(ג) <b>וַיְבַקְשׁוּ</b> לצורך זה <b>נַעֲרָה יָפָה בְּכֹל גְּבוּל יִשְׂרָאֵל, וַיִּמְצְאוּ אֶת אֲבִישַׁג הַשּׁוּנַמִּית,</b> שבאה מהעיר שונֵם. <b>וַיָּבִאוּ אֹתָהּ לַמֶּלֶךְ</b> למלא את תפקיד הסוכנת ששוכבת בחיקו. אף שיופיה של אבישג לא היה משמעותי לתפקידה, חיפשו אשה יפה למלך, כשם שכל מה שמקיף אותו הדור ויפה.
(ד) <b>וְהַנַּעֲרָה יָפָה עַד מְאֹד, וַתְּהִי לַמֶּלֶךְ סֹכֶנֶת וַתְּשָׁרְתֵהוּ, וְהַמֶּלֶךְ לֹא יְדָעָהּ.</b> לא קיים יחסי אישות אִתה, אולי מפני שהיה זקן וחלוש מדי.
(ה) <b>ו</b>בינתיים, <b>אֲדֹנִיָּה בֶן חַגִּית</b>, אשתו של דוד, <b>מִתְנַשֵּׂא לֵאמֹר: אֲנִי אֶמְלֹךְ,</b> משום שאני הוא יורש העצר. <b>וַיַּעַשׂ לוֹ רֶכֶב וּפָרָשִׁים וַחֲמִשִּׁים אִישׁ רָצִים לְפָנָיו</b> כדי להכריז על בואו.
(ו) הערות הסבר לגינוני השררה והגדלות שלו: <b>וְלֹא עֲצָבוֹ</b>, העציב, ייסר והוכיח אותו <b>אָבִיו מִיָּמָיו לֵאמֹר: "מַדּוּעַ כָּכָה עָשִׂיתָ",</b> כשהיה נוהג שלא כראוי. <b>וְגַם</b>, ונוסף לכך <b>הוּא</b> – אדניה, <b>טוֹב תֹּאַר מְאֹד.</b> אף מראהו החיצוני סייע לביטחונו העצמי ולמחשבותיו שנועד לגדולה. <b>וְ</b>סיבה שלישית להתנשאותו – <b>אֹתוֹ יָלְדָה</b> אמו <b>אַחֲרֵי</b> שנולד <b>אַבְשָׁלוֹם.</b> אבשלום ואדניה לא היו בני אותה אם. אדניה נולד לאחר שאמו של אבשלום ילדה אותו. משום כך, אחרי ששני האחים הראשונים במשפחה – אמנון ואבשלום – נהרגו, הוא נותר הבן המבוגר ביותר.
(ז) את רצונו למלוך ניסה לממש באמצעות פנייתו לתמיכתם של אנשים בכירים: <b>וַיִּהְיוּ דְבָרָיו עִם יוֹאָב בֶּן צְרוּיָה וְעִם אֶבְיָתָר הַכֹּהֵן</b> – <b>וַיַּעְזְרוּ</b>, סייעו לו והלכו <b>אַחֲרֵי אֲדֹנִיָּה.</b>
(ח) <b>וְ</b>אולם <b>צָדוֹק הַכֹּהֵן</b>, שהיה אף הוא כהן גדול <b>וּבְנָיָהוּ בֶן יְהוֹיָדָע</b>, שאמנם היה כפוף ליואב, אך בתור מפקדה של היחידה הצבאית הנפרדת של הכרתי והפלתי – היה עצמאי, <b>וְנָתָן הַנָּבִיא וְשִׁמְעִי וְרֵעִי</b>, מאנשי דוד, <b>וְהַגִּבּוֹרִים אֲשֶׁר לְדָוִד,</b> כל אלה <b>לֹא הָיוּ עִם אֲדֹנִיָּהוּ,</b> אדניה. אין זו התנגדות פעילה לאדניהו, אך כל אלה לא תמכו בו כל עוד דוד לא הביע דעתו בעניין.
(ט) <b>וַיִּזְבַּח אֲדֹנִיָּהוּ</b> באחד הימים <b>צֹאן וּבָקָר וּמְרִיא</b>, בקר גדול <b>עִם</b>, ליד <b>אֶבֶן הַזֹּחֶלֶת</b>, הנגררת, או: אבן שבצדה זורמים מים, <b>אֲשֶׁר</b> נמצאת <b>אֵצֶל עֵין</b>, מעיין <b>רֹגֵל</b> שליד ירושלים. <b>וַיִּקְרָא</b>, הזמין <b>אֶת כָּל אֶחָיו בְּנֵי הַמֶּלֶךְ וּלְכָל אַנְשֵׁי יְהוּדָה עַבְדֵי הַמֶּלֶךְ,</b> העובדים אצל המלך, להשתתף בחגיגה.
(י) אולם <b>אֶת נָתָן הַנָּבִיא וּבְנָיָהוּ</b> בן יהוידע <b>וְאֶת הַגִּבּוֹרִים</b> של דוד <b>וְאֶת שְׁלֹמֹה אָחִיו</b> הוא <b>לֹא קָרָא,</b> שכן ידע שהם אינם תומכים בו, וחשב שלשלמה אחיו יש תביעה כלשהי למלוכה.
(יא) <b>וַיֹּאמֶר נָתָן אֶל בַת שֶׁבַע אֵם שְׁלֹמֹה לֵאמֹר: הֲלוֹא שָׁמַעַתְּ כִּי</b> בפועל <b>מָלַךְ אֲדֹנִיָּהוּ בֶן חַגִּית, וַאֲדֹנֵינוּ דָוִד לֹא יָדָע</b> על כך.
(יב) <b>וְעַתָּה לְכִי אִיעָצֵךְ נָא עֵצָה, ו</b>כך <b>מַלְּטִי</b>, תצילי <b>אֶת נַפְשֵׁךְ וְאֶת נֶפֶשׁ בְּנֵךְ שְׁלֹמֹה.</b> כיוון שהמלוכה הובטחה באופן עמום לשלמה, ברור שאדניהו ינסה להיפטר ממנו, להרגו, ואולי גם להרוג את אמו. זוהי עצתי:
(יג) <b>לְכִי וּבֹאִי אֶל הַמֶּלֶךְ דָּוִד, וְאָמַרְתְּ אֵלָיו: "הֲלֹא אַתָּה, אֲדֹנִי הַמֶּלֶךְ, נִשְׁבַּעְתָּ לַאֲמָתְךָ לֵאמֹר כִּי שְׁלֹמֹה בְנֵךְ יִמְלֹךְ אַחֲרַי וְהוּא יֵשֵׁב עַל כִּסְאִי</b> – <b>וּמַדּוּעַ מָלַךְ אֲדֹנִיָּהוּ</b>?<b>"</b>
(יד) <b>הִנֵּה עוֹדָךְ מְדַבֶּרֶת</b>, בזמן שתדברי <b>שָׁם עִם הַמֶּלֶךְ, וַאֲנִי אָבוֹא אַחֲרַיִךְ וּמִלֵּאתִי</b>, אשלים <b>אֶת דְּבָרָיִךְ.</b> כך תובא לפני דוד היזמה למנוע את המלכת אדניהו ולהמליך את שלמה בבת-אחת משני כיוונים.
(טו) ואכן – <b>וַתָּבֹא בַת שֶׁבַע אֶל הַמֶּלֶךְ הַחַדְרָה, וְהַמֶּלֶךְ זָקֵן מְאֹד.</b> הוא נראה חלש, אולי שכב במיטתו, <b>וַאֲבִישַׁג הַשּׁוּנַמִּית מְשָׁרַת</b>, הייתה משרתת <b>אֶת הַמֶּלֶךְ.</b> שכן הייתה המטפלת האישית של דוד בכל צרכיו, ובפועל הייתה האדם הקרוב אליו ביותר.
(טז) <b>וַתִּקֹּד בַּת שֶׁבַע וַתִּשְׁתַּחוּ לַמֶּלֶךְ, וַיֹּאמֶר הַמֶּלֶךְ: מַה</b> קרה <b>לָּךְ</b>?
(יז) <b>וַתֹּאמֶר לוֹ: אֲדֹנִי,</b> הרי <b>אַתָּה נִשְׁבַּעְתָּ בַּה' אֱלֹהֶיךָ לַאֲמָתֶךָ</b>, לשפחתך, לי <b>כִּי שְׁלֹמֹה בְנֵךְ יִמְלֹךְ אַחֲרָי וְהוּא יֵשֵׁב עַל כִּסְאִי.</b>
(יח) <b>וְעַתָּה הִנֵּה אֲדֹנִיָּה מָלָךְ, וְעַתָּה אֲדֹנִי הַמֶּלֶךְ לֹא יָדָעְתָּ.</b>
(יט) <b>וַיִּזְבַּח שׁוֹר וּמְרִיא וְצֹאן לָרֹב.</b> הוא ערך חגיגה גדולה לרגל המלכתו, <b>וַיִּקְרָא לְכָל בְּנֵי הַמֶּלֶךְ וּלְאֶבְיָתָר הַכֹּהֵן וּלְיֹאָב שַׂר הַצָּבָא, וְ</b>אילו <b>לִשְׁלֹמֹה עַבְדְּךָ לֹא קָרָא.</b> לפיכך אין ספק שהחגיגה לא נערכה בתום לב אלא כטקס המלכה.
(כ) <b>וְאַתָּה, אֲדֹנִי הַמֶּלֶךְ, עֵינֵי כָל יִשְׂרָאֵל עָלֶיךָ לְהַגִּיד לָהֶם מִי יֵשֵׁב עַל כִּסֵּא אֲדֹנִי הַמֶּלֶךְ אַחֲרָיו.</b> עליך להחליט בדבר. אם לא תתערב, יזכה אדניה במלוכה. יִשְׂרָאֵל עָלֶיךָ לְהַגִּיד לָהֶם מִי יֵשֵׁב עַל כִּסֵּא אֲדֹנִי הַמֶּלֶךְ אַחֲרָיו.
(כא) <b>וְהָיָה כִּשְׁכַב אֲדֹנִי הַמֶּלֶךְ עִם אֲבֹתָיו,</b> כאשר תמות, <b>וְהָיִיתִי אֲנִי וּבְנִי שְׁלֹמֹה חַטָּאִים,</b> חסרים, נפגמים. אנחנו ניפגע, אם לא תביע את דעתך עכשיו.
(כב) <b>וְהִנֵּה עוֹדֶנָּה מְדַבֶּרֶת עִם הַמֶּלֶךְ, וְנָתָן הַנָּבִיא בָּא</b> לארמון, כמתוכנן.
(כג) <b>וַיַּגִּידוּ לַמֶּלֶךְ לֵאמֹר: הִנֵּה נָתָן הַנָּבִיא. וַיָּבֹא</b> נתן <b>לִפְנֵי הַמֶּלֶךְ, וַיִּשְׁתַּחוּ</b> הנביא <b>לַמֶּלֶךְ עַל אַפָּיו</b>, פניו <b>אָרְצָה,</b> באשר הוא ראש השלטון המדיני, וכבודו ומוראו מוטלים על הכול.
(כד) <b>וַיֹּאמֶר נָתָן: אֲדֹנִי הַמֶּלֶךְ,</b> האם <b>אַתָּה אָמַרְתָּ: "אֲדֹנִיָּהוּ יִמְלֹךְ אַחֲרָי וְהוּא יֵשֵׁב עַל כִּסְאִי</b>?<b>"</b>
(כה) <b>כִּי</b>, שהרי <b>יָרַד</b> אדניהו <b>הַיּוֹם</b> למעיין <b>וַיִּזְבַּח שׁוֹר וּמְרִיא וְצֹאן לָרֹב, וַיִּקְרָא לְכָל בְּנֵי הַמֶּלֶךְ וּלְשָׂרֵי הַצָּבָא וּלְאֶבְיָתָר הַכֹּהֵן, וְהִנָּם אֹכְלִים וְשֹׁתִים לְפָנָיו, וַיֹּאמְרוּ: "יְחִי הַמֶּלֶךְ אֲדֹנִיָּהוּ</b>!<b>"</b> והוא מעיר:
(כו) <b>וְלִי אֲנִי עַבְדֶּךָ וּלְצָדֹק הַכֹּהֵן וְלִבְנָיָהוּ בֶן יְהוֹיָדָע וְלִשְׁלֹמֹה עַבְדְּךָ לֹא קָרָא</b> למסיבה זו.
(כז) <b>אִם מֵאֵת אֲדֹנִי הַמֶּלֶךְ נִהְיָה הַדָּבָר הַזֶּה, וְלֹא</b>, תמה אני שלא <b>הוֹדַעְתָּ אֶת עַבְדְּךָ מִי יֵשֵׁב עַל כִּסֵּא אֲדֹנִי הַמֶּלֶךְ אַחֲרָיו.</b>
(כח) נראה שכשהנביא נכנס, בת-שבע יצאה החוצה. על כן – <b>וַיַּעַן הַמֶּלֶךְ דָּוִד וַיֹּאמֶר: קִרְאוּ לִי לְבַת שָׁבַע. וַתָּבֹא לִפְנֵי הַמֶּלֶךְ, וַתַּעֲמֹד לִפְנֵי הַמֶּלֶךְ.</b>
(כט) <b>וַיִּשָּׁבַע הַמֶּלֶךְ וַיֹּאמַר: חַי ה' אֲשֶׁר פָּדָה</b>, הציל <b>אֶת נַפְשִׁי מִכָּל צָרָה.</b>
(ל) <b>כִּי כַּאֲשֶׁר נִשְׁבַּעְתִּי לָךְ</b> בעבר <b>בַּה' אֱלֹהֵי יִשְׂרָאֵל לֵאמֹר, כִּי שְׁלֹמֹה בְנֵךְ יִמְלֹךְ אַחֲרַי, וְהוּא יֵשֵׁב עַל כִּסְאִי תַּחְתָּי</b> – <b>כִּי כֵּן אֶעֱשֶׂה הַיּוֹם הַזֶּה.</b> היום אדאג לכך שהוא ימלוך אחרי.
(לא) <b>וַתִּקֹּד בַּת שֶׁבַע אַפַּיִם אֶרֶץ וַתִּשְׁתַּחוּ לַמֶּלֶךְ</b> לאות תודה, <b>וַתֹּאמֶר: יְחִי אֲדֹנִי הַמֶּלֶךְ דָּוִד לְעֹלָם.</b> לקריאה שגורה ומקובלת זו לכבוד המלך, נלווית בהקשר זה עוד משמעות: הלוואי שתחיה לעולם ולא תזדקק ליורש, אבל תודה על הבטחתך.
(לב) <b>וַיֹּאמֶר הַמֶּלֶךְ דָּוִד: קִרְאוּ לִי לְצָדוֹק הַכֹּהֵן וּלְנָתָן הַנָּבִיא וְלִבְנָיָהוּ בֶּן יְהוֹיָדָע. וַיָּבֹאוּ</b> שלושתם <b>לִפְנֵי הַמֶּלֶךְ.</b>
(לג) <b>וַיֹּאמֶר הַמֶּלֶךְ לָהֶם: קְחוּ עִמָּכֶם אֶת עַבְדֵי אֲדֹנֵיכֶם</b> – את עבדי, <b>וְהִרְכַּבְתֶּם אֶת שְׁלֹמֹה בְנִי עַל הַפִּרְדָּה אֲשֶׁר לִי,</b> סימן לכך שאני מאשר את המעשה, <b>וְהוֹרַדְתֶּם אֹתוֹ אֶל</b> מעיין ה<b>גִּחוֹן.</b>
(לד) <b>וּמָשַׁח</b>, ימשחו <b>אֹתוֹ שָׁם צָדוֹק הַכֹּהֵן וְנָתָן הַנָּבִיא לְמֶלֶךְ עַל יִשְׂרָאֵל.</b> הכהן ימשח ויברך אותו, והנביא יאשר שהמינוי הוא לרצון ה'. <b>וּתְקַעְתֶּם בַּשּׁוֹפָר וַאֲמַרְתֶּם: "יְחִי הַמֶּלֶךְ שְׁלֹמֹה</b>!<b>"</b>
(לה) <b>וַעֲלִיתֶם אַחֲרָיו</b> לביתי <b>וּבָא וְיָשַׁב עַל כִּסְאִי, וְהוּא יִמְלֹךְ תַּחְתָּי, וְאֹתוֹ צִוִּיתִי</b>, מיניתי <b>לִהְיוֹת נָגִיד</b>, מלך <b>עַל יִשְׂרָאֵל וְעַל יְהוּדָה</b> אחרי. ְהוּדָה
(לו) <b>וַיַּעַן בְּנָיָהוּ בֶן יְהוֹיָדָע אֶת הַמֶּלֶךְ וַיֹּאמֶר: אָמֵן</b>! <b>כֵּן יֹאמַר ה' אֱלֹהֵי אֲדֹנִי הַמֶּלֶךְ.</b> כך יתקיים<b>.</b>
(לז) <b>כַּאֲשֶׁר הָיָה ה' עִם אֲדֹנִי הַמֶּלֶךְ, כֵּן יִהְיֶ</b>ה <b>עִם שְׁלֹמֹה, וִיגַדֵּל אֶת כִּסְאוֹ</b> יותר <b>מִכִּסֵּא אֲדֹנִי הַמֶּלֶךְ דָּוִד.</b> ברכה כזו אפשר להשמיע באוזני מלך, רק כשמדובר בבנו, שכן טבעי הוא שאב ישאב נחת מכך שבנו יגדל ממנו.
(לח) <b>וַיֵּרֶד</b>, ירדו <b>צָדוֹק הַכֹּהֵן וְנָתָן הַנָּבִיא וּבְנָיָהוּ בֶן יְהוֹיָדָע וְהַכְּרֵתִי וְהַפְּלֵתִי</b>, גדודי משמר המלך שתחת פיקודו של בניהו. הנוכחות הצבאית נועדה לסוכך על התהלוכה, אך היה לה גם תפקיד טקסי. נראה שעד כה שהה שלמה בבית המלך, ושמו לא נודע לכול. לכן ליווי של גדודי צבא מאורגנים יוכל להרשים את האנשים ולמשוך קהל גדול יותר לאירוע. <b>וַיַּרְכִּבוּ אֶת שְׁלֹמֹה עַל פִּרְדַּת הַמֶּלֶךְ דָּוִד, וַיֹּלִכוּ אֹתוֹ עַל</b>, אל מעיין <b>גִּחוֹן</b> הסמוך לירושלים.
(לט) <b>וַיִּקַּח צָדוֹק הַכֹּהֵן אֶת קֶרֶן הַשֶּׁמֶן</b> שנשאר משמן המשחה המיועד לכך, <b>מִן הָאֹהֶל,</b> שנטה דוד בעירו, ובו היה ארון ה', <b>וַיִּמְשַׁח אֶת שְׁלֹמֹה</b> בשמן הזה. <b>וַיִּתְקְעוּ בַּשּׁוֹפָר, וַיֹּאמְרוּ כָּל הָעָם: יְחִי הַמֶּלֶךְ שְׁלֹמֹה</b>!
(מ) <b>וַיַּעֲלוּ כָל הָעָם אַחֲרָיו</b> מהנחל, <b>וְהָעָם מְחַלְּלִים בַּחֲלִלִים וּשְׂמֵחִים שִׂמְחָה גְדוֹלָה. וַתִּבָּקַע הָאָרֶץ בְּקוֹלָם,</b> מקול הרעש הגדול. שלא כמו בטקס החתרני של אדניה, שאליו הוזמנו רק אישים נבחרים, המלכת שלמה נעשתה בהשתתפות כל העם.
(מא) <b>וַיִּשְׁמַע אֲדֹנִיָּהוּ וְכָל הַקְּרֻאִים אֲשֶׁר אִתּוֹ</b> את ההמולה, <b>ו</b>באותה שעה <b>הֵם כִּלּוּ</b>, סיימו <b>לֶאֱכֹל. וַיִּשְׁמַע יוֹאָב אֶת קוֹל הַשּׁוֹפָר</b> מרחוק <b>וַיֹּאמֶר: מַדּוּעַ קוֹל הַקִּרְיָה</b>, העיר <b>הוֹמָה</b>? מה קורה שם?
(מב) <b>עוֹדֶנּוּ מְדַבֵּר, וְהִנֵּה יוֹנָתָן בֶּן אֶבְיָתָר הַכֹּהֵן בָּא. וַיֹּאמֶר אֲדֹנִיָּהוּ: בֹּא, כִּי אִישׁ חַיִל אַתָּה, ו</b>בוודאי <b>טוֹב תְּבַשֵּׂר.</b> כך אמר בזמנו דוד על אחימעץ בן צדוק.
(מג) <b>וַיַּעַן יוֹנָתָן וַיֹּאמֶר לַאֲדֹנִיָּהוּ: אֲבָל</b> הפעם אינני יכול לבשר לכם בשורות טובות, שהרי <b>אֲדֹנֵינוּ הַמֶּלֶךְ דָּוִד הִמְלִיךְ אֶת שְׁלֹמֹה.</b>
(מד) <b>וַיִּשְׁלַח אִתּוֹ הַמֶּלֶךְ אֶת צָדוֹק הַכֹּהֵן וְאֶת נָתָן הַנָּבִיא וּבְנָיָהוּ בֶּן יְהוֹיָדָע וְהַכְּרֵתִי וְהַפְּלֵתִי, וַיַּרְכִּבוּ אֹתוֹ עַל פִּרְדַּת הַמֶּלֶךְ.</b> המלך אינו מרכיב על פרדתו אלא את מי שהוא מוסר לו את כל סמכויות המלוכה. ולא זו בלבד, דוד שלח אתו גם את הכהן, את הנביא ואת הצבא.
(מה) <b>וַיִּמְשְׁחוּ אֹתוֹ צָדוֹק הַכֹּהֵן וְנָתָן הַנָּבִיא לְמֶלֶךְ בְּגִחוֹן, וַיַּעֲלוּ מִשָּׁם שְׂמֵחִים וַתֵּהֹם הַקִּרְיָה.</b> הייתה מהומה בעיר בגלל צהלות האנשים. <b>הוּא הַקּוֹל אֲשֶׁר שְׁמַעְתֶּם.</b>
(מו) <b>וְגַם יָשַׁב שְׁלֹמֹה עַל כִּסֵּא הַמְּלוּכָה</b> בנוכחות העם,
(מז) <b>וְגַם בָּאוּ עַבְדֵי הַמֶּלֶךְ לְבָרֵךְ אֶת אֲדֹנֵינוּ הַמֶּלֶךְ דָּוִד לֵאמֹר: "יֵיטֵב אֱלֹהִים אֶת שֵׁם שְׁלֹמֹה</b> יותר <b>מִשְּׁמֶךָ וִיגַדֵּל אֶת כִּסְאוֹ מִכִּסְאֶךָ". וַיִּשְׁתַּחוּ הַמֶּלֶךְ עַל הַמִּשְׁכָּב</b> לאות תודה על ברכותיהם.
(מח) <b>וְגַם כָּכָה אָמַר הַמֶּלֶךְ: "בָּרוּךְ ה' אֱלֹהֵי יִשְׂרָאֵל אֲשֶׁר נָתַן הַיּוֹם יֹשֵׁב עַל כִּסְאִי, וְעֵינַי רֹאוֹת,</b> בעודי בחיים<b>"</b>.
(מט) למשמע הדברים – <b>וַיֶּחֶרְדוּ וַיָּקֻמוּ כָּל הַקְּרֻאִים אֲשֶׁר לַאֲדֹנִיָּהוּ, וַיֵּלְכוּ אִישׁ לְדַרְכּוֹ.</b> כולם התפזרו מיד, שכן נוכחו לדעת שאין דעתו של המלך נוחה ממעשיהם.
(נ) <b>וַאֲדֹנִיָּהוּ יָרֵא מִפְּנֵי שְׁלֹמֹה,</b> שעלול לנהוג בו כמו במורד. <b>וַיָּקָם וַיֵּלֶךְ וַיַּחֲזֵק בְּקַרְנוֹת הַמִּזְבֵּחַ</b>, כאות לבקשת חסות.
(נא) <b>וַיֻּגַּד לִשְׁלֹמֹה לֵאמֹר: הִנֵּה אֲדֹנִיָּהוּ יָרֵא אֶת הַמֶּלֶךְ שְׁלֹמֹה, וְהִנֵּה אָחַז בְּקַרְנוֹת הַמִּזְבֵּחַ לֵאמֹר</b>, כדי לבקש<b>: "יִשָּׁבַע לִי כַיּוֹם הַמֶּלֶךְ שְׁלֹמֹה אִם</b>, שלא <b>יָמִית אֶת עַבְדּוֹ</b> – אותי <b>בֶּחָרֶב".</b>
(נב) <b>וַיֹּאמֶר שְׁלֹמֹה: אִם יִהְיֶה</b> אדניהו <b>לְבֶן חַיִל</b>, ינהג כראוי – <b>לֹא יִפֹּל מִשַּׂעֲרָתוֹ אָרְצָה.</b> לא יאונה לו כל רע; אך <b>אִם רָעָה תִמָּצֵא בוֹ</b>, אם לא יקבל את המלכות או יגלה סימני התמרדות כלשהם – <b>וָמֵת.</b>
(נג) <b>וַיִּשְׁלַח הַמֶּלֶךְ שְׁלֹמֹה וַיֹּרִדֻהוּ מֵעַל הַמִּזְבֵּחַ, וַיָּבֹא</b> אדניהו <b>וַיִּשְׁתַּחוּ לַמֶּלֶךְ שְׁלֹמֹה. וַיֹּאמֶר לוֹ שְׁלֹמֹה: לֵךְ</b>, אתה רשאי ללכת <b>לְבֵיתֶךָ.</b> לא אגע בך לרעה, אם לא תיזום מרד.
<h2>פרק ב</h2>
(א) <b>וַיִּקְרְבוּ יְמֵי דָוִד</b>, כשדוד חש שהגיעה שעתו <b>לָמוּת, וַיְצַו אֶת שְׁלֹמֹה בְנוֹ, לֵאמֹר:</b>
(ב) <b>אָנֹכִי הֹלֵךְ בְּדֶרֶךְ כָּל הָאָרֶץ,</b> נפטר מן העולם. <b>וְחָזַקְתָּ וְהָיִיתָ לְאִישׁ.</b> עליך להתחזק ולהיות בוגר.
(ג) <b>וְשָׁמַרְתָּ אֶת מִשְׁמֶרֶת</b>, צו <b>ה' אֱלֹהֶיךָ לָלֶכֶת בִּדְרָכָיו, לִשְׁמֹר חֻקֹּתָיו, מִצְוֹתָיו וּמִשְׁפָּטָיו וְעֵדְוֹתָיו כַּכָּתוּב בְּתוֹרַת מֹשֶׁה, לְמַעַן תַּשְׂכִּיל</b>, תצליח <b>אֵת כָּל אֲשֶׁר תַּעֲשֶׂה וְאֵת כָּל אֲשֶׁר תִּפְנֶה</b> ל<b>שָׁם,</b>
(ד) <b>לְמַעַן יָקִים</b>, יקיים <b>ה' אֶת דְּבָרוֹ</b>, הבטחתו <b>אֲשֶׁר דִּבֶּר עָלַי לֵאמֹר: "אִם יִשְׁמְרוּ בָנֶיךָ אֶת דַּרְכָּם לָלֶכֶת לְפָנַי בֶּאֱמֶת בְּכָל לְבָבָם וּבְכָל נַפְשָׁם"</b> – <b>לֵאמֹר</b>, בביטוי הזה הבטיחני: <b>"לֹא יִכָּרֵת לְךָ אִישׁ מֵעַל כִּסֵּא יִשְׂרָאֵל".</b> מלכותך-מלכותם תימשך.
(ה) <b>וְגַם אַתָּה יָדַעְתָּ אֵת אֲשֶׁר עָשָׂה לִי יוֹאָב בֶּן צְרוּיָה, אֲשֶׁר עָשָׂה לִשְׁנֵי שָׂרֵי צִבְאוֹת יִשְׂרָאֵל</b> – <b>לְאַבְנֵר בֶּן נֵר וְלַעֲמָשָׂא בֶן יֶתֶר, וַיַּהַרְגֵם. וַיָּשֶׂם דְּמֵי מִלְחָמָה בְּשָׁלֹם.</b> הוא המשיך בשפך דם המלחמה גם בהקשר של יחסי שלום, בהריגת אבנר לאחר שהשלים עם דוד, ובהריגת עמשא שהלך באותה שעה בשליחות המלך. <b>וַיִּתֵּן דְּמֵי מִלְחָמָה בַּחֲגֹרָתוֹ אֲשֶׁר בְּמָתְנָיו וּבְנַעֲלוֹ אֲשֶׁר בְּרַגְלָיו.</b> כולו מגואל בדם.
(ו) <b>וְעָשִׂיתָ כְּחָכְמָתֶךָ, וְלֹא תוֹרֵד שֵׂיבָתוֹ בְּשָׁלֹם שְׁאֹל</b>, אל הקבר. ממני נבצר לעשות זאת, בגלל המחויבות האישית שלי כלפיו, אבל אתה בחכמתך תמצא דרך להשיב לו כגמולו.
(ז) לעומת זאת – <b>וְלִבְנֵי בַרְזִלַּי הַגִּלְעָדִי תַּעֲשֶׂה חֶסֶד, וְהָיוּ בְּאֹכְלֵי שֻׁלְחָנֶךָ.</b> המשך לפרנסם בכבוד, <b>כִּי כֵן קָרְבוּ אֵלַי</b>, סייעו לי וסיפקו צרכי <b>בְּבָרְחִי מִפְּנֵי אַבְשָׁלוֹם אָחִיךָ.</b>
(ח) <b>וְהִנֵּה עִמְּךָ</b> גם <b>שִׁמְעִי בֶן גֵּרָא בֶן הַיְמִינִי</b>, מבני בנימין <b>מ</b>המקום <b>בַּחֻרִים. וְהוּא קִלְלַנִי קְלָלָה נִמְרֶצֶת</b>, קשה וחזקה <b>בְּיוֹם לֶכְתִּי</b> ל<b>מַחֲנָיִם, וְהוּא יָרַד לִקְרָאתִי הַיַּרְדֵּן,</b> ראשון לכל הבאים, לבקש מחילה וסליחה. <b>וָאֶשָּׁבַע לוֹ בַה' לֵאמֹר: "אִם אֲמִיתְךָ בֶּחָרֶב".</b> באותה שעה מיוחדת נשבעתי לו שלא אהרוג אותו.
(ט) השבועה נבעה מהקשר מסוים והיא מחייבת רק אותי. <b>וְעַתָּה</b> אתה, המשוחרר משבועה זו, <b>אַל תְּנַקֵּהוּ</b>, דאג שלא יצא נקי, <b>כִּי אִישׁ חָכָם אָתָּה, וְיָדַעְתָּ אֵת אֲשֶׁר תַּעֲשֶׂה לּוֹ.</b> חכם כמוך ימצא את הדרך להענישו. <b>וְהוֹרַדְתָּ אֶת שֵׂיבָתוֹ בְּדָם שְׁאוֹל.</b>
(י) לאחר מסירת צוואתו לשלמה – <b>וַיִּשְׁכַּב דָּוִד עִם אֲבֹתָיו, וַיִּקָּבֵר בְּעִיר דָּוִד.</b>
(יא) <b>וְהַיָּמִים אֲשֶׁר מָלַךְ דָּוִד עַל יִשְׂרָאֵל</b> היו <b>אַרְבָּעִים שָׁנָה</b> בסך הכול. <b>בְּחֶבְרוֹן מָלַךְ</b> על יהודה <b>שֶׁבַע שָׁנִים, וּבִירוּשָׁלִַם מָלַךְ שְׁלֹשִׁים וְשָׁלֹשׁ שָׁנִים.</b> דוד הגיע למלוכה כבן שלושים ועל כן נפטר בן שבעים.
(יב) <b>וּשְׁלֹמֹה יָשַׁב עַל כִּסֵּא דָּוִד אָבִיו, וַתִּכֹּן מַלְכֻתוֹ</b>, המלוכה הצליחה בידו <b>מְאֹד.</b>
(יג) <b>וַיָּבֹא אֲדֹנִיָּהוּ בֶן חַגִּית אֶל בַּת שֶׁבַע אֵם שְׁלֹמֹה</b> לביקור, שהרי הם דרו תחת קורת גג אחת, והיחסים ביניהם היו ידידותיים. <b>וַתֹּאמֶר: הֲשָׁלוֹם</b> לך ב<b>בֹאֶךָ</b> ?<b>וַיֹּאמֶר: שָׁלוֹם.</b>
(יד) <b>וַיֹּאמֶר: דָּבָר לִי אֵלָיִךְ. וַתֹּאמֶר: דַּבֵּר.</b>
(טו) <b>וַיֹּאמֶר: אַתְּ יָדַעַתְּ כִּי לִי הָיְתָה</b> זכות <b>הַמְּלוּכָה, וְעָלַי שָׂמוּ כָל יִשְׂרָאֵל פְּנֵיהֶם לִמְלֹךְ.</b> אף על פי כן, <b>וַתִּסֹּב</b>, סרה ממני <b>הַמְּלוּכָה, וַתְּהִי לְאָחִי</b> שלמה, <b>כִּי מֵה' הָיְתָה לּוֹ.</b> אינני בא בטענות על כך.
(טז) <b>וְעַתָּה שְׁאֵלָה</b>, בקשה <b>אַחַת אָנֹכִי שֹׁאֵל מֵאִתָּךְ. אַל תָּשִׁבִי אֶת פָּנָי,</b> אל תאכזבי אותי בבקשה זו. <b>וַתֹּאמֶר אֵלָיו: דַּבֵּר.</b> אני מקשיבה.
(יז) <b>וַיֹּאמֶר: אִמְרִי נָא לִשְׁלֹמֹה הַמֶּלֶךְ</b> – ואני מבקש באמצעותך <b>כִּי</b> הוא <b>לֹא יָשִׁיב אֶת פָּנָיִךְ</b> – <b>וְיִתֶּן לִי אֶת אֲבִישַׁג הַשּׁוּנַמִּית לְאִשָּׁה.</b> יש בבקשתו של אדניהו כדי להסביר מדוע הודגש יופיה של אבישג לעיל. אדניהו פגש את אבישג בבית אביו, וכיוון שלא הייתה אשתו של דוד אלא משרתת שלו, אדניהו לכאורה לא ראה פגם בנישואיו עמה.
(יח) <b>וַתֹּאמֶר בַּת שֶׁבַע: טוֹב.</b> שמעתי את דבריך. <b>אָנֹכִי אֲדַבֵּר עָלֶיךָ</b> בעניין זה <b>אֶל הַמֶּלֶךְ.</b>
(יט) <b>וַתָּבֹא בַת שֶׁבַע אֶל הַמֶּלֶךְ שְׁלֹמֹה לְדַבֶּר לוֹ עַל אֲדֹנִיָּהוּ. וַיָּקָם הַמֶּלֶךְ לִקְרָאתָהּ</b> כדי לחלוק לה כבוד, <b>וַיִּשְׁתַּחוּ לָהּ</b>, כבן המכבד את אמו. <b>וַיֵּשֶׁב עַל כִּסְאוֹ, וַיָּשֶׂם כִּסֵּא לְאֵם הַמֶּלֶךְ,</b> הורה שיביאו גם לה כיסא, <b>וַתֵּשֶׁב לִימִינוֹ.</b>
(כ) <b>וַתֹּאמֶר: שְׁאֵלָה אַחַת קְטַנָּה אָנֹכִי שֹׁאֶלֶת מֵאִתָּךְ. אַל תָּשֶׁב אֶת פָּנָי. וַיֹּאמֶר לָהּ הַמֶּלֶךְ: שַׁאֲלִי, אִמִּי, כִּי לֹא אָשִׁיב אֶת פָּנָיִךְ.</b>
(כא) <b>וַתֹּאמֶר:</b> צווה ש<b>יֻתַּן אֶת אֲבִישַׁג הַשֻּׁנַמִּית לַאֲדֹנִיָּהוּ אָחִיךָ לְאִשָּׁה.</b>
(כב) <b>וַיַּעַן הַמֶּלֶךְ שְׁלֹמֹה וַיֹּאמֶר לְאִמּוֹ: וְלָמָה אַתְּ שֹׁאֶלֶת</b>, מבקשת רק <b>אֶת אֲבִישַׁג הַשֻּׁנַמִּית לַאֲדֹנִיָּהוּ</b>? <b>וְשַׁאֲלִי לוֹ</b>, בשבילו גם <b>אֶת הַמְּלוּכָה, כִּי הוּא אָחִי הַגָּדוֹל מִמֶּנִּי, וְ</b>המלוכה מגיעה <b>לוֹ וּלְאֶבְיָתָר הַכֹּהֵן וּלְיוֹאָב בֶּן צְרוּיָה</b> שתמכו בו.
(כג) <b>וַיִּשָּׁבַע הַמֶּלֶךְ שְׁלֹמֹה בַּה' לֵאמֹר: כֹּה יַעֲשֶׂה לִּי אֱלֹהִים וְכֹה יוֹסִיף,</b> כך וכך יענישני אלוקים אם לא אקיים את הדברים הבאים, <b>כִּי בְנַפְשׁוֹ דִּבֶּר אֲדֹנִיָּהוּ אֶת הַדָּבָר הַזֶּה.</b> הוא ישלם בנפשו על בקשה זו. ושלמה מוסיף ונשבע:
(כד) <b>וְעַתָּה חַי ה' אֲשֶׁר הֱכִינַנִי,</b> כונן וביסס את מלכותי, <b>וַיּוֹשִׁיבַנִי עַל כִּסֵּא דָּוִד אָבִי, וַאֲשֶׁר עָשָׂה לִי בַּיִת,</b> בית מלוכה, <b>כַּאֲשֶׁר דִּבֵּר</b> באמצעות נתן הנביא, <b>כִּי הַיּוֹם יוּמַת אֲדֹנִיָּהוּ.</b>
(כה) <b>וַיִּשְׁלַח הַמֶּלֶךְ שְׁלֹמֹה בְּיַד בְּנָיָהוּ בֶן יְהוֹיָדָע,</b> תומכו הנאמן, <b>וַיִּפְגַּע בּוֹ</b> באדניהו <b>וַיָּמֹת.</b>
(כו) אדניהו היה יפה תואר, ואילו שלמה היה חכם מאוד. בהכירו את אדניהו, שיער שלמה שהרעיון לשאת את סוכנת אביו לא היה עולה על דעתו לבד. בחשיבתו הפוליטית הוא מסיק מכך שעדיין רוחשות אפשרויות של קשר נגדו. אשר על כן – <b>וּלְאֶבְיָתָר הַכֹּהֵן אָמַר הַמֶּלֶךְ:</b> אל עיר הכהנים <b>עֲנָתֹת</b> <b>לֵךְ, עַל שָׂדֶיךָ</b>, חדל לשמש עוד ככהן גדול, <b>כִּי אִישׁ מָוֶת אָתָּה.</b> לאמתו של דבר, היית ראוי למוות. נראה ששלמה סבר שאביתר או יואב הגו את התכנית והסיתו את אדניהו. <b>וּ</b>בכל זאת <b>בַיּוֹם הַזֶּה לֹא אֲמִיתֶךָ, כִּי נָשָׂאתָ אֶת אֲרוֹן ה' אֱלוֹהִים לִפְנֵי דָּוִד אָבִי</b> בעת נדודיו ובריחותיו, <b>וְכִי הִתְעַנִּיתָ בְּכֹל אֲשֶׁר הִתְעַנָּה אָבִי.</b>
(כז) <b>וַיְגָרֶשׁ שְׁלֹמֹה אֶת אֶבְיָתָר מִהְיוֹת כֹּהֵן לַה'.</b> לכאורה, בכך נענש על הקשר שקשר עם אדניהו, ולולא כן לא היה נפגע מעמדו ככהן, אך בעומק העניין הוא הודח מכהונתו כדי <b>לְמַלֵּא אֶת דְּבַר ה' אֲשֶׁר דִּבֶּר</b> ביד שמואל הנביא <b>עַל בֵּית עֵלִי בְּשִׁלֹה.</b> לפי אותה נבואה, יֵרֵד בית עלי מגדולתו, וייאלץ להיסמך על כהנים אחרים. שלמה ערך את חשבונו שלו ולא הזכיר את עוונות משפחתו של אביתר הכהן, אבל לאחר שנים רבות, ולאחר שהתרחשו מאורעות מורכבים, הוגשמה הנבואה.
(כח) <b>וְהַשְּׁמֻעָה</b> על מה שאירע לאדניה ולאביתר <b>בָּאָה עַד יוֹאָב, כִּי יוֹאָב נָטָה אַחֲרֵי אֲדֹנִיָּה, וְ</b>אולם <b>אַחֲרֵי אַבְשָׁלוֹם לֹא נָטָה.</b> במרד אבשלום היה יואב יכול להצטרף למורדים, אבל אז שמר אמונים לדוד. ייתכן שיואב לא ראה במעשהו של אדניה פגיעה במלך דוד. הוא ראה שדוד הזקין, ושבמוקדם או במאוחר יהיה צורך להחזיק את המלוכה. לו עצמו לא היו כל תביעות לתפקיד, ומבין בני דוד העדיף את אדניה, אולי מתוך חיבה אישית, הערכת כישוריו, או שחשב שמעמדו של אדניה חזק יותר משום שאמו, חגית, נישאה לדוד בדרך המקובלת, שלא כבת-שבע, אם שלמה. מכל מקום, כאשר יואב שמע מה עלה בגורלו של אדניה – <b>וַיָּנָס</b>, ברח <b>יוֹאָב אֶל אֹהֶל ה', וַיַּחֲזֵק בְּקַרְנוֹת הַמִּזְבֵּחַ</b> לשם קבלת חסות.
(כט) <b>וַיֻּגַּד לַמֶּלֶךְ שְׁלֹמֹה כִּי נָס יוֹאָב אֶל אֹהֶל ה', וְהִנֵּה</b> הוא <b>אֵצֶל הַמִּזְבֵּחַ. וַיִּשְׁלַח שְׁלֹמֹה אֶת בְּנָיָהוּ בֶן יְהוֹיָדָע לֵאמֹר: לֵךְ פְּגַע בּוֹ.</b> בניהו, כיואב בשעתו, מילא את פקודות המלך להוציא אנשים להורג. הוא הרג את אדניה במצוות שלמה וכעת נשלח להרוג את יואב. לַח שְׁלֹמֹה אֶת בְּנָיָהוּ בֶן יְהוֹיָדָע לֵאמֹר: לֵךְ פְּגַע בּוֹ.
(ל) <b>וַיָּבֹא בְנָיָהוּ אֶל אֹהֶל ה', וַיֹּאמֶר אֵלָיו: כֹּה אָמַר הַמֶּלֶךְ: צֵא</b> מכאן. <b>וַיֹּאמֶר</b> יואב<b>: לֹא, כִּי פֹה אָמוּת.</b> אם באת להרוג אותי, אעדיף למות כאן ולא בחוץ. מכיוון שלא ראוי להרוג אדם באוהל מועד או ליד מזבח ה' – <b>וַיָּשֶׁב בְּנָיָהוּ אֶת הַמֶּלֶךְ דָּבָר לֵאמֹר: כֹּה דִבֶּר יוֹאָב וְכֹה עָנָנִי.</b> אלו היו חילופי הדברים שבינינו.
(לא) <b>וַיֹּאמֶר לוֹ הַמֶּלֶךְ: עֲשֵׂה כַּאֲשֶׁר דִּבֶּר, וּפְגַע בּוֹ וּקְבַרְתּוֹ.</b> אם הוא רוצה למות ליד המזבח – הרוֹג אותו שם. שלמה מדבר בקור-רוח, ואינו מתחשב בדבר, אלא פועל לפי המדיניות הנכונה בעיניו. במקרה זה הוא גם ממלא את רצון אביו להעניש את יואב. <b>וַהֲסִירֹתָ דְּמֵי חִנָּם אֲשֶׁר שָׁפַךְ יוֹאָב, מֵעָלַי וּמֵעַל בֵּית אָבִי.</b> כאשר יואב ייענש, הדמים ששפך לא ייחשבו עוד כעוון של בית דוד.
(לב) <b>וְהֵשִׁיב ה' אֶת דָּמוֹ עַל רֹאשׁוֹ,</b> ה' ינקום בו על <b>אֲשֶׁר פָּגַע בִּשְׁנֵי אֲנָשִׁים צַדִּקִים וְטֹבִים מִמֶּנּוּ וַיַּהַרְגֵם בַּחֶרֶב, וְאָבִי דָוִד לֹא יָדָע</b>. יואב העלים את צעדיו מהמלך כשהרג <b>אֶת אַבְנֵר בֶּן נֵר שַׂר צְבָא יִשְׂרָאֵל וְאֶת עֲמָשָׂא בֶן יֶתֶר שַׂר צְבָא יְהוּדָה.</b>
(לג) <b>וְשָׁבוּ דְמֵיהֶם בְּרֹאשׁ יוֹאָב וּבְרֹאשׁ זַרְעוֹ לְעֹלָם, וּלְדָוִד וּלְזַרְעוֹ וּלְבֵיתוֹ וּלְכִסְאוֹ יִהְיֶה שָׁלוֹם עַד עוֹלָם מֵעִם ה'.</b>
(לד) <b>וַיַּעַל בְּנָיָהוּ בֶּן יְהוֹיָדָע</b> אל המזבח <b>וַיִּפְגַּע בּוֹ וַיְמִתֵהוּ.</b> כך מילא את הפקודה. <b>וַיִּקָּבֵר</b> יואב <b>בְּבֵיתוֹ בַּמִּדְבָּר,</b> על גבול המדבר.
(לה) <b>וַיִּתֵּן הַמֶּלֶךְ אֶת בְּנָיָהוּ בֶן יְהוֹיָדָע תַּחְתָּיו עַל הַצָּבָא.</b> יואב היה המפקד העליון של צבא ישראל, ובניהו פיקד רק על יחידה מיוחדת בתוך הצבא. עתה, אולי כפרס על הנאמנות והציות שהפגין בניהו, שלמה מינה אותו לתפקיד שר צבא כל ישראל במקום יואב, <b>וְאֶת צָדוֹק הַכֹּהֵן נָתַן הַמֶּלֶךְ תַּחַת אֶבְיָתָר.</b>
(לו) ופעולה נוספת לפי צוואת דוד: <b>וַיִּשְׁלַח הַמֶּלֶךְ וַיִּקְרָא לְשִׁמְעִי, וַיֹּאמֶר לוֹ: בְּנֵה לְךָ בַיִת בִּירוּשָׁלִַם וְיָשַׁבְתָּ שָׁם, וְלֹא תֵצֵא</b>, ואינך רשאי לצאת <b>מִשָּׁם</b> – מירושלים <b>אָנֶה וָאָנָה,</b> לכל מקום אחר, מפני שאינני סומך עליך.
(לז) <b>וְהָיָה בְּיוֹם צֵאתְךָ</b> מן העיר <b>וְעָבַרְתָּ אֶת נַחַל קִדְרוֹן</b> – <b>יָדֹעַ תֵּדַע כִּי מוֹת תָּמוּת, דָּמְךָ יִהְיֶה בְרֹאשֶׁךָ.</b> דע לך, שאי-ציות להוראה להישאר בעיר הרי היא כפסק דין מוות.
(לח) <b>וַיֹּאמֶר שִׁמְעִי לַמֶּלֶךְ: טוֹב הַדָּבָר. כַּאֲשֶׁר דִּבֶּר אֲדֹנִי הַמֶּלֶךְ כֵּן יַעֲשֶׂה עַבְדֶּךָ. וַיֵּשֶׁב שִׁמְעִי בִּירוּשָׁלִַם יָמִים רַבִּים,</b> מספר שנים.
(לט) <b>וַיְהִי מִקֵּץ שָׁלֹשׁ שָׁנִים, וַיִּבְרְחוּ שְׁנֵי עֲבָדִים לְשִׁמְעִי</b>, והם עשו דרכם <b>אֶל אָכִישׁ בֶּן מַעֲכָה מֶלֶךְ גַּת. וַיַּגִּידוּ לְשִׁמְעִי לֵאמֹר: הִנֵּה עֲבָדֶיךָ בְּגַת.</b> בֶּן מַעֲכָה מֶלֶךְ גַּת. וַיַּגִּידוּ לְשִׁמְעִי לֵאמֹר: הִנֵּה עֲבָדֶיךָ בְּגַת.
(מ) <b>וַיָּקָם שִׁמְעִי וַיַּחֲבֹשׁ אֶת חֲמֹרוֹ וַיֵּלֶךְ גַּתָה אֶל אָכִישׁ</b> מלך גת <b>לְבַקֵּשׁ אֶת עֲבָדָיו. וַיֵּלֶךְ שִׁמְעִי, וַיָּבֵא אֶת עֲבָדָיו מִגַּת.</b> מכיוון שעברו שלוש שנים ולשמעי לא היה קשר עם המלך, הוא היה בטוח שיציאתו הפונקציונלית מן העיר תעבור בשלום.
(מא) <b>וַיֻּגַּד לִשְׁלֹמֹה כִּי הָלַךְ שִׁמְעִי מִירוּשָׁלִַם</b> ל<b>גַּת וַיָּשֹׁב.</b>
(מב) <b>וַיִּשְׁלַח הַמֶּלֶךְ וַיִּקְרָא לְשִׁמְעִי, וַיֹּאמֶר אֵלָיו: הֲלוֹא הִשְׁבַּעְתִּיךָ בַה' וָאָעִד בְּךָ</b>, הזהרתי אותך <b>לֵאמֹר: "בְּיוֹם צֵאתְךָ וְהָלַכְתָּ אָנֶה וָאָנָה</b> – <b>יָדֹעַ תֵּדַע כִּי מוֹת תָּמוּת", וַתֹּאמֶר אֵלַי: "טוֹב הַדָּבָר. שָׁמָעְתִּי</b>, קיבלתי<b>"</b>.
(מג) <b>וּמַדּוּעַ לֹא שָׁמַרְתָּ אֵת שְׁבֻעַת ה' וְאֶת הַמִּצְוָה אֲשֶׁר צִוִּיתִי עָלֶיךָ</b>?! זוהי טענה יותר מאשר שאלה.
(מד) <b>וַיֹּאמֶר הַמֶּלֶךְ אֶל שִׁמְעִי: אַתָּה יָדַעְתָּ אֵת כָּל הָרָעָה אֲשֶׁר יָדַע לְבָבְךָ, אֲשֶׁר עָשִׂיתָ לְדָוִד אָבִי, וְ</b>כעת <b>הֵשִׁיב ה' אֶת רָעָתְךָ בְּרֹאשֶׁךָ.</b>
(מה) <b>ו</b>לעומת קללתך הנמרצת, אשר שבה עתה על ראשך, <b>הַמֶּלֶךְ שְׁלֹמֹה בָּרוּךְ, וְכִסֵּא דָוִד יִהְיֶה נָכוֹן</b>, חזק וקיים <b>לִפְנֵי ה' עַד עוֹלָם.</b>
(מו) <b>וַיְצַו הַמֶּלֶךְ אֶת בְּנָיָהוּ בֶּן יְהוֹיָדָע, וַיֵּצֵא וַיִּפְגַּע בּוֹ וַיָּמֹת. וְהַמַּמְלָכָה נָכוֹנָה בְּיַד שְׁלֹמֹה.</b> שלמה עלה למלוכה בנחישות וללא כל רגשות שאינם במקומם, כדי למלא את רצון דוד אביו ולהוציא לפועל את כל מה שהוא רואה לנכון, וכך ממלכתו אכן התייצבה<b>.</b>
<h2>פרק ג</h2>
(א) <b>וַיִתְחַתֵּן</b>, יצר קשר נישואין <b>שְׁלֹמֹה אֶת</b>, עם <b>פַּרְעֹה מֶלֶךְ מִצְרָיִם, וַיִּקַּח אֶת בַּת פַּרְעֹה</b> לאשה. מצרים הייתה ממלכה אדירה באותם זמנים. נישואי שלמה עם בת פרעה ביטאו הכרה בחשיבותו של שלמה והוכחה לגדולתו. בהמשך יסייע פרעה לשלמה המלך גם בענייני צבא. <b>וַיְבִיאֶהָ</b> בינתיים <b>אֶל עִיר דָּוִד, עַד כַּלֹּתוֹ</b>, שיסיים <b>לִבְנוֹת אֶת בֵּיתוֹ וְאֶת בֵּית ה' וְאֶת חוֹמַת יְרוּשָׁלִַם סָבִיב.</b> אחר כך ישכן אותה בארמונו.
(ב) <b>רַק הָעָם מְזַבְּחִים</b> לה' <b>בַּבָּמוֹת</b> באותו זמן, <b>כִּי לֹא נִבְנָה בַיִת לְשֵׁם ה' עַד הַיָּמִים הָהֵם,</b> ובזמן שאין המקדש בנוי, מותר לזבוח גם בבמות פרטיות.
(ג) <b>וַיֶּאֱהַב שְׁלֹמֹה אֶת ה' לָלֶכֶת בְּחֻקּוֹת דָּוִד אָבִיו</b> בכל התחומים, <b>רַק בַּבָּמוֹת הוּא מְזַבֵּחַ וּמַקְטִיר</b> כדין. יש כאן הסתייגות מרומזת מכך ששלמה השתהה בבניין המקדש.
(ד) <b>וַיֵּלֶךְ הַמֶּלֶךְ גִּבְעֹנָה לִזְבֹּחַ שָׁם, כִּי הִיא הַבָּמָה הַגְּדוֹלָה,</b> המזבח המרכזי קודם שהוקם המקדש בירושלים. שלמה לא הגיע לשם ביקור או להבאת קרבן צנוע, אלא <b>אֶלֶף עֹלוֹת יַעֲלֶה שְׁלֹמֹה עַל הַמִּזְבֵּחַ הַהוּא</b> כדי לבטא את התקשרותו לה'.
(ה) <b>בְּגִבְעוֹן נִרְאָה ה' אֶל שְׁלֹמֹה בַּחֲלוֹם הַלָּיְלָה, וַיֹּאמֶר אֱלֹהִים: שְׁאַל מָה אֶתֶּן לָךְ.</b> איזו מתנה תרצה לקבל?
(ו) <b>וַיֹּאמֶר שְׁלֹמֹה: אַתָּה עָשִׂיתָ עִם עַבְדְּךָ דָוִד אָבִי חֶסֶד גָּדוֹל, כַּאֲשֶׁר הָלַךְ לְפָנֶיךָ בֶּאֱמֶת וּבִצְדָקָה וּבְיִשְׁרַת לֵבָב עִמָּךְ, וַתִּשְׁמָר לוֹ אֶת הַחֶסֶד הַגָּדוֹל הַזֶּה, וַתִּתֶּן לוֹ בֵן יֹשֵׁב עַל כִּסְאוֹ כַּיּוֹם הַזֶּה</b>, כפי שאנו רואים עכשיו. מה אבקש עוד, הרי זכיתי להיות מלך ישראל.
(ז) <b>וְעַתָּה, ה' אֱלֹהָי, אַתָּה הִמְלַכְתָּ אֶת עַבְדְּךָ</b> – אותי <b>תַּחַת דָּוִד אָבִי, וְאָנֹכִי</b> איני אלא <b>נַעַר קָטֹן.</b> מכיוון שאין לי ניסיון קודם בהנהגה, אני רואה עצמי כנער בתחום זה. <b>לֹא אֵדַע</b> ל<b>צֵאת ו</b>ל<b>בֹא</b> לפני העם ולהנהיגו.
(ח) <b>וְעַבְדְּךָ</b> מעורה <b>בְּתוֹךְ עַמְּךָ אֲשֶׁר בָּחָרְתָּ,</b> שהוא <b>עַם רָב אֲשֶׁר לֹא יִמָּנֶה וְלֹא יִסָּפֵר מֵרֹב.</b> אשר על כן אני מבקש:
(ט) <b>וְנָתַתָּ לְעַבְדְּךָ לֵב שֹׁמֵעַ</b>, קשוב ומבין המסוגל <b>לִשְׁפֹּט</b>, לעשות דין, להדריך, לשלוט ולהנהיג <b>אֶת עַמְּךָ לְהָבִין בֵּין טוֹב לְרָע, כִּי מִי יוּכַל לִשְׁפֹּט אֶת עַמְּךָ הַכָּבֵד</b>, הרב והמורכב <b>הַזֶּה</b>?! כדי לשפוט עם גדול וסבוך כל כך ביושר ובצדק, נדרשות חכמה ותבונה עמוקות.
(י) <b>וַיִּיטַב הַדָּבָר בְּעֵינֵי ה' כִּי שָׁאַל</b>, ביקש <b>שְׁלֹמֹה אֶת הַדָּבָר הַזֶּה.</b>
(יא) <b>וַיֹּאמֶר אֱלֹהִים אֵלָיו: יַעַן אֲשֶׁר שָׁאַלְתָּ אֶת הַדָּבָר הַזֶּה, וְלֹא שָׁאַלְתָּ לְּךָ</b> שתחיה <b>יָמִים רַבִּים</b>, <b>וְלֹא שָׁאַלְתָּ לְּךָ עֹשֶׁר, וְלֹא שָׁאַלְתָּ נֶפֶשׁ אֹיְבֶיךָ,</b> שיפלו אויביך בידיך בכל עת. <b>ו</b>במקום כל אלה <b>שָׁאַלְתָּ לְּךָ</b> שתוכל ל<b>הָבִין לִשְׁמֹעַ מִשְׁפָּט</b> –
(יב) <b>הִנֵּה עָשִׂיתִי כִּדְבָרֶיךָ. הִנֵּה נָתַתִּי לְךָ לֵב חָכָם וְנָבוֹן אֲשֶׁר כָּמוֹךָ לֹא הָיָה לְפָנֶיךָ, וְאַחֲרֶיךָ לֹא יָקוּם כָּמוֹךָ.</b>
(יג) <b>וְגַם</b> את הטובות <b>אֲשֶׁר לֹא שָׁאַלְתָּ נָתַתִּי לָךְ</b>, אוסיף לך – <b>גַּם עֹשֶׁר גַּם כָּבוֹד, אֲשֶׁר לֹא הָיָה כָמוֹךָ אִישׁ בַּמְּלָכִים, כָּל יָמֶיךָ.</b>
(יד) <b>וְ</b>נוסף על כך, <b>אִם תֵּלֵךְ בִּדְרָכַי לִשְׁמֹר חֻקַּי וּמִצְוֹתַי כַּאֲשֶׁר הָלַךְ דָּוִיד אָבִיךָ</b> – <b>וְהַאֲרַכְתִּי אֶת יָמֶיךָ.</b> העושר והכבוד מובטחים לך בלא תנאי, ואילו אריכות ימיך מותנית בהתנהגותך.
(טו) <b>וַיִּקַץ</b>, התעורר <b>שְׁלֹמֹה, וְהִנֵּה חֲלוֹם. וַיָּבוֹא</b> בעקבות ההבטחות הגדולות אל <b>יְרוּשָׁלִַם, וַיַּעֲמֹד לִפְנֵי אֲרוֹן בְּרִית ה', וַיַּעַל עֹלוֹת וַיַּעַשׂ שְׁלָמִים וַיַּעַשׂ מִשְׁתֶּה לְכָל עֲבָדָיו.</b>
(טז) <b>אָז</b>, אחרי ההודיה והמשתה <b>תָּבֹאנָה שְׁתַּיִם נָשִׁים זֹנוֹת אֶל הַמֶּלֶךְ</b> למשפט. <b>וַתַּעֲמֹדְנָה לְפָנָיו</b>.
(יז) <b>וַתֹּאמֶר הָאִשָּׁה הָאַחַת: בִּי</b>, בבקשה <b>אֲדֹנִי</b>! <b>אֲנִי וְהָאִשָּׁה הַזֹּאת</b>, שבאה אִתי, <b>יֹשְׁבֹת</b>, מתגוררות <b>בְּבַיִת אֶחָד, וָאֵלֵד</b> ילד <b>עִמָּהּ בַּבָּיִת.</b>
(יח) <b>וַיְהִי בַּיּוֹם הַשְּׁלִישִׁי לְלִדְתִּי, וַתֵּלֶד גַּם הָאִשָּׁה הַזֹּאת</b> בן, <b>וַאֲנַחְנוּ יַחְדָּו,</b> ו<b>אֵין זָר אִתָּנוּ בַּבַּיִת זוּלָתִי שְׁתַּיִם אֲנַחְנוּ בַּבָּיִת.</b>
(יט) <b>וַיָּמָת בֶּן הָאִשָּׁה הַזֹּאת</b> ב<b>לָיְלָה, אֲשֶׁר</b>, מפני ש<b>שָׁכְבָה עָלָיו,</b> שכן ישן עמה, ובלי משים התהפכה עליו והוא נחנק.
(כ) כיוון שראתה שבנה מת – <b>וַתָּקָם בְּתוֹךְ הַלַּיְלָה, וַתִּקַּח אֶת בְּנִי מֵאֶצְלִי</b> – <b>וַאֲמָתְךָ</b>, בעוד אני <b>יְשֵׁנָה</b> – <b>וַתַּשְׁכִּיבֵהוּ בְּחֵיקָהּ, וְאֶת בְּנָהּ הַמֵּת הִשְׁכִּיבָה בְחֵיקִי.</b>
(כא) <b>וָאָקֻם בַּבֹּקֶר לְהֵינִיק אֶת בְּנִי, וְהִנֵּה</b> גיליתי שהוא <b>מֵת. וָאֶתְבּוֹנֵן אֵלָיו</b> מאוחר יותר <b>בַּבֹּקֶר, וְהִנֵּה</b> הבחנתי ש<b>לֹא הָיָה</b> זה <b>בְנִי אֲשֶׁר יָלָדְתִּי.</b>
(כב) <b>וַתֹּאמֶר הָאִשָּׁה הָאַחֶרֶת: לֹא כִי,</b> כך, אלא <b>בְּנִי</b> הוא <b>הַחַי, וּבְנֵךְ</b> הוא ה<b>ַמֵּת. וְזֹאת אֹמֶרֶת: לֹא כִי, בְּנֵךְ הַמֵּת, וּבְנִי הֶחָי. וַתְּדַבֵּרְנָה לִפְנֵי הַמֶּלֶךְ.</b> כל אחת מהן השמיעה את טענותיה.
(כג) <b>וַיֹּאמֶר הַמֶּלֶךְ:</b> אני שומע ש<b>זֹאת אֹמֶרֶת: "זֶה בְּנִי הַחַי, וּבְנֵךְ</b> הוא <b>הַמֵּת"; וְזֹאת אֹמֶרֶת: לֹא כִי, "בְּנֵךְ הַמֵּת וּבְנִי הֶחָי".</b>
(כד) <b>וַיֹּאמֶר הַמֶּלֶךְ: קְחוּ</b>, הביאו <b>לִי חָרֶב. וַיָּבִאוּ הַחֶרֶב לִפְנֵי הַמֶּלֶךְ.</b>
(כה) <b>וַיֹּאמֶר הַמֶּלֶךְ:</b> הבה נערוך פשרה – <b>גִּזְרוּ אֶת הַיֶּלֶד הַחַי לִשְׁנָיִם, וּתְנוּ אֶת הַחֲצִי לְאַחַת, וְאֶת הַחֲצִי לְאֶחָת.</b> מובאות בפנינו שתי טענות, ואין בידינו להוכיח לכאן או לכאן. על כן נחתוך את הילד, וכל אחת תקבל את חציו.
(כו) <b>וַתֹּאמֶר הָאִשָּׁה אֲשֶׁר בְּנָהּ הַחַי,</b> זו שאכן הייתה אם הילד החי, <b>אֶל הַמֶּלֶךְ, כִּי נִכְמְרוּ</b>, התחממו, התעוררו <b>רַחֲמֶיהָ עַל בְּנָהּ,</b> שהרי המלך ציווה להמיתו. <b>וַתֹּאמֶר: בִּי אֲדֹנִי</b>! <b>תְּנוּ לָהּ אֶת הַיָּלוּד הַחַי, וְהָמֵת</b>, ולהמית <b>אַל תְּמִיתֻהוּ. וְזֹאת</b> – האשה האחרת <b>אֹמֶרֶת: גַּם לִי</b> ו<b>גַם לָךְ לֹא יִהְיֶה</b> ילד. <b>גְּזֹרוּ.</b> חתכו אותו.
(כז) <b>וַיַּעַן הַמֶּלֶךְ וַיֹּאמֶר: תְּנוּ לָהּ</b> – לזו שהגיבה מיד כאם כלפי בנה, <b>אֶת הַיָּלוּד הַחַי, וְהָמֵת לֹא תְמִיתֻהוּ, הִיא אִמּוֹ.</b> תגובותיהן מוכיחות שהאם החסה על הילד היא אמו האמתית, ואילו האחרת היא שגנבה ילד מחברתה.
(כח) <b>וַיִּשְׁמְעוּ כָל יִשְׂרָאֵל אֶת הַמִּשְׁפָּט אֲשֶׁר שָׁפַט הַמֶּלֶךְ, וַיִּרְאוּ מִפְּנֵי הַמֶּלֶךְ, כִּי רָאוּ כִּי חָכְמַת אֱלֹהִים בְּקִרְבּוֹ לַעֲשׂוֹת מִשְׁפָּט.</b> פסק זה אינו מוכיח ידיעה של חוקים והלכות, אלא הוא משקף את תבונתו של השופט לחשוף פרטים שאי-אפשר לגלותם. שלמה המלך השתמש באמצעים פסיכולוגיים כדי להוציא לאור את האמת. עשיית משפט ממין זה מעידה על חכמת אלוקים שבקרבו. שְׁמְעוּ כָל יִשְׂרָאֵל אֶת הַמִּשְׁפָּט אֲשֶׁר שָׁפַט הַמֶּלֶךְ, וַיִּרְאוּ מִפְּנֵי הַמֶּלֶךְ, כִּי רָאוּ כִּי חָכְמַת אֱלֹהִים בְּקִרְבּוֹ לַעֲשׂוֹת מִשְׁפָּט.
<h2>פרק ד</h2>
(א) <b>וַיְהִי הַמֶּלֶךְ שְׁלֹמֹה מֶלֶךְ עַל כָּל יִשְׂרָאֵל.</b> עם ירושת מלכות דוד שלמה ראה עצמו כמלכו של העם כולו.
(ב) <b>וְאֵלֶּה הַשָּׂרִים אֲשֶׁר לוֹ: עֲזַרְיָהוּ בֶן צָדוֹק</b>, שהיה מאנשי דוד, ואותו העדיף שלמה על פני אביתר הכהן – <b>הַכֹּהֵן</b>. נראה שכשצדוק הזדקן או נפטר, מילא בנו את מקומו<b>;</b>
(ג) <b>אֱלִיחֹרֶף וַאֲחִיָּה בְּנֵי שִׁישָׁא</b>, שאולי הוא שַׁוְשָׁא הסופר – <b>סֹפְרִים,</b> הממונים על יחסי החוץ של הממלכה<b>; יְהוֹשָׁפָט בֶּן אֲחִילוּד</b> – <b>הַמַּזְכִּיר,</b> מעין ראש הממשלה, מי שקובע את סדר היום בתחומי השלטון השונים<b>;</b>
(ד) <b>וּבְנָיָהוּ בֶן יְהוֹיָדָע</b> ממונה <b>עַל הַצָּבָא; וְצָדוֹק וְאֶבְיָתָר</b> – <b>כֹּהֲנִים</b>. אביתר לא הודח מן הכהונה לחלוטין, אלא נשלח למקומו כדי שלא ישמש כהן גדול<b>;</b>
(ה) <b>וַעֲזַרְיָהוּ בֶן נָתָן</b> – <b>עַל הַנִּצָּבִים,</b> מושלי המחוזות, שיוזכרו להלן<b>; וְזָבוּד בֶּן נָתָן</b> – <b>כֹּהֵן</b> ממש, או: נכבד ובעל תפקיד, <b>רֵעֶה</b>, רֵע <b>הַמֶּלֶךְ,</b> נאמן המלך, המדווח למלך גם על מה שלא ישמע מן הממונים הרשמיים<b>;</b>
(ו) <b>וַאֲחִישָׁר</b> – <b>עַל הַבָּיִת</b>. לשלמה היה בית גדול, כפי שיתברר מן ההמשך. מי שפיקח על הבית ועל הוצאותיו היה שר גבוה בממשלתו<b>;</b> <b>וַאֲדֹנִירָם בֶּן עַבְדָּא</b> – <b>עַל הַמַּס.</b>
(ז) <b>וְלִשְׁלֹמֹה</b> היו <b>שְׁנֵים עָשָׂר נִצָּבִים</b>, נציבים האחראים לגיוס המס ושימשו מושלי מחוזות. אותם הוא מינה <b>עַל כָּל יִשְׂרָאֵל, ו</b>בין שאר תפקידיהם הם <b>כִלְכְּלוּ אֶת הַמֶּלֶךְ וְאֶת בֵּיתוֹ.</b> הם גבו מסים כדי לפרנס את בית המלך. <b>חֹדֶשׁ בַּשָּׁנָה יִהְיֶה עַל הָאֶחָד</b>, כל אחד מהם <b>לְכַלְכֵּל.</b> תחומי השיפוט שלהם אינם חופפים את נחלות השבטים. נראה שבמינוים ניסה שלמה להגדיר מחוזות חדשים, ואולי בכך השתדל לרופף עוד את החלוקה השבטית.
(ח) <b>וְאֵלֶּה שְׁמוֹתָם: בֶּן חוּר</b> היה המושל <b>בְּהַר אֶפְרָיִם;</b>
(ט) <b>בֶּן דֶּקֶר</b> היה הנציב <b>בְּמָקַץ וּבְשַׁעַלְבִים וּבֵית שָׁמֶשׁ וְאֵילוֹן בֵּית חָנָן,</b> מקומות שהיו בעבר בנחלת דן, וכעת נחשבו חלק מנחלת יהודה<b>;</b>
(י) <b>בֶּן חֶסֶד</b> – <b>בָּאֲרֻבּוֹת,</b> ו<b>לוֹ</b>, תחת סמכותו היו <b>שֹׂכֹה וְכָל אֶרֶץ חֵפֶר</b> שבצפון השומרון<b>;</b>
(יא) <b>בֶּן אֲבִינָדָב</b> אחראי על <b>כָּל נָפַת דֹּאר</b> שעל חוף הים, ו<b>טָפַת בַּת שְׁלֹמֹה הָיְתָה לּוֹ לְאִשָּׁה;</b> הנציבים היו חלק ממערכת השלטון המאורגנת, ובכך עשוי היה לסייע לשלמה מינוי של אדם קרוב.
(יב) <b>בַּעֲנָא בֶּן אֲחִילוּד</b> היה ממונה על <b>תַּעְנַךְ וּמְגִדּוֹ וְכָל בֵּית שְׁאָן אֲשֶׁר אֵצֶל</b>, ליד <b>צָרְתַנָה מִתַּחַת לְיִזְרְעֶאל, מִבֵּית שְׁאָן עַד אָבֵל מְחוֹלָה עַד מֵעֵבֶר לְיָקְמֳעָם,</b> אזור עמק הירדן ועמק בית שאן<b>;</b>
(יג) <b>בֶּן גֶּבֶר בְּרָמֹת גִּלְעָד, לוֹ</b>, תחת שיפוטו היו <b>חַוֹּת יָאִיר בֶּן מְנַשֶּׁה אֲשֶׁר בַּגִּלְעָד, לוֹ</b> גם <b>חֶבֶל אַרְגֹּב אֲשֶׁר בַּבָּשָׁן</b>, שהיה מדינה גדולה לעצמו שבה היו <b>שִׁשִּׁים עָרִים גְּדֹלוֹת</b> מוקפות <b>חוֹמָה וּבְרִיחַ נְחֹשֶׁת;</b>
(יד) <b>אֲחִינָדָב בֶּן עִדֹּא מַחֲנָיְמָה,</b> שבחלקו הדרומי של הגלעד<b>;</b>
(טו) <b>אֲחִימַעַץ</b> הוא הממונה <b>בְּ</b>שבט <b>נַפְתָּלִי. גַּם הוּא</b> היה חתנו של המלך, הואיל ו<b>לָקַח אֶת בָּשְׂמַת בַּת שְׁלֹמֹה לְאִשָּׁה;</b>
(טז) <b>בַּעֲנָא בֶּן חוּשָׁי בּ</b>תחום שבט <b>אָשֵׁר וּבְעָלוֹת</b>, שם מקום<b>;</b>
(יז) <b>יְהוֹשָׁפָט בֶּן פָּרוּחַ בְּ</b>נחלת <b>יִשָּׂשכָר;</b>
(יח) <b>שִׁמְעִי בֶן אֵלָא בְּבִנְיָמִן;</b>
(יט) <b>גֶּבֶר בֶּן אֻרִי בְּאֶרֶץ גִּלְעָד, אֶרֶץ סִיחוֹן מֶלֶךְ הָאֱמֹרִי וְעֹג מֶלֶךְ הַבָּשָׁן; וּנְצִיב אֶחָד</b> נוסף <b>אֲשֶׁר</b> היה ממונה על שאר הנציבים <b>בָּאָרֶץ.</b> או: נציב נוסף היה צריך לכלכל את המלך בחודש השלושה-עשר בשנה מעוברת.
(כ) ומעין סיכום: <b>יְהוּדָה וְיִשְׂרָאֵל רַבִּים כַּחוֹל אֲשֶׁר עַל הַיָּם לָרֹב, אֹכְלִים וְשֹׁתִים וּשְׂמֵחִים.</b> היה זה זמן ללא מלחמות או מצוקות מיוחדות. ישראל התרבו בארצם, וישבו בה מתוך שפע ושלווה.
<h2>פרק ה</h2>
(א) <b>וּשְׁלֹמֹה הָיָה מוֹשֵׁל בְּכָל־הַמַּמְלָכוֹת מִן־הַנָּהָר</b> – נהר פרת, עד <b>אֶרֶץ פְּלִשְׁתִּים וְ</b>דרומה לה – <b>עַד גְּבוּל מִצְרָיִם.</b> ומי שחיו בכל האזור הזה היו <b>מַגִּשִׁים</b> לו <b>מִנְחָה וְעֹבְדִים אֶת־שְׁלֹמֹה כָּל־יְמֵי חַיָּיו.</b> לא כל התושבים שם היו משועבדים לו באופן ישיר, אך הם היו כפופים למרותו וראו בו את המלך העליון.
(ב) <b>וַיְהִי לֶחֶם־שְׁלֹמֹה לְיוֹם אֶחָד</b>, הצריכה היומית של בית שלמה, ובו משפחתו הגדולה, עובדי החצר שלו וקרואיו – <b>שְׁלֹשִׁים כֹּר</b> – שהיא מידת הנפח הגדולה ללח וליבש – כ-220 ליטר, <b>סֹלֶת וְשִׁשִּׁים כֹּר קָמַח,</b> שהוא דק יותר מהסולת.
(ג) <b>עֲשָׂרָה בָקָר בְּרִאִים</b>, שמנים ומפוטמים <b>וְעֶשְׂרִים בָּקָר רְעִי</b>, הרועים באחו, רזים יותר, אבל בשל פעילותם הטבעית אולי בשרם טעים יותר. <b>וּמֵאָה צֹאן, לְבַד מֵאַיָּל וּצְבִי וְיַחְמוּר</b>, חיות בר שצדו לתצרוכת החצר, <b>וּבַרְבֻּרִים</b>, עופות הבר הנקראים כך היום, ואולי אלו תרנגולות או אווזים <b>אֲבוּסִים,</b> שהאביסו. אין אלו מאכלים הבאים להשביע את רעבון אנשי שלמה בלבד, אלא גם מאכלי מותרות כיד המלך,
(ד) <b>כִּי־הוּא רֹדֶה</b>, שולט <b>בְּכָל־עֵבֶר הַנָּהָר, מִתִּפְסַח</b>, שלפי דעה אחת היא יושבת על נהר פרת <b>וְעַד־עַזָּה, בְּכָל־מַלְכֵי עֵבֶר הַנָּהָר,</b> הארצות ששכנו ממערב לנהר הפרת, וכונו 'עבר הנהר' בפי תושבי עברו המזרחי. <b>וְשָׁלוֹם הָיָה לוֹ מִכָּל־עֲבָרָיו מִסָּבִיב.</b>
(ה) <b>וַיֵּשֶׁב יְהוּדָה וְיִשְׂרָאֵל לָבֶטַח,</b> בשקט, בשלווה ובמנוחה, <b>אִישׁ תַּחַת גַּפְנוֹ וְתַחַת תְּאֵנָתוֹ מִדָּן וְעַד־בְּאֵר שָׁבַע כֹּל יְמֵי שְׁלֹמֹה.</b>
(ו) <b>וַיְהִי לִשְׁלֹמֹה אַרְבָּעִים אֶלֶף אֻרְוֹת סוּסִים לְמֶרְכָּבוֹ.</b> האורוות הללו לא שימשו לראווה ולהתקשטות בלבד, אלא נועדו להרתעה סביבתית ולשימוש זמין בשעת הצורך. שלמה יסחר ויעביר סוסים ממצרים לממלכות הצפון, והם יהיו מקור הכנסה חשוב לממלכה. <b>וּשְׁנֵים־עָשָׂר אֶלֶף פָּרָשִׁים.</b>
(ז) בעניין הקודם הוזכרו הניצבים שהעמיד שלמה בכל אחד מאזורי הארץ. <b>וְכִלְכְּלוּ הַנִּצָּבִים הָאֵלֶּה אֶת־הַמֶּלֶךְ שְׁלֹמֹה וְאֵת כָּל־הַקָּרֵב אֶל־שֻׁלְחַן הַמֶּלֶךְ־שְׁלֹמֹה,</b> כל <b>אִישׁ</b> ב<b>חָדְשׁוֹ.</b> כל אחד מהם העלה את המסים מן המחוז שעליו היה ממונה, וכך סיפק את הצרכים הדרושים למלך במשך חודש בשנה, <b>לֹא יְעַדְּרוּ</b>, יחסירו <b>דָּבָר.</b>
(ח) <b>וְהַשְּׂעֹרִים וְהַתֶּבֶן,</b> המשמשים בעיקר למאכל <b>לַסּוּסִים וְלָרָכֶשׁ</b>, בהמות רכיבה אחרות <b>יָבִאוּ אֶל־הַמָּקוֹם אֲשֶׁר יִהְיֶה־שָּׁם</b> – אל אורוות שלמה הגדולות, <b>אִישׁ כְּמִשְׁפָּטוֹ,</b> כל אחד מהם לפי המשימה המוטלת עליו.
(ט) <b>וַיִּתֵּן אֱלֹהִים חָכְמָה</b>, היכולת הבסיסית לדעת, <b>לִשְׁלֹמֹה וּתְבוּנָה</b>, הכישרון לפתח ולברר את דברי החכמה, <b>הַרְבֵּה מְאֹד. וְרֹחַב לֵב</b>, האפשרות והרצון להרחיב את אופקי התודעה, <b>כַּחוֹל אֲשֶׁר עַל־שְׂפַת הַיָּם.</b> חכמתו לא הצטמצמה בתחום ידע אחד.
(י) <b>וַתֵּרֶב חָכְמַת שְׁלֹמֹה</b> יותר <b>מֵחָכְמַת כָּל־בְּנֵי־קֶדֶם</b>, המזרח, שהיו להם תרבויות ומסורות מפותחות, <b>וּמִכֹּל חָכְמַת מִצְרָיִם,</b> אף שהמצרים ראו את עצמם כמרכז הציביליזציה האנושית בזמנם.
(יא) <b>וַיֶּחְכַּם מִכָּל־הָאָדָם,</b> גם <b>מֵאֵיתָן הָאֶזְרָחִי וְהֵימָן וְכַלְכֹּל וְדַרְדַּע בְּנֵי מָחוֹל,</b> המשוררים בבית המקדש, שנחשבו לענקי הרוח של תקופתם. <b>וַיְהִי־שְׁמוֹ בְכָל־הַגּוֹיִם סָבִיב.</b> שלמה לא היה מפורסם רק בתור מושל גדול. אף חכמתו הרבה נודעה למרחקים, והכול הוקירו אותה.
(יב) <b>וַיְדַבֵּר</b>, הוא יצר <b>שְׁלֹשֶׁת אֲלָפִים מָשָׁל,</b> דיבור חכמה קצר, פתגם ומליצה, <b>וַיְהִי שִׁירוֹ חֲמִשָּׁה וָאָלֶף.</b> הוא כתב אלף וחמישה שירים.
(יג) <b>וַיְדַבֵּר</b> ברוחב לבו ודעתו לא רק על חיי בני אדם אלא גם <b>עַל־הָעֵצִים</b> – <b>מִן־הָאֶרֶז</b> האדיר <b>אֲשֶׁר בַּלְּבָנוֹן וְעַד הָאֵזוֹב</b> הקטן <b>אֲשֶׁר יֹצֵא בַּקִּיר. וַיְדַבֵּר עַל־הַבְּהֵמָה וְעַל־הָעוֹף וְעַל־הָרֶמֶשׂ וְעַל־הַדָּגִים,</b> אלה היו נושאי משליו ושיריו, שכן חכמתו הקיפה את כל הידע האנושי.
(יד) <b>וַיָּבֹאוּ מִכָּל־הָעַמִּים</b> כדי <b>לִשְׁמֹעַ אֵת חָכְמַת שְׁלֹמֹה, מֵאֵת כָּל־מַלְכֵי הָאָרֶץ אֲשֶׁר שָׁמְעוּ אֶת־חָכְמָתוֹ.</b>
(טו) <b>וַיִּשְׁלַח חִירָם מֶלֶךְ־צוֹר אֶת־עֲבָדָיו אֶל־שְׁלֹמֹה, כִּי שָׁמַע כִּי אֹתוֹ מָשְׁחוּ לְמֶלֶךְ תַּחַת אָבִיהוּ,</b> אביו, <b>כִּי אֹהֵב הָיָה חִירָם לְדָוִד כָּל־הַיָּמִים.</b> ייתכן שהייתה זו אהבה התלויה בדבר, משום שחירם סיפק חומרים ומומחי אדריכלות לשם בניית ביתו של דוד. משנבחר שלמה תחת דוד, שלח אליו חירם את ברכתו במשלחת שנועדה לביסוס המשך הקשרים המדיניים, לפי נימוסי המלכים המקובלים.
(טז) <b>וַיִּשְׁלַח שְׁלֹמֹה אֶל־חִירָם לֵאמֹר׃</b>
(יז) <b>אַתָּה יָדַעְתָּ אֶת־דָּוִד אָבִי, כִּי לֹא יָכֹל לִבְנוֹת בַּיִת לְשֵׁם ה' אֱלֹהָיו.</b> בכלל חלומו של דוד להקים את מלכות ישראל בשלמותה, הוא השתוקק לבנות מקדש של קבע במקום אשר יבחר ה', כפי שנאמר בתורה. בפועל, דוד אכן בחר בהר המוריה שבירושלים למקום המקדש, אבל לא בנה אותו בעצמו <b>מִפְּנֵי הַמִּלְחָמָה</b> והאויבים <b>אֲשֶׁר סְבָבֻהוּ, עַד תֵּת־ה' אֹתָם תַּחַת כַּפּוֹת רַגְלָי.</b> הנביא מנע מדוד לבנות את המקדש, מפני שדוד היה איש מלחמה ששפך דם רב. שלמה אינו מציין את המלחמה כמניעה מהותית, אלא כעיסוק שהקשה על אביו להתפנות למפעל גדול ונכבד זה.
(יח) <b>וְעַתָּה</b>, לאחר שאבי הצליח להכניע את כל העמים, <b>הֵנִיחַ ה' אֱלֹהַי לִי מִסָּבִיב. אֵין שָׂטָן,</b> מכשיל, <b>וְאֵין פֶּגַע רָע.</b> ממלכתי נהנית משקט ושלווה.
(יט) <b>וְהִנְנִי אֹמֵר</b>, רוצה <b>לִבְנוֹת בַּיִת לְשֵׁם ה' אֱלֹהָי, כַּאֲשֶׁר דִּבֶּר ה' אֶל־דָּוִד אָבִי לֵאמֹר: בִּנְךָ אֲשֶׁר אֶתֵּן תַּחְתֶּיךָ עַל־כִּסְאֶךָ</b> – <b>הוּא־יִבְנֶה הַבַּיִת לִשְׁמִי.</b> ברצוני להשלים את עבודתו של אבי, כפי שבישר לו ה' מראש שאעשה.
(כ) לאחר ההקדמה ניגש שלמה לעסקים: <b>וְעַתָּה צַוֵּה וְיִכְרְתוּ־לִי אֲרָזִים מִן־הַלְּבָנוֹן</b> לשם בניית המקדש. <b>וַעֲבָדַי</b>, שאינם מומחים בכריתה, <b>יִהְיוּ עִם־עֲבָדֶיךָ, וּשְׂכַר עֲבָדֶיךָ אֶתֵּן לְךָ כְּכֹל אֲשֶׁר תֹּאמֵר,</b> אולי ישלם גם את שכר העצים, <b>כִּי אַתָּה יָדַעְתָּ כִּי אֵין בָּנוּ אִישׁ יֹדֵעַ לִכְרָת־עֵצִים כַּצִּדֹנִים,</b> תושבי הממלכה הפיניקית. הארזים הללו צומחים בלבנון, וכריתת כמות כה גדולה של ארזים בוודאי דורשת מומחיות.
(כא) <b>וַיְהִי כִּשְׁמֹעַ חִירָם אֶת־דִּבְרֵי שְׁלֹמֹה, וַיִּשְׂמַח מְאֹד</b> בדברי הידידות ובעבודה הגדולה שהזמין ממנו שלמה. <b>וַיֹּאמֶר: בָּרוּךְ ה' הַיּוֹם, אֲשֶׁר נָתַן לְדָוִד בֵּן חָכָם עַל־הָעָם הָרָב הַזֶּה.</b>
(כב) <b>וַיִּשְׁלַח חִירָם אֶל־שְׁלֹמֹה לֵאמֹר: שָׁמַעְתִּי</b>, נעתרתי <b>אֵת אֲשֶׁר־שָׁלַחְתָּ אֵלָי, אֲנִי אֶעֱשֶׂה אֶת־כָּל־חֶפְצְךָ בַּעֲצֵי אֲרָזִים וּבַעֲצֵי בְרוֹשִׁים.</b>
(כג) <b>עֲבָדַי יֹרִדוּ</b> את העצים <b>מִן־הַלְּבָנוֹן יָמָּה,</b> עד הים, <b>וַאֲנִי אֲשִׂימֵם</b>, אעשה מהם <b>דֹּבְרוֹת</b>, רפסודות <b>בַּיָּם.</b> בשל גודלם של העצים ומשקלם הרב פשוט יותר היה להעבירם דרומה באמצעות קשירתם יחד לרפסודות ושליחתם בדרך הים. חירם התחייב להביא את העצים <b>עַד־הַמָּקוֹם אֲשֶׁר־תִּשְׁלַח אֵלַי</b> להודיע לי, <b>וְנִפַּצְתִּים</b>, אפרק את הרפסודות הללו <b>שָׁם. וְאַתָּה תִשָּׂא</b> את העצים עד ירושלים. <b>וְאַתָּה תַּעֲשֶׂה אֶת־חֶפְצִי לָתֵת</b> את <b>לֶחֶם בֵּיתִי.</b> תשלח לי את תשלום הוצאותי.
(כד) <b>וַיְהִי חִירוֹם</b>, חירם <b>נֹתֵן לִשְׁלֹמֹה עֲצֵי אֲרָזִים וַעֲצֵי בְרוֹשִׁים</b> כ<b>כָל־חֶפְצוֹ.</b>
(כה) <b>וּשְׁלֹמֹה נָתַן לְחִירָם עֶשְׂרִים אֶלֶף כֹּר חִטִּים מַכֹּלֶת</b>, מאכל <b>לְבֵיתוֹ, וְעֶשְׂרִים כֹּר שֶׁמֶן כָּתִית,</b> שמן המופק בכתישה ביד, שאיכותו טובה יותר מן השמן המופק בבית הבד. <b>כֹּה־יִתֵּן שְׁלֹמֹה לְחִירָם שָׁנָה בְשָׁנָה,</b> בכל שנות בניית המקדש, ובנייתם של מפעלים נוספים שעסק בהם שלמה לאחר מכן.
(כו) <b>וַה' נָתַן חָכְמָה לִשְׁלֹמֹה כַּאֲשֶׁר דִּבֶּר</b>, הבטיח <b>לוֹ, וַיְהִי שָׁלֹם בֵּין חִירָם וּבֵין שְׁלֹמֹה, וַיִּכְרְתוּ בְרִית שְׁנֵיהֶם.</b> כנראה נפגשו לכריתה טקסית של ברית שלום.
(כז) <b>וַיַּעַל הַמֶּלֶךְ שְׁלֹמֹה מַס מִכָּל־יִשְׂרָאֵל.</b> אולם לא היה זה מס כספי, אלא – <b>וַיְהִי הַמַּס שְׁלֹשִׁים אֶלֶף אִישׁ</b> שנלקחו לעבודת המלך.
(כח) <b>וַיִּשְׁלָחֵם לְבָנוֹנָה</b> לסייע לעבדי חירם בבחירת העצים ובנשיאתם <b>עֲשֶׂרֶת אֲלָפִים</b> איש <b>בַּחֹדֶשׁ חֲלִיפוֹת,</b> שהחליפו אלו את אלו, עשרת אלפים מדי חודש. <b>חֹדֶשׁ יִהְיוּ</b> בשירות הממלכה <b>בַלְּבָנוֹן,</b> ו<b>שְׁנַיִם חֳדָשִׁים</b> כל איש ישהה <b>בְּבֵיתוֹ</b> וחוזר חלילה. <b>וַאֲדֹנִירָם,</b> משרי שלמה, היה הממונה <b>עַל־הַמַּס.</b>
(כט) למרות השימוש הרב בעצים שהובאו מלבנון, הבית היה בנוי בעיקרו מאבנים. <b>וַיְהִי לִשְׁלֹמֹה</b> גם <b>שִׁבְעִים אֶלֶף נֹשֵׂא סַבָּל</b> להובלת האבנים לאתר הבנייה <b>וּשְׁמֹנִים אֶלֶף חֹצֵב בָּהָר.</b>
(ל) הפועלים הפשוטים הללו היו <b>לְבַד מִשָּׂרֵי הַנִּצָּבִים</b> שהיו <b>לִשְׁלֹמֹה, אֲשֶׁר</b> ממונים <b>עַל־הַמְּלָאכָה,</b> שמניינם <b>שְׁלֹשֶׁת אֲלָפִים וּשְׁלֹשׁ מֵאוֹת, הָרֹדִים</b>, מושלים <b>בָּעָם הָעֹשִׂים בַּמְּלָאכָה,</b> מנהלי העבודה המפקחים על קצב העבודה ועל איכותה.
(לא) <b>וַיְצַו הַמֶּלֶךְ וַיַּסִּעוּ אֲבָנִים גְּדֹלוֹת, אֲבָנִים יְקָרוֹת,</b> כבדות על מנת <b>לְיַסֵּד</b> את <b>הַבָּיִת, אַבְנֵי גָזִית,</b> אבנים מסותתות ומעוצבות. בגלל קדושת המקדש האבנים לא סותתו סמוך למקדש, ומסיבות טכניות סיתותן העיקרי התבצע במקומות החציבה.
(לב) <b>וַיִּפְסְלוּ בֹּנֵי שְׁלֹמֹה וּבֹנֵי חִירוֹם וְהַגִּבְלִים,</b> אנשי גבל, <b>וַיָּכִינוּ</b> את <b>הָעֵצִים וְהָאֲבָנִים לִבְנוֹת</b> את <b>הַבָּיִת.</b> כל העבודה הזו נעשתה כהכנה לבניין המקדש, שהיה מפעל כביר.
<h2>פרק ו</h2>
(א) <b>וַיְהִי בִשְׁמוֹנִים שָׁנָה וְאַרְבַּע מֵאוֹת שָׁנָה לְצֵאת בְּנֵי־יִשְׂרָאֵל מֵאֶרֶץ־מִצְרַיִם,</b> ארבע מאות ושמונים שנה לאחר יציאת מצרים, <b>בַּשָּׁנָה הָרְבִיעִית</b> למלכות שלמה, שכן התבססותו בשלטון וההכנות לבניין המקדש ארכו מספר שנים. <b>בְּחֹדֶשׁ זִו,</b> אייר <b>הוּא</b> גם <b>הַחֹדֶשׁ הַשֵּׁנִי</b> למניין החודשים, בשנה הרביעית <b>לִמְלֹךְ שְׁלֹמֹה עַל־יִשְׂרָאֵל</b> – <b>וַיִּבֶן</b>, החל לבנות את <b>הַבַּיִת לַה'.</b>
(ב) תחילה מופיע תיאור כללי של הבניין: <b>וְהַבַּיִת אֲשֶׁר בָּנָה הַמֶּלֶךְ שְׁלֹמֹה לַה', שִׁשִּׁים־אַמָּה אָרְכּוֹ וְעֶשְׂרִים רָחְבּוֹ וּשְׁלֹשִׁים אַמָּה קוֹמָתוֹ.</b>
(ג) <b>וְהָאוּלָם עַל־פְּנֵי</b>, לפני <b>הֵיכַל הַבַּיִת, עֶשְׂרִים אַמָּה אָרְכּוֹ עַל־פְּנֵי רֹחַב הַבָּיִת,</b> אורך האולם הוא רוחב הבית, <b>עֶשֶׂר בָּאַמָּה רָחְבּוֹ עַל־פְּנֵי הַבָּיִת,</b> סמוך לבית. האולם היה מבנה חיצוני שניצב בחזית המקדש, ובו היו צריכים לעבור קודם שנכנסים פנימה, אל ההיכל.
(ד) <b>וַיַּעַשׂ לַבָּיִת חַלּוֹנֵי שְׁקֻפִים אֲטֻמִים.</b> החלונות נבנו בצורה אלכסונית – צרים בחוץ ורחבים בפנים. כך נכנס רק מעט מאור השמש להאיר את פנים הבית. פירוש אחר: חלונות שיש בהם דלתות לסגירה.
(ה) <b>וַיִּבֶן עַל</b>, סמוך ל<b>קִיר הַבַּיִת יָצִיעַ</b>, אגף צדדי עשוי חדרים חדרים מ<b>סָבִיב: אֶת־קִירוֹת הַבַּיִת סָבִיב לַהֵיכָל</b>, 'הקודש' <b>וְלַדְּבִיר,</b> 'קודש הקודשים', החלק הפנימי ביותר במקדש. <b>וַיַּעַשׂ צְלָעוֹת</b>, יציעים <b>סָבִיב.</b> יציעים אלו היו מבני חדרים או תאים בשלוש קומות שהיו צמודים לקירות הבית מחוצה לו.
(ו) קומת <b>הַיָּצִיעַ הַתַּחְתֹּנָה</b> – <b>חָמֵשׁ בָּאַמָּה רָחְבָּהּ, וְ</b>הקומה <b>הַתִּיכֹנָה</b>, האמצעית – <b>שֵׁשׁ בָּאַמָּה רָחְבָּהּ, וְהַשְּׁלִישִׁית</b>, העליונה – <b>שֶׁבַע בָּאַמָּה רָחְבָּהּ,</b> שלא כמו בבניין רגיל, שחלקיו הנמוכים רחבים מקומותיו הגבוהות, <b>כִּי מִגְרָעוֹת נָתַן לַבַּיִת סָבִיב חוּצָה,</b> קירות ההיכל בצדם החיצוני מדורגים פנימה, כדי שקורות היציע הצמוד יונחו על אותן מדרגות <b>לְבִלְתִּי אֲחֹז</b> ראשי הקורות <b>בְּקִירוֹת הַבָּיִת.</b> קורות היציעים הונחו על 'מדרגות' הקיר ולא ננעצו בתוך הקירות.
(ז) <b>וְהַבַּיִת בְּהִבָּנֹתוֹ</b>, כאשר הוא נבנה – <b>אֶבֶן־שְׁלֵמָה מַסָּע נִבְנָה.</b> אבנים שלמות הוסעו אל הבית, ומהן הוא נבנה. <b>וּמַקָּבוֹת</b>, פטישים <b>וְהַגַּרְזֶן</b>, גרזנים <b>כָּל־כְּלִי בַרְזֶל, לֹא־נִשְׁמַע בַּבַּיִת בְּהִבָּנֹתוֹ,</b> שכן החציבה והסיתות נעשו הרחק משם.
(ח) <b>פֶּתַח הַצֵּלָע הַתִּיכֹנָה</b>, היציע האמצעי היה <b>אֶל־כֶּתֶף הַבַּיִת הַיְמָנִית,</b> בצדו הימני של הבית. <b>וּבְלוּלִּים</b>, במדרגות לולייניות <b>יַעֲלוּ עַל־הַתִּיכֹנָה,</b> אל הקומה האמצעית, <b>וּמִן־הַתִּיכֹנָה אֶל־הַשְּׁלִשִׁים,</b> הקומה השלישית.
(ט) <b>וַיִּבֶן אֶת־הַבַּיִת וַיְכַלֵּהוּ</b>, סיים את בניית קירותיו <b>וַיִּסְפֹּן</b>, קירה <b>אֶת־הַבַּיִת</b>, ואת תקרתו הפנימית חיפה בעיטורים ובחיתוכים בדמות <b>גֵּבִים,</b> חפירות באדמה, חורים <b>וּשְׂדֵרֹת בָּאֲרָזִים,</b> ושורות מסודרות של קורות ארז.
(י) <b>וַיִּבֶן אֶת־הַיָּצִיעַ עַל</b> פני <b>כָּל־הַבַּיִת חָמֵשׁ אַמּוֹת קוֹמָתוֹ, וַיֶּאֱחֹז</b>, ציפה, קישט <b>אֶת־הַבַּיִת</b> בצדו הפנימי <b>בַּעֲצֵי אֲרָזִים.</b>
(יא) <b>וַיְהִי דְּבַר־ה' אֶל־שְׁלֹמֹה לֵאמֹר׃</b>
(יב) <b>הַבַּיִת הַזֶּה אֲשֶׁר־אַתָּה בֹנֶה, אִם־תֵּלֵךְ בְּחֻקֹּתַי וְאֶת־מִשְׁפָּטַי תַּעֲשֶׂה וְשָׁמַרְתָּ אֶת־כָּל־מִצְוֹתַי לָלֶכֶת בָּהֶם</b> – <b>וַהֲקִמֹתִי אֶת־דְּבָרִי אִתָּךְ אֲשֶׁר דִּבַּרְתִּי אֶל־דָּוִד אָבִיךָ,</b> והבית שבנית לשמי, יעמוד ויתקיים לפני –
(יג) <b>וְשָׁכַנְתִּי בְּתוֹךְ בְּנֵי יִשְׂרָאֵל, וְלֹא אֶעֱזֹב אֶת־עַמִּי יִשְׂרָאֵל.</b> זוהי הנבואה הראשונה המתייחסת אל המקדש עצמו. נראה שה' דיבר אל שלמה ללא תיווכו של נביא.
(יד) <b>וַיִּבֶן שְׁלֹמֹה אֶת־הַבַּיִת וַיְכַלֵּהוּ</b>, הסתיימו מלאכות גימור הבית.
(טו) <b>וַיִּבֶן אֶת־קִירוֹת הַבַּיִת מִבַּיְתָה</b>, מבפנים <b>בְּצַלְעוֹת</b>, לוחות <b>אֲרָזִים, מִקַּרְקַע הַבַּיִת עַד־קִירוֹת הַסִּפֻּן</b>, התקרה, <b>צִפָּה עֵץ מִבָּיִת, וַיְצַף אֶת־קַרְקַע הַבַּיִת בְּצַלְעוֹת</b>, בלוחות <b>בְּרוֹשִׁים.</b>
(טז) <b>וַיִּבֶן אֶת־עֶשְׂרִים</b> ה<b>אַמָּה מִיַּרְכְּתֵי</b>, מסוף, מהצד הפנימי של <b>הַבַּיִת בְּצַלְעוֹת אֲרָזִים מִן־הַקַּרְקַע עַד־הַקִּירוֹת. וַיִּבֶן לוֹ מִבַּיִת,</b> מהחלק הפנימי <b>לִדְבִיר,</b> את הדביר <b>ל</b>היות <b>קֹדֶשׁ הַקֳּדָשִׁים,</b> המקום הקדוש ביותר.
(יז) <b>וְאַרְבָּעִים בָּאַמָּה הָיָה הַבָּיִת</b> ש<b>הוּא הַהֵיכָל לִפְנָי,</b> לפני הדביר ומחוצה לו.
(יח) <b>וְ</b>קירות ה<b>אֶרֶז אֶל־הַבַּיִת פְּנִימָה</b> היו מגולפים ומעוטרים על פני מרבית שטחם ב<b>מִקְלַעַת פְּקָעִים</b>, צורות של קליעה ושל פֵּרות, <b>וּפְטוּרֵי צִצִּים</b> פיתוחי פרחים, או: גבעולי פרחים <b>הַכֹּל</b> עשוי <b>אֶרֶז, אֵין אֶבֶן נִרְאָה</b> בצד הפנימי של קירות הבית.
(יט) <b>וּדְבִיר בְּתוֹךְ־הַבַּיִת מִפְּנִימָה הֵכִין,</b> כדי <b>לְתִתֵּן</b>, לתת <b>שָׁם אֶת־אֲרוֹן בְּרִית ה'.</b>
(כ) <b>וְלִפְנֵי</b>, ותוך <b>הַדְּבִיר</b> שהוא חלל בן <b>עֶשְׂרִים אַמָּה אֹרֶךְ וְעֶשְׂרִים אַמָּה רֹחַב וְעֶשְׂרִים אַמָּה קוֹמָתוֹ, וַיְצַפֵּהוּ זָהָב סָגוּר,</b> זהב מיוחד יקר ביותר. <b>וַיְצַף</b> את <b>מִזְבּח</b> הקטורת, שניצב לפני הדביר, בלוחות <b>אָרֶז.</b>
(כא) <b>וַיְצַף שְׁלֹמֹה אֶת־הַבַּיִת מִפְּנִימָה זָהָב סָגוּר, וַיְעַבֵּר</b>, העביר <b>בְּרַתּוּקוֹת</b>, שלשלות <b>זָהָב לִפְנֵי הַדְּבִיר</b> לקישוט, <b>וַיְצַפֵּהוּ זָהָב.</b>
(כב) <b>וְאֶת־כָּל־הַבַּיִת צִפָּה זָהָב עַד־תֹּם כָּל־הַבָּיִת, וְכָל־הַמִּזְבֵּחַ אֲשֶׁר־לַדְּבִיר</b>, מזבח הקטורת <b>צִפָּה זָהָב.</b>
(כג) <b>וַיַּעַשׂ בַּדְּבִיר</b> מעל ארון הברית <b>שְׁנֵי כְרוּבִים עֲצֵי־שָׁמֶן,</b> עצי זית, מין ארז, אורן, או: אפרסמון. כרובי העץ שעשה שלמה היו שונים מכרובי הזהב הקטנים המקוריים שנעשו עם הארון – <b>עֶשֶׂר אַמּוֹת קוֹמָתוֹ</b> של כל כרוב, כ-5 מטר,
(כד) <b>וְחָמֵשׁ אַמּוֹת כְּנַף הַכְּרוּב הָאֶחָת וְחָמֵשׁ אַמּוֹת כְּנַף הַכְּרוּב הַשֵּׁנִית. עֶשֶׂר אַמּוֹת</b> רוחבו של הכרוב האחד – <b>מִקְצוֹת כְּנָפָיו וְעַד־קְצוֹת כְּנָפָיו</b> – מוטת שתי כנפיו,
(כה) <b>וְעֶשֶׂר בָּאַמָּה</b> גם <b>הַכְּרוּב הַשֵּׁנִי. מִדָּה אַחַת וְקֶצֶב</b>, חיתוך <b>אֶחָד לִשְׁנֵי הַכְּרֻבִים.</b> שני הכרובים היו שווים זה לזה ובנויים באותה צורה.
(כו) כרוחב הכרוב אף <b>קוֹמַת הַכְּרוּב הָאֶחָד, עֶשֶׂר בָּאַמָּה, וְכֵן הַכְּרוּב הַשֵּׁנִי.</b>
(כז) <b>וַיִּתֵּן אֶת־הַכְּרוּבִים בְּתוֹךְ הַבַּיִת הַפְּנִימִי, וַיִּפְרְשׂוּ אֶת־כַּנְפֵי הַכְּרֻבִים, וַתִּגַּע כְּנַף־הָאֶחָד בַּקִּיר, וּכְנַף הַכְּרוּב הַשֵּׁנִי נֹגַעַת בַּקִּיר הַשֵּׁנִי, וְכַנְפֵיהֶם</b> אשר <b>אֶל־תּוֹךְ הַבַּיִת,</b> הפונות כלפי מרכזו, <b>נֹגְעֹת כָּנָף אֶל־כָּנָף.</b> כשכנפיהם פרושות, שניהם יחד ממלאים את חלל הדביר מקיר לקיר.
(כח) <b>וַיְצַף אֶת־הַכְּרוּבִים זָהָב.</b>
(כט) <b>וְאֵת כָּל־קִירוֹת הַבַּיִת מֵסַב</b>, סביב <b>קָלַע</b>, קישט בדוגמת קליעה <b>פִּתּוּחֵי מִקְלְעוֹת</b>, פיתוחים סבוכים זה בזה שצורותיהם <b>כְּרוּבִים וְתִמֹרֹת</b>, עצי תמר, <b>וּפְטוּרֵי</b>, פיתוחי, או: גבעולי <b>צִצִּים</b>. כל אלה נעשו <b>מִלִּפְנִים</b>, בתוך הדביר <b>וְלַחִיצוֹן,</b> ובהיכל החיצוני לו.
(ל) <b>וְ</b>גם <b>אֶת־קַרְקַע הַבַּיִת צִפָּה זָהָב לִפְנִימָה וְלַחִיצוֹן.</b>
(לא) <b>וְאֵת פֶּתַח הַדְּבִיר עָשָׂה דַּלְתוֹת עֲצֵי־שָׁמֶן,</b> המוחזקות בשני צדיהן באמצעות <b>הָאַיִל</b>, המשקוף, או: עמודי ה<b>מְזוּזוֹת</b> של <b>חֲמִשִׁית,</b> של הפתח החמישי בפתחי המקדש, כלומר הפתח הפנימי ביותר – פתח הדביר.
(לב) <b>וּשְׁתֵּי דַּלְתוֹת עֲצֵי־שֶׁמֶן</b> בפתח, <b>וְקָלַע</b> גם <b>עֲלֵיהֶם מִקְלְעוֹת כְּרוּבִים וְתִמֹרֹת וּפְטוּרֵי צִצִּים, וְצִפָּה</b> אותן <b>זָהָב. וַיָּרֶד</b>, רידד וציפה <b>עַל־הַכְּרוּבִים וְעַל־הַתִּמֹרוֹת אֶת־הַזָּהָב.</b>
(לג) <b>וְכֵן עָשָׂה לְפֶתַח הַהֵיכָל מְזוּזוֹת עֲצֵי־שָׁמֶן, מֵאֵת</b> ה<b>רְבִעִית.</b> פתח ההיכל הוא הפתח הרביעי בפתחי המקדש.
(לד) <b>וּשְׁתֵּי דַלְתוֹת עֲצֵי בְרוֹשִׁים</b> – <b>שְׁנֵי צְלָעִים</b>, צלעות, משני לוחות הייתה <b>הַדֶּלֶת הָאַחַת, גְּלִילִים,</b> הדלת הייתה נגללת על ציר ומתקפלת, <b>וּשְׁנֵי קְלָעִים</b>, צלעים <b>הַדֶּלֶת הַשֵּׁנִית, גְּלִילִים.</b>
(לה) <b>וְקָלַע כְּרוּבִים וְתִמֹרוֹת וּפְטֻרֵי צִצִּים</b> גם על הדלתות הללו, <b>וְצִפָּה</b> אותן <b>זָהָב</b> שהיה <b>מְיֻשָּׁר</b>, מהודק בדיוק <b>עַל־הַמְּחֻקֶּה,</b> החקוק בעצים, כך שהזהב יקבל את צורת החקיקה.
(לו) <b>וַיִּבֶן אֶת־הֶחָצֵר הַפְּנִימִית</b>, העזרה שבה בנוי הבית, מ<b>שְׁלֹשָׁה טוּרֵי</b> אבני <b>גָזִית וְטוּר כְּרֻתֹת</b>, קורות <b>אֲרָזִים.</b> החצר הייתה עשויה שורות אבנים ושורות ארזים לסירוגין. ייתכן שאופן בנייה זה נועד לחזק את הבית. החצר הפנימית לא הייתה מקורה. רוב העם לא נכנס אל החצר. רק הכהנים, ומפעם לפעם יחידים מישראל, נכנסו אליה לסמוך על קרבנם או לשחטו, שכן בה עמד מזבח העולה
(לז) <b>בַּשָּׁנָה הָרְבִיעִת</b> למלכות שלמה <b>יֻסַּד</b>, הונח היסוד ל<b>בֵּית ה', בְּיֶרַח זִו.</b>
(לח) <b>וּבַשָּׁנָה הָאַחַת עֶשְׂרֵה בְּיֶרַח בּוּל, הוּא הַחֹדֶשׁ הַשְּׁמִינִי,</b> מרחשוון <b>כָּלָה הַבַּיִת לְכָל־דְּבָרָיו וּלְכָל־מִשְׁפָּטָו. וַיִּבְנֵהוּ שֶׁבַע שָׁנִים.</b>
<h2>פרק ז</h2>
(א) <b>וְאֶת־בֵּיתוֹ</b>, ארמונו <b>בָּנָה שְׁלֹמֹה שְׁלֹשׁ עֶשְׂרֵה שָׁנָה, וַיְכַל אֶת־כָּל־בֵּיתוֹ.</b> אף שארמון שלמה היה קטן מן המקדש, בנייתו ארכה זמן רב יותר. נראה שהוא היה להוט יותר לזרז את הקמת בית ה', ואילו את ביתו בנה במתינות.
(ב) תיאור ביתו: <b>וַיִּבֶן אֶת־בֵּית יַעַר הַלְּבָנוֹן,</b> אולי ביתו נקרא כך בגלל ריבוי העצים שמהם נעשה, <b>מֵאָה אַמָּה אָרְכּוֹ וַחֲמִשִּׁים אַמָּה רָחְבּוֹ וּשְׁלֹשִׁים אַמָּה קוֹמָתוֹ</b>, הבית נבנה בבסיסו <b>עַל אַרְבָּעָה טוּרֵי עַמּוּדֵי אֲרָזִים, וּכְרֻתוֹת</b>, קורות שנחתכו באופן מחושב מ<b>אֲרָזִים עַל־הָעַמּוּדִים.</b> הכרותות היו מעין כתלים חיצוניים שחוברו לעמודים מהצד, או שהיו אלה קורות מעל העמודים לתמיכת התקרה.
(ג) <b>וְ</b>הבית היה <b>סָפֻן</b>, מכוסה <b>ב</b>לוחות עץ <b>אֶרֶז מִמַּעַל עַל־הַצְּלָעֹת</b>, קורות הארזים הכרותות <b>אֲשֶׁר עַל־הָעַמּוּדִים. אַרְבָּעִים וַחֲמִשָּׁה</b> לוחות בסך הכול, <b>חֲמִשָּׁה עָשָׂר הַטּוּר.</b> ארבעה טורי העמודים חילקו את חלל הבית לשלושה חלקים, שכל אחד מהם קוּרה בחמישה-עשר לוחות.
(ד) <b>וּשְׁקֻפִים</b>, חלונות לחדירת אור, אף הם <b>שְׁלֹשָׁה טוּרִים</b> זה על גבי זה בשני צדי הבית, <b>וּמֶחֱזָה אֶל־מֶחֱזָה</b>, חלון כנגד חלון. או: מראֶה מול מראה <b>שָׁלֹשׁ פְּעָמִים,</b> בכל שלושת הטורים.
(ה) <b>וְכָל־הַפְּתָחִים</b> של הבית <b>וְהַמְּזוּזֹת</b> שבצדיהם היו <b>רְבֻעִים</b> וכן <b>שָׁקֶף</b>, החלונות שעל גבי הפתחים היו מרובעים. <b>וּמוּל</b>, ומקבילים <b>מֶחֱזָה אֶל־מֶחֱזָה, שָׁלֹשׁ פְּעָמִים,</b> בשלושת המרווחים שבין טורי העמודים.
(ו) <b>וְאֵת אוּלָם</b> הכניסה לבית <b>הָעַמּוּדִים עָשָׂה חֲמִשִּׁים אַמָּה אָרְכּוֹ וּשְׁלֹשִׁים אַמָּה רָחְבּוֹ. וְאוּלָם</b> זה <b>עַל־פְּנֵיהֶם</b>, לפני העמודים הנזכרים, <b>וְעַמֻּדִים</b> היו גם בו, <b>וְעָב</b>, קורה עבה הונחה <b>עַל־פְּנֵיהֶם,</b> מעליהם.
(ז) <b>וְ</b>נוסף על אולם הכניסה – <b>אוּלָם הַכִּסֵּא אֲשֶׁר יִשְׁפָּט־שָׁם</b> המלך את העם – הוא <b>אֻלָם הַמִּשְׁפָּט</b> – <b>עָשָׂה. וְסָפוּן בָּאֶרֶז מֵהַקַּרְקַע עַד־הַקַּרְקָע.</b> כולו מכוסה בארזים מצדה האחד של הקרקע עד צדה השני.
(ח) <b>וּבֵיתוֹ</b> הפרטי <b>אֲשֶׁר־יֵשֶׁב</b>, התגורר <b>שָׁם</b> נבנה ב<b>חָצֵר הָאַחֶרֶת מִבֵּית לָאוּלָם,</b> במקום פנימי יותר. <b>כַּמַּעֲשֶׂה הַזֶּה</b>, באותה תבנית כללית שבה נבנה שאר הארמון, <b>הָיָה. וּבַיִת יַעֲשֶׂה לְבַת־פַּרְעֹה אֲשֶׁר לָקַח שְׁלֹמֹה כָּאוּלָם הַזֶּה.</b> לבת פרעה הוקם בית מיוחד במתחם הארמון. אף שהיא לא הייתה אשתו הראשונה, לנישואיו עמה הייתה חשיבות פוליטית ניכרת. לכן הוקדש לה בניין מפואר ומרווח במיוחד.
(ט) <b>כָּל־אֵלֶּה</b> היו בנויים מ<b>אֲבָנִים יְקָרֹת</b>, כבדות <b>כְּמִדּוֹת</b> מקובלות של אבני <b>גָּזִית, מְגֹרָרוֹת בַּמְּגֵרָה</b>, חתוכות ומיושרות במסור, <b>מִבַּיִת</b>, מבפנים <b>וּמִחוּץ, וּמִמַּסַּד</b>, מהיסוד <b>עַד־הַטְּפָחוֹת,</b> התקרה, <b>ו</b>גם <b>מִחוּץ</b> לבתים <b>עַד־הֶחָצֵר הַגְּדוֹלָה.</b>
(י) <b>וּמְיֻסָּד אֲבָנִים יְקָרוֹת, אֲבָנִים גְּדֹלוֹת.</b> האבנים התחתונות שהוצבו ביסוד הבית היו כבדות וגדולות, <b>אַבְנֵי עֶשֶׂר אַמּוֹת וְאַבְנֵי שְׁמֹנֶה אַמּוֹת,</b> 4–5 מטר אורכן.
(יא) <b>וּמִלְמַעְלָה</b> הונחו <b>אֲבָנִים יְקָרוֹת כְּמִדּוֹת גָּזִית ו</b>גם עצי <b>אָרֶז.</b>
(יב) <b>וְחָצֵר הַגְּדוֹלָה סָבִיב</b> הייתה בנויה <b>שְׁלֹשָׁה טוּרִים גָּזִית וְטוּר כְּרֻתֹת אֲרָזִים, וְ</b>כן נעשה <b>לַחֲצַר בֵּית־ה' הַפְּנִימִית וּלְאֻלָם הַבָּיִת.</b> למרות ההבדלים בפרטים היה לחצר המקדש הפנימית, לאולם הבית ולחצר הארמון מבנה אדריכלי כללי זהה. גם ביתו של שלמה היה בנוי מחלל פרטי פנימי, שמחוצה לו היה היכל המשפט, ואחריו – אולם הכניסה לאורחים.
(יג) <b>וַיִּשְׁלַח הַמֶּלֶךְ שְׁלֹמֹה, וַיִּקַּח אֶת־חִירָם מִצֹּר.</b> לא היה זה המלך, אלא בעל מלאכה בעל שם זהה.
(יד) <b>בֶּן־אִשָּׁה אַלְמָנָה הוּא מִמַּטֵּה נַפְתָּלִי, וְאָבִיו אִישׁ־צֹרִי,</b> אדם שחי בעיר צור והיה <b>חֹרֵשׁ נְחֹשֶׁת. וַיִּמָּלֵא</b> חירם <b>אֶת־הַחָכְמָה וְאֶת־הַתְּבוּנָה וְאֶת־הַדַּעַת לַעֲשׂוֹת כָּל־מְלָאכָה,</b> ובמיוחד <b>בַּנְּחֹשֶׁת. וַיָּבוֹא אֶל־הַמֶּלֶךְ שְׁלֹמֹה, וַיַּעַשׂ אֶת־כָּל־מְלַאכְתּוֹ.</b> חירם היה רב-האומנים של שלמה, והוא האדריכל שיצר בעבורו את התבניות המסובכות ביותר.
(טו) <b>וַיָּצַר</b> חירם <b>אֶת־שְׁנֵי הָעַמּוּדִים</b> שנועדו לקישוט בלבד – <b>נְחֹשֶׁת, שְׁמֹנֶה עֶשְׂרֵה אַמָּה קוֹמַת הָעַמּוּד הָאֶחָד,</b> וכן לעמוד השני. <b>וְחוּט</b> מידה <b>שְׁתֵּים־עֶשְׂרֵה אַמָּה יָסֹב אֶת־הָעַמּוּד הַשֵּׁנִי,</b> וכן את הראשון. היקף העמודים היה 12 אמה, כלומר קוטרם היה בערך 4 אמות, כ-2 מטר.
(טז) <b>וּשְׁתֵּי כֹתָרֹת עָשָׂה לָתֵת עַל־רָאשֵׁי הָעַמּוּדִים מֻצַק</b>, יציקת <b>נְחֹשֶׁת, חָמֵשׁ אַמּוֹת קוֹמַת הַכֹּתֶרֶת הָאֶחָת, וְחָמֵשׁ אַמּוֹת קוֹמַת הַכֹּתֶרֶת הַשֵּׁנִית.</b>
(יז) <b>שְׂבָכִים מַעֲשֵׂה שְׂבָכָה,</b> רשתות, <b>גְּדִלִים</b>, מקושטים מעין מקלעת <b>מַעֲשֵׂה שַׁרְשְׁרוֹת לַכֹּתָרֹת אֲשֶׁר עַל־רֹאשׁ הָעַמּוּדִים, שִׁבְעָה לַכֹּתֶרֶת הָאֶחָת וְשִׁבְעָה לַכֹּתֶרֶת הַשֵּׁנִית.</b> כותרות העמודים עוטרו ברשתות ופתילי שרשרות.
(יח) <b>וַיַּעַשׂ</b>, שכלל <b>אֶת־הָעַמּוּדִים, וּשְׁנֵי טוּרִים סָבִיב עַל־הַשְּׂבָכָה הָאֶחָת</b> המשמשת <b>לְכַסּוֹת אֶת־הַכֹּתָרֹת, אֲשֶׁר עַל־רֹאשׁ</b> העמוד, עיצב בתבנית <b>הָרִמֹּנִים.</b> הכותרות קושטו בשני טורים של דגמי רימונים על גבי השבכה. <b>וְכֵן עָשָׂה לַכֹּתֶרֶת הַשֵּׁנִית.</b>
(יט) <b>וְכֹתָרֹת אֲשֶׁר עַל־רֹאשׁ הָעַמּוּדִים</b> היו מעוטרות <b>מַעֲשֵׂה שׁוּשַׁן</b>, אולי בצורת השושן הצחור, בעל שישה עלי כותרת, ששימש בתקופות אחדות סמל המלוכה בישראל, <b>בָּאוּלָם</b>, כלפי תקרת האולם, <b>אַרְבַּע אַמּוֹת.</b>
(כ) <b>וְ</b>ה<b>כֹתָרֹת</b> ש<b>עַל־שְׁנֵי הָעַמּוּדִים</b> לא היו חשופות אלא כיסו אותם <b>גַּם־מִמַּעַל מִלְּעֻמַּת הַבֶּטֶן</b> כנגד המרכז <b>אֲשֶׁר לְעֵבֶר הַשְּׂבָכָה, וְהָרִמּוֹנִים</b> היו <b>מָאתַיִם</b> במספר, מסודרים בשני <b>טֻרִים סָבִיב</b> גם <b>עַל הַכֹּתֶרֶת הַשֵּׁנִית.</b>
(כא) <b>וַיָּקֶם אֶת־הָעַמֻּדִים</b> בכניסה <b>לְאֻלָם הַהֵיכָל. וַיָּקֶם אֶת־הָעַמּוּד הַיְמָנִי</b> – <b>וַיִּקְרָא אֶת־שְׁמוֹ יָכִין,</b> שפירושו: יציב, עומד, מבוסס. <b>וַיָּקֶם אֶת־הָעַמּוּד הַשְּׂמָאלִי</b> – <b>וַיִּקְרָא אֶת־שְׁמוֹ בֹּעַז,</b> , שמשמעו: בו עוז, או שנקרא על שם סב סבו של שלמה, שהיה חלק משושלת המלוכה. העמודים היו כה גדולים, מפוארים ומרשימים, שלכל אחד מהם הוענק שם.
(כב) <b>וְעַל רֹאשׁ הָעַמּוּדִים מַעֲשֵׂה שׁוֹשָׁן, וַתִּתֹּם</b>, הסתיימה <b>מְלֶאכֶת הָעַמּוּדִים.</b> העמודים לא היו ממלאכת הבית עצמו אלא קישוטים שהוסיף שלמה כדי לייפות את בית המקדש, וכל אחד מהם היה יצירה בפני עצמה.
(כג) <b>וַיַּעַשׂ אֶת־הַיָּם</b>, מכל גדול למים, <b>מוּצָק</b>, יצוק. קוטרו <b>עֶשֶׂר בָּאַמָּה מִשְּׂפָתוֹ עַד־שְׂפָתוֹ</b> והוא <b>עָגֹל סָבִיב, וְחָמֵשׁ בָּאַמָּה קוֹמָתוֹ. וְקָו</b>, חוט מדידה באורך <b>שְׁלֹשִׁים בָּאַמָּה יָסֹב אֹתוֹ סָבִיב.</b>
(כד) <b>וּפְקָעִים</b>, צורת פקעות <b>מִתַּחַת לִשְׂפָתוֹ סָבִיב, סֹבְבִים אֹתוֹ</b> לקישוט, <b>עֶשֶׂר</b> מהם <b>בָּאַמָּה מַקִּפִים אֶת־הַיָּם סָבִיב. שְׁנֵי טוּרִים הַפְּקָעִים יְצֻקִים בִּיצֻקָתוֹ.</b> שתי שורות של פקעות עגולות נוצקו עם הים ועיטרו את שפתו.
(כה) הים היה <b>עֹמֵד עַל־שְׁנֵי עָשָׂר</b> צורות <b>בָּקָר</b> עשויות נחושת כמו הים. <b>שְׁלֹשָׁה פֹנִים צָפוֹנָה, וּשְׁלֹשָׁה פֹנִים יָמָּה,</b> מערבה, <b>וּשְׁלֹשָׁה פֹּנִים נֶגְבָּה,</b> דרומה, <b>וּשְׁלֹשָׁה פֹּנִים מִזְרָחָה, וְהַיָּם עֲלֵיהֶם מִלְמָעְלָה, וְכָל־אֲחֹרֵיהֶם בָּיְתָה,</b> פנימה. השוורים פנו החוצה.
(כו) <b>וְעָבְיוֹ</b> של הים <b>טֶפַח, וּשְׂפָתוֹ</b> מרודדת ודקה <b>כְּמַעֲשֵׂה שְׂפַת־כּוֹס</b>, המעוטרת <b>פֶּרַח שׁוֹשָׁן</b>, כקישוט הכוסות בריקוע זר שושנים. אמנם נאמר שעובי הדופן היה טפח, אבל אולי היא הלכה ונעשתה צרה מלמעלה. <b>אַלְפַּיִם בַּת</b>, מידת נפח לנוזלים, כ-24-22 ליטר, <b>יָכִיל</b> הים. המלאכה המורכבת והמסובכת של יציקת כלי כה עצום מנחושת מקשה אחת הצריכה את המומחה הגדול בעולם.
(כז) <b>וַיַּעַשׂ אֶת־הַמְּכֹנוֹת</b>, כני הכיורים שבעזרתם הובלו מי הכיור <b>עֶשֶׂר</b> מ<b>נְחֹשֶׁת, אַרְבַּע בָּאַמָּה אֹרֶךְ הַמְּכוֹנָה הָאֶחָת, וְאַרְבַּע בָּאַמָּה רָחְבָּהּ, וְשָׁלֹשׁ בָּאַמָּה קוֹמָתָהּ.</b>
(כח) <b>וְזֶה מַעֲשֵׂה הַמְּכוֹנָה: מִסְגְּרֹת</b>, טבלאות המקיפות סביב, <b>לָהֶם</b> – לכל אחת מהמכונות. <b>ו</b>ה<b>מִסְגְּרֹת</b> נתונות <b>בֵּין הַשְׁלַבִּים,</b> מעין שלבי סולם הבונים את שלד המכונה.
(כט) <b>וְעַל־הַמִּסְגְּרוֹת אֲשֶׁר בֵּין הַשְׁלַבִּים</b> היו עיטורי <b>אֲרָיוֹת, בָּקָר וּכְרוּבִים,</b> דמויות מכונפות, <b>וְעַל־הַשְׁלַבִּים כֵּן</b>, בסיס <b>מִמָּעַל</b> להושבת הכיור. <b>וּמִתַּחַת לַאֲרָיוֹת וְלַבָּקָר לֹיוֹת</b>, תכשיטים, או: צמדי צורות <b>מַעֲשֵׂה מוֹרָד,</b> מרודדים, או: תלויים ויורדים.
(ל) <b>וְאַרְבָּעָה אוֹפַנֵּי</b>, גלגלי <b>נְחֹשֶׁת לַמְּכוֹנָה הָאַחַת, וְסַרְנֵי</b>, לוחות, או: גלילים שהאופנים סובבים עליהם, <b>נְחֹשֶׁת.</b> המכונות יכלו לנוע ממקום למקום. <b>וְאַרְבָּעָה פַעֲמֹתָיו</b>, פינות הכן <b>כְּתֵפֹת לָהֶם</b> הבולטות <b>מִתַּחַת לַכִּיֹּר</b> שניצב על הכן. <b>הַכְּתֵפֹת יְצֻקוֹת</b>, נוצקו תחילה בצורתן, <b>מֵעֵבֶר אִישׁ</b>, מצד כל אחת מהן – עיטורי <b>לֹיוֹת.</b>
(לא) <b>וּפִיהוּ</b> של הכיור <b>מִבֵּית לַכֹּתֶרֶת וָמַעְלָה בָּאַמָּה.</b> הוא התרומם כדי אמה מעל לכותרת המכונה. <b>וּפִיהָ</b> של הכותרת היה <b>עָגֹל מַעֲשֵׂה־כֵן</b>, כעין בסיס שבו הוכנס הכיור, ברוחב <b>אַמָּה וַחֲצִי הָאַמָּה, וְגַם־עַל־פִּיהָ</b> היו <b>מִקְלָעוֹת</b> לקישוט, <b>וּמִסְגְּרֹתֵיהֶם</b> של המכונות <b>מְרֻבָּעוֹת, לֹא עֲגֻלּוֹת.</b>
(לב) <b>וְאַרְבַּעַת הָאוֹפַנִּים לְמִתַּחַת לַמִּסְגְּרוֹת, וִידוֹת</b>, צירי <b>הָאוֹפַנִּים</b> קבועים <b>בַּמְּכוֹנָה, וְקוֹמַת הָאוֹפַן הָאֶחָד אַמָּה וַחֲצִי הָאַמָּה.</b>
(לג) <b>וּמַעֲשֵׂה הָאוֹפַנִּים כְּמַעֲשֵׂה אוֹפַן הַמֶּרְכָּבָה, יְדוֹתָם</b>, ציריהם <b>וְגַבֵּיהֶם</b>, מסגרות האופן שעליהן יושב החישוק, <b>וְחִשֻּׁקֵיהֶם</b>, העיגולים החיצוניים של האופנים <b>וְחִשֻּׁרֵיהֶם</b>, המוטות המחברים את החישוק עם מרכז הגלגל – <b>הַכֹּל מוּצָק</b> ביציקה אחת, ולא כחלקים נפרדים.
(לד) <b>וְאַרְבַּע כְּתֵפוֹת</b>, בליטות <b>אֶל אַרְבַּע פִּנּוֹת הַמְּכֹנָה הָאֶחָת, מִן־הַמְּכֹנָה</b> עצמה נעשו <b>כְּתֵפֶיהָ.</b>
(לה) <b>וּבְרֹאשׁ הַמְּכוֹנָה</b> היה כיסוי <b>חֲצִי הָאַמָּה קוֹמָה עָגֹל סָבִיב, וְעַל רֹאשׁ הַמְּכֹנָה יְדֹתֶיהָ</b>, שלביה, או: הידיות להסעת המכונה <b>וּמִסְגְּרֹתֶיהָ</b> נוצקו <b>מִמֶּנָּה</b> מקשה אחת.
(לו) <b>וַיְפַתַּח עַל־הַלֻּחֹת</b>, על <b>יְדֹתֶיהָ וְעַל מִסְגְּרֹתֶיהָ כְּרוּבִים, אֲרָיוֹת וְתִמֹרֹת</b>, צורת עצי תמר <b>כְּמַעַר־אִישׁ וְלֹיוֹת סָבִיב,</b> צורה מעוגלת דוגמת איש המחבק ומקיף בזרועותיו.
(לז) <b>כָּזֹאת עָשָׂה אֵת עֶשֶׂר הַמְּכֹנוֹת, מוּצָק אֶחָד,</b> מקשה אחת, <b>מִדָּה אַחַת, קֶצֶב</b>, חיתוך <b>אֶחָד לְכֻלָּהְנָה,</b> לכולן. כולן בנויות באותו אופן בדיוק.
(לח) <b>וַיַּעַשׂ עֲשָׂרָה כִיֹּרוֹת נְחֹשֶׁת</b> להדחת הקרבנות. מן הים הוצאו מים אל הכיורים שעמדו על המכונות. <b>אַרְבָּעִים בַּת יָכִיל הַכִּיּוֹר הָאֶחָד, אַרְבַּע בָּאַמָּה</b> רוחבו של <b>הַכִּיּוֹר הָאֶחָד, כִּיּוֹר אֶחָד עַל־הַמְּכוֹנָה הָאַחַת לְעֶשֶׂר הַמְּכֹנוֹת.</b> על כל מכונה הוצב כיור.
(לט) <b>וַיִּתֵּן אֶת־הַמְּכֹנוֹת חָמֵשׁ עַל־כֶּתֶף</b>, צד <b>הַבַּיִת מִיָּמִין וְחָמֵשׁ עַל־כֶּתֶף הַבַּיִת מִשְּׂמֹאלוֹ, וְאֶת־הַיָּם נָתַן מִכֶּתֶף הַבַּיִת הַיְמָנִית קֵדְמָה</b>, מזרחה <b>מִמּוּל נֶגֶב,</b> לכיוון דרום.
(מ) <b>וַיַּעַשׂ חִירוֹם אֶת־הַכִּיֹּרוֹת</b>, כלי קיבול לדֶשן המזבח, <b>וְאֶת־הַיָּעִים</b>, המגרפות <b>וְאֶת־הַמִּזְרָקוֹת</b>, הספלים, כלי קיבול לדם הקרבנות לזרוק ממנו על קיר המזבח. <b>וַיְכַל חִירָם לַעֲשׂוֹת אֶת־כָּל־הַמְּלָאכָה אֲשֶׁר עָשָׂה לַמֶּלֶךְ שְׁלֹמֹה</b> בעבור <b>בֵּית ה'.</b>
(מא) וזה מפרט המלאכה: <b>עַמֻּדִים שְׁנַיִם, וְגֻלֹּת</b>, כדורי <b>הַכֹּתָרֹת אֲשֶׁר־עַל־רֹאשׁ הָעַמּוּדִים שְׁתָּיִם, וְהַשְּׂבָכוֹת</b>, הרשתות <b>שְׁתַּיִם</b> שנועדו <b>לְכַסּוֹת אֶת־שְׁתֵּי גֻּלּוֹת הַכֹּתָרֹת אֲשֶׁר עַל־רֹאשׁ הָעַמּוּדִים.</b>
(מב) <b>וְאֶת־הָרִמֹּנִים</b> שהיו <b>אַרְבַּע מֵאוֹת</b> במספר <b>לִשְׁתֵּי הַשְּׂבָכוֹת, שְׁנֵי־טוּרִים רִמֹּנִים לַשְּׂבָכָה הָאֶחָת לְכַסּוֹת אֶת־שְׁתֵּי גֻּלּוֹת הַכֹּתָרֹת אֲשֶׁר עַל־פְּנֵי הָעַמּוּדִים.</b>
(מג) <b>וְאֶת־הַמְּכֹנוֹת עָשֶׂר, וְאֶת־הַכִּיֹּרֹת עֲשָׂרָה עַל־הַמְּכֹנוֹת.</b>
(מד) <b>וְאֶת־הַיָּם הָאֶחָד, וְאֶת־הַבָּקָר שְׁנֵים־עָשָׂר</b> שהוצבו <b>תַּחַת הַיָּם.</b>
(מה) <b>וְאֶת־הַסִּירוֹת,</b> סירים, דוודים <b>וְאֶת־הַיָּעִים וְאֶת־הַמִּזְרָקוֹת, וְאֵת כָּל־הַכֵּלִים הָאֵלֶּה אֲשֶׁר עָשָׂה חִירָם לַמֶּלֶךְ שְׁלֹמֹה בֵּית ה'</b> מ<b>נְחֹשֶׁת מְמֹרָט,</b> מבריקה. רוב כלי המקדש נעשו בתבנית הכתובה בספר שמות, ולשם כך לא היה צורך באדריכל מומחה. ואולם העמודים, הים וכיוצא בהם לא היו במשכן, ותהליך בנייתם המורכב דרש תכנון ומיומנויות מיוחדות שהיו לחירם.
(מו) כאן מופיעה הערה טכנית: <b>בְּכִכַּר הַיַּרְדֵּן יְצָקָם הַמֶּלֶךְ, בְּמַעֲבֵה הָאֲדָמָה, בֵּין סֻכּוֹת וּבֵין צָרְתָן.</b> יציקות נחושת קטנות יחסית נעשות בבתי מלאכה גדולים, אבל יציקות גדולות, כפי שנדרשו כאן, דורשות תנאים מיוחדים. עד היום יוצקים את המתכת בתבניות שאותן מניחים בתוך אדמה רטובה. משום כך הכין שלמה את יציקותיו במעבה האדמה, והוא בחר בכיכר הירדן, משום שרק שם הקרקע לחה דיה לעיצוב תבניות כה מורכבות.
(מז) <b>וַיַּנַּח</b>, חדל מלשקול <b>שְׁלֹמֹה אֶת־כָּל־הַכֵּלִים, מֵרֹב</b>, כיוון שהמשקל היה רב <b>מְאֹד מְאֹד. לֹא נֶחְקַר מִשְׁקַל הַנְּחֹשֶׁת.</b> הנחושת ששימשה לכל הכלים הללו הייתה כה רבה, שלא בדקו את כמויותיה.
(מח) <b>וַיַּעַשׂ שְׁלֹמֹה אֵת כָּל־הַכֵּלִים אֲשֶׁר</b> בתוך <b>בֵּית ה'</b> – <b>אֵת מִזְבַּח הַזָּהָב וְאֶת־הַשֻּׁלְחָן אֲשֶׁר עָלָיו לֶחֶם הַפָּנִים</b> ואף הוא מצופה <b>זָהָב,</b> ככתוב.
(מט) <b>וְאֶת־הַמְּנֹרוֹת</b> הציב <b>חָמֵשׁ מִיָּמִין וְחָמֵשׁ מִשְּׂמֹאל לִפְנֵי הַדְּבִיר,</b> כולן עשויות <b>זָהָב סָגוּר,</b> זהב מיוחד יקר ביותר, <b>וְ</b>גם <b>הַפֶּרַח</b> של המנורה <b>וְהַנֵּרֹת וְהַמֶּלְקָחַיִם</b> עשויים <b>זָהָב.</b> מלבד המנורה העתיקה של משה רבנו, שעמדה במרכז, העמיד שלמה עוד עשר מנורות משני צדיה.
(נ) <b>וְהַסִּפּוֹת</b>, מעין כדים או סוג כלי נגינה <b>וְהַמְזַמְּרוֹת</b>, כלי נגינה <b>וְהַמִּזְרָקוֹת וְהַכַּפּוֹת וְהַמַּחְתּוֹת</b> – כולם מ<b>זָהָב סָגוּר, וְהַפֹּתוֹת</b>, שקעים שבתוכם נכנסים צירי הדלת <b>לְדַלְתוֹת הַבַּיִת הַפְּנִימִי, לְקֹדֶשׁ הַקֳּדָשִׁים</b> ו<b>לְדַלְתֵי הַבַּיִת, לַהֵיכָל</b> – <b>זָהָב.</b>
(נא) <b>וַתִּשְׁלַם כָּל־הַמְּלָאכָה אֲשֶׁר עָשָׂה הַמֶּלֶךְ שְׁלֹמֹה</b> ל<b>בֵית ה'. וַיָּבֵא שְׁלֹמֹה אֶת־קָדְשֵׁי דָּוִד אָבִיו, אֶת־הַכֶּסֶף וְאֶת־הַזָּהָב וְאֶת־הַכֵּלִים</b> שלא השתמשו בהם, <b>נָתַן בְּאֹצְרוֹת בֵּית ה'.</b> אוצר המקדש הכיל את כל עודפי הכסף והזהב שהכין דוד לצורך בניין הבית. אוצרות אלו היו בגדר הקדש, ומצד שני הם היו האוצר הלאומי של הממלכה. מפעם לפעם בשעת הדחק השתמשו מלכי יהודה באוצרות אלה.
<h2>פרק ח</h2>
(א) <b>אָז יַקְהֵל</b>, כינס <b>שְׁלֹמֹה אֶת זִקְנֵי יִשְׂרָאֵל, אֶת כָּל רָאשֵׁי הַמַּטּוֹת,</b> השבטים, <b>נְשִׂיאֵי הָאָבוֹת</b>, המשפחות הגדולות <b>לִבְנֵי יִשְׂרָאֵל אֶל הַמֶּלֶךְ שְׁלֹמֹה יְרוּשָׁלִָם,</b> כדי <b>לְהַעֲלוֹת אֶת אֲרוֹן בְּרִית ה' מֵעִיר דָּוִד</b> – <b>הִיא צִיּוֹן,</b> שבה הוחזק עד אז, אל הר המוריה.
(ב) <b>וַיִּקָּהֲלוּ אֶל הַמֶּלֶךְ שְׁלֹמֹה כָּל אִישׁ יִשְׂרָאֵל בְּיֶרַח הָאֵתָנִים, בֶּחָג</b> הסוכות, <b>הוּא הַחֹדֶשׁ הַשְּׁבִיעִי</b>, הקרוי בפינו בשם הבבלי תשרי. חכמים אמרו שהוא נקרא 'ירח האיתנים' מפני שבו נולדו אבות האומה – 'איתני עולם', ועל שם שהוא גדוש במצוות, בתבואותיו ובפֵרותיו.
(ג) <b>וַיָּבֹאוּ כֹּל זִקְנֵי יִשְׂרָאֵל, וַיִשְׂאוּ הַכֹּהֲנִים אֶת הָאָרוֹן.</b> הפעם לא הניחו אותו בעגלה אלא נשאו אותו על כתפיהם כראוי.
(ד) <b>וַיַּעֲלוּ אֶת אֲרוֹן ה' וְאֶת</b> חלקי המבנה של <b>אֹהֶל מוֹעֵד</b> שעשה משה <b>וְאֶת כָּל כְּלֵי הַקֹּדֶשׁ אֲשֶׁר בָּאֹהֶל, וַיַּעֲלוּ אֹתָם הַכֹּהֲנִים וְהַלְוִיִּם.</b>
(ה) <b>וְהַמֶּלֶךְ שְׁלֹמֹה וְכָל עֲדַת יִשְׂרָאֵל הַנּוֹעָדִים עָלָיו</b>, שנאספו אליו הולכים <b>אִתּוֹ לִפְנֵי הָאָרוֹן, מְזַבְּחִים צֹאן וּבָקָר אֲשֶׁר לֹא יִסָּפְרוּ וְלֹא יִמָּנוּ מֵרֹב.</b> בתהלוכה זו הקריבו קרבנות לכבוד העלאת הארון לבית ה'.
(ו) <b>וַיָּבִאוּ הַכֹּהֲנִים אֶת אֲרוֹן בְּרִית ה' אֶל מְקוֹמוֹ, אֶל דְּבִיר הַבַּיִת, אֶל קֹדֶשׁ הַקֳּדָשִׁים, אֶל תַּחַת כַּנְפֵי הַכְּרוּבִים,</b> שעשה שלמה, שהיו גדולים הרבה יותר מן הכרובים שעשה משה למשכן ועמדו על קרקעית הדביר ולא נקבעו על ארון הברית,
(ז) <b>כִּי הַכְּרוּבִים פֹּרְשִׂים כְּנָפַיִם אֶל מְקוֹם הָאָרוֹן,</b> והואיל והיו גבוהים מאוד – <b>וַיָּסֹכּוּ</b>, סוככו <b>הַכְּרֻבִים עַל הָאָרוֹן וְעַל בַּדָּיו</b>, מוטותיו <b>מִלְמָעְלָה.</b>
(ח) <b>וַיַּאֲרִכוּ הַבַּדִּים,</b> מוטות הארון היו ארוכים ביחס למקום שבו הונח הארון, או: התארכו בדרך נס, <b>וַיֵּרָאוּ רָאשֵׁי</b>, קצות <b>הַבַּדִּים מִן הַקֹּדֶשׁ עַל פְּנֵי הַדְּבִיר, וְלֹא יֵרָאוּ הַחוּצָה.</b> בפתח הדביר הייתה פרוסה פרוכת, וראשי הבדים בלטו קצת מבעד לה, כך שהיה ניכר שהם שם, אף שלא נראו בגלוי. <b>וַיִּהְיוּ שָׁם</b> הבדים <b>עַד הַיּוֹם הַזֶּה</b>, תמיד. מפני שאין מסירים את בדי הארון ממנו לעולם, כאמור בתורה.
(ט) <b>אֵין בָּאָרוֹן</b> דבר, אלא <b>רַק שְׁנֵי לֻחוֹת הָאֲבָנִים אֲשֶׁר הִנִּחַ שָׁם מֹשֶׁה בְּחֹרֵב,</b> שעליהם כתובים דברי הברית <b>אֲשֶׁר כָּרַת ה' עִם בְנֵי יִשְׂרָאֵל בְּצֵאתָם מֵאֶרֶץ מִצְרָיִם.</b>
(י) <b>וַיְהִי בְּצֵאת הַכֹּהֲנִים מִן הַקֹּדֶשׁ,</b> אחרי שהניחו את הארון במקומו, <b>וְהֶעָנָן מָלֵא אֶת בֵּית ה'.</b> הענן מסמל את שכינת ה'. רק משעה שהארון שכן בקודש הקודשים, הייתה משמעות למקדש כולו.
(יא) <b>וְלֹא יָכְלוּ הַכֹּהֲנִים לַעֲמֹד לְשָׁרֵת מִפְּנֵי הֶעָנָן, כִּי מָלֵא כְבוֹד ה' אֶת בֵּית ה'.</b>
(יב) <b>אָז אָמַר שְׁלֹמֹה: ה' אָמַר</b>, רצה <b>לִשְׁכֹּן בָּעֲרָפֶל.</b> מן הערפל ניכר שהוא שוכן כאן אתנו.
(יג) <b>בָּנֹה בָנִיתִי בֵּית זְבֻל</b>, דירה <b>לָךְ, מָכוֹן</b>, מקום קבוע ומבוסס <b>לְשִׁבְתְּךָ</b>, כדי שתשב בו ל<b>עוֹלָמִים.</b>
(יד) כששלמה דיבר ישירות אל ה', הוא פנה אל הקודש, כמו כל העם. עתה הוא פונה אל העם ואומר באוזניו דברי הקדמה ותודה לה'<b>: וַיַּסֵּב הַמֶּלֶךְ אֶת פָּנָיו</b> אל העם, <b>וַיְבָרֶךְ אֵת כָּל קְהַל יִשְׂרָאֵל, וְכָל קְהַל יִשְׂרָאֵל עֹמֵד</b> בעזרות שבמקדש.
(טו) <b>וַיֹּאמֶר: בָּרוּךְ ה' אֱלֹהֵי יִשְׂרָאֵל אֲשֶׁר דִּבֶּר בְּפִיו אֵת</b>, עם <b>דָּוִד אָבִי, וּבְיָדוֹ</b>, ובשלטונו <b>מִלֵּא</b> את הבטחתו <b>לֵאמֹר:</b>
(טז) <b>"מִן הַיּוֹם אֲשֶׁר הוֹצֵאתִי אֶת עַמִּי אֶת יִשְׂרָאֵל מִמִּצְרַיִם לֹא בָחַרְתִּי בְעִיר מִכֹּל שִׁבְטֵי יִשְׂרָאֵל לִבְנוֹת</b> בה <b>בַּיִת לִהְיוֹת שְׁמִי שָׁם.</b> גם כאשר ישראל נכנסו לארצם, לא נבנה בית אבן שלם וקבוע לה', אלא משכני עראי. משכנים אלו קורו ביריעות המשכן שליווה את ישראל במדבר. <b>וָאֶבְחַר בְּדָוִד לִהְיוֹת</b> מלך <b>עַל עַמִּי יִשְׂרָאֵל".</b>
(יז) <b>וַיְהִי עִם לְבַב דָּוִד אָבִי לִבְנוֹת בַּיִת לְשֵׁם ה' אֱלֹהֵי יִשְׂרָאֵל.</b> כיוון שהייתה בידו המלוכה, עלה בלבו שהגיע הזמן לבנות בית לה'.
(יח) <b>וַיֹּאמֶר ה' אֶל דָּוִד אָבִי</b> ביד הנביאים<b>: יַעַן אֲשֶׁר הָיָה עִם לְבָבְךָ לִבְנוֹת בַּיִת לִשְׁמִי</b> – <b>הֱטִיבֹתָ כִּי הָיָה עִם לְבָבֶךָ.</b>
(יט) רצון זה כשלעצמו – טוב הוא; <b>רַק אַתָּה לֹא תִבְנֶה הַבָּיִת, כִּי אִם בִּנְךָ הַיֹּצֵא מֵחֲלָצֶיךָ הוּא יִבְנֶה</b> את <b>הַבַּיִת לִשְׁמִי.</b> סיבת הגזרה אינה מובאת כאן, אלא במקום אחר: דוד היה איש מלחמות ושפך דם רב, ועל כן לא היה ראוי שייבנה על ידו בית ה'. הבית ייבנה על ידי בנו, שלמה, שהוא איש מנוחה ושלום.
(כ) <b>וַיָּקֶם</b>, קיים <b>ה' אֶת דְּבָרוֹ אֲשֶׁר דִּבֵּר, וָאָקֻם תַּחַת דָּוִד אָבִי וָאֵשֵׁב עַל כִּסֵּא יִשְׂרָאֵל</b>, מלכתי <b>כַּאֲשֶׁר דִּבֶּר ה', וָאֶבְנֶה הַבַּיִת לְשֵׁם ה' אֱלֹהֵי יִשְׂרָאֵל.</b>
(כא) <b>וָאָשִׂם שָׁם מָקוֹם לָאָרוֹן אֲשֶׁר שָׁם</b> הלוחות שבהם <b>בְּרִית ה' אֲשֶׁר כָּרַת עִם אֲבֹתֵינוּ בְּהוֹצִיאוֹ אֹתָם מֵאֶרֶץ מִצְרָיִם.</b> בלוחות כתובים עשרת הדיברות, שאפשר לראות בהם את תמצית התורהאֲשֶׁר כָּרַת עִם אֲבֹתֵינוּ בְּהוֹצִיאוֹ אֹתָם מֵאֶרֶץ מִצְרָיִם. ואת ה'כתובה' שנתן ה' לעמו בסיני, כלומר את השטר שבו מפורטת הברית שכרת ה' עם בני ישראל – 'לוחות הברית'.
(כב) <b>וַיַּעֲמֹד שְׁלֹמֹה לִפְנֵי מִזְבַּח ה' נֶגֶד כָּל קְהַל יִשְׂרָאֵל, וַיִּפְרֹשׂ כַּפָּיו</b> אל <b>הַשָּׁמָיִם.</b> תפילה זו הגיעה, מן הסתם, גם לאוזני הנוכחים. זוהי אחת התפילות הארוכות, המורכבות והמקיפות במקרא, המכילה בצד הבקשות שבה גם חזון רחב לגבי מהותו של בית המקדש.
(כג) <b>וַיֹּאמַר: ה' אֱלֹהֵי יִשְׂרָאֵל, אֵין כָּמוֹךָ אֱלֹהִים בַּשָּׁמַיִם מִמַּעַל וְעַל הָאָרֶץ מִתָּחַת,</b> אתה <b>שֹׁמֵר הַבְּרִית וְהַחֶסֶד לַעֲבָדֶיךָ הַהֹלְכִים לְפָנֶיךָ בְּכָל לִבָּם.</b>
(כד) <b>אֲשֶׁר שָׁמַרְתָּ לְעַבְדְּךָ דָּוִד אָבִי אֵת אֲשֶׁר דִּבַּרְתָּ לוֹ, וַתְּדַבֵּר בְּפִיךָ וּבְיָדְךָ מִלֵּאתָ</b> את ההבטחה לדוד <b>כַּיּוֹם הַזֶּה.</b>
(כה) <b>וְעַתָּה, ה' אֱלֹהֵי יִשְׂרָאֵל, שְׁמֹר לְעַבְדְּךָ דָוִד אָבִי</b> גם <b>אֵת</b> ההבטחה הנוספת <b>אֲשֶׁר דִּבַּרְתָּ לּוֹ לֵאמֹר: "לֹא יִכָּרֵת לְךָ אִישׁ מִלְּפָנַי יֹשֵׁב עַל כִּסֵּא יִשְׂרָאֵל, רַק אִם יִשְׁמְרוּ בָנֶיךָ אֶת דַּרְכָּם לָלֶכֶת לְפָנַי כַּאֲשֶׁר הָלַכְתָּ לְפָנָי".</b> ההבטחה על רציפות שושלת המלוכה הותנתה בהתנהגותם.
(כו) <b>וְעַתָּה, אֱלֹהֵי יִשְׂרָאֵל, יֵאָמֶן</b>, אַמת <b>נָא</b>, בבקשה את <b>דְּבָרְךָ אֲשֶׁר דִּבַּרְתָּ לְעַבְדְּךָ דָּוִד אָבִי.</b>
(כז) שלמה מסביר לנוכחים את עניינו של בית המקדש: <b>כִּי הַאֻמְנָם יֵשֵׁב אֱלֹהִים עַל הָאָרֶץ</b>?! האם באמת אפשר לבנות בית ארצי שבו ישב אלוקים?! <b>הִנֵּה</b> אפילו <b>הַשָּׁמַיִם וּשְׁמֵי הַשָּׁמַיִם לֹא יְכַלְכְּלוּךָ</b>, קטנים מלהכיל אותך, <b>אַף כִּי</b> בוודאי <b>הַבַּיִת הַזֶּה אֲשֶׁר בָּנִיתִי.</b> אני יודע שאינך יושב בפועל בתוך הבית שבניתי, ושאין מקום מוחשי שיכול להכילך, אבל במקום התקשרות זה, שער השמים, אתה תתגלה לבני אדם. לכן אני מבקש:
(כח) <b>וּפָנִיתָ אֶל תְּפִלַּת עַבְדְּךָ וְאֶל תְּחִנָּתוֹ,</b> תפילתי ותחינתי, <b>ה' אֱלֹהָי, לִשְׁמֹעַ אֶל הָרִנָּה</b>, השיר והשבח <b>וְאֶל הַתְּפִלָּה אֲשֶׁר עַבְדְּךָ מִתְפַּלֵּל לְפָנֶיךָ הַיּוֹם.</b>
(כט) <b>לִהְיוֹת עֵינֶךָ פְתֻחוֹת אֶל הַבַּיִת הַזֶּה לַיְלָה וָיוֹם, אֶל הַמָּקוֹם אֲשֶׁר אָמַרְתָּ: "יִהְיֶה שְׁמִי שָׁם", לִשְׁמֹעַ אֶל הַתְּפִלָּה אֲשֶׁר יִתְפַּלֵּל עַבְדְּךָ אֶל הַמָּקוֹם הַזֶּה.</b>
(ל) <b>וְשָׁמַעְתָּ אֶל תְּחִנַּת עַבְדְּךָ וְעַמְּךָ יִשְׂרָאֵל אֲשֶׁר יִתְפַּלְלוּ אֶל הַמָּקוֹם הַזֶּה,</b> יפנו אליך מתוך המקום הזה, <b>וְאַתָּה תִּשְׁמַע אֶל מְקוֹם שִׁבְתְּךָ, אֶל הַשָּׁמַיִם, וְשָׁמַעְתָּ</b> את בקשתם <b>וְסָלָחְתָּ</b> לעוונם.
(לא) למשל, <b>אֵת אֲשֶׁר יֶחֱטָא אִישׁ לְרֵעֵהוּ,</b> כלפי חברו, <b>ו</b>הנפגע <b>נָשָׁא בוֹ אָלָה</b>, קללה <b>לְהַאֲלֹתוֹ,</b> יקלל את הפוגע בו. <b>וּבָא אָלָה</b>, ויגיע לקלל באמצעות השבעה את מי שעשה לו עוול <b>לִפְנֵי מִזְבַּחֲךָ בַּבַּיִת הַזֶּה</b> –
(לב) <b>וְאַתָּה תִּשְׁמַע</b> מן <b>הַשָּׁמַיִם וְעָשִׂיתָ וְשָׁפַטְתָּ אֶת עֲבָדֶיךָ, לְהַרְשִׁיעַ רָשָׁע לָתֵת</b> גמול <b>דַּרְכּוֹ בְּרֹאשׁוֹ</b> ולהענישו, <b>וּלְהַצְדִּיק צַדִּיק לָתֶת לוֹ כְּצִדְקָתוֹ.</b> אין זו אלא דוגמה שבית המקדש הוא הכתובת לכל מי שנפגע ומבקש שאלוקים יעשה משפט בעולמו.
(לג) כיוצא בזה, <b>בְּהִנָּגֵף עַמְּךָ יִשְׂרָאֵל</b>, כשישראל ינחלו תבוסה <b>לִפְנֵי אוֹיֵב,</b> ובוודאי יקרה הדבר כ<b>אֲשֶׁר יֶחֶטְאוּ לָךְ. וְשָׁבוּ אֵלֶיךָ וְהוֹדוּ אֶת שְׁמֶךָ,</b> יתוודו לפניך, יודו שהרעה הגיעה להם מפני עוונם, <b>וְהִתְפַּלְלוּ וְהִתְחַנְּנוּ אֵלֶיךָ בַּבַּיִת הַזֶּה.</b>
(לד) <b>וְאַתָּה תִּשְׁמַע</b> את תחינתם מן <b>הַשָּׁמַיִם, וְסָלַחְתָּ לְחַטַּאת עַמְּךָ יִשְׂרָאֵל,</b> וגם אם יילקחו בשבי – <b>וַהֲשֵׁבֹתָם אֶל הָאֲדָמָה אֲשֶׁר נָתַתָּ לַאֲבוֹתָם.</b>
(לה) <b>בְּהֵעָצֵר שָׁמַיִם וְלֹא יִהְיֶה מָטָר,</b> ואף זאת – <b>כִּי יֶחֶטְאוּ לָךְ.</b> הצרה מגיעה להם, ואין הם באים בטענות אל ה', אלא מתחננים שיושיעם ממצוקתם – <b>וְהִתְפַּלְלוּ אֶל הַמָּקוֹם הַזֶּה וְהוֹדוּ אֶת שְׁמֶךָ, וּמֵחַטָּאתָם יְשׁוּבוּן כִּי</b>, כדי ש<b>תַעֲנֵם.</b>
(לו) <b>וְאַתָּה תִּשְׁמַע</b> מן <b>הַשָּׁמַיִם, וְסָלַחְתָּ לְחַטַּאת עֲבָדֶיךָ וְעַמְּךָ יִשְׂרָאֵל, כִּי תוֹרֵם</b>, תלמדם <b>אֶת הַדֶּרֶךְ הַטּוֹבָה אֲשֶׁר יֵלְכוּ בָהּ.</b> וכאשר הם ישובו לדרך הישר, <b>וְנָתַתָּה מָטָר עַל אַרְצְךָ אֲשֶׁר נָתַתָּה לְעַמְּךָ לְנַחֲלָה.</b>
(לז) <b>רָעָב כִּי יִהְיֶה בָאָרֶץ</b> שלא מחמת עצירת גשמים, <b>דֶּבֶר כִּי יִהְיֶה, שִׁדָּפוֹן</b>, אבדן נפח ומשקל של תבואה או גוף חי, ו<b>יֵרָקוֹן,</b> הבא בעקבות השידפון, <b>אַרְבֶּה</b> או <b>חָסִיל</b>, מין ארבה <b>כִּי יִהְיֶה,</b> או <b>כִּי יָצַר לוֹ</b>, ילחץ עליו <b>אֹיְבוֹ בְּאֶרֶץ שְׁעָרָיו,</b> בעריו. ובכלל – <b>כָּל נֶגַע, כָּל מַחֲלָה</b> העלולים להתרחש –
(לח) <b>כָּל תְּפִלָּה, כָל תְּחִנָּה אֲשֶׁר תִהְיֶה לְכָל הָאָדָם, לְכֹל עַמְּךָ יִשְׂרָאֵל, אֲשֶׁר יֵדְעוּן אִישׁ</b> את <b>נֶגַע לְבָבוֹ.</b> אני אינני יודע הכול, אבל כל אדם יודע מה כואב לו – <b>וּפָרַשׂ כַּפָּיו</b> בתחינה <b>אֶל הַבַּיִת הַזֶּה.</b>
(לט) <b>וְאַתָּה תִּשְׁמַע</b> מן <b>הַשָּׁמַיִם</b> שהם <b>מְכוֹן שִׁבְתֶּךָ וְסָלַחְתָּ וְעָשִׂיתָ, וְנָתַתָּ לָאִישׁ כְּכָל דְּרָכָיו אֲשֶׁר תֵּדַע אֶת לְבָבוֹ, כִּי אַתָּה יָדַעְתָּ לְבַדְּךָ</b>, רק אתה יודע <b>אֶת לְבַב כָּל בְּנֵי הָאָדָם.</b> לכן רק אתה משלם לכל אדם את גמולו הראוי לו.
(מ) <b>לְמַעַן יִרָאוּךָ כָּל הַיָּמִים אֲשֶׁר הֵם חַיִּים עַל פְּנֵי הָאֲדָמָה אֲשֶׁר נָתַתָּה לַאֲבֹתֵינוּ.</b> כשיבינו שבבית המקדש כל התפילות נשמעות, הם יחושו שאי-אפשר לשקר שם, ויגיעו לידי יראה. כָּל הַיָּמִים אֲשֶׁר הֵם חַיִּים עַל פְּנֵי הָאֲדָמָה אֲשֶׁר נָתַתָּה לַאֲבֹתֵינוּ.
(מא) הרחבה נוספת של תפקידו של המקדש: <b>וְגַם אֶל הַנָּכְרִי אֲשֶׁר לֹא מֵעַמְּךָ יִשְׂרָאֵל הוּא, וּבָא</b>, יעלה לרגל <b>מֵאֶרֶץ רְחוֹקָה לְמַעַן שְׁמֶךָ</b> –
(מב) <b>כִּי</b> הכול <b>יִשְׁמְעוּן אֶת שִׁמְךָ הַגָּדוֹל וְאֶת יָדְךָ הַחֲזָקָה וּזְרֹעֲךָ הַנְּטוּיָה</b> – <b>וּבָא וְהִתְפַּלֵּל אֶל הַבַּיִת הַזֶּה.</b>
(מג) <b>אַתָּה תִּשְׁמַע</b> מן <b>הַשָּׁמַיִם מְכוֹן שִׁבְתֶּךָ, וְעָשִׂיתָ כְּכֹל אֲשֶׁר יִקְרָא אֵלֶיךָ הַנָּכְרִי, לְמַעַן יֵדְעוּן כָּל עַמֵּי הָאָרֶץ אֶת שְׁמֶךָ לְיִרְאָה אֹתְךָ כְּעַמְּךָ יִשְׂרָאֵל, וְלָדַעַת כִּי שִׁמְךָ נִקְרָא עַל הַבַּיִת הַזֶּה אֲשֶׁר בָּנִיתִי.</b> אנא ענה גם לתפילת הנכרים.
(מד) <b>כִּי יֵצֵא עַמְּךָ לַמִּלְחָמָה עַל אֹיְבוֹ בַּדֶּרֶךְ אֲשֶׁר תִּשְׁלָחֵם,</b> ובגופם יהיו רחוקים מן המקדש – <b>וְהִתְפַּלְלוּ אֶל ה' דֶּרֶךְ הָעִיר אֲשֶׁר בָּחַרְתָּ בָּהּ וְ</b>דרך <b>הַבַּיִת אֲשֶׁר בָּנִתִי לִשְׁמֶךָ.</b> הם יפנו לכיוון ירושלים וכלפי המקדש.
(מה) <b>וְשָׁמַעְתָּ</b> מן <b>הַשָּׁמַיִם אֶת תְּפִלָּתָם וְאֶת תְּחִנָּתָם, וְעָשִׂיתָ מִשְׁפָּטָם.</b>
(מו) <b>כִּי יֶחֶטְאוּ לָךְ</b> – <b>כִּי</b>, שהרי <b>אֵין אָדָם אֲשֶׁר לֹא יֶחֱטָא,</b> ובעקבות חטאם <b>וְאָנַפְתָּ בָם,</b> תכעס עליהם <b>וּנְתַתָּם לִפְנֵי אוֹיֵב, וְשָׁבוּם שֹׁבֵיהֶם אֶל אֶרֶץ הָאוֹיֵב</b> שתהיה <b>רְחוֹקָה אוֹ קְרוֹבָה.</b>
(מז) <b>וְהֵשִׁיבוּ אֶל לִבָּם בָּאָרֶץ אֲשֶׁר נִשְׁבּוּ שָׁם, וְשָׁבוּ וְהִתְחַנְּנוּ אֵלֶיךָ בְּאֶרֶץ שֹׁבֵיהֶם לֵאמֹר: "חָטָאנוּ וְהֶעֱוִינוּ,</b> סרנו מהדרך הישרה, <b>רָשָׁעְנוּ".</b>
(מח) <b>וְשָׁבוּ אֵלֶיךָ בְּכָל לְבָבָם וּבְכָל נַפְשָׁם בְּאֶרֶץ אֹיְבֵיהֶם אֲשֶׁר שָׁבוּ</b>, לקחו בשבי <b>אֹתָם, וְהִתְפַּלְלוּ אֵלֶיךָ דֶּרֶךְ אַרְצָם אֲשֶׁר נָתַתָּה לַאֲבוֹתָם,</b> ואף דרך <b>הָעִיר אֲשֶׁר בָּחַרְתָּ</b> בתוך אותה ארץ, <b>ו</b>לבסוף – דרך <b>הַבַּיִת אֲשֶׁר בָּנִיתִי לִשְׁמֶךָ</b> –
(מט) <b>וְשָׁמַעְתָּ</b> מן <b>הַשָּׁמַיִם, מְכוֹן שִׁבְתְּךָ, אֶת תְּפִלָּתָם וְאֶת תְּחִנָּתָם, וְעָשִׂיתָ מִשְׁפָּטָם.</b>
(נ) <b>וְסָלַחְתָּ לְעַמְּךָ אֲשֶׁר חָטְאוּ לָךְ, וּלְכָל פִּשְׁעֵיהֶם אֲשֶׁר פָּשְׁעוּ בָךְ, וּנְתַתָּם לְרַחֲמִים לִפְנֵי שֹׁבֵיהֶם וְרִחֲמוּם.</b>
(נא) <b>כִּי עַמְּךָ וְנַחֲלָתְךָ הֵם, אֲשֶׁר הוֹצֵאתָ מִמִּצְרַיִם מִתּוֹךְ כּוּר הַבַּרְזֶל.</b> סבלם במצרים זיקק אותם כמתכות באש הכור.
(נב) כך אנא הוצא אותם מכל מצוקותיהם, <b>לִהְיוֹת עֵינֶיךָ פְתֻחוֹת אֶל תְּחִנַּת עַבְדְּךָ וְאֶל תְּחִנַּת עַמְּךָ יִשְׂרָאֵל, לִשְׁמֹעַ אֲלֵיהֶם בְּכֹל קָרְאָם אֵלֶיךָ.</b>
(נג) <b>כִּי אַתָּה הִבְדַּלְתָּם לְךָ לְנַחֲלָה</b>, לחלקך <b>מִכֹּל עַמֵּי הָאָרֶץ, כַּאֲשֶׁר דִּבַּרְתָּ בְּיַד מֹשֶׁה עַבְדֶּךָ בְּהוֹצִיאֲךָ אֶת אֲבֹתֵינוּ מִמִּצְרַיִם, ה' אֱלוֹהִים.</b>
(נד) כששלמה התפלל, הוא כרע על ברכיו ופרש ידיו אל על. <b>וַיְהִי כְּכַלּוֹת שְׁלֹמֹה לְהִתְפַּלֵּל אֶל ה' אֵת כָּל הַתְּפִלָּה וְהַתְּחִנָּה הַזֹּאת, קָם מִלִּפְנֵי מִזְבַּח ה' מִכְּרֹעַ עַל בִּרְכָּיו וְכַפָּיו פְּרֻשׂוֹת הַשָּׁמָיִם,</b>
(נה) <b>וַיַּעְמֹד וַיְבָרֶךְ אֵת כָּל קְהַל יִשְׂרָאֵל</b> ב<b>קוֹל גָּדוֹל, לֵאמֹר:</b>
(נו) <b>בָּרוּךְ ה' אֲשֶׁר נָתַן מְנוּחָה לְעַמּוֹ יִשְׂרָאֵל כְּכֹל אֲשֶׁר דִּבֵּר.</b> בעצם הקמת בית העולמים, שבו ינוח הארון במקום שבו בחר ה' בקרב ישראל, ניתנה לישראל מנוחה. <b>לֹא נָפַל</b>, חסר <b>דָּבָר אֶחָד מִכֹּל דְּבָרוֹ הַטּוֹב אֲשֶׁר דִּבֶּר בְּיַד מֹשֶׁה עַבְדּוֹ.</b>
(נז) <b>יְהִי ה' אֱלֹהֵינוּ עִמָּנוּ כַּאֲשֶׁר הָיָה עִם אֲבֹתֵינוּ, אַל יַעַזְבֵנוּ וְאַל יִטְּשֵׁנוּ,</b> לא ישאיר אותנו לבדנו.
(נח) <b>לְהַטּוֹת לְבָבֵנוּ אֵלָיו, לָלֶכֶת בְּכָל דְּרָכָיו וְלִשְׁמֹר מִצְוֹתָיו</b>, ציווייו שהם לזיכרון ולעדות <b>וְחֻקָּיו</b>, ציווייו שטעמיהם אינם מובנים <b>וּמִשְׁפָּטָיו</b>, הדינים המובנים לנו <b>אֲשֶׁר צִוָּה אֶת אֲבֹתֵינוּ.</b>
(נט) <b>וְיִהְיוּ דְבָרַי אֵלֶּה אֲשֶׁר הִתְחַנַּנְתִּי לִפְנֵי ה' קְרֹבִים אֶל ה' אֱלֹהֵינוּ יוֹמָם וָלָיְלָה, לַעֲשׂוֹת מִשְׁפַּט עַבְדּוֹ,</b> משפטי שלי, <b>וּמִשְׁפַּט עַמּוֹ יִשְׂרָאֵל דְּבַר יוֹם בְּיוֹמוֹ.</b>
(ס) <b>לְמַעַן דַּעַת</b>, כאשר כל הבקשות הללו יתקיימו יבינו <b>כָּל עַמֵּי הָאָרֶץ כִּי ה' הוּא הָאֱלֹהִים</b> ו<b>אֵין עוֹד.</b>
(סא) <b>וְהָיָה לְבַבְכֶם שָׁלֵם עִם ה' אֱלֹהֵינוּ, לָלֶכֶת בְּחֻקָּיו וְלִשְׁמֹר מִצְוֹתָיו כַּיּוֹם הַזֶּה.</b>
(סב) <b>וְהַמֶּלֶךְ וְכָל יִשְׂרָאֵל עִמּוֹ זֹבְחִים זֶבַח לִפְנֵי ה'</b> אחרי התפילה.
(סג) <b>וַיִּזְבַּח שְׁלֹמֹה אֵת זֶבַח הַשְּׁלָמִים אֲשֶׁר זָבַח לַה', בָּקָר עֶשְׂרִים וּשְׁנַיִם אֶלֶף וְצֹאן מֵאָה וְעֶשְׂרִים אָלֶף.</b> כנראה הביאו גם הנוכחים קרבנות פרטיים, אבל המלך הרים תרומה גדולה משלו כדי לחלק לכל ישראל, שהרי רוב הבשר של קרבנות שלמים יכול להיאכל על ידי כל אדם שאיננו טמא. <b>וַיַּחְנְכוּ אֶת בֵּית ה' הַמֶּלֶךְ וְכָל בְּנֵי יִשְׂרָאֵל.</b>
(סד) <b>בַּיּוֹם הַהוּא קִדַּשׁ הַמֶּלֶךְ</b> גם <b>אֶת תּוֹךְ הֶחָצֵר</b>, רצפת העזרה <b>אֲשֶׁר לִפְנֵי בֵית ה', כִּי עָשָׂה שָׁם אֶת הָעֹלָה וְאֶת הַמִּנְחָה וְאֵת חֶלְבֵי הַשְּׁלָמִים.</b> כדי שאפשר יהיה לשרוף גם על הרצפה את הקרבנות, יש לקדשה קדושת מזבח. <b>כִּי מִזְבַּח הַנְּחֹשֶׁת אֲשֶׁר לִפְנֵי ה'</b> היה <b>קָטֹן מֵהָכִיל אֶת הָעֹלָה</b> הנשרפת כליל על המזבח <b>וְאֶת הַמִּנְחָה וְאֵת חֶלְבֵי הַשְּׁלָמִים,</b> שכן מכל זבח הוציאו חלק מן החֵלב לשרפה, ולא היה די במזבח להקרבת כל אלה בזמן קצר.
(סה) <b>וַיַּעַשׂ שְׁלֹמֹה בָעֵת הַהִיא אֶת הֶחָג וְכָל יִשְׂרָאֵל עִמּוֹ, קָהָל גָּדוֹל מִלְּבוֹא חֲמָת</b> שבצפון סוריה <b>עַד נַחַל מִצְרַיִם</b> בקצה הדרומי של תחום שלטונו, הגיעו לחגוג <b>לִפְנֵי ה' אֱלֹהֵינוּ שִׁבְעַת יָמִים וְשִׁבְעַת יָמִים</b> – <b>אַרְבָּעָה עָשָׂר יוֹם</b> בסך הכול. שבעת הימים הראשונים היו הימים שלפני חג הסוכות, ועליהם הוסיפו את שבעת ימי חג הסוכות. באותה שנה ישראל לא שמרו את יום הכיפורים, שהרי בימים אלו הקריבו קרבנות ואכלו אותם.
(סו) <b>בַּיּוֹם הַשְּׁמִינִי,</b> לאחר שבעת הימים השניים, <b>שִׁלַּח אֶת הָעָם,</b> שלמה אישר לעם לחזור לביתם לחיי השגרה <b>וַיְבָרֲכוּ אֶת הַמֶּלֶךְ. וַיֵּלְכוּ לְאָהֳלֵיהֶם שְׂמֵחִים וְטוֹבֵי לֵב, עַל כָּל הַטּוֹבָה אֲשֶׁר עָשָׂה ה' לְדָוִד עַבְדּוֹ וּלְיִשְׂרָאֵל עַמּוֹ.</b>
<h2>פרק ט</h2>
(א) <b>וַיְהִי כְּכַלּוֹת</b>, כשסיים <b>שְׁלֹמֹה לִבְנוֹת אֶת־בֵּית־ה' וְאֶת־בֵּית הַמֶּלֶךְ,</b> שבגודלו היה דומה לבית ה', <b>וְאֵת כָּל־חֵשֶׁק שְׁלֹמֹה אֲשֶׁר חָפֵץ לַעֲשׂוֹת,</b> תכניות הבנייה הרבות שהגשים כדי לפאר את ממלכתו,
(ב) <b>וַיֵּרָא ה' אֶל־שְׁלֹמֹה שֵׁנִית, כַּאֲשֶׁר</b>, כפי ש<b>נִרְאָה אֵלָיו בְּגִבְעוֹן.</b> שלמה הוא מעין נביא.
(ג) <b>וַיֹּאמֶר ה' אֵלָיו: שָׁמַעְתִּי אֶת־תְּפִלָּתְךָ וְאֶת־תְּחִנָּתְךָ אֲשֶׁר הִתְחַנַּנְתָּה</b>, התחננת <b>לְפָנַי,</b> ואכן <b>הִקְדַּשְׁתִּי אֶת־הַבַּיִת הַזֶּה אֲשֶׁר בָּנִתָה</b>, בנית <b>לָשׂוּם</b>, לשים את <b>שְׁמִי שָׁם עַד־עוֹלָם, וְהָיוּ עֵינַי וְלִבִּי שָׁם כָּל־הַיָּמִים.</b> המקום הזה חשוב מאוד גם בעיני.
(ד) <b>וְאַתָּה אִם־תֵּלֵךְ לְפָנַי כַּאֲשֶׁר הָלַךְ דָּוִד אָבִיךָ בְּתָם־לֵבָב</b>, בלב שלם <b>וּבְיֹשֶׁר, לַעֲשׂוֹת כְּכֹל אֲשֶׁר צִוִּיתִיךָ</b> ואת <b>חֻקַּי וּמִשְׁפָּטַי תִּשְׁמֹר</b> –
(ה) <b>וַהֲקִמֹתִי אֶת־כִּסֵּא מַמְלַכְתְּךָ עַל־יִשְׂרָאֵל לְעֹלָם, כַּאֲשֶׁר דִּבַּרְתִּי עַל־דָּוִד אָבִיךָ לֵאמֹר: "לֹא־יִכָּרֵת לְךָ אִישׁ מֵעַל כִּסֵּא יִשְׂרָאֵל.</b> מלכות צאצאיך לא תיפסק<b>"</b>.
(ו) אולם <b>אִם־שׁוֹב תְּשֻׁבוּן אַתֶּם וּבְנֵיכֶם מֵאַחֲרַי,</b> תסורו מהדרך שהוריתי לכם, <b>וְלֹא תִשְׁמְרוּ מִצְוֹתַי חֻקֹּתַי אֲשֶׁר נָתַתִּי לִפְנֵיכֶם, וַהֲלַכְתֶּם וַעֲבַדְתֶּם אֱלֹהִים אֲחֵרִים וְהִשְׁתַּחֲוִיתֶם לָהֶם</b> –
(ז) <b>וְהִכְרַתִּי אֶת־יִשְׂרָאֵל מֵעַל פְּנֵי הָאֲדָמָה אֲשֶׁר נָתַתִּי לָהֶם,</b> אגְלה אותם, <b>וְאֶת־הַבַּיִת אֲשֶׁר הִקְדַּשְׁתִּי לִשְׁמִי אֲשַׁלַּח מֵעַל פָּנָי,</b> הוא יחרב. <b>וְהָיָה יִשְׂרָאֵל לְמָשָׁל</b>, דוגמה לאסון <b>וְלִשְׁנִינָה</b>, עניין שהכול ידברו בו בלעג ובביזוי <b>בְּכָל־הָעַמִּים.</b>
(ח) <b>וְהַבַּיִת הַזֶּה יִהְיֶה עֶלְיוֹן,</b> יעלה מעל מקומו, כלומר יחרב, או: הבית הזה שיהיה עליון – <b>כָּל־עֹבֵר עָלָיו</b>, לידו <b>יִשֹּׁם</b>, ישתומם <b>וְשָׁרָק</b> וישרוק מתדהמה. <b>וְאָמְרוּ</b> האנשים שיראוהו בחורבנו<b>: "עַל־מֶה</b>, מדוע <b>עָשָׂה ה' כָּכָה לָאָרֶץ הַזֹּאת וְלַבַּיִת הַזֶּה</b>?<b>"</b>
(ט) <b>וְאָמְרוּ: "עַל אֲשֶׁר עָזְבוּ אֶת־ה' אֱלֹהֵיהֶם אֲשֶׁר הוֹצִיא אֶת־אֲבֹתָם מֵאֶרֶץ מִצְרַיִם, וַיַּחֲזִקוּ בֵּאלֹהִים אֲחֵרִים וַיִּשְׁתַּחֲוֻ לָהֶם וַיַּעַבְדֻם. עַל־כֵּן הֵבִיא ה' עֲלֵיהֶם אֵת כָּל־הָרָעָה הַזֹּאת".</b> ניסוח זה כמעט זהה לנבואה המופיעה בסוף ספר דברים.
(י) <b>וַיְהִי מִקְצֵה</b>, כשהסתיימו <b>עֶשְׂרִים שָׁנָה אֲשֶׁר־בָּנָה שְׁלֹמֹה</b> בהן <b>אֶת־שְׁנֵי הַבָּתִּים, אֶת־בֵּית ה' וְאֶת־בֵּית הַמֶּלֶךְ,</b> נֵי הַבָּתִּים, אֶת־בֵּית ה' וְאֶת־בֵּית הַמֶּלֶךְ,
(יא) וכאן מופיעה הערת רקע – <b>חִירָם מֶלֶךְ־צֹר נִשָּׂא</b>, כלכל <b>אֶת־שְׁלֹמֹה</b> במשך כל אותו זמן <b>בַּעֲצֵי אֲרָזִים וּבַעֲצֵי בְרוֹשִׁים וּבַזָּהָב לְכָל־חֶפְצוֹ.</b> מלך צור סיפק את כל צורכי העץ והזהב לבנייתו. <b>אָז</b>, בתום שנות הבנייה <b>יִתֵּן</b>, נתן <b>הַמֶּלֶךְ שְׁלֹמֹה לְחִירָם עֶשְׂרִים עִיר בְּאֶרֶץ הַגָּלִיל.</b> נראה שלא העניק למלך צור את הערים הללו כך שיוכל לספחן לארצו, שכן במקרה כזה גם תושביהן אמורים להיות מסופחים. ייתכן אפוא שמדובר רק בכפיפותן של הערים הללו לחירם מבחינת המסים בלבד. למרות עושרו של שלמה, לא היה בכוחו לשלם את ההוצאות העצומות למיזמים שלו מתוך אוצרותיו, והוא אפשר לחירם לגבות את מסי היבול של הערים הללו עד עולם.
(יב) <b>וַיֵּצֵא חִירָם מִצֹּר לִרְאוֹת אֶת־הֶעָרִים אֲשֶׁר נָתַן־לוֹ שְׁלֹמֹה, וְ</b>הן <b>לֹא יָשְׁרוּ</b>, מצאו חן <b>בְּעֵינָיו.</b>
(יג) <b>וַיֹּאמֶר: מָה הֶעָרִים הָאֵלֶּה אֲשֶׁר־נָתַתָּה לִּי, אָחִי</b>?! חירם היה מעוניין בערים טובות או גדולות יותר, שהמס מתוצרתן יהיה גבוה יותר. <b>וַיִּקְרָא לָהֶם אֶרֶץ כָּבוּל</b>, ארץ סגורה ונעולה <b>עַד הַיּוֹם הַזֶּה,</b> כך נשאר כינויו של האזור הזה עד זמן כתיבת הספר.
(יד) <b>וַיִּשְׁלַח חִירָם לַמֶּלֶךְ מֵאָה וְעֶשְׂרִים כִּכַּר זָהָב.</b> חירם עמד בראש האימפריה המסחרית הגדולה בעולם, וברשותו היו כמויות עצומות של זהב שלא הזדקק לו. לא בכל הזהב הזה השתמשו ישירות למקדש. מקצתו שימש לקישוטים ולתשלומים.
(טו) <b>וְזֶה</b> שייאמר להלן הוא <b>דְבַר־הַמַּס</b>, עבודת כפיהם של פועלים בני עמים זרים שלא היו להם נחלות בארץ, <b>אֲשֶׁר־הֶעֱלָה,</b> גבה <b>הַמֶּלֶךְ שְׁלֹמֹה לִבְנוֹת אֶת־בֵּית ה' וְאֶת־בֵּיתוֹ וְאֶת־הַמִּלּוֹא,</b> סוללה, בניין מבוצר, או: שטח שהוקף קירות תמך ומולא בעפר על מנת לחבר את כל העיר ליחידה אחת, <b>וְאֵת חוֹמַת יְרוּשָׁלִָם</b> בתוואי החדש שלה <b>וְאֶת־חָצֹר וְאֶת־מְגִדּוֹ,</b> מרכזים כלכליים ומסחריים שבהם טיפלו בסוסי המלך, וכפי הנראה בהם אוחסנו אוצרותיו. <b>וְאֶת־גָּזֶר,</b>
(טז) אגב אזכורה של גזר מסופר כיצד הגיעה העיר לידי שלמה, שהרי את העיר החזקה הזאת לא הצליח לכבוש אפילו דוד: <b>פַּרְעֹה מֶלֶךְ־מִצְרַיִם עָלָה</b> עם צבאו הגדול <b>וַיִּלְכֹּד</b>, וכבש <b>אֶת־גֶּזֶר וַיִּשְׂרְפָהּ בָּאֵשׁ, וְאֶת־הַכְּנַעֲנִי הַיֹּשֵׁב בָּעִיר הָרָג. וַיִּתְּנָהּ שִׁלֻּחִים</b>, נדוניה <b>לְבִתּוֹ אֵשֶׁת שְׁלֹמֹה,</b> שכן עיר זו שכנה בקרב ממלכת שלמה.
(יז) <b>וַיִּבֶן שְׁלֹמֹה אֶת־גָּזֶר וְאֶת־בֵּית חֹרֹן תַּחְתּוֹן</b>
(יח) <b>וְאֶת־בַּעֲלָת וְאֶת־תַּדְמֹר בַּמִּדְבָּר בָּאָרֶץ</b>
(יט) <b>וְאֵת כָּל־עָרֵי הַמִּסְכְּנוֹת</b>, המחסנים <b>אֲשֶׁר הָיוּ לִשְׁלֹמֹה, וְאֵת עָרֵי הָרֶכֶב וְאֵת עָרֵי הַפָּרָשִׁים,</b> הערים שבהן אכסנו את המרכבות, ובהן היו אורוות הסוסים של צבא שלמה <b>וְאֵת חֵשֶׁק שְׁלֹמֹה אֲשֶׁר חָשַׁק לִבְנוֹת</b>, תכניות הבנייה שלו <b>בִּירוּשָׁלִַם וּבַלְּבָנוֹן וּבְכֹל אֶרֶץ מֶמְשַׁלְתּוֹ.</b>
(כ) עתה יפורט דבר המס: את <b>כָּל־הָעָם הַנּוֹתָר מִן־הָאֱמֹרִי, הַחִתִּי, הַפְּרִזִּי, הַחִוִּי וְהַיְבוּסִי, אֲשֶׁר לֹא־מִבְּנֵי יִשְׂרָאֵל הֵמָּה,</b>
(כא) כלומר, את <b>בְּנֵיהֶם אֲשֶׁר נֹתְרוּ אַחֲרֵיהֶם בָּאָרֶץ, אֲשֶׁר לֹא־יָכְלוּ בְּנֵי יִשְׂרָאֵל לְהַחֲרִימָם</b>, להשמידם, את כל הזרים שלא גורשו ולא נהרגו ונותרו בארץ – <b>וַיַּעֲלֵם שְׁלֹמֹה לְמַס־עֹבֵד עַד הַיּוֹם הַזֶּה.</b> הזרים לא היו זכאים לנחלה בעת ההתנחלות לשבטי ישראל, ואם היו להם אדמות – הן לא נשארו ברשותם. לכן עבדו כשכירים במפעלי הבנייה הגדולים של שלמה.
(כב) <b>וּ</b>לעומת זאת, <b>מִבְּנֵי יִשְׂרָאֵל לֹא־נָתַן שְׁלֹמֹה עָבֶד,</b> לעבדים, <b>כִּי־הֵם</b> היו <b>אַנְשֵׁי הַמִּלְחָמָה וַעֲבָדָיו</b>, משרתיו <b>וְשָׂרָיו וְשָׁלִישָׁיו</b>, מפקדי צבאו <b>וְשָׂרֵי רִכְבּוֹ וּפָרָשָׁיו.</b>
(כג) האנשים מישראל ה<b>אֵלֶּה</b> היו <b>שָׂרֵי הַנִּצָּבִים</b>, הממונים <b>אֲשֶׁר עַל־הַמְּלָאכָה לִשְׁלֹמֹה</b> – <b>חֲמִשִּׁים וַחֲמֵשׁ מֵאוֹת הָרֹדִים</b>, הממונים על עשרות אלפי הפועלים ש<b>בָּעָם הָעֹשִׂים בַּמְּלָאכָה.</b>
(כד) <b>אַךְ</b> כאשר <b>בַּת־פַּרְעֹה עָלְתָה מֵעִיר דָּוִד</b>, שבה שיכן אותה שלמה בהתחלה, <b>אֶל־בֵּיתָהּ אֲשֶׁר בָּנָה־לָהּ,</b> ליד ארמונו שלו. על היחסים האישיים בין שלמה לבת פרעה לא ידוע דבר, אך ברור שנישואיו אִתה היו הישג דיפלומטי גדול, ולכן היא נזכרה לעצמה לעיל, כאן וגם ברשימת נשיו. <b>אָז בָּנָה</b> שלמה <b>אֶת־הַמִּלּוֹא,</b> כדי שהעיר תהיה רצופה ואפשר יהיה להקיפה בחומה אחת. נראה כי המבנים של בית המלך, ובכללם ביתה של בת פרעה, נבנו במילוא.
(כה) <b>וְהֶעֱלָה שְׁלֹמֹה שָׁלֹשׁ פְּעָמִים בַּשָּׁנָה עֹלוֹת וּשְׁלָמִים עַל־הַמִּזְבֵּחַ אֲשֶׁר בָּנָה לַה', וְהַקְטֵיר אִתּוֹ</b>, על המזבח <b>אֲשֶׁר לִפְנֵי ה', וְשִׁלַּם</b>, השלים <b>אֶת</b> צורכי עבודת <b>הַבָּיִת.</b>
(כו) <b>וָאֳנִי</b>, צי אניות <b>עָשָׂה הַמֶּלֶךְ שְׁלֹמֹה בְּעֶצְיוֹן־גֶּבֶר אֲשֶׁר אֶת</b>, ליד <b>אֵלוֹת, עַל־שְׂפַת יַם־סוּף</b>. בים התיכון שררה תחרות מסחרית גדולה בין הצורים והצידונים, הפלשתים – שישבו בערי נמל, המצרים ושאר העמים שעסקו במסחר ימי. לשלמה היה יתרון בשליטתו במבוא לים סוף. הקמת הצי במקום אסטרטגי זה היא עדות נוספת להיקף מלכותו ולעצמתה. <b>בְּאֶרֶץ אֱדוֹם,</b> רשמית כל האזור שמדרום ליהודה השתייך לאדום, אך בפועל, שלמה היה שליט עליון גם שם והחזיק בערים הללו לצרכיו.
(כז) <b>וַיִּשְׁלַח חִירָם בָּאֳנִי</b>, באניות <b>אֶת־עֲבָדָיו אַנְשֵׁי אֳנִיּוֹת יֹדְעֵי הַיָּם</b>, ספניו המנוסים <b>עִם עַבְדֵי שְׁלֹמֹה,</b> לסייע לעבדי שלמה.
(כח) <b>וַיָּבֹאוּ אוֹפִירָה</b>, <b>וַיִּקְחוּ מִשָּׁם זָהָב אַרְבַּע־מֵאוֹת וְעֶשְׂרִים כִּכָּר, וַיָּבִאוּ אֶל־הַמֶּלֶךְ שְׁלֹמֹה.</b>
<h2>פרק י</h2>
(א) <b>וּמַלְכַּת־שְׁבָא שֹׁמַעַת אֶת־שֵׁמַע שְׁלֹמֹה.</b> ייתכן ששבא שכנה בדרום ערב, בסביבות תימן או באפריקה המזרחית, אולי באתיופיה, <b>לְשֵׁם ה'.</b> שלמה היה מפורסם בכל העמים כגדול החכמים, וכמי שחכמתו חכמה אלוקית, ועל כן – <b>וַתָּבֹא לְנַסֹּתוֹ בְּחִידוֹת,</b> לשאול אותו שאלות, ולשמוע את תשובותיו החכמות. מלכת שבא לא ערכה את המסע למטרות פוליטיות, אלא בעיקר כדי להיפגש עם האיש ששמע חכמתו הגיע עד אליה.
(ב) <b>וַתָּבֹא יְרוּשָׁלְַמָה בְּחַיִל כָּבֵד מְאֹד, גְּמַלִּים נֹשְׂאִים בְּשָׂמִים וְזָהָב רַב־מְאֹד וְאֶבֶן יְקָרָה. וַתָּבֹא אֶל־שְׁלֹמֹה, וַתְּדַבֵּר אֵלָיו אֵת כָּל־אֲשֶׁר הָיָה עִם־לְבָבָהּ.</b> גְּמַלִּים נֹשְׂאִים בְּשָׂמִים וְזָהָב רַב־מְאֹד וְאֶבֶן יְקָרָה. וַתָּבֹא אֶל־שְׁלֹמֹה, וַתְּדַבֵּר אֵלָיו אֵת כָּל־אֲשֶׁר הָיָה עִם־לְבָבָהּ.
(ג) <b>וַיַּגֶּד־לָהּ שְׁלֹמֹה אֶת־כָּל־דְּבָרֶיהָ,</b> ענה על כל שאלותיה. <b>לֹא־הָיָה דָבָר נֶעְלָם מִן־הַמֶּלֶךְ אֲשֶׁר לֹא הִגִּיד לָהּ.</b>
(ד) <b>וַתֵּרֶא מַלְכַּת־שְׁבָא אֵת כָּל־חָכְמַת שְׁלֹמֹה וְ</b>גם את <b>הַבַּיִת אֲשֶׁר בָּנָה,</b>
(ה) <b>וּמַאֲכַל שֻׁלְחָנוֹ וּמוֹשַׁב עֲבָדָיו וּמַעֲמַד מְשָׁרְתָו וּמַלְבֻּשֵׁיהֶם וּמַשְׁקָיו וְעֹלָתוֹ אֲשֶׁר יַעֲלֶה</b>, גרם המדרגות המפואר שהוביל מבית המלך עד <b>בֵּית ה'. וְלֹא־הָיָה בָהּ עוֹד רוּחַ.</b> היא נדהמה ביותר.
(ו) <b>וַתֹּאמֶר אֶל־הַמֶּלֶךְ: אֱמֶת הָיָה הַדָּבָר אֲשֶׁר שָׁמַעְתִּי בְּאַרְצִי עַל־דְּבָרֶיךָ וְעַל־חָכְמָתֶךָ.</b>
(ז) <b>וְלֹא־הֶאֱמַנְתִּי לַדְּבָרִים</b> ששמעתי, <b>עַד אֲשֶׁר־בָּאתִי וַתִּרְאֶינָה עֵינַי, וְהִנֵּה לֹא־הֻגַּד־לִי הַחֵצִי.</b> הסיפורים שנשמעו באוזני גוזמאות, אינם ממצים אפילו חצי ממה שמצאתי. <b>הוֹסַפְתָּ חָכְמָה וָטוֹב</b>, איכות מוסרית, שימושית או אסתטית <b>אֶל־הַשְּׁמוּעָה</b>, מעבר לשמועה <b>אֲשֶׁר שָׁמָעְתִּי.</b>
(ח) <b>אַשְׁרֵי אֲנָשֶׁיךָ. אַשְׁרֵי עֲבָדֶיךָ אֵלֶּה הָעֹמְדִים לְפָנֶיךָ תָּמִיד הַשֹּׁמְעִים אֶת־חָכְמָתֶךָ.</b> אני הגעתי כדי לזכות לשיחות אחדות אתך, ואילו הם נמצאים כאן תמיד ואינם חדלים לשמוע את חכמתך.
(ט) <b>יְהִי ה' אֱלֹהֶיךָ בָּרוּךְ,</b> על <b>אֲשֶׁר חָפֵץ בְּךָ לְתִתְּךָ עַל־כִּסֵּא יִשְׂרָאֵל, בְּאַהֲבַת ה' אֶת־יִשְׂרָאֵל לְעֹלָם וַיְשִׂימְךָ לְמֶלֶךְ</b> עליהם <b>לַעֲשׂוֹת מִשְׁפָּט וּצְדָקָה.</b>
(י) <b>וַתִּתֵּן לַמֶּלֶךְ מֵאָה וְעֶשְׂרִים כִּכַּר זָהָב וּבְשָׂמִים הַרְבֵּה מְאֹד וְאֶבֶן יְקָרָה.</b> מעולם <b>לֹא בָא כַבֹּשֶׂם הַהוּא עוֹד לָרֹב,</b> לא היה בושם כה רב בירושלים <b>אֲשֶׁר</b>, כמו ש<b>נָתְנָה מַלְכַּת־שְׁבָא לַמֶּלֶךְ שְׁלֹמֹה.</b>
(יא) אגב האוצרות שהביאה מלכת שבא לשלמה מארצה הדרומית מסופר על אוצרות נוספים שהגיעו מן הדרום בדרך הים באותה עת: <b>וְגַם אֳנִי</b>, צי האניות של <b>חִירָם אֲשֶׁר־נָשָׂא זָהָב מֵאוֹפִיר, הֵבִיא מֵאֹפִיר</b> גם <b>עֲצֵי אַלְמֻגִּים</b>, שהם האלמוגים של ימינו, המצויים בדרך ים סוף. במקומם אין הם יקרים, אך כיוון שהגיעו ממרחקים באותם ימים, ערכם היה רב בשל נדירותם כאן. לפי דעה אחרת, מדובר בעצים ממש, בעלי מראה ייחודי, האופייניים לאותו אזור. <b>הַרְבֵּה מְאֹד וְאֶבֶן יְקָרָה.</b>
(יב) <b>וַיַּעַשׂ הַמֶּלֶךְ אֶת־עֲצֵי</b>, מעצי <b>הָאַלְמֻגִּים מִסְעָד</b>, מעקה <b>לְבֵית־ה' וּלְבֵית הַמֶּלֶךְ. וְ</b>כן <b>כִנֹּרוֹת וּנְבָלִים לַשָּׁרִים. לֹא בָא־כֵן עֲצֵי אַלְמֻגִּים וְלֹא נִרְאָה עַד הַיּוֹם הַזֶּה.</b> אלמוגים בכמות כה גדולה יכלו להגיע רק הודות לצי האניות של שלמה.
(יג) <b>וְהַמֶּלֶךְ שְׁלֹמֹה נָתַן לְמַלְכַּת־שְׁבָא אֶת־כָּל־חֶפְצָהּ אֲשֶׁר שָׁאָלָה,</b> דברים שביקשה משום שלא יכלה להשיג בארצה, <b>מִלְּבַד</b> המתנות <b>אֲשֶׁר נָתַן־לָהּ כְּיַד הַמֶּלֶךְ שְׁלֹמֹה. וַתֵּפֶן וַתֵּלֶךְ לְאַרְצָהּ הִיא וַעֲבָדֶיהָ.</b>
(יד) <b>וַיְהִי מִשְׁקַל הַזָּהָב אֲשֶׁר־בָּא לִשְׁלֹמֹה בְּשָׁנָה אֶחָת</b>, בשנה שבה הגיעה מלכת שבא ואף הובא הזהב באניות הצידונים <b>שֵׁשׁ מֵאוֹת שִׁשִּׁים וָשֵׁשׁ כִּכַּר זָהָב.</b>
(טו) זהו חשבון ההכנסות הלאומיות שבאו באופן מרוכז אל אוצרות המלך, <b>לְבַד מ</b>המסים שהעלו לשלמה <b>אַנְשֵׁי הַתָּרִים</b>, הסוחרים הנודדים <b>וּמִסְחַר הָרֹכְלִים</b>, סוחרים קטנים יותר <b>וְכָל־מַלְכֵי הָעֶרֶב</b>, הערָבים <b>וּפַחוֹת</b>, שרי <b>הָאָרֶץ.</b>
(טז) <b>וַיַּעַשׂ הַמֶּלֶךְ שְׁלֹמֹה מָאתַיִם צִנָּה</b>, מגן גדול <b>זָהָב שָׁחוּט,</b> מתוח. או: זהב שכמות קטנה של סיגים משנה אותו מאדום ללבן. <b>שֵׁשׁ־מֵאוֹת</b> מטבעות <b>זָהָב</b> שמשקלם הכולל קרוב ל-7 ק"ג <b>יַעֲלֶה עַל</b>, משקלה של <b>הַצִּנָּה הָאֶחָת.</b>
(יז) <b>וּ</b>כמו כן, <b>שְׁלֹשׁ־מֵאוֹת מָגִנִּים</b> קטנים יותר של <b>זָהָב שָׁחוּט, שְׁלֹשֶׁת מָנִים</b>, יחידת משקל של מאה מטבעות <b>זָהָב יַעֲלֶה עַל־הַמָּגֵן הָאֶחָת, וַיִּתְּנֵם הַמֶּלֶךְ</b> כמצבור נשק, כאוצר ואולי גם לנוי בתוך <b>בֵּית יַעַר הַלְּבָנוֹן,</b> ביתו המלכותי.
(יח) בבית זה היה אולם הכיסא של המלך שלמה. <b>וַיַּעַשׂ הַמֶּלֶךְ כִּסֵּא־שֵׁן</b>, שנהב, שן פיל, <b>גָּדוֹל, וַיְצַפֵּהוּ זָהָב מוּפָז,</b> מאופז, מהעיר הרחוקה אופז. או: מופץ, זהב שעבר תהליך של זיקוק הסיגים על ידי כיתות ופיזור.
(יט) ב<b>שֵׁשׁ מַעֲלוֹת</b>, מדרגות עולים <b>לַכִּסֵּה</b>, לכיסא, <b>וְרֹאשׁ עָגוֹל לַכִּסֵּה מֵאַחֲרָיו</b> למשענת או לקישוט, <b>וְיָדֹת</b>, ידיות <b>מִזֶּה וּמִזֶּה אֶל־מְקוֹם הַשָּׁבֶת.</b> להניח עליהן את הידיים בזמן הישיבה. <b>וּשְׁנַיִם אֲרָיוֹת עֹמְדִים אֵצֶל</b>, ליד <b>הַיָּדוֹת.</b> שני פסלי אריות, כנראה עשויים זהב, ניצבים ליד מסעדי הידיים.
(כ) <b>וּשְׁנֵים עָשָׂר אֲרָיִים</b>, אריות <b>עֹמְדִים שָׁם עַל־שֵׁשׁ הַמַּעֲלוֹת מִזֶּה וּמִזֶּה.</b> בשני צדיה של כל מדרגה עמד אריה. <b>לֹא־נַעֲשָׂה כֵן לְכָל־מַמְלָכוֹת.</b>
(כא) <b>וְכֹל כְּלֵי מַשְׁקֵה הַמֶּלֶךְ שְׁלֹמֹה</b> היו עשויים <b>זָהָב. וְכֹל כְּלֵי בֵּית־יַעַר הַלְּבָנוֹן זָהָב סָגוּר,</b> מזוקק. מרוב זהב <b>אֵין כֶּסֶף</b> בכלי בית המלך, מפני שהכסף <b>לֹא נֶחְשָׁב בִּימֵי שְׁלֹמֹה לִמְאוּמָה,</b>
(כב) <b>כִּי אֳנִי תַרְשִׁישׁ</b>, אניות גדולות וחזקות, כגון אלה המסוגלות לנסוע עד תרשיש, <b>לַמֶּלֶךְ בַּיָּם עִם אֳנִי חִירָם. אַחַת לְשָׁלֹשׁ שָׁנִים תָּבוֹא אֳנִי תַרְשִׁישׁ נֹשְׂאֵת זָהָב וָכֶסֶף, שֶׁנְהַבִּים וְקֹפִים וְתֻכִּיִּים,</b> המזוהים עם הטווסים.
(כג) <b>וַיִּגְדַּל הַמֶּלֶךְ שְׁלֹמֹה מִכֹּל מַלְכֵי הָאָרֶץ לְעֹשֶׁר וּלְחָכְמָה.</b>
(כד) ובעקבות המסחר במרחקים – <b>וְכָל־הָאָרֶץ מְבַקְשִׁים אֶת־פְּנֵי שְׁלֹמֹה, לִשְׁמֹעַ אֶת־חָכְמָתוֹ אֲשֶׁר־נָתַן אֱלֹהִים בְּלִבּוֹ.</b>
(כה) <b>וְהֵמָּה</b>, המבקרים הרבים <b>מְבִיאִים אִישׁ מִנְחָתוֹ, כְּלֵי־כֶסֶף וּכְלֵי זָהָב וּשְׂלָמוֹת</b>, שמלות, בגדים <b>וְנֵשֶׁק וּבְשָׂמִים, סוּסִים וּפְרָדִים, דְּבַר־שָׁנָה בְּשָׁנָה.</b> וכך התקבצו אצל שלמה אוצרות גדולים.
(כו) <b>וַיֶּאֱסֹף שְׁלֹמֹה רֶכֶב וּפָרָשִׁים, וַיְהִי־לוֹ אֶלֶף וְאַרְבַּע־מֵאוֹת רֶכֶב וּשְׁנֵים־עָשָׂר אֶלֶף פָּרָשִׁים, וַיַּנְחֵם</b>, הוליך חלק מהפרשים והמרכבות <b>בְּעָרֵי</b>, אל ערי <b>הָרֶכֶב</b> מטעמי ארגון וכדי למנוע שוד או ביזה, <b>ו</b>קצתם שהו <b>עִם־הַמֶּלֶךְ בִּירוּשָׁלִָם.</b>
(כז) <b>וַיִּתֵּן הַמֶּלֶךְ אֶת־הַכֶּסֶף בִּירוּשָׁלִַם כַּאֲבָנִים.</b> הכסף היה כה רב, שהוא היה מצוי כמו אבנים. <b>וְאֵת הָאֲרָזִים נָתַן כַּשִּׁקְמִים אֲשֶׁר־בַּשְּׁפֵלָה לָרֹב.</b> הארזים הרבים שהגיעו לירושלים נחשבו כמו השקמים בשפלה, שם הם נפוצים מאוד.
(כח) <b>וּמוֹצָא</b>, מקור <b>הַסּוּסִים אֲשֶׁר לִשְׁלֹמֹה</b> – <b>מִמִּצְרָיִם. וּ</b>במצרים <b>מִקְוֵה</b>, התאספות הסוסים הייתה ביד <b>סֹחֲרֵי הַמֶּלֶךְ</b> שלמה. את הזכות למכירת הסוסים קיבל שלמה, והסוחרים <b>יִקְחוּ</b>, קונים <b>מִקְוֵה בִּמְחִיר</b> משלמה.
(כט) <b>וַתַּעֲלֶה וַתֵּצֵא מֶרְכָּבָה מִמִּצְרַיִם בְּשֵׁשׁ מֵאוֹת כֶּסֶף, וְסוּס בַּחֲמִשִּׁים וּמֵאָה, וְכֵן</b>, כך, במחיר הזה נמכרו <b>לְכָל־מַלְכֵי הַחִתִּים וּלְמַלְכֵי אֲרָם.</b> כולם הזדקקו למרכבות ולסוסים לצבאותיהם, ומכיוון ששלמה היה הספָּק, הם <b>בְּיָדָם יֹצִאוּ</b>, שילמו וקנו ממנו. שלמה קנה את הסוסים במצרים, טיפח אותם ומכרם לארצות הצפון.
<h2>פרק יא</h2>
(א) <b>וְהַמֶּלֶךְ שְׁלֹמֹה אָהַב נָשִׁים נָכְרִיּוֹת רַבּוֹת וְאֶת־בַּת־פַּרְעֹה</b>, שהייתה נכבדת משאר נשיו הנכריות, שהיו <b>מוֹאֲבִיּוֹת, עַמֳּנִיּוֹת, אֲדֹמִיֹּת, צֵדְנִיֹּת,</b> בנות צידון, <b>חִתִּיֹּת.</b>
(ב) <b>מִן־הַגּוֹיִם אֲשֶׁר אָמַר־ה' אֶל־בְּנֵי יִשְׂרָאֵל: לֹא־תָבֹאוּ בָהֶם וְהֵם לֹא־יָבֹאוּ בָכֶם,</b> כי אם לא כן, הם <b>אָכֵן יַטּוּ אֶת־לְבַבְכֶם אַחֲרֵי אֱלֹהֵיהֶם</b> – <b>בָּהֶם דָּבַק שְׁלֹמֹה לְאַהֲבָה.</b>
(ג) <b>וַיְהִי־לוֹ נָשִׁים שָׂרוֹת</b>, נשותיו ממש <b>שְׁבַע מֵאוֹת, וּפִילַגְשִׁים</b> שמעמדן החוקי נמוך יותר <b>שְׁלֹשׁ מֵאוֹת. וַיַּטּוּ נָשָׁיו אֶת לִבּוֹ.</b>
(ד) <b>וַיְהִי לְעֵת זִקְנַת שְׁלֹמֹה,</b> ככל שהאריכו שנות נישואיו, <b>נָשָׁיו הִטּוּ אֶת־לְבָבוֹ אַחֲרֵי אֱלֹהִים אֲחֵרִים,</b> שלמה לא עבד עבודה זרה בפועל, <b>וְ</b>אולם <b>לֹא־הָיָה לְבָבוֹ שָׁלֵם עִם־ה' אֱלֹהָיו כִּלְבַב דָּוִיד אָבִיו.</b>
(ה) <b>וַיֵּלֶךְ שְׁלֹמֹה אַחֲרֵי עַשְׁתֹּרֶת אֱלֹהֵי צִדֹנִים וְאַחֲרֵי מִלְכֹּם שִׁקֻּץ</b>, כינוי גנאי לעבודה זרה של ה<b>עַמֹּנִים.</b>
(ו) <b>וַיַּעַשׂ שְׁלֹמֹה הָרַע בְּעֵינֵי ה', וְלֹא מִלֵּא אַחֲרֵי ה' כְּדָוִד אָבִיו.</b>
(ז) <b>אָז יִבְנֶה שְׁלֹמֹה בָּמָה לִכְמוֹשׁ שִׁקֻּץ מוֹאָב בָּהָר אֲשֶׁר עַל־פְּנֵי יְרוּשָׁלִָם,</b> בסביבות הר הזיתים, <b>וּלְמֹלֶךְ שִׁקֻּץ בְּנֵי עַמּוֹן.</b>
(ח) <b>וְכֵן עָשָׂה לְכָל־נָשָׁיו הַנָּכְרִיּוֹת,</b> שהיו <b>מַקְטִירוֹת וּמְזַבְּחוֹת לֵאלֹהֵיהֶן.</b> נשות המלך המפונקות ישבו בבטלה, ואת זמנן מילאו במנהגיהן הקדומים. שלמה חטא בהתעלמותו ממעשיהן.
(ט) <b>וַיִּתְאַנַּף</b>, כעס <b>ה' בִּשְׁלֹמֹה, כִּי־נָטָה לְבָבוֹ מֵעִם ה' אֱלֹהֵי יִשְׂרָאֵל הַנִּרְאָה אֵלָיו פַּעֲמָיִם</b> – פעם אחת בחלום אחרי המלכתו, ופעם שנייה בחנוכת המקדש,
(י) <b>וְצִוָּה אֵלָיו עַל־הַדָּבָר הַזֶּה, לְבִלְתִּי־לֶכֶת אַחֲרֵי אֱלֹהִים אֲחֵרִים, וְלֹא שָׁמַר אֵת אֲשֶׁר־צִוָּה ה'.</b> חכמתו, גדולתו ובעיקר העובדה שזכה לנבואה ישירה צריכות היו למנוע ממנו התנהגות זו.
(יא) <b>וַיֹּאמֶר ה' לִשְׁלֹמֹה</b> בהתגלות או על ידי נביא<b>: יַעַן אֲשֶׁר הָיְתָה־זֹּאת עִמָּךְ וְלֹא שָׁמַרְתָּ בְּרִיתִי וְחֻקֹּתַי אֲשֶׁר צִוִּיתִי עָלֶיךָ</b> – <b>קָרֹעַ אֶקְרַע אֶת־הַמַּמְלָכָה מֵעָלֶיךָ וּנְתַתִּיהָ לְעַבְדֶּךָ,</b> לאחד מעבדיך.
(יב) <b>אַךְ־בְּיָמֶיךָ לֹא אֶעֱשֶׂנָּה, לְמַעַן</b> זכותו של <b>דָּוִד אָבִיךָ.</b> אתה תישאר להחזיק בשלטון, אבל <b>מִיַּד בִּנְךָ אֶקְרָעֶנָּה</b> לאחר זמנך.
(יג) <b>רַק אֶת־כָּל־הַמַּמְלָכָה לֹא אֶקְרָע,</b> כי אם <b>שֵׁבֶט אֶחָד אֶתֵּן לִבְנֶךָ, לְמַעַן דָּוִד עַבְדִּי וּלְמַעַן יְרוּשָׁלִַם אֲשֶׁר בָּחָרְתִּי.</b> הבחירה בשושלת דוד נותרה על כנה, אבל בעקבות התנהגותו של שלמה לא תשלוט עוד שושלת זו על רוב הממלכה.
(יד) <b>וַיָּקֶם ה' שָׂטָן</b>, מפריע, אויב <b>לִשְׁלֹמֹה אֵת הֲדַד הָאֲדֹמִי, מִזֶּרַע הַמֶּלֶךְ הוּא בֶּאֱדוֹם,</b> מזרעו של מלך אדום. וכך השתלשלו המאורעות:
(טו) <b>וַיְהִי בִּהְיוֹת דָּוִד אֶת־אֱדוֹם,</b> באדום, <b>בַּעֲלוֹת יוֹאָב שַׂר הַצָּבָא לְקַבֵּר אֶת־הַחֲלָלִים</b> מהמלחמה, <b>וַיַּךְ כָּל־זָכָר בֶּאֱדוֹם,</b>
(טז) <b>כִּי שֵׁשֶׁת חֳדָשִׁים יָשַׁב־שָׁם יוֹאָב וְכָל־יִשְׂרָאֵל, עַד</b> אשר <b>הִכְרִית</b>, הרגו <b>כָּל־זָכָר בֶּאֱדוֹם.</b>
(יז) <b>וַיִּבְרַח אֲדַד</b>, הדד <b>הוּא וַאֲנָשִׁים אֲדֹמִיִּים מֵעַבְדֵי אָבִיו אִתּוֹ</b>, שסייעו להבריחו <b>לָבוֹא מִצְרָיִם, וַהֲדַד</b> אז <b>נַעַר קָטָן.</b>
(יח) <b>וַיָּקֻמוּ מִמִּדְיָן וַיָּבֹאוּ פָּארָן.</b> הם פנו דרומה דרך מדבר סיני, שבחלקו היה שייך לאדום ובחלקו שכנו שבטי נוודים מדיינים, עד לגבול מואב בצפון. <b>וַיִּקְחוּ אֲנָשִׁים</b>, פליטים נוספים <b>עִמָּם מִפָּארָן, וַיָּבֹאוּ מִצְרַיִם אֶל־פַּרְעֹה מֶלֶךְ־מִצְרַיִם. וַיִּתֶּן־לוֹ</b> פרעה <b>בַיִת, וְלֶחֶם אָמַר</b>, ציווה לספק <b>לוֹ</b> מקופת המדינה. <b>וְאֶרֶץ</b>, נחלה <b>נָתַן לוֹ.</b> כך הפך הדד מפליט לבעל אחוזה.
(יט) <b>וַיִּמְצָא הֲדַד חֵן בְּעֵינֵי פַרְעֹה מְאֹד, וַיִּתֶּן־לוֹ אִשָּׁה אֶת־אֲחוֹת אִשְׁתּוֹ, אֲחוֹת תַּחְפְּנֵיס הַגְּבִירָה.</b>
(כ) <b>וַתֵּלֶד לוֹ אֲחוֹת תַּחְפְּנֵיס אֵת גְּנֻבַת בְּנוֹ. וַתִּגְמְלֵהוּ</b>, גידלה אותו <b>תַחְפְּנֵס בְּתוֹךְ בֵּית פַּרְעֹה, וַיְהִי גְנֻבַת</b> ב<b>בֵּית פַּרְעֹה בְּתוֹךְ בְּנֵי פַרְעֹה,</b> שכן היה אחיין המלכה. אם היה זה אותו פרעה שנתן את בתו לשלמה, ההטבות המיוחדות שהוא העניק להדד – אויבו של שלמה – נבעו כנראה גם מטעמים פוליטיים – שמירת האיזון המדיני בין יורש העצר האדומי לבין מלך ישראל.
(כא) <b>וַהֲדַד שָׁמַע בְּמִצְרַיִם כִּי־שָׁכַב דָּוִד עִם־אֲבֹתָיו,</b> שדוד מת, <b>וְכִי־מֵת יוֹאָב שַׂר־הַצָּבָא, וַיֹּאמֶר הֲדַד אֶל־פַּרְעֹה: שַׁלְּחֵנִי וְאֵלֵךְ אֶל־אַרְצִי.</b>
(כב) <b>וַיֹּאמֶר לוֹ פַרְעֹה: כִּי</b>, אבל <b>מָה־אַתָּה חָסֵר עִמִּי,</b> פה אתה מקבל את התנאים הטובים ביותר – <b>וְהִנְּךָ מְבַקֵּשׁ לָלֶכֶת אֶל־אַרְצֶךָ</b>, שאינה תרבותית, מפוארת ופורייה כמצרים?! <b>וַיֹּאמֶר</b> הדד<b>: לֹא כִּי שַׁלֵּחַ תְּשַׁלְּחֵנִי.</b> נראה שפרעה אכן שילח אותו, והדד שב לאדום. הדד ניסה לבצר לעצמו מעמד של מלך עתידי באדום, ואף שעדיין לא היה גורם מאיים, גדל כוחו והתפתח בארצו. אדום הייתה עדיין כפופה לשלמה, אבל שלטונו בה לא היה נוקשה, והוא לא ייחס חשיבות לשובו של הדד לאדום.
(כג) <b>וַיָּקֶם אֱלֹהִים לוֹ</b> – לשלמה <b>שָׂטָן</b> נוסף – <b>אֶת־רְזוֹן בֶּן־אֶלְיָדָע, אֲשֶׁר בָּרַח מֵאֵת הֲדַדְעֶזֶר מֶלֶךְ־צוֹבָה</b>, מלך ארם שדוד הביס, <b>אֲדֹנָיו.</b> אולי שירת כקצין תחת מלך ארם צובא כשנלחם עם דוד.
(כד) <b>וַיִּקְבֹּץ עָלָיו</b>, סביבו <b>אֲנָשִׁים, וַיְהִי שַׂר־גְּדוּד</b> עליהם, <b>בַּהֲרֹג דָּוִד אֹתָם</b> – את הדדעזר ואנשיו. <b>וַיֵּלְכוּ</b> רזון ואנשי גדודו ל<b>דַמֶּשֶׂק</b>, שאף היא עיר בארם, <b>וַיֵּשְׁבוּ בָהּ, וַיִּמְלְכוּ בְּדַמָּשֶׂק.</b>
(כה) <b>וַיְהִי שָׂטָן לְיִשְׂרָאֵל כָּל־יְמֵי שְׁלֹמֹה.</b> אמנם הוא מלך בתוך תחום שלטונו של שלמה, שהרי שלמה בנה את תדמור מצפון-מזרח לדמשק – אבל שלמה לא הגיב. <b>וְ</b>זה הצטרף <b>אֶת</b>, עם <b>הָרָעָה אֲשֶׁר</b> עשה <b>הֲדָד</b> באדום. <b>וַיָּקָץ בְּיִשְׂרָאֵל,</b> תיעב את ישראל ומרד בהם, <b>וַיִּמְלֹךְ עַל־אֲרָם.</b> רזון לא היה מלך גדול ומאיים, אך הצטרף לגורמי המועקה. שלמה לא שלח את צבאו לגרש את רזון מדמשק ואת הדד מאדום. על חייליו הוטלו בעיקר משימות אבטחה. בניהו בן יהוידע, שר צבאו שהיה עוד מאנשי דוד, אמנם היה גיבור חיל, אבל נראה שלא שימש בפועל מצביא ולא נלחם בצבאות גדולים כל ימי שלמה.
(כו) מכשול אחר שקם למלכות שלמה, שעם הזמן יתברר כחמור יותר – <b>וְיָרָבְעָם בֶּן־נְבָט</b>, <b>אֶפְרָתִי</b>, מבני אפרים, <b>מִן־הַצְּרֵדָה,</b> עיר לא גדולה, <b>וְשֵׁם אִמּוֹ צְרוּעָה, אִשָּׁה אַלְמָנָה.</b> ירבעם היתום מאב הגיע לשמש <b>עֶבֶד לִשְׁלֹמֹה, וַיָּרֶם יָד בַּמֶּלֶךְ,</b> התריס כנגד המלך, ואפילו מרד בו.
(כז) <b>וְזֶה הַדָּבָר אֲשֶׁר־הֵרִים יָד בַּמֶּלֶךְ שְׁלֹמֹה:</b> שלמה <b>בָּנָה אֶת־הַמִּלּוֹא,</b> כדי לחבר בחומה אחת את עיר דוד עם מקום המקדש, העיר העליונה. בכך הוא <b>סָגַר אֶת־פֶּרֶץ</b>, הרווח הפרוץ שהבדיל בין חלקיה של ירושלים, ב<b>עִיר דָּוִד אָבִיו.</b> לפני בניית המילוא אפשר היה להגיע אל ירושלים מכל כיוון, והחומה שימשה בעיקר לנוי. אולי ירבעם טען שבתור מקום קדוש, אין להפוך את ירושלים לעיר מבצר.
(כח) <b>וְהָאִישׁ יָרָבְעָם גִּבּוֹר חָיִל,</b> מוצלח ומוכשר. <b>וַיַּרְא שְׁלֹמֹה אֶת־הַנַּעַר כִּי־עֹשֵׂה מְלָאכָה הוּא.</b> עוד בהיותו צעיר הבחין שלמה בזריזותו וביעילותו והחליט לטפחו – <b>וַיַּפְקֵד</b>, שלמה מינה <b>אֹתוֹ לְכָל־סֵבֶל</b>, על כל החובות ועל גביית המסים של <b>בֵּית יוֹסֵף,</b> שבטו של ירבעם. המינוי שמינהו שלמה הוא שהעניק לו מעמד מכובד.
(כט) <b>וַיְהִי בָּעֵת הַהִיא, וְיָרָבְעָם יָצָא מִירוּשָׁלִָם</b> לצורך כלשהו, <b>וַיִּמְצָא אֹתוֹ אֲחִיָּה הַשִּׁילֹנִי הַנָּבִיא בַּדֶּרֶךְ, וְהוּא</b> – ירבעם <b>מִתְכַּסֶּה בְּשַׂלְמָה</b>, בגד רחב וארוך, <b>חֲדָשָׁה, וּשְׁנֵיהֶם לְבַדָּם בַּשָּׂדֶה,</b>
(ל) <b>וַיִּתְפֹּשׂ אֲחִיָּה בַּשַּׂלְמָה הַחֲדָשָׁה אֲשֶׁר עָלָיו, וַיִּקְרָעֶהָ שְׁנֵים עָשָׂר קְרָעִים,</b> לשתים-עשרה חתיכות.
(לא) <b>וַיֹּאמֶר לְיָרָבְעָם: קַח־לְךָ עֲשָׂרָה קְרָעִים</b> מהגלימה הזו, <b>כִּי כֹה אָמַר ה' אֱלֹהֵי יִשְׂרָאֵל: "הִנְנִי קֹרֵעַ אֶת־הַמַּמְלָכָה מִיַּד שְׁלֹמֹה, וְנָתַתִּי לְךָ אֵת</b> השלטון על <b>עֲשָׂרָה הַשְּׁבָטִים.</b>
(לב) <b>וְהַשֵּׁבֶט הָאֶחָד יִהְיֶה־לּוֹ,</b> לשלמה, <b>לְמַעַן עַבְדִּי דָוִד וּלְמַעַן יְרוּשָׁלִַם הָעִיר אֲשֶׁר בָּחַרְתִּי בָהּ מִכֹּל שִׁבְטֵי יִשְׂרָאֵל,</b>
(לג) <b>יַעַן אֲשֶׁר עֲזָבוּנִי וַיִּשְׁתַּחֲווּ לְעַשְׁתֹּרֶת אֱלֹהֵי צִדֹנִין</b>, הצידונים, <b>לִכְמוֹשׁ אֱלֹהֵי מוֹאָב וּלְמִלְכֹּם אֱלֹהֵי בְנֵי־עַמּוֹן, וְלֹא־הָלְכוּ בִדְרָכַי לַעֲשׂוֹת הַיָּשָׁר בְּעֵינַי וְ</b>לשמור את <b>ְחֻקֹּתַי וּמִשְׁפָּטַי כְּדָוִד אָבִיו.</b>
(לד) <b>וְלֹא־אֶקַּח אֶת־כָּל־הַמַּמְלָכָה מִיָּדוֹ</b> של שלמה למרות חטאיו, <b>כִּי</b> אם <b>נָשִׂיא</b> במעמדו הנוכחי <b>אֲשִׁתֶנּוּ</b>, אשאיר אותו <b>כֹּל יְמֵי חַיָּיו, לְמַעַן דָּוִד עַבְדִּי אֲשֶׁר בָּחַרְתִּי אֹתוֹ אֲשֶׁר שָׁמַר מִצְוֹתַי וְחֻקֹּתָי.</b>
(לה) אבל – <b>וְלָקַחְתִּי</b> את עיקר <b>הַמְּלוּכָה מִיַּד בְּנוֹ, וּנְתַתִּיהָ לְּךָ,</b> את המלוכה בהיקפה הגדול – <b>אֵת עֲשֶׂרֶת הַשְּׁבָטִים.</b>
(לו) <b>וְלִבְנוֹ אֶתֵּן שֵׁבֶט־אֶחָד לְמַעַן הֱיוֹת־נִיר</b>, כדי שיישאר שלטון <b>לְדָוִיד־עַבְדִּי כָּל־הַיָּמִים לְפָנַי בִּירוּשָׁלִַם, הָעִיר אֲשֶׁר בָּחַרְתִּי לִי לָשׂוּם שְׁמִי שָׁם.</b>
(לז) <b>וְאֹתְךָ אֶקַּח וּמָלַכְתָּ בְּכֹל אֲשֶׁר־תְּאַוֶּה</b>, תרצה <b>נַפְשֶׁךָ, וְהָיִיתָ מֶּלֶךְ עַל־יִשְׂרָאֵל.</b>
(לח) <b>וְהָיָה אִם־תִּשְׁמַע אֶת־כָּל־אֲשֶׁר אֲצַוֶּךָ, וְהָלַכְתָּ בִדְרָכַי וְעָשִׂיתָ הַיָּשָׁר בְּעֵינַי לִשְׁמוֹר חֻקּוֹתַי וּמִצְוֹתַי כַּאֲשֶׁר עָשָׂה דָּוִד עַבְדִּי</b> – <b>וְהָיִיתִי עִמָּךְ, וּבָנִיתִי לְךָ בַיִת־נֶאֱמָן,</b> שושלת מלוכה, <b>כַּאֲשֶׁר,</b> כפי ש<b>בָּנִיתִי לְדָוִד, וְנָתַתִּי לְךָ אֶת־יִשְׂרָאֵל.</b>
(לט) <b>וַאעַנֶּה</b>, ייסרתי <b>אֶת־זֶרַע דָּוִד לְמַעַן זֹאת,</b> בגלל מעשי שלמה, <b>אַךְ</b> סבלם <b>לֹא</b> יימשך <b>כָל־הַיָּמִים,</b> ולבסוף ישובו לגדולתם<b>"</b>.
(מ) ירבעם שמע בנבואתו של אחיה השילֹני הבטחה לעתיד, ולא ניסה לארגן מרד של ממש בשלמה. <b>וַיְבַקֵּשׁ שְׁלֹמֹה לְהָמִית אֶת־יָרָבְעָם,</b> משום שהתריס כנגדו. <b>וַיָּקָם יָרָבְעָם, וַיִּבְרַח</b> גם הוא ל<b>מִצְרַיִם, אֶל־שִׁישַׁק מֶלֶךְ־מִצְרַיִם.</b> נראה ששישק לא בא משושלת מצרית. אולי הוא היה מן 'השושלת הכושית' שמשלה במצרים. קל היה לירבעם יותר לזכות בחסות של מלך שאינו עומד עם שלמה בקשרי חיתון. <b>וַיְהִי בְמִצְרַיִם עַד־מוֹת שְׁלֹמֹה.</b>
(מא) <b>וְיֶתֶר דִּבְרֵי</b>, תולדות <b>שְׁלֹמֹה וְכָל־אֲשֶׁר עָשָׂה וְחָכְמָתוֹ, הֲלוֹא־הֵם כְּתֻבִים עַל־סֵפֶר דִּבְרֵי שְׁלֹמֹה.</b>
(מב) <b>וְהַיָּמִים אֲשֶׁר מָלַךְ שְׁלֹמֹה בִירוּשָׁלִַם עַל־ כָּל־יִשְׂרָאֵל</b> היו <b>אַרְבָּעִים שָׁנָה.</b>
(מג) <b>וַיִּשְׁכַּב שְׁלֹמֹה עִם־אֲבֹתָיו,</b> מת בשלום, <b>וַיִּקָּבֵר בְּעִיר דָּוִד אָבִיו. וַיִּמְלֹךְ רְחַבְעָם בְּנוֹ תַּחְתָּיו.</b>
<h2>פרק יב</h2>
(א) <b>וַיֵּלֶךְ רְחַבְעָם</b> ל<b>שְׁכֶם, כִּי</b> ל<b>שְׁכֶם בָּא כָל־יִשְׂרָאֵל לְהַמְלִיךְ אֹתוֹ.</b> אף על פי שהמקדש נבנה בירושלים, העם עדיין לא ראה בירושלים עיר מלוכה. אולי שכם נתפסה כעיר המתאימה יותר להמלכת מלך על כל ישראל, משום שהיא שוכנת במרכז הארץ.
(ב) <b>וַיְהִי כִּשְׁמֹעַ יָרָבְעָם בֶּן־נְבָט, וְהוּא עוֹדֶנּוּ בְמִצְרַיִם, אֲשֶׁר בָּרַח מִפְּנֵי הַמֶּלֶךְ שְׁלֹמֹה, וַיֵּשֶׁב יָרָבְעָם בְּמִצְרָיִם</b> במעין גלות פוליטית.
(ג) <b>וַיִּשְׁלְחוּ וַיִּקְרְאוּ־לוֹ</b> לאחר מות המלך שלמה. שבטי ישראל הכירו את ירבעם, וכנראה חשבו שמי שהיה מספיק נועז כדי להטיח דברים בפני שלמה, הוא שיתאים לדרוש דרישות גם מבנו רחבעם. <b>וַיָּבֹא יָרָבְעָם וְכָל־קְהַל יִשְׂרָאֵל וַיְדַבְּרוּ אֶל־רְחַבְעָם.</b> משלחת העם ובראשה ירבעם הציעה לקיים עם רחבעם שיחה רצינית על המערכים הפוליטיים, <b>לֵאמֹר:</b>
(ד) <b>אָבִיךָ הִקְשָׁה אֶת־עֻלֵּנוּ,</b> הכביד עלינו במסיו. אף על פי ששלמה קיבל כסף וזהב רבים מן החוץ, הוא נזקק גם למסיהם של ישראל לשם מימון הוצאות המלוכה וארמונותיו. <b>וְאַתָּה עַתָּה הָקֵל מֵעֲבֹדַת אָבִיךָ הַקָּשָׁה וּמֵעֻלּוֹ הַכָּבֵד אֲשֶׁר־נָתַן עָלֵינוּ וְנַעַבְדֶךָּ.</b> אנחנו מסכימים לקבל את מלכותך, אבל מבקשים שתקל את נטל המס מעלינו.
(ה) <b>וַיֹּאמֶר אֲלֵיהֶם:</b> עלי לחשוב על הנושא. <b>לְכוּ־עֹד שְׁלֹשָׁה יָמִים וְשׁוּבוּ אֵלָי. וַיֵּלְכוּ הָעָם.</b>
(ו) <b>וַיִּוָּעַץ הַמֶּלֶךְ רְחַבְעָם אֶת־הַזְּקֵנִים אֲשֶׁר־הָיוּ עֹמְדִים אֶת־פְּנֵי</b>, לפני <b>שְׁלֹמֹה אָבִיו בִּהְיֹתוֹ חַי,</b> אנשי הממשל של שלמה, <b>לֵאמֹר: אֵיךְ אַתֶּם נוֹעָצִים</b>, מה תייעצו לי <b>לְהָשִׁיב אֶת־הָעָם־הַזֶּה דָּבָר</b>?
(ז) <b>וַיְדַבְּרוּ אֵלָיו לֵאמֹר: אִם־הַיּוֹם תִּהְיֶה־עֶבֶד לָעָם הַזֶּה וַעֲבַדְתָּם,</b> אם תיכנע ותקבל את בקשתם, <b>וַעֲנִיתָם, וְדִבַּרְתָּ אֲלֵיהֶם דְּבָרִים טוֹבִים</b> – <b>וְהָיוּ</b>, הם יהיו <b>לְךָ עֲבָדִים כָּל־הַיָּמִים.</b> הוצאותיו של רחבעם היו קטנות משל שלמה, שהרי לפניו לא עמדו מיזמי בנייה גדולים. לכן הוותיקים ייעצו לו להיענות לבקשה זו. ייתכן שעצתם נבעה ממודעותם למרירות שרחשה בקרב העם, ומראייתם שעדיין לא התייצב שלטונו של המלך. על כן חשבו שמוטב שיבוא לקראת העם בשלב זה.
(ח) <b>וַיַּעֲזֹב</b> רחבעם <b>אֶת־עֲצַת הַזְּקֵנִים אֲשֶׁר יְעָצֻהוּ.</b> זקנים אלו אינם שרים המופקדים על תחום עצמאי, אלא מזכירי המלך הקשורים אליו ותלויים בו, והוא יכול לבחור להתעלם מעצתם. <b>וַיִּוָּעַץ אֶת־הַיְלָדִים</b>, באנשים צעירים יותר <b>אֲשֶׁר גָּדְלוּ אִתּוֹ אֲשֶׁר</b> הם <b>הָעֹמְדִים לְפָנָיו</b> כעת, ומהם הוא מתכוון להקים את ממשלתו.
(ט) <b>וַיֹּאמֶר אֲלֵיהֶם: מָה אַתֶּם נוֹעָצִים וְנָשִׁיב דָּבָר אֶת־הָעָם הַזֶּה, אֲשֶׁר דִּבְּרוּ אֵלַי לֵאמֹר: "הָקֵל מִן־הָעֹל אֲשֶׁר־נָתַן אָבִיךָ עָלֵינוּ".</b>
(י) <b>וַיְדַבְּרוּ אֵלָיו הַיְלָדִים אֲשֶׁר גָּדְלוּ אִתּוֹ לֵאמֹר: כֹּה־תֹאמַר לָעָם הַזֶּה, אֲשֶׁר דִּבְּרוּ אֵלֶיךָ לֵאמֹר: "אָבִיךָ הִכְבִּיד אֶת־עֻלֵּנוּ, וְאַתָּה הָקֵל מֵעָלֵינוּ". כֹּה תְּדַבֵּר אֲלֵיהֶם: "קָטָנִּי</b>, זרתי אֵלֶיךָ לֵאמֹר: "אָבִיךָ הִכְבִּיד אֶת־עֻלֵּנוּ, וְאַתָּה הָקֵל מֵעָלֵינוּ". כֹּה תְּדַבֵּר אֲלֵיהֶם: "קָטָנִּי<b>עָבָה</b> יותר <b>מִמָּתְנֵי אָבִי.</b> אתם חושבים שאהיה מלך קטן בנו של מלך גדול? לא כך הדבר. אם אבי היה גדול, אהיה אני עצום וכביר.
(יא) <b>וְעַתָּה אָבִי הֶעְמִיס עֲלֵיכֶם עֹל כָּבֵד</b> – <b>וַאֲנִי אֹסִיף עַל־עֻלְּכֶם. אָבִי יִסַּר אֶתְכֶם בַּשּׁוֹטִים</b> – <b>וַאֲנִי אֲיַסֵּר אֶתְכֶם בָּעַקְרַבִּים,</b> שוטים שיש בהם קוצים, וההלקאה בהם כואבת הרבה יותר<b>"</b>. רחבעם גדל כבן מלך הבוטח במעמדו. גם יועציו הצעירים הניחו שהשלטון לא יסור מידי ידידם בשום מצב. על כן הורו לו שלא לענות ברכּות ושלא לקבל את ההצעה אפילו באופן חלקי, כדי שיעמיד את ירבעם והעם בפני מלוא סמכותו.
(יב) <b>וַיָּבוֹ</b>א <b>יָרָבְעָם וְכָל־הָעָם אֶל־רְחַבְעָם בַּיּוֹם הַשְּׁלִישִׁי, כַּאֲשֶׁר דִּבֶּר הַמֶּלֶךְ לֵאמֹר: שׁוּבוּ אֵלַי בַּיּוֹם הַשְּׁלִישִׁי.</b>
(יג) <b>וַיַּעַן הַמֶּלֶךְ אֶת־הָעָם</b> בלשון <b>קָשָׁה, וַיַּעֲזֹב אֶת־עֲצַת הַזְּקֵנִים אֲשֶׁר יְעָצֻהוּ.</b>
(יד) <b>וַיְדַבֵּר אֲלֵיהֶם כַּעֲצַת הַיְלָדִים לֵאמֹר: אָבִי הִכְבִּיד אֶת־עֻלְּכֶם</b> – <b>וַאֲנִי אֹסִיף עַל־עֻלְּכֶם, אָבִי יִסַּר אֶתְכֶם בַּשּׁוֹטִים</b> – <b>וַאֲנִי אֲיַסֵּר אֶתְכֶם בָּעַקְרַבִּים.</b>
(טו) <b>וְלֹא־שָׁמַע הַמֶּלֶךְ אֶל־הָעָם.</b> ייתכן שרחבעם נהג כך בשל סיבה פסיכולוגית אישית – כבן מלך ראה עצמו נעלה על הכול, ושמא נהג כך משום שלא היה חכם דיו. אולם כאן הכתוב מביא הנמקה מסוג אחר, האופיינית לספרי הנבואה – <b>כִּי־הָיְתָה</b> גם <b>סִבָּה מֵעִם ה', לְמַעַן הָקִים אֶת־דְּבָרוֹ אֲשֶׁר דִּבֶּר ה' בְּיַד אֲחִיָּה הַשִּׁילֹנִי אֶל־יָרָבְעָם בֶּן־נְבָט.</b> כך צריך היה לקרות כדי לקיים את הגזרה שהודיע הנביא.
(טז) <b>וַיַּרְא כָּל־יִשְׂרָאֵל כִּי לֹא־שָׁמַע הַמֶּלֶךְ אֲלֵהֶם, וַיָּשִׁבוּ הָעָם אֶת־הַמֶּלֶךְ דָּבָר לֵאמֹר: מַה־לָּנוּ חֵלֶק בְּדָוִד, וְלֹא־נַחֲלָה בְּבֶן־יִשַׁי.</b> אין לנו קשר מהותי אל מלכות דוד. התפזר <b>לְאֹהָלֶיךָ, יִשְׂרָאֵל</b>! קריאה זו שימשה בעבר סיסמא כנגד דוד המלך. <b>עַתָּה רְאֵה בֵיתְךָ,</b> מלוך על משפחתך בלבד, <b>דָּוִד.</b> אם אינך מעוניין להתחשב בבקשתנו, נפרוש ממך ונסלק עצמנו מכל מחויבות למדינתך. <b>וַיֵּלֶךְ יִשְׂרָאֵל לְאֹהָלָיו.</b>
(יז) <b>וּבְנֵי יִשְׂרָאֵל הַיֹּשְׁבִים בְּעָרֵי יְהוּדָה</b> – <b>וַיִּמְלֹךְ עֲלֵיהֶם רְחַבְעָם.</b> הם קיבלו את מלכותו.
(יח) <b>וַיִּשְׁלַח הַמֶּלֶךְ רְחַבְעָם אֶת־אֲדֹרָם אֲשֶׁר</b> היה הממונה <b>עַל־הַמַּס</b> עוד מזמנו של דוד; על כן נראה שהיה איש לא צעיר ובעל מעמד. ובכל זאת – <b>וַיִּרְגְּמוּ כָל־יִשְׂרָאֵל בּוֹ אֶבֶן וַיָּמֹת.</b> מן הסתם שר המסים היה דמות לא פופולרית, והבחירה לשלוח דווקא אותו כדי להשליט סדר לא הייתה נבונה בהקשר זה. <b>וְהַמֶּלֶךְ רְחַבְעָם</b>, שראה את ההתפרעות ההמונית, <b>הִתְאַמֵּץ לַעֲלוֹת בַּמֶּרְכָּבָה לָנוּס</b> אל <b>יְרוּשָׁלִָם.</b> אפשר שהאבנים כֻּוונו אל מי שהציק להם באופן ישיר בדרישותיו, ולא כלפי רחבעם עצמו, שאולי נותר להם כבוד כלפיו או כלפי אביו.
(יט) <b>וַיִּפְשְׁעוּ יִשְׂרָאֵל בְּבֵית דָּוִד עַד הַיּוֹם הַזֶּה.</b> רגימתו של אדורם הייתה מעין התקוממות והכרזת מלחמה של ישראל נגד מלכות בית דוד. כבר עשרות שנים הם חיו במשטר מלוכני, ועל כן הבינו שאין אפשרות לחזור לאנרכיה שבתקופת השופטים. הם התכוונו אפוא להקים מלוכה חלופית.
(כ) <b>וַיְהִי כִּשְׁמֹעַ כָּל־יִשְׂרָאֵל כִּי־שָׁב יָרָבְעָם, וַיִּשְׁלְחוּ וַיִּקְרְאוּ אֹתוֹ אֶל־הָעֵדָה וַיַּמְלִיכוּ אֹתוֹ עַל־כָּל־יִשְׂרָאֵל,</b> שכן עוד בחיי שלמה ירבעם נודע כמנהיג האופוזיציה למלך. <b>לֹא הָיָה אַחֲרֵי בֵית־דָּוִד זוּלָתִי</b>, אלא <b>שֵׁבֶט־יְהוּדָה לְבַדּוֹ,</b> ואולי גם בנימין.
(כא) <b>וַיָּבֹא רְחַבְעָם יְרוּשָׁלִַם.</b> רחבעם ראה בפרישתם מרד בשלטונו. אשר על כן – <b>וַיַּקְהֵל אֶת־כָּל־בֵּית יְהוּדָה וְאֶת־שֵׁבֶט בִּנְיָמִן</b>, הסמוך ליהודה ומיודד אתו – <b>מֵאָה וּשְׁמֹנִים אֶלֶף בָּחוּר עֹשֵׂה מִלְחָמָה, לְהִלָּחֵם עִם־בֵּית יִשְׂרָאֵל</b> כדי <b>לְהָשִׁיב אֶת־הַמְּלוּכָה לִרְחַבְעָם בֶּן־שְׁלֹמֹה</b> ולכפות את שלטונו על כל ישראל. ביד רחבעם היה צבא מאורגן, ואילו ישראל טרם הספיקו להתארגן.
(כב) <b>וַיְהִי דְּבַר הָאֱלֹהִים אֶל־שְׁמַעְיָה אִישׁ־הָאֱלֹהִים,</b> נביא נוסף שהתגלה עתה, כשהתעורר הצורך בדבריו, <b>לֵאמֹר׃</b>
(כג) <b>אֱמֹר אֶל־רְחַבְעָם בֶּן־שְׁלֹמֹה מֶלֶךְ יְהוּדָה וְאֶל־כָּל־בֵּית יְהוּדָה וּבִנְיָמִין וְיֶתֶר הָעָם לֵאמֹר׃</b>
(כד) <b>כֹּה אָמַר ה': לֹא־תַעֲלוּ וְלֹא־תִלָּחֲמוּן עִם־אֲחֵיכֶם בְּנֵי־יִשְׂרָאֵל. שׁוּבוּ אִישׁ לְבֵיתוֹ, כִּי מֵאִתִּי נִהְיָה הַדָּבָר הַזֶּה.</b> כיוון שלנביא יש זכות וטו על כל החלטה מלכותית, כולל על יציאה למלחמה – <b>וַיִּשְׁמְעוּ אֶת־דְּבַר ה', וַיָּשֻׁבוּ לָלֶכֶת כִּדְבַר ה'.</b> לא ידוע הרבה על אופיו של רחבעם, אך גם אם לא היה צדיק כסבו, דוד, לא היה לו ספק שעליו לציית לדברי הנביא בעניין זה.
(כה) <b>וַיִּבֶן יָרָבְעָם אֶת־שְׁכֶם בְּהַר אֶפְרַיִם,</b> העיר המרכזית שבה הומלך, <b>וַיֵּשֶׁב בָּהּ,</b> אלא שלאחר זמן – <b>וַיֵּצֵא מִשָּׁם,</b> אולי משום שמקום זה טעון בזכרונות מורכבים בתודעת העם; אולי הטרידוהו חשבונות עתיקים של העיר עם הכנענים שישבו בה בימי יעקב, או שעזב את שכם דווקא משום מוצאו מהר אפרים. שמא הבחירה בעיר משבטו תתפרש כאילו אין הוא פונה אל כלל העם. <b>וַיִּבֶן אֶת־פְּנוּאֵל,</b> שבנחלת גד בעבר הירדן המזרחי, ובה קבע את מושבו.
(כו) <b>וַיֹּאמֶר יָרָבְעָם בְּלִבּוֹ:</b> אף על פי שאנשים רבים הצטרפו למחאתי והכתירו אותי למלך, ולמרות הערים שבניתי <b>עַתָּה</b> אני חושש שמא <b>תָּשׁוּב הַמַּמְלָכָה לְבֵית־דָּוִד.</b>
(כז) <b>אִם־יַעֲלֶה הָעָם הַזֶּה לַעֲשׂוֹת זְבָחִים בְּבֵית־ה' בִּירוּשָׁלִַם</b> – <b>וְשָׁב לֵב הָעָם הַזֶּה אֶל־אֲדֹנֵיהֶם, אֶל־רְחַבְעָם מֶלֶךְ יְהוּדָה</b>, שירושלים נשארה בירתו, <b>וַהֲרָגֻנִי וְשָׁבוּ אֶל־רְחַבְעָם מֶלֶךְ־ יְהוּדָה.</b>
(כח) <b>וַיִּוָּעַץ הַמֶּלֶךְ</b>, <b>וַיַּעַשׂ שְׁנֵי עֶגְלֵי זָהָב. וַיֹּאמֶר אֲלֵהֶם</b> – אל ישראל<b>: רַב</b>, די <b>לָכֶם מֵעֲלוֹת יְרוּשָׁלִַם. הִנֵּה אֱלֹהֶיךָ יִשְׂרָאֵל אֲשֶׁר הֶעֱלוּךָ מֵאֶרֶץ מִצְרָיִם.</b> זוהי דמותו.
(כט) <b>וַיָּשֶׂם אֶת־הָאֶחָד בְּבֵית־אֵל,</b> שהיה מקום פולחן עתיק, <b>וְאֶת־הָאֶחָד נָתַן בְּדָן</b> שבצפון, כלומר, בשני קצות ארצו.
(ל) <b>וַיְהִי הַדָּבָר הַזֶּה לְחַטָּאת</b>, האנשים דבקו בפולחן העגלים <b>וַיֵּלְכוּ הָעָם לִפְנֵי הָאֶחָד עַד־דָּן</b> שבקצה הארץ.
(לא) <b>וַיַּעַשׂ</b> ירבעם <b>אֶת־בֵּית בָּמוֹת</b>, בית ובו מזבחות, <b>וַיַּעַשׂ כֹּהֲנִים מִקְצוֹת הָעָם אֲשֶׁר לֹא־הָיוּ מִבְּנֵי לֵוִי.</b> במקדש שלמה שירתו כהנים מבית לוי, ככתוב בתורה, אבל בבמות שבהן זבחו קודם בנייתו יכלו לכהן גם אנשים שאינם כהנים. ירבעם ראה אפוא בדוד ושלמה מחדשים, ובעיניו הוא היה מי שנצמד לנוסח הישן. בתודעתו נקשר פולחן העגלים למנהג הקודם בישראל. לפיצול העבודה לשני מקומות ולעבודה בכהנים מכל שכבות העם הייתה זיקה למה שרווח בישראל זמן לא רב קודם לכן.
(לב) כדי להבליט את ההבדל בין ישראל ליהודה – <b>וַיַּעַשׂ יָרָבְעָם חָג בַּחֹדֶשׁ הַשְּׁמִינִי בַּחֲמִשָּׁה־עָשָׂר יוֹם לַחֹדֶשׁ, כֶּחָג אֲשֶׁר בִּיהוּדָה.</b> ביהודה חוגגים את חג הסוכות ביום החמישה-עשר בחודש השביעי (תשרי), ועל כן ירבעם דחה אותו לחודש השמיני (חשוון). בחודש זה עדיין לא ניתכים גשמים עזים, ואפשר לערוך בו חגיגה עממית. <b>וַיַּעַל</b> ירבעם עצמו <b>עַל־הַמִּזְבֵּחַ. כֵּן עָשָׂה בְּבֵית־אֵל לְזַבֵּחַ לָעֲגָלִים אֲשֶׁר־עָשָׂה, וְהֶעֱמִיד בְּבֵית אֵל אֶת־כֹּהֲנֵי הַבָּמוֹת אֲשֶׁר עָשָׂה.</b> ירבעם העדיף לחוג את חגו החדש בבית-אל גם משום שמקום זה קודש כבר בדורות הקודמים, וגם משום שהוא קרוב למרכז הארץ ונגיש יותר מאשר דן הצפונית. העגל הראשי ניצב בבית-אל, ואילו העגל בדן נעשה רק כשירות מיוחד לתושבי הגליל, כדי שלא יצטרכו להרחיק ללכת.
(לג) <b>וַיַּעַל עַל־הַמִּזְבֵּחַ אֲשֶׁר־עָשָׂה בְּבֵית־אֵל בַּחֲמִשָּׁה עָשָׂר יוֹם בַּחֹדֶשׁ הַשְּׁמִינִי,</b> החג <b>בַּחֹדֶשׁ אֲשֶׁר־בָּדָא</b>, בדה <b>מִלִּבּוֹ,</b> החג שבחודש השביעי היה ידוע עוד מהר סיני, ואילו את חגיגות החודש השמיני המציא ירבעם מדעתו. <b>וַיַּעַשׂ חָג לִבְנֵי יִשְׂרָאֵל, וַיַּעַל עַל־הַמִּזְבֵּחַ לְהַקְטִיר.</b> מכיוון שכהניו לא באו מבית לוי, יכול היה גם ירבעם, שבא משבט אפרים, לכהן ולהקטיר לה'. ל עַל־הַמִּזְבֵּחַ לְהַקְטִיר.
<h2>פרק יג</h2>
(א) <b>וְהִנֵּה אִישׁ אֱלֹהִים</b>, נביא <b>בָּא מִיהוּדָה בִּדְבַר ה' אֶל־בֵּית־אֵל. וְיָרָבְעָם עֹמֵד</b> באותה שעה <b>עַל־הַמִּזְבֵּחַ לְהַקְטִיר,</b> משום שלפי תקנותיו יכול היה כל אדם לשמש כהן.
(ב) <b>וַיִּקְרָא</b> הנביא <b>עַל־הַמִּזְבֵּחַ בִּדְבַר ה', וַיֹּאמֶר: מִזְבֵּחַ, מִזְבֵּחַ, כֹּה אָמַר ה': הִנֵּה־בֵן נוֹלָד</b>, ייוולד עוד זמן רב <b>לְבֵית־דָּוִד</b> – <b>יֹאשִׁיָּהוּ שְׁמוֹ. וְזָבַח עָלֶיךָ</b> – על המזבח <b>אֶת־כֹּהֲנֵי הַבָּמוֹת הַמַּקְטִרִים עָלֶיךָ, וְעַצְמוֹת אָדָם יִשְׂרְפוּ עָלֶיךָ,</b> וכך תיטמא באופן מוחלט.
(ג) <b>וְנָתַן</b> הנביא <b>בַּיּוֹם הַהוּא מוֹפֵת</b>, סימן שנבואתו תתקיים, <b>לֵאמֹר: זֶה הַמּוֹפֵת אֲשֶׁר דִּבֶּר ה'</b> – <b>הִנֵּה הַמִּזְבֵּחַ נִקְרָע,</b> מתבקע, <b>וְנִשְׁפַּךְ הַדֶּשֶׁן</b>, האפר <b>אֲשֶׁר־עָלָיו.</b>
(ד) <b>וַיְהִי כִשְׁמֹעַ הַמֶּלֶךְ אֶת־דְּבַר אִישׁ־הָאֱלֹהִים אֲשֶׁר קָרָא עַל־הַמִּזְבֵּחַ בְּבֵית־אֵל, וַיִּשְׁלַח יָרָבְעָם אֶת־יָדוֹ מֵעַל הַמִּזְבֵּחַ לֵאמֹר</b>, ובהושטת ידו ציווה על אנשי החיל: <b>תִּפְשֻׂהוּ</b>! <b>וַתִּיבַשׁ,</b> התייבשה ונשארה משותקת <b>יָדוֹ אֲשֶׁר שָׁלַח עָלָיו, וְלֹא יָכֹל לַהֲשִׁיבָהּ אֵלָיו.</b> ה' נטל ממנו את הכוח לעשות מאומה לנביא.
(ה) <b>וְהַמִּזְבֵּחַ</b> אכן <b>נִקְרָע, וַיִּשָּׁפֵךְ הַדֶּשֶׁן מִן־הַמִּזְבֵּחַ, כַּמּוֹפֵת אֲשֶׁר נָתַן אִישׁ הָאֱלֹהִים בִּדְבַר ה'.</b>
(ו) <b>וַיַּעַן הַמֶּלֶךְ וַיֹּאמֶר אֶל־אִישׁ הָאֱלֹהִים: חַל</b>, התחנן <b>נָא</b>, בבקשה <b>אֶת־פְּנֵי ה' אֱלֹהֶיךָ וְהִתְפַּלֵּל בַּעֲדִי, וְתָשֹׁב יָדִי אֵלָי,</b> וידי המשותקת תתרפא. ואכן, <b>וַיְחַל אִישׁ־הָאֱלֹהִים אֶת־פְּנֵי ה', וַתָּשָׁב יַד־הַמֶּלֶךְ אֵלָיו וַתְּהִי</b>, ידו חזרה לתפקד <b>כְּבָרִאשֹׁנָה.</b>
(ז) <b>וַיְדַבֵּר הַמֶּלֶךְ אֶל־אִישׁ הָאֱלֹהִים: בֹּאָה־אִתִּי הַבַּיְתָה וּסֳעָדָה,</b> ואכבדך בסעודה. <b>וְאֶתְּנָה לְךָ</b> גם <b>מַתָּת,</b> מתנה. למרות תוכנהּ הקשה של תוכחתו, ואף שהנביא הודיע לו שמעשיו מתועבים, וסופם – חורבן וביזיון, ירבעם חלק לנביא כבוד.
(ח) <b>וַיֹּאמֶר אִישׁ־הָאֱלֹהִים אֶל־הַמֶּלֶךְ:</b> גם <b>אִם־תִּתֶּן־לִי אֶת־חֲצִי בֵיתֶךָ, לֹא אָבֹא עִמָּךְ, וְלֹא־אֹכַל לֶחֶם וְלֹא אֶשְׁתֶּה־מַּיִם בַּמָּקוֹם הַזֶּה,</b>
(ט) <b>כִּי־כֵן צִוָּה אֹתִי</b> המדבר אלי בנבואה <b>בִּדְבַר ה' לֵאמֹר: "לֹא־תֹאכַל לֶחֶם וְלֹא תִשְׁתֶּה־מָּיִם וְלֹא תָשׁוּב בַּדֶּרֶךְ אֲשֶׁר הָלָכְתָּ".</b>
(י) וכך עשה – <b>וַיֵּלֶךְ בְּדֶרֶךְ אַחֵר, וְלֹא־שָׁב בַּדֶּרֶךְ אֲשֶׁר בָּא בָהּ אֶל־בֵּית־אֵל.</b>
(יא) <b>וְנָבִיא אֶחָד זָקֵן</b>, שכנראה לא היה מנביאי השקר שהיו מתחזים גמורים, אלא בעל שאר-רוח מיוחד שלא היה נביא של ממש, <b>יֹשֵׁב בְּבֵית־אֵל. וַיָּבוֹא בְנוֹ וַיְסַפֶּר־לוֹ אֶת־כָּל־הַמַּעֲשֶׂה אֲשֶׁר־עָשָׂה אִישׁ־הָאֱלֹהִים הַיּוֹם בְּבֵית־אֵל, אֶת־הַדְּבָרִים אֲשֶׁר דִּבֶּר אֶל־הַמֶּלֶךְ,</b> וכשבאו שאר בניו – <b>וַיְסַפְּרוּם</b> גם הם <b>לַאֲבִיהֶם.</b>
(יב) <b>וַיְדַבֵּר אֲלֵהֶם אֲבִיהֶם:</b> כיוון שאיש האלוקים אמר שעליו ללכת בדרך אחרת – <b>אֵי־זֶה הַדֶּרֶךְ הָלָךְ</b>?<b>וַיִּרְאוּ בָנָיו אֶת־הַדֶּרֶךְ אֲשֶׁר הָלַךְ אִישׁ הָאֱלֹהִים אֲשֶׁר־בָּא מִיהוּדָה</b> וסיפרו לאביהם.
(יג) <b>וַיֹּאמֶר אֶל־בָּנָיו: חִבְשׁוּ־לִי הַחֲמוֹר. וַיַּחְבְּשׁוּ־לוֹ הַחֲמוֹר, וַיִּרְכַּב עָלָיו.</b>
(יד) <b>וַיֵּלֶךְ אַחֲרֵי אִישׁ הָאֱלֹהִים</b> שמיהודה, <b>וַיִּמְצָאֵהוּ יֹשֵׁב</b> ונח <b>תַּחַת הָאֵלָה. וַיֹּאמֶר אֵלָיו: הַאַתָּה אִישׁ־הָאֱלֹהִים אֲשֶׁר־בָּאתָ מִיהוּדָה</b>?<b>וַיֹּאמֶר:</b> אכן, <b>אָנִי</b> הוא.
(טו) <b>וַיֹּאמֶר אֵלָיו: לֵךְ אִתִּי הַבָּיְתָה וֶאֱכֹל לָחֶם.</b>
(טז) <b>וַיֹּאמֶר: לֹא אוּכַל לָשׁוּב אִתָּךְ וְלָבוֹא אִתָּךְ וְלֹא־אֹכַל לֶחֶם וְלֹא־אֶשְׁתֶּה אִתְּךָ מַיִם בַּמָּקוֹם הַזֶּה,</b>
(יז) <b>כִּי־דָבָר</b> הגיע <b>אֵלַי בִּדְבַר ה': "לֹא־תֹאכַל לֶחֶם וְלֹא־תִשְׁתֶּה שָׁם מָיִם, לֹא־תָשׁוּב לָלֶכֶת בַּדֶּרֶךְ אֲשֶׁר־הָלַכְתָּ בָּהּ".</b>
(יח) <b>וַיֹּאמֶר לוֹ: גַּם־אֲנִי נָבִיא כָּמוֹךָ, וּמַלְאָךְ דִּבֶּר אֵלַי בִּדְבַר ה' לֵאמֹר: "הֲשִׁבֵהוּ אִתְּךָ אֶל־בֵּיתֶךָ וְיֹאכַל לֶחֶם וְיֵשְׁתְּ מָיִם".</b> והכתוב מעיר: <b>כִּחֵשׁ</b>, שיקר <b>לוֹ,</b> ולא התגלה אליו מלאך. אולי עשה זאת משום שהשתוקק לקרבתו של איש אלוקים אמתי, ואולי רצה להביע כלפיו רגשי תודה וחיבה.
(יט) דבריו, שהובאו אף הם בשם ה', ערערו את איש האלוקים מיהודה. איש האלוקים הבין שדברים אלו נאמרו לאחר שנאמרה לו נבואתו, ועל כן סבר שיש בהם כדי לבטל את הציווי הקודם. אשר על כן – <b>וַיָּשָׁב אִתּוֹ, וַיֹּאכַל לֶחֶם בְּבֵיתוֹ וַיֵּשְׁתְּ מָיִם.</b>
(כ) <b>וַיְהִי הֵם יֹשְׁבִים אֶל־הַשֻּׁלְחָן</b> ואוכלים יחד סעודה ידידותית, <b>וַיְהִי דְּבַר־ה' אֶל־הַנָּבִיא אֲשֶׁר הֱשִׁיבוֹ,</b> אל הנביא הזקן מבית-אל.
(כא) <b>וַיִּקְרָא</b> הנביא הזקן <b>אֶל־אִישׁ הָאֱלֹהִים אֲשֶׁר־בָּא מִיהוּדָה לֵאמֹר: כֹּה אָמַר ה': יַעַן כִּי מָרִיתָ,</b> המרית את <b>פִּי ה' וְלֹא שָׁמַרְתָּ אֶת־הַמִּצְוָה אֲשֶׁר צִוְּךָ ה' אֱלֹהֶיךָ,</b>
(כב) <b>וַתָּשָׁב וַתֹּאכַל לֶחֶם וַתֵּשְׁתְּ מַיִם בַּמָּקוֹם אֲשֶׁר דִּבֶּר אֵלֶיךָ "אַל־תֹּאכַל לֶחֶם וְאַל־תֵּשְׁתְּ מָיִם"</b> – לכן אתה עתיד למות ותיענש ש<b>לֹא־תָבוֹא נִבְלָתְךָ אֶל־קֶבֶר אֲבֹתֶיךָ.</b>
(כג) <b>וַיְהִי</b> דבר הנבואה <b>אַחֲרֵי אָכְלוֹ לֶחֶם וְאַחֲרֵי שְׁתוֹתוֹ. וַיַּחֲבָשׁ־לוֹ</b> הזקן את <b>הַחֲמוֹר, לַנָּבִיא</b> מיהודה <b>אֲשֶׁר הֱשִׁיבוֹ.</b> הנביא הזקן השתדל לנהוג באופן ידידותי.
(כד) <b>וַיֵּלֶךְ</b> רכוב על החמור <b>וַיִּמְצָאֵהוּ אַרְיֵה</b> מהאריות שחיו באותה תקופה בארץ, <b>בַּדֶּרֶךְ וַיְמִיתֵהוּ. וַתְּהִי נִבְלָתוֹ</b> של איש האלוקים <b>מֻשְׁלֶכֶת בַּדֶּרֶךְ, וְהַחֲמוֹר עֹמֵד אֶצְלָהּ</b> – בצד הנבלה, <b>וְ</b>גם <b>הָאַרְיֵה עֹמֵד אֵצֶל הַנְּבֵלָה.</b> בדרך הטבע, אילו היה האריה רעב, הוא היה טורף את החמור. בדרך נס הרג האריה את הנביא ולא טרף אותו ולא פגע בחמור, ובשעה שגוויית הנביא הייתה מושלכת על הארץ והחמור בצדה, נותר האריה על עמדו כמין משמר כבוד.
(כה) <b>וְהִנֵּה אֲנָשִׁים עֹבְרִים, וַיִּרְאוּ אֶת־הַנְּבֵלָה מֻשְׁלֶכֶת בַּדֶּרֶךְ וְאֶת־הָאַרְיֵה עֹמֵד אֵצֶל הַנְּבֵלָה. וַיָּבֹאוּ וַיְדַבְּרוּ בָעִיר אֲשֶׁר הַנָּבִיא הַזָּקֵן יֹשֵׁב בָּהּ</b> על המראה המוזר שהאריה לא טרף את האדם ולא פגע בחמור, אלא ניצב שם כשומר.
(כו) <b>וַיִּשְׁמַע</b> על כך <b>הַנָּבִיא</b> הזקן <b>אֲשֶׁר הֱשִׁיבוֹ מִן־הַדֶּרֶךְ, וַיֹּאמֶר: אִישׁ הָאֱלֹהִים הוּא אֲשֶׁר מָרָה אֶת־פִּי ה', וַיִּתְּנֵהוּ ה' לָאַרְיֵה וַיִּשְׁבְּרֵהוּ וַיְמִתֵהוּ, כִּדְבַר ה' אֲשֶׁר דִּבֶּר־לוֹ.</b> אתם אינכם מכירים אותו, אבל אני יודע שבו אירע המעשה, שהרי אני ניבאתי לו שסופו למות.
(כז) <b>וַיְדַבֵּר אֶל־בָּנָיו לֵאמֹר: חִבְשׁוּ־לִי אֶת־הַחֲמוֹר. וַיַּחֲבֹשׁוּ.</b>
(כח) <b>וַיֵּלֶךְ וַיִּמְצָא אֶת־נִבְלָתוֹ מֻשְׁלֶכֶת בַּדֶּרֶךְ, וַחֲמוֹר וְהָאַרְיֵה עֹמְדִים אֵצֶל הַנְּבֵלָה. לֹא־אָכַל הָאַרְיֵה אֶת־הַנְּבֵלָה, וְלֹא שָׁבַר אֶת־הַחֲמוֹר.</b>
(כט) כיוון שראה שהאריה לא המשיך לטרוף, העז הנביא לגשת למקום. <b>וַיִּשָּׂא הַנָּבִיא אֶת־נִבְלַת אִישׁ־הָאֱלֹהִים, וַיַּנִּחֵהוּ אֶל</b>, על <b>הַחֲמוֹר</b> ששימש קודם לרכיבתו, <b>וַיְשִׁיבֵהוּ. וַיָּבֹא אֶל־עִיר הַנָּבִיא הַזָּקֵן לִסְפֹּד</b> לו <b>וּלְקָבְרוֹ.</b>
(ל) <b>וַיַּנַּח אֶת־נִבְלָתוֹ בְּקִבְרוֹ,</b> בקבר שהכין לעצמו בבוא יומו. <b>וַיִּסְפְּדוּ עָלָיו: הוֹי, אָחִי.</b>
(לא) <b>וַיְהִי אַחֲרֵי קָבְרוֹ אֹתוֹ, וַיֹּאמֶר אֶל־בָּנָיו לֵאמֹר: בְּמוֹתִי</b>, כאשר אמות – <b>וּקְבַרְתֶּם אֹתִי בַּקֶּבֶר אֲשֶׁר אִישׁ הָאֱלֹהִים קָבוּר בּוֹ. אֵצֶל</b>, ליד <b>עַצְמֹתָיו הַנִּיחוּ אֶת־עַצְמֹתָי,</b>
(לב) <b>כִּי הָיֹה יִהְיֶה הַדָּבָר אֲשֶׁר קָרָא בִּדְבַר ה' עַל־הַמִּזְבֵּחַ אֲשֶׁר בְּבֵית־אֵל וְעַל כָּל־בָּתֵּי הַבָּמוֹת אֲשֶׁר בְּעָרֵי שֹׁמְרוֹן.</b> נבואתו אכן תתממש. הנביא הזקן היה בטוח שאיש האלוקים שבא מיהודה היה נביא אמת, וראה כבוד לעצמו להיקבר עמו בקברו.
(לג) <b>אַחַר הַדָּבָר הַזֶּה</b>, למרות הנבואה, למרות המופת שהראה הנביא ולמרות הנס שנכרך במותו <b>לֹא־שָׁב יָרָבְעָם מִדַּרְכּוֹ הָרָעָה. וַיָּשָׁב וַיַּעַשׂ מִקְצוֹת</b>, מקצת מן <b>הָעָם</b> להיות <b>כֹּהֲנֵי בָמוֹת.</b> כל <b>הֶחָפֵץ</b> – <b>יְמַלֵּא אֶת־יָדוֹ,</b> ייכנס לתפקיד, <b>וִיהִי כֹּהֲנֵי בָמוֹת.</b> כל המעוניין להיות כהן בבמות – יתקבל.
(לד) <b>וַיְהִי בַּדָּבָר הַזֶּה</b> – עבודת ה' בבמות וכהניהן <b>לְחַטַּאת בֵּית יָרָבְעָם.</b> חטא בסיסי זה גרם להעניש <b>וּלְהַכְחִיד וּלְהַשְׁמִיד</b> את בית ירבעם <b>מֵעַל פְּנֵי הָאֲדָמָה.</b> אף על פי שכהני הבמות ומביאי הקרבנות לא עבדו לאלילים, אלא הקריבו בבמות קרבנות לאלוקי ישראל מסיבות פוליטיות, הם סטו מרצון ה' ועברו על איסור חמור.
<h2>פרק יד</h2>
(א) <b>בָּעֵת הַהִיא חָלָה אֲבִיָּה בֶן־יָרָבְעָם,</b> כנראה בנו הבכור.
(ב) <b>וַיֹּאמֶר יָרָבְעָם לְאִשְׁתּוֹ: קוּמִי נָא וְהִשְׁתַּנִּית,</b> התחפשי, <b>וְלֹא יֵדְעוּ כִּי־אַתְּ אֵשֶׁת יָרָבְעָם. וְהָלַכְתְּ</b> אל <b>שִׁלֹה, הִנֵּה־שָׁם אֲחִיָּה הַנָּבִיא,</b> שהוא נביא אמת גדול. <b>הוּא־דִבֶּר עָלַי</b> שאהיה <b>לְמֶלֶךְ עַל־הָעָם הַזֶּה.</b> אליו נוכל לפנות, לא רק משום שהוא יודע את גדולתי – שהרי נבואתו התקיימה, אלא גם מתוך קשר פנימי והכרת טובה כלפיו.
(ג) <b>וְלָקַחַתְּ בְּיָדֵךְ עֲשָׂרָה</b> כיכרות <b>לֶחֶם וְנִקֻּדִים</b>, לחם יבש ומתובל <b>וּבַקְבֻּק דְּבַשׁ, וּבָאת אֵלָיו. הוּא יַגִּיד לָךְ מַה־יִּהְיֶה לַנָּעַר.</b> אולי ירבעם חשש שאם היא תבוא כאשתו, אחיָּה הנביא לא ירצה לקבלה משום שידע שאין דעתו נוחה מהתנהלותו הפוליטית ומחידושיו הדתיים של המלך. ושמא התחפשה כדי שאנשים לא ישאלו אותה לאן היא הולכת, ויתגלה ברבים שהמלך שאינו דבק בדברי הנביא, מבקש את עזרתו.
(ד) <b>וַתַּעַשׂ כֵּן אֵשֶׁת יָרָבְעָם, וַתָּקָם וַתֵּלֶךְ שִׁלֹה וַתָּבֹא בֵּית אֲחִיָּה. וַאֲחִיָּהוּ</b> כבר <b>לֹא־יָכֹל לִרְאוֹת</b> באותו זמן, <b>כִּי קָמוּ</b>, כהו <b>עֵינָיו מִשֵּׂיבוֹ,</b> מחמת זקנתו.
(ה) <b>וַה' אָמַר</b> עוד קודם בואה <b>אֶל־אֲחִיָּהוּ: הִנֵּה אֵשֶׁת יָרָבְעָם בָּאָה לִדְרֹשׁ דָּבָר מֵעִמְּךָ אֶל</b>, על <b>בְּנָהּ, כִּי־חֹלֶה הוּא, כָּזֹה וְכָזֶה תְּדַבֵּר אֵלֶיהָ. וִיהִי כְבֹאָהּ,</b> כאשר היא תבוא <b>וְהִיא מִתְנַכֵּרָה,</b> תציג עצמה כאילו אינה אשתו של ירבעם.
(ו) <b>וַיְהִי כִשְׁמֹעַ אֲחִיָּהוּ אֶת־קוֹל רַגְלֶיהָ</b> כשהיא <b>בָּאָה בַפֶּתַח,</b> שהרי שמיעתו לא נפגמה, <b>וַיֹּאמֶר: בֹּאִי, אֵשֶׁת יָרָבְעָם, לָמָּה זֶּה אַתְּ מִתְנַכֵּרָה</b>?! הרי אני יודע מי את, <b>וְאָנֹכִי שָׁלוּחַ אֵלַיִךְ קָשָׁה,</b> לומר לך דברים קשים בעניין שעליו באת לשאול אותי.
(ז) <b>לְכִי אִמְרִי לְיָרָבְעָם: כֹּה־אָמַר ה' אֱלֹהֵי יִשְׂרָאֵל: יַעַן אֲשֶׁר הֲרִמֹתִיךָ מִתּוֹךְ הָעָם וָאֶתֶּנְךָ נָגִיד,</b> ומיניתי אותך למלך <b>עַל עַמִּי יִשְׂרָאֵל,</b>
(ח) <b>וָאֶקְרַע אֶת־הַמַּמְלָכָה מִבֵּית דָּוִד וָאֶתְּנֶהָ לָךְ, וְ</b>אולם <b>לֹא־הָיִיתָ כְּעַבְדִּי דָוִד, אֲשֶׁר שָׁמַר מִצְוֹתַי, וַאֲשֶׁר הָלַךְ אַחֲרַי בְּכָל־לְבָבוֹ לַעֲשׂוֹת רַק הַיָּשָׁר בְּעֵינָי.</b> וַאֲשֶׁר הָלַךְ אַחֲרַי בְּכָל־לְבָבוֹ לַעֲשׂוֹת רַק הַיָּשָׁר בְּעֵינָי.
(ט) <b>וַתָּרַע לַעֲשׂוֹת מִכֹּל אֲשֶׁר־הָיוּ לְפָנֶיךָ, וַתֵּלֶךְ וַתַּעֲשֶׂה־לְּךָ אֱלֹהִים אֲחֵרִים וּמַסֵּכוֹת לְהַכְעִיסֵנִי.</b> אחיה לא דקדק בטיבם של העגלים שבבית-אל ובדן, והציגם כמיני עבודה זרה. <b>וְאֹתִי הִשְׁלַכְתָּ אַחֲרֵי גַוֶּךָ,</b> לאחוריך,
(י) <b>לָכֵן הִנְנִי מֵבִיא רָעָה אֶל־בֵּית יָרָבְעָם, וְהִכְרַתִּי לְיָרָבְעָם מַשְׁתִּין בְּקִיר,</b> גֶּבר בביטוי גס ושלילי, כלומר כל גבר ממשפחת ירבעם יושמד. אפשרות אחרת: כלב, דהיינו אפילו כלב לא יישאר בממלכתו. <b>עָצוּר</b>, מי שמוגן על ידי השליט, <b>וְעָזוּב,</b> ומי שמחוזק על ידי השליט, או להפך: מי שהשליט נטש אותו <b>בְּיִשְׂרָאֵל. וּבִעַרְתִּי אַחֲרֵי בֵית־יָרָבְעָם כַּאֲשֶׁר יְבַעֵר</b> מבערים, מחסלים את <b>הַגָּלָל עַד־תֻּמּוֹ,</b> כשם שמנקים גללים לחלוטין. אף זו לשון מעליבה.
(יא) <b>הַמֵּת לְיָרָבְעָם בָּעִיר יֹאכְלוּ הַכְּלָבִים, וְהַמֵּת בַּשָּׂדֶה יֹאכְלוּ עוֹף הַשָּׁמָיִם, כִּי ה' דִּבֵּר.</b>
(יב) <b>וְאַתְּ קוּמִי לְכִי לְבֵיתֵךְ,</b> ודעי <b>בְּבֹאָה</b>, בבוא <b>רַגְלַיִךְ הָעִירָה</b> – <b>וּמֵת הַיָּלֶד.</b>
(יג) <b>וְסָפְדוּ־לוֹ כָל־יִשְׂרָאֵל וְקָבְרוּ אֹתוֹ, כִּי־זֶה לְבַדּוֹ יָבֹא לְיָרָבְעָם אֶל־קָבֶר.</b> הוא היחידי ממשפחת ירבעם שייקבר במנוחה ובכבוד, <b>יַעַן נִמְצָא־בוֹ דָּבָר טוֹב</b>, מעשים טובים ביחסיו <b>אֶל ה' אֱלֹהֵי יִשְׂרָאֵל בְּבֵית יָרָבְעָם.</b>
(יד) <b>וְהֵקִים ה' לוֹ</b> – לעצמו <b>מֶלֶךְ עַל־יִשְׂרָאֵל אֲשֶׁר יַכְרִית אֶת־בֵּית יָרָבְעָם</b> החל מ<b>זֶה הַיּוֹם, וּמֶה גַּם־עָתָּה.</b> הצרה שתפקוד אותך עכשיו, היא ראשית נפילתו.
(טו) <b>וְהִכָּה ה' אֶת־יִשְׂרָאֵל</b> מכות אחר מכות, עד שהוא ינוע <b>כַּאֲשֶׁר יָנוּד הַקָּנֶה בַּמַּיִם,</b> שהרוח מטלטלת אותו, ואין לו כל אחיזה. <b>וְנָתַשׁ,</b> יעקור <b>אֶת־יִשְׂרָאֵל מֵעַל הָאֲדָמָה הַטּוֹבָה הַזֹּאת אֲשֶׁר נָתַן לַאֲבוֹתֵיהֶם, וְזֵרָם</b>, ויפזר אותם <b>מֵעֵבֶר לַנָּהָר</b> – נהר פרת, <b>יַעַן אֲשֶׁר עָשׂוּ אֶת־אֲשֵׁרֵיהֶם,</b> והיו <b>מַכְעִיסִים אֶת־ה'.</b>
(טז) <b>וְיִתֵּן אֶת</b> כל <b>יִשְׂרָאֵל</b> לאויבים שיַּגלו אותם <b>בִּגְלַל חַטֹּאות יָרָבְעָם אֲשֶׁר חָטָא וַאֲשֶׁר הֶחֱטִיא אֶת־יִשְׂרָאֵל.</b>
(יז) <b>וַתָּקָם אֵשֶׁת יָרָבְעָם, וַתֵּלֶךְ וַתָּבֹא תִרְצָתָה,</b> לעיר תרצה שירבעם בחר לבירת ממלכתו או למגוריו. ובדיוק כאשר <b>הִיא בָּאָה בְסַף־הַבַּיִת</b> – <b>וְהַנַּעַר מֵת,</b> כפי שחזה אחיה.
(יח) <b>וַיִּקְבְּרוּ אֹתוֹ וַיִּסְפְּדוּ־לוֹ כָּל־יִשְׂרָאֵל, כִּדְבַר ה' אֲשֶׁר דִּבֶּר בְּיַד־עַבְדּוֹ אֲחִיָּהוּ הַנָּבִיא.</b>
(יט) <b>וְיֶתֶר דִּבְרֵי יָרָבְעָם אֲשֶׁר נִלְחַם וַאֲשֶׁר מָלָךְ,</b> המלחמות שנערכו בימיו, העיר שיסד ושאר מפעליו <b>הִנָּם כְּתוּבִים עַל־סֵפֶר דִּבְרֵי הַיָּמִים לְמַלְכֵי יִשְׂרָאֵל.</b> .
(כ) <b>וְהַיָּמִים אֲשֶׁר מָלַךְ יָרָבְעָם</b> על ישראל היו <b>עֶשְׂרִים וּשְׁתַּיִם שָׁנָה, וַיִּשְׁכַּב עִם־אֲבֹתָיו,</b> מת בדרך הטבע. <b>וַיִּמְלֹךְ נָדָב בְּנוֹ תַּחְתָּיו.</b>
(כא) <b>וּרְחַבְעָם בֶּן־שְׁלֹמֹה מָלַךְ בִּיהוּדָה. בֶּן־אַרְבָּעִים וְאַחַת שָׁנָה רְחַבְעָם בְּמָלְכוֹ.</b> ייתכן שרחבעם היה בנו הראשון של המלך שלמה. לפי החשבון, הוא נולד עוד לפני ששלמה נעשה מלך, כי מלכות שלמה ארכה ארבעים שנה. <b>וּשֲׁבַע עֶשְׂרֵה שָׁנָה מָלַךְ בִּירוּשָׁלִַם, הָעִיר אֲשֶׁר־בָּחַר ה' לָשׂוּם אֶת־שְׁמוֹ שָׁם מִכֹּל שִׁבְטֵי יִשְׂרָאֵל. וְשֵׁם אִמּוֹ</b> – <b>נַעֲמָה הָעַמֹּנִית.</b>
(כב) <b>וַיַּעַשׂ יְהוּדָה הָרַע בְּעֵינֵי ה', וַיְקַנְאוּ</b>, הרגיזו <b>אֹתוֹ</b> יותר <b>מִכֹּל אֲשֶׁר עָשׂוּ אֲבֹתָם, בְּחַטֹּאתָם אֲשֶׁר חָטָאוּ.</b> חטאי יהודה בזמנו של רחבעם היו גרועים יותר מחטאי אבותיהם.
(כג) <b>וַיִּבְנוּ גַם־הֵמָּה לָהֶם בָּמוֹת וּמַצֵּבוֹת וַאֲשֵׁרִים עַל כָּל־גִּבְעָה גְבֹהָה וְתַחַת כָּל־עֵץ רַעֲנָן.</b> המקדש היה בקרבם, ולכן לא עשו זאת ממניעים פוליטיים, כמו בממלכת ישראל, אלא ממניעים תרבותיים.
(כד) <b>וְגַם־קָדֵשׁ</b>, זונות ממין זכר שהיו קשורים לפולחן האשרה, ומעשיהם נחשבו לתועבה כפולה, <b>הָיָה בָאָרֶץ. עָשׂוּ כְּכֹל הַתּוֹעֲבֹת</b> של <b>הַגּוֹיִם אֲשֶׁר הוֹרִישׁ ה' מִפְּנֵי בְּנֵי יִשְׂרָאֵל.</b> אנשי יהודה חזרו למעשי הכנענים. כבר בזמנו של שלמה המלך התחילה התרופפות, ואולי הוא עצמו גרם לה בעקיפין. רחבעם, שנפל מאביו בכישוריו ובמעשיו, לא נאבק בהידרדרותם של אנשי יהודה, אשר שבו ואימצו את פולחני כנען.
(כה) על ההידרדרות הפנימית נוספו גם צרות מן החוץ. <b>וַיְהִי בַּשָּׁנָה הַחֲמִישִׁית לַמֶּלֶךְ רְחַבְעָם, עָלָה שִׁישַׁק מֶלֶךְ־מִצְרַיִם עַל־יְרוּשָׁלִָם.</b> כמי שעמד בראש מעצמה, היה בידי שישק די כוח כדי להכניע את ירושלים.
(כו) <b>וַיִּקַּח אֶת־אֹצְרוֹת בֵּית־ה' וְאֶת־אוֹצְרוֹת בֵּית הַמֶּלֶךְ</b> שנשארו מזמנו של דוד והצטברו בימי שלמה, <b>וְאֶת־הַכֹּל לָקָח. וַיִּקַּח אֶת־כָּל־מָגִנֵּי הַזָּהָב אֲשֶׁר עָשָׂה שְׁלֹמֹה.</b> בידי שלמה היה זהב כה רב, שאת מגני חיל המשמר שלו דאג לצפות בזהב. שישק ידע על האוצרות שבירושלים והניח שרחבעם לא יוכל לעמוד בפניו. כיוון שכך, ערך מסע שוד וביזה לירושלים.
(כז) <b>וַיַּעַשׂ הַמֶּלֶךְ רְחַבְעָם תַּחְתָּם מָגִנֵּי נְחֹשֶׁת,</b> משום שכבר לא יכול היה להרשות לעצמו לעשות מגנים מזהב, <b>וְהִפְקִיד</b> אותם <b>עַל־יַד שָׂרֵי הָרָצִים הַשֹּׁמְרִים פֶּתַח בֵּית הַמֶּלֶךְ.</b> גם המגנים הללו נחשבו יקרים מכדי לתתם לרצים לשאת אותם באשר ילכו. לכן הם הופקדו בידי שומרי הארמון.
(כח) <b>וַיְהִי מִדֵּי־בֹא הַמֶּלֶךְ</b> אל <b>בֵּית ה', יִשָּׂאוּם הָרָצִים,</b> משמר הכבוד שלו. וכאשר המלך היה חוזר – <b>וֶהֱשִׁיבוּם אֶל־תָּא הָרָצִים.</b> הטקס שקיים המלך רחבעם מדגיש את עליבות הממלכה, שכן ברקעו עומד השוד הגדול של מגני הזהב ואבדן אוצרותיו.
(כט) <b>וְיֶתֶר דִּבְרֵי רְחַבְעָם וְכָל־אֲשֶׁר עָשָׂה</b> בהיותו מלך, <b>הֲלֹא־הֵמָּה כְתוּבִים עַל־סֵפֶר דִּבְרֵי הַיָּמִים לְמַלְכֵי יְהוּדָה.</b>
(ל) <b>וּמִלְחָמָה הָיְתָה בֵין־רְחַבְעָם וּבֵין יָרָבְעָם כָּל־הַיָּמִים.</b> לא נערכה ביניהם מלחמה ממשית, שכן הנביא עצר את רחבעם מלשלוח צבא אל ממלכת ישראל, כאשר ירבעם ושבטי ישראל עדיין לא היו מאורגנים, אך בגבול המשותף אירעו פשיטות הדדיות וסכסוכים אלימים.
(לא) <b>וַיִּשְׁכַּב רְחַבְעָם עִם־אֲבֹתָיו, וַיִּקָּבֵר עִם־אֲבֹתָיו</b> בקברי המלכים דוד ושלמה <b>בְּעִיר דָּוִד. וְשֵׁם אִמּוֹ נַעֲמָה הָעַמֹּנִית. וַיִּמְלֹךְ אֲבִיָּם</b>, המכונה גם אביה <b>בְּנוֹ תַּחְתָּיו.</b>
<h2>פרק טו</h2>
(א) <b>וּבִשְׁנַת שְׁמֹנֶה עֶשְׂרֵה לַמֶּלֶךְ יָרָבְעָם בֶּן־נְבָט מָלַךְ אֲבִיָּם</b>, בנו של רחבעם תחתיו <b>עַל־יְהוּדָה.</b>
(ב) <b>שָׁלֹשׁ שָׁנִים מָלַךְ בִּירוּשָׁלִָם, וְשֵׁם אִמּוֹ</b> – <b>מַעֲכָה בַּת־אֲבִישָׁלוֹם.</b> ייתכן שהייתה בתו או נכדתו של אבשלום בן דוד.
(ג) <b>וַיֵּלֶךְ בְּכָל־חַטֹּאות אָבִיו אֲשֶׁר־עָשָׂה לְפָנָיו.</b> רחבעם לא יזם מעשים רעים, אך גם לא נאבק בפולחן הבמות – בין שנעשה לאלוקי ישראל אך שלא כדין, ובין שנעשה לעבודה זרה. <b>וְלֹא־הָיָה לְבָבוֹ</b> של אבים <b>שָׁלֵם עִם־ה' אֱלֹהָיו כִּלְבַב דָּוִד אָבִיו,</b>
(ד) <b>כִּי לְמַעַן דָּוִד נָתַן ה' אֱלֹהָיו לוֹ נִיר</b>, המשכיות, שלטון, או: קרקע חרושה <b>בִּירוּשָׁלִָם, לְהָקִים אֶת־בְּנוֹ אַחֲרָיו וּלְהַעֲמִיד אֶת יְרוּשָׁלִָם,</b> לקיימה כעיר המלוכה וכעיר הקודש.
(ה) <b>אֲשֶׁר עָשָׂה דָוִד אֶת־הַיָּשָׁר בְּעֵינֵי ה' וְלֹא־סָר מִכֹּל אֲשֶׁר צִוָּהוּ כֹּל יְמֵי חַיָּיו, רַק בִּדְבַר אוּרִיָּה הַחִתִּי</b> אפשר היה למצוא בו חטא חמור, אבל בשאר דרכיו ופעולותיו נהג כרצון ה'. הערה זו מדגישה כי כוחם של מלכי יהודה נבע מהיצמדותם לרצון ה', וכי עזיבת הדרך הראויה הייתה כרוכה בעונש.
(ו) <b>וּמִלְחָמָה הָיְתָה בֵין־רְחַבְעָם וּבֵין יָרָבְעָם כָּל־יְמֵי חַיָּיו</b> של רחבעם.
(ז) <b>וְיֶתֶר דִּבְרֵי אֲבִיָּם וְכָל־אֲשֶׁר עָשָׂה</b> בהיותו מלך בירושלים <b>הֲלוֹא־הֵם כְּתוּבִים עַל־סֵפֶר דִּבְרֵי הַיָּמִים לְמַלְכֵי יְהוּדָה. וּמִלְחָמָה הָיְתָה</b>, פשיטות ותקיפות חוזרות ונשנות באזור הגבול היו גם <b>בֵּין אֲבִיָּם וּבֵין יָרָבְעָם.</b>
(ח) <b>וַיִּשְׁכַּב אֲבִיָּם עִם־אֲבֹתָיו. וַיִּקְבְּרוּ אֹתוֹ בְּעִיר דָּוִד</b> עם אבותיו המלכים. <b>וַיִּמְלֹךְ אָסָא בְנוֹ תַּחְתָּיו.</b>
(ט) <b>וּבִשְׁנַת עֶשְׂרִים לְיָרָבְעָם מֶלֶךְ יִשְׂרָאֵל מָלַךְ אָסָא עַל־יְהוּדָה.</b> לעיל נאמר שמלכות אבים התחילה בשנת שמונה-עשרה לירבעם וארכה שלוש שנים, אבל לא היו אלה שנים מלאות. עֶשְׂרִים לְיָרָבְעָם מֶלֶךְ יִשְׂרָאֵל מָלַךְ אָסָא עַל־יְהוּדָה.
(י) <b>וְאַרְבָּעִים וְאַחַת שָׁנָה מָלַךְ בִּירוּשָׁלִָם, וְשֵׁם אִמּוֹ</b>, סבתו, אם אביו, <b>מַעֲכָה בַּת־אֲבִישָׁלוֹם.</b> אסא היה צעיר כשעלה על כס המלכות, כיוון שאביו מלך זמן קצר בלבד. לכן אפשר שבזמנו המלכה השלטת הייתה סבתו.
(יא) <b>וַיַּעַשׂ אָסָא הַיָּשָׁר בְּעֵינֵי ה' כְּדָוִד אָבִיו.</b>
(יב) לפיכך – <b>וַיַּעֲבֵר הַקְּדֵשִׁים</b>, גברים שנועדו למשכב זכר ושימשו בפולחן עבודה זרה <b>מִן־הָאָרֶץ, וַיָּסַר אֶת־כָּל־הַגִּלֻּלִים</b>, כינוי גנאי לעבודה זרה <b>אֲשֶׁר עָשׂוּ אֲבֹתָיו</b> או שהסכימו לעשייתם.
(יג) <b>וְגַם אֶת־מַעֲכָה אִמּוֹ</b> הוא ביקר על מעשיה, ולא רק גער בה אלא <b>וַיְסִרֶהָ מִ</b>מעמדה הרשמי – <b>גְּבִירָה</b> על <b>אֲשֶׁר־עָשְׂתָה מִפְלֶצֶת</b>, פסל מעורר פלצות, מזעזע <b>לַאֲשֵׁרָה. וַיִּכְרֹת אָסָא אֶת־מִפְלַצְתָּהּ,</b> שכפי הנראה הייתה עשויה מעץ, <b>וַיִּשְׂרֹף</b> אותה <b>בְּנַחַל קִדְרוֹן.</b>
(יד) <b>וְ</b>אולם <b>הַבָּמוֹת לֹא־סָרוּ. רַק</b>, אבל <b>לְבַב־אָסָא הָיָה שָׁלֵם עִם־ה' כָּל־יָמָיו.</b>
(טו) <b>וַיָּבֵא אֶת־קָדְשֵׁי</b>, הקדשי <b>אָבִיו וְ</b>את <b>קָדְשֵׁי בֵּית ה'</b> שהכילו <b>כֶּסֶף וְזָהָב וְכֵלִים.</b> לא היה זה רק הרכוש ששימש לצורכי בית ה', אלא אוצר הממלכה שלא השתמשו בו, ועל כן אוחסן בבית ה'.
(טז) כאן נקטע סיפור הבאת הכספים במשפטי רקע אחדים: <b>וּמִלְחָמָה הָיְתָה בֵּין אָסָא וּבֵין בַּעְשָׁא מֶלֶךְ־יִשְׂרָאֵל</b>, שהקים בינתיים שושלת חדשה בישראל, <b>כָּל־יְמֵיהֶם.</b> לא הייתה זו מלחמה אישית אלא המשך החיכוך המתוח בין הממלכות.
(יז) באחת הפעמים שהתגבר המתח – <b>וַיַּעַל בַּעְשָׁא מֶלֶךְ־יִשְׂרָאֵל עַל־יְהוּדָה.</b> בעשא התקדם לעבר יהודה, אך עדיין לא פתח במתקפה. <b>וַיִּבֶן אֶת־הָרָמָה,</b> העיר שבה ישב בזמנו שמואל הנביא, בגבולה הדרומי של ממלכת ישראל, והקים בה מצודה מבוצרת היטב, <b>לְבִלְתִּי תֵּת יֹצֵא וָבָא לְאָסָא מֶלֶךְ יְהוּדָה,</b> לחסום את הדרכים הראשיות המובילות מיהודה לישראל, כדי למנוע מאסא פעולה צבאית משמעותית בעתיד. מלכי ישראל לא ביקשו להפיל את ממלכת יהודה, ונראה שאף בעשא לא התכוון להתקדם ולתקוף את יהודה, אך אסא מצא עצמו בעמדה נחותה, לפחות טקטית, והחליט לפעול.
(יח) הואיל וצבאו לא היה חזק דיו, נקט אסא פתרון ששימש גם כמה מלכים אחריו: <b>וַיִּקַּח אָסָא אֶת־כָּל־הַכֶּסֶף וְהַזָּהָב הַנּוֹתָרִים בְּאוֹצְרוֹת בֵּית־ה' וְאֶת־אוֹצְרוֹת בֵּית הַמֶּלֶךְ, וַיִּתְּנֵם בְּיַד עֲבָדָיו, וַיִּשְׁלָחֵם הַמֶּלֶךְ אָסָא אֶל־בֶּן־הֲדַד בֶּן־טַבְרִמֹּן בֶּן־חֶזְיוֹן מֶלֶךְ אֲרָם הַיֹּשֵׁב בְּדַמֶּשֶׂק לֵאמֹר:</b>
(יט) <b>בְּרִית בֵּינִי וּבֵינֶךָ, בֵּין אָבִי וּבֵין אָבִיךָ.</b> במשך שנים היחסים ביננו טובים. גם אם לא כרתנו ברית באופן יזום, לא היו בינינו סכסוכים, באשר אין לנו אפילו גבול משותף. <b>הִנֵּה שָׁלַחְתִּי לְךָ שֹׁחַד כֶּסֶף וְזָהָב. לֵךְ הָפֵרָה אֶת־בְּרִיתְךָ אֶת</b>, עם <b>בַּעְשָׁא מֶלֶךְ־יִשְׂרָאֵל</b> למען ברית אתי, שבצדה טובת הנאה. העדף את האינטרסים שלי על פני אלה של מלך ישראל. <b>וְיַעֲלֶה</b>, כדי שיסור <b>מֵעָלָי.</b> אני אינני יכול לעשות דבר, אבל אתה מסוגל לתקוף אותו מצפון. התגרותך בו תאלץ אותו להפסיק להציק לי.
(כ) <b>וַיִּשְׁמַע בֶּן־הֲדַד אֶל־הַמֶּלֶךְ אָסָא.</b> הוא קיבל את הצעתו. נראה שלא היה להוט לשמור אמונים לממלכת ישראל, וכאשר קיבל עידוד כספי והבטחה לשיתוף פעולה מדרום – <b>וַיִּשְׁלַח אֶת־שָׂרֵי הַחֲיָלִים אֲשֶׁר־לוֹ</b> ועמם יחידות צבאיות <b>עַל־עָרֵי יִשְׂרָאֵל. וַיַּךְ אֶת־עִיּוֹן וְאֶת־דָּן וְאֵת אָבֵל בֵּית־מַעֲכָה וְאֵת כָּל־כִּנְרוֹת</b>, העיר כינרת ותחומה, או: שם כולל לערים באזור שפת ים כנרת ש<b>עַל כָּל־אֶרֶץ נַפְתָּלִי.</b> הוא פשט על ערים בגבולות הצפוניים של ישראל, תקף אותן, פלש לממלכה ולקח עמו שבויים ושלל.
(כא) <b>וַיְהִי כִּשְׁמֹעַ בַּעְשָׁא</b> שהוא נתון למתקפה מצפון, <b>וַיֶּחְדַּל מִבְּנוֹת אֶת־הָרָמָה.</b> הוא הפסיק, כצפוי, את פעולותיו כנגד ממלכת יהודה, והתמקד במאמץ לייצב את גבולותיו במקום לתקוף. <b>וַיֵּשֶׁב בְּתִרְצָה,</b> עירו של ירבעם, שאותה בנה כבירה חדשה לישראל.
(כב) <b>וְהַמֶּלֶךְ אָסָא הִשְׁמִיעַ</b>, גייס <b>אֶת־כָּל</b> תושבי ארץ <b>יְהוּדָה, אֵין נָקִי.</b> איש לא היה פטור. הצו הקיף גם את מי שבדרך כלל אינם אנשי צבא. <b>וַיִּשְׂאוּ אֶת־אַבְנֵי</b> המבצר שב<b>רָמָה וְאֶת־עֵצֶיהָ אֲשֶׁר בָּנָה בַּעְשָׁא.</b> אסא רצה להשמיד את האיום הפוטנציאלי, ולכן הורה לכל אנשיו שיפרקו את המבנה ויעבירו מן המקום את חומרי הבניין שלו. <b>וַיִּבֶן בָּם</b> – באותם עצים ואבנים <b>הַמֶּלֶךְ אָסָא אֶת־גֶּבַע בִּנְיָמִן וְאֶת־הַמִּצְפָּה,</b> ערי הגבול שלו.
(כג) כאן הובאו רק קווים כלליים ופרטים בעלי חשיבות מיוחדת מתולדותיו, <b>וְיֶתֶר כָּל־דִּבְרֵי אָסָא וְכָל־גְּבוּרָתוֹ וְכָל־אֲשֶׁר עָשָׂה, וְהֶעָרִים אֲשֶׁר בָּנָה, הֲלֹא־הֵמָּה כְתוּבִים</b> בפירוט <b>עַל־סֵפֶר דִּבְרֵי הַיָּמִים לְמַלְכֵי יְהוּדָה.</b> כאן נוספת הערה: <b>רַק לְעֵת זִקְנָתוֹ חָלָה אֶת־רַגְלָיו,</b> סבל ממחלה ברגליו.
(כד) <b>וַיִּשְׁכַּב אָסָא עִם־אֲבֹתָיו, וַיִּקָּבֵר עִם־אֲבֹתָיו בְּעִיר דָּוִד אָבִיו. וַיִּמְלֹךְ יְהוֹשָׁפָט בְּנוֹ תַּחְתָּיו.</b>
(כה) <b>וְנָדָב בֶּן־יָרָבְעָם מָלַךְ עַל־יִשְׂרָאֵל בִּשְׁנַת שְׁתַּיִם לְאָסָא מֶלֶךְ יְהוּדָה,</b> שהרי אסא עלה לשלטון בשנתו העשרים של ירבעם, וירבעם מלך עשרים ושתיים שנים. <b>וַיִּמְלֹךְ עַל־יִשְׂרָאֵל שְׁנָתָיִם.</b>
(כו) <b>וַיַּעַשׂ הָרַע בְּעֵינֵי ה', וַיֵּלֶךְ בְּדֶרֶךְ אָבִיו וּבְחַטָּאתוֹ אֲשֶׁר הֶחֱטִיא אֶת־יִשְׂרָאֵל.</b> עגלי הזהב ומנהגי הפולחן הזרים עמדו בעינם בתקופת נדב.
(כז) <b>וַיִּקְשֹׁר עָלָיו</b>, ארגן מרד כנגדו <b>בַּעְשָׁא בֶן־אֲחִיָּה לְבֵית יִשָּׂשכָר. וַיַּכֵּהוּ בַעְשָׁא בּ</b>עיר <b>גִבְּתוֹן אֲשֶׁר לַפְּלִשְׁתִּים. וְנָדָב וְכָל־יִשְׂרָאֵל צָרִים עַל־גִּבְּתוֹן.</b> מאחר שהפלשתים איימו על הגבול המערבי נדב ביקש לבצר את הגבול והטיל מצור על גבתון. בזמן המצור נכחו במקום רק חיילים. כנראה בעשא הצליח לשכנע את חלקם להצטרף אליו, וכך עלה בידו להוציא את תכניתו אל הפועל.
(כח) <b>וַיְמִתֵהוּ בַעְשָׁא בִּשְׁנַת שָׁלֹשׁ לְאָסָא מֶלֶךְ יְהוּדָה.</b> נדב לא מלך שנתיים מלאות, <b>וַיִּמְלֹךְ תַּחְתָּיו.</b>
(כט) <b>וַיְהִי כְמָלְכוֹ הִכָּה</b> בעשא <b>אֶת־כָּל־בֵּית יָרָבְעָם, לֹא־הִשְׁאִיר כָּל־נְשָׁמָה לְיָרָבְעָם עַד־הִשְׁמִדוֹ, כִּדְבַר ה' אֲשֶׁר דִּבֶּר בְּיַד־עַבְדּוֹ אֲחִיָּה הַשִּׁילֹנִי.</b> בעשא לא עשה זאת כדי לקיים את דבר ה', אלא משום שרצה למנוע את האפשרות שמשפחת ירבעם ונדב תתבע את השלטון בעתיד.
(ל) <b>עַל־חַטֹּאות יָרָבְעָם אֲשֶׁר חָטָא וַאֲשֶׁר הֶחֱטִיא אֶת־יִשְׂרָאֵל, בְּכַעְסוֹ אֲשֶׁר הִכְעִיס אֶת־ה' אֱלֹהֵי יִשְׂרָאֵל.</b>
(לא) <b>וְיֶתֶר דִּבְרֵי נָדָב וְכָל־אֲשֶׁר עָשָׂה, הֲלֹא־ הֵם כְּתוּבִים</b> ביתר פירוט <b>עַל־סֵפֶר דִּבְרֵי הַיָּמִים לְמַלְכֵי יִשְׂרָאֵל.</b>
(לב) <b>וּמִלְחָמָה הָיְתָה בֵּין אָסָא וּבֵין בַּעְשָׁא מֶלֶךְ־יִשְׂרָאֵל כָּל־יְמֵיהֶם.</b> חָמָה הָיְתָה בֵּין אָסָא וּבֵין בַּעְשָׁא מֶלֶךְ־יִשְׂרָאֵל כָּל־יְמֵיהֶם.
(לג) <b>בִּשְׁנַת שָׁלֹשׁ לְאָסָא מֶלֶךְ יְהוּדָה מָלַךְ בַּעְשָׁא בֶן־אֲחִיָּה עַל־כָּל־ יִשְׂרָאֵל בְּתִרְצָה עֶשְׂרִים וְאַרְבַּע שָׁנָה.</b>
(לד) <b>וַיַּעַשׂ הָרַע בְּעֵינֵי ה', וַיֵּלֶךְ בְּדֶרֶךְ יָרָבְעָם וּבְחַטָּאתוֹ אֲשֶׁר הֶחֱטִיא אֶת־יִשְׂרָאֵל.</b>
<h2>פרק טז</h2>
(א) <b>וַיְהִי דְבַר־ה' אֶל־יֵהוּא בֶן־חֲנָנִי</b>, אחד הנביאים שלא ידוע עליהם דבר מלבד שמם, <b>עַל־בַּעְשָׁא לֵאמֹר׃</b>
(ב) <b>יַעַן אֲשֶׁר הֲרִימֹתִיךָ מִן־הֶעָפָר</b>, שהרי קודם היית אדם פשוט <b>וָאֶתֶּנְךָ נָגִיד</b>, שליט <b>עַל עַמִּי יִשְׂרָאֵל.</b> ואף על פי כן – <b>וַתֵּלֶךְ בְּדֶרֶךְ יָרָבְעָם, וַתַּחֲטִא אֶת־עַמִּי יִשְׂרָאֵל לְהַכְעִיסֵנִי בְּחַטֹּאתָם,</b>
(ג) <b>הִנְנִי מַבְעִיר</b>, מבער, משמיד <b>אַחֲרֵי בַעְשָׁא וְאַחֲרֵי בֵיתוֹ, וְנָתַתִּי אֶת־בֵּיתְךָ כְּבֵית יָרָבְעָם בֶּן־נְבָט.</b> משפחתך תִּכלה ותושמד, כשם שעשית אתה לו.
(ד) את <b>הַמֵּת לְבַעְשָׁא בָּעִיר</b> – <b>יֹאכְלוּ הַכְּלָבִים, וְהַמֵּת לוֹ בַּשָּׂדֶה,</b> ששם אין כלבים – <b>יֹאכְלוּ עוֹף הַשָּׁמָיִם,</b> העופות הטורפים.
(ה) <b>וְיֶתֶר דִּבְרֵי בַעְשָׁא וַאֲשֶׁר עָשָׂה וּגְבוּרָתוֹ</b>, שכן היה איש מלחמה, <b>הֲלֹא־הֵם כְּתוּבִים עַל־סֵפֶר דִּבְרֵי הַיָּמִים לְמַלְכֵי יִשְׂרָאֵל.</b>
(ו) <b>וַיִּשְׁכַּב בַּעְשָׁא עִם־אֲבֹתָיו וַיִּקָּבֵר בְּתִרְצָה. וַיִּמְלֹךְ אֵלָה בְנוֹ תַּחְתָּיו.</b>
(ז) <b>וְגַם</b>, ועדיין <b>בְּיַד יֵהוּא בֶן־חֲנָנִי הַנָּבִיא דְּבַר־ה' הָיָה אֶל־בַּעְשָׁא וְאֶל־בֵּיתוֹ, וְעַל כָּל־הָרָעָה אֲשֶׁר־עָשָׂה בְּעֵינֵי ה' לְהַכְעִיסוֹ בְּמַעֲשֵׂה יָדָיו, לִהְיוֹת</b> ביתו <b>כְּבֵית יָרָבְעָם, וְעַל אֲשֶׁר־הִכָּה אֹתוֹ,</b> את בנו של ירבעם. בעשא בגד במלכו ורצח אותו. אילו הביא עמו תמורה בהנהגת העם ובמצבו הרוחני, היה הדבר מצדיק פעולה זו. כיוון שהמשיך בדרכי ירבעם, שאת בנו רצח, ולא חולל שום שינוי, נחשב לו מעשה המרידה שלו לחטא. נבואת הפורענות הזאת ריחפה על בית בעשא כאשר עלה אלה לשלטון.
(ח) <b>בִּשְׁנַת עֶשְׂרִים וָשֵׁשׁ שָׁנָה לְאָסָא מֶלֶךְ יְהוּדָה מָלַךְ אֵלָה בֶן־בַּעְשָׁא עַל־יִשְׂרָאֵל בְּתִרְצָה שְׁנָתָיִם.</b>
(ט) <b>וַיִּקְשֹׁר עָלָיו עַבְדּוֹ זִמְרִי.</b> בחיי בעשא, שהיה איש צבא מוצלח, לא התעורר מרד, אבל כשעלה בנו למלוכה התארגן נגדו מרי בראשות זמרי, ה<b>שַׂר</b> המופקד על <b>מַחֲצִית</b> יחידות <b>הָרָכֶב,</b> הכוח המקביל לגדודי הטנקים של ימינו, שהייתה לו פונקציה צבאית דומה. זמרי היה אפוא מפקד בדרגה גבוהה. <b>וְהוּא</b> – אלה, היה אז <b>בְתִרְצָה, שֹׁתֶה שִׁכּוֹר</b> ב<b>בֵית</b>ו של <b>אַרְצָא</b>, <b>אֲשֶׁר עַל־הַבַּיִת</b>, פקיד שהיה ממונה על בית המלך ש<b>בְּתִרְצָה.</b>
(י) <b>וַיָּבֹא זִמְרִי וַיַּכֵּהוּ וַיְמִיתֵהוּ בִּשְׁנַת עֶשְׂרִים וָשֶׁבַע לְאָסָא מֶלֶךְ יְהוּדָה, וַיִּמְלֹךְ תַּחְתָּיו.</b>
(יא) <b>וַיְהִי בְמָלְכוֹ, כְּשִׁבְתּוֹ עַל־כִּסְאוֹ, הִכָּה אֶת־כָּל־בֵּית בַּעְשָׁא.</b> מלכי ישראל הקפידו לחסל את בית המלוכה הקודם. <b>לֹא־הִשְׁאִיר לוֹ מַשְׁתִּין בְּקִיר,</b> בן משפחה זכר, <b>וְ</b>לא השאיר את <b>גֹאֲלָיו</b>, קרובי משפחתו, <b>וְ</b>אף לא את <b>רֵעֵהוּ,</b> אוהביו.
(יב) <b>וַיַּשְׁמֵד זִמְרִי אֵת כָּל־בֵּית בַּעְשָׁא, כִּדְבַר ה' אֲשֶׁר דִּבֶּר אֶל־בַּעְשָׁא בְּיַד יֵהוּא הַנָּבִיא.</b> אף הוא, כבעשא, לא עשה זאת מתוך הרצון לציית לנבואה אלא מסיבות פוליטיות, אבל במעשיו התממשו דברי הנביא בדיוק. בְּיַד יֵהוּא הַנָּבִיא.
(יג) <b>אֶל</b>, על <b>כָּל־חַטֹּאות בַּעְשָׁא וְחַטֹּאות אֵלָה בְנוֹ אֲשֶׁר חָטְאוּ וַאֲשֶׁר הֶחֱטִיאוּ אֶת־יִשְׂרָאֵל, לְהַכְעִיס אֶת־ה' אֱלֹהֵי יִשְׂרָאֵל בְּהַבְלֵיהֶם,</b> בהליכה אחרי דברים שאין בהם ממש, באמונות תפלות ולא בעבודה בעלת משקל וערך.
(יד) <b>וְיֶתֶר דִּבְרֵי אֵלָה וְכָל־אֲשֶׁר עָשָׂה הֲלוֹא־הֵם כְּתוּבִים עַל־סֵפֶר דִּבְרֵי הַיָּמִים לְמַלְכֵי יִשְׂרָאֵל.</b>
(טו) <b>בִּשְׁנַת עֶשְׂרִים וָשֶׁבַע שָׁנָה לְאָסָא מֶלֶךְ יְהוּדָה מָלַךְ זִמְרִי שִׁבְעַת יָמִים</b> בלבד <b>בְּתִרְצָה,</b> העיר שבה מרד. מכאן שגם אלָה לא מלך שנתיים שלמות, שהרי הוא עלה לשלטון בשנתו העשרים ושש של אסא. <b>וְ</b>רוב <b>הָעָם</b> היו <b>חֹנִים</b> באותו זמן <b>עַל־גִּבְּתוֹן אֲשֶׁר לַפְּלִשְׁתִּים.</b> הניסיון לכבוש את גבתון, שאולי נחשבה מפגע לאומי, נמשך עוד מימי נדב בן ירבעם.
(טז) <b>וַיִּשְׁמַע הָעָם</b>, אנשי הצבא <b>הַחֹנִים</b> שם <b>לֵאמֹר: קָשַׁר זִמְרִי, וְגַם הִכָּה אֶת־הַמֶּלֶךְ. וַיַּמְלִכוּ כָל־יִשְׂרָאֵל אֶת־עָמְרִי, שַׂר־צָבָא</b>, שכנראה פיקד על המחנה שליד גבתון, <b>עַל־יִשְׂרָאֵל בַּיּוֹם הַהוּא בַּמַּחֲנֶה.</b> במינוי מפקדם למלך חשבו כי הם מבטאים את רצון הצבא. לזמרי המורד, לעומת זאת, לא הייתה תשתית תומכת.
(יז) <b>וַיַּעֲלֶה עָמְרִי וְכָל־יִשְׂרָאֵל</b>, אנשי הצבא שצרו על הפלשתים <b>עִמּוֹ מִגִּבְּתוֹן, וַיָּצֻרוּ עַל־תִּרְצָה,</b> שבה ישב המלך החדש.
(יח) <b>וַיְהִי כִּרְאוֹת זִמְרִי כִּי־נִלְכְּדָה הָעִיר,</b> הוא הבין שאין לו סיכוי לעמוד בפני צבא עמרי, <b>וַיָּבֹא אֶל־אַרְמוֹן בֵּית־הַמֶּלֶךְ, וַיִּשְׂרֹף עָלָיו אֶת־בֵּית־</b>ה<b>מֶלֶךְ בָּאֵשׁ וַיָּמֹת.</b> הוא התאבד כדי לסיים את חייו באופן דרמטי ומרשים.
(יט) בכך הוא נענש <b>עַל חַטֹּאתָיו אֲשֶׁר חָטָא לַעֲשׂוֹת הָרַע בְּעֵינֵי ה', לָלֶכֶת בְּדֶרֶךְ יָרָבְעָם וּבְחַטָּאתוֹ אֲשֶׁר עָשָׂה לְהַחֲטִיא אֶת־יִשְׂרָאֵל.</b> מלבד עצם המרד, בימיו הקצרים לא ביטא זמרי כל כוונה לסטות מדרכו של ירבעם.
(כ) <b>וְיֶתֶר דִּבְרֵי זִמְרִי וְקִשְׁרוֹ אֲשֶׁר קָשָׁר, הֲלֹא־הֵם כְּתוּבִים עַל־סֵפֶר דִּבְרֵי הַיָּמִים לְמַלְכֵי יִשְׂרָאֵל.</b> בהמשך הספר ישמש זמרי משל ודוגמא למורד שכל הצלחתו הייתה בהריגת המלך הקודם.
(כא) <b>אָז יֵחָלֵק הָעָם יִשְׂרָאֵל לַחֵצִי: חֲצִי הָעָם הָיָה אַחֲרֵי תִבְנִי בֶן־גִּינַת לְהַמְלִיכוֹ, וְהַחֲצִי</b> השני <b>אַחֲרֵי עָמְרִי.</b>
(כב) המחלוקת על השלטון גרמה למלחמה בין הצדדים. <b>וַיֶּחֱזַק הָעָם אֲשֶׁר אַחֲרֵי עָמְרִי</b>, הם התגברו וניצחו <b>אֶת־הָעָם אֲשֶׁר אַחֲרֵי תִּבְנִי בֶן־גִּינַת. וַיָּמָת תִּבְנִי,</b> כנראה בתוך המלחמה. <b>וַיִּמְלֹךְ עָמְרִי</b> על ישראל.
(כג) <b>בִּשְׁנַת שְׁלֹשִׁים וְאַחַת שָׁנָה לְאָסָא מֶלֶךְ יְהוּדָה מָלַךְ עָמְרִי עַל־יִשְׂרָאֵל שְׁתֵּים עֶשְׂרֵה שָׁנָה.</b> המלחמה בין תומכיו של עמרי לתומכי תבני ארכה כארבע שנים. מן ההמשך עולה ששנות מלכותו של עמרי התחילו להימנות עוד קודם שניצח את תבני, ומתוכָן <b>בְּתִרְצָה</b>, עיר הבירה, <b>מָלַךְ שֵׁשׁ־שָׁנִים.</b>
(כד) עד כה המשיכו המלכים את מסורת ירבעם ומשלו זה אחר זה באותו מקום. עמרי החליט לבטא את מלכותו גם בהקמת בירה חדשה: <b>וַיִּקֶן אֶת־הָהָר שֹׁמְרוֹן מֵאֶת שֶׁמֶר בְּכִכְּרַיִם כָּסֶף. וַיִּבֶן</b> עמרי <b>אֶת־הָהָר, וַיִּקְרָא אֶת־שֵׁם הָעִיר אֲשֶׁר בָּנָה</b> – <b>עַל שֶׁם־שֶׁמֶר, אֲדֹנֵי הָהָר</b> קודם לכן – <b>שֹׁמְרוֹן.</b> מפעלו של עמרי נחל הצלחה גדולה, והעיר שומרון עמדה על תלהּ שנים רבות. עמרי היה איש עז וחזק הן בתור שר צבא והן בתור מלך. אולי התיימר לבנות מלכות שתתחרה בגודלה במלכות שלמה, ולכן בנה גם קשרי חוץ.
(כה) <b>וַיַּעֲשֶׂה עָמְרִי הָרַע בְּעֵינֵי ה', וַיָּרַע</b> יותר <b>מִכֹּל אֲשֶׁר</b> היו <b>לְפָנָיו.</b>
(כו) <b>וַיֵּלֶךְ בְּכָל־דֶּרֶךְ יָרָבְעָם בֶּן־נְבָט וּבְחַטָּאתוֹ אֲשֶׁר הֶחֱטִיא אֶת־יִשְׂרָאֵל, לְהַכְעִיס אֶת־ה' אֱלֹהֵי יִשְׂרָאֵל בְּהַבְלֵיהֶם.</b>
(כז) <b>וְיֶתֶר דִּבְרֵי עָמְרִי אֲשֶׁר עָשָׂה וּגְבוּרָתוֹ אֲשֶׁר עָשָׂה, הֲלֹא־הֵם כְּתוּבִים עַל־סֵפֶר דִּבְרֵי הַיָּמִים לְמַלְכֵי יִשְׂרָאֵל.</b>
(כח) <b>וַיִּשְׁכַּב עָמְרִי עִם־אֲבֹתָיו, וַיִּקָּבֵר בְּשֹׁמְרוֹן. וַיִּמְלֹךְ אַחְאָב בְּנוֹ תַּחְתָּיו.</b>
(כט) <b>וְאַחְאָב בֶּן־עָמְרִי מָלַךְ עַל־יִשְׂרָאֵל בִּשְׁנַת שְׁלֹשִׁים וּשְׁמֹנֶה שָׁנָה לְאָסָא מֶלֶךְ יְהוּדָה. וַיִּמְלֹךְ אַחְאָב בֶּן־עָמְרִי עַל־יִשְׂרָאֵל בְּשֹׁמְרוֹן,</b> שנעשתה עיר הבירה הרשמית, <b>עֶשְׂרִים וּשְׁתַּיִם שָׁנָה.</b>
(ל) <b>וַיַּעַשׂ אַחְאָב בֶּן־עָמְרִי הָרַע בְּעֵינֵי ה'</b> יותר <b>מִכֹּל אֲשֶׁר</b> עשו המלכים <b>לְפָנָיו.</b>
(לא) <b>וַיְהִי הֲנָקֵל לֶכְתּוֹ בְּחַטֹּאות יָרָבְעָם בֶּן־נְבָט.</b> קלים היו בעיניו חטאי ירבעם, והוא הוסיף עליהם – <b>וַיִּקַּח אִשָּׁה אֶת־אִיזֶבֶל בַּת־אֶתְבַּעַל מֶלֶךְ צִידֹנִים.</b> נישואין עם בת מלך חשוב השוכן סמוך לגבול ישראל מעידים על כך שאחאב לא הסתפק באחיזה בממלכתו, אלא ניסה לבסס גם את יחסי החוץ שלה. אולם יחסי החוץ הללו השפיעו על המתרחש בתוך המדינה: <b>וַיֵּלֶךְ</b> אחאב <b>וַיַּעֲבֹד אֶת־הַבַּעַל וַיִּשְׁתַּחוּ לוֹ.</b> אשתו דבקה בבעל, ועם נישואיו אלה הביא אחאב לארץ את פולחן העבודה הזרה הזה. ירבעם בן נבט הציג בשעתו את כל מעשיו כחלק מדת ישראל. גם ההולכים בעקבותיו ראו עצמם פלג לגיטימי בעם העובד לאלוקי ישראל. אמנם הם חגגו במקום ובזמן אחר, אך בעיקרו של דבר הרגישו שייכים לעם ולערכיו. אחאב, לעומתם, אימץ לא רק מנהגים חדשים אלא פולחן המכוון לאל זר.
(לב) <b>וַיָּקֶם מִזְבֵּחַ לַבָּעַל</b> בתוך <b>בֵּית הַבַּעַל אֲשֶׁר בָּנָה בְּשֹׁמְרוֹן.</b> הוא לא ראה בעבודת הבעל פולחן עראי וצדדי, אלא בנה בעבורו 'מקדש' קטן בתוך עיר הבירה.
(לג) <b>וַיַּעַשׂ אַחְאָב אֶת־הָאֲשֵׁרָה, וַיּוֹסֶף אַחְאָב לַעֲשׂוֹת</b> את הרע ו<b>לְהַכְעִיס אֶת־ה' אֱלֹהֵי יִשְׂרָאֵל מִכֹּל מַלְכֵי יִשְׂרָאֵל אֲשֶׁר הָיוּ לְפָנָיו.</b>
(לד) <b>בְּיָמָיו בָּנָה חִיאֵל בֵּית הָאֱלִי</b>, שמבית-אל <b>אֶת־יְרִיחֹה,</b> העיר יריחו בקצה גבולה של ממלכת ישראל. ומזמנו של יהושע היא נשארה חרבה. יהושע גזר שהעיר לא תיבנה עוד לעולם, וקילל את מי שיבנה אותה במות כל בניו. חרף הקללה עשה זאת חיאל עתה, והקללה התקיימה בו: <b>בַּאֲבִירָם בְּכֹרוֹ יִסְּדָהּ.</b> כשהוא ייסד את העיר מת אבירם בנו הבכור, <b>וּבִשְׂגוּב צְעִירוֹ הִצִּיב דְּלָתֶיהָ.</b> כשגמרו לבנות את חומת העיר מת צעיר בניו <b>כִּדְבַר ה' אֲשֶׁר דִּבֶּר בְּיַד יְהוֹשֻׁעַ בִּן־נוּן.</b>
<h2>פרק יז</h2>
(א) <b>וַיֹּאמֶר אֵלִיָּהוּ הַתִּשְׁבִּי</b>, מהעיר תושבון או תושב <b>מִתֹּשָׁבֵי גִלְעָד אֶל־אַחְאָב: חַי־ה' אֱלֹהֵי יִשְׂרָאֵל</b>, נשבע אני בחיי ה' <b>אֲשֶׁר עָמַדְתִּי לְפָנָיו,</b> שירַתִּי אותו, <b>אִם־יִהְיֶה הַשָּׁנִים הָאֵלֶּה טַל וּמָטָר</b> בארץ <b>כִּי אִם־לְפִי דְבָרִי.</b> מעתה לא ירדו גשם וטל אלא לפי הודעתי. אליהו אמר את הדברים בבירת אחאב, שומרון שבמרכז הארץ.
(ב) <b>וַיְהִי דְבַר־ה' אֵלָיו לֵאמֹר׃</b> דְבַר־ה' אֵלָיו לֵאמֹר׃
(ג) <b>לֵךְ מִזֶּה,</b> מכאן, <b>וּפָנִיתָ לְּךָ קֵדְמָה,</b> לצד מזרח, <b>וְנִסְתַּרְתָּ בְּנַחַל כְּרִית אֲשֶׁר עַל־פְּנֵי הַיַּרְדֵּן,</b> אחד מנחלי האכזב הנשפכים אל הירדן.
(ד) <b>וְהָיָה מֵהַנַּחַל תִּשְׁתֶּה, וְאֶת־הָעֹרְבִים צִוִּיתִי לְכַלְכֶּלְךָ שָׁם.</b> העורבים יחטפו מזון ממקום אחר ויביאו אליך לשם.
(ה) <b>וַיֵּלֶךְ וַיַּעַשׂ כִּדְבַר ה', וַיֵּלֶךְ וַיֵּשֶׁב</b> בבדידות <b>בְּנַחַל כְּרִית אֲשֶׁר עַל־פְּנֵי הַיַּרְדֵּן.</b>
(ו) <b>וְהָעֹרְבִים מְבִיאִים לוֹ לֶחֶם וּבָשָׂר בַּבֹּקֶר וְלֶחֶם וּבָשָׂר בָּעָרֶב, וּמִן־הַנַּחַל יִשְׁתֶּה.</b>
(ז) <b>וַיְהִי מִקֵּץ יָמִים וַיִּיבַשׁ הַנָּחַל, כִּי לֹא־הָיָה גֶשֶׁם בָּאָרֶץ,</b> ועל כן לא יכול היה להישאר במקום.
(ח) <b>וַיְהִי דְבַר־ה' אֵלָיו לֵאמֹר׃</b>
(ט) <b>קוּם לֵךְ צָרְפַתָה</b>, אל העיר צרפת <b>אֲשֶׁר לְצִידוֹן, וְיָשַׁבְתָּ שָׁם. הִנֵּה צִוִּיתִי שָׁם אִשָּׁה אַלְמָנָה לְכַלְכְּלֶךָ.</b> הכנתי שם את פרנסתך ביד אשה אלמנה.
(י) <b>וַיָּקָם וַיֵּלֶךְ צָרְפַתָה, וַיָּבֹא אֶל־פֶּתַח הָעִיר, וְהִנֵּה־שָׁם אִשָּׁה אַלְמָנָה מְקֹשֶׁשֶׁת</b>, מלקטת <b>עֵצִים.</b> כיוון שהניח שזו האשה המזומנת לפרנסו – <b>וַיִּקְרָא אֵלֶיהָ וַיֹּאמַר: קְחִי־נָא לִי מְעַט־מַיִם בַּכְּלִי וְאֶשְׁתֶּה.</b>
(יא) <b>וַתֵּלֶךְ לָקַחַת, וַיִּקְרָא אֵלֶיהָ וַיֹּאמַר:</b> כיוון שאת מביאה לי מים, <b>לִקְחִי־נָא לִי</b> גם <b>פַּת־לֶחֶם בְּיָדֵךְ.</b>
(יב) <b>וַתֹּאמֶר: חַי־ה' אֱלֹהֶיךָ אִם־יֶשׁ־לִי</b>, אני נשבעת שאין לי אפילו <b>מָעוֹג,</b> עוגה או כל דבר מאכל. ייתכן שהיא כינתה את אלוקים 'ה' אלוקיך' בלשון כבוד, אבל אפשר שלא הייתה מישראל. אין לי דבר בבית <b>כִּי אִם־מְלֹא כַף־קֶמַח</b> שיש <b>בַּכַּד וּמְעַט־שֶׁמֶן בַּצַּפָּחַת</b>, מעין כד, <b>וְהִנְנִי מְקֹשֶׁשֶׁת שְׁנַיִם עֵצִים</b> לאפייה, <b>וּבָאתִי וַעֲשִׂיתִיהוּ</b>, את הקמח הזה, <b>לִי וְלִבְנִי</b> – <b>וַאֲכַלְנֻהוּ, וָמָתְנוּ.</b> לאחר מכן נמות מפני שלא נותר לנו עוד דבר מאכל. אין לי אפוא כל אפשרות להזין אותך.
(יג) <b>וַיֹּאמֶר אֵלֶיהָ אֵלִיָּהוּ: אַל־תִּירְאִי. בֹּאִי עֲשִׂי כִדְבָרֵךְ.</b> הכיני את הלחם בשבילך ובשביל בנך, <b>אַךְ עֲשִׂי־לִי מִשָּׁם</b>, ממעט הקמח <b>עֻגָה קְטַנָּה בָרִאשֹׁנָה וְהוֹצֵאת לִי</b> לאכול, <b>וְלָךְ וְלִבְנֵךְ תַּעֲשִׂי בָּאַחֲרֹנָה.</b>
(יד) <b>כִּי כֹה אָמַר ה' אֱלֹהֵי יִשְׂרָאֵל:</b> אם תעשי כן, <b>כַּד הַקֶּמַח</b>, הקמח שבכד <b>לֹא תִכְלָה,</b> ייגמר, <b>וְצַפַּחַת הַשֶּׁמֶן</b>, והשמן שבצפחת <b>לֹא תֶחְסָר עַד יוֹם תֵּת־ה' גֶּשֶׁם עַל־פְּנֵי הָאֲדָמָה.</b>
(טו) <b>וַתֵּלֶךְ וַתַּעֲשֶׂה כִּדְבַר אֵלִיָּהוּ, וַתֹּאכַל הִיא־וָהוּא וּבֵיתָהּ</b>, ומשפחתה <b>יָמִים</b> רבים.
(טז) ובכל הזמן הזה <b>כַּד הַקֶּמַח לֹא כָלָתָה, וְצַפַּחַת הַשֶּׁמֶן לֹא חָסֵר, כִּדְבַר ה' אֲשֶׁר דִּבֶּר בְּיַד אֵלִיָּהוּ.</b>
(יז) <b>וַיְהִי אַחַר הַדְּבָרִים הָאֵלֶּה,</b> לאחר זמן שבו אכלו האשה ובנה מן האוכל הנסי, <b>חָלָה בֶּן־הָאִשָּׁה בַּעֲלַת הַבָּיִת, וַיְהִי חָלְיוֹ חָזָק מְאֹד עַד אֲשֶׁר לֹא־נוֹתְרָה־בּוֹ נְשָׁמָה.</b> לא ניכרה בו כל חיות. נראה שהוא עומד למות.
(יח) <b>וַתֹּאמֶר אֶל־אֵלִיָּהוּ: מַה־לִּי וָלָךְ, אִישׁ הָאֱלֹהִים</b>?! <b>בָּאתָ אֵלַי לְהַזְכִּיר אֶת־עֲוֹנִי וּלְהָמִית אֶת־בְּנִי.</b> כל עוד חייתי בקרב שכני, לא נחשבתי חוטאת במיוחד. אולם כשהגעת אתה – איש קדוש – לכאן, בלטו כל חטאי וחסרונותי לעומתך. נוכחותך הקרובה היא שגרמה למות בני.
(יט) <b>וַיֹּאמֶר אֵלֶיהָ: תְּנִי־לִי אֶת־בְּנֵךְ. וַיִּקָּחֵהוּ מֵחֵיקָהּ,</b> כנראה היה ילד קטן. <b>וַיַּעֲלֵהוּ אֶל־הָעֲלִיָּה אֲשֶׁר־הוּא יֹשֵׁב שָׁם,</b> עליית הגג שהקצתה לו. <b>וַיַּשְׁכִּבֵהוּ עַל־מִטָּתוֹ.</b>
(כ) <b>וַיִּקְרָא אֶל־ה' וַיֹּאמַר: ה' אֱלֹהָי, הֲגַם עַל־הָאַלְמָנָה אֲשֶׁר־אֲנִי מִתְגּוֹרֵר עִמָּהּ הֲרֵעוֹתָ לְהָמִית אֶת־בְּנָהּ,</b> הרי היא גומלת אתי חסד כפי שרצית?!
(כא) <b>וַיִּתְמֹדֵד</b>, אליהו השתטח <b>עַל־הַיֶּלֶד שָׁלֹשׁ פְּעָמִים, וַיִּקְרָא אֶל־ה' וַיֹּאמַר: ה' אֱלֹהָי, תָּשָׁב־נָא נֶפֶשׁ־הַיֶּלֶד הַזֶּה עַל</b>, אל <b>קִרְבּוֹ.</b>
(כב) <b>וַיִּשְׁמַע ה' בְּקוֹל אֵלִיָּהוּ, וַתָּשָׁב נֶפֶשׁ־הַיֶּלֶד עַל־קִרְבּוֹ וַיֶּחִי.</b>
(כג) <b>וַיִּקַּח אֵלִיָּהוּ אֶת־הַיֶּלֶד, וַיֹּרִדֵהוּ מִן־הָעֲלִיָּה הַבַּיְתָה, וַיִּתְּנֵהוּ לְאִמּוֹ. וַיֹּאמֶר אֵלִיָּהוּ: רְאִי, חַי בְּנֵךְ.</b> חשבת שהוא מת או גוסס, והנה הוא חי.
(כד) <b>וַתֹּאמֶר הָאִשָּׁה אֶל־אֵלִיָּהוּ: עַתָּה זֶה יָדַעְתִּי כִּי אִישׁ אֱלֹהִים אָתָּה, וּדְבַר־ה' בְּפִיךָ אֱמֶת.</b> אולי המופתים שעשה אליהו בקמח ובשמן לא הרשימו אותה באופן מובהק, ושמא לאחר שחיי בנה התערערו נשכחה ממנה עצמתם של המופתים הראשונים. החייאת הבן המת היא שהפכה אותו בעיניה לאיש מעלה שכל דבריו אמת.
<h2>פרק יח</h2>
(א) <b>וַיְהִי יָמִים רַבִּים,</b> עבר זמן, <b>וּדְבַר־ה' הָיָה אֶל־אֵלִיָּהוּ בַּשָּׁנָה הַשְּׁלִישִׁית לֵאמֹר:</b> עברו שנתיים ללא גשם כדברך, וכעת <b>לֵךְ הֵרָאֵה אֶל־אַחְאָב,</b> פגוש אותו, <b>וְאֶתְּנָה מָטָר עַל־פְּנֵי הָאֲדָמָה.</b> אני מורה לך להחזיר את הגשם לארץ, שהרי הכרזת שלא יבוא מטר אלא על פי דברך.
(ב) <b>וַיֵּלֶךְ אֵלִיָּהוּ לְהֵרָאוֹת אֶל־אַחְאָב. ו</b>בינתיים, כיוון שלא ירד גשם ודבר לא צמח, היה <b>הָרָעָב חָזָק בְּשֹׁמְרוֹן.</b>
(ג) <b>וַיִּקְרָא אַחְאָב אֶל־עֹבַדְיָהוּ אֲשֶׁר עַל־הַבָּיִת,</b> הממונה על כל ענייניו. ובמאמר מוסגר: <b>וְעֹבַדְיָהוּ הָיָה יָרֵא אֶת־ה' מְאֹד.</b> אולם הוא לא היה רק אדם הדבק ברצון ה' שחי בחצר הדבקה בבעל.
(ד) <b>וַיְהִי בְּהַכְרִית אִיזֶבֶל אֵת נְבִיאֵי ה'</b>. איזבל העמידה את פולחן הבעל בבסיס מלכותה, ועל כן הורתה להרוג את כל נביאי ה'. עֹבדיהו מצא שתי מערות גדולות. <b>וַיִּקַּח עֹבַדְיָהוּ מֵאָה נְבִיאִים, וַיַּחְבִּיאֵם חֲמִשִּׁים אִישׁ בּ</b>כל <b>מְּעָרָה, וְכִלְכְּלָם לֶחֶם וָמָיִם.</b> דאג להאכילם ולהשקותם. הסתרת מאה נביאים שהיו מבוקשים על ידי השלטונות והזנתם בעת רעב הייתה משימה מורכבת ביותר.
(ה) <b>וַיֹּאמֶר אַחְאָב אֶל־עֹבַדְיָהוּ</b> לאחר שהזמינוֹ<b>: לֵךְ</b> וסייר <b>בָּאָרֶץ אֶל־כָּל־מַעְיְנֵי הַמַּיִם וְאֶל כָּל־הַנְּחָלִים.</b> בדוֹק היכן מצויים מים. <b>אוּלַי נִמְצָא חָצִיר</b>, עשב למאכל הבהמות, למרות המחסור בגשם, <b>וּנְחַיֶּה סוּס וָפֶרֶד, וְלוֹא נַכְרִית מֵהַבְּהֵמָה,</b> ולא יושמדו כל הבהמות.
(ו) <b>וַיְחַלְּקוּ לָהֶם</b> לגזרות <b>אֶת־הָאָרֶץ</b>, האזור, שאותו הכירו, <b>לַעֲבָר־בָּהּ –אַחְאָב הָלַךְ בְּדֶרֶךְ אֶחָד לְבַדּוֹ,</b> לסייר בחלק אחד של הארץ, <b>וְעֹבַדְיָהוּ הָלַךְ בְּדֶרֶךְ־אֶחָד לְבַדּוֹ.</b>
(ז) <b>וַיְהִי עֹבַדְיָהוּ בַּדֶּרֶךְ, וְהִנֵּה אֵלִיָּהוּ לִקְרָאתוֹ.</b> אליהו הגיע כדי לפגוש את אחאב, כפי שהצטווה. <b>וַיַּכִּרֵהוּ, וַיִּפֹּל עַל־פָּנָיו וַיֹּאמֶר: הַאַתָּה זֶה, אֲדֹנִי אֵלִיָּהוּ</b>?
(ח) <b>וַיֹּאמֶר לוֹ</b> אליהו: <b>אָנִי</b> הוא. <b>לֵךְ אֱמֹר לַאדֹנֶיךָ</b> אחאב<b>: "הִנֵּה אֵלִיָּהוּ".</b>
(ט) <b>וַיֹּאמֶר</b> עֹבדיהו: <b>מֶה חָטָאתִי כִּי־אַתָּה נֹתֵן אֶת־עַבְדְּךָ בְּיַד־אַחְאָב לַהֲמִיתֵנִי</b>?! מה פשעי שיצדיק את הריגתי בידי אחאב?!
(י) <b>חַי ה' אֱלֹהֶיךָ אִם־יֶשׁ־גּוֹי וּמַמְלָכָה אֲשֶׁר לֹא־שָׁלַח אֲדֹנִי</b> אחאב <b>שָׁם לְבַקֶּשְׁךָ.</b> כבר זמן רב הוא מחפש אותך בכל מקום, <b>וְאָמְרוּ: "אָיִן".</b> איש לא ידע היכן אתה. <b>וְהִשְׁבִּיעַ</b> אחאב <b>אֶת־הַמַּמְלָכָה וְאֶת־הַגּוֹי</b> שיגלו לו את מקומך, <b>כִּי לֹא יִמְצָאֶכָּה,</b> מצא אותך. אחאב ידע שהבצורת תלויה בגזרתך, ואף הפסקתה תלויה בדברך. על כן הוא חיפש אותך בכל מקום כדי שתתחדש ירידת הגשמים.
(יא) <b>וְעַתָּה אַתָּה אֹמֵר: "לֵךְ אֱמֹר לַאדֹנֶיךָ הִנֵּה אֵלִיָּהוּ".</b>
(יב) <b>וְהָיָה אֲנִי אֵלֵךְ מֵאִתָּךְ, וְרוּחַ ה' יִשָּׂאֲךָ עַל</b>, אל <b>אֲשֶׁר לֹא־אֵדָע.</b> הרי אינך הולך ממקום למקום ככל האדם. אתה נישא ברוח ה', ולכן אתה עלול להיעלם שוב בהיעדרי. <b>וּבָאתִי לְהַגִּיד לְאַחְאָב, וְ</b>אם <b>לֹא יִמְצָאֲךָ</b> – <b>וַהֲרָגָנִי.</b> והרי <b>עַבְדְּךָ יָרֵא אֶת־ה' מִנְּעֻרָי,</b> ולא ראוי שתגרום למותי<b>.</b>
(יג) <b>הֲלֹא־הֻגַּד לַאדֹנִי</b> – לך <b>אֵת אֲשֶׁר־עָשִׂיתִי בַּהֲרֹג אִיזֶבֶל אֵת נְבִיאֵי ה', וָאַחְבִּא מִנְּבִיאֵי ה' מֵאָה אִישׁ</b> – <b>חֲמִשִּׁים חֲמִשִּׁים אִישׁ בַּמְּעָרָה, וָאֲכַלְכְּלֵם לֶחֶם וָמָיִם.</b>
(יד) <b>וְעַתָּה אַתָּה אֹמֵר "לֵךְ אֱמֹר לַאדֹנֶיךָ הִנֵּה אֵלִיָּהוּ",</b> ובסופו של דבר – <b>וַהֲרָגָנִי</b>, ומה יעלה בגורלם של מאת הנביאים?!
(טו) <b>וַיֹּאמֶר אֵלִיָּהוּ: חַי ה' צְבָאוֹת אֲשֶׁר עָמַדְתִּי לְפָנָיו, כִּי הַיּוֹם אֵרָאֶה אֵלָיו.</b> כדי להרגיע את דאגתו של עֹבדיהו הוא נשבע לו שהפעם לא ייעלם.
(טז) <b>וַיֵּלֶךְ עֹבַדְיָהוּ לִקְרַאת אַחְאָב וַיַּגֶּד־לוֹ, וַיֵּלֶךְ אַחְאָב לִקְרַאת אֵלִיָּהוּ,</b> שכן עתה ידע את מקומו.
(יז) <b>וַיְהִי כִּרְאוֹת אַחְאָב אֶת־אֵלִיָּהוּ, וַיֹּאמֶר אַחְאָב אֵלָיו: הַאַתָּה זֶה עֹכֵר</b>, מסכסך, מזהם וממיט צרות על <b>יִשְׂרָאֵל</b>, בכך שאתה גורם למניעת הגשם?!
(יח) <b>וַיֹּאמֶר: לֹא עָכַרְתִּי אֶת־יִשְׂרָאֵל, כִּי אִם־אַתָּה וּבֵית אָבִיךָ</b> עכרתם את ישראל <b>בַּעֲזָבְכֶם אֶת־מִצְוֹת ה' וַתֵּלֶךְ אַחֲרֵי הַבְּעָלִים.</b>
(יט) <b>וְעַתָּה שְׁלַח קְבֹץ</b>, כנס <b>אֵלַי אֶת־כָּל־יִשְׂרָאֵל אֶל־הַר הַכַּרְמֶל, וְ</b>הזמן גם <b>אֶת־נְבִיאֵי הַבַּעַל</b> – <b>אַרְבַּע מֵאוֹת וַחֲמִשִּׁים, וּנְבִיאֵי הָאֲשֵׁרָה</b> – <b>אַרְבַּע מֵאוֹת</b> איש, שכולם היו <b>אֹכְלֵי שֻׁלְחַן אִיזָבֶל.</b> איזבל טיפחה אותם ודאגה לפרנסתם מחשבון בית המלוכה.
(כ) <b>וַיִּשְׁלַח אַחְאָב בְּכָל־בְּנֵי יִשְׂרָאֵל, וַיִּקְבֹּץ אֶת־הַנְּבִיאִים אֶל־הַר הַכַּרְמֶל.</b>
(כא) <b>וַיִּגַּשׁ אֵלִיָּהוּ אֶל־כָּל־הָעָם, וַיֹּאמֶר: עַד־מָתַי אַתֶּם פֹּסְחִים</b>, מדלגים <b>עַל־שְׁתֵּי הַסְּעִפִּים,</b> בין שני הענפים, שתי הבליטות או: בין שתי המחשבות?! עד מתי תהססו ותתלבטו בלא להכריע?! העם לא עבר לדת או לאמונה אחרת. תודעתו הייתה סינקרטיסטית, כלומר הוא חי בתערובת של תורת ישראל עם פולחנים אחרים, בלא לראות סתירה בין היסודות השונים של דתם. עתה דורש מהם הנביא להחליט – <b>אִם־ה' הָאֱלֹהִים</b> – <b>לְכוּ אַחֲרָיו, וְאִם־הַבַּעַל</b> – <b>לְכוּ אַחֲרָיו.</b> אל לכם להחזיק בשתי האמונות בבת-אחת. <b>וְלֹא־עָנוּ הָעָם אֹתוֹ דָּבָר,</b> משום שלא הבינו כלל את עקרון הבלעדיות. הם היו בטוחים שיוכלו להחזיק בפולחן אלילי בצד האמונה בה' ועבודתו.
(כב) <b>וַיֹּאמֶר אֵלִיָּהוּ אֶל־הָעָם:</b> ידוע לכם כי <b>אֲנִי נוֹתַרְתִּי נָבִיא לַה' לְבַדִּי.</b> אמנם אליהו ידע על הנביאים המוחבאים, אבל לא ראה בהם נביאים שחייהם בטוחים, שהרי נעלמו עקב פסק דין מוות שגזרה עליהם איזבל. <b>וּנְבִיאֵי הַבַּעַל</b> – <b>אַרְבַּע־מֵאוֹת וַחֲמִשִּׁים אִישׁ.</b>
(כג) <b>וְיִתְּנוּ־לָנוּ</b> – להם ולי. <b>שְׁנַיִם פָּרִים, וְיִבְחֲרוּ לָהֶם הַפָּר הָאֶחָד וִינַתְּחֻהוּ וְיָשִׂימוּ</b> אותו <b>עַל־הָעֵצִים</b> של המזבח, <b>וְאֵשׁ לֹא יָשִׂימוּ; וַאֲנִי אֶעֱשֶׂה אֶת־הַפָּר הָאֶחָד וְנָתַתִּי</b> אותו <b>עַל־הָעֵצִים וְאֵשׁ לֹא אָשִׂים.</b> נכין שני קרבנות פר בשני מזבחות נבדלים.
(כד) <b>וּקְרָאתֶם בְּשֵׁם אֱלֹהֵיכֶם, וַאֲנִי אֶקְרָא בְשֵׁם־ה'. וְהָיָה הָאֱלֹהִים אֲשֶׁר־יַעֲנֶה ב</b>הורדת <b>אֵשׁ</b> שתשרוף את קרבנו – <b>הוּא הָאֱלֹהִים</b> האמתי. <b>וַיַּעַן כָּל־הָעָם וַיֹּאמְרוּ: טוֹב הַדָּבָר.</b> זוהי הוכחה ניצחת.
(כה) <b>וַיֹּאמֶר אֵלִיָּהוּ לִנְבִיאֵי הַבַּעַל: בַּחֲרוּ לָכֶם הַפָּר הָאֶחָד וַעֲשׂוּ רִאשֹׁנָה, כִּי אַתֶּם הָרַבִּים. וְקִרְאוּ בְּשֵׁם אֱלֹהֵיכֶם, וְאֵשׁ לֹא תָשִׂימוּ.</b> הוא חוזר ומבהיר את התנאים. אליהו הציע שהם יבחרו את הפר, משום שרצה למנוע מהם את הטענה שבחירתו בפר המסוים היא שגרמה.
(כו) <b>וַיִּקְחוּ אֶת־הַפָּר אֲשֶׁר־נָתַן לָהֶם וַיַּעֲשׂוּ, וַיִּקְרְאוּ בְשֵׁם־הַבַּעַל מֵהַבֹּקֶר וְעַד־הַצָּהֳרַיִם לֵאמֹר: הַבַּעַל, עֲנֵנוּ</b>!<b>וְאֵין קוֹל וְאֵין עֹנֶה. וַיְפַסְּחוּ</b>, דילגו מ<b>עַל־הַמִּזְבֵּחַ אֲשֶׁר עָשָׂה.</b> הקפיצות והריקודים נהגו בפולחנים אליליים שונים. הטקס הנלהב שלהם נמשך זמן מה.
(כז) <b>וַיְהִי בַצָּהֳרַיִם וַיְהַתֵּל בָּהֶם אֵלִיָּהוּ וַיֹּאמֶר: קִרְאוּ בְקוֹל־גָּדוֹל,</b> קולכם שקט מדי, <b>כִּי־אֱלֹהִים הוּא</b> – בציניות, הוא אחראי על עולם ומלואו ולכן הוא עמוס מאוד – <b>כִּי־שִׂיחַ וְכִי־שִׂיג לוֹ,</b> אולי הוא עסוק עתה בשיחה או עוסק בבעיה כלשהי, <b>וְכִי־דֶרֶךְ לוֹ,</b> אולי יצא לדרך ואיננו שומע, או: אולי הוא עושה את צרכיו. <b>אוּלַי יָשֵׁן הוּא</b> – <b>וְ</b>אם תצעקו חזק יותר – <b>יִקָץ,</b> יתעורר.
(כח) נביאי הבעל לא התייחסו לאירוניה שבדבריו. <b>וַיִּקְרְאוּ בְּקוֹל גָּדוֹל, וַיִּתְגֹּדְדוּ</b>, חתכו את בשרם <b>כְּמִשְׁפָּטָם</b>, כמנהגם <b>בַּחֲרָבוֹת וּבָרְמָחִים עַד־שְׁפָךְ־דָּם עֲלֵיהֶם</b> מתוך אקסטזה או סיגוף עצמי מכוון.
(כט) <b>וַיְהִי כַּעֲבֹר</b> שעת <b>הַצָּהֳרַיִם, וַיִּתְנַבְּאוּ</b>, אמרו שלפי נבואתם יש להמתין <b>עַד לַעֲלוֹת הַמִּנְחָה,</b> הזמן שבו מעלים את קרבן המנחה. <b>וְאֵין־קוֹל וְאֵין־עֹנֶה וְאֵין קָשֶׁב.</b> לא היה מי שהקשיב להם, ולכן לא זכו לקול ולמענה.
(ל) <b>וַיֹּאמֶר אֵלִיָּהוּ לְכָל־הָעָם: גְּשׁוּ אֵלַי. וַיִּגְּשׁוּ כָל־הָעָם אֵלָיו, וַיְרַפֵּא</b>, תיקן <b>אֶת־מִזְבַּח ה' הֶהָרוּס.</b> המזבח העתיק לה' שנותר במקום מן התקופה שהיה מותר לעבוד לה' בבמות. לחלופין, זה היה המזבח שבנה אליהו, שהרסו כהני הבעל בקפיצותיהם האקסטטיות, ואולי עשו כך כדי לבזותו.
(לא) <b>וַיִּקַּח אֵלִיָּהוּ</b> לצורך שיקום המזבח <b>שְׁתֵּים עֶשְׂרֵה אֲבָנִים כְּמִסְפַּר שִׁבְטֵי בְנֵי־יַעֲקֹב, אֲשֶׁר הָיָה דְבַר־ה' אֵלָיו</b> – אל יעקב <b>לֵאמֹר: יִשְׂרָאֵל יִהְיֶה שְׁמֶךָ.</b> יעקב נקרא ישראל. הואיל וכל ישראל נקראים על שם יעקב, הוא בנה מזבח הבנוי מאבנים כמניין בני יעקב, שבטי ישראל.
(לב) <b>וַיִּבְנֶה אֶת־הָאֲבָנִים מִזְבֵּחַ בְּשֵׁם ה', וַיַּעַשׂ תְּעָלָה</b> המקיפה שטח של <b>כְּבֵית סָאתַיִם זֶרַע סָבִיב לַמִּזְבֵּחַ.</b> שטח שבו אפשר לזרוע סאתיים זרעים – למעלה מדונם.
(לג) <b>וַיַּעֲרֹךְ אֶת־הָעֵצִים, וַיְנַתַּח אֶת־הַפָּר וַיָּשֶׂם</b> אותו <b>עַל־הָעֵצִים.</b>
(לד) <b>וַיֹּאמֶר: מִלְאוּ</b>, מַלאו <b>אַרְבָּעָה כַדִּים מַיִם וְיִצְקוּ</b>, וישפכו אותם <b>עַל־הָעֹלָה וְעַל־הָעֵצִים</b> שתחתיה. <b>וַיֹּאמֶר: שְׁנוּ</b>, שִׁפכו פעם נוספת – <b>וַיִּשְׁנוּ. וַיֹּאמֶר: שַׁלֵּשׁוּ</b>, שִׁפכו פעם שלישית – שַׁלֵּשׁוּ<b>וַיְשַׁלֵּשׁוּ.</b>
(לה) <b>וַיֵּלְכוּ הַמַּיִם סָבִיב לַמִּזְבֵּחַ, וְגַם אֶת־הַתְּעָלָה מִלֵּא־מָיִם.</b>
(לו) <b>וַיְהִי בַּעֲלוֹת הַמִּנְחָה,</b> כשהגיע זמן הקרבת קרבן המנחה, <b>וַיִּגַּשׁ אֵלִיָּהוּ הַנָּבִיא וַיֹּאמַר: ה' אֱלֹהֵי אַבְרָהָם יִצְחָק וְיִשְׂרָאֵל, הַיּוֹם יִוָּדַע</b> לכול <b>כִּי־אַתָּה אֱלֹהִים בְּיִשְׂרָאֵל, וַאֲנִי עַבְדֶּךָ, וּבִדְבָרְךָ עָשִׂיתִי אֵת כָּל־הַדְּבָרִים הָאֵלֶּה.</b>
(לז) <b>עֲנֵנִי, ה', עֲנֵנִי, וְיֵדְעוּ הָעָם הַזֶּה כִּי־אַתָּה ה' הָאֱלֹהִים, וְאַתָּה</b> הוא ש<b>הֲסִבֹּתָ אֶת־לִבָּם אֲחֹרַנִּית.</b> היה ראוי שישראל יראו נסים ומופתים ויכירו את מעשיך בעולם בכל שעה, אך אתה אינך מראה להם את אותותיך תמיד. מנגד מושכת את לבם עבודת הבעל, שהיא צבעונית ומרשימה הרבה יותר. כך אתה בעקיפין מסובב את לבם ומטה אותו הלאה ממך. אליהו לא חסך בדברים גם כלפי אלוקים.
(לח) <b>וַתִּפֹּל אֵשׁ־ה' וַתֹּאכַל אֶת־הָעֹלָה וְאֶת־הָעֵצִים וְאֶת־הָאֲבָנִים וְאֶת־הֶעָפָר, ו</b>אפילו <b>אֶת־הַמַּיִם אֲשֶׁר־בַּתְּעָלָה</b> מסביב <b>לִחֵכָה,</b> כִּלתה, והם התייבשו.
(לט) <b>וַיַּרְא כָּל־הָעָם וַיִּפְּלוּ עַל־פְּנֵיהֶם</b> בהשתאות, <b>וַיֹּאמְרוּ: ה' הוּא הָאֱלֹהִים</b>! <b>ה' הוּא הָאֱלֹהִים</b>! זו האמת.
(מ) <b>וַיֹּאמֶר אֵלִיָּהוּ לָהֶם:</b> עכשיו, כשנוכחתם לדעת מה עניינם של נביאי הבעל, <b>תִּפְשׂוּ אֶת־נְבִיאֵי הַבַּעַל, אִישׁ אַל־יִמָּלֵט מֵהֶם. וַיִּתְפְּשׂוּם, וַיּוֹרִדֵם אֵלִיָּהוּ אֶל־נַחַל קִישׁוֹן,</b> שאיננו רחוק מהר הכרמל, <b>וַיִּשְׁחָטֵם שָׁם.</b>
(מא) <b>וַיֹּאמֶר אֵלִיָּהוּ לְאַחְאָב</b>, שנכח בטקס, אף על פי שלא עשה דבר<b>: עֲלֵה אֱכֹל וּשְׁתֵה,</b> כעת יכול אתה לעלות לביתך, <b>כִּי</b> אני שומע את <b>קוֹל הֲמוֹן</b>, המיית <b>הַגָּשֶׁם.</b>
(מב) <b>וַיַּעֲלֶה אַחְאָב לֶאֱכֹל וְלִשְׁתּוֹת. וְאֵלִיָּהוּ עָלָה אֶל־רֹאשׁ הַכַּרְמֶל וַיִּגְהַר</b>, התכופף, כרע <b>אַרְצָה, וַיָּשֶׂם פָּנָיו בֵּין בִּרְכָּו.</b> תנוחה זו שימשה לריכוז בתפילה.
(מג) לאחר זמן מה – <b>וַיֹּאמֶר אֶל־נַעֲרוֹ: עֲלֵה־נָא</b> גבוה יותר בהר ו<b>הַבֵּט דֶּרֶךְ־יָם,</b> בדרך הפונה אל הים. <b>וַיַּעַל וַיַּבֵּט, וַיֹּאמֶר: אֵין מְאוּמָה.</b> אינני רואה דבר. <b>וַיֹּאמֶר: שֻׁב</b>, הסתכל שוב אם מגיע ענן כלשהו מהים, וכך <b>שֶׁבַע פְּעָמִים.</b>
(מד) <b>וַיְהִי בַּ</b>פעם ה<b>שְּׁבִעִית, וַיֹּאמֶר</b> הנער<b>: הִנֵּה־עָב</b>, ענן <b>קְטַנָּה כְּכַף</b> ידו של <b>אִישׁ עֹלָה מִיָּם. וַיֹּאמֶר</b> אליהו<b>: עֲלֵה אֱמֹר אֶל־אַחְאָב: "אֱסֹר</b>, קשור את הסוסים למרכבה <b>וָרֵד, וְלֹא יַעֲצָרְכָה הַגָּשֶׁם.</b> וסע מהר כדי שהגשם לא יעכב אותך בדרך<b>"</b>.
(מה) <b>וַיְהִי עַד־כֹּה וְעַד־כֹּה,</b> עד שהספיקו לרתום את הסוסים, <b>וְהַשָּׁמַיִם הִתְקַדְּרוּ עָבִים וְרוּחַ, וַיְהִי גֶּשֶׁם גָּדוֹל.</b> זה היה קץ הבצורת. <b>וַיִּרְכַּב אַחְאָב וַיֵּלֶךְ יִזְרְעֶאלָה.</b> ביזרעאל, שהיה מקום קטן משומרון, שכן ארמון החורף של מלכי ישראל.
(מו) <b>וְיַד־ה'</b>, כוח גדול <b>הָיְתָה אֶל־אֵלִיָּהוּ, וַיְשַׁנֵּס</b>, כרך חגורה על <b>מָתְנָיו וַיָּרָץ לִפְנֵי אַחְאָב עַד־בֹּאֲכָה יִזְרְעֶאלָה.</b> בכוחות על-טבעיים רץ אליהו ריצה ממושכת לפני הסוסים הדוהרים עד בית אחאב ביזרעאל. מעשה זה ביטא את עצמתו של אליהו מצד אחד; ואת הכבוד שביטא כלפי המלך מצד שני. אולי אליהו כיבד את אחאב בריצה זו, משום שאחאב נכח בשחיטת כל נביאי הבעל ולא מחה, אף שהם חסו תחת אשתו.
<h2>פרק יט</h2>
(א) <b>וַיַּגֵּד אַחְאָב</b>, שהיה עד למחזה בכרמל, <b>לְאִיזֶבֶל אֵת כָּל־אֲשֶׁר עָשָׂה אֵלִיָּהוּ, וְאֵת כָּל־אֲשֶׁר הָרַג אֶת־כָּל־הַנְּבִיאִים</b>, נביאיה שלה <b>בֶּחָרֶב.</b>
(ב) <b>וַתִּשְׁלַח אִיזֶבֶל מַלְאָךְ</b>, שליח <b>אֶל־אֵלִיָּהוּ לֵאמֹר: כֹּה־יַעֲשׂוּן אֱלֹהִים וְכֹה יוֹסִפוּן,</b> היא נשבעת בלשון רבים, משום שהיא עובדת אלילים, <b>כִּי־כָעֵת</b>, בשעה הזאת <b>מָחָר אָשִׂים אֶת־נַפְשְׁךָ כְּנֶפֶשׁ אַחַד מֵהֶם.</b> אגרום שמחר גורלך יהיה כגורלם. הצהרה זו מגלה משהו מאישיותה התקיפה והנמרצת של איזבל.
(ג) כשאליהו הבין שאיזבל חושבת להרוג אותו – <b>וַיַּרְא וַיָּקָם וַיֵּלֶךְ אֶל־נַפְשׁוֹ,</b> ברח, <b>וַיָּבֹא</b> עד <b>בְּאֵר שֶׁבַע אֲשֶׁר לִיהוּדָה,</b> <b>וַיַּנַּח אֶת־נַעֲרוֹ</b>, משרתו <b>שָׁם.</b>
(ד) <b>וְהוּא־הָלַךְ</b> הלאה מדרום לבאר-שבע <b>בַּמִּדְבָּר דֶּרֶךְ יוֹם. וַיָּבֹא וַיֵּשֶׁב תַּחַת רֹתֶם אֶחָד,</b> שיח מדברי שגובהו כמטר וחצי עד שניים, וצלו אינו רב, <b>וַיִּשְׁאַל אֶת־נַפְשׁוֹ לָמוּת, וַיֹּאמֶר: רַב עַתָּה,</b> חיי הגיעו למיצוים, תמו כוחותי, ואני רצוץ ומיואש. על כן, <b>ה'</b>, <b>קַח</b> את <b>נַפְשִׁי, כִּי לֹא־טוֹב אָנֹכִי מֵאֲבֹתָי.</b> הם חיו ומתו; אף אני הגיע זמני, ועכשיו הנח לי למות.
(ה) <b>וַיִּשְׁכַּב וַיִּישַׁן תַּחַת רֹתֶם אֶחָד, וְהִנֵּה־זֶה מַלְאָךְ נֹגֵעַ בּוֹ, וַיֹּאמֶר לוֹ: קוּם אֱכוֹל.</b>
(ו) <b>וַיַּבֵּט</b> סביבו, <b>וְהִנֵּה מְרַאֲשֹׁתָיו עֻגַת רְצָפִים</b>, מאכל בצק שנאפה על גחלים <b>וְצַפַּחַת</b>, כלי חרס כעין בקבוק <b>מָיִם,</b> ולאחר שזמן רב לא בא אוכל אל פיו, משום שלא הצטייד באוכל – <b>וַיֹּאכַל וַיֵּשְׁתְּ וַיָּשָׁב וַיִּשְׁכָּב.</b> בייאושו התייחס אל מותו בקור-רוח.
(ז) <b>וַיָּשָׁב מַלְאַךְ ה' שֵׁנִית וַיִּגַּע־בּוֹ, וַיֹּאמֶר: קוּם אֱכֹל</b> עוד, <b>כִּי רַב מִמְּךָ הַדָּרֶךְ</b> שלפניך, ולא די במה שאכלת. נראה שהיה לו מושג כללי לאן פניו מועדות, אבל הוא לא נשלח לשם במפורש.
(ח) <b>וַיָּקָם וַיֹּאכַל וַיִּשְׁתֶּה. וַיֵּלֶךְ בְּכֹחַ הָאֲכִילָה הַהִיא</b> מן המזון הנסי שזומן לו, <b>אַרְבָּעִים יוֹם וְאַרְבָּעִים לַיְלָה עַד הַר הָאֱלֹהִים חֹרֵב.</b>
(ט) <b>וַיָּבֹא־שָׁם אֶל־הַמְּעָרָה</b> שבהר, <b>וַיָּלֶן שָׁם. וְהִנֵּה דְבַר־ה' אֵלָיו, וַיֹּאמֶר לוֹ: מַה־לְּךָ פֹה, אֵלִיָּהוּ</b>? מה מעשיך כאן?
(י) <b>וַיֹּאמֶר</b> אליהו: <b>קַנֹּא קִנֵּאתִי לַה' אֱלֹהֵי צְבָאוֹת.</b> מה שהוביל אותי עד כאן הוא קנאָתי לה' מתוך אהבתי אליו. קנאה זו אינה מותירה מקום להתחשבות בשום דבר אחר. <b>כִּי־עָזְבוּ בְרִיתְךָ בְּנֵי יִשְׂרָאֵל</b> – <b>אֶת־מִזְבְּחֹתֶיךָ הָרָסוּ וְאֶת־נְבִיאֶיךָ הָרְגוּ בֶחָרֶב, וָאִוָּתֵר אֲנִי לְבַדִּי</b> מכל נביאיך, <b>וַיְבַקְשׁוּ</b> השליטים גם <b>אֶת־נַפְשִׁי לְקַחְתָּהּ.</b>
(יא) <b>וַיֹּאמֶר</b> לו קול ה'<b>: צֵא וְעָמַדְתָּ בָהָר לִפְנֵי ה'. וְהִנֵּה ה' עֹבֵר, וְרוּחַ גְּדוֹלָה וְחָזָק,</b> <b>מְפָרֵק הָרִים וּמְשַׁבֵּר סְלָעִים לִפְנֵי ה',</b> אבל מתברר כי <b>לֹא בָרוּחַ ה'.</b> הרוח הגדולה והנוראה התפוגגה. <b>וְאַחַר הָרוּחַ</b> נשמע <b>רַעַשׁ</b>, ושוב – <b>לֹא בָרַעַשׁ ה'.</b>
(יב) <b>וְאַחַר הָרַעַשׁ אֵשׁ</b> – <b>לֹא בָאֵשׁ ה', וְאַחַר הָאֵשׁ קוֹל דְּמָמָה דַקָּה,</b> קול דק וחרישי של דממה.
(יג) <b>וַיְהִי כִּשְׁמֹעַ אֵלִיָּהוּ</b> את קול הדממה הדקה, הבין שבו מתגלה ה'. על כן – <b>וַיָּלֶט</b>, הסתיר את <b>פָּנָיו בְּאַדַּרְתּוֹ,</b> המעיל הגדול שבו התעטף, כי אין לראות את פני ה'. <b>וַיֵּצֵא וַיַּעֲמֹד</b> על <b>פֶּתַח הַמְּעָרָה. וְהִנֵּה אֵלָיו קוֹל</b> שוב <b>וַיֹּאמֶר: מַה־לְּךָ פֹה, אֵלִיָּהוּ</b>? נראה שהוא שוב נשאל אותה שאלה כדי שאולי הפעם, לאחר שה' התגלה אליו בקול דממה דקה, תשתנה הערכת המציאות שלו.
(יד) אולם אליהו חזר על דבריו בדיוק – <b>וַיֹּאמֶר: קַנֹּא קִנֵּאתִי לַה' אֱלֹהֵי צְבָאוֹת, כִּי־עָזְבוּ בְרִיתְךָ בְּנֵי יִשְׂרָאֵל</b> – <b>אֶת־מִזְבְּחֹתֶיךָ הָרָסוּ וְאֶת־נְבִיאֶיךָ הָרְגוּ בֶחָרֶב, וָאִוָּתֵר אֲנִי לְבַדִּי וַיְבַקְשׁוּ אֶת־נַפְשִׁי לְקַחְתָּהּ.</b> לכן בייאושי נמלטתי לכאן. נראה אפוא שההתגלות לא השפיעה על תפיסתו. וָאִוָּתֵר אֲנִי לְבַדִּי וַיְבַקְשׁוּ אֶת־נַפְשִׁי לְקַחְתָּהּ.
(טו) <b>וַיֹּאמֶר ה' אֵלָיו:</b> לא אקח את נפשך עתה משום שעדיין נכונים לך תפקידים אחדים: <b>לֵךְ שׁוּב לְדַרְכְּךָ מִדְבַּרָה דַמָּשֶׂק, וּבָאתָ וּמָשַׁחְתָּ</b>, הכְתר, מַנה למלך <b>אֶת־חֲזָאֵל</b> השר הארמי <b>לְמֶלֶךְ עַל־אֲרָם.</b>
(טז) <b>וְאֵת יֵהוּא בֶן־נִמְשִׁי</b>, קצין בצבא אחאב, <b>תִּמְשַׁח לְמֶלֶךְ עַל־יִשְׂרָאֵל, וְאֶת־אֱלִישָׁע בֶּן־שָׁפָט מֵ</b>העיר <b>אָבֵל מְחוֹלָה</b> הסמוכה לבקעת הירדן <b>תִּמְשַׁח</b>, מנה <b>לְנָבִיא תַּחְתֶּיךָ.</b> אחרי שתמלא את כל המשימות הללו, תשוחרר מתפקידך.
(יז) <b>וְהָיָה</b> את <b>הַנִּמְלָט</b>, מי שיברח <b>מֵחֶרֶב חֲזָאֵל</b> – <b>יָמִית יֵהוּא, וְהַנִּמְלָט מֵחֶרֶב יֵהוּא</b> – <b>יָמִית אֱלִישָׁע.</b> כל אחד מנמשחיך יעניש את ישראל בדרכו שלו: חזאל במלחמה, יהוא במרידתו ואלישע בתוכחתו ובמעשיו.
(יח) <b>וְהִשְׁאַרְתִּי בְיִשְׂרָאֵל</b> רק <b>שִׁבְעַת אֲלָפִים</b> – <b>כָּל־הַבִּרְכַּיִם אֲשֶׁר לֹא־כָרְעוּ לַבַּעַל, וְכָל־הַפֶּה אֲשֶׁר לֹא־נָשַׁק לוֹ,</b> ואילו החוטאים שדיברת עליהם, ייספו מן העולם.
(יט) <b>וַיֵּלֶךְ</b> אליהו <b>מִשָּׁם</b> לאבל מחולה <b>וַיִּמְצָא אֶת־אֱלִישָׁע בֶּן־שָׁפָט, וְהוּא חֹרֵשׁ</b> את האדמה. <b>שְׁנֵים־עָשָׂר צְמָדִים</b> של בקר חורשים חלקת אדמה גדולה <b>לְפָנָיו, וְהוּא בִּשְׁנֵים הֶעָשָׂר.</b> אלישע הלך בסוף משום שהיה בעל השדה או הבהמות, או שהיה הממונה על שאר החורשים. <b>וַיַּעֲבֹר אֵלִיָּהוּ אֵלָיו, וַיַּשְׁלֵךְ</b> אליהו את <b>אַדַּרְתּוֹ אֵלָיו.</b> בכך מינה אותו לנביא, וכן האיר את נפשו של אלישע והעביר אליו משהו מכוחו שלו. ברגע זה נוצר קשר פנימי עמוק בין השניים, עד כדי כך שאלישע רצה מיד לדבוק בו, ואולם אליהו המשיך ללכת בלי לומר מלה.
(כ) <b>וַיַּעֲזֹב</b> אלישע <b>אֶת־הַבָּקָר וַיָּרָץ אַחֲרֵי אֵלִיָּהוּ. וַיֹּאמֶר</b> אלישע: אני מבקש לדבוק בך. רק המתן לי ש<b>אֶשֳּׁקָה־נָּא לְאָבִי וּלְאִמִּי</b> נשיקת פרדה <b>וְאֵלְכָה אַחֲרֶיךָ. וַיֹּאמֶר לוֹ</b> אליהו בהתגרות ולשם ניסיון<b>:</b> <b>לֵךְ שׁוּב, כִּי מֶה־עָשִׂיתִי לָךְ</b>?! מה רצונך ממני?! לא ביקשתי ממך דבר. זרקתי עליך את האדרת, ואתה יכול להשיבה לי.
(כא) <b>וַיָּשָׁב</b> אלישע <b>מֵאַחֲרָיו, וַיִּקַּח אֶת־צֶמֶד הַבָּקָר</b> שבהם חרש <b>וַיִּזְבָּחֵהוּ. וּבִכְלִי הַבָּקָר בִּשְּׁלָם הַבָּשָׂר, וַיִּתֵּן לָעָם וַיֹּאכֵלוּ.</b> בין שאלישע חזר לנשק להוריו, ובין שלא עשה זאת, באותה שעה הוא חדל להיות האיכר מאבל מחולה ונהיה נביא. בטקס זביחת הבקר שערך ציין שהוא מפסיק את קשריו עם עולמו של האיכר. את הבשר חילק ליתר החורשים, ואולי לבני המקום האחרים. <b>וַיָּקָם וַיֵּלֶךְ אַחֲרֵי אֵלִיָּהוּ וַיְשָׁרְתֵהוּ</b> במקום הנער ששירתו עד שהגיע לבאר-שבע. בכך מימש אליהו את השליחות שהוטלה עליו למנות לו ממלא מקום. את שתי המשימות האחרות שה' הטיל עליו – משיחת חזאל ויהוא – לא מימש אליהו באופן ישיר; אלישע, ממשיכו, הוא שהוציאן אל הפועל.
<h2>פרק כ</h2>
(א) <b>וּבֶן־הֲדַד מֶלֶךְ־אֲרָם קָבַץ אֶת־כָּל־חֵילוֹ, וּשְׁלֹשִׁים וּשְׁנַיִם מֶלֶךְ</b>, נסיכים קטנים או אדונים מקומיים באו <b>אִתּוֹ וְסוּס וָרָכֶב, וַיַּעַל וַיָּצַר עַל־שֹׁמְרוֹן</b>, חנה ליד שומרון ותכנן לצור עליה <b>וַיִּלָּחֶם בָּהּ.</b> צבא רב זה ירד מדמשק דרך הגליל עד שומרון ושם נערך למתקפה מסיבית על בירת ישראל. אולי מחמת פגיעתן הקשה של שנות הבצורת הכבדות, לא עמד לאחאב הכוח להגיב בחריפות לקואליציה החמושה של בן הדד.
(ב) <b>וַיִּשְׁלַח</b> בן הדד <b>מַלְאָכִים</b>, שליחים <b>אֶל־אַחְאָב מֶלֶךְ־יִשְׂרָאֵל הָעִירָה</b> – אל שומרון הנצורה.
(ג) <b>וַיֹּאמֶר לוֹ: כֹּה אָמַר בֶּן־הֲדַד: "כַּסְפְּךָ וּזְהָבְךָ</b> – <b>לִי־הוּא.</b> רכושך יעבור אלי. <b>וְנָשֶׁיךָ וּבָנֶיךָ הַטּוֹבִים</b> – <b>לִי־הֵם.</b> בני משפחתך יעברו לרשותי. אלו הם תנאי הכניעה שאני מכתיב לך<b>"</b>.
(ד) <b>וַיַּעַן מֶלֶךְ־יִשְׂרָאֵל וַיֹּאמֶר: כִּדְבָרְךָ אֲדֹנִי הַמֶּלֶךְ. לְךָ אֲנִי וְכָל־אֲשֶׁר־לִי.</b> אני נכנע.
(ה) <b>וַיָּשֻׁבוּ הַמַּלְאָכִים</b>, שליחיו של בן הדד <b>וַיֹּאמְרוּ: כֹּה־אָמַר בֶּן־הֲדַד לֵאמֹר: כִּי־שָׁלַחְתִּי אֵלֶיךָ לֵאמֹר: "כַּסְפְּךָ וּזְהָבְךָ וְנָשֶׁיךָ וּבָנֶיךָ לִי תִתֵּן",</b> אל תחשוב שאתה הוא שתבחר לפי ראות עיניך את מה שיינתן לי.
(ו) <b>כִּי אִם־כָּעֵת מָחָר אֶשְׁלַח אֶת־עֲבָדַי אֵלֶיךָ, וְחִפְּשׂוּ אֶת־בֵּיתְךָ וְאֵת בָּתֵּי עֲבָדֶיךָ.</b> אנהג בארמונך מנהג אדון גמור. לא אמתין שאתה תתן לי את רכושך ואנשיך, אלא אשלח את אנשי לקחת את מה שארצה. <b>וְהָיָה</b> את <b>כָּל־מַחְמַד עֵינֶיךָ,</b> אוצרותיך היקרים לך ביותר <b>יָשִׂימוּ בְיָדָם וְלָקָחוּ.</b>
(ז) <b>וַיִּקְרָא מֶלֶךְ־יִשְׂרָאֵל לְכָל־זִקְנֵי הָאָרֶץ.</b> הוא סיפר להם על חילופי הדברים עם בן הדד <b>וַיֹּאמֶר: דְּעוּ־נָא וּרְאוּ כִּי רָעָה</b> איש <b>זֶה מְבַקֵּשׁ, כִּי־שָׁלַח אֵלַי לְנָשַׁי וּלְבָנַי וּלְכַסְפִּי וְלִזְהָבִי, וְלֹא מָנַעְתִּי</b> את כל אלה <b>מִמֶּנּוּ,</b> ועכשיו הוא מציג דרישה נוספת. החוק לא אילץ את אחאב להתייעץ עם הזקנים; הוא פנה אליהם מרצונו החפשי, שכן רצה לקבל את תמיכתם להכרעה החשובה שלפניו.
(ח) <b>וַיֹּאמְרוּ אֵלָיו כָּל־הַזְּקֵנִים וְכָל־הָעָם:</b> מה שהסכמת לתת לו בהתחלה אינו מענייננו, אבל לגבי דרישתו השנייה – <b>אַל־תִּשְׁמַע וְלוֹא תֹאבֶה,</b> אל תסכים. העובדה שהזקנים והעם מתנגדים פה אחד למסירת 'מחמד העיניים', לבן הדד מעידה כי זהו הדבר היקר ביותר לעם, והם נכונים למסור את נפשם למענו.
(ט) <b>וַיֹּאמֶר לְמַלְאֲכֵי בֶן־הֲדַד: אִמְרוּ לַאדֹנִי הַמֶּלֶךְ: "כֹּל</b> הדרישות <b>אֲשֶׁר־שָׁלַחְתָּ אֶל־עַבְדְּךָ בָרִאשֹׁנָה</b> – <b>אֶעֱשֶׂה, וְ</b>אולם את <b>הַדָּבָר הַזֶּה</b> – <b>לֹא אוּכַל לַעֲשׂוֹת". וַיֵּלְכוּ הַמַּלְאָכִים</b> אל מלך ארם <b>וַיְשִׁבֻהוּ דָּבָר,</b> את דברי אחאב.
(י) <b>וַיִּשְׁלַח אֵלָיו בֶּן־הֲדַד וַיֹּאמֶר: כֹּה־יַעֲשׂוּן לִי אֱלֹהִים וְכֹה יוֹסִפוּ, אִם־יִשְׂפֹּק</b>, יספיק <b>עֲפַר שֹׁמְרוֹן לִשְׁעָלִים</b>, לצעדים, למדרך כף רגל <b>לְכָל־הָעָם אֲשֶׁר בְּרַגְלָי.</b> אני נשבע שכל העפר של שומרון לא יהיה גדול דיו לצעדיהם של חיילי. שומרון אינה אלא עיר קטנה ועלובה, ואילו צבאי עצום ורב.
(יא) <b>וַיַּעַן מֶלֶךְ־יִשְׂרָאֵל וַיֹּאמֶר: דַּבְּרוּ</b>, אִמרו לו<b>: אַל־יִתְהַלֵּל</b>, יתפאר <b>חֹגֵר</b>, היוצא אל הקרב וחוגר את כלי נשקו <b>כִּמְפַתֵּחַ,</b> כאילו הוא מי שחזר לאחר שניצח במלחמה ומתיר את החגור. לא ראוי שתתייהר קודם שניצחת.
(יב) <b>וַיְהִי כִּשְׁמֹעַ</b> בן הדד <b>אֶת־הַדָּבָר הַזֶּה, וְהוּא שֹׁתֶה, הוּא וְהַמְּלָכִים</b> בני בריתו <b>בַּסֻּכּוֹת</b> של הצבא החונה מחוץ לעיר. <b>וַיֹּאמֶר אֶל־עֲבָדָיו: שִׂימוּ</b> מצור על העיר. בנו חומות, והרימו סוללות. <b>וַיָּשִׂימוּ</b> מצור <b>עַל־הָעִיר.</b>
(יג) <b>וְהִנֵּה נָבִיא אֶחָד נִגַּשׁ אֶל־אַחְאָב מֶלֶךְ־יִשְׂרָאֵל.</b> מתברר שנותרו נביאים – אולי מאלה שהוחבאו במערה. במצב מתוח זה הבין הנביא שאין הוא צריך לחשוש מאחאב. <b>וַיֹּאמֶר: כֹּה אָמַר ה': "הֲרָאִיתָ אֵת כָּל־הֶהָמוֹן הַגָּדוֹל הַזֶּה</b>? <b>הִנְנִי נֹתְנוֹ בְיָדְךָ הַיּוֹם, וְיָדַעְתָּ כִּי־אֲנִי ה'".</b>
(יד) <b>וַיֹּאמֶר אַחְאָב: בְּמִי</b>? בעזרת איזה צבא אעשה זאת? <b>וַיֹּאמֶר: כֹּה־אָמַר ה': "בְּנַעֲרֵי שָׂרֵי הַמְּדִינוֹת".</b> בני ערובה מעמים שונים שגדלו אצל אחאב כדי לערוב להתנהגות הוריהם. הנסיכים, שהגיעו אל המלך הזר בעל כורחם, עם הזמן החלו להזדהות אתו, ואף עמדו לצדו בעת צרה. <b>וַיֹּאמֶר</b> אחאב<b>: מִי־יֶאְסֹר הַמִּלְחָמָה</b>? מי יפקד על נערי שרי המדינות? <b>וַיֹּאמֶר: אָתָּה</b> עצמך תצא לקרב בראשם.
(טו) <b>וַיִּפְקֹד</b>, אחאב סָפר <b>אֶת־נַעֲרֵי שָׂרֵי הַמְּדִינוֹת, וַיִּהְיוּ מָאתַיִם שְׁנַיִם וּשְׁלֹשִׁים. וְאַחֲרֵיהֶם פָּקַד אֶת־כָּל־הָעָם,</b> והאנשים מ<b>כָּל־בְּנֵי יִשְׂרָאֵל</b> שראויים להילחם היו <b>שִׁבְעַת אֲלָפִים.</b> שומרון לא הייתה עיר גדולה.
(טז) <b>וַיֵּצְאוּ בַּצָּהֳרָיִם, וּבֶן־הֲדַד שֹׁתֶה שִׁכּוֹר בַּסֻּכּוֹת.</b> נוכח יחסי הכוחות הוא היה בטוח בניצחונו מראש, ועל כן הרשה לעצמו להשתכר <b>הוּא וְהַמְּלָכִים</b> שהם <b>שְׁלֹשִׁים־וּשְׁנַיִם מֶלֶךְ</b> ש<b>עֹזֵר אֹתוֹ.</b> הם לא נתנו את דעתם למתרחש, אלא ערכו מסיבת הוללות בצהרי היום.
(יז) <b>וַיֵּצְאוּ נַעֲרֵי שָׂרֵי הַמְּדִינוֹת</b> כיחידה בפני עצמה <b>בָּרִאשֹׁנָה. וַיִּשְׁלַח בֶּן־הֲדַד</b> לדעת מה מתרחש, <b>וַיַּגִּידוּ לוֹ לֵאמֹר: אֲנָשִׁים יָצְאוּ מִשֹּׁמְרוֹן</b> חרף המצור, ומטרת יציאתם אינה ברורה, שהרי אין זה צבא שלם.
(יח) <b>וַיֹּאמֶר</b> בן הדד בעת שהיה שיכור ואדיש<b>: אִם־לְשָׁלוֹם</b>, בכניעה ובנכונות להימסר לשבי <b>יָצָאוּ</b> – <b>תִּפְשׂוּם חַיִּים. וְ</b>גם <b>אִם לְמִלְחָמָה יָצָאוּ</b> – <b>חַיִּים תִּפְשׂוּם.</b> בין כך ובין כך תוכלו להשתלט על קבוצה כה קטנה, ואינכם צריכים להילחם בה. בן הדד לא חשש כלל, מפני שאחרי דברי הכניעה של אחאב הוא היה בטוח שיכבוש את העיר במוקדם או במאוחר.
(יט) <b>וְאֵלֶּה יָצְאוּ מִן־הָעִיר</b> – <b>נַעֲרֵי שָׂרֵי הַמְּדִינוֹת וְ</b>שבעת אלפים אנשי <b>הַחַיִל אֲשֶׁר אַחֲרֵיהֶם.</b>
(כ) אנשי ישראל יצאו למלחמה בלהט ובנחישות <b>וַיַּכּוּ אִישׁ אִישׁוֹ.</b> כל אחד מהם הצליח להרוג את האיש שעמד מולו. ולאחר שנהרגו כמה מאות חיילים ארמיים, שלא ידעו כיצד להגיב – <b>וַיָּנֻסוּ אֲרָם, וַיִּרְדְּפֵם יִשְׂרָאֵל. וַיִּמָּלֵט בֶּן־הֲדַד מֶלֶךְ אֲרָם עַל־סוּס וּפָרָשִׁים,</b> משום שלא הבין שהוא עומד בפני מתקפה ולא היה מוכן לקרב.
(כא) <b>וַיֵּצֵא מֶלֶךְ יִשְׂרָאֵל</b> עם הצבא, <b>וַיַּךְ אֶת־הַסּוּס וְאֶת־הָרָכֶב וְהִכָּה בַאֲרָם מַכָּה גְדוֹלָה.</b> אחרי שהמלך ברח, נותר מחנה ארם מבולבל ומיואש, ואחאב ואנשיו נלחמו בעוז והנחילו לארם מפלה קשה.
(כב) <b>וַיִּגַּשׁ הַנָּבִיא אֶל־מֶלֶךְ יִשְׂרָאֵל וַיֹּאמֶר לוֹ:</b> אמנם הברחת את הארמים, אבל לא ניצחת אותם. <b>לֵךְ הִתְחַזַּק,</b> חזק את עצמך <b>וְדַע וּרְאֵה אֵת אֲשֶׁר־תַּעֲשֶׂה, כִּי לִתְשׁוּבַת הַשָּׁנָה</b>, כשתשוב השנה, כלומר בשנה הבאה <b>מֶלֶךְ אֲרָם עֹלֶה עָלֶיךָ</b> שנית. בגלל תנאי מזג האוויר נערכו המלחמות בדרך כלל מן האביב והלאה.
(כג) <b>וְעַבְדֵי מֶלֶךְ־אֲרָם אָמְרוּ אֵלָיו: אֱלֹהֵי הָרִים אֱלֹהֵיהֶם, עַל־כֵּן חָזְקוּ מִמֶּנּוּ.</b> כיוון שבאנו להרים, ששם שולט אלוקי ישראל, הובסנו בקרב. <b>וְאוּלָם</b> אם <b>נִלָּחֵם אִתָּם בַּמִּישׁוֹר</b>, שבו אנו רגילים להילחם, <b>אִם־לֹא</b>, בוודאי <b>נֶחֱזַק מֵהֶם</b> וננצחם. ועוד, לא התארגנת היטב לעימות. אל המערכה קיבצת את כל המלכים הללו, שכל אחד מהם נחשב רשמית מלך עצמאי, אבל הם לא ששו להילחם.
(כד) במקום להרכיב את צבאך מיחידות זרות, עליך להדק את שלטונך, <b>וְ</b>על כן <b>אֶת־הַדָּבָר הַזֶּה עֲשֵׂה: הָסֵר הַמְּלָכִים אִישׁ מִמְּקֹמוֹ, וְשִׂים פַּחוֹת</b>, שרים שתמנה אתה באופן רשמי <b>תַּחְתֵּיהֶם,</b> במקומם.
(כה) <b>וְאַתָּה תִמְנֶה־לְּךָ חַיִל כַּחַיִל הַנֹּפֵל מֵאוֹתָךְ, וְסוּס כַּסּוּס וְרֶכֶב כָּרֶכֶב.</b> הקם צבא חלופי שגודלו זהה לגודל הצבא שנפל בקרב הקודם. <b>וְנִלָּחֲמָה אוֹתָם בַּמִּישׁוֹר,</b> הבה נראה <b>אִם־לֹא נֶחֱזַק מֵהֶם. וַיִּשְׁמַע</b> בן הדד <b>לְקֹלָם וַיַּעַשׂ כֵּן.</b> הוא ארגן את צבאו באופן שונה במקצת, הידק את שלטונו במדינה והתכונן למערכה נוספת.
(כו) <b>וַיְהִי לִתְשׁוּבַת הַשָּׁנָה</b>, כעבור שנה <b>וַיִּפְקֹד בֶּן־הֲדַד אֶת־אֲרָם, וַיַּעַל אֲפֵקָה</b>, לאפק, שהיא במישור <b>לַמִּלְחָמָה עִם־יִשְׂרָאֵל,</b> והזמין את מלך ישראל למלחמה.
(כז) <b>ו</b>גם <b>בְנֵי יִשְׂרָאֵל הָתְפָּקְדוּ וְ</b>אנשי הצבא <b>כָלְכְּלוּ</b>, קיבלו את צידתם ואת התחמושת שלה נזקקו, <b>וַיֵּלְכוּ לִקְרָאתָם. וַיַּחֲנוּ בְנֵי־יִשְׂרָאֵל נֶגְדָּם</b> וגודלם היה רק <b>כִּשְׁנֵי חֲשִׂפֵי עִזִּים,</b> כגודל הקרקע הנחשפת על ידי שני עדרי עזים לאחר שרעו. <b>ו</b>אילו <b>אֲרָם מִלְאוּ אֶת־הָאָרֶץ</b>, פני השטח.
(כח) <b>וַיִּגַּשׁ אִישׁ הָאֱלֹהִים וַיֹּאמֶר אֶל־מֶלֶךְ יִשְׂרָאֵל, וַיֹּאמֶר</b>: <b>כֹּה־אָמַר ה': יַעַן אֲשֶׁר אָמְרוּ אֲרָם: "אֱלֹהֵי הָרִים ה' וְלֹא־אֱלֹהֵי עֲמָקִים הוּא"</b> – <b>וְנָתַתִּי אֶת־כָּל־הֶהָמוֹן הַגָּדוֹל הַזֶּה בְּיָדֶךָ, וִידַעְתֶּם כִּי־אֲנִי ה'.</b>
(כט) <b>וַיַּחֲנוּ אֵלֶּה נֹכַח־אֵלֶּה שִׁבְעַת יָמִים</b> בלא לגשת למלחמה. בינתיים כל אחד משני הצבאות ניסה לבצר לעצמו עמדה טובה יותר. <b>וַיְהִי בַּיּוֹם הַשְּׁבִיעִי, וַתִּקְרַב</b>, פרצה <b>הַמִּלְחָמָה. וַיַּכּוּ בְנֵי־יִשְׂרָאֵל אֶת־אֲרָם מֵאָה־אֶלֶף רַגְלִי בְּיוֹם אֶחָד,</b> מכה קשה מאוד.
(ל) <b>וַיָּנֻסוּ הַנּוֹתָרִים</b> מצבא ארם <b>אֲפֵקָה אֶל־הָעִיר</b> אפק, <b>וַתִּפֹּל הַחוֹמָה עַל־עֶשְׂרִים וְשִׁבְעָה אֶלֶף אִישׁ</b>, אנשי ארם <b>הַנּוֹתָרִים. וּבֶן־הֲדַד נָס וַיָּבֹא אֶל־הָעִיר חֶדֶר בְּחָדֶר,</b> התחבא בחדר לפנים מחדר. הוא ידע שהפסיד במלחמה ואיבד את צבאו, ושתוך זמן קצר יגיע אחאב, המלך המנצח.
(לא) <b>וַיֹּאמְרוּ אֵלָיו עֲבָדָיו: הִנֵּה־נָא שָׁמַעְנוּ כִּי</b> ל<b>מַלְכֵי בֵּית יִשְׂרָאֵל</b> יש שם טוב, <b>כִּי־מַלְכֵי חֶסֶד הֵם.</b> לבם רך אפילו תוך כדי מלחמה. אשר על כן <b>נָשִׂימָה נָּא שַׂקִּים בְּמָתְנֵינוּ</b> כאות אבל או כסימן לכניעתנו, כשבויים, <b>וַחֲבָלִים בְּרֹאשֵׁנוּ,</b> כעבדים הנכונים להיות לו לסבלים, שכן נושאי משא כורכים חבלים על ראשיהם. <b>וְנֵצֵא אֶל־מֶלֶךְ יִשְׂרָאֵל, אוּלַי</b> הוא ימחל ו<b>יְחַיֶּה אֶת־נַפְשֶׁךָ</b> כשיראה את כניעתנו.
(לב) <b>וַיַּחְגְּרוּ שַׂקִּים בְּמָתְנֵיהֶם וַחֲבָלִים בְּרָאשֵׁיהֶם, וַיָּבֹאוּ אֶל־מֶלֶךְ יִשְׂרָאֵל וַיֹּאמְרוּ: עַבְדְּךָ בֶן־הֲדַד אָמַר: "תְּחִי־נָא נַפְשִׁי".</b> הוא ביקש שתחוס על נפשו. כטוב לבו של אחאב אחרי ניצחונו המזהיר על צבא ארם – <b>וַיֹּאמֶר: הַעוֹדֶנּוּ חַי</b>?! שהרי בתוך מהומת הקרבות יכול היה גם המלך להיהרג. <b>אָחִי הוּא</b>!
(לג) <b>וְהָאֲנָשִׁים</b> של בן הדד <b>יְנַחֲשׁוּ</b>, ראו בכך סימן טוב, <b>וַיְמַהֲרוּ וַיַּחְלְטוּ</b>, הזדרזו לתפוס את מלתו ולברר <b>הֲמִמֶּנּוּ,</b> האם זו אכן הייתה כוונתו, <b>וַיֹּאמְרוּ: אָחִיךָ בֶן־הֲדַד.</b> אף הוא מרגיש את עצמו כאחיך. <b>וַיֹּאמֶר</b> אחאב<b>: בֹּאוּ קָחֻהוּ.</b> הָביאו אותו אלי. כיוון שלא הודיע שבכוונתו להענישו – <b>וַיֵּצֵא אֵלָיו בֶּן־הֲדַד, וַיַּעֲלֵהוּ</b>, אחאב הזמין את בן הדד הרצוץ והכנוע לעלות <b>עַל־הַמֶּרְכָּבָה</b> שלו. אחאב התייחס לבן הדד המובס כאל מלך. הלוך הנפש של אחאב היה חיובי ביותר, ולכן נהג גינוני אצילות במלך האויב.
(לד) <b>וַיֹּאמֶר אֵלָיו</b> בן הדד<b>: הֶעָרִים אֲשֶׁר־לָקַח־אָבִי מֵאֵת אָבִיךָ אָשִׁיב.</b> אחזיר לרשותך את מה שכבש אבי מאביך. <b>וְחֻצוֹת</b>, זכויות לסחר חופשי <b>תָּשִׂים לְךָ בְדַמֶּשֶׂק כַּאֲשֶׁר־שָׂם אָבִי בְּשֹׁמְרוֹן.</b> מלך ארם הקודם לחץ את שומרון עד שקיבל זכויות שאפשרו לארמים לבוא לשומרון ולסחור שם בלא הגבלות. עתה הבטיח בן הדד להעניק לאחאב זכויות כאלה בדמשק. <b>וַאֲנִי</b> – ענהו אחאב – <b>בַּבְּרִית</b> שנכרות <b>אֲשַׁלְּחֶךָּ</b> כדי שיחסינו החיוביים יישארו על כנם גם בעתיד. <b>וַיִּכְרָת־לוֹ בְרִית</b> ואחאב קיבל את מתנותיו של בן הדד <b>וַיְשַׁלְּחֵהוּ.</b> אחאב ניצח את צבא ארם ואף סיים את המלחמה בתנאי עליונות. עם זאת, לא היה כל דמיון בין הסכם הניצחון הזה לתנאי ההשפלה שהציב בן הדד לאחאב שנה קודם לכן.
(לה) <b>וְאִישׁ אֶחָד מִבְּנֵי הַנְּבִיאִים</b>, מהנביאים המתלמדים <b>אָמַר אֶל־רֵעֵהוּ בִּדְבַר ה': הַכֵּינִי</b>, הכה אותי <b>נָא. וַיְמָאֵן</b>, סירב <b>הָאִישׁ לְהַכֹּתוֹ,</b> שהרי הם מכרים וידידים.
(לו) <b>וַיֹּאמֶר לוֹ: יַעַן אֲשֶׁר לֹא־שָׁמַעְתָּ בְּקוֹל ה',</b> והוא שציווה שתכה אותי – <b>הִנְּךָ הוֹלֵךְ מֵאִתִּי, וְהִכְּךָ הָאַרְיֵה. וַיֵּלֶךְ מֵאֶצְלוֹ, וַיִּמְצָאֵהוּ הָאַרְיֵה וַיַּכֵּהוּ.</b>
(לז) <b>וַיִּמְצָא</b> האיש מבני הנביאים <b>אִישׁ אַחֵר, וַיֹּאמֶר</b> לו: <b>הַכֵּינִי נָא. וַיַּכֵּהוּ הָאִישׁ הַכֵּה וּפָצֹעַ.</b> הוא נעתר לבקשתו והכה אותו מכות קשות ופוצעות.
(לח) <b>וַיֵּלֶךְ הַנָּבִיא וַיַּעֲמֹד לַמֶּלֶךְ אֶל־הַדָּרֶךְ</b>, בדרכו של המלך אחאב. <b>וַיִּתְחַפֵּשׂ בָּאֲפֵר</b>, בצעיף <b>עַל־עֵינָיו,</b> כדי שהמלך לא יכיר אותו. הנביאים היו ניכרים לרוב בבגדיהם, אך הוא כיסה גם את עיניו ואי-אפשר היה לזהותו.
(לט) <b>וַיְהִי הַמֶּלֶךְ עֹבֵר, וְהוּא צָעַק</b>, מחה <b>אֶל־הַמֶּלֶךְ</b>, שנחשב השופט העליון<b>, וַיֹּאמֶר: עַבְדְּךָ יָצָא בְקֶרֶב־הַמִּלְחָמָה, וְהִנֵּה־אִישׁ סָר,</b> פנה אלי, <b>וַיָּבֵא אֵלַי אִישׁ, וַיֹּאמֶר: "שְׁמֹר אֶת־הָאִישׁ הַזֶּה,</b> שהוא שבוי שלי, ואתה תהיה אחראי לו. <b>אִם־הִפָּקֵד יִפָּקֵד</b>, יברח או ייעלם – <b>וְהָיְתָה נַפְשְׁךָ תַּחַת נַפְשׁוֹ,</b> אהרוג אותך, <b>אוֹ כִכַּר־כֶּסֶף</b>, סכום גבוה לאין ערוך יותר ממחירו של עבד <b>תִּשְׁקוֹל,</b> תשלם<b>"</b>.
(מ) <b>וַיְהִי עַבְדְּךָ עֹשֵׂה הֵנָּה וָהֵנָּה</b>, עסקתי בענייני – <b>וְהוּא אֵינֶנּוּ.</b> מה אעשה עכשיו? אינני רוצה להיהרג, ואינני יכול לשלם את הקנס. <b>וַיֹּאמֶר אֵלָיו מֶלֶךְ־יִשְׂרָאֵל: כֵּן מִשְׁפָּטֶךָ, אַתָּה חָרָצְתָּ.</b> אתה קבעת את דינך. אתה מודה שלא ביצעת את תפקידך כראוי, ואינך מכחיש את התנאים. על כן עליך לעמוד בהם.
(מא) <b>וַיְמַהֵר</b> הנביא <b>וַיָּסַר אֶת־הָאֲפֵר מֵעֲלֵ</b>י <b>עֵינָיו. וַיַּכֵּר אֹתוֹ מֶלֶךְ יִשְׂרָאֵל כִּי מֵהַנְּבִיאִים הוּא</b> – אולי היה זה הנביא שהופיע לפניו קודם לכן ועל כן הכירוֹ.
(מב) <b>וַיֹּאמֶר</b> הנביא <b>אֵלָיו: כֹּה אָמַר ה': יַעַן שִׁלַּחְתָּ</b>, שחררת <b>אֶת־אִישׁ־חֶרְמִי</b>, אויבי שהיה בן-מוות, מלך ארם, <b>מִיָּד</b> – <b>וְהָיְתָה נַפְשְׁךָ תַּחַת נַפְשׁוֹ וְעַמְּךָ תַּחַת עַמּוֹ.</b> אתה האיש שהופקד בידו שבוי, ובמקום לשמור אותו, שילחת אותו לחפשי, ועליך לשלם על כך בחייך.
(מג) <b>וַיֵּלֶךְ מֶלֶךְ־יִשְׂרָאֵל עַל</b>, אל <b>בֵּיתוֹ סַר</b>, מוטרד <b>וְזָעֵף,</b> וכועס <b>וַיָּבֹא שֹׁמְרוֹנָה.</b> מצב רוחו השתנה מאז יצא לדרך. הוא נפגע מתוכחתו של הנביא – שהוא עצמו נאלץ להסכים לה – משום שהיא הזכירה לו שהניצחון לא בא מכוחו. ה' הסגיר בידו את מלך ארם, ואילו אחאב נהג במלך הזר והתוקפני, כאילו היה ידיד קרוב.
<h2>פרק כא</h2>
(א) <b>וַיְהִי אַחַר הַדְּבָרִים הָאֵלֶּה, כֶּרֶם הָיָה לְנָבוֹת הַיִּזְרְעֵאלִי אֲשֶׁר</b> היה <b>בְּיִזְרְעֶאל אֵצֶל</b>, ליד <b>הֵיכַל אַחְאָב מֶלֶךְ שֹׁמְרוֹן.</b>
(ב) <b>וַיְדַבֵּר אַחְאָב אֶל־נָבוֹת לֵאמֹר: תְּנָה־לִּי אֶת־כַּרְמְךָ וִיהִי־לִי</b>, כדי להפוך אותו <b>לְגַן־יָרָק, כִּי הוּא קָרוֹב אֵצֶל בֵּיתִי, וְ</b>אם תרצה – <b>אֶתְּנָה לְךָ תַּחְתָּיו</b>, במקומו <b>כֶּרֶם טוֹב</b> יותר <b>מִמֶּנּוּ.</b> ו<b>אִם טוֹב בְּעֵינֶיךָ,</b> תעדיף – <b>אֶתְּנָה־לְּךָ כֶסֶף מְחִיר זֶה</b> הכרם.
(ג) <b>וַיֹּאמֶר נָבוֹת אֶל־אַחְאָב:</b> אין זה כרם שקניתי אלא נחלת אבותי. <b>חָלִילָה לִּי מֵה' מִתִּתִּי אֶת־נַחֲלַת אֲבֹתַי לָךְ,</b> שאינך מבני משפחתי. נבות סירב באופן מוחלט, ולא הותיר אפשרות מיקוח.
(ד) <b>וַיָּבֹא אַחְאָב אֶל־בֵּיתוֹ סַר וְזָעֵף עַל־הַדָּבָר אֲשֶׁר־דִּבֶּר אֵלָיו נָבוֹת הַיִּזְרְעֵאלִי, וַיֹּאמֶר: לֹא־אֶתֵּן לְךָ אֶת־נַחֲלַת אֲבוֹתָי. וַיִּשְׁכַּב</b> אחאב <b>עַל־מִטָּתוֹ וַיַּסֵּב אֶת־פָּנָיו</b> אל הקיר <b>וְלֹא־אָכַל לָחֶם.</b>
(ה) <b>וַתָּבֹא אֵלָיו אִיזֶבֶל אִשְׁתּוֹ, וַתְּדַבֵּר אֵלָיו: מַה־זֶּה</b> אירע לך ש<b>רוּחֲךָ סָרָה, וְאֵינְךָ אֹכֵל לָחֶם</b>?
(ו) <b>וַיְדַבֵּר אֵלֶיהָ: כִּי־אֲדַבֵּר</b>, דיברתי <b>אֶל־נָבוֹת הַיִּזְרְעֵאלִי וָאֹמַר לוֹ: "תְּנָה־לִּי אֶת־כַּרְמְךָ בְּכֶסֶף אוֹ אִם־חָפֵץ אַתָּה אֶתְּנָה־לְּךָ כֶרֶם תַּחְתָּיו", וַיֹּאמֶר: "לֹא־אֶתֵּן לְךָ אֶת־כַּרְמִי".</b>
(ז) <b>וַתֹּאמֶר אֵלָיו אִיזֶבֶל אִשְׁתּוֹ:</b> האם כפי ש<b>אַתָּה עַתָּה</b> – מתקשה להחליט ולבצע – <b>תַּעֲשֶׂה מְלוּכָה</b>, יעלה בידך למלוך <b>עַל־יִשְׂרָאֵל</b>?! <b>קוּם אֱכָל־לֶחֶם וְיִטַב לִבֶּךָ,</b> ותתחזק. <b>אֲנִי אֶתֵּן לְךָ אֶת־כֶּרֶם נָבוֹת הַיִּזְרְעֵאלִי.</b> אני אטפל בכך.
(ח) <b>וַתִּכְתֹּב סְפָרִים</b>, איגרות <b>בְּשֵׁם אַחְאָב וַתַּחְתֹּם בְּחֹתָמוֹ, וַתִּשְׁלַח סְפָרִים אֶל־הַזְּקֵנִים וְאֶל־הַחֹרִים</b>, השרים <b>אֲשֶׁר בְּעִירוֹ</b> יזרעאל <b>הַיֹּשְׁבִים אֶת</b>, עם <b>נָבוֹת.</b>
(ט) <b>וַתִּכְתֹּב בַּסְּפָרִים</b> הוראות <b>לֵאמֹר: קִרְאוּ־צוֹם,</b> הכריזו על אספה פומבית, <b>וְהֹשִׁיבוּ אֶת־נָבוֹת בְּרֹאשׁ הָעָם.</b> נבות היה איש מכובד, והיא ציוותה להושיבו במקום החשוב ביותר בקהל, כדי שייראה שהוא רצוי בעיני האנשים.
(י) <b>וְהוֹשִׁיבוּ שְׁנַיִם אֲנָשִׁים בְּנֵי־בְלִיַּעַל</b>, אדם במעמד נמוך שאין סיכוי שיעלה משפלותו – בלי יעַל, <b>נֶגְדּוֹ, וִיעִדֻהוּ</b>, יעידו בו <b>לֵאמֹר: "'בֵּרַכְתָּ'</b>, קיללת גם <b>אֱלֹהִים ו</b>גם <b>מֶלֶךְ".</b> המרידה במלכות והמרידה באלוקים הם שני מעשים חמורים ביותר. הוא, כמובן, יכחיש את ההאשמה, אבל אַתם בַּיימו הצגה מושלמת. כיוון שהדיינים וזקני העיר ינכחו במקום, ושני העדים יעידו – <b>וְהוֹצִיאֻהוּ וְסִקְלֻהוּ</b> כדין האמור בתורה <b>וְיָמֹת.</b>
(יא) <b>וַיַּעֲשׂוּ אַנְשֵׁי עִירוֹ, הַזְּקֵנִים וְהַחֹרִים אֲשֶׁר הַיֹּשְׁבִים בְּעִירוֹ כַּאֲשֶׁר שָׁלְחָה אֲלֵיהֶם אִיזָבֶל, כַּאֲשֶׁר כָּתוּב בַּסְּפָרִים אֲשֶׁר שָׁלְחָה אֲלֵיהֶם</b> בשם אחאב –
(יב) <b>קָרְאוּ צוֹם, וְהֹשִׁיבוּ אֶת־נָבוֹת בְּרֹאשׁ הָעָם.</b>
(יג) <b>וַיָּבֹאוּ שְׁנֵי הָאֲנָשִׁים בְּנֵי־בְלִיַּעַל וַיֵּשְׁבוּ נֶגְדּוֹ, וַיְעִדֻהוּ אַנְשֵׁי הַבְּלִיַּעַל אֶת־נָבוֹת נֶגֶד</b>, בפני <b>הָעָם לֵאמֹר: 'בֵּרַךְ' נָבוֹת אֱלֹהִים וָמֶלֶךְ.</b> כיוון שכך, דנו אותו למוות – <b>וַיֹּצִאֻהוּ מִחוּץ לָעִיר, וַיִּסְקְלֻהוּ בָאֲבָנִים וַיָּמֹת.</b>
(יד) <b>וַיִּשְׁלְחוּ אֶל־אִיזֶבֶל לֵאמֹר: סֻקַּל</b>, נרגם <b>נָבוֹת וַיָּמֹת.</b>
(טו) <b>וַיְהִי כִּשְׁמֹעַ אִיזֶבֶל כִּי־סֻקַּל נָבוֹת וַיָּמֹת, וַתֹּאמֶר אִיזֶבֶל אֶל־אַחְאָב: קוּם רֵשׁ אֶת־כֶּרֶם נָבוֹת הַיִּזְרְעֵאלִי אֲשֶׁר מֵאֵן לָתֶת־לְךָ בְכֶסֶף, כִּי אֵין נָבוֹת חַי</b> עוד <b>כִּי</b> אם <b>מֵת.</b>
(טז) <b>וַיְהִי כִּשְׁמֹעַ אַחְאָב כִּי מֵת נָבוֹת, וַיָּקָם אַחְאָב לָרֶדֶת אֶל־כֶּרֶם נָבוֹת הַיִּזְרְעֵאלִי לְרִשְׁתּוֹ.</b> ייתכן שאחאב ידע מה עשתה אשתו, וייתכן שלא ידע; על כל פנים הוא היה מרוצה ממות נבות, משום שכך סולק המכשול שעמד בדרכו. כִּשְׁמֹעַ אַחְאָב כִּי מֵת נָבוֹת, וַיָּקָם אַחְאָב לָרֶדֶת אֶל־כֶּרֶם נָבוֹת הַיִּזְרְעֵאלִי לְרִשְׁתּוֹ.
(יז) <b>וַיְהִי דְּבַר־ה' אֶל־אֵלִיָּהוּ הַתִּשְׁבִּי לֵאמֹר׃</b>
(יח) <b>קוּם רֵד לִקְרַאת אַחְאָב מֶלֶךְ־יִשְׂרָאֵל אֲשֶׁר בְּשֹׁמְרוֹן, הִנֵּה</b> הוא נמצא כעת <b>בְּכֶרֶם נָבוֹת אֲשֶׁר־יָרַד שָׁם לְרִשְׁתּוֹ.</b>
(יט) <b>וְדִבַּרְתָּ אֵלָיו לֵאמֹר: כֹּה אָמַר ה': הֲרָצַחְתָּ וְגַם־יָרָשְׁתָּ</b>?! לא די שרצחת את נבות, אתה גם מבקש לרשת את רכושו?! אינך מתבייש במעשיך הבזויים?! <b>וְדִבַּרְתָּ אֵלָיו לֵאמֹר: כֹּה אָמַר ה': בִּמְקוֹם אֲשֶׁר לָקְקוּ הַכְּלָבִים אֶת־דַּם נָבוֹת, יָלֹקּוּ</b>, ילקקו <b>הַכְּלָבִים אֶת־דָּמְךָ גַּם־אָתָּה.</b> אף אתה תיהרג באופן משפיל.
(כ) כמובן אחאב לא פרסם את הסיפור. אליהו הופיע אצלו בהפתעה גמורה. על כן אחאב התפלא – <b>וַיֹּאמֶר אַחְאָב אֶל־אֵלִיָּהוּ: הַמְצָאתַנִי, אֹיְבִי</b>?!<b>וַיֹּאמֶר: מָצָאתִי. יַעַן הִתְמַכֶּרְךָ</b>, מסרת את עצמך <b>לַעֲשׂוֹת</b> את <b>הָרַע בְּעֵינֵי ה',</b> ולמעשה מרושע כל כך אין שום צידוק –
(כא) <b>הִנְנִי מֵבִי</b>א <b>אֵלֶיךָ רָעָה, וּבִעַרְתִּי</b>, אשמיד את מי שיישאר <b>אַחֲרֶיךָ, וְהִכְרַתִּי לְאַחְאָב מַשְׁתִּין בְּקִיר</b>, בן משפחה זכר, או: כלב <b>וְעָצוּר</b>, עוצר, מי שמחזיק בידו כוח שלטוני, <b>וְעָזוּב</b>, הממונה על התחזוקה ובדק הבית, או: אפילו נתמך ונטוש <b>בְּיִשְׂרָאֵל.</b> לא יישאר מביתך שריד, ובוודאי שלא ייוותר יורש או מחזיק בשררה.
(כב) <b>וְנָתַתִּי אֶת־בֵּיתְךָ כְּבֵית יָרָבְעָם בֶּן־נְבָט וּכְבֵית בַּעְשָׁא בֶן־אֲחִיָּה, אֶל</b>, בגלל <b>הַכַּעַס אֲשֶׁר הִכְעַסְתָּ וַתַּחֲטִא אֶת־יִשְׂרָאֵל.</b> הפשע האחרון היה בזוי ושפל במיוחד.
(כג) <b>וְגַם־לְאִיזֶבֶל דִּבֶּר ה' לֵאמֹר: הַכְּלָבִים יֹאכְלוּ אֶת</b> גופתה של <b>אִיזֶבֶל בְּחֵל יִזְרְעֶאל,</b> בין חומות העיר, או: בתוך גבולותיה.
(כד) <b>הַמֵּת לְאַחְאָב בָּעִיר</b> – <b>יֹאכְלוּ הַכְּלָבִים, וְהַמֵּת בַּשָּׂדֶה</b> – <b>יֹאכְלוּ עוֹף הַשָּׁמָיִם.</b>
(כה) כאן נוספת הערה שאינה מדברי אליהו: <b>רַק לֹא־הָיָה כְאַחְאָב אֲשֶׁר הִתְמַכֵּר לַעֲשׂוֹת הָרַע בְּעֵינֵי ה', אֲשֶׁר־הֵסַתָּה אֹתוֹ אִיזֶבֶל אִשְׁתּוֹ.</b>
(כו) <b>וַיַּתְעֵב</b>, אחאב הרבה לפשוע <b>מְאֹד לָלֶכֶת אַחֲרֵי הַגִּלֻּלִים</b>, האלילים <b>כְּכֹל אֲשֶׁר עָשׂוּ הָאֱמֹרִי אֲשֶׁר הוֹרִישׁ ה' מִפְּנֵי בְּנֵי יִשְׂרָאֵל.</b> שלא כירבעם או כבעשא, אשר שמרו לפחות מסגרת כלשהי של עבודת אלוקי ישראל, אחאב עבד לאלילי כנען.
(כז) <b>וַיְהִי כִשְׁמֹעַ אַחְאָב אֶת־הַדְּבָרִים הָאֵלֶּה, וַיִּקְרַע</b> את <b>בְּגָדָיו</b> בגלל חומרתם של דברי התוכחה, מחמת הבושה שבהריגת חף מפשע מתוך תאווה לאדמתו, וכן משום שבתור מלך שני בשושלת אשר מלך לא מעט שנים הוא קיווה שזרעו יחזיק במלוכה לאורך זמן – והנה תוחלתו נכזבה. <b>וַיָּשֶׂם־שַׂק עַל־בְּשָׂרוֹ וַיָּצוֹם וַיִּשְׁכַּב בַּשָּׂק וַיְהַלֵּךְ</b> ל<b>אַט,</b> ביטויים שונים לאבלו.
(כח) <b>וַיְהִי דְּבַר־ה' אֶל־אֵלִיָּהוּ הַתִּשְׁבִּי לֵאמֹר׃</b>
(כט) <b>הֲרָאִיתָ כִּי־נִכְנַע אַחְאָב מִלְּפָנָי</b>?! הוא קיבל על עצמו את התוכחה, ובכך הודה בחטאו. <b>יַעַן כִּי־נִכְנַע מִפָּנַי</b> – <b>לֹא־אָבִיא הָרָעָה בְּיָמָיו. בִּימֵי בְנוֹ אָבִיא הָרָעָה עַל־בֵּיתוֹ.</b> הוא עצמו יישאר מלך כל ימי חייו, ורק בימי בנו תסור המלוכה מביתו.
<h2>פרק כב</h2>
(א) לאחר אותו מאורע ולאחר המלחמה הגדולה – <b>וַיֵּשְׁבוּ</b> ישראל וארם <b>שָׁלֹשׁ שָׁנִים</b> שבמהלכן <b>אֵין מִלְחָמָה בֵּין אֲרָם וּבֵין יִשְׂרָאֵל.</b>
(ב) <b>וַיְהִי בַּשָּׁנָה הַשְּׁלִישִׁית, וַיֵּרֶד יְהוֹשָׁפָט מֶלֶךְ־יְהוּדָה אֶל־מֶלֶךְ יִשְׂרָאֵל</b> לבקרו. בכך חרג יהושפט ממדיניותם של מלכי יהודה.
(ג) בזמן שישבו יחדיו – <b>וַיֹּאמֶר מֶלֶךְ־יִשְׂרָאֵל אֶל־עֲבָדָיו: הַיְדַעְתֶּם כִּי־לָנוּ רָמֹת גִּלְעָד,</b> הרי ידוע לכם שרמות גלעד היא חלק מממלכתנו, הארמים כבשו אותה מאתנו בעבר, כבר הייתה לנו הזדמנות לתבוע אותה, <b>וַאֲנַחְנוּ מַחְשִׁים</b>, שותקים, נמנעים <b>מִקַּחַת אֹתָהּ מִיַּד מֶלֶךְ אֲרָם.</b> אולי הגיעה השעה להשיבה אלינו.
(ד) <b>וַיֹּאמֶר אֶל־יְהוֹשָׁפָט: הֲתֵלֵךְ אִתִּי לַמִּלְחָמָה</b> ב<b>רָמֹת גִּלְעָד</b>? אמנם שטח זה שייך באופן ישיר לממלכת ישראל, אבל בתפיסה רחבה יותר הוא חלק מארץ ישראל. <b>וַיֹּאמֶר יְהוֹשָׁפָט אֶל־מֶלֶךְ יִשְׂרָאֵל: כָּמוֹנִי כָמוֹךָ,</b> אפעל כמו שאתה תפעל, <b>כְּעַמִּי כְעַמֶּךָ, כְּסוּסַי כְּסוּסֶיךָ.</b> אני מסכים בלב שלם. אני, עמי וצבאי נעשה הכול אתך, עם עמך וצבאך.
(ה) <b>וַיֹּאמֶר יְהוֹשָׁפָט אֶל־מֶלֶךְ יִשְׂרָאֵל: דְּרָשׁ</b>, חפש, בקש <b>נָא כַיּוֹם אֶת־דְּבַר ה'.</b> בקש הדרכה מאת ה' כראוי לפני יציאה למלחמה.
(ו) <b>וַיִּקְבֹּץ מֶלֶךְ־יִשְׂרָאֵל אֶת־הַנְּבִיאִים, כְּאַרְבַּע מֵאוֹת אִישׁ.</b> נביאי ה' באותה עת כבר לא נרדפו, כפי שהיה קודם לכן. <b>וַיֹּאמֶר אֲלֵהֶם: הַאֵלֵךְ עַל־רָמֹת גִּלְעָד לַמִּלְחָמָה אִם־אֶחְדָּל</b>, אמנע?<b>וַיֹּאמְרוּ</b> כולם כאחד<b>: עֲלֵה</b> למלחמה, <b>וְיִתֵּן אֲדֹנָי</b> את האויב <b>בְּיַד הַמֶּלֶךְ.</b>
(ז) <b>וַיֹּאמֶר יְהוֹשָׁפָט</b> מלך יהודה<b>: הַאֵין פֹּה נָבִיא לַה' עוֹד</b>, נביא נוסף <b>וְנִדְרְשָׁה מֵאֹתוֹ</b>, מאִתו?
(ח) <b>וַיֹּאמֶר מֶלֶךְ־יִשְׂרָאֵל אֶל־יְהוֹשָׁפָט:</b> יש <b>עוֹד אִישׁ־אֶחָד לִדְרֹשׁ אֶת־ה' מֵאֹתוֹ, וַאֲנִי שְׂנֵאתִיו כִּי לֹא־יִתְנַבֵּא</b>, תמיד אינו מתנבא <b>עָלַי טוֹב כִּי אִם־רָע</b> – <b>מִיכָיְהוּ בֶּן־יִמְלָה,</b> ולכן לא קראתי לו. <b>וַיֹּאמֶר יְהוֹשָׁפָט</b> אל אחאב בנימוס ובכבוד<b>: אַל־יֹאמַר הַמֶּלֶךְ כֵּן.</b> אל תדבר סרה בנביא.
(ט) <b>וַיִּקְרָא מֶלֶךְ יִשְׂרָאֵל אֶל־סָרִיס אֶחָד</b> ממשרתיו <b>וַיֹּאמֶר: מַהֲרָה</b>, הבא מהר את <b>מִיכָיְהוּ בֶן־יִמְלָה.</b>
(י) <b>וּמֶלֶךְ יִשְׂרָאֵל וִיהוֹשָׁפָט מֶלֶךְ־יְהוּדָה יֹשְׁבִים אִישׁ עַל־כִּסְאוֹ מְלֻבָּשִׁים בְּגָדִים</b> חשובים, כיאה למלכים, מפני שזוהי התייעצות טקסית, <b>בְּגֹרֶן פֶּתַח שַׁעַר שֹׁמְרוֹן. וְכָל־הַנְּבִיאִים מִתְנַבְּאִים לִפְנֵיהֶם</b> במרחבי הגורן.
(יא) <b>וַיַּעַשׂ לוֹ צִדְקִיָּה בֶן־כְּנַעֲנָה</b>, אחד הנביאים <b>קַרְנֵי בַרְזֶל,</b> אולי הניחן באופן סמלי על ראשו <b>וַיֹּאמֶר: כֹּה־אָמַר ה': בְּאֵלֶּה תְּנַגַּח אֶת־אֲרָם עַד־כַּלֹּתָם.</b> הנה סמל לניצחונך המובטח.
(יב) <b>וְכָל־הַנְּבִאִים נִבְּאִים כֵּן לֵאמֹר: עֲלֵה</b> אל <b>רָמֹת גִּלְעָד וְהַצְלַח, וְנָתַן ה' בְּיַד הַמֶּלֶךְ.</b>
(יג) <b>וְהַמַּלְאָךְ</b>, השליח <b>אֲשֶׁר־הָלַךְ</b> בינתיים <b>לִקְרֹא</b> ל<b>מִיכָיְהוּ דִּבֶּר אֵלָיו לֵאמֹר: הִנֵּה־נָא דִּבְרֵי הַנְּבִיאִים פֶּה־אֶחָד טוֹב אֶל־הַמֶּלֶךְ.</b> אולי תחרוג ממנהגך להוכיח ולנבא קשות, והפעם <b>יְהִי־נָא דְבָרְךָ כִּדְבַר אַחַד מֵהֶם, וְדִבַּרְתָּ טּוֹב.</b>
(יד) <b>וַיֹּאמֶר</b> אליו <b>מִיכָיְהוּ:</b> לא רצונו של המלך וציפיותיו יכוונו את דברי. <b>חַי־ה'</b>, אני נשבע בשם ה' <b>כִּי אֶת־אֲשֶׁר יֹאמַר ה' אֵלַי</b> – <b>אֹתוֹ אֲדַבֵּר.</b>
(טו) <b>וַיָּבוֹא אֶל־הַמֶּלֶךְ</b> אחאב, <b>וַיֹּאמֶר הַמֶּלֶךְ אֵלָיו: מִיכָיְהוּ, הֲנֵלֵךְ אֶל־רָמֹת גִּלְעָד לַמִּלְחָמָה אִם־נֶחְדָּל</b>?<b>וַיֹּאמֶר אֵלָיו</b> מיכיהו באירוניה ובלעג, בסגנון שהשתמשו בו גם שאר הנביאים<b>: עֲלֵה וְהַצְלַח, וְנָתַן ה'</b> את האויבים <b>בְּיַד הַמֶּלֶךְ.</b> רצית לשמוע גם ממני את מה שכבר שמעת?! – הרי לך.
(טז) <b>וַיֹּאמֶר אֵלָיו הַמֶּלֶךְ: עַד־כַּמֶּה פְעָמִים אֲנִי מַשְׁבִּיעֶךָ אֲשֶׁר לֹא־תְדַבֵּר אֵלַי רַק־אֱמֶת בְּשֵׁם ה'.</b>
(יז) <b>וַיֹּאמֶר</b> את נבואתו האמתית<b>: רָאִיתִי אֶת־כָּל־יִשְׂרָאֵל נְפֹצִים</b>, מתפזרים <b>אֶל־הֶהָרִים כַּצֹּאן אֲשֶׁר אֵין־לָהֶם רֹעֶה, וַיֹּאמֶר ה': "לֹא־אֲדֹנִים לָאֵלֶּה</b>. <b>יָשׁוּבוּ אִישׁ־לְבֵיתוֹ בְּשָׁלוֹם".</b> ישראל יתפזרו משום שאתה, אדונם, תיפול בקרב.
(יח) <b>וַיֹּאמֶר מֶלֶךְ־יִשְׂרָאֵל אֶל־יְהוֹשָׁפָט: הֲלֹא אָמַרְתִּי אֵלֶיךָ</b> שהאיש הזה <b>לוֹא־יִתְנַבֵּא עָלַי טוֹב כִּי אִם־רָע.</b>
(יט) <b>וַיֹּאמֶר</b> מיכיהו<b>: לָכֵן שְׁמַע</b> את <b>דְּבַר־ה': רָאִיתִי אֶת־ה' יֹשֵׁב עַל־כִּסְאוֹ</b> כמלך בשמים, <b>וְכָל־צְבָא הַשָּׁמַיִם עֹמֵד עָלָיו מִימִינוֹ וּמִשְּׂמֹאלוֹ.</b>
(כ) <b>וַיֹּאמֶר ה': "מִי</b> יהיה זה ש<b>יְפַתֶּה אֶת־אַחְאָב</b> לצאת למלחמה, <b>וְיַעַל וְיִפֹּל בְּרָמֹת גִּלְעָד</b>?<b>" וַיֹּאמֶר זֶה בְּכֹה וְזֶה אֹמֵר בְּכֹה.</b> כל אחד מן הנוכחים שם אמר אם הוא ילך או לא ילך.
(כא) <b>וַיֵּצֵא הָרוּחַ וַיַּעֲמֹד לִפְנֵי ה' וַיֹּאמֶר: "אֲנִי אֲפַתֶּנּוּ". וַיֹּאמֶר ה' אֵלָיו: "בַּמָּה</b>? כיצד תעשה זאת?<b>"</b>
(כב) <b>וַיֹּאמֶר: "אֵצֵא וְהָיִיתִי רוּחַ שֶׁקֶר בְּפִי כָּל־נְבִיאָיו.</b> כל הנביאים המצפים לשמוע את דבר ה' יקבלו את דברי השקר שלי במקום נבואת אמת<b>"</b>. <b>וַיֹּאמֶר</b> ה' לרוח<b>: "תְּפַתֶּה וְגַם־תּוּכָל,</b> תצליח. <b>צֵא וַעֲשֵׂה־כֵן.</b> אני מרשה לך לעשות זאת<b>"</b>.
(כג) <b>וְעַתָּה הִנֵּה נָתַן ה' רוּחַ שֶׁקֶר בְּפִי כָּל־נְבִיאֶיךָ אֵלֶּה,</b> אבל למעשה – <b>וַה' דִּבֶּר עָלֶיךָ רָעָה.</b>
(כד) <b>וַיִּגַּשׁ צִדְקִיָּהוּ בֶן־כְּנַעֲנָה,</b> ראש הנביאים, <b>וַיַּכֶּה אֶת־מִיכָיְהוּ עַל־הַלֶּחִי וַיֹּאמֶר: "</b>הרי אני הוא הנביא הגדול. <b>אֵי־זֶה</b>, כיצד <b>עָבַר רוּחַ־ה' מֵאִתִּי לְדַבֵּר אוֹתָךְ</b>?! איך אתה מעז לטעון שאלי באה רוח כזב, ואילו אתה מוסר את דבר ה' האמתי?!<b>"</b>
(כה) <b>וַיֹּאמֶר מִיכָיְהוּ: הִנְּךָ רֹאֶה בַּיּוֹם הַהוּא,</b> עוד יבוא יום <b>אֲשֶׁר תָּבֹא חֶדֶר בְּחֶדֶר לְהֵחָבֵה,</b> להתחבא<b>.</b> כשתבוא המפלה תיווכח שנבואתך לא הייתה נבואת אמת, ואז תתחבא בחדרי חדרים מחמת הבושה.
(כו) <b>וַיֹּאמֶר מֶלֶךְ יִשְׂרָאֵל</b> לסריס שהביא את מיכיהו<b>: קַח אֶת־מִיכָיְהוּ וַהֲשִׁיבֵהוּ אֶל־אָמֹן שַׂר־הָעִיר וְאֶל־יוֹאָשׁ בֶּן־הַמֶּלֶךְ,</b> מושלי העיר.
(כז) <b>וְאָמַרְתָּ</b> לשניהם<b>: כֹּה אָמַר הַמֶּלֶךְ: "שִׂימוּ אֶת־זֶה</b> – מיכיהו, המכונה כך בזלזול, בתוך <b>בֵּית הַכֶּלֶא, וְהַאֲכִלֻהוּ לֶחֶם לַחַץ</b>, בדוחק <b>וּמַיִם לַחַץ.</b> החזיקו אותו בתנאי מעצר קשים <b>עַד בֹּאִי בְשָׁלוֹם</b> חזרה, ואז אבוא אתו חשבון<b>"</b>.
(כח) <b>וַיֹּאמֶר מִיכָיְהוּ</b> למלך ישראל<b>: אִם־שׁוֹב תָּשׁוּב בְּשָׁלוֹם</b> – אני עצמי אודה ש<b>לֹא־דִבֶּר ה' בִּי.</b> והוא פונה אל כל הנוכחים – <b>וַיֹּאמֶר: שִׁמְעוּ, עַמִּים</b>, העם, הקהל, או: יושבי תבל <b>כֻּלָּם.</b> אני בטוח שדבר ה' שבפי אמת הוא, ואם אחאב יצא למלחמה, הוא לא ישוב ממנה חי.
(כט) <b>וַיַּעַל</b> בכל זאת <b>מֶלֶךְ־יִשְׂרָאֵל וִיהוֹשָׁפָט מֶלֶךְ־יְהוּדָה</b> ל<b>רָמֹת גִּלְעָד.</b> אמנם יהושפט ביקש לשמוע את הנבואה, אבל בסופו של דבר מיכיהו לא אסר עליו לצאת למלחמה. הוא שמע ממנו רק שאחאב ייפול במלחמה, ואילו שאר הלוחמים ישובו בשלום אל ביתם.
(ל) <b>וַיֹּאמֶר מֶלֶךְ יִשְׂרָאֵל אֶל־יְהוֹשָׁפָט: הִתְחַפֵּשׂ וָבֹא</b>, אתחפש ואבוא <b>בַמִּלְחָמָה, וְאַתָּה לְבַשׁ בְּגָדֶיךָ,</b> בגדי מלכות, כי בוודאי הארמים יחפשו אותי ולא אותך. <b>וַיִּתְחַפֵּשׂ מֶלֶךְ יִשְׂרָאֵל וַיָּבוֹא בַּמִּלְחָמָה.</b>
(לא) <b>וּמֶלֶךְ אֲרָם צִוָּה אֶת־שָׂרֵי הָרֶכֶב אֲשֶׁר־לוֹ, שְׁלֹשִׁים וּשְׁנַיִם, לֵאמֹר: לֹא תִּלָּחֲמוּ</b> במחנה ישראל <b>אֶת</b>, עם <b>קָטֹן וְאֶת־גָּדוֹל,</b> באופן מפוזר, <b>כִּי אִם־אֶת־מֶלֶךְ יִשְׂרָאֵל לְבַדּוֹ.</b> משימתכם היחידה היא להרוג את אחאב.
(לב) <b>וַיְהִי כִּרְאוֹת שָׂרֵי הָרֶכֶב</b> הארמים <b>אֶת־יְהוֹשָׁפָט,</b> היחיד שלבש בגדי מלך, <b>וְהֵמָּה אָמְרוּ: אַךְ מֶלֶךְ־יִשְׂרָאֵל הוּא, וַיָּסֻרוּ עָלָיו לְהִלָּחֵם.</b> כל המרכבות פנו לתקוף אותו. <b>וַיִּזְעַק יְהוֹשָׁפָט,</b> מפני שראה שהוא מכותר.
(לג) <b>וַיְהִי כִּרְאוֹת שָׂרֵי הָרֶכֶב כִּי־לֹא־מֶלֶךְ יִשְׂרָאֵל הוּא,</b> כאשר שמעו את קולו, לא רצו לפגוע במלך יהודה, שהרי נצטוו להרוג רק את מלך ישראל. על כן – <b>וַיָּשׁוּבוּ מֵאַחֲרָיו,</b> והניחו אותו לנפשו.
(לד) בינתיים – <b>וְאִישׁ</b> ממחנה ארם <b>מָשַׁךְ בַּקֶּשֶׁת לְתֻמּוֹ</b>, ירה מול האויב מבלי לכוון את החץ לאדם מסוים. <b>וַיַּכֶּה אֶת־מֶלֶךְ יִשְׂרָאֵל בֵּין הַדְּבָקִים וּבֵין הַשִּׁרְיָן.</b> החץ חדר אל השריון במקום שבו השריון היה מודבק או קשור לבגד שמתחתיו. הירייה שלא הייתה מכוונת פגעה בדיוק בנקודת התורפה של בגדי ההגנה של המלך, והפגיעה בו הייתה אנושה. <b>וַיֹּאמֶר</b> אחאב <b>לְרַכָּבוֹ: הֲפֹךְ יָדְךָ,</b> הפנה את המרכבה אחורנית, <b>וְהוֹצִיאֵנִי מִן־הַמַּחֲנֶה,</b> מן המערכה, <b>כִּי הָחֳלֵיתִי,</b> נפגעתי.
(לה) <b>וַתַּעֲלֶה הַמִּלְחָמָה בַּיּוֹם הַהוּא.</b> המלחמה נמשכה גם כאשר אחאב כבר לא השתתף בה בפועל. אחאב לא רצה לגרום למנוסה, ולכן למרות פציעתו לא נטש את המערכה. <b>וְהַמֶּלֶךְ הָיָה מָעֳמָד בַּמֶּרְכָּבָה נֹכַח אֲרָם.</b> אחאב התאמץ להחזיק מעמד בגבורה, בעת ששתת ממנו דם ובלא טיפול. <b>וַיָּמָת בָּעֶרֶב</b> מאיבוד דם, <b>וַיִּצֶק</b>, נזל <b>דַּם־הַמַּכָּה אֶל־חֵיק</b>, תוך <b>הָרָכֶב,</b> והרכב התמלא בדם המלך.
(לו) מן הסתם היו שראו מה אירע בקרב, ובעקבות זאת – <b>וַיַּעֲבֹר הָרִנָּה</b>, השמועה שהמלך נהרג ואין מפקד בראש הצבא, <b>בַּמַּחֲנֶה כְּבֹא</b>, בזמן שקיעת <b>הַשֶּׁמֶשׁ לֵאמֹר: אִישׁ אֶל־עִירוֹ וְאִישׁ אֶל־אַרְצוֹ.</b> אנשי הצבא החליטו לסגת.
(לז) <b>וַיָּמָת הַמֶּלֶךְ, וַיָּבוֹא</b>, גופתו הובאה לעירו <b>שֹׁמְרוֹן. וַיִּקְבְּרוּ אֶת־הַמֶּלֶךְ בְּשֹׁמְרוֹן.</b>
(לח) <b>וַיִּשְׁטֹף</b> מישהו <b>אֶת־הָרֶכֶב</b> שהיה מלא דם <b>עַל בְּרֵכַת שֹׁמְרוֹן. וַיָּלֹקּוּ הַכְּלָבִים אֶת־דָּמוֹ</b> ששתת מהמרכבה, <b>וְהַזֹּנוֹת</b>, שלא הקפידו על רחצה במקום מוצנע דווקא <b>רָחָצוּ</b> באותה ברכה. זה היה סופו המביש של דם אחאב <b>כִּדְבַר ה' אֲשֶׁר דִּבֵּר</b> ביד אליהו הנביא.
(לט) <b>וְיֶתֶר דִּבְרֵי אַחְאָב וְכָל־אֲשֶׁר עָשָׂה וּבֵית הַשֵּׁן</b>, בית שחלק גדול ממנו היה מעוטר בשנהב <b>אֲשֶׁר בָּנָה</b> לראווה, <b>וְכָל־הֶעָרִים אֲשֶׁר בָּנָה הֲלוֹא־הֵם כְּתוּבִים עַל־סֵפֶר דִּבְרֵי הַיָּמִים לְמַלְכֵי יִשְׂרָאֵל,</b> שכן ספר מלכים אינו עוסק בהיסטוריה כשלעצמה.
(מ) <b>וַיִּשְׁכַּב אַחְאָב עִם־אֲבֹתָיו. וַיִּמְלֹךְ אֲחַזְיָהוּ בְנוֹ תַּחְתָּיו,</b> הדור השלישי לבית עמרי.
(מא) כעת שב הסיפור לתיאור קורותיהם של מלכי יהודה: <b>וִיהוֹשָׁפָט בֶּן־אָסָא מָלַךְ עַל־יְהוּדָה בִּשְׁנַת אַרְבַּע לְאַחְאָב מֶלֶךְ יִשְׂרָאֵל.</b>
(מב) <b>יְהוֹשָׁפָט בֶּן־שְׁלֹשִׁים וְחָמֵשׁ שָׁנָה בְּמָלְכוֹ וְעֶשְׂרִים וְחָמֵשׁ שָׁנָה מָלַךְ בִּירוּשָׁלִָם, וְשֵׁם אִמּוֹ עֲזוּבָה בַּת־שִׁלְחִי.</b>
(מג) <b>וַיֵּלֶךְ בְּכָל־דֶּרֶךְ אָסָא אָבִיו,</b> שהיה מלך צדיק, <b>לֹא־סָר מִמֶּנּוּ,</b> והמשיך <b>לַעֲשׂוֹת הַיָּשָׁר בְּעֵינֵי ה',</b>
(מד) <b>אַךְ הַבָּמוֹת</b>, שבהן נהגו להקריב לשם ה' גם בימי יהושפט, <b>לֹא־סָרוּ, עוֹד הָעָם מְזַבְּחִים וּמְקַטְּרִים בַּבָּמוֹת.</b> מנהג זה נמשך דורי דורות, והמלך לא היה תקיף דיו כדי לבטלו.
(מה) <b>וַיַּשְׁלֵם יְהוֹשָׁפָט עִם־מֶלֶךְ יִשְׂרָאֵל.</b>
(מו) <b>וְיֶתֶר דִּבְרֵי יְהוֹשָׁפָט וּגְבוּרָתוֹ אֲשֶׁר־עָשָׂה ו</b>המלחמות <b>אֲשֶׁר נִלְחָם, הֲלֹא־הֵם כְּתוּבִים עַל־סֵפֶר דִּבְרֵי הַיָּמִים לְמַלְכֵי יְהוּדָה.</b>
(מז) <b>וְיֶתֶר הַקָּדֵשׁ</b>, הזונות ממין זכר שהיו חלק מהפולחן האלילי, <b>אֲשֶׁר נִשְׁאַר בִּימֵי אָסָא אָבִיו, בִּעֵר מִן־הָאָרֶץ.</b> את העבודה הזרה הגלויה והמגונה הזו לא הצליח אסא לבער בשלמות, ויהושפט – שהמשיך את דרכו ומלך שנים רבות – סיים את המלאכה.
(מח) <b>וּמֶלֶךְ</b> עצמאי <b>אֵין</b> אז <b>בֶּאֱדוֹם,</b> ממלכת יהודה הייתה תקיפה ולא הניחה לאדומים להמליך מלך, כי אם <b>נִצָּב מֶלֶךְ,</b> נציב מבני המקום או מיהודה, שבא מכוחו של מלך יהודה.
(מט) נוסף על כך, <b>יְהוֹשָׁפָט עָשָׂה אֳנִיּוֹת תַּרְשִׁישׁ,</b> אניות גדולות. תרשיש הייתה רחוקה, ואפשר היה להגיע אליה רק באמצעות אניות גדולות וחזקות, שהיה בהן צוות חותרים, כדי <b>לָלֶכֶת אוֹפִירָה לַזָּהָב,</b> להביא זהב מאופיר, כמו שעשה שלמה המלך בשעתו, <b>וְלֹא הָלָךְ, כִּי־נִשְׁבְּרוּ</b> ה<b>אֳנִיּוֹת בְּעֶצְיוֹן גָּבֶר,</b> עיר הנמל של ממלכת יהודה בים סוף, שדרכה תכנן יהושפט להגיע לאופיר.
(נ) <b>אָז אָמַר אֲחַזְיָהוּ בֶן־אַחְאָב אֶל־יְהוֹשָׁפָט: יֵלְכוּ עֲבָדַי עִם־עֲבָדֶיךָ בָּאֳנִיּוֹת.</b> כיוון שהיחסים בין הממלכות היו טובים, הציע אחזיהו סיוע ליהושפט. ממלכת ישראל הייתה קרובה יותר לים, והיא עמדה בקשרים עם מלכי צידון. עבדי אחזיהו היו אפוא מיומנים יותר ויכלו לעזור בתיקון האניות, בבניית אניות חדשות או בהפלגה עצמה. <b>וְלֹא אָבָה</b>, רצה <b>יְהוֹשָׁפָט,</b> אולי משום שחשש שמעשה זה אינו טוב בעיני ה'.
(נא) <b>וַיִּשְׁכַּב יְהוֹשָׁפָט עִם־אֲבֹתָיו וַיִּקָּבֵר עִם־אֲבֹתָיו בְּעִיר דָּוִד אָבִיו. וַיִּמְלֹךְ יְהוֹרָם בְּנוֹ תַּחְתָּיו.</b>
(נב) <b>אֲחַזְיָהוּ בֶן־אַחְאָב מָלַךְ עַל־יִשְׂרָאֵל בְּשֹׁמְרוֹן בִּשְׁנַת שְׁבַע עֶשְׂרֵה לִיהוֹשָׁפָט מֶלֶךְ יְהוּדָה, וַיִּמְלֹךְ עַל־יִשְׂרָאֵל שְׁנָתָיִם.</b>
(נג) <b>וַיַּעַשׂ הָרַע בְּעֵינֵי ה', וַיֵּלֶךְ בְּדֶרֶךְ אָבִיו</b> אחאב <b>וּבְדֶרֶךְ אִמּוֹ</b> איזבל <b>וּבְדֶרֶךְ יָרָבְעָם בֶּן־נְבָט אֲשֶׁר הֶחֱטִיא אֶת־יִשְׂרָאֵל.</b> הוא המשיך בעבודה הזרה שבה נהגו הוריו וגם בפולחן העגלים של ירבעם.
(נד) <b>וַיַּעֲבֹד אֶת־הַבַּעַל וַיִּשְׁתַּחֲוֶה לוֹ, וַיַּכְעֵס אֶת־ה' אֱלֹהֵי יִשְׂרָאֵל כְּכֹל אֲשֶׁר־עָשָׂה אָבִיו.</b>
