<h1>ביאור שטיינזלץ על שמואל ב</h1>
<h2>פרק א</h2>
(א) <b>וַיְהִי אַחֲרֵי מוֹת שָׁאוּל, וְדָוִד שָׁב מֵהַכּוֹת אֶת הָעֲמָלֵק,</b> ומהחזרת השלל והשבויים שלקחו, <b>וַיֵּשֶׁב דָּוִד בְּצִקְלָג יָמִים שְׁנָיִם.</b>
(ב) <b>וַיְהִי בַּיוֹם הַשְּׁלִישִׁי, וְהִנֵּה אִישׁ בָּא מִן הַמַּחֲנֶה, מֵעִם שָׁאוּל, וּבְגָדָיו קְרֻעִים וַאֲדָמָה עַל רֹאשׁוֹ,</b> סימני אבל. <b>וַיְהִי בְּבֹאוֹ אֶל דָּוִד, וַיִּפֹּל אַרְצָה</b> לפני דוד המושל <b>וַיִּשְׁתָּחוּ.</b>
(ג) <b>וַיֹּאמֶר לוֹ דָּוִד: אֵי מִזֶּה תָּבוֹא</b>?<b>וַיֹּאמֶר אֵלָיו: מִמַּחֲנֵה יִשְׂרָאֵל נִמְלָטְתִּי.</b>
(ד) <b>וַיֹּאמֶר אֵלָיו דָּוִד: מֶה הָיָה הַדָּבָר</b> שאירע שם? <b>הַגֶּד נָא לִי.</b> תאר לי את פרטי המלחמה. <b>וַיֹּאמֶר: אֲשֶׁר נָס הָעָם מִן הַמִּלְחָמָה, וְגַם הַרְבֵּה נָפַל מִן הָעָם וַיָּמֻתוּ, וְגַם שָׁאוּל וִיהוֹנָתָן בְּנוֹ מֵתוּ.</b>
(ה) <b>וַיֹּאמֶר דָּוִד אֶל הַנַּעַר</b>, האיש הצעיר <b>הַמַּגִּיד</b>, המתאר <b>לוֹ: אֵיךְ יָדַעְתָּ כִּי מֵת שָׁאוּל וִיהוֹנָתָן בְּנוֹ</b>? שהרי לפי דבריך, הייתה מנוסה ולא נסיגה מסודרת.
(ו) <b>וַיֹּאמֶר הַנַּעַר הַמַּגִּיד לוֹ: נִקְרֹא נִקְרֵיתִי</b>, הזדמנתי במקרה, לא כחייל, <b>בְּהַר הַגִּלְבֹּעַ, וְהִנֵּה שָׁאוּל</b>, שעמד בקושי, <b>נִשְׁעָן עַל חֲנִיתוֹ</b> הצמודה אליו תמיד, <b>וְהִנֵּה הָרֶכֶב</b> הפלשתי <b>וּבַעֲלֵי הַפָּרָשִׁים הִדְבִּקֻהוּ.</b> אם הדבר אירע בהר הגלבוע, לא הייתה לרכב אפשרות לעלות הרבה. מכל מקום שאול ראה שהרכב והפרשים התקרבו אליו.
(ז) <b>וַיִּפֶן אַחֲרָיו</b>, שאול הסתובב <b>וַיִּרְאֵנִי. וַיִּקְרָא אֵלָי, וָאֹמַר: "הִנֵּנִי".</b>
(ח) <b>וַיֹּאמֶר לִי: "מִי אָתָּה</b>?<b>" וָאֹמַר אֵלָיו: "עֲמָלֵקִי אָנֹכִי</b>, אינני מאנשיך. רק נקלעתי לכאן<b>"</b>. אף על פי ששאול נלחם בעמלק, הוא לא השמיד את העם כולו. העמלקים נזכרים גם בפשיטתם על צקלג וגם במקרים נוספים, אלא ששאול שבר את כוחם ושלטונם.
(ט) <b>וַיֹּאמֶר אֵלַי: "עֲמָד נָא עָלַי וּמֹתְתֵנִי,</b> קום והרוג אותי סופית, כדי שלא אצטרך לסבול עוד בגסיסתי, <b>כִּי אֲחָזַנִי הַשָּׁבָץ,</b> מעין שיתוק, <b>כִּי כָל עוֹד</b>, עדיין <b>נַפְשִׁי בִּי".</b> שאול נפצע קשה מאוד, כי נוסף על הקרב וחציהם של הפלשתים הוא גם ניסה להתאבד, אך לא הצליח.
(י) <b>וָאֶעֱמֹד עָלָיו וַאֲמֹתְתֵהוּ</b> כבקשתו, <b>כִּי יָדַעְתִּי כִּי לֹא יִחְיֶה אַחֲרֵי נִפְלוֹ.</b> המגיד מצטדק ואומר ששאול עמד למות בין כה וכה, וביקש המתת חסד. <b>וָאֶקַּח</b> את <b>הַנֵּזֶר</b> רצועת הזהב המקושטת המסמנת מלכות <b>אֲשֶׁר עַל רֹאשׁוֹ וְ</b>את ה<b>אֶצְעָדָה</b>, תכשיט יקר <b>אֲשֶׁר עַל זְרֹעוֹ, וָאֲבִיאֵם אֶל אֲדֹנִי הֵנָּה.</b> כיוון ששאול רדף את דוד, חשב העמלקי שכדאי לו לספר את סיפורו דווקא לדוד. הוא שיער שבהביאו את הנזר והאצעדה של שאול אל דוד, יזכה בשכר על מעשיו.
(יא) <b>וַיַּחֲזֵק דָּוִד בִּבְגָדָיו וַיִּקְרָעֵם</b> לאות אבל על המלך ועל התבוסה, <b>וְגַם כָּל הָאֲנָשִׁים אֲשֶׁר אִתּוֹ</b> קרעו את בגדיהם.
(יב) <b>וַיִּסְפְּדוּ וַיִּבְכּוּ וַיָּצֻמוּ עַד הָעָרֶב עַל שָׁאוּל וְעַל יְהוֹנָתָן בְּנוֹ וְעַל עַם ה'</b> – <b>וְעַל</b>, על <b>בֵּית יִשְׂרָאֵל כִּי נָפְלוּ בֶּחָרֶב.</b>
(יג) <b>וַיֹּאמֶר דָּוִד אֶל הַנַּעַר הַמַּגִּיד לוֹ: אֵי מִזֶּה אָתָּה</b>? ייתכן שקודם שם לב רק לעיקרו של הסיפור, ולא שמע את כל הפרטים. <b>וַיֹּאמֶר: בֶּן אִישׁ גֵּר עֲמָלֵקִי</b>, גר שנכנס לקהל ישראל, או: מתגורר בארץ אחרת <b>אָנֹכִי.</b>
(יד) <b>וַיֹּאמֶר אֵלָיו דָּוִד: אֵיךְ לֹא יָרֵאתָ לִשְׁלֹחַ יָדְךָ לְשַׁחֵת אֶת מְשִׁיחַ ה'</b>?! איך העזת להרוג אותו? בעיני דוד אסור לאיש לפגוע במי שה' ציווה למשחו למלך.
(טו) <b>וַיִּקְרָא דָוִד לְאַחַד מֵהַנְּעָרִים, וַיֹּאמֶר: גַּשׁ פְּגַע בּוֹ. וַיַּכֵּהוּ וַיָּמֹת.</b> הוא לא קיבל שכר על בשורתו, ולא זו בלבד, הוא אף הוצא להורג.
(טז) <b>וַיֹּאמֶר אֵלָיו דָּוִד: דָּמְךָ עַל רֹאשֶׁךָ.</b> אתה הגורם למותך. <b>כִּי פִיךָ עָנָה בְךָ לֵאמֹר: "אָנֹכִי מֹתַתִּי אֶת מְשִׁיחַ ה'".</b> אתה הודית שעשית זאת, ולכן עונשך מוות.ֹתַתִּי אֶת מְשִׁיחַ ה'".
(יז) <b>וַיְקֹנֵן דָּוִד אֶת הַקִּינָה הַזֹּאת עַל שָׁאוּל וְעַל יְהוֹנָתָן בְּנוֹ.</b>
(יח) הקדמה: <b>וַיֹּאמֶר:</b> הקינה הזו, שתוזכר בה שוב ושוב גבורת הנופלים, היא משירי המלחמה המתייחסים לניצחונות ומפלות, שמטרתם <b>לְלַמֵּד</b> את <b>בְּנֵי יְהוּדָה קָשֶׁת,</b> לעודד ולהכין את הלוחמים לקרב. <b>הִנֵּה כְתוּבָה עַל סֵפֶר הַיָּשָׁר.</b> ייתכן שזהו ספר שבו קובצו השירים הלאומיים.
(יט) גוף הקינה פותח בעניין הכללי – נפילת גיבורי ישראל במלחמה: <b>הַצְּבִי</b>, הפאר שב<b>יִשְׂרָאֵל,</b> היפים והטובים שבאומה, <b>עַל בָּמוֹתֶיךָ</b>, הרֶיך מוטל <b>חָלָל. אֵיךְ נָפְלוּ גִבּוֹרִים</b>?!
(כ) <b>אַל תַּגִּידוּ</b> את שאירע, <b>בְגַת, אַל תְּבַשְּׂרוּ בְּחוּצֹת אַשְׁקְלוֹן, פֶּן תִּשְׂמַחְנָה</b> במפלתנו <b>בְּנוֹת פְּלִשְׁתִּים, פֶּן תַּעֲלֹזְנָה בְּנוֹת הָעֲרֵלִים.</b> הסיפור בוודאי כבר נודע בגת ובאשקלון, הערים המרכזיות של הפלשתים. אין זו אלא דרך שירית לבטא את גודל השבר – נוסף על עצם האסון אנחנו סובלים גם משמחת אויבינו במפלתנו.
(כא) <b>הָרֵי בַגִּלְבֹּעַ</b>! אף זו פנייה רטורית. דוד קורא אל ההרים שעליהם התרחש הקרב: <b>אַל</b> ירד <b>טַל וְאַל</b> ירד <b>מָטָר עֲלֵיכֶם</b>, <b>ו</b>לא יצמחו עליכם <b>שְׂדֵי תְרוּמֹת,</b> שדות פוריים שמרימים מהם תרומה. הגלבוע הוא אחד הרכסים שהם שלוחה של הרי השומרון. המערכה לא נשארה בעמק יזרעאל בלבד, אלא התפשטה להרי הגלבוע, שוליו ההרריים של העמק. <b>כִּי שָׁם נִגְעַל</b>, הוכתם בדם <b>מָגֵן</b> ה<b>גִּבּוֹרִים, מָגֵן שָׁאוּל</b> מוטל <b>בְּלִי מָשִׁיחַ בַּשָּׁמֶן,</b> שבור ועזוב. ייתכן שהמגן היה עשוי עור, והמשיחה בשמן נועדה לתחזק אותו. ועוד, מגן שאינו משוח הוא דימוי למגן שהחצים לא הוחלקו מעליו אלא חדרו אל תוכו. וגם: מגנו של שאול נותר בלא בעליו, שאול שנמשח בשמן.
(כב) <b>מִדַּם חֲלָלִים, מֵחֵלֶב</b>, משומן של <b>גִּבּוֹרִים, קֶשֶׁת יְהוֹנָתָן לֹא נָשׂוֹג,</b> נסוג, נרתע <b>אָחוֹר, וְחֶרֶב שָׁאוּל לֹא תָשׁוּב</b>, לא שבה מעולם <b>רֵיקָם,</b> שהרי תמיד הפילו חללים והצליחו עד שהכריעו את יריביהם.
(כג) אין זו קינה הנאמרת מפי משורר זר המעריך את האנשים ממרחק הדורות, אלא קינתו של מי שהכיר אותם מקרוב. <b>שָׁאוּל וִיהוֹנָתָן הַנֶּאֱהָבִים וְהַנְּעִימִם בְּחַיֵּיהֶם.</b> למרות שהיחסים ביניהם היו מורכבים – בעיקר בגלל דוד – יהונתן לא היה רק יורשו של שאול, אלא גם בנו האהוב, שהיה צמוד אליו תמיד ושימש שר הצבא שלו. <b>וּבְמוֹתָם לֹא נִפְרָדוּ,</b> שכן שניהם נהרגו באותו קרב. יותר <b>מִנְּשָׁרִים קַלּוּ,</b> היו קלים לוחמים אלה, יותר <b>מֵאֲרָיוֹת גָּבֵרוּ,</b> היו גיבורים.
(כד) <b>בְּנוֹת יִשְׂרָאֵל, אֶל</b>, על <b>שָׁאוּל בְּכֶינָה.</b> כמו השמחה בניצחון, אף הבכייה על גיבורי המלחמה מיוחסת לנשים, שאף על פי שלא השתתפו במלחמה, עליהן לבכות לשאול, <b>הַמַּלְבִּשְׁכֶם שָׁנִי</b>, בגדים צבועים <b>עִם עֲדָנִים,</b> תפנוקים, <b>הַמַּעֲלֶה עֲדִי</b>, תכשיט <b>זָהָב עַל לְבוּשְׁכֶן.</b> אין בקינה הזו זכר לחסרונותיו של שאול ולמצבי הנפש המורכבים שלו. הוא מצטייר כאן כמלך גדול שדאג לטובת העם וכמי שרומם את הכלכלה הלאומית ודאג לרווחתו של כל אדם מישראל.
(כה) <b>אֵיךְ נָפְלוּ גִבֹּרִים בְּתוֹךְ הַמִּלְחָמָה,</b> ובפרט איך נפלת, <b>יְהוֹנָתָן, עַל בָּמוֹתֶיךָ</b>, בשדה הקרב על ההר <b>חָלָל</b>?!
(כו) <b>צַר לִי עָלֶיךָ, אָחִי יְהוֹנָתָן, נָעַמְתָּ לִּי מְאֹד. נִפְלְאַתָה אַהֲבָתְךָ לִי,</b> האהבה שאהבת אותי הייתה חזקה ורגשית הרבה יותר <b>מֵאַהֲבַת נָשִׁים.</b>
(כז) <b>אֵיךְ נָפְלוּ גִבּוֹרִים, וַיֹּאבְדוּ כְּלֵי מִלְחָמָה</b>, גיבורי ישראל שאבדו?!ְלוּ גִבּוֹרִים, וַיֹּאבְדוּ כְּלֵי מִלְחָמָה
<h2>פרק ב</h2>
(א) המלחמה עם פלשתים נסתיימה במנוסה מפוזרת של אנשי ישראל, ולכן תוצאותיה לא היו ברורות. הפלשתים ניצחו והשיבו לעצמם את השליטה באזורים נרחבים בארץ. לא מיד התברר גורלם של שאול ובניו ומצב הממלכה. <b>וַיְהִי אַחֲרֵי כֵן</b>, כאשר המצב החדש לא היה בהיר לדוד – <b>וַיִּשְׁאַל דָּוִד</b>, שישב אז בצקלג – שאמנם נמנתה ברשימת ערי נחלת שמעון, אלא שכפי הנראה הייתה כבושה בידי הפלשתים שנים רבות – <b>בַּה' לֵאמֹר: הַאֶעֱלֶה בְּאַחַת עָרֵי יְהוּדָה</b>? האם עלי לחזור לארץ יהודה? מסגנון השאלות הממוקדות וקיצור התשובות ניתן להסיק ששאל באורים ובתומים. <b>וַיֹּאמֶר ה' אֵלָיו: עֲלֵה. וַיֹּאמֶר דָּוִד: אָנָה,</b> לאן <b>אֶעֱלֶה</b>?<b>וַיֹּאמֶר</b> ה'<b>: חֶבְרֹנָה.</b> חברון הייתה העיר הראשית של שבט יהודה, אולי בירתו. עיר זו נודעה עוד מימי האבות. יש משמעות בחזרתו של דוד דווקא אל העיר החשובה ביותר בארץ יהודה.
(ב) <b>וַיַּעַל</b> ל<b>שָׁם דָּוִד וְגַם שְׁתֵּי נָשָׁיו</b> – <b>אֲחִינֹעַם הַיִּזְרְעֵלִית וַאֲבִיגַיִל אֵשֶׁת נָבָל הַכַּרְמְלִי.</b>
(ג) <b>ו</b>את כשש מאות <b>אֲנָשָׁיו אֲשֶׁר עִמּוֹ</b>, ששימשו בגדוד הצבא הפעיל שלו, <b>הֶעֱלָה דָוִד</b> כל <b>אִישׁ וּבֵיתוֹ,</b> עם משפחתו. <b>וַיֵּשְׁבוּ בְּעָרֵי חֶבְרוֹן.</b> חברון הייתה במקורה נחלת כלב. בה ישבו הלויים, והיא שימשה גם כעיר מקלט. נראה שבעיר עצמה לא הייתה התיישבות גדולה, אבל סביבה היו מקומות יישוב קטנים – 'בנות' העיר – ובהם ישבו אנשי דוד.
(ד) כאשר הגיע דוד לחברון – <b>וַיָּבֹאוּ אַנְשֵׁי</b> שבט <b>יְהוּדָה, וַיִּמְשְׁחוּ שָׁם אֶת דָּוִד לְמֶלֶךְ עַל בֵּית יְהוּדָה.</b> הם לא יכלו לעשות זאת בשם העם כולו, אבל החליטו להמליך עליהם את דוד, בן שבטם. בידו מינוי משמואל הנביא וכן הכוח הצבאי המאורגן העיקרי שנשאר בארץ. לכן, לא מצאו אדם ראוי ממנו לתפקיד זה. בזמן שדוד ניסה לכונן מלוכה בחברון, התחילו להגיע אליו השמועות מהנעשה בזירה הכללית: <b>וַיַּגִּדוּ לְדָוִד לֵאמֹר</b> על <b>אַנְשֵׁי יָבֵישׁ גִּלְעָד אֲשֶׁר</b> לקחו את גוויותיהם של שאול ובניו התלויות בחומת בית שן, ו<b>קָבְרוּ</b> בכבוד <b>אֶת שָׁאוּל.</b> <b></b>
(ה) וַיִּשְׁלַח דָּוִד מַלְאָכִים, שליחים <b>אֶל אַנְשֵׁי יָבֵישׁ גִּלְעָד, וַיֹּאמֶר אֲלֵיהֶם: בְּרֻכִים אַתֶּם לַה' אֲשֶׁר עֲשִׂיתֶם הַחֶסֶד הַזֶּה עִם אֲדֹנֵיכֶם, עִם שָׁאוּל, וַתִּקְבְּרוּ אֹתוֹ.</b> דוד החל לשאת בתפקיד המלך ושלח להם תודה רשמית, ממלכתית, מלבד הקשר המשפחתי עם שאול שיכול היה עדיין לטעון לו.
(ו) <b>וְעַתָּה יַעַשׂ</b>, יעשה <b>ה' עִמָּכֶם חֶסֶד וֶאֱמֶת</b> על מה שעשיתם, <b>וְגַם אָנֹכִי אֶעֱשֶׂה אִתְּכֶם</b>, אעניק לכם גמול <b>הַטּוֹבָה הַזֹּאת</b> על <b>אֲשֶׁר עֲשִׂיתֶם הַדָּבָר הַזֶּה.</b> אולי הבטיח להם הגנה מפני פעולת תגמול פלשתית, שיראו ממנה.
(ז) <b>וְעַתָּה תֶּחֱזַקְנָה יְדֵיכֶם</b>, התחזקו <b>וִהְיוּ לִבְנֵי חַיִל, כִּי מֵת אֲדֹנֵיכֶם,</b> שהייתם גם אתם קשורים אליו, <b>שָׁאוּל.</b> ודוד הוסיף: <b>וְגַם אֹתִי מָשְׁחוּ בֵית יְהוּדָה לְמֶלֶךְ עֲלֵיהֶם.</b> אני אומר לכם זאת מתוקף סמכותי – אמנם אינני מלך כל ישראל, אלא מלך יהודה בלבד.
(ח) <b>ו</b>בינתיים <b>אַבְנֵר בֶּן נֵר</b>, שהיה <b>שַׂר צָבָא אֲשֶׁר לְשָׁאוּל</b> וגם בן דודו, <b>לָקַח אֶת אִישׁ בֹּשֶׁת בֶּן שָׁאוּל,</b> שלא נהרג במלחמה ואולי לא יצא אליה, <b>וַיַּעֲבִרֵהוּ</b> מנחלת בנימין, שהייתה סמוכה אל הפלשתים, לעיר <b>מַחֲנָיִם</b> שמעבר לירדן. שם היה יכול לשבת בבטחה יחסית. יש לציין שמאז פרשת פילגש בגבעה היו קשרי משפחה בין בני שבט בנימין לבין אנשי אזור הגלעד.
(ט) <b>וַיַּמְלִכֵהוּ</b> קודם כול <b>אֶל</b>, על <b>הַגִּלְעָד</b> שבו נמצאת מחניִם, <b>וְאֶל הָאֲשׁוּרִי</b>, על שבט אשר <b>וְאֶל יִזְרְעֶאל</b> שבמנשה <b>וְעַל אֶפְרַיִם וְעַל בִּנְיָמִן וְעַל יִשְׂרָאֵל כֻּלֹּה,</b> כולו. אבנר ראה בו את היורש הראוי למלוכה, וכך ניסה לקומם את מלכות שאול. איש-בשת בן שאול לא היה אמור לרשת את אביו, ומן ההמשך עולה שגם לא היה אדם גדול כשלעצמו. אבנר הוכרח לפעול לאט, כי העם היה שבור ומובס מהמלחמה, ולכן הממלכה שהחלה לקום בעבר הירדן המזרחי התארגנה והתרחבה בהדרגה.
(י) <b>בֶּן אַרְבָּעִים שָׁנָה</b> היה <b>אִישׁ בֹּשֶׁת בֶּן שָׁאוּל בְּמָלְכוֹ עַל יִשְׂרָאֵל, וּשְׁתַּיִם שָׁנִים מָלָךְ, אַךְ בֵּית יְהוּדָה הָיוּ אַחֲרֵי דָוִד,</b> ולא קיבלו את איש-בשת עליהם, אלא נשארו יחידה נבדלת לעצמה. במשך דורות קודם ההתחלקות הפורמלית של הממלכות, כאשר ישראל עדיין היו אומה של שבטים בודדים, היה שבט יהודה קבוצה עצמאית.
(יא) <b>וַיְהִי מִסְפַּר הַיָּמִים אֲשֶׁר הָיָה דָוִד מֶלֶךְ בְּחֶבְרוֹן עַל בֵּית יְהוּדָה שֶׁבַע שָׁנִים וְשִׁשָּׁה חֳדָשִׁים.</b> נראה שדוד התחיל למלוך בחברון עוד קודם שהומלך איש-בשת.
(יב) בין שתי הממלכות המתהוות לא שררה ידידות, אבל גם לא הייתה ביניהן מלחמה. שני הצדדים גיששו וניסו לברר כיצד להתארגן הלאה. וכך – <b>וַיֵּצֵא אַבְנֵר בֶּן נֵר וְעַבְדֵי אִישׁ בֹּשֶׁת בֶּן שָׁאוּל מִמַּחֲנַיִם גִּבְעוֹנָה.</b> אנשי איש-בשת ביקשו לספח תחת מרותו את אזור גבעון, שהיה שייך לנחלת בנימין, בעת שדוד מלך ביהודה.
(יג) <b>וְיוֹאָב בֶּן צְרוּיָה</b>, מפקד צבא דוד, <b>וְעַבְדֵי דָוִד יָצְאוּ</b> גם הם לאזור <b>וַיִּפְגְּשׁוּם עַל בְּרֵכַת גִּבְעוֹן יַחְדָּו. וַיֵּשְׁבוּ אֵלֶּה עַל הַבְּרֵכָה מִ</b>צד <b>זֶּה, וְאֵלֶּה עַל הַבְּרֵכָה</b> – <b>מִ</b>צד <b>זֶּה.</b> לעת עתה נזהרו שני המחנות מעימות. הם התמקמו משני צדיה של הברֵכה הגדולה בלי לבוא לידי מגע.
(יד) <b>וַיֹּאמֶר אַבְנֵר אֶל יוֹאָב: יָקוּמוּ נָא הַנְּעָרִים וִישַׂחֲקוּ לְפָנֵינוּ,</b> יערכו קרב לשם תחרות ושעשוע. <b>וַיֹּאמֶר יוֹאָב: יָקֻמוּ.</b>
(טו) <b>וַיָּקֻמוּ וַיַּעַבְרוּ בְמִסְפָּר שְׁנֵים עָשָׂר לְבִנְיָמִן וּלְאִישׁ בֹּשֶׁת בֶּן שָׁאוּל, וּשְׁנֵים עָשָׂר מֵעַבְדֵי דָוִד.</b> ייתכן שהאתגר התחיל כמשחק וכקרב ראווה כמו קרבות סיף ספורטיביים, אבל העימות היה טעון, והרוחות התלהטו.
(טז) <b>וַיַּחֲזִקוּ אִישׁ בְּרֹאשׁ רֵעֵהוּ, וְחַרְבּוֹ</b> תקע <b>בְּצַד רֵעֵהוּ.</b> מתוך איבה דקרו למוות זה את זה, <b>וַיִּפְּלוּ</b> חללים <b>יַחְדָּו. וַיִּקְרָא לַמָּקוֹם הַהוּא חֶלְקַת הַצֻּרִים</b>, החזקים, החרבות, או: הסלעים המחודדים <b>אֲשֶׁר בְּגִבְעוֹן.</b>
(יז) כיוון ששני הצדדים איבדו אנשים, התפתחה מלחמה של ממש בין אנשי אבנר ואנשיו של יואב. <b>וַתְּהִי הַמִּלְחָמָה קָשָׁה עַד מְאֹד בַּיּוֹם הַהוּא, וַיִּנָּגֶף אַבְנֵר וְאַנְשֵׁי יִשְׂרָאֵל לִפְנֵי עַבְדֵי דָוִד,</b> שאולי היו מרובים יותר, וייתכן שהיו אנשי מלחמה מנוסים יותר מחייליו של אבנר. הואיל ומפלת ישראל בידי הפלשתים פגעה במידה רבה בצבאו של שאול, נאלץ אבנר לגייס מחדש צבא טירונים.
(יח) <b>וַיִּהְיוּ שָׁם</b> בין עבדי דוד <b>שְׁלֹשָׁה בְּנֵי צְרוּיָה</b> אחות דוד, שהייתה כנראה מבוגרת ממנו – <b>יוֹאָב וַאֲבִישַׁי וַעֲשָׂהאֵל. וַעֲשָׂהאֵל קַל בְּרַגְלָיו כְּאַחַד הַצְּבָיִם אֲשֶׁר בַּשָּׂדֶה.</b>
(יט) כיוון שכך – <b>וַיִּרְדֹּף עֲשָׂהאֵל אַחֲרֵי אַבְנֵר,</b> שר הצבא, <b>וְלֹא נָטָה לָלֶכֶת עַל הַיָּמִין וְעַל הַשְּׁמֹאול מֵאַחֲרֵי אַבְנֵר.</b>
(כ) <b>וַיִּפֶן אַבְנֵר אַחֲרָיו,</b> אחורנית בעודו רץ, <b>וַיֹּאמֶר: הַאַתָּה זֶה עֲשָׂהאֵל</b>?<b>וַיֹּאמֶר: אָנֹכִי.</b>
(כא) <b>וַיֹּאמֶר לוֹ אַבְנֵר:</b> אם אתה רוצה להשיג הישג כלשהו במלחמה או להיראות מנצח, <b>נְטֵה לְךָ עַל יְמִינְךָ אוֹ עַל שְׂמֹאלֶךָ, וֶאֱחֹז</b>, ותפוס <b>לְךָ אֶחָד מֵהַנְּעָרִים, וְקַח לְךָ אֶת חֲלִצָתוֹ.</b> מְצא לך אדם אחר שתוכל לקחת ממנו את חליפת הבגדים שלו – כפי שנהגו לעשות למנוצחים, והרפה ממני. <b>וְלֹא אָבָה</b>, רצה <b>עֲשָׂהאֵל לָסוּר מֵאַחֲרָיו.</b>
(כב) <b>וַיֹּסֶף עוֹד אַבְנֵר לֵאמֹר אֶל עֲשָׂהאֵל: סוּר לְךָ מֵאַחֲרָי. לָמָּה אַכֶּכָּה אַרְצָה</b>?! ההתגוננות מפניך תאלץ אותי להרוג אותך, <b>וְאֵיךְ אֶשָּׂא פָנַי אֶל יוֹאָב אָחִיךָ</b>? למרות שאבנר ויואב לא היו ידידים, הם היו קשורים זה לזה בתור שרי הצבאות, ואבנר לא היה מעוניין להעכיר את מערכת היחסים.
(כג) <b>וַיְמָאֵן</b> עשהאל <b>לָסוּר, וַיַּכֵּהוּ אַבְנֵר בְּאַחֲרֵי</b>, בצד קת <b>הַחֲנִית אֶל הַחֹמֶשׁ,</b> האזור שמתחת לצלעות שבו שוכן הכבד. אבנר היה איש מלחמה מיומן, ובמקום לפנות אחורה להילחם, הוא הפתיע את עשהאל כשהשתמש בחנית בצורה יוצאת דופן, ופגע בגופו במקום רך ורגיש. <b>וַתֵּצֵא הַחֲנִית מֵאַחֲרָיו</b> – מאחורי גופו של עשהאל, הן בשל עצמת המכה הן בגלל ריצתו המהירה של עשהאל. <b>וַיִּפָּל שָׁם וַיָּמָת תַּחְתָּיו</b>, במקומו. <b>וַיְהִי כָּל הַבָּא</b> מאנשי דוד הרצים <b>אֶל הַמָּקוֹם אֲשֶׁר נָפַל שָׁם עֲשָׂהאֵל וַיָּמֹת</b> – <b>וַיַּעֲמֹדוּ,</b> עצרו ממבוכה ותדהמה, שהרי עשהאל היה קרוב משפחתו של דוד וכנראה – ממפקדי צבאו.
(כד) <b>וַיִּרְדְּפוּ יוֹאָב וַאֲבִישַׁי</b> אחֵי ההרוג <b>אַחֲרֵי אַבְנֵר,</b> כשפנה לחזור לכיוון בסיסו שבעבר הירדן. <b>וְהַשֶּׁמֶשׁ בָּאָה,</b> שקעה, <b>וְהֵמָּה בָּאוּ עַד גִּבְעַת אַמָּה אֲשֶׁר עַל פְּנֵי גִיחַ, דֶּרֶךְ מִדְבַּר גִּבְעוֹן</b>, שבין גבעון למדבר יהודה.
(כה) <b>וַיִּתְקַבְּצוּ בְנֵי בִנְיָמִן</b> שברחו קודם, <b>אַחֲרֵי אַבְנֵר, וַיִּהְיוּ לַאֲגֻדָּה אֶחָת, וַיַּעַמְדוּ עַל רֹאשׁ גִּבְעָה אֶחָת.</b>
(כו) <b>וַיִּקְרָא אַבְנֵר אֶל יוֹאָב וַיֹּאמֶר: הֲלָנֶצַח תֹּאכַל חֶרֶב</b>?! האם נמשיך כך להרוג זה את זה תמיד?! <b>הֲלוֹא יָדַעְתָּה כִּי מָרָה תִהְיֶה</b> המלחמה <b>בָּאַחֲרוֹנָה,</b> בסופו של דבר, <b>וְעַד מָתַי לֹא תֹאמַר לָעָם לָשׁוּב מֵאַחֲרֵי אֲחֵיהֶם</b>?! הורה לאנשיך לחזור ולחדול מן המרדף אחרינו. אין לכם כל סיבה להילחם באנשי איש-בשת ובבני בנימין.
(כז) <b>וַיֹּאמֶר יוֹאָב:</b> אתה אשם במה שקרה. <b>חַי הָאֱלֹהִים</b>! <b>כִּי לוּלֵא דִּבַּרְתָּ</b> לערוך קרב ראווה, <b>כִּי אָז מֵהַבֹּקֶר נַעֲלָה הָעָם אִישׁ מֵאַחֲרֵי אָחִיו.</b> היינו נפרדים בשלום, גם אם לא כידידים.
(כח) <b>וַיִּתְקַע יוֹאָב בַּשּׁוֹפָר</b> להכרזה על הפסקת הקרב או נסיגה. <b>וַיַּעַמְדוּ כָּל הָעָם וְלֹא יִרְדְּפוּ עוֹד אַחֲרֵי יִשְׂרָאֵל. וְלֹא יָסְפוּ,</b> הוסיפו <b>עוֹד לְהִלָּחֵם.</b>
(כט) <b>וְאַבְנֵר וַאֲנָשָׁיו</b> הנותרים <b>הָלְכוּ בָּעֲרָבָה כֹּל הַלַּיְלָה הַהוּא, וַיַּעַבְרוּ אֶת הַיַּרְדֵּן וַיֵּלְכוּ כָּל הַבִּתְרוֹן,</b> גיא המבתר את פני השטח, בעבר הירדן המזרחי בדרך למחניִם, <b>וַיָּבֹאוּ</b> חזרה לבסיסם ב<b>מַחֲנָיִם.</b> נראה שהניסיון להכניס את גבעון שבבנימין תחת מרותו של איש-בשת נכשל. אנשי דוד, ששלטו ביהודה, הדפו את אנשי אבנר אל מעבר לירדן.
(ל) <b>וְיוֹאָב שָׁב מֵאַחֲרֵי אַבְנֵר וַיִּקְבֹּץ אֶת כָּל הָעָם, וַיִּפָּקְדוּ</b>, חסרו <b>מֵעַבְדֵי דָוִד תִּשְׁעָה עָשָׂר אִישׁ</b>, שנהרגו בקרב <b>וַעֲשָׂהאֵל,</b> שנזכר בפני עצמו בגלל חשיבותו.
(לא) <b>וְעַבְדֵי דָוִד הִכּוּ מִבִּנְיָמִן וּבְאַנְשֵׁי אַבְנֵר</b> מכה ניצחת – <b>שְׁלֹשׁ מֵאוֹת וְשִׁשִּׁים אִישׁ מֵתוּ</b> מהם.
(לב) <b>וַיִּשְׂאוּ אֶת עֲשָׂהאֵל וַיִּקְבְּרֻהוּ</b> באופן מכובד <b>בְּקֶבֶר אָבִיו אֲשֶׁר</b> ב<b>בֵּית לָחֶם. וַיֵּלְכוּ כָל הַלַּיְלָה יוֹאָב וַאֲנָשָׁיו, וַיֵּאֹר לָהֶם</b> הבוקר <b>בְּחֶבְרוֹן,</b> בסיסם.
<h2>פרק ג</h2>
(א) העימות בין אנשי דוד ואנשי איש-בשת לא היה נקודתי בלבד. האירוע שפרץ ליד הברכה בגבעון, הסתיים בהפרדת כוחות, אך העוינות והיריבות התמשכו הלאה. <b>וַתְּהִי הַמִּלְחָמָה אֲרֻכָּה בֵּין בֵּית שָׁאוּל וּבֵין בֵּית דָּוִד. וְדָוִד הֹלֵךְ וְחָזֵק, וּבֵית שָׁאוּל הֹלְכִים וְדַלִּים,</b> נחלשים. איש-בשת כנראה לא היה מנהיג ממשי, ואנשיו לא היו להוטים להילחם בעבורו.
(ב) <b>וַיִּוָּלְדוּ לְדָוִד בָּנִים בְּחֶבְרוֹן, וַיְהִי בְכוֹרוֹ אַמְנוֹן</b> שנולד <b>לַאֲחִינֹעַם הַיִּזְרְעֵאלִת.</b>
(ג) <b>וּמִשְׁנֵהוּ</b>, הבן השני <b>כִלְאָב</b> – <b>לַאֲבִיגַיִל אֵשֶׁת נָבָל הַכַּרְמְלִי, וְהַשְּׁלִשִׁי</b> היה <b>אַבְשָׁלוֹם בֶּן מַעֲכָה בַּת תַּלְמַי מֶלֶךְ גְּשׁוּר,</b> ממלכה קטנה שאולי עמדה בקשרי ידידות עם דוד, או שלחמה בדוד, ובת המלך הייתה מן השבויים. מן ההמשך עולה שאולי העובדה שאבשלום היה נכדו של מלך גשור, העניקה לו מעמד מיוחד בממלכה.
(ד) <b>וְהָרְבִיעִי</b> – <b>אֲדֹנִיָּה בֶן חַגִּית, וְהַחֲמִישִׁי</b> – <b>שְׁפַטְיָה בֶן אֲבִיטָל,</b>
(ה) <b>וְהַשִּׁשִּׁי</b> – <b>יִתְרְעָם</b> שנולד <b>לְעֶגְלָה,</b> אף היא <b>אֵשֶׁת דָּוִד. אֵלֶּה יֻלְּדוּ לְדָוִד בְּחֶבְרוֹן</b>. מלבד הבנים שייוולדו לו מנשים נוספות לאחר שעבר לירושלים.
(ו) <b>וַיְהִי בִּהְיוֹת הַמִּלְחָמָה בֵּין בֵּית שָׁאוּל וּבֵין בֵּית דָּוִד, וְאַבְנֵר הָיָה מִתְחַזֵּק בְּבֵית שָׁאוּל.</b> אבנר לא היה רק שר הצבא אלא האיש החזק בממלכה ומי ששלט בה בפועל.
(ז) <b>וּלְשָׁאוּל</b> הייתה <b>פִּלֶגֶשׁ וּשְׁמָהּ רִצְפָּה בַת אַיָּה, וַיֹּאמֶר</b> איש-בשת <b>אֶל אַבְנֵר: מַדּוּעַ בָּאתָה</b>, באת <b>אֶל פִּילֶגֶשׁ אָבִי</b>? אמנם היא הייתה אז אלמנה ופנויה, אבל לקיחת מי שהייתה פילגשו של המלך רומזת ליומרה למלוך.
(ח) <b>וַיִּחַר לְאַבְנֵר מְאֹד עַל דִּבְרֵי</b> התוכחה של <b>אִישׁ בֹּשֶׁת,</b> שהיה צעיר ממנו בהרבה, <b>וַיֹּאמֶר: הֲרֹאשׁ כֶּלֶב</b>, האם מנהיג כלבים <b>אָנֹכִי אֲשֶׁר לִיהוּדָה</b>, השבט שאתה עוין לו?! <b>הַיּוֹם אֶעֱשֶׂה</b>, עדיין אני עושה <b>חֶסֶד עִם בֵּית שָׁאוּל אָבִיךָ, אֶל אֶחָיו וְאֶל מֵרֵעֵהוּ,</b> רעיו, <b>וְלֹא הִמְצִיתִךָ</b>, הסגרתי אותך <b>בְּיַד דָּוִד,</b> למרות שבידי הכוח, ולדוד מגיע השלטון. <b>וַתִּפְקֹד עָלַי</b>, ואתה עוד מתלונן ומאשים אותי ב<b>עֲוֹן הָאִשָּׁה הַיּוֹם</b>?!
(ט) <b>כֹּה יַעֲשֶׂה אֱלֹהִים לְאַבְנֵר וְכֹה יֹסִיף לוֹ</b>, אני נשבע <b>כִּי כַּאֲשֶׁר נִשְׁבַּע ה' לְדָוִד</b>, שהוא ימלוך – <b>כִּי כֵן אֶעֱשֶׂה</b>, אעזור <b>לּוֹ</b> בזה.
(י) <b>לְהַעֲבִיר הַמַּמְלָכָה מִבֵּית שָׁאוּל, וּלְהָקִים אֶת כִּסֵּא דָוִד עַל יִשְׂרָאֵל וְעַל יְהוּדָה, מִדָּן וְעַד בְּאֵר שָׁבַע.</b>
(יא) <b>וְלֹא יָכֹל עוֹד</b> איש-בשת <b>לְהָשִׁיב</b>, לענות <b>אֶת אַבְנֵר דָּבָר, מִיִּרְאָתוֹ אֹתוֹ.</b>
(יב) ואכן, אבנר פעל לקיים את שבועתו: <b>וַיִּשְׁלַח אַבְנֵר מַלְאָכִים</b>, שליחים <b>אֶל דָּוִד תַּחְתָּיו,</b> במקומו. הוא לא בא בעצמו אלא שלח שליחים לייצגו בפני דוד <b>לֵאמֹר: לְמִי</b> שייכת ה<b>אָרֶץ</b>, המלוכה? – לךָ, דוד. <b>לֵאמֹר: כָּרְתָה בְרִיתְךָ אִתִּי.</b> הבה נכרות ברית בינינו, <b>וְהִנֵּה יָדִי עִמָּךְ</b>, אתמוך בך <b>לְהָסֵב אֵלֶיךָ אֶת כָּל יִשְׂרָאֵל.</b> מכאן ניכרים כוחו והשפעתו של אבנר בכל בית ישראל.
(יג) <b>וַיֹּאמֶר</b> דוד<b>: טוֹב. אֲנִי אֶכְרֹת אִתְּךָ בְּרִית, אַךְ דָּבָר אֶחָד אָנֹכִי שֹׁאֵל</b>, מבקש <b>מֵאִתְּךָ לֵאמֹר: לֹא תִרְאֶה אֶת פָּנַי כִּי אִם לִפְנֵי הֱבִיאֲךָ</b>, בהביאך, כהביאך <b>אֵת מִיכַל בַּת שָׁאוּל,</b> שהיא בעצם אשתי, <b>בְּבֹאֲךָ לִרְאוֹת אֶת פָּנָי.</b>
(יד) דוד רוצה לעשות זאת באופן רשמי ומסודר. <b>וַיִּשְׁלַח דָּוִד מַלְאָכִים אֶל אִישׁ בֹּשֶׁת בֶּן שָׁאוּל לֵאמֹר: תְּנָה אֶת אִשְׁתִּי, אֶת מִיכַל</b> אחותך, <b>אֲשֶׁר</b> כידוע לך, <b>אֵרַשְׂתִּי לִי בְּמֵאָה עָרְלוֹת פְּלִשְׁתִּים</b>. הידיעה שאבנר תומך בו אפשרה לו לדרוש את מיכל.
(טו) ואכן – <b>וַיִּשְׁלַח אִישׁ בֹּשֶׁת וַיִּקָּחֶהָ מֵעִם אִישׁ, מֵעִם פַּלְטִיאֵל בֶּן לָיִשׁ.</b>
(טז) <b>וַיֵּלֶךְ אִתָּהּ אִישָׁהּ, הָלוֹךְ וּבָכֹה אַחֲרֶיהָ, עַד</b> המקום במזרח הר הזיתים שנקרא <b>בַּחֻרִים,</b> שהרי היה קשור אליה. <b>וַיֹּאמֶר אֵלָיו אַבְנֵר: לֵךְ שׁוּב</b> לביתך. <b>וַיָּשֹׁב</b> פלטיאל, שהרי אימתו של אבנר הייתה מוטלת אף על אנשים נכבדים ממנו.
(יז) <b>וּדְבַר אַבְנֵר הָיָה עִם זִקְנֵי יִשְׂרָאֵל</b>. כפי שהבטיח, אבנר ערך תעמולת תמיכה בדוד, אַבְנֵר הָיָה עִם זִקְנֵי יִשְׂרָאֵל <b>לֵאמֹר: גַּם תְּמוֹל גַּם שִׁלְשֹׁם הֱיִיתֶם מְבַקְשִׁים אֶת דָּוִד לְמֶלֶךְ עֲלֵיכֶם.</b> מאז ומתמיד הערצתם את דוד. גם אם לא מרדתם בשאול ולא תמכתם בדוד במישרין, חשבתם שמוטב היה לוּ דוד הצעיר והמנצח היה מולך במקום שאול, שמצבי רוחו הפכפכים.
(יח) <b>וְעַתָּה עֲשׂוּ</b> כפי שרציתם, <b>כִּי ה' אָמַר אֶל דָּוִד לֵאמֹר: "בְּיַד דָּוִד עַבְדִּי הוֹשִׁיעַ,</b> אושיע <b>אֶת עַמִּי יִשְׂרָאֵל מִיַּד פְּלִשְׁתִּים וּמִיַּד כָּל אֹיְבֵיהֶם".</b>
(יט) <b>וַיְדַבֵּר גַּם אַבְנֵר בְּאָזְנֵי בִנְיָמִין</b>, שבוודאי העדיפו את בית שאול, בן שבטם. מכיוון שאבנר עצמו בא משבט בנימין, לתמיכתו בדוד משקל רב בעיני בני השבט. <b>וַיֵּלֶךְ גַּם אַבְנֵר לְדַבֵּר בְּאָזְנֵי דָוִד בְּחֶבְרוֹן אֵת כָּל אֲשֶׁר טוֹב בְּעֵינֵי יִשְׂרָאֵל וּבְעֵינֵי כָּל בֵּית בִּנְיָמִן.</b> הוא בא לדווח לו על האהדה הכללית של העם כלפיו.
(כ) <b>וַיָּבֹא אַבְנֵר אֶל דָּוִד</b> ל<b>חֶבְרוֹן</b> באופן מכובד – <b>וְאִתּוֹ עֶשְׂרִים אֲנָשִׁים. וַיַּעַשׂ דָּוִד לְאַבְנֵר וְלַאֲנָשִׁים אֲשֶׁר אִתּוֹ מִשְׁתֶּה.</b> גם דוד קיבל אותו בכבוד.
(כא) <b>וַיֹּאמֶר אַבְנֵר אֶל דָּוִד: אָקוּמָה וְאֵלֵכָה וְאֶקְבְּצָה אֶל אֲדֹנִי הַמֶּלֶךְ אֶת כָּל יִשְׂרָאֵל וְיִכְרְתוּ אִתְּךָ בְּרִית, וּמָלַכְתָּ בְּכֹל אֲשֶׁר תְּאַוֶּה נַפְשֶׁךָ</b>, תרצה. <b>וַיְּשַׁלַּח דָּוִד אֶת אַבְנֵר, וַיֵּלֶךְ בְּשָׁלוֹם.</b>
(כב) <b>וְהִנֵּה עַבְדֵי דָוִד וְיוֹאָב</b> בראשם <b>בָּא מ</b>פשיטת <b>הַגְּדוּד</b> על הפלשתים או על עמים אחרים, <b>וְשָׁלָל רָב עִמָּם הֵבִיאוּ. וְאַבְנֵר</b> כבר <b>אֵינֶנּוּ עִם דָּוִד בְּחֶבְרוֹן, כִּי שִׁלְּחוֹ וַיֵּלֶךְ בְּשָׁלוֹם.</b>
(כג) <b>וְיוֹאָב וְכָל הַצָּבָא אֲשֶׁר אִתּוֹ בָּאוּ, וַיַּגִּדוּ</b> אנשים <b>לְיוֹאָב לֵאמֹר: בָּא אַבְנֵר בֶּן נֵר אֶל הַמֶּלֶךְ, וַיְשַׁלְּחֵהוּ וַיֵּלֶךְ בְּשָׁלוֹם.</b> המלך אִפשר לו לצאת לדרכו, ופירוש הדבר הוא שהם הגיעו להסכם. נראה שהקשר בין דוד לאבנר לא היה גלוי. באופן כללי, יותר משדוד התייעץ באנשיו וסיפר להם את תכניותיו לעתיד, הוא נתן להם פקודות.
(כד) <b>וַיָּבֹא יוֹאָב אֶל הַמֶּלֶךְ וַיֹּאמֶר: מֶה עָשִׂיתָה</b>? <b>הִנֵּה בָא אַבְנֵר אֵלֶיךָ. לָמָּה זֶּה שִׁלַּחְתּוֹ וַיֵּלֶךְ הָלוֹךְ</b>? היה עליך לאסור אותו מיד.
(כה) הלוא <b>יָדַעְתָּ</b>, הכרת <b>אֶת אַבְנֵר בֶּן נֵר כִּי לְפַתֹּתְךָ בָּא,</b> בדרכי שלום הוא מוליך אותך שולל, <b>וְלָדַעַת אֶת מוֹצָאֲךָ וְאֶת מוֹבָאֶךָ,</b> דרכיך ומסתוריך, <b>וְלָדַעַת אֵת כָּל אֲשֶׁר אַתָּה עֹשֶׂה.</b> הוא בא לרַגל לטובת מלכות בית שאול.
(כו) <b>וַיֵּצֵא יוֹאָב מֵעִם דָּוִד, וַיִּשְׁלַח מַלְאָכִים אַחֲרֵי אַבְנֵר, וַיָּשִׁבוּ אֹתוֹ מִבּוֹר הַסִּרָה,</b> שם המקום שאליו הגיע אבנר בינתיים. <b>וְדָוִד לֹא יָדָע.</b> ייתכן שיואב עשה זאת בשם דוד; מכל מקום אבנר הניח שדוד הוא שביקש ממנו לחזור מתוך ידידות.
(כז) <b>וַיָּשָׁב אַבְנֵר</b> ל<b>חֶבְרוֹן. וַיַּטֵּהוּ יוֹאָב אֶל תּוֹךְ הַשַּׁעַר לְדַבֵּר אִתּוֹ בַּשֶּׁלִי,</b> בהטעיה. אבנר בא בתום לב. לכן כשיואב – נאמנו של דוד – פתח עמו בשיחה נעימה, לא התעורר בו כל חשד. יואב ניצל את ההזדמנות <b>וַיַּכֵּהוּ שָׁם</b> אל <b>הַחֹמֶשׁ</b>, הבטן התחתונה. אפשר שזוהי דרך מהירה להרוג אדם. יואב עשה זאת גם מסיבה נוספת: <b>וַיָּמָת בְּדַם עֲשָׂהאֵל אָחִיו.</b> כך נקם יואב את נקמת אחיו מאבנר, שהרג אותו באותו אופן.
(כח) <b>וַיִּשְׁמַע דָּוִד מֵאַחֲרֵי כֵן</b> על מות אבנר, <b>וַיֹּאמֶר: נָקִי אָנֹכִי וּמַמְלַכְתִּי מֵעִם ה' עַד עוֹלָם מ</b>עונש על <b>דְּמֵי אַבְנֵר בֶּן נֵר.</b> לא היה זה ברצוני ולא בכוונתי.
(כט) ההאשמות בהריגת אבנר <b>יָחֻלוּ עַל רֹאשׁ יוֹאָב וְאֶל כָּל בֵּית אָבִיו</b>, <b>וְאַל יִכָּרֵת מִבֵּית יוֹאָב זָב וּמְצֹרָע וּמַחֲזִיק בַּפֶּלֶךְ</b>, נכה או חסר כשרון שאינו מסוגל לעבודה אחרת ולכן נאלץ לעשות במלאכה ביתית, בטוויה, <b>וְנֹפֵל בַּחֶרֶב וַחֲסַר לָחֶם.</b>
(ל) <b>וְיוֹאָב וַאֲבִישַׁי אָחִיו הָרְגוּ לְאַבְנֵר</b>, את אבנר <b>עַל אֲשֶׁר הֵמִית אֶת עֲשָׂהאֵל אֲחִיהֶם בְּגִבְעוֹן בַּמִּלְחָמָה.</b> אבנר הרג את עשהאל מחוסר ברירה וכהתגוננות, משום שעשהאל רדף אחריו וניסה להרגו.
(לא) <b>וַיֹּאמֶר דָּוִד אֶל יוֹאָב וְאֶל כָּל הָעָם אֲשֶׁר אִתּוֹ: קִרְעוּ בִגְדֵיכֶם וְחִגְרוּ שַׂקִּים וְסִפְדוּ לִפְנֵי אַבְנֵר.</b> ערכו אבל פומבי על אבנר. <b>וְהַמֶּלֶךְ דָּוִד הֹלֵךְ אַחֲרֵי הַמִּטָּה</b> ומלווה את אבנר לקבורה כדי להראות לכול שהוא חולק לו כבוד.
(לב) <b>וַיִּקְבְּרוּ אֶת אַבְנֵר בְּחֶבְרוֹן,</b> בקרבת מקום. <b>וַיִשָּׂא הַמֶּלֶךְ אֶת קוֹלוֹ וַיֵּבְךְּ אֶל</b>, ליד <b>קֶבֶר אַבְנֵר. וַיִּבְכּוּ כָּל הָעָם</b> על אבדן אבנר, שהיה מפורסם כבר בימי שאול, ונחשב כאדם גדול.
(לג) <b>וַיְקֹנֵן הַמֶּלֶךְ אֶל אַבְנֵר וַיֹּאמַר: הַכְּמוֹת</b>, האם כמו שמת <b>נָבָל</b>, אדם בזוי, כך <b>יָמוּת אַבְנֵר</b>?! הרי הוא לא היה חוטא ופושע; למה הוא מת בצורה כזו?!
(לד) <b>יָדֶךָ</b>, ידיך, אבנר, <b>לֹא אֲסֻרוֹת,</b> קשורות, <b>וְרַגְלֶיךָ לֹא לִנְחֻשְׁתַּיִם</b>, שלשלאות נחושת <b>הֻגַּשׁוּ,</b> כמו שמובילים אסיר החייב מיתה. <b>כִּנְפוֹל</b>, כאדם חף שנפל <b>לִפְנֵי בְנֵי עַוְלָה,</b> רוצחים, <b>נָפָלְתָּ. וַיֹּסִפוּ כָל הָעָם לִבְכּוֹת עָלָיו,</b> משום שנרצח ללא הצדקה.
(לה) <b>וַיָּבֹא כָל הָעָם לְהַבְרוֹת</b>, להאכיל <b>אֶת דָּוִד לֶחֶם בְּעוֹד הַיּוֹם,</b> כשהיה עוד יום. <b>וַיִּשָּׁבַע דָּוִד לֵאמֹר: כֹּה יַעֲשֶׂה לִּי אֱלֹהִים וְכֹה יֹסִיף כִּי אִם לִפְנֵי בוֹא הַשֶּׁמֶשׁ אֶטְעַם לֶחֶם אוֹ כָל מְאוּמָה.</b> לא אטעם דבר עד הלילה. דוד קיבל על עצמו לנהוג תענית-אבל על אבנר. משפחת אבנר לא נכחה במקום, ודוד – שהייתה לו קרבת משפחה מסוימת דרך נישואיו – קיבל על עצמו למלא את מקום האבלים.
(לו) <b>וְכָל הָעָם הִכִּירוּ</b> בהתנהגותו של דוד, <b>וַיִּיטַב בְּעֵינֵיהֶם, כְּכֹל אֲשֶׁר עָשָׂה הַמֶּלֶךְ בְּעֵינֵי כָל הָעָם טוֹב.</b> בעקבות דברי דוד ולמראה מעשי האבל והצער שלו על מות אבנר סר מהעם כל חשד שמא המלך גרם למותו –
(לז) <b>וַיֵּדְעוּ כָל הָעָם וְכָל יִשְׂרָאֵל בַּיּוֹם הַהוּא כִּי לֹא הָיְתָה</b> הוראה <b>מֵהַמֶּלֶךְ לְהָמִית אֶת אַבְנֵר בֶּן נֵר.</b> ַמֶּלֶךְ לְהָמִית אֶת אַבְנֵר בֶּן נֵר.
(לח) <b>וַיֹּאמֶר הַמֶּלֶךְ אֶל עֲבָדָיו</b> הקרובים בשיחה פנימית כדי להסביר את אבלו<b>: הֲלוֹא תֵדְעוּ כִּי שַׂר וְגָדוֹל נָפַל הַיּוֹם הַזֶּה בְּיִשְׂרָאֵל.</b>
(לט) <b>וְאָנֹכִי הַיּוֹם רַךְ</b>, צעיר <b>וּמָשׁוּחַ</b> משיחת <b>מֶלֶךְ</b> לא מזמן, <b>וְהָאֲנָשִׁים הָאֵלֶּה בְּנֵי צְרוּיָה קָשִׁים מִמֶּנִּי.</b> אינני יכול לעשות להם דבר, על כן – <b>יְשַׁלֵּם ה' לְעֹשֵׂה הָרָעָה כְּרָעָתוֹ.</b> מעמדם של בני צרויה תקיף. בתגובתו הפומבית דוד לא נקב את שמו של יואב במפורש, אף שברור מן ההקשר ומן הלשון כִּנְפוֹל לִפְנֵי בְנֵי עַוְלָה נָפָלְתָּ, שדוד סבור שהמתתו של אבנר נעשתה שלא כדין.
<h2>פרק ד</h2>
(א) <b>וַיִּשְׁמַע בֶּן שָׁאוּל</b>, איש-בשת. העלמת שמו מורה על הירידה במעמדו. <b>כִּי מֵת אַבְנֵר בְּחֶבְרוֹן, וַיִּרְפּוּ יָדָיו,</b> שהרי אבנר החזיק את הממלכה, <b>וְכָל יִשְׂרָאֵל נִבְהָלוּ.</b> המאורע הותיר רושם גדול על העם, והביאם למסקנה שבהיעדרו של אבנר אין לאיש-בשת סיכוי לעמוד כנגד דוד, שכן כוחו מתחזק ועולה.
(ב) <b>וּשְׁנֵי אֲנָשִׁים שָׂרֵי גְדוּדִים</b>, מפקדים בכירים <b>הָיוּ</b> לאיש-בשת <b>בֶן שָׁאוּל</b> – <b>שֵׁם הָאֶחָד בַּעֲנָה וְשֵׁם הַשֵּׁנִי רֵכָב, בְּנֵי רִמּוֹן הַבְּאֵרֹתִי מִבְּנֵי בִנְיָמִן, כִּי גַּם בְּאֵרוֹת</b>, שהייתה בעבר יישוב של נכרים, <b>תֵּחָשֵׁב עַל</b> תחום <b>בִּנְיָמִן.</b> ייתכן שתוספת זו באה לומר שמוצאם לא היה מישראל.
(ג) <b>וַיִּבְרְחוּ הַבְּאֵרֹתִים</b>, תושבי בארות <b>גִּתָּיְמָה,</b> לגת או לגִתיִם, <b>וַיִּהְיוּ שָׁם גָּרִים עַד הַיּוֹם הַזֶּה,</b> ולא ישבו עוד במקומם הראשון.
(ד) ההערה הבאה מפסיקה את רצף הסיפור. למאמר מוסגר זה תהיה משמעות בהמשך: <b>וְלִיהוֹנָתָן בֶּן שָׁאוּל</b> היה <b>בֵּן נְכֵה רַגְלָיִם</b>, רגליו היו פגועות ובקושי יכול היה ללכת בעקבות תאונה שאירעה בהיותו ילד קטן – <b>בֶּן חָמֵשׁ שָׁנִים הָיָה בְּבֹא שְׁמֻעַת</b> נפילתם של <b>שָׁאוּל וִיהוֹנָתָן מִיִּזְרְעֶאל, וַתִּשָּׂאֵהוּ אֹמַנְתּוֹ וַתָּנֹס.</b> מכיוון שהיה ילד קטן, ולא היה בכוחו להימלט לבדו, האומנת לקחה אותו וברחה, כפי שעשו רבים מפחד הפלשתים המנצחים. <b>וַיְהִי בְּחָפְזָהּ לָנוּס</b> – <b>וַיִּפֹּל</b> הילד <b>וַיִּפָּסֵחַ,</b> נעשה חיגר, ולא התרפא מאז. <b>וּשְׁמוֹ מְפִיבֹשֶׁת.</b>
(ה) <b>וַיֵּלְכוּ</b> אותם האחים <b>בְּנֵי רִמּוֹן הַבְּאֵרֹתִי, רֵכָב וּבַעֲנָה, וַיָּבֹאוּ כְּחֹם הַיּוֹם אֶל בֵּית אִישׁ בֹּשֶׁת, וְהוּא שֹׁכֵב אֵת מִשְׁכַּב</b>, מנוחת <b>הַצָּהֳרָיִם.</b>
(ו) <b>וְהֵנָּה</b>, והם <b>בָּאוּ עַד תּוֹךְ הַבַּיִת</b> בתור, או: עם <b>לֹקְחֵי חִטִּים.</b> אף על פי שאיש-בשת לא היה מלך גדול, מן הסתם היה משמר כלשהו מופקד על ביתו. משום כך הם באו בערמה, התחזו לסוחרי חיטים, <b>וַיַּכֻּהוּ</b> – את איש-בשת <b>אֶל הַחֹמֶשׁ,</b> הבטן התחתונה. <b>וְרֵכָב וּבַעֲנָה אָחִיו נִמְלָטוּ,</b> התחמקו ויצאו. לחלופין: 'לוקחי החטים' הכו את שומר הבית, ושני האחים נמלטו מחדר הכניסה פנימה.
(ז) עתה יתוארו הפרטים: <b>וַיָּבֹאוּ</b> אל <b>הַבַּיִת</b>, לחדר הפנימי, <b>וְהוּא</b> – איש-בשת <b>שֹׁכֵב עַל מִטָּתוֹ בַּחֲדַר מִשְׁכָּבוֹ. וַיַּכֻּהוּ וַיְמִתֻהוּ, וַיָּסִירוּ אֶת רֹאשׁוֹ, וַיִּקְחוּ אֶת רֹאשׁוֹ, וַיֵּלְכוּ דֶּרֶךְ הָעֲרָבָה</b> ממחניִם דרך בקעת הירדן לכיוון חברון <b>כָּל הַלָּיְלָה.</b>
(ח) <b>וַיָּבִאוּ אֶת רֹאשׁ אִישׁ בֹּשֶׁת אֶל דָּוִד</b> ל<b>חֶבְרוֹן. וַיֹּאמְרוּ אֶל הַמֶּלֶךְ: הִנֵּה רֹאשׁ אִישׁ בֹּשֶׁת בֶּן שָׁאוּל,</b> שהיה <b>אֹיִבְךָ אֲשֶׁר בִּקֵּשׁ אֶת נַפְשֶׁךָ. וַיִּתֵּן ה' לַאדֹנִי הַמֶּלֶךְ נְקָמוֹת,</b> נקמה גדולה <b>הַיּוֹם הַזֶּה מִשָּׁאוּל וּמִזַּרְעוֹ.</b>
(ט) <b>וַיַּעַן דָּוִד אֶת רֵכָב וְאֶת בַּעֲנָה אָחִיו בְּנֵי רִמּוֹן הַבְּאֵרֹתִי, וַיֹּאמֶר לָהֶם</b> בלשון שבועה<b>: חַי ה' אֲשֶׁר פָּדָה</b>, הציל <b>אֶת נַפְשִׁי מִכָּל צָרָה,</b>
(י) <b>כִּי</b> אותו נער עמלקי <b>הַמַּגִּיד לִי לֵאמֹר: "הִנֵּה מֵת שָׁאוּל", וְהוּא הָיָה כִמְבַשֵּׂר</b> טובות <b>בְּעֵינָיו</b> – <b>וָאֹחֲזָה בוֹ וָאֶהְרְגֵהוּ בְּצִקְלָג, אֲשֶׁר לְתִתִּי</b>, כדי לתת <b>לוֹ</b> גמול <b>בְּשֹׂרָה.</b> במקום להעניק לו מתנה, כפי שציפה, הרגתי אותו על דבריו, משום ששלח יד בשאול ובשללו, ואף שמח בכך. אותו איש לא רצח את שאול, אלא סיפר לי שמותת אותו לבקשתו של שאול.
(יא) המקרה שלכם אינו דומה – <b>אַף כִּי</b>, על אחת כמה וכמה <b>אֲנָשִׁים רְשָׁעִים</b> ש<b>הָרְגוּ אֶת אִישׁ צַדִּיק</b>, שאין בו עוול, <b>בְּבֵיתוֹ עַל מִשְׁכָּבוֹ.</b> בוודאי אין כל צידוק למעשיכם. <b>וְעַתָּה הֲלוֹא אֲבַקֵּשׁ אֶת דָּמוֹ מִיֶּדְכֶם,</b> אנקום את מותו, <b>וּבִעַרְתִּי</b>, ואאבד <b>אֶתְכֶם מִן הָאָרֶץ.</b>
(יב) <b>וַיְצַו דָּוִד אֶת הַנְּעָרִים</b> שעמדו סביבו, <b>וַיַּהַרְגוּם.</b> יתרה מזו – <b>וַיְקַצְּצוּ אֶת יְדֵיהֶם וְאֶת רַגְלֵיהֶם</b> על מנת לבזות אותם, <b>וַיִּתְלוּ</b> את גוויותיהם ואת ידיהם ורגליהם הקצוצות <b>עַל הַבְּרֵכָה בְּחֶבְרוֹן,</b> כדי שהכול יראו את עונשם של הרשעים הללו. <b>וְאֶת רֹאשׁ אִישׁ בֹּשֶׁת לָקָחוּ, וַיִּקְבְּרוּ בְקֶבֶר אַבְנֵר בְּחֶבְרוֹן.</b> לא היה מקום קרוב או נוח יותר, לכן קברו אותו עם אבנר, שהיה גם בן משפחתו.
<h2>פרק ה</h2>
(א) בעקבות זאת, <b>וַיָּבֹאוּ</b> נציגים מ<b>כָּל שִׁבְטֵי יִשְׂרָאֵל אֶל דָּוִד חֶבְרוֹנָה וַיֹּאמְרוּ לֵאמֹר: הִנְנוּ עַצְמְךָ וּבְשָׂרְךָ אֲנָחְנוּ.</b> אל תראה בנו אנשים רחוקים. אנו קרוביך.
(ב) <b>גַּם אֶתְמוֹל גַּם שִׁלְשׁוֹם בִּהְיוֹת שָׁאוּל מֶלֶךְ עָלֵינוּ אַתָּה</b> בעצם <b>הָיִיתָה,</b> היית <b>הַמּוֹצִיא וְהַמֵּבִי</b>א <b>אֶת יִשְׂרָאֵל.</b> המנהיג הצבאי. אמנם דוד לא היה שר הצבא הראשי בממלכת שאול, אבל הוא היה איש צבא בולט. <b>וַיֹּאמֶר ה' לְךָ</b> כבר אז: <b>"אַתָּה תִרְעֶה אֶת עַמִּי אֶת יִשְׂרָאֵל, וְאַתָּה תִּהְיֶה לְנָגִיד,</b> למלך <b>עַל יִשְׂרָאֵל".</b>
(ג) לאחר מכן, <b>וַיָּבֹאוּ כָּל זִקְנֵי יִשְׂרָאֵל אֶל הַמֶּלֶךְ חֶבְרוֹנָה, וַיִּכְרֹת לָהֶם הַמֶּלֶךְ דָּוִד בְּרִית בְּחֶבְרוֹן לִפְנֵי ה'.</b> הייתה זו ברית דו-צדדית. הם קיבלו על עצמם את מלכותו, והוא התחייב לא לזכור להם חשבונות ישנים, שהרי בעבר לא כולם היו תומכיו. <b>וַיִּמְשְׁחוּ</b> בחברון <b>אֶת דָּוִד לְמֶלֶךְ עַל</b> כל עם <b>יִשְׂרָאֵל.</b>
(ד) <b>בֶּן שְׁלֹשִׁים שָׁנָה</b> היה <b>דָּוִד בְּמָלְכוֹ</b>, בתחילת שלטונו. ומאז ועד סוף ימיו <b>אַרְבָּעִים שָׁנָה מָלָךְ.</b>
(ה) <b>בְּחֶבְרוֹן מָלַךְ עַל יְהוּדָה שֶׁבַע שָׁנִים וְשִׁשָּׁה חֳדָשִׁים, וּבִירוּשָׁלִַם מָלַךְ שְׁלֹשִׁים וְשָׁלֹשׁ שָׁנָה עַל כָּל יִשְׂרָאֵל וִיהוּדָה.</b> ייתכן שננקט כאן סכום הכולל חשבון מעוגל ונזנחו ששת החודשים היתרים. ארבעים שנה נחשבות תקופת זמן בעלת משמעות. יחידה זו חוזרת ומופיעה בכמה מקומות, והיא משמשת גם לציון תקופה.
(ו) לאחר שדוד מלך על כל ישראל – <b>וַיֵּלֶךְ הַמֶּלֶךְ וַאֲנָשָׁיו</b> אל <b>יְרוּשָׁלִַם, אֶל הַיְבֻסִי יוֹשֵׁב הָאָרֶץ</b> כדי להכריז בפניהם על ריבונותו, ולאלץ אותם לוותר על עצמאותם בארץ. <b>וַיֹּאמֶר</b> נציג היבוסים <b>לְדָוִד לֵאמֹר: לֹא תָבוֹא הֵנָּה, כִּי אִם</b> ב<b>הסִירְךָ</b>את <b>הַעִוְרִים וְהַפִּסְחִים</b>, כינוי לצלמי אלילי היבוסים. אפשרות אחרת – היבוסים בטחו במצודתם המבוצרת היטב, והצהירו: המקום כה מבוצר שאפילו שומרים עיוורים ופיסחים יוכלו לעמוד כנגדך, ולא תצליח להסירם ממקומם. <b>לֵאמֹר</b>, כלומר<b>: לֹא יָבוֹא</b>, יוכל לבוא <b>דָוִד הֵנָּה.</b>
(ז) אולם – <b>וַיִּלְכֹּד דָּוִד אֵת מְצֻדַת צִיּוֹן, הִיא</b> המקום שנקרא אחר כך <b>עִיר דָּוִד,</b> כשדוד ישב בה. עתה בא פירוט הדברים:
(ח) <b>וַיֹּאמֶר דָּוִד בַּיּוֹם הַהוּא: כָּל מַכֵּה יְבֻסִי וְיִגַּע</b>, יפגע <b>בַּצִּנּוֹר</b>, מקור מי העיר, מגדל, מסגר השער, או כינוי למקום חזק. על כל פנים מי שיצליח לחדור לעיר, לגעת בצינור, שערכו האסטרטגי רב, <b>ו</b>להסיר <b>אֶת הַפִּסְחִים וְאֶת הַעִוְרִים, שְׂנֻאֵי נֶפֶשׁ דָּוִד</b> – יבוא על שכרו. כאן לא פורש השכר, אבל בספר דברי הימים מסופר שדוד הכריז שהראשון שיכה ביבוסי יהיה ראש צבא ישראל. מכיוון שיואב עשה זאת, הובטח לו התפקיד מאת המלך. <b>עַל כֵּן יֹאמְרוּ</b> הבריות לאחר מכן כפתגם<b>: "עִוֵּר וּפִסֵּחַ</b> – כלומר, כל יבוסי או כנעני – <b>לֹא יָבוֹא אֶל הַבָּיִת",</b> בית המלך. אם הכוונה לאנשים עיוורים ופיסחים ממש – אולי בעקבות הצגתם של העיוורים והפיסחים כהתרסה בפני דוד – הכריזו שעיוור ופיסח אינם רצויים בביתו. מסתבר שדוד לא כבש את ירושלים לאחר מצור ממושך אלא בפעולת פתע. העיר הייתה מבוצרת ביותר, אך דוד ואנשיו מצאו דרך לחדור אל תוכה.
(ט) <b>וַיֵּשֶׁב דָּוִד בַּמְּצֻדָה, וַיִּקְרָא לָהּ עִיר דָּוִד. וַיִּבֶן דָּוִד סָבִיב מִן הַמִּלּוֹא</b>, סוללה או מבצר <b>וָבָיְתָה</b>, פנימה לכיוון העיר. דוד מילא את השטח הנמוך שבין המצודה לעיר, ובכך איחד את העיר והגדיל אותה. אמנם בספר מלכים תיוחס בניית המילוא לשלמה, אבל נראה שדוד התחיל בעבודת מילוי החלל שבין מצודת ציון היבוסית בעיר דוד והר המוריה.
(י) <b>וַיֵּלֶךְ דָּוִד הָלוֹךְ וְגָדוֹל, וַה' אֱלֹהֵי צְבָאוֹת עִמּוֹ.</b> כיבוש ירושלים סילק את תחושת החולשה שהתלוותה אל קיומה של מובלעת זרה ותקיפה בתוך הארץ. היה זה מפעל חשוב שסייע לארגון השלטון.
(יא) עוד קודם נודע דוד לתהילה, אך כעת הפך המצביא הנודע למלך ישראל, וכבר לא נתפס בתור תופעה מקומית ושבטית גרידא. גם בני עמים אחרים הבינו זאת: <b>וַיִּשְׁלַח חִירָם מֶלֶךְ צֹר</b>, הממלכה הרחוקה שבצפון <b>מַלְאָכִים</b>, שליחים <b>אֶל דָּוִד, וַעֲצֵי אֲרָזִים וְחָרָשֵׁי עֵץ</b>, נגרים מומחים <b>וְחָרָשֵׁי אֶבֶן קִיר,</b> בנאים, <b>וַיִּבְנוּ בַיִת לְדָוִד.</b> כדי לבטא את ידידותו עם המלך החדש בנה מלך צור לדוד בית מפואר מארזי הלבנון.
(יב) כאשר הגיעו נציגיו של המלך הזר – <b>וַיֵּדַע דָּוִד כִּי הֱכִינוֹ ה' לְמֶלֶךְ עַל יִשְׂרָאֵל, וְכִי נִשֵּׂא</b>, רומם את <b>מַמְלַכְתּוֹ בַּעֲבוּר עַמּוֹ יִשְׂרָאֵל.</b>
(יג) <b>וַיִּקַּח דָּוִד עוֹד פִּלַגְשִׁים וְנָשִׁים מִירוּשָׁלִַם, אַחֲרֵי בֹּאוֹ מֵחֶבְרוֹן</b> ומשנתבססה המלכות. <b>וַיִּוָּלְדוּ עוֹד לְדָוִד בָּנִים וּבָנוֹת.</b>
(יד) <b>וְאֵלֶּה שְׁמוֹת הַיִּלֹּדִים לוֹ בִּירוּשָׁלִָם: שַׁמּוּעַ וְשׁוֹבָב וְנָתָן</b>, שאולי נקרא על שמו של נתן הנביא, <b>וּשְׁלֹמֹה</b>, שימלוך אחרי דוד, אף על פי שלא היה מבניו הגדולים.
(טו) <b>וְיִבְחָר וֶאֱלִישׁוּעַ וְנֶפֶג וְיָפִיעַ.</b>
(טז) <b>וֶאֱלִישָׁמָע וְאֶלְיָדָע וֶאֱלִיפָלֶט.</b> כמעט לאיש מן הבנים הללו לא היה תפקיד היסטורי.
(יז) <b>וַיִּשְׁמְעוּ פְלִשְׁתִּים</b> – אולי כבר קודם לכן – <b>כִּי מָשְׁחוּ אֶת דָּוִד לְמֶלֶךְ עַל יִשְׂרָאֵל.</b> בפגישתם האחרונה עם דוד הוא היה מעין נספח שגדל אצלם; כאשר הוא מלך ביהודה, הם ראו בו מנהיג שבטי קטן שאינו מאיים עליהם; ואולם כשנעשה מלך על ישראל, נקטו פעולה מקדימה: <b>וַיַּעֲלוּ כָל פְּלִשְׁתִּים</b> לירושלים <b>לְבַקֵּשׁ</b>, לחפש ולתפוס <b>אֶת דָּוִד. וַיִּשְׁמַע דָּוִד, וַיֵּרֶד אֶל הַמְּצוּדָה,</b> שהייתה כפי הנראה מבוצרת דיה בפני חדירת הפלשתים. עתה, בהיותו מלך הייתה לנוכחותו השפעה על סביבתו, וכבר לא יכול היה לברוח אל המדבריות כמו בעבר.
(יח) <b>וּפְלִשְׁתִּים בָּאוּ, וַיִּנָּטְשׁוּ,</b> התפזרו <b>בְּעֵמֶק רְפָאִים.</b> ייתכן שהתכוונו לחנות בעמק זמן ממושך, אולי אף להקים מצור.
(יט) <b>וַיִּשְׁאַל דָּוִד בַּה' לֵאמֹר: הַאֶעֱלֶה אֶל פְּלִשְׁתִּים</b>? <b>הֲתִתְּנֵם בְּיָדִי</b>?<b>וַיֹּאמֶר ה' אֶל דָּוִד: עֲלֵה, כִּי נָתֹן אֶתֵּן אֶת הַפְּלִשְׁתִּים בְּיָדֶךָ.</b>
(כ) <b>וַיָּבֹא דָוִד</b> להילחם נגדם <b>בְּ</b>מקום שייקרא <b>בַעַל פְּרָצִים, וַיַּכֵּם שָׁם דָּוִד. וַיֹּאמֶר: פָּרַץ</b>, שבר <b>ה' אֶת אֹיְבַי לְפָנַי</b> בכוח <b>כְּפֶרֶץ</b>, נחשול <b>מָיִם,</b> הבוקע את גדות הנהר וממוטט גדרות. <b>עַל כֵּן</b> – בעקבות דברי דוד <b>קָרָא</b>, קראו את <b>שֵׁם הַמָּקוֹם הַהוּא: בַּעַל פְּרָצִים.</b>
(כא) <b>וַיַּעַזְבוּ שָׁם</b>, הפלשתים ברחו והשאירו מאחור <b>אֶת עֲצַבֵּיהֶם,</b> אליליהם. <b>וַיִּשָּׂאֵם</b>, לקח. או: עשה מהם משואה, שרפם <b>דָּוִד וַאֲנָשָׁיו.</b>
(כב) <b>וַיֹּסִפוּ עוֹד פְּלִשְׁתִּים</b> לנסות <b>לַעֲלוֹת</b> על דוד, <b>וַיִּנָּטְשׁוּ</b> שוב <b>בְּעֵמֶק רְפָאִים.</b>
(כג) <b>וַיִּשְׁאַל דָּוִד בַּה'</b> מה עליו לעשות. <b>וַיֹּאמֶר</b> לו ה'<b>: לֹא תַעֲלֶה</b> להילחם נגדם באופן חזיתי, אלא <b>הָסֵב</b>, פנה <b>אֶל אַחֲרֵיהֶם וּבָאתָ לָהֶם</b> מהמקום ש<b>מִמּוּל</b> ה<b>בְּכָאִים,</b> מיני עצים שצמחו שם.
(כד) <b>וִיהִי כְּשָׁמְעֲךָ אֶת קוֹל צְעָדָה</b>, מעין קול צעדים <b>בְּרָאשֵׁי הַבְּכָאִים</b> – <b>אָז תֶּחֱרָץ,</b> פעל בנחרצות, הזדרז ותקוף, <b>כִּי אָז יָצָא ה' לְפָנֶיךָ לְהַכּוֹת בְּמַחֲנֵה פְלִשְׁתִּים.</b> קול הצעדה יהיה אות וסימן שה' צועד לפניך.
(כה) אף על פי שדוד לא היה מורגל באיגוף בקרבותיו – <b>וַיַּעַשׂ דָּוִד כֵּן כַּאֲשֶׁר צִוָּהוּ ה', וַיַּךְ אֶת פְּלִשְׁתִּים מִגֶּבַע עַד בֹּאֲךָ גָזֶר.</b> שדה המערכה לא היה במקום אחד. הם ברחו ממקום למקום, ודוד היה מכה וחוזר ומכה בהם.
<h2>פרק ו</h2>
(א) <b>וַיֹּסֶף,</b> ויאסוף <b>עוֹד דָּוִד אֶת כָּל בָּחוּר</b>, נבחר <b>בְּיִשְׂרָאֵל שְׁלֹשִׁים אָלֶף,</b> קבוצה גדולה ומובחרת מן העם.
(ב) <b>וַיָּקָם וַיֵּלֶךְ דָּוִד וְכָל הָעָם אֲשֶׁר אִתּוֹ,</b> שרובם <b>מִבַּעֲלֵי יְהוּדָה,</b> נכבדי שבט יהודה, או: שבאו מקרית יערים שבנחלת יהודה, הנקראת גם 'בעלה', <b>לְהַעֲלוֹת מִשָּׁם</b> אל עיר דוד <b>אֵת אֲרוֹן הָאֱלֹהִים אֲשֶׁר נִקְרָא שֵׁם</b> – הוא <b>שֵׁם ה' צְבָאוֹת יֹשֵׁב הַכְּרֻבִים</b> – <b>עָלָיו.</b> ארון הברית מסמל את הנוכחות האלוקית בתוך ישראל. דוד רצה אפוא להביאו למקום קבוע ומכובד יותר סמוך לביתו.
(ג) <b>וַיַּרְכִּבוּ אֶת אֲרוֹן הָאֱלֹהִים אֶל</b>, על <b>עֲגָלָה חֲדָשָׁה</b> הראויה לכך, שלא היה בה שום דבר טמא או פגום. אף על פי שגם כשהארון חזר מארץ פלשתים הוא הובא על גבי עגלה, וייתכן שגם עכשיו השתמשו באותה עגלה, מעשה זה מנוגד לדיני ישראל, שלפיהם הלויים צריכים לשאת את הארון על כתפיהם. <b>וַיִּשָּׂאֻהוּ מִבֵּית אֲבִינָדָב אֲשֶׁר בַּגִּבְעָה, וְעֻזָּא וְאַחְיוֹ בְּנֵי אֲבִינָדָב נֹהֲגִים אֶת הָעֲגָלָה</b> ה<b>חֲדָשָׁה.</b> וכך התנהלה התהלוכה:
(ד) <b>וַיִּשָּׂאֻהוּ מִבֵּית אֲבִינָדָב אֲשֶׁר בַּגִּבְעָה עִם</b>, לצד <b>אֲרוֹן הָאֱלֹהִים, וְאַחְיוֹ הֹלֵךְ לִפְנֵי הָאָרוֹן</b>, ואילו עוזא הלך סמוך לארון מאחוריו.
(ה) <b>וְדָוִד וְכָל בֵּית יִשְׂרָאֵל מְשַׂחֲקִים לִפְנֵי ה' בְּכֹל עֲצֵי בְרוֹשִׁים,</b> נופפו בשמחתם בענפי ברוש. או: בעצים ששימשו לכלי נגינה, אולי לכלי הקשה, <b>ו</b>ניגנו בכלים מגוונים – <b>בְכִנֹּרוֹת וּבִנְבָלִים וּבְתֻפִּים וּבִמְנַעַנְעִים וּבְצֶלְצֶלִים.</b>
(ו) <b>וַיָּבֹאוּ עַד</b> למקום שנקרא <b>גֹּרֶן נָכוֹן, וַיִּשְׁלַח עֻזָּא</b> את ידו <b>אֶל אֲרוֹן הָאֱלֹהִים וַיֹּאחֶז בּוֹ, כִּי שָׁמְטוּ</b>, הזיזו בני <b>הַבָּקָר</b> את הארון ממקומו. תנועת בני הבקר שהוליכו את העגלה גרמה להטיית הארון הצדה, והוא נראה כעומד ליפול. באופן טבעי מיהר עוזא והושיט ידו אל הארון להחזיק בו.
(ז) <b>וַיִּחַר אַף ה' בְּעֻזָּה,</b> ה' כעס על עוזה, שהרי אפילו על הלויים נאסר לגעת בארון. <b>וַיַּכֵּהוּ שָׁם הָאֱלֹהִים עַל הַשַּׁל</b>, הטעות שעשה. <b>וַיָּמָת שָׁם עִם</b>, ליד <b>אֲרוֹן הָאֱלֹהִים.</b>
(ח) <b>וַיִּחַר לְדָוִד</b>, דוד הצטער <b>עַל אֲשֶׁר</b> ביום שבו כל ישראל שמחים בהולכת ארון ה', <b>פָּרַץ ה' פֶּרֶץ בְּעֻזָּה,</b> ה' המית את עוזה בהתערבות נסית. <b>וַיִּקְרָא לַמָּקוֹם הַהוּא פֶּרֶץ עֻזָּה,</b> וכך נקרא אותו גורן נכון <b>עַד הַיּוֹם הַזֶּה.</b>
(ט) <b>וַיִּרָא דָוִד אֶת ה'</b> בעקבות המוות שנגרם במישרין מן הארון <b>בַּיּוֹם הַהוּא, וַיֹּאמֶר: אֵיךְ יָבוֹא אֵלַי אֲרוֹן ה'</b>?!
(י) <b>וְלֹא אָבָה</b>, רצה <b>דָוִד לְהָסִיר אֵלָיו אֶת אֲרוֹן ה' עַל</b>, אל <b>עִיר דָּוִד, וַיַּטֵּהוּ</b>, הפנה אותו <b>דָוִד</b> אל <b>בֵּית עֹבֵד אֱדוֹם הַגִּתִּי,</b> שהיה לוי, ולאחר זמן שירת עם בניו במקדש.
(יא) <b>וַיֵּשֶׁב אֲרוֹן ה'</b> ב<b>בֵּית עֹבֵד אֱדֹם הַגִּתִּי שְׁלֹשָׁה חֳדָשִׁים. וַיְבָרֶךְ ה' אֶת עֹבֵד אֱדֹם וְאֶת כָּל בֵּיתוֹ.</b> הברכה הייתה ניכרת בביתו, ובמשפחתו נולדו בנים רבים מאוד.
(יב) <b>וַיֻּגַּד לַמֶּלֶךְ דָּוִד לֵאמֹר: בֵּרַךְ ה' אֶת בֵּית עֹבֵד אֱדֹם וְאֶת כָּל אֲשֶׁר לוֹ בַּעֲבוּר אֲרוֹן הָאֱלֹהִים.</b> אם עד כה נתפס הארון כגורם מאיים המסַכן את סביבתו, כעת התברר שהוא יכול להיות מקור לברכת ה'. <b>וַיֵּלֶךְ דָּוִד וַיַּעַל אֶת אֲרוֹן הָאֱלֹהִים מִבֵּית עֹבֵד אֱדֹם</b> אל <b>עִיר דָּוִד בְּשִׂמְחָה.</b> העלאת הארון נעשתה בטקס גדול. עתה כבר נשאו אותו על הכתפיים ולא בעגלה –
(יג) <b>וַיְהִי כִּי צָעֲדוּ נֹשְׂאֵי אֲרוֹן ה' שִׁשָּׁה צְעָדִים</b> – <b>וַיִּזְבַּח שׁוֹר וּמְרִיא,</b> שור מפוטם. המרחק לא היה גדול, ואחרי כל שישה צעדים עצרו וזבחו בהמות.
(יד) <b>וְדָוִד מְכַרְכֵּר בְּכָל עֹז לִפְנֵי ה'.</b> מכיוון ששמח מאוד בכל הטוב, לא רקד בשקט ובאיפוק אלא בהתלהבות גדולה. הוא רקד ריקוד-יחיד כמלך ישראל וכחתן השמחה הראשי. <b>וְדָוִד</b> לא לבש את בגדי המלך אלא היה <b>חָגוּר אֵפוֹד בָּד</b>, מעין חצאית הדומה במקצת לבגדי הכהנים. לגופו היה לבושם של העומדים לפני ה', כאחד מעבדי ה' הפשוטים.
(טו) <b>וְדָוִד וְכָל בֵּית יִשְׂרָאֵל מַעֲלִים אֶת אֲרוֹן ה' בִּתְרוּעָה וּבְקוֹל שׁוֹפָר.</b>
(טז) <b>וְהָיָה</b> כאשר <b>אֲרוֹן ה' בָּא עִיר דָּוִד, וּמִיכַל בַּת שָׁאוּל נִשְׁקְפָה בְּעַד הַחַלּוֹן.</b> מיכל, שחזרה להיות אשתו של דוד, לא השתתפה באופן פעיל בשמחה – שהייתה ככל הנראה שמחתם של הגברים – אך היא צפתה בתהלוכה, ומן הסתם כך עשו נשים אחרות. <b>וַתֵּרֶא אֶת הַמֶּלֶךְ דָּוִד מְפַזֵּז וּמְכַרְכֵּר</b>, מרקד כאחד הנערים או כפחותים מהם, <b>לִפְנֵי ה', וַתִּבֶז</b>, והיא לעגה <b>לוֹ בְּלִבָּהּ.</b>
(יז) <b>וַיָּבִאוּ אֶת אֲרוֹן ה', וַיַּצִּגוּ</b>, הציבו <b>אֹתוֹ בִּמְקוֹמוֹ בְּתוֹךְ הָאֹהֶל אֲשֶׁר נָטָה</b>, פרשׂ <b>לוֹ דָּוִד,</b> מקום מוצנע שייחד דוד לארון. <b>וַיַּעַל דָּוִד עֹלוֹת לִפְנֵי ה' וּשְׁלָמִים.</b> כל עוד לא עמד משכן של קבע או בית בחירה, היה כל אדם רשאי להקריב קרבנות. ייתכן אפוא שדוד הקריב בעצמו.
(יח) <b>וַיְכַל</b>, סיים <b>דָּוִד מֵהַעֲלוֹת הָעוֹלָה וְהַשְּׁלָמִים, וַיְבָרֶךְ אֶת הָעָם בְּשֵׁם ה' צְבָאוֹת.</b>
(יט) ובצד הברכות המילוליות נתן מתנות לכל המשתתפים – <b>וַיְחַלֵּק לְכָל הָעָם, לְכָל הֲמוֹן יִשְׂרָאֵל</b> שהיו שם <b>לְמֵאִישׁ וְעַד אִשָּׁה</b> לאכילה בבתיהם, <b>לְ</b>כל <b>אִישׁ</b> – <b>חַלַּת לֶחֶם אַחַת וְאֶשְׁפָּר אֶחָד,</b> מנה אחת מבשר הפר שהקריבו, שהרי זבחו שור ומריא כל שישה צעדים, <b>וַאֲשִׁישָׁה אֶחָת</b>, משקה או מאכל מענבים, ואולי כד יין. <b>וַיֵּלֶךְ כָּל הָעָם</b> בשמחה <b>אִישׁ לְבֵיתוֹ.</b> תם טקס העלאת ארון ה' לעיר דוד. אמנם עדיין לא הוכן לו בית קבע, אבל מעתה הארון כבר לא היה מופקד בבית נידח, אלא עמד במקום מכובד סמוך לארמון המלך, בעיר שבה עתיד היה להישאר.
(כ) <b>וַיָּשָׁב דָּוִד לְבָרֵךְ אֶת בֵּיתוֹ, וַתֵּצֵא מִיכַל בַּת שָׁאוּל לִקְרַאת דָּוִד,</b> והיא מצאה הזדמנות לבטא את רגשותיה. <b>וַתֹּאמֶר</b> באירוניה<b>: מַה נִּכְבַּד</b>, כל כך התבזה <b>הַיּוֹם מֶלֶךְ יִשְׂרָאֵל, אֲשֶׁר נִגְלָה</b>, נחשף גופו <b>הַיּוֹם לְעֵינֵי אַמְהוֹת</b>, שִׁפחות <b>עֲבָדָיו</b>, <b>כְּהִגָּלוֹת נִגְלוֹת</b>, כפי שנחשף <b>אַחַד</b> האנשים <b>הָרֵקִים.</b>
(כא) <b>וַיֹּאמֶר דָּוִד אֶל מִיכַל: לִפְנֵי ה'</b> עשיתי זאת, <b>אֲשֶׁר בָּחַר בִּי מֵאָבִיךְ וּמִכָּל בֵּיתוֹ לְצַוֹּת</b>, למנות <b>אֹתִי נָגִיד</b>, מלך <b>עַל עַם ה', עַל יִשְׂרָאֵל.</b> את אומרת שאינני מתנהג כראוי למלך ישראל, אבל ה' בחר בי למלוך יותר מאשר באביך ובמשפחתו המכובדת והמיוחסת. <b>וְשִׂחַקְתִּי</b>, שמחתי והשתעשעתי <b>לִפְנֵי ה',</b> כי אני מכיר לו תודה על כל החסדים שעשה אתי.
(כב) <b>וּנְקַלֹּתִי עוֹד</b>, ואני מוכן להתבזות אף יותר <b>מִזֹּאת, וְהָיִיתִי</b>, ואהיה <b>שָׁפָל</b>, בזוי וקל ערך <b>בְּעֵינָי. וְעִם הָאֲמָהוֹת אֲשֶׁר אָמַרְתְּ</b> שאני מבייש את עצמי בפניהן – <b>עִמָּם אִכָּבֵדָה.</b> אני דווקא מתכבד בעיניהן, והן חשובות בעיני להתכבד עמהן.
(כג) <b>וּלְמִיכַל בַּת שָׁאוּל</b> – <b>לֹא הָיָה לָהּ יָלֶד עַד יוֹם מוֹתָהּ.</b> זה היה העונש על התגרותה בדוד, במקום לכבדו, שכן עבד את ה' בכל לבו. אפשרות אחרת: כתוצאה מהמריבה נוצר ריחוק בין מיכל ודוד, ודוד – שהיו לו עוד כמה וכמה נשים – רחק ממנה.
<h2>פרק ז</h2>
(א) <b>וַיְהִי כִּי יָשַׁב הַמֶּלֶךְ בְּבֵיתוֹ, וַה' הֵנִיחַ לוֹ מִסָּבִיב מִכָּל אֹיְבָיו,</b> לא היו מלחמות באותה שעה,
(ב) <b>וַיֹּאמֶר הַמֶּלֶךְ אֶל נָתָן הַנָּבִיא: רְאֵה נָא, אָנֹכִי יוֹשֵׁב בְּבֵית אֲרָזִים</b> שבנה לי חירם, <b>וַאֲרוֹן הָאֱלֹהִים יֹשֵׁב בְּתוֹךְ הַיְרִיעָה.</b> אין זה נאה. יש לבנות בית לה'.
(ג) <b>וַיֹּאמֶר נָתָן אֶל הַמֶּלֶךְ: כֹּל אֲשֶׁר בִּלְבָבְךָ</b> – <b>לֵךְ עֲשֵׂה, כִּי ה' עִמָּךְ.</b> נתן מדעתו הסכים לרצון דוד.
(ד) ואולם – <b>וַיְהִי בַּלַּיְלָה הַהוּא, וַיְהִי דְּבַר ה' אֶל נָתָן לֵאמֹר:</b> :
(ה) <b>לֵךְ וְאָמַרְתָּ אֶל עַבְדִּי, אֶל דָּוִד: כֹּה אָמַר ה': "הַ</b>אם <b>אַתָּה תִּבְנֶה לִּי בַיִת לְשִׁבְתִּי</b>?! אין זה תפקידך,
(ו) <b>כִּי לֹא יָשַׁבְתִּי בְּבַיִת לְמִיּוֹם הַעֲלֹתִי אֶת בְּנֵי יִשְׂרָאֵל מִמִּצְרַיִם וְעַד הַיּוֹם הַזֶּה, וָאֶהְיֶה מִתְהַלֵּךְ בְּאֹהֶל וּבְמִשְׁכָּן.</b> גם משכן שילה לא היה בית של ממש. אמנם קירותיו היו קירות אבן, אך הוא היה מקורה ביריעות משכן.
(ז) <b>בְּכֹל</b> הזמנים <b>אֲשֶׁר הִתְהַלַּכְתִּי בְּכָל בְּנֵי יִשְׂרָאֵל, הֲ</b>אם <b>דָבָר דִּבַּרְתִּי אֶת</b>, עם <b>אַחַד שִׁבְטֵי</b>, מנהיגי <b>יִשְׂרָאֵל אֲשֶׁר צִוִּיתִי לִרְעוֹת אֶת עַמִּי אֶת יִשְׂרָאֵל</b>, <b>לֵאמֹר: לָמָּה לֹא בְנִיתֶם לִי בֵּית אֲרָזִים</b>?!<b>"</b> מעולם לא ביקשתי זאת מהם.
(ח) <b>וְעַתָּה, כֹּה תֹאמַר לְעַבְדִּי לְדָוִד: כֹּה אָמַר ה' צְבָאוֹת: "אֲנִי לְקַחְתִּיךָ מִן הַנָּוֶה,</b> ממקום המרעה, <b>מֵאַחַר הַצֹּאן, לִהְיוֹת נָגִיד</b>, מלך <b>עַל עַמִּי, עַל יִשְׂרָאֵל.</b>
(ט) <b>וָאֶהְיֶה עִמְּךָ בְּכֹל אֲשֶׁר הָלַכְתָּ, וָאַכְרִתָה אֶת כָּל אֹיְבֶיךָ מִפָּנֶיךָ, וְעָשִׂתִי לְךָ שֵׁם גָּדוֹל כְּשֵׁם הַגְּדֹלִים אֲשֶׁר בָּאָרֶץ.</b> שמך כמלך גדול יצא בכל ארצות המזרח.
(י) <b>וְשַׂמְתִּי מָקוֹם</b> בטוח <b>לְעַמִּי, לְיִשְׂרָאֵל, וּנְטַעְתִּיו וְשָׁכַן תַּחְתָּיו וְלֹא יִרְגַּז</b>, יזדעזע <b>עוֹד, וְלֹא יֹסִיפוּ בְנֵי עַוְלָה</b>, רשעים <b>לְעַנּוֹתוֹ כַּאֲשֶׁר בָּרִאשׁוֹנָה,</b> קודם שהקמתי להם שופטים,
(יא) <b>וּלְמִן הַיּוֹם אֲשֶׁר צִוִּיתִי</b>, מיניתי <b>שֹׁפְטִים עַל עַמִּי יִשְׂרָאֵל.</b> אתה אינך נתון באותן מצוקות שעמד ישראל בפניהן בעבר – <b>וַהֲנִיחֹתִי לְךָ מִכָּל אֹיְבֶיךָ.</b> ממלכתך יציבה. <b>וְהִגִּיד לְךָ ה' כִּי בַיִת</b>, בית מלוכה <b>יַעֲשֶׂה לְּךָ ה'.</b>
(יב) <b>כִּי</b>, כאשר <b>יִמְלְאוּ יָמֶיךָ,</b> תגיע שעתך למות, <b>וְשָׁכַבְתָּ אֶת</b>, עם <b>אֲבֹתֶיךָ</b> – <b>וַהֲקִימֹתִי אֶת זַרְעֲךָ אַחֲרֶיךָ אֲשֶׁר יֵצֵא מִמֵּעֶיךָ,</b> שעתיד להיוולד לך, <b>וַהֲכִינֹתִי</b>, אייסד ואבסס <b>אֶת מַמְלַכְתּוֹ.</b> בנך ימלוך אחריך.
(יג) אותו מלך שייוולד במציאות נינוחה ושלווה, <b>הוּא יִבְנֶה בַּיִת לִשְׁמִי, וְכֹנַנְתִּי</b>, אייסד <b>אֶת כִּסֵּא מַמְלַכְתּוֹ עַד עוֹלָם.</b> מלכותו לא תתבטל.
(יד) אתו יהיה לי קשר מיוחד – <b>אֲנִי אֶהְיֶה לּוֹ לְאָב, וְהוּא יִהְיֶה לִּי לְבֵן, אֲשֶׁר בְּהַעֲוֹתוֹ</b>, אם הוא יעשה עוול כלשהו, <b>וְהֹכַחְתִּיו בְּשֵׁבֶט</b>, בשוט ש<b>אֲנָשִׁים</b> מכים בו את בניהם <b>וּבְנִגְעֵי</b>, במכות <b>בְּנֵי אָדָם.</b> אעניש אותו כמו שמענישים בן.
(טו) <b>וְ</b>אולם <b>חַסְדִּי לֹא יָסוּר מִמֶּנּוּ כַּאֲשֶׁר הֲסִרֹתִי מֵעִם שָׁאוּל, אֲשֶׁר הֲסִרֹתִי מִלְּפָנֶיךָ.</b> בריתי עם בניך תישאר לעד –
(טז) <b>וְנֶאְמַן</b>, יתקיים <b>בֵּיתְךָ וּמַמְלַכְתְּךָ עַד עוֹלָם לְפָנֶיךָ,</b> בחייך. <b>כִּסְאֲךָ</b>, כסא המלוכה שלך <b>יִהְיֶה נָכוֹן</b>, מבוסס <b>עַד עוֹלָם".</b>
(יז) <b>כְּכֹל הַדְּבָרִים הָאֵלֶּה וּכְכֹל הַחִזָּיוֹן</b>, מראה הנבואה הלילי <b>הַזֶּה, כֵּן דִּבֶּר נָתָן אֶל דָּוִד.</b>
(יח) <b>וַיָּבֹא הַמֶּלֶךְ דָּוִד וַיֵּשֶׁב</b>, שהה <b>לִפְנֵי ה' וַיֹּאמֶר: מִי אָנֹכִי, ה' אֱלוֹהִים, וּמִי בֵיתִי, כִּי הֲבִיאֹתַנִי עַד הֲלֹם</b>, לכאן, לתת לי את כל גדולת המלוכה?!
(יט) <b>וַתִּקְטַן עוֹד זֹאת</b>, קטנה היא מתנת המלוכה <b>בְּעֵינֶיךָ, ה' אֱלוֹהִים, וַתְּדַבֵּר גַּם אֶל בֵּית עַבְדְּךָ לְמֵרָחוֹק,</b> לדורות העתידיים. <b>וְ</b>כי <b>זֹאת תּוֹרַת הָאָדָם, ה' אֱלוֹהִים</b>?! מה יכול אדם עוד לבקש,
(כ) <b>וּמַה יּוֹסִיף דָּוִד</b>, ומה אוסיף <b>עוֹד לְדַבֵּר אֵלֶיךָ</b>?! <b>ו</b>הרי <b>אַתָּה יָדַעְתָּ אֶת עַבְדְּךָ, ה' אֱלוֹהִים.</b> אינני ראוי לכך –
(כא) <b>בַּעֲבוּר דְּבָרְךָ וּכְלִבְּךָ</b>, כרצונך <b>עָשִׂיתָ אֵת כָּל הַגְּדוּלָּה הַזֹּאת</b> ורצית <b>לְהוֹדִיעַ</b> אותה <b>אֶת עַבְדֶּךָ,</b> לי. מנעוריו ועד עתה דוד ראה את עצמו כעבד ה' שמטרתו העיקרית היא עשיית דבר ה' ולא גדולתו האישית.
(כב) <b>עַל כֵּן גָּדַלְתָּ,</b> אתה גדול, <b>ה' אֱלוֹהִים, כִּי אֵין כָּמוֹךָ, וְאֵין אֱלֹהִים זוּלָתֶךָ בְּכֹל</b>, ככל <b>אֲשֶׁר שָׁמַעְנוּ בְּאָזְנֵינוּ.</b>
(כג) <b>וּמִי כְעַמְּךָ כְּיִשְׂרָאֵל, גּוֹי אֶחָד</b>, מיוחד <b>בָּאָרֶץ, אֲשֶׁר הָלְכוּ אֱלֹהִים לִפְדּוֹת לוֹ</b>, להצילו <b>לְעָם, וְלָשׂוּם</b>, ולשים, ולעשות <b>לוֹ שֵׁם,</b> לפרסם אותו בעולם, <b>וְלַעֲשׂוֹת לָכֶם</b>, ישראל,את <b>הַגְּדוּלָּה, וְ</b>כן לעשות <b>נֹרָאוֹת</b>, נפלאות, מעשים מבהילים <b>לְאַרְצֶךָ</b> ולגרש <b>מִפְּנֵי עַמְּךָ אֲשֶׁר פָּדִיתָ</b>, הצלת <b>לְּךָ מִמִּצְרַיִם גּוֹיִם</b>, גוי גוי <b>וֵאלֹהָיו</b>.
(כד) <b>וַתְּכוֹנֵן</b>, הקמת <b>לְךָ אֶת עַמְּךָ יִשְׂרָאֵל לְךָ לְעָם עַד עוֹלָם, וְאַתָּה, ה', הָיִיתָ לָהֶם לֵאלֹהִים.</b>
(כה) <b>וְעַתָּה, ה' אֱלוֹהִים,</b> מה ביכולתי לבקש?! <b>הַדָּבָר אֲשֶׁר דִּבַּרְתָּ עַל עַבְדְּךָ וְעַל בֵּיתוֹ</b> – <b>הָקֵם עַד עוֹלָם וַעֲשֵׂה כַּאֲשֶׁר דִּבַּרְתָּ.</b> קיים את הבטחתך לי.
(כו) <b>וְיִגְדַּל שִׁמְךָ עַד עוֹלָם לֵאמֹר: ה' צְבָאוֹת אֱלֹהִים</b> ימלוך <b>עַל יִשְׂרָאֵל, וּבֵית עַבְדְּךָ דָוִד יִהְיֶה נָכוֹן לְפָנֶיךָ</b> וימשיך להתקיים.
(כז) <b>כִּי אַתָּה, ה' צְבָאוֹת אֱלֹהֵי יִשְׂרָאֵל, גָּלִיתָה</b>, גילית <b>אֶת אֹזֶן עַבְדְּךָ לֵאמֹר: "בַּיִת</b>, מלכות <b>אֶבְנֶה לָּךְ". עַל כֵּן מָצָא עַבְדְּךָ אֶת לִבּוֹ לְהִתְפַּלֵּל אֵלֶיךָ אֶת הַתְּפִלָּה הַזֹּאת,</b> ולהודות על מה שיש לי ועל מה שהובטח לי לעתיד לבוא.
(כח) <b>וְעַתָּה, ה' אֱלוֹהִים, אַתָּה הוּא הָאֱלֹהִים</b>, השולט בכול, ושבידו לקיים, <b>וּדְבָרֶיךָ יִהְיוּ אֱמֶת,</b> יתאמתו, <b>וַתְּדַבֵּר</b>, שהרי דיברת <b>אֶל עַבְדְּךָ אֶת הַטּוֹבָה הַזֹּאת.</b>
(כט) <b>וְעַתָּה הוֹאֵל</b>, רצה <b>וּבָרֵךְ אֶת בֵּית עַבְדְּךָ לִהְיוֹת לְעוֹלָם לְפָנֶיךָ, כִּי אַתָּה, ה' אֱלוֹהִים, דִּבַּרְתָּ, וּמִבִּרְכָתְךָ יְבֹרַךְ בֵּית עַבְדְּךָ לְעוֹלָם.</b>
<h2>פרק ח</h2>
(א) <b>וַיְהִי אַחֲרֵי כֵן, וַיַּךְ דָּוִד אֶת פְּלִשְׁתִּים וַיַּכְנִיעֵם, וַיִּקַּח דָּוִד אֶת מֶתֶג הָאַמָּה,</b> שם עיר או אזור, או: רסן השלטון <b>מִיַּד פְּלִשְׁתִּים.</b>
(ב) <b>וַיַּךְ אֶת מוֹאָב וַיְמַדְּדֵם</b> – את אנשי הצבא <b>בַּחֶבֶל</b>, חוט מדידה – <b>הַשְׁכֵּב אוֹתָם אַרְצָה, וַיְמַדֵּד שְׁנֵי חֲבָלִים לְהָמִית וּמְלֹא הַחֶבֶל לְהַחֲיוֹת.</b> הרג שני שלישים מהם. דוד לא היה מעוניין לכבוש את מואב אלא להשמיד את כוחותיה הצבאיים – <b>וַתְּהִי מוֹאָב לְדָוִד לַעֲבָדִים נֹשְׂאֵי מִנְחָה,</b> מס, המבטא כניעה וקבלת מרות.
(ג) <b>וַיַּךְ דָּוִד אֶת הֲדַדְעֶזֶר בֶּן רְחֹב מֶלֶךְ צוֹבָה,</b> ממלכה ארמית במרכז סוריה ובמערבה, <b>בְּלֶכְתּוֹ</b>, בזמן שהדדעזר הלך <b>לְהָשִׁיב יָדוֹ</b>, להרחיב את גבולו, להכות <b>בּ</b>אזור <b>נְהַר פְּרָת.</b> מלחמה זו נערכה הרחק מאזורים שבהם ישבו אנשים מישראל.
(ד) <b>וַיִּלְכֹּד דָּוִד מִמֶּנּוּ אֶלֶף וּשְׁבַע מֵאוֹת פָּרָשִׁים וְעֶשְׂרִים אֶלֶף אִישׁ רַגְלִי. וַיְעַקֵּר</b>, כרת, השמיד <b>דָּוִד אֶת כָּל הָרֶכֶב, וַיּוֹתֵר</b>, השאיר <b>מִמֶּנּוּ מֵאָה רָכֶב</b> בלבד, מתוך מאות רבות של רכבים.
(ה) <b>וַתָּבֹא אֲרַם דַּמֶּשֶׂק</b>, ממלכה ארמית אחרת בסוריה שעיר בירתה הייתה דמשק, <b>לַעְזֹר לַהֲדַדְעֶזֶר מֶלֶךְ צוֹבָה. וַיַּךְ דָּוִד בַּאֲרָם עֶשְׂרִים וּשְׁנַיִם אֶלֶף אִישׁ.</b>
(ו) <b>וַיָּשֶׂם דָּוִד נְצִבִים</b>, מושלים עליונים מטעמו <b>בַּאֲרַם דַּמֶּשֶׂק, וַתְּהִי אֲרָם לְדָוִד לַעֲבָדִים נוֹשְׂאֵי מִנְחָה. וַיֹּשַׁע ה' אֶת דָּוִד בְּכֹל אֲשֶׁר הָלָךְ.</b> לפעמים דוד היה צריך להתמודד עם שתי חזיתות ועם גורמי הפתעה, ואף על פי כן ניצח בכל המלחמות.
(ז) <b>וַיִּקַּח דָּוִד אֵת שִׁלְטֵי,</b> מגִני <b>הַזָּהָב אֲשֶׁר הָיוּ אֶל</b>, על <b>עַבְדֵי הֲדַדְעָזֶר וַיְבִיאֵם יְרוּשָׁלִָם.</b>
(ח) <b>וּמִבֶּטַח וּמִבֵּרֹתַי, עָרֵי הֲדַדְעָזֶר, לָקַח הַמֶּלֶךְ דָּוִד נְחֹשֶׁת הַרְבֵּה מְאֹד.</b>
(ט) <b>וַיִּשְׁמַע תֹּעִי מֶלֶךְ חֲמָת</b>, עיר מדינה במרכז סוריה של היום, <b>כִּי הִכָּה דָוִד אֵת כָּל חֵיל הֲדַדְעָזֶר.</b>
(י) <b>וַיִּשְׁלַח תֹּעִי אֶת יוֹרָם בְּנוֹ אֶל הַמֶּלֶךְ דָּוִד לִשְׁאָל לוֹ לְשָׁלוֹם וּלְבָרֲכוֹ עַל אֲשֶׁר נִלְחַם בַּהֲדַדְעֶזֶר וַיַּכֵּהוּ, כִּי אִישׁ מִלְחֲמוֹת</b> ל<b>תֹּעִי הָיָה הֲדַדְעָזֶר.</b> לאות תודה לדוד שהביס את מלך צובא, שלח תועי את בנו בראש משלחת, <b>וּבְיָדוֹ הָיוּ כְּלֵי כֶסֶף וּכְלֵי זָהָב וּכְלֵי נְחֹשֶׁת</b> מתנות לדוד.
(יא) <b>גַּם אֹתָם הִקְדִּישׁ הַמֶּלֶךְ דָּוִד לַה'</b>, לבניין המקדש, <b>עִם הַכֶּסֶף וְהַזָּהָב אֲשֶׁר הִקְדִּישׁ מִכָּל הַגּוֹיִם אֲשֶׁר כִּבֵּשׁ.</b>
(יב) את כל החומרים הללו לקח דוד <b>מֵאֲרָם וּמִמּוֹאָב וּמִבְּנֵי עַמּוֹן וּמִפְּלִשְׁתִּים וּמֵעֲמָלֵק וּמִשְּׁלַל הֲדַדְעֶזֶר בֶּן רְחֹב מֶלֶךְ צוֹבָה.</b>
(יג) <b>וַיַּעַשׂ דָּוִד שֵׁם</b>, התפרסם, או: הקים מצבה לזכרון כיבושיו,<b>בְּשֻׁבוֹ מֵהַכּוֹתוֹ אֶת אֲרָם בְּגֵיא מֶלַח שְׁמוֹנָה עָשָׂר אָלֶף</b> איש.
(יד) <b>וַיָּשֶׂם בֶּאֱדוֹם נְצִבִים, בְּכָל אֱדוֹם שָׂם נְצִבִים, וַיְהִי כָל אֱדוֹם עֲבָדִים לְדָוִד. וַיּוֹשַׁע ה' אֶת דָּוִד בְּכֹל אֲשֶׁר הָלָךְ.</b>
(טו) <b>וַיִּמְלֹךְ דָּוִד עַל כָּל יִשְׂרָאֵל,</b> לא רק על יהודה. <b>וַיְהִי דָוִד עֹשֶׂה מִשְׁפָּט וּצְדָקָה לְכָל עַמּוֹ.</b> כדרך שהיה נהוג בין המלכים, דוד שפט לעתים, וגם עסק בצדקה ובחסד.
(טז) רשימה קצרה של המבנה הממשלתי של דוד: <b>וְיוֹאָב בֶּן צְרוּיָה</b> היה המפקד העליון <b>עַל הַצָּבָא; וִיהוֹשָׁפָט בֶּן אֲחִילוּד</b> – <b>מַזְכִּיר,</b> מי שמעביר לפני המלך את כל הנושאים העומדים להחלטה בתחומי השלטון השונים;
(יז) <b>וְצָדוֹק בֶּן אֲחִיטוּב וַאֲחִימֶלֶךְ בֶּן אֶבְיָתָר</b>, שבאו משני בתי האב הגדולים של הכהונה – בית אלעזר ובית איתמר – <b>כֹּהֲנִים; וּשְׂרָיָה</b> – <b>סוֹפֵר,</b> מעין שר החוץ, מי שהיה כותב את מכתבי הממלכה לעמים אחרים בלשונותיהם<b>;</b>
(יח) <b>וּבְנָיָהוּ בֶּן יְהוֹיָדָע ו</b>גדודי <b>הַכְּרֵתִי וְהַפְּלֵתִי</b> תחת פיקודו<b>;</b> <b>וּבְנֵי דָוִד</b> – <b>כֹּהֲנִים</b>, נושאי משרות <b>הָיוּ.</b> דוד חילק תפקידים שונים בין בניו המבוגרים, וכך הם היו הגרעין היסודי של ממשלתו.
<h2>פרק ט</h2>
(א) <b>וַיֹּאמֶר דָּוִד: הֲכִי,</b> האם <b>יֶשׁ עוֹד</b> צאצא <b>אֲשֶׁר נוֹתַר לְבֵית שָׁאוּל</b>? בני המשפחה של המלך המובס, אם נותרו מהם אחדים, לא הראו את עצמם, ואולי הסתתרו מפחד ומקומם לא נודע. דוד חיזר אחריהם לא כדי לרודפם ולבערם אלא להפך – <b>וְאֶעֱשֶׂה עִמּוֹ חֶסֶד בַּעֲבוּר יְהוֹנָתָן</b> אהובי ובן בריתי שנשבעתי לו.
(ב) <b>וּלְבֵית שָׁאוּל</b> היה <b>עֶבֶד</b>, כנראה נכרי, בעל סמכות שהנהיג את כל המשק המשפחתי במשך שנים רבות, <b>וּשְׁמוֹ צִיבָא. וַיִּקְרְאוּ לוֹ</b> לבוא <b>אֶל דָּוִד, וַיֹּאמֶר הַמֶּלֶךְ אֵלָיו: הַאַתָּה צִיבָא</b>?<b>וַיֹּאמֶר: עַבְדֶּךָ,</b> אני הוא.
(ג) <b>וַיֹּאמֶר הַמֶּלֶךְ: הַאֶפֶס</b>, האם אין <b>עוֹד אִישׁ לְבֵית שָׁאוּל וְאֶעֱשֶׂה עִמּוֹ חֶסֶד אֱלֹהִים</b>? חסד אמת, יציב וצודק, חסד שהמניע שלו הוא המחויבות שלי לה' בלבד. <b>וַיֹּאמֶר צִיבָא אֶל הַמֶּלֶךְ: עוֹד</b>, עדיין נשאר <b>בֵּן לִיהוֹנָתָן</b> והוא <b>נְכֵה רַגְלָיִם</b>, ולכן אין הוא ידוע בקהל.
(ד) <b>וַיֹּאמֶר לוֹ הַמֶּלֶךְ: אֵיפֹה הוּא</b>?<b>וַיֹּאמֶר צִיבָא אֶל הַמֶּלֶךְ: הִנֵּה הוּא</b> בתוך <b>בֵּית מָכִיר בֶּן עַמִּיאֵל בְּלוֹ דְבָר.</b>
(ה) <b>וַיִּשְׁלַח הַמֶּלֶךְ דָּוִד וַיִּקָּחֵהוּ מִבֵּית מָכִיר בֶּן עַמִּיאֵל מִלּוֹ דְבָר.</b>
(ו) <b>וַיָּבֹא מְפִיבֹשֶׁת בֶּן יְהוֹנָתָן בֶּן שָׁאוּל אֶל דָּוִד, וַיִּפֹּל עַל פָּנָיו וַיִּשְׁתָּחוּ. וַיֹּאמֶר דָּוִד: מְפִיבֹשֶׁת</b>!<b>וַיֹּאמֶר: הִנֵּה עַבְדֶּךָ.</b> נראה שהיה זה נוסח תשובה מקובל.
(ז) <b>וַיֹּאמֶר לוֹ דָוִד: אַל תִּירָא, כִּי עָשֹׂה אֶעֱשֶׂה עִמְּךָ חֶסֶד</b> כפול <b>בַּעֲבוּר יְהוֹנָתָן אָבִיךָ:</b> ראשית, <b>וַהֲשִׁבֹתִי לְךָ אֶת כָּל שְׂדֵה שָׁאוּל אָבִיךָ.</b> מעמדה של נחלתו של שאול לא היה ברור. כנראה הוחזקה על ידי המלך שקם תחת שאול, ובני משפחת שאול הנותרים שמרו על אלמוניותם ונמנעו מלתבוע אותה. <b>וְ</b>שנית, דוד העניק לו גם כבוד אישי – <b>אַתָּה תֹּאכַל לֶחֶם עַל שֻׁלְחָנִי תָּמִיד.</b>
(ח) <b>וַיִּשְׁתַּחוּ</b> מפיבשת <b>וַיֹּאמֶר: מֶה עַבְדֶּךָ</b>, מי אני שאזכה לכבוד הגדול הזה, <b>כִּי פָנִיתָ אֶל הַכֶּלֶב הַמֵּת</b> <b>אֲשֶׁר כָּמוֹנִי</b>?!
(ט) <b>וַיִּקְרָא הַמֶּלֶךְ אֶל צִיבָא נַעַר</b>, משרת <b>שָׁאוּל, וַיֹּאמֶר אֵלָיו:</b> את <b>כֹּל</b> הרכוש <b>אֲשֶׁר הָיָה לְשָׁאוּל וּלְכָל בֵּיתוֹ נָתַתִּי לְבֶן אֲדֹנֶיךָ,</b> מפיבשת.
(י) <b>וְעָבַדְתָּ</b>, אתה תמשיך בתפקידך הראשון לעבוד <b>לּוֹ אֶת הָאֲדָמָה</b>, <b>אַתָּה וּבָנֶיךָ וַעֲבָדֶיךָ, וְהֵבֵאתָ</b> את יבולה, <b>וְהָיָה לְבֶן אֲדֹנֶיךָ לֶּחֶם וַאֲכָלוֹ.</b> את ההכנסות מן השדה הזה, אחרי ניכוי כל ההוצאות, יקבל נכדו של שאול לפרנסת ביתו שוב כירושה, <b>וּמְפִיבֹשֶׁת</b> עצמו, <b>בֶּן אֲדֹנֶיךָ, יֹאכַל תָּמִיד לֶחֶם עַל שֻׁלְחָנִי.</b> למזונו לא תצטרך לדאוג מפני שהוא יאכל על שולחני, אבל רווחי השדה יגיעו לידיו. <b>וּלְצִיבָא חֲמִשָּׁה עָשָׂר בָּנִים וְעֶשְׂרִים עֲבָדִים.</b>
(יא) <b>וַיֹּאמֶר צִיבָא אֶל הַמֶּלֶךְ: כְּכֹל אֲשֶׁר יְצַוֶּה אֲדֹנִי הַמֶּלֶךְ אֶת עַבְדּוֹ</b> – <b>כֵּן יַעֲשֶׂה עַבְדֶּךָ, וּמְפִיבֹשֶׁת אֹכֵל עַל שֻׁלְחָנִי כְּאַחַד מִבְּנֵי הַמֶּלֶךְ.</b> תמיד הוא היה מכובד בעיני, ולא התעללתי בו, חלילה. חששתי לתבוע את זכויותיו, אבל כעת אני מחזיר את כל רכושו בשמחה.
(יב) <b>וְלִמְפִיבֹשֶׁת בֵּן קָטָן וּשְׁמוֹ מִיכָא. וְכֹל מוֹשַׁב בֵּית צִיבָא</b>, כלל אנשי ביתו נעשו כעת <b>עֲבָדִים לִמְפִיבֹשֶׁת.</b>
(יג) <b>וּמְפִיבֹשֶׁת יֹשֵׁב בִּירוּשָׁלִַם, כִּי עַל שֻׁלְחַן הַמֶּלֶךְ תָּמִיד הוּא אֹכֵל.</b> לא רק איכות סעודתו השתנתה, אלא בעיקר השתפר מעמדו – מכאן ולהבא השתייך לבית המלוכה ולפמליה המלכותית, <b>וְהוּא פִסֵּחַ</b> ב<b>שְׁתֵּי רַגְלָיו.</b> האזכור הנוסף של עובדה זו אינו נועד רק להסביר מדוע מפיבשת איננו פעיל במיוחד; הוא גם נצרך להבנת המשך הסיפור על מפיבשת.
<h2>פרק י</h2>
(א) <b>וַיְהִי אַחֲרֵי כֵן</b>, לאו דווקא סמוך לסיפור מפיבשת, שאיננו שייך לנושא זה – <b>וַיָּמָת מֶלֶךְ בְּנֵי עַמּוֹן, וַיִּמְלֹךְ חָנוּן בְּנוֹ תַּחְתָּיו.</b>
(ב) <b>וַיֹּאמֶר דָּוִד</b> בלבו<b>: אֶעֱשֶׂה חֶסֶד עִם חָנוּן בֶּן נָחָשׁ, כַּאֲשֶׁר עָשָׂה אָבִיו עִמָּדִי חֶסֶד.</b> נראה שמלך בני עמון ומלך מואב תמכו בדוד כשברח מפני שאול ואף החזיקו את הוריו. <b>וַיִּשְׁלַח דָּוִד לְנַחֲמוֹ בְּיַד</b> משלחת מכובדת של <b>עֲבָדָיו אֶל</b>, על מות <b>אָבִיו, וַיָּבֹאוּ עַבְדֵי דָוִד</b> אל המלך החדש ב<b>אֶרֶץ בְּנֵי עַמּוֹן</b> לניחום אבלים.
(ג) <b>וַיֹּאמְרוּ שָׂרֵי בְנֵי עַמּוֹן אֶל חָנוּן אֲדֹנֵיהֶם: הַמְכַבֵּד דָּוִד אֶת אָבִיךָ בְּעֵינֶיךָ כִּי שָׁלַח לְךָ מְנַחֲמִים</b>?! האם אתה מאמין שהוא עשה זאת מתוך כבוד לאביך?! <b>הֲלוֹא בַּעֲבוּר חֲקוֹר אֶת הָעִיר וּלְרַגְּלָהּ וּלְהָפְכָהּ שָׁלַח דָּוִד אֶת עֲבָדָיו אֵלֶיךָ.</b> לא מנחמים הם אלא מרגלים.
(ד) <b>וַיִּקַּח חָנוּן אֶת עַבְדֵי דָוִד וַיְגַלַּח אֶת חֲצִי זְקָנָם</b> על מנת לבזות אותם ולהציגם מגוחכים ועלובים. <b>וַיִּכְרֹת אֶת מַדְוֵיהֶם</b>, מדיהם, בגדיהם הארוכים <b>בַּחֵצִי עַד שְׁתוֹתֵיהֶם,</b> אחוריהם, כך שהם נותרו ערומים למחצה, <b>וַיְשַׁלְּחֵם.</b> כך הביע את דעתו על צביעותם של דוד ואנשיו.
(ה) <b>וַיַּגִּדוּ לְדָוִד</b> מה אירע, <b>וַיִּשְׁלַח</b> אנשים <b>לִקְרָאתָם</b>. חברי המשלחת לא חזרו לדוד, <b>כִּי הָיוּ הָאֲנָשִׁים נִכְלָמִים מְאֹד. וַיֹּאמֶר הַמֶּלֶךְ: שְׁבוּ בִירֵחוֹ עַד יְצַמַּח זְקַנְכֶם, וְשַׁבְתֶּם.</b> אינני עומד על כך שתחזרו אלי כעת.
(ו) אחרי המעשה הרשמי הבוטה של מלכות עמון, שנועד לבזות את דוד – <b>וַיִּרְאוּ בְּנֵי עַמּוֹן כִּי נִבְאֲשׁוּ</b>, נמאסו <b>בְּ</b>עיני <b>דָוִד,</b> וחששו מתגובתו, <b>וַיִּשְׁלְחוּ בְנֵי עַמּוֹן וַיִּשְׂכְּרוּ אֶת אֲרַם בֵּית רְחוֹב וְאֶת אֲרַם צוֹבָא</b>, שתי ממלכות ארמיות באזור סוריה, <b>עֶשְׂרִים אֶלֶף רַגְלִי. וְאֶת מֶלֶךְ מַעֲכָה</b>, שאף היא מדינה קטנה באזור, וממנה הגיעו <b>אֶלֶף אִישׁ, וְ</b>את <b>אִישׁ</b>, אנשי ארץ <b>טוֹב</b> – <b>שְׁנֵים עָשָׂר אֶלֶף אִישׁ.</b>
(ז) <b>וַיִּשְׁמַע דָּוִד, וַיִּשְׁלַח אֶת יוֹאָב וְאֵת כָּל</b> אנשי <b>הַצָּבָא הַגִּבֹּרִים</b> לתקוף את העמונים מיד. כיוון שלארץ עמון לא הייתה הגנה רבה, הגיע צבא ישראל עד עיר הבירה עצמה.
(ח) <b>וַיֵּצְאוּ בְּנֵי עַמּוֹן</b> מן העיר, <b>וַיַּעַרְכוּ מִלְחָמָה</b> ב<b>פֶתַח הַשָּׁעַר</b> להגן על העיר, <b>וַאֲרַם צוֹבָא וּרְחוֹב וְאִישׁ טוֹב וּמַעֲכָה</b>, החיילים השכירים <b>לְבַדָּם</b>, ללא בני עמון נערכו <b>בַּשָּׂדֶה,</b> ואלו איימו מן העורף על אנשי דוד.
(ט) <b>וַיַּרְא יוֹאָב כִּי הָיְתָה אֵלָיו פְּנֵי</b>, חזית <b>הַמִּלְחָמָה מִפָּנִים וּמֵאָחוֹר. וַיִּבְחַר מִכֹּל בְּחוּרֵי יִשְׂרָאֵל,</b> קבוצת עילית, <b>וַיַּעֲרֹךְ</b> אותם <b>לִקְרַאת אֲרָם.</b> הוא הניח שיבוא צבא גדול, חזק ומיומן יותר מהעמונים.
(י) <b>וְאֵת יֶתֶר הָעָם נָתַן בְּיַד אַבְשַׁי אָחִיו, וַיַּעֲרֹךְ</b> אותם <b>לִקְרַאת בְּנֵי עַמּוֹן.</b> יואב לא חשש כל כך מפני בני עמון, אבל אילו הפנה את כל צבאו כנגד הארמים, העמונים בוודאי היו תוקפים אותו מהעורף. משום כך הוא שלח יחידה גדולה בפיקודו של אבישי שתשמור את העמונים במקומם.
(יא) <b>וַיֹּאמֶר</b> לאבישי<b>: אִם תֶּחֱזַק אֲרָם מִמֶּנִּי</b> – <b>וְהָיִתָה</b>, אתה תהיה <b>לִּי לִישׁוּעָה, וְאִם בְּנֵי עַמּוֹן יֶחֶזְקוּ מִמְּךָ</b> – <b>וְהָלַכְתִּי לְהוֹשִׁיעַ לָךְ.</b> מעבר ללחימה בשתי החזיתות, נשמש צבא עזר זה לזה, כך שאם יהיה מצבו של אחד מאתנו דחוק, יוכל השני לבוא לעזרתו ולהוסיף לו כוח לוחם.
(יב) ואל הצבא קרא יואב<b>: חֲזַק</b>, חזקו <b>וְנִתְחַזַּק בְּעַד עַמֵּנוּ וּבְעַד עָרֵי אֱלֹהֵינוּ, וַה' יַעֲשֶׂה הַטּוֹב בְּעֵינָיו.</b>
(יג) <b>וַיִּגַּשׁ יוֹאָב וְהָעָם אֲשֶׁר עִמּוֹ לַמִּלְחָמָה בַּאֲרָם, וַיָּנֻסוּ</b>, ברחו <b>מִפָּנָיו.</b> יואב היה מצביא גדול ועִמו היו לוחמים טובים, ואילו הארמים היו שכירי חרב שלא העזו להסתכן בקרב.
(יד) <b>וּבְנֵי עַמּוֹן רָאוּ כִּי נָס אֲרָם</b> – <b>וַיָּנֻסוּ מִפְּנֵי אֲבִישַׁי וַיָּבֹאוּ</b> אל <b>הָעִיר</b> להתבצר בה. <b>וַיָּשָׁב יוֹאָב מֵעַל בְּנֵי עַמּוֹן</b> לחופשה מן הקרב <b>וַיָּבֹא</b> אל <b>יְרוּשָׁלִָם.</b> המערכה טרם הסתיימה, וגדודים מצבא ישראל נשארו לצור על בני עמון.
(טו) <b>וַיַּרְא אֲרָם כִּי</b> הוא <b>נִגַּף</b>, הוכה <b>לִפְנֵי יִשְׂרָאֵל, וַיֵּאָסְפוּ יָחַד</b> כדי לתכנן כיצד ישיבו מלחמה. הרי דוד הוכיח את עצמו לא רק כמי שדואג לשמור על גבולות ארצו, אלא גם כמלך כובש המעוניין להרחיב את ממלכתו. הם ידעו שדוד לא יסלח להם על התערבותם במלחמה בעמון, ולכן התארגנו למתקפת נגד.
(טז) <b>וַיִּשְׁלַח הֲדַדְעֶזֶר</b> בקשת סיוע <b>וַיֹּצֵא אֶת אֲרָם אֲשֶׁר מֵעֵבֶר הַנָּהָר,</b> הארמים שישבו מעבר לנהר פרת, המולדת הארמית, <b>וַיָּבֹאוּ</b> ל<b>חֵילָם</b>, מקום בצפון עבר הירדן, <b>וְשׁוֹבַךְ שַׂר צְבָא הֲדַדְעֶזֶר</b> הולך <b>לִפְנֵיהֶם.</b>
(יז) <b>וַיֻּגַּד לְדָוִד, וַיֶּאֱסֹף אֶת כָּל יִשְׂרָאֵל וַיַּעֲבֹר אֶת הַיַּרְדֵּן.</b> את המערכה השנייה בעבר הירדן ניהל דוד עצמו. הארמים וחילותיהם התקבצו אל שדה הקרב המישורי. <b>וַיָּבֹא חֵלָאמָה,</b> אל חילם, <b>וַיַּעַרְכוּ אֲרָם לִקְרַאת דָּוִד וַיִּלָּחֲמוּ עִמּוֹ.</b>
(יח) <b>וַיָּנָס אֲרָם מִפְּנֵי יִשְׂרָאֵל.</b> הארמים נחלו תבוסה. <b>וַיַּהֲרֹג</b>, השמיד <b>דָּוִד מֵאֲרָם שְׁבַע מֵאוֹת רֶכֶב וְאַרְבָּעִים אֶלֶף פָּרָשִׁים</b>, צבא גדול מאוד <b>וְאֵת שׁוֹבַךְ שַׂר צְבָאוֹ</b> של הדדעזר, שהיה איש צבא חשוב, <b>הִכָּה</b> דוד, <b>וַיָּמָת שָׁם.</b>
(יט) <b>וַיִּרְאוּ כָל הַמְּלָכִים עַבְדֵי הֲדַדְעֶזֶר כִּי נִגְּפוּ לִפְנֵי יִשְׂרָאֵל</b> – <b>וַיַּשְׁלִמוּ אֶת</b>, עם <b>יִשְׂרָאֵל וַיַּעַבְדוּם.</b> הם קיבלו רשמית את עולו של דוד על עצמם. מעתה ישראל נחשבה לממלכה הראשית, והארמים העלו למלכהּ מס כדי לבטא את כפיפותם למרותו. על כן גם – <b>וַיִּרְאוּ,</b> חששו <b>אֲרָם לְהוֹשִׁיעַ</b>, לסייע <b>עוֹד אֶת בְּנֵי עַמּוֹן.</b>
<h2>פרק יא</h2>
(א) מלחמת דוד בבני עמון לא הסתיימה. <b>וַיְהִי לִתְשׁוּבַת הַשָּׁנָה,</b> כעבור שנה, <b>לְעֵת צֵאת הַמְּלָאכִים</b>, המלכים למלחמותיהם, בקיץ או באביב, <b>וַיִּשְׁלַח דָּוִד אֶת יוֹאָב וְאֶת עֲבָדָיו עִמּוֹ וְאֶת כָּל יִשְׂרָאֵל, וַיַּשְׁחִתוּ אֶת בְּנֵי עַמּוֹן.</b> הם גרמו לעמון נזקים כבדים, <b>וַיָּצֻרוּ עַל רַבָּה,</b> עיר הבירה, <b>ו</b>בינתיים <b>דָוִד יוֹשֵׁב בִּירוּשָׁלִָם.</b>
(ב) <b>וַיְהִי</b> באחד הימים <b>לְעֵת הָעֶרֶב, וַיָּקָם דָּוִד מֵעַל מִשְׁכָּבוֹ</b> לאחר מנוחה, <b>וַיִּתְהַלֵּךְ עַל גַּג בֵּית הַמֶּלֶךְ.</b> רוב הגגות באותה תקופה היו שטוחים, ושימשו בין היתר לטיול. בית המלך היה כנראה גבוה משאר הבתים, ולפיכך מגגו אפשר היה לראות את כל העיר מבלי להיראות. בעוד הוא מהלך, <b>וַיַּרְא אִשָּׁה רֹחֶצֶת מֵעַל הַגָּג</b> של ביתה, <b>וְהָאִשָּׁה טוֹבַת מַרְאֶה מְאֹד</b>, והיא מצאה חן בעיני דוד.
(ג) <b>וַיִּשְׁלַח דָּוִד וַיִּדְרֹשׁ ל</b>זהוּתה של ה<b>אִשָּׁה</b> המתגוררת באותו מקום. <b>וַיֹּאמֶר</b> השליח<b>:</b> <b>הֲלוֹא זֹאת בַּת שֶׁבַע בַּת אֱלִיעָם, אֵשֶׁת אוּרִיָּה הַחִתִּי.</b> אליעם ואוריה היו מגיבורי דוד.
(ד) <b>וַיִּשְׁלַח דָּוִד מַלְאָכִים,</b> שליחים <b>וַיִּקָּחֶהָ, וַתָּבוֹא אֵלָיו וַיִּשְׁכַּב עִמָּהּ, וְהִיא</b> ברחיצתה <b>מִתְקַדֶּשֶׁת</b>, מטהרת את עצמה <b>מִטֻּמְאָתָהּ. וַתָּשָׁב אֶל בֵּיתָהּ.</b> הדבר יכול היה להישאר בגדר אירוע חד-פעמי, לולא היו לו תוצאות –
(ה) <b>וַתַּהַר הָאִשָּׁה,</b> כי המעשה אירע בדיוק בזמן הראוי להיריון. <b>וַתִּשְׁלַח וַתַּגֵּד לְדָוִד, וַתֹּאמֶר: הָרָה</b> לך <b>אָנֹכִי.</b>
(ו) <b>וַיִּשְׁלַח דָּוִד</b> פקודה <b>אֶל יוֹאָב: שְׁלַח אֵלַי אֶת אוּרִיָּה הַחִתִּי. וַיִּשְׁלַח יוֹאָב אֶת אוּרִיָּה אֶל דָּוִד.</b>
(ז) <b>וַיָּבֹא אוּרִיָּה אֵלָיו,</b> וכיוון שהיה קצין בצבא – <b>וַיִּשְׁאַל דָּוִד לִשְׁלוֹם יוֹאָב וְלִשְׁלוֹם הָעָם וְלִשְׁלוֹם הַמִּלְחָמָה.</b>
(ח) <b>וַיֹּאמֶר דָּוִד לְאוּרִיָּה:</b> עתה מששמעתי את הדיווח שביקשתי, <b>רֵד לְבֵיתְךָ</b> חזור הביתה לנוח <b>וּרְחַץ רַגְלֶיךָ</b>. ביטוי זה רומז בלשון נקייה שיפקוד את אשתו. <b>וַיֵּצֵא אוּרִיָּה מִבֵּית הַמֶּלֶךְ, וַתֵּצֵא אַחֲרָיו</b>, התלוותה אליו <b>מַשְׂאַת</b>, מנת <b>הַמֶּלֶךְ.</b> כיוון שהיה גיבור שבא משדה הקרב, המלך שלח אתו מתנה. דוד חשב שאם אוריה יחזור הביתה, לאחר שנעדר מביתו זמן ניכר, הוא בוודאי יהיה עם אשתו, והילד שייוולד לאחר זמן ייחשב באופן טבעי לבנו של אוריה, והבושה לא תתגלה.
(ט) <b>וַיִּשְׁכַּב אוּרִיָּה פֶּתַח בֵּית הַמֶּלֶךְ אֵת</b>, עם <b>כָּל עַבְדֵי אֲדֹנָיו,</b> אנשי הצבא הניצבים סביב בית המלך, <b>וְלֹא יָרַד אֶל בֵּיתוֹ.</b>
(י) <b>וַיַּגִּדוּ לְדָוִד לֵאמֹר: לֹא יָרַד אוּרִיָּה אֶל בֵּיתוֹ. וַיֹּאמֶר דָּוִד אֶל אוּרִיָּה: הֲלוֹא מִדֶּרֶךְ אַתָּה בָא, מַדּוּעַ לֹא יָרַדְתָּ אֶל בֵּיתֶךָ</b>?
(יא) <b>וַיֹּאמֶר אוּרִיָּה אֶל דָּוִד: הָאָרוֹן</b>, ארון הברית שהיה יוצא עם ישראל למלחמה <b>וְיִשְׂרָאֵל וִיהוּדָה</b>, בני שבטִי <b>יֹשְׁבִים בַּסֻּכּוֹת</b> במחנה, <b>וַאדֹנִי יוֹאָב וְעַבְדֵי אֲדֹנִי עַל פְּנֵי הַשָּׂדֶה חֹנִים,</b> כולם שוהים מחוץ לביתם, <b>וַאֲנִי אָבוֹא אֶל בֵּיתִי לֶאֱכֹל וְלִשְׁתּוֹת וְלִשְׁכַּב עִם אִשְׁתִּי</b>, ואהנה מן החופש הזה?! אוריה נשבע – <b>חַיֶּךָ</b>, המלך, <b>וְחֵי נַפְשֶׁךָ, אִם אֶעֱשֶׂה אֶת הַדָּבָר הַזֶּה</b>! תכניתו של דוד לא התממשה.
(יב) <b>וַיֹּאמֶר דָּוִד אֶל אוּרִיָּה: שֵׁב בָּזֶה</b>, כאן <b>גַּם הַיּוֹם, וּמָחָר אֲשַׁלְּחֶךָּ</b> חזרה. <b>וַיֵּשֶׁב אוּרִיָּה בִירוּשָׁלִַם בַּיּוֹם הַהוּא וּמִמָּחֳרָת.</b>
(יג) <b>וַיִּקְרָא לוֹ דָוִד, וַיֹּאכַל</b> אוריה <b>לְפָנָיו וַיֵּשְׁתְּ וַיְשַׁכְּרֵהוּ.</b> דוד השקהו יין רב כדי שיחזור בו מהחלטתו, יבוא אל ביתו ויפקוד את אשתו,אבל – <b>וַיֵּצֵא בָעֶרֶב</b> מדוד <b>לִשְׁכַּב בְּמִשְׁכָּבוֹ עִם עַבְדֵי אֲדֹנָיו, וְאֶל בֵּיתוֹ לֹא יָרָד.</b>
(יד) הבעיה נותרה בעינה. אם אוריה לא היה בביתו, יהיה ברור לכול שהילד שייוולד אינו חוקי. <b>וַיְהִי בַבֹּקֶר, וַיִּכְתֹּב דָּוִד סֵפֶר</b>, איגרת המכילה לכאורה פקודות מלחמה <b>אֶל יוֹאָב</b> שר הצבא, <b>וַיִּשְׁלַח בְּיַד אוּרִיָּה.</b> .
(טו) <b>וַיִּכְתֹּב בַּסֵּפֶר לֵאמֹר: הָבוּ</b>, תנו <b>אֶת אוּרִיָּה אֶל מוּל פְּנֵי הַמִּלְחָמָה הַחֲזָקָה,</b> במקום שבו הקרבות עזים. הוא בוודאי יעמוד בקו הראשון, שהרי כבר בימי קדם היו המפקדים בצבא ישראל יוצאים בראש לוחמיהם, <b>וְשַׁבְתֶּם מֵאַחֲרָיו,</b> וכך איש לא יגן עליו, <b>וְנִכָּה</b>, אוריה יוכה על ידי האויבים <b>וָמֵת.</b>
(טז) דוד לא הורה ליואב להרוג את אוריה באופן ישיר אלא לגרום למותו. את האיגרת החתומה הוא נתן ביד אוריה, וסמך עליו שלא יפתח מכתב שלא נועד לו. יואב קיבל את פקודתו של דוד להוציא להורג אדם באופן עקיף. הוא הניח שמאחוריה עמדו שיקולים כבדי משקל של דוד, ועל כן היה נכון לבצע את הפקודה. <b>וַיְהִי בִּשְׁמוֹר</b>, כשצר <b>יוֹאָב אֶל הָעִיר</b> רבת עמון,<b>וַיִּתֵּן אֶת אוּרִיָּה אֶל הַמָּקוֹם אֲשֶׁר יָדַע כִּי אַנְשֵׁי חַיִל</b>, חיילים מוצלחים מנסים לחדור פנימה ונלחמים <b>שָׁם.</b>
(יז) <b>וַיֵּצְאוּ אַנְשֵׁי הָעִיר וַיִּלָּחֲמוּ אֶת</b>, עם <b>יוֹאָב. וַיִּפֹל מִן הָעָם מֵעַבְדֵי דָוִד, וַיָּמָת גַּם אוּרִיָּה הַחִתִּי</b> במהלך הקרב הזה.
(יח) <b>וַיִּשְׁלַח יוֹאָב</b> מכתב או שליח <b>וַיַּגֵּד לְדָוִד אֶת כָּל דִּבְרֵי הַמִּלְחָמָה.</b> עברו כמה ימים מאז דיווח אוריה על המתרחש, ובינתיים היו התפתחויות בשדה הקרב.
(יט) <b>וַיְצַו אֶת הַמַּלְאָךְ</b>, השליח <b>לֵאמֹר: כְּכַלּוֹתְךָ אֵת כָּל דִּבְרֵי הַמִּלְחָמָה לְדַבֵּר אֶל הַמֶּלֶךְ,</b>
(כ) <b>וְהָיָה אִם תַּעֲלֶה חֲמַת</b>, יכעס <b>הַמֶּלֶךְ, וְאָמַר לְךָ: "מַדוּעַ נִגַּשְׁתֶּם אֶל הָעִיר לְהִלָּחֵם</b> בלי לנקוט את כל אמצעי הזהירות? <b>הֲלוֹא יְדַעְתֶּם אֵת אֲשֶׁר יֹרוּ</b>, אינכם יודעים שאנשים יורים חצים ומשליכים אבנים <b>מֵעַל הַחוֹמָה</b>?
(כא) <b>מִי הִכָּה אֶת אֲבִימֶלֶךְ בֶּן יְרֻבֶּשֶׁת</b>, ירובעל, השופט גדעון? <b>הֲלוֹא אִשָּׁה הִשְׁלִיכָה עָלָיו פֶּלַח רֶכֶב</b>, חלק מהאבן העליונה של הרחיים <b>מֵעַל הַחוֹמָה, וַיָּמָת בּ</b>עיר <b>תֵבֵץ.</b> ואם כן, <b>לָמָּה</b> נהגתם בפזיזות ו<b>נִגַּשְׁתֶּם אֶל הַחוֹמָה</b>?<b>" וְאָמַרְתָּ</b> למלך בתשובה לכעסו<b>: "גַּם עַבְדְּךָ אוּרִיָּה הַחִתִּי מֵת".</b> יואב יודע שמסיבה כלשהי דוד מעוניין במותו של אוריה. מאחר שרצה לדווח על ביצוע המשימה בלי לעורר את חשדו של השליח, שם יואב בפי השליח דיבור דו-משמעי. השליח נדרש להסביר למלך שלא הייתה זו פעולה חסרת סיכוי של יחידה קטנה ופוחזת. עמד בראשה מפקד שהמלך מכיר שנים רבות, ואף הוא נהרג. משמע שהייתה פה טעות בשיקול הדעת שנעשתה על ידי מי שהיה מוסמך לעשותה.
(כב) <b>וַיֵּלֶךְ הַמַּלְאָךְ וַיָּבֹא וַיַּגֵּד לְדָוִד אֵת כָּל אֲשֶׁר שְׁלָחוֹ יוֹאָב.</b>
(כג) <b>וַיֹּאמֶר הַמַּלְאָךְ אֶל דָּוִד: כִּי גָבְרוּ עָלֵינוּ הָאֲנָשִׁים וַיֵּצְאוּ אֵלֵינוּ</b> מהעיר הנצורה אל <b>הַשָּׂדֶה</b> לערוך קרב, <b>וַנִּהְיֶה</b>, עברנו למצב תקיפה <b>עֲלֵיהֶם</b> והדפנו אותם <b>עַד פֶּתַח הַשָּׁעַר.</b>
(כד) תוך כדי הקרב הקרקעי – <b>וַיּוֹרוּ הַמּוֹרִים</b>, היורים <b>אֶל עֲבָדֶךָ מֵעַל הַחוֹמָה. וַיָּמוּתוּ מֵעַבְדֵי הַמֶּלֶךְ וְגַם עַבְדְּךָ אוּרִיָּה הַחִתִּי מֵת.</b> השליח סיפר את הסיפור על כל פרטיו מראש. כשם שאוריה לא ידע שהוא נושא מכתב שנועד לגרום למותו, כך גם שליחו של יואב לא ירד לפשרה האמתי של שליחותו.
(כה) <b>וַיֹּאמֶר דָּוִד אֶל הַמַּלְאָךְ: כֹּה תֹאמַר אֶל יוֹאָב: "אַל יֵרַע בְּעֵינֶיךָ אֶת הַדָּבָר הַזֶּה, כִּי</b> הלוא אתה יודע שהמלחמה גובה מחיר, <b>כָזֹה וְכָזֶה</b>, גם אנשים טובים <b>תֹּאכַל הֶחָרֶב. הַחֲזֵק מִלְחַמְתְּךָ אֶל הָעִיר וְהָרְסָהּ", וְחַזְּקֵהוּ</b> – את יואב. אמוֹר לו שהמלך שמע את הדיווח, הוא מבין את המצב והוא מחזק אותך להמשיך בלחימה.
(כו) <b>וַתִּשְׁמַע אֵשֶׁת אוּרִיָּה כִּי מֵת אוּרִיָּה אִישָׁהּ.</b> הדבר לא נשמר בסוד. ייתכן שהשליח אף הודיע לה בפירוש. <b>וַתִּסְפֹּד</b>, התאבלה כראוי <b>עַל בַּעְלָהּ.</b>
(כז) <b>וַיַּעֲבֹר הָאֵבֶל, וַיִּשְׁלַח דָּוִד וַיַּאַסְפָהּ אֶל בֵּיתוֹ, וַתְּהִי לוֹ לְאִשָּׁה.</b> על פני השטח המקרה נראה פשוט. המלך – אולי בטוב לבו – מנחם אלמנת מלחמה ונושא אותה לאשה. <b>וַתֵּלֶד לוֹ בֵּן,</b> בנו שהרתה לו אמו בחיי בעלה. <b>וַיֵּרַע הַדָּבָר אֲשֶׁר עָשָׂה דָוִד בְּעֵינֵי ה'.</b> במעשה הזה, כפי שהוא מתואר בכתוב, היו מעורבים שני חטאים שעונשם מוות: הן ניאוף עם אשת איש – שעיקר האשמה בו נפלה על דוד, שכן גם אם האשה שיתפה פעולה במידה כלשהי, המעשה בעיקרו הוא אונס, והן שפיכות דמים.
<h2>פרק יב</h2>
(א) <b>וַיִּשְׁלַח ה' אֶת נָתָן</b> הנביא <b>אֶל דָּוִד</b> לומר לו דברים קשים בעקבות מה שעשה. <b>וַיָּבֹא אֵלָיו,</b> וכדי שלא לפתוח בתוכחה ישירה אלא לאפשר לדוד לעמוד על חומרת המעשה בעצמו, הוא פתח בסיפור. <b>וַיֹּאמֶר לוֹ</b> נתן<b>: שְׁנֵי אֲנָשִׁים הָיוּ בְּעִיר אֶחָת, אֶחָד עָשִׁיר וְאֶחָד רָאשׁ,</b> רש, עני.
(ב) <b>לְעָשִׁיר הָיָה צֹאן וּבָקָר הַרְבֵּה מְאֹד,</b>
(ג) <b>וְלָרָשׁ אֵין כֹּל כִּי אִם כִּבְשָׂה אַחַת קְטַנָּה אֲשֶׁר קָנָה, וַיְחַיֶּהָ,</b> הוא האכילהּ וטיפל בה, <b>וַתִּגְדַּל עִמּוֹ וְעִם בָּנָיו יַחְדָּו.</b> מכיוון שהיא הייתה כל רכושו, הוא דאג לה בתשומת לב מיוחדת כמו לאחד מבני הבית. <b>מִפִּתּוֹ תֹאכַל, וּמִכֹּסוֹ תִשְׁתֶּה, וּבְחֵיקוֹ תִשְׁכָּב, וַתְּהִי לוֹ כְּבַת.</b> היא לא הייתה רק רכושו אלא גם אהבתו.
(ד) <b>וַיָּבֹא הֵלֶךְ</b>, אורח <b>לְאִישׁ הֶעָשִׁיר. וַיַּחְמֹל</b> העשיר <b>לָקַחַת מִצֹּאנוֹ וּמִבְּקָרוֹ</b>, הוא חס על בהמותיו ולא רצה לשחוט אותן כדי <b>לַעֲשׂוֹת</b> סעודה <b>לָאֹרֵחַ הַבָּא לוֹ. וַיִּקַּח אֶת כִּבְשַׂת הָאִישׁ הָרָאשׁ, וַיַּעֲשֶׂהָ לָאִישׁ הַבָּא אֵלָיו.</b> נתן מספר את הסיפור כאילו אירע עוול כזה בעיר אחת, והמלך מתבקש לשפוט.
(ה) <b>וַיִּחַר אַף</b>, כעס <b>דָּוִד בָּאִישׁ</b> העשיר <b>מְאֹד. וַיֹּאמֶר אֶל נָתָן: חַי ה',</b> אני נשבע <b>כִּי בֶן מָוֶת הָאִישׁ הָעֹשֶׂה זֹאת.</b> מגיע לו עונש מוות. אין זה גזל בלבד; לקיחת הדבר היקר ביותר של הרש היא מעשה עוול שפל.
(ו) <b>וְאֶת הַכִּבְשָׂה יְשַׁלֵּם אַרְבַּעְתָּיִם,</b> פי ארבע, <b>עֵקֶב אֲשֶׁר עָשָׂה אֶת הַדָּבָר הַזֶּה וְעַל אֲשֶׁר לֹא חָמָל</b> על רכושו היחיד והיקר של העני, שהוא כל חייו.
(ז) <b>וַיֹּאמֶר נָתָן אֶל דָּוִד: אַתָּה הָאִישׁ</b>! הסיפור איננו אגדה. הוא מתאר אותך ואת מעשיך. <b>כֹּה אָמַר ה' אֱלֹהֵי יִשְׂרָאֵל: אָנֹכִי מְשַׁחְתִּיךָ לְמֶלֶךְ עַל יִשְׂרָאֵל, וְאָנֹכִי הִצַּלְתִּיךָ מִיַּד שָׁאוּל.</b> וְאָנֹכִי הִצַּלְתִּיךָ מִיַּד שָׁאוּל.
(ח) <b>וָאֶתְּנָה לְךָ אֶת בֵּית אֲדֹנֶיךָ,</b> ירשת אותו, <b>וְאֶת נְשֵׁי אֲדֹנֶיךָ</b> נתתי <b>בְּחֵיקֶךָ.</b> לא נאמר שדוד נשא את נשי שאול, אבל מיכל בת שאול הייתה אשתו. <b>וָאֶתְּנָה לְךָ אֶת בֵּית יִשְׂרָאֵל וִיהוּדָה. וְאִם מְעָט</b>, אם לא די לך במה שיש לך, גם בנשים – <b>וְאֹסִפָה לְּךָ כָּהֵנָּה וְכָהֵנָּה.</b> יכול היית לקבל עוד.
(ט) ו<b>מַדּוּעַ בָּזִיתָ אֶת דְּבַר ה' לַעֲשׂוֹת הָרַע בְּעֵינַי</b> – בעיני ה'?! <b>אֵת אוּרִיָּה הַחִתִּי הִכִּיתָ בַחֶרֶב</b> בעקיפין, ציווית להרוג אותו, <b>וְאֶת אִשְׁתּוֹ לָקַחְתָּ לְּךָ לְאִשָּׁה, וְאֹתוֹ הָרַגְתָּ בְּחֶרֶב בְּנֵי עַמּוֹן.</b> לא היה לך העוז להרגו באופן ישיר, ולכן שלחת אותו אל מותו בערמה ביד האויב.
(י) <b>וְעַתָּה</b> כפי שחרצת אתה על האיש העשיר, כי בן מוות הוא, <b>לֹא תָסוּר חֶרֶב מִבֵּיתְךָ עַד עוֹלָם,</b> המוות ירדוף את ביתך בכל הדורות, <b>עֵקֶב כִּי בְזִתָנִי</b>, זלזלת בדברי, וגם – <b>וַתִּקַּח אֶת אֵשֶׁת אוּרִיָּה הַחִתִּי לִהְיוֹת לְךָ לְאִשָּׁה,</b> ללא איפוק וריסון עצמי.
(יא) <b>כֹּה אָמַר ה': הִנְנִי מֵקִים עָלֶיךָ רָעָה מִבֵּיתֶךָ.</b> עונשך יבוא ממשפחתך שלך. <b>וְלָקַחְתִּי אֶת נָשֶׁיךָ לְעֵינֶיךָ וְנָתַתִּי לְרֵעֶיךָ,</b> לזולתך <b>וְשָׁכַב עִם נָשֶׁיךָ לְעֵינֵי הַשֶּׁמֶשׁ הַזֹּאת,</b> בגלוי,
(יב) <b>כִּי אַתָּה עָשִׂיתָ בַסָּתֶר, ו</b>אילו <b>אֲנִי אֶעֱשֶׂה אֶת הַדָּבָר הַזֶּה נֶגֶד כָּל יִשְׂרָאֵל וְנֶגֶד הַשָּׁמֶשׁ.</b>
(יג) <b>וַיֹּאמֶר דָּוִד אֶל נָתָן: חָטָאתִי לַה'. וַיֹּאמֶר נָתָן אֶל דָּוִד:</b> כיוון שהתחרטת בלב שלם, <b>גַּם ה' הֶעֱבִיר</b>, הסיר את <b>חַטָּאתְךָ. לֹא תָמוּת.</b> קללת החרב לא תחול עליך עצמך.
(יד) <b>אֶפֶס</b>, אבל <b>כִּי נִאֵץ נִאַצְתָּ</b>, ביזית, חיללת <b>אֶת אֹיְבֵי ה'</b>, לשון נקייה, במקום לומר: את ה' <b>בַּדָּבָר הַזֶּה,</b> על כן <b>גַּם הַבֵּן הַיִּלּוֹד</b>, שנולד <b>לְךָ</b> מבת שבע <b>מוֹת יָמוּת.</b>
(טו) <b>וַיֵּלֶךְ נָתָן אֶל בֵּיתוֹ, וַיִּגֹּף</b>, הכה במחלה <b>ה' אֶת הַיֶּלֶד אֲשֶׁר יָלְדָה אֵשֶׁת אוּרִיָּה לְדָוִד</b>, <b>וַיֵּאָנַשׁ</b> הילד. חוליו החמיר עד שנעשה אנוּש.
(טז) <b>וַיְבַקֵּשׁ דָּוִד אֶת הָאֱלֹהִים בְּעַד הַנָּעַר</b>, על הילד הקטן. <b>וַיָּצָם דָּוִד צוֹם, וּבָא</b> הביתה <b>וְלָן</b> מבלי לאכול <b>וְשָׁכַב אָרְצָה.</b>
(יז) <b>וַיָּקֻמוּ זִקְנֵי</b>, נכבדי <b>בֵיתוֹ עָלָיו לַהֲקִימוֹ מִן הָאָרֶץ וְלֹא אָבָה,</b> רצה, <b>וְלֹא בָרָא</b>, אכל <b>אִתָּם לָחֶם,</b> אלא המשיך לשכב ולצום.
(יח) <b>וַיְהִי בַּיּוֹם הַשְּׁבִיעִי</b> לתפילתו, לתחנוניו ולצומו <b>וַיָּמָת הַיָּלֶד. וַיִּרְאוּ,</b> פחדו <b>עַבְדֵי דָוִד לְהַגִּיד לוֹ כִּי מֵת הַיֶּלֶד, כִּי אָמְרוּ</b> בלבם<b>: הִנֵּה בִהְיוֹת הַיֶּלֶד חַי דִּבַּרְנוּ אֵלָיו וְלֹא שָׁמַע בְּקוֹלֵנוּ, וְאֵיךְ נֹאמַר אֵלָיו "מֵת הַיֶּלֶד"</b> – <b>וְעָשָׂה רָעָה.</b> אם נודיע לו שהילד מת, מי יודע איזו רעה הוא ימיט על עצמו?!
(יט) <b>וַיַּרְא דָּוִד כִּי עֲבָדָיו מִתְלַחֲשִׁים</b> ביניהם <b>וַיָּבֶן דָּוִד כִּי מֵת הַיָּלֶד. וַיֹּאמֶר דָּוִד אֶל עֲבָדָיו: הֲ</b>אם <b>מֵת הַיֶּלֶד</b>? <b>וַיֹּאמְרוּ:</b> אכן, <b>מֵת.</b>
(כ) <b>וַיָּקָם דָּוִד מֵהָאָרֶץ וַיִּרְחַץ וַיָּסֶךְ</b>, משח את גופו בשמן <b>וַיְחַלֵּף שִׂמְלֹתָיו, וַיָּבֹא</b> ל<b>בֵית ה'</b> להתפלל <b>וַיִּשְׁתָּחוּ. וַיָּבֹא אֶל בֵּיתוֹ, וַיִּשְׁאַל</b>, ביקש אוכל <b>וַיָּשִׂימוּ לוֹ לֶחֶם וַיֹּאכַל.</b> כששמע את הבשורה, חזר לשגרת חייו והחל להתנהג כאילו הסיפור מאחוריו.
(כא) <b>וַיֹּאמְרוּ עֲבָדָיו</b>, שתמהו על תגובתו המוזרה, <b>אֵלָיו: מָה הַדָּבָר הַזֶּה אֲשֶׁר עָשִׂיתָה</b>? <b>בַּעֲבוּר הַיֶּלֶד</b> בעודו <b>חַי</b> – <b>צַמְתָּ וַתֵּבְךְּ,</b> בכית, <b>וְ</b>אילו <b>כַאֲשֶׁר מֵת הַיֶּלֶד</b> – <b>קַמְתָּ וַתֹּאכַל לָחֶם</b> כאילו עולם כמנהגו נוהג?
(כב) <b>וַיֹּאמֶר: בְּעוֹד הַיֶּלֶד חַי צַמְתִּי וָאֶבְכֶּה, כִּי אָמַרְתִּי: מִי יוֹדֵעַ, וְ</b>אולי <b>חַנַּנִי ה',</b> ה' ינהג בי בחסד, <b>וְחַי</b>, יתרפא <b>הַיָּלֶד.</b> לא צמתי ובכיתי רק מפני שכאב לי שהילד חולה, אלא מפני שהתאמצתי לעשות ככל יכולתי לבקש מה' שירפא אותו מחוליו,
(כג) <b>וְעַתָּה</b> ש<b>מֵת</b> הילד, <b>לָמָּה זֶּה אֲנִי צָם</b>?! הרי הצום היה חלק מתחינתי ובקשתי מה', ולא בא מחוסר יכולת לאכול. <b>הַאוּכַל לַהֲשִׁיבוֹ</b> אם אצום <b>עוֹד</b>?! הרי <b>אֲנִי הֹלֵךְ אֵלָיו,</b> הילד קיים במקום כלשהו, ואני אראה אותו אחרי חיי, <b>וְהוּא לֹא יָשׁוּב אֵלָי.</b>
(כד) <b>וַיְנַחֵם דָּוִד אֵת בַּת שֶׁבַע אִשְׁתּוֹ</b> באבלה על הילד. לבת שבע, שנלקחה מאיש לאיש כחפץ, היו תחושות קשות סביב המעשה. דוד ביקש לעודד אותה, לדבר על לבה ולהקים את רוחה. הוא גם הבטיח לה הבטחות והתחייב שאם יהיה להם ילד נוסף – הוא ימלוך אחריו. <b>וַיָּבֹא אֵלֶיהָ וַיִּשְׁכַּב עִמָּהּ, וַתֵּלֶד</b> לו <b>בֵּן, וַתִּקְרָא אֶת שְׁמוֹ</b> של הילד <b>שְׁלֹמֹה,</b> אולי לרמז שעכשיו יהיה שלום – הרי הילד הראשון, שלפי הפשט היה ממזר, בא לעולם מתוך כאב וייסורים; ואילו בן זה נולד לאחר שהעניין הסתיים לכאורה. עתה בת שבע היא אשתו החוקית של דוד, והילד החדש מביא את הסיפור לידי השלמה מסוימת, הן למעלה והן למטה. כבר מתחילת יצירתו של בן זה – <b>וַה' אֲהֵבוֹ.</b>
(כה) <b>וַיִּשְׁלַח</b> ה' <b>בְּיַד נָתָן הַנָּבִיא</b>, והפעם לא בא כדי לדבר קשות לדוד אלא להפך – <b>וַיִּקְרָא אֶת שְׁמוֹ יְדִידְיָהּ</b>, אהוב ה' <b>בַּעֲבוּר ה'</b> שאהבו.
(כו) <b>וַיִּלָּחֶם יוֹאָב בְּרַבַּת בְּנֵי עַמּוֹן, וַיִּלְכֹּד אֶת עִיר הַמְּלוּכָה,</b> מתחם בית המלך שהיה קריה לעצמה, כמו המצודה המבוצרת שבירושלים. יואב לא כבש את העיר כולה, אבל הוא הצליח לכבוש את מעוז כוחה.
(כז) <b>וַיִּשְׁלַח יוֹאָב מַלְאָכִים אֶל דָּוִד, וַיֹּאמֶר: נִלְחַמְתִּי בְרַבָּה, גַּם לָכַדְתִּי אֶת עִיר הַמָּיִם,</b> הרובע שבו מקורות המים של העיר.
(כח) <b>וְעַתָּה</b>, לאחר שלכדתי את מקור אספקת המים, ואין לעיר עוד סיכוי להחזיק מעמד, <b>אֱסֹף אֶת יֶתֶר הָעָם</b> לצבא <b>וַחֲנֵה עַל הָעִיר וְלָכְדָהּ</b> בשלמות, <b>פֶּן אֶלְכֹּד אֲנִי אֶת הָעִיר, וְנִקְרָא שְׁמִי עָלֶיהָ.</b> יואב עושה זאת למען כבודו של דוד, כדי שהניצחון ייקרא על שם המלך, אף על פי שדוד יבוא רק להשלים את הכיבוש שנעשה בעיקרו קודם לכן.
(כט) <b>וַיֶּאֱסֹף דָּוִד אֶת כָּל הָעָם וַיֵּלֶךְ רַבָּתָה, וַיִּלָּחֶם בָּהּ וַיִּלְכְּדָהּ.</b>
(ל) <b>וַיִּקַּח אֶת עֲטֶרֶת</b>, העטרה, הכתר של <b>מַלְכָּם</b>, האליל הראשי של עמון הנקרא 'מֹלך' או 'מלכֹּם', <b>מֵעַל רֹאשׁוֹ, וּמִשְׁקָלָהּ כִּכַּר זָהָב ו</b>בה <b>אֶבֶן יְקָרָה. וַתְּהִי עַל רֹאשׁ דָּוִד</b> לפרקים, שהרי הייתה כבדה מאוד, או: העטרה נתלתה מעל ראשו ולא הונחה עליו ישירות ככתר. <b>וּשְׁלַל הָעִיר</b> הגדולה <b>הוֹצִיא הַרְבֵּה מְאֹד.</b>
(לא) <b>וְאֶת הָעָם</b> שהתנגד לו <b>אֲשֶׁר בָּהּ הוֹצִיא</b> דוד <b>וַיָּשֶׂם בַּמְּגֵרָה</b>, במסור <b>וּבַחֲרִצֵי הַבַּרְזֶל וּבְמַגְזְרֹת הַבַּרְזֶל.</b> דוד עשה בעיר שפטים והוציא להורג את אנשיה בעינויים קשים. חתכו את האנשים, קרעו את בשרם, ביקעו את גופם, או: שִׁעבדו אותם בעבודת פרך <b>וְהֶעֱבִיר</b>, אנשיו רמסו <b>אוֹתָם בַּמַּלְבֵּן,</b> שמייצרים בו את הלבנים, או: הטילו עליהם עבודות ליבון לבנים כמו במצרים. <b>וְכֵן יַעֲשֶׂה</b> גם <b>לְכֹל</b> שאר <b>עָרֵי בְנֵי עַמּוֹן.</b> כיוון שהמלחמה פרצה בעקבות עלבון לאומי – ביזוי שליחיו של מלך ישראל, הגיב דוד בענישה אכזרית שנועדה להטיל אימה על בני עמון ועל העמים שמסביב, ולהשיב לישראל את כבודם. <b>וַיָּשָׁב דָּוִד וְכָל הָעָם</b> אל <b>יְרוּשָׁלִָם.</b>
<h2>פרק יג</h2>
(א) <b>וַיְהִי אַחֲרֵי כֵן</b>, ללא קשר סיבתי או כרונולוגי לניצחון על עמון <b>וּלְאַבְשָׁלוֹם בֶּן דָּוִד,</b> מבניו הגדולים, הייתה <b>אָחוֹת יָפָה וּשְׁמָהּ תָּמָר.</b> תמר עצמה לא הייתה בתו של דוד. יש בכך כדי להסביר את הרקע לסיפורה. תמר ואבשלום היו בניה של אם אחת, מעכה בת מלך גשור. כנראה כאשר נשא אותה דוד לאשה, היא כבר הרתה או ילדה את תמר. תמר גדלה בבית, אך מבחינת דוד ומבחינת שאר המשפחה היא לא נחשבה בת ואחות חורגת. <b>וַיֶּאֱהָבֶהָ אַמְנוֹן בֶּן דָּוִד</b> הבכור, שאמור היה להיות יורש העצר, והיה רגיל לפינוקים ולתחושת כוח ושלטון. על כן כשהתאהב בתמר לא היה יכול לעצור בנפשו.
(ב) <b>וַיֵּצֶר</b>, היה צר <b>לְאַמְנוֹן</b> עד <b>לְהִתְחַלּוֹת</b>, הוא חלה מרוב צער <b>בַּעֲבוּר תָּמָר אֲחֹתוֹ, כִּי בְתוּלָה הִיא,</b> וכדרך הבתולות היא חיה במקומה בצניעות, ולא היה לה כל מגע עם אמנון, <b>וַיִּפָּלֵא</b>, נבצר <b>בְּעֵינֵי אַמְנוֹן לַעֲשׂוֹת לָהּ מְאוּמָה,</b> ליצור קשר כלשהו אִתה.
(ג) <b>וּלְאַמְנוֹן</b> היה <b>רֵעַ וּשְׁמוֹ יוֹנָדָב בֶּן שִׁמְעָה אֲחִי דָוִד</b>, שמעה היה מאחיו הגדולים של דוד, <b>וְיוֹנָדָב</b> שהיה כנראה מבוגר מאמנון בן דודו, היה <b>אִישׁ חָכָם</b> <b>מְאֹד.</b> יונדב היה נבון וידע לתת עצות יעילות, אך לאו דווקא מוסריות.
(ד) <b>וַיֹּאמֶר</b> יונדב <b>לוֹ</b> – לאמנון<b>: מַדּוּעַ אַתָּה כָּכָה דַּל,</b> ירוד, מסכן, <b>בֶּן הַמֶּלֶךְ, בַּבֹּקֶר בַּבֹּקֶר</b>, בוקר בוקר. העובדה שאתה נראה רע לפני שעברת את מאורעות היום בכל בוקר, מעידה על מצוקה. משהו בוודאי מטריד את מנוחתך. <b>הֲלוֹא תַּגִּיד לִי. וַיֹּאמֶר לוֹ אַמְנוֹן: אֶת תָּמָר אֲחוֹת אַבְשָׁלֹם אָחִי אֲנִי אֹהֵב.</b>
(ה) <b>וַיֹּאמֶר לוֹ יְהוֹנָדָב:</b> יש לי עצה. <b>שְׁכַב עַל מִשְׁכָּבְךָ וְהִתְחָל,</b> עשה עצמך חולה, <b>וּבָא</b>, כשיבוא <b>אָבִיךָ לִרְאוֹתֶךָ, וְאָמַרְתָּ אֵלָיו: "תָּבֹא נָא תָמָר אֲחוֹתִי,</b> היא מכונה כך, משום שגדלה בין בני המלך, <b>וְתַבְרֵנִי</b>, תאכילני <b>לֶחֶם, וְעָשְׂתָה</b>, ותכין <b>לְעֵינַי אֶת הַבִּרְיָה</b>, המאכל <b>לְמַעַן אֲשֶׁר אֶרְאֶה</b> כיצד היא מכינה את המאכלים, והמראה והריח אולי יעוררו את התיאבון, <b>וְאָכַלְתִּי מִיָּדָהּ,</b> כי כעת אינני יכול לאכול דבר<b>"</b>. זו האמתלה שהציע לו יונדב על מנת לגרום לכך שתמר תבוא לחדרו.
(ו) ואכן, <b>וַיִּשְׁכַּב אַמְנוֹן וַיִּתְחָל. וַיָּבֹא הַמֶּלֶךְ לִרְאֹתוֹ</b> כמצופה, <b>וַיֹּאמֶר אַמְנוֹן אֶל הַמֶּלֶךְ: תָּבוֹא נָא תָּמָר אֲחֹתִי וּתְלַבֵּב לְעֵינַי שְׁתֵּי לְבִבוֹת,</b> כנראה זהו המאכל הקרוי כך גם בימינו, שעיקרו בצק – ואולי יש בו תוספות אחרות – מטוגן בשמן. <b>וְאֶבְרֶה</b>, אוכל אותן <b>מִיָּדָהּ.</b>
(ז) <b>וַיִּשְׁלַח דָּוִד</b> בתום לב <b>אֶל תָּמָר הַבַּיְתָה לֵאמֹר: לְכִי נָא בֵּית אַמְנוֹן אָחִיךְ וַעֲשִׂי לוֹ הַבִּרְיָה,</b> אותו מאכל.
(ח) <b>וַתֵּלֶךְ תָּמָר בֵּית אַמְנוֹן אָחִיהָ, וְהוּא שֹׁכֵב</b>, <b>וַתִּקַּח אֶת הַבָּצֵק וַתָּלָשׁ, וַתְּלַבֵּב לְעֵינָיו וַתְּבַשֵּׁל אֶת הַלְּבִבוֹת.</b>
(ט) <b>וַתִּקַּח אֶת הַמַּשְׂרֵת,</b> כלי טיגון, או: קערה, <b>וַתִּצֹק לְפָנָיו, וַיְמָאֵן לֶאֱכוֹל. וַיֹּאמֶר אַמְנוֹן: הוֹצִיאוּ כָל אִישׁ</b> מן המשרתים והמבקרים אצלי <b>מֵעָלַי. וַיֵּצְאוּ כָל אִישׁ מֵעָלָיו.</b>
(י) <b>וַיֹּאמֶר אַמְנוֹן אֶל תָּמָר: הָבִיאִי הַבִּרְיָה</b> שהכנת אל <b>הַחֶדֶר וְאֶבְרֶה מִיָּדֵךְ. וַתִּקַּח תָּמָר אֶת הַלְּבִבוֹת אֲשֶׁר עָשָׂתָה, וַתָּבֵא לְאַמְנוֹן אָחִיהָ הֶחָדְרָה.</b>
(יא) <b>וַתַּגֵּשׁ אֵלָיו</b> אל המיטה בעודו שוכב, <b>לֶאֱכֹל. וַיַּחֲזֶק בָּהּ</b> בכוח, <b>וַיֹּאמֶר לָהּ</b> באופן בוטה<b>: בּוֹאִי שִׁכְבִי עִמִּי, אֲחוֹתִי.</b>
(יב) <b>וַתֹּאמֶר לוֹ: אַל, אָחִי, אַל תְּעַנֵּנִי,</b> תאנוס אותי, <b>כִּי לֹא יֵעָשֶׂה כֵן בְּיִשְׂרָאֵל.</b> ייתכן שבעמי האזור הניחו לבחורים שרצו בבנות או שלחצו עליהן לעשות כחפצם, אבל זה בוודאי לא מנהג ישראל, ולכן <b>אַל תַּעֲשֵׂה אֶת הַנְּבָלָה</b>, התועבה <b>הַזֹּאת.</b>
(יג) <b>וַאֲנִי אָנָה אוֹלִיךְ אֶת חֶרְפָּתִי</b>?! איך אוכל לסבול את ביזיוני?! <b>וְאַתָּה תִּהְיֶה</b>, תיחשב <b>כְּאַחַד הַנְּבָלִים בְּיִשְׂרָאֵל. וְעַתָּה,</b> אם אתה רוצה אותי, <b>דַּבֶּר נָא אֶל הַמֶּלֶךְ, כִּי</b> למרות שהוא אולי לא חשב על כך קודם – <b>לֹא יִמְנָעֵנִי מִמֶּךָּ.</b>
(יד) <b>וְלֹא אָבָה</b>, רצה <b>לִשְׁמֹעַ בְּקוֹלָהּ.</b> אמנון חשק בה, ולא ברור אם חש אהבה כלפיה. נראה שלא העלה על דעתו את האפשרות להתחתן אִתה, וגם יונדב לא העלה הצעה כזו. ייתכן שבתור בן המלך ומי שאולי יהיה מלך בעצמו, לא ראה בה מועמדת מיוחסת דיה לשאתה לאשה. היא התנגדה, ואילו הוא – <b>וַיֶּחֱזַק מִמֶּנָּה, וַיְעַנֶּהָ וַיִּשְׁכַּב אֹתָהּ.</b>
(טו) לאחר שמילא את תשוקתו – <b>וַיִּשְׂנָאֶהָ אַמְנוֹן שִׂנְאָה גְּדוֹלָה מְאֹד, כִּי גְדוֹלָה הַשִּׂנְאָה אֲשֶׁר שְׂנֵאָהּ מֵ</b>ה<b>אַהֲבָה אֲשֶׁר אֲהֵבָהּ</b> מקודם. <b>וַיֹּאמֶר לָהּ אַמְנוֹן: קוּמִי לֵכִי</b> מכאן מיד.
(טז) <b>וַתֹּאמֶר לוֹ: אַל</b> תעשה כן. או: על <b>אוֹדֹת הָרָעָה הַגְּדוֹלָה הַזֹּאת</b>, שאתה עושה עכשיו, שהיא יותר גדולה <b>מֵ</b>החרפה ה<b>אַחֶרֶת</b>, האונס <b>אֲשֶׁר עָשִׂיתָ עִמִּי</b> – <b>לְשַׁלְּחֵנִי</b> החוצה בביזיון פומבי. ייתכן שרצתה לשהות שם עד שתירגע ולצאת מאוחר יותר באין רואה. אולי הוויכוח נסוב על לקיחתה לו לאשה, שהרי לפי דין התורה, האונס נערה בתולה חייב לשאתה אם רצונה בכך. <b>וְלֹא אָבָה לִשְׁמֹעַ לָהּ.</b>
(יז) <b>וַיִּקְרָא אֶת נַעֲרוֹ מְשָׁרְתוֹ, וַיֹּאמֶר: שִׁלְחוּ נָא אֶת זֹאת</b>, הוא לא נקב בשמה. <b>מֵעָלַי הַחוּצָה, וּנְעֹל הַדֶּלֶת אַחֲרֶיהָ</b> שלא תיכנס שוב.
(יח) <b>וְ</b>תמר בבואה אל אמנון, <b>עָלֶיהָ</b> – על בגדיה הייתה עוטה <b>כְּתֹנֶת פַּסִּים</b> רקומים, או פסי בד תפורים, בגד מהודר ומיוחד, כבגד שעשה יעקב ליוסף בנו האהוב, <b>כִּי כֵן תִּלְבַּשְׁןָ בְנוֹת הַמֶּלֶךְ הַבְּתוּלֹת מְעִילִים,</b> מלבושים עליונים העשויים לכבוד ומבטאים את מעמדן הגבוה. <b>וַיֹּצֵא אוֹתָהּ מְשָׁרְתוֹ הַחוּץ, וְנָעַל הַדֶּלֶת אַחֲרֶיהָ.</b>
(יט) <b>וַתִּקַּח תָּמָר אֵפֶר עַל רֹאשָׁהּ, ו</b>את <b>כְתֹנֶת הַפַּסִּים אֲשֶׁר עָלֶיהָ</b>, העליונה <b>קָרָעָה, וַתָּשֶׂם יָדָהּ עַל רֹאשָׁהּ</b> מרוב יגון וכאב, <b>וַתֵּלֶךְ הָלוֹךְ וְזָעָקָה,</b> צועקת ובוכה.
(כ) <b>וַיֹּאמֶר אֵלֶיהָ אַבְשָׁלוֹם אָחִיהָ</b> כשחזרה לביתה<b>: הַאֲמִינוֹן</b>, צורת הקטנה וזלזול של שמו,<b>אָחִיךְ הָיָה עִמָּךְ</b>? האמנם כך הוא עשה? אולי את מה שאחרים לא ראו, אבשלום – שבדרך הטבע דאג יותר לאחותו – ראה. אבשלום הכיר את אמנון והיה בערך בן גילו. בהחלט ייתכן שמעשה זה התאים להתנהגותו הכללית של אמנון. <b>וְעַתָּה, אֲחוֹתִי, הַחֲרִישִׁי.</b> אל תקימי שערורייה. במקרים אחרים האנוסה או אביה תובעים את האנס לפני בית הדין, אבל לא במקרה זה, כי <b>אָחִיךְ הוּא. אַל תָּשִׁיתִי</b>, תשימי <b>אֶת לִבֵּךְ לַדָּבָר הַזֶּה.</b> לא תוכלי לעשות דבר בעניין, ועל כן היזהרי מלעורר רעש. בהצעה מעשית זו לא היה כדי להרגיע ולנחם. <b>וַתֵּשֶׁב תָּמָר</b> בדד <b>וְשֹׁמֵמָה</b>, מבועתת ומדוכדכת בתוך <b>בֵּית אַבְשָׁלוֹם אָחִיהָ.</b> מכאן שבני המלך המבוגרים לא גרו בתוך הארמון אלא קיבלו בתים קטנים משלהם.
(כא) <b>וְהַמֶּלֶךְ דָּוִד שָׁמַע אֵת כָּל הַדְּבָרִים הָאֵלֶּה,</b> שהרי תמר לא שתקה אלא יצאה בזעקה ובבגדים קרועים בכוונה לפרסם את המעשה. <b>וַיִּחַר</b>, כאב <b>לוֹ מְאֹד.</b> עם זאת, לא צוין שעשה דבר כדי לסייע לתמר שהייתה תחת חסותו, ואף לא הוכיח את אמנון.
(כב) <b>וְלֹא דִבֶּר אַבְשָׁלוֹם עִם אַמְנוֹן</b> מאז <b>לְמֵרָע וְעַד טוֹב.</b> גם דברי תוכחה לא היה אבשלום מסוגל לומר לו, <b>כִּי שָׂנֵא אַבְשָׁלוֹם אֶת אַמְנוֹן עַל דְּבַר אֲשֶׁר עִנָּה אֵת תָּמָר אֲחֹתוֹ.</b>
(כג) בתוך השנאה העמוקה שלא נמצא לה ביטוי, התעוררו בלב אבשלום מחשבות מעשיות על הפגיעה באמנון. <b>וַיְהִי ל</b>אחר <b>שְׁנָתַיִם יָמִים, וַיִּהְיוּ גֹזְזִים לְ</b>צאנו של <b>אַבְשָׁלוֹם בְּבַעַל חָצוֹר אֲשֶׁר עִם</b>, ליד <b>אֶפְרָיִם. וַיִּקְרָא אַבְשָׁלוֹם לְכָל בְּנֵי הַמֶּלֶךְ</b> לחגוג עמו את חגיגת הגז השמחה.
(כד) <b>וַיָּבֹא אַבְשָׁלוֹם אֶל הַמֶּלֶךְ, וַיֹּאמֶר: הִנֵּה נָא גֹזְזִים לְעַבְדֶּךָ</b> – <b>יֵלֶךְ נָא הַמֶּלֶךְ וַעֲבָדָיו עִם עַבְדֶּךָ.</b>
(כה) <b>וַיֹּאמֶר הַמֶּלֶךְ אֶל אַבְשָׁלוֹם: אַל, בְּנִי</b>, אני אמנם שמח בשמחתך אך <b>אַל נָא נֵלֵךְ כֻּלָּנוּ</b>, אני ופמלייתי, <b>וְלֹא נִכְבַּד</b>, נכביד <b>עָלֶיךָ</b> ללא צורך. הרי זוהי חגיגה פרטית. <b>וַיִּפְרָץ</b>, הפציר <b>בּוֹ</b> – <b>וְלֹא אָבָה</b>, רצה המלך <b>לָלֶכֶת, וַיְבָרֲכֵהוּ.</b> הוא הסתפק בברכה להצלחה.
(כו) <b>וַיֹּאמֶר אַבְשָׁלוֹם: וָלֹא,</b> אם אתה לא תבוא, <b>יֵלֶךְ נָא אִתָּנוּ אַמְנוֹן אָחִי.</b> אבשלום חווה עלבון בהיעדר המלך מחגיגתו, או הראה עצמו נעלב, ודרש שלפחות בנו הגדול של דוד ייצג אותו. <b>וַיֹּאמֶר לוֹ הַמֶּלֶךְ: לָמָּה יֵלֵךְ עִמָּךְ</b>?! לשם מה אתה צריך את נוכחותו?! דוד לא חש נוח בבקשה זו, שכן ידע על היחסים המתוחים השוררים בין שניהם.
(כז) <b>וַיִּפְרָץ בּוֹ אַבְשָׁלוֹם</b> שוב. ואז המלך הסכים – <b>וַיִּשְׁלַח אִתּוֹ אֶת אַמְנוֹן וְאֵת כָּל בְּנֵי הַמֶּלֶךְ.</b> דוד ידע שאבשלום אינו מבקש את אהבת אמנון, אך הניח שאבשלום רוצה להתכבד בבואו של בן המלך.
(כח) <b>וַיְצַו אַבְשָׁלוֹם אֶת נְעָרָיו לֵאמֹר: רְאוּ נָא, כְּטוֹב לֵב אַמְנוֹן בַּיַּיִן,</b> כשאמנון ישתה וישתכר בחגיגת הגז הוא לא יהיה צלול ולא יעמדו לו כוחותיו, <b>וְאָמַרְתִּי אֲלֵיכֶם: הַכּוּ אֶת אַמְנוֹן</b> – <b>וַהֲמִתֶּם אֹתוֹ. אַל תִּירָאוּ,</b> אל תחששו להרוג אותו, <b>הֲלוֹא כִּי אָנֹכִי צִוִּיתִי אֶתְכֶם.</b> אין זה דבר של מה-בכך, להרוג אדם בלא משפט, ובפרט שמדובר בבכור בניו של המלך, אבל האחריות לכך לא תרבוץ עליכם, שכן אתם נדרשים רק למלא את פקודתי. <b>חִזְקוּ וִהְיוּ לִבְנֵי חָיִל,</b> אנשים גיבורים וחזקים.
(כט) ואכן, במהלך החגיגה – <b>וַיַּעֲשׂוּ נַעֲרֵי אַבְשָׁלוֹם לְאַמְנוֹן כַּאֲשֶׁר צִוָּה אַבְשָׁלוֹם. וַיָּקֻמוּ כָּל</b> שאר <b>בְּנֵי הַמֶּלֶךְ</b> בראותם את הרצח לנגד עיניהם, <b>וַיִּרְכְּבוּ אִישׁ עַל פִּרְדּוֹ וַיָּנֻסוּ.</b>
(ל) <b>וַיְהִי הֵמָּה</b> עדיין <b>בַדֶּרֶךְ,</b> ומחמת הבהלה והפחד אולי לא הלכו בדרך הקצרה ביותר, <b>וְהַשְּׁמֻעָה בָאָה אֶל דָּוִד לֵאמֹר: הִכָּה אַבְשָׁלוֹם אֶת כָּל בְּנֵי הַמֶּלֶךְ וְלֹא נוֹתַר מֵהֶם אֶחָד.</b> אל דוד הגיעה השמועה בדבר רצח בקֶרב בניו, אך כיוון ששאר בני המלך לא נשארו במקומם, התקבל המסר שאבשלום הרג את כולם.
(לא) <b>וַיָּקָם הַמֶּלֶךְ וַיִּקְרַע אֶת בְּגָדָיו וַיִּשְׁכַּב אָרְצָה, וְכָל עֲבָדָיו נִצָּבִים</b>, עמדו לידו <b>קְרֻעֵי בְגָדִים</b> נוכח האסון הנורא בבית המלוכה.
(לב) <b>וַיַּעַן יוֹנָדָב בֶּן שִׁמְעָה אֲחִי דָוִד וַיֹּאמֶר: אַל יֹאמַר</b>, יחשוב <b>אֲדֹנִי: "אֵת כָּל הַנְּעָרִים בְּנֵי הַמֶּלֶךְ הֵמִיתוּ",</b> אני משער <b>כִּי אַמְנוֹן לְבַדּוֹ מֵת.</b> אין לאבשלום סיבה להרוג את שאר בני המלך, ואילו המניע להריגתו של אמנון ברור. <b>כִּי עַל פִּי אַבְשָׁלוֹם הָיְתָה</b> תכנית ההריגה <b>שׂוּמָה</b>, מונחת סדורה <b>מִיּוֹם עַנֹּתוֹ</b>, שעינה אמנון <b>אֵת תָּמָר אֲחֹתוֹ.</b>
(לג) <b>וְעַתָּה, אַל יָשֵׂם אֲדֹנִי הַמֶּלֶךְ אֶל לִבּוֹ דָּבָר לֵאמֹר: "כָּל בְּנֵי הַמֶּלֶךְ מֵתוּ", כִּי אַמְנוֹן לְבַדּוֹ מֵת.</b> כאן ניכרת שוב חכמתו של יונדב. הוא כמובן לא חשף את חלקו במאורע.
(לד) ואכן – <b>וַיִּבְרַח אַבְשָׁלוֹם</b> לכיוון אחר, כמו ששאר האחים נסו, כי חשש שייענש קשות על מעשהו. <b>וַיִּשָּׂא הַנַּעַר הַצֹּפֶה</b> מראש החומה, שתפקידו לספר את המתרחש במרחק, <b>אֶת עֵינָיו. וַיַּרְא וְהִנֵּה עַם רַב הֹלְכִים מִדֶּרֶךְ אַחֲרָיו</b>, מאחוריו, או: ממערבו <b>מִצַּד הָהָר,</b> אך לא הצליח לזהותם.
(לה) <b>וַיֹּאמֶר יוֹנָדָב אֶל הַמֶּלֶךְ: הִנֵּה בְנֵי הַמֶּלֶךְ בָּאוּ, כִּדְבַר עַבְדְּךָ כֵּן הָיָה.</b> דברַי התאמתו.
(לו) <b>וַיְהִי כְּכַלֹּתוֹ</b>, כשסיים <b>לְדַבֵּר, וְהִנֵּה בְנֵי הַמֶּלֶךְ בָּאוּ, וַיִּשְׂאוּ קוֹלָם וַיִּבְכּוּ, וְגַם הַמֶּלֶךְ וְכָל עֲבָדָיו בָּכוּ בְּכִי גָּדוֹל מְאֹד.</b> כולם היו מזועזעים ובכו על מותו של אמנון ועל הרצח שנעשה בתוך המשפחה.
(לז) <b>וְאַבְשָׁלוֹם בָּרַח וַיֵּלֶךְ אֶל תַּלְמַי בֶּן עַמִּיהוּד מֶלֶךְ גְּשׁוּר,</b> שהיה ככל הנראה סבו. אמו של אבשלום באה מגשור, ועל כן היה בטוח שהמלך לא יסגיר אותו. <b>וַיִּתְאַבֵּל</b> דוד <b>עַל בְּנוֹ</b> אמנון <b>כָּל הַיָּמִים.</b> ומסתבר שהתעצב הרבה גם בגלל בנו אבשלום.
(לח) <b>וְאַבְשָׁלוֹם בָּרַח וַיֵּלֶךְ גְּשׁוּר, וַיְהִי שָׁם שָׁלֹשׁ שָׁנִים.</b>
(לט) לאחר זמן, <b>וַתְּכַל</b> נפש <b>דָּוִד הַמֶּלֶךְ</b>, דוד השתוקק מאוד <b>לָצֵאת אֶל אַבְשָׁלוֹם. כִּי נִחַם</b>, נרגע מיגונו <b>עַל אַמְנוֹן כִּי</b>, שהרי <b>מֵת.</b> כפי שסופר גם בעניין הקודם, גם כשדוד התאבל על מתיו, הוא ידע שהמת לא ישוב ושיש להמשיך הלאה. כך כהה ופחת אבלו על אמנון עם הזמן, ואילו געגועיו לאבשלום נותרו בעינם.
<h2>פרק יד</h2>
(א) <b>וַיֵּדַע יוֹאָב בֶּן צְרֻיָה כִּי לֵב הַמֶּלֶךְ עַל</b>, משתוקק ל<b>אַבְשָׁלוֹם.</b> יחסי יואב ודוד מורכבים, ועם זאת שררה ביניהם אהבה וקרבה, ושלומו של דוד היה יקר ליואב. בין אם דוד הזכיר זאת במפורש ובין אם לאו, יואב הכיר במלך שהוא מתגעגע לבנו, אבל לא העז להחזיר את אבשלום בגלוי, אלא נקט תחבולה שתגרום לכך בעקיפין:
(ב) <b>וַיִּשְׁלַח יוֹאָב תְּקוֹעָה,</b> לעיר תקוע, <b>וַיִּקַּח מִשָּׁם אִשָּׁה חֲכָמָה</b>, היודעת לערוך דבריה בכשרון ולהציגם באופן משכנע, והטיל עליה משימה לא שגרתית – <b>וַיֹּאמֶר אֵלֶיהָ: הִתְאַבְּלִי</b>, התחזי לאבלה <b>נָא, וְלִבְשִׁי נָא בִגְדֵי אֵבֶל וְאַל תָּסוּכִי שֶׁמֶן, וְהָיִית כְּאִשָּׁה זֶה יָמִים רַבִּים</b>, בגדייך והיעדר השימוש בתמרוקים יעידו בך שאת זמן רב <b>מִתְאַבֶּלֶת עַל מֵת.</b>
(ג) <b>וּבָאת אֶל הַמֶּלֶךְ וְדִבַּרְתְּ אֵלָיו כַּדָּבָר הַזֶּה. וַיָּשֶׂם יוֹאָב אֶת הַדְּבָרִים בְּפִיהָ.</b> הוא לא שטח בפניה את נאומה, אלא הסביר לה את רצונו – עליה לערוך הצגה בפני המלך ולשאת דברים שיעוררו את דוד להשיב אליו את אבשלום בנו. יואב ציפה שבחכמתה תצליח האשה לבצע את שליחותה.
(ד) <b>וַתֹּאמֶר הָאִשָּׁה הַתְּקֹעִית אֶל הַמֶּלֶךְ, וַתִּפֹּל עַל אַפֶּיהָ אַרְצָה</b> מיד בבואה <b>וַתִּשְׁתָּחוּ</b>, השתחוותה <b>וַתֹּאמֶר: הוֹשִׁעָה, הַמֶּלֶךְ.</b> אני זקוקה לעזרתך הישירה.
(ה) <b>וַיֹּאמֶר לָהּ הַמֶּלֶךְ: מַה לָּךְ</b>?<b>וַתֹּאמֶר: אֲבָל</b>, אכן, באמת <b>אִשָּׁה אַלְמָנָה אָנִי. וַיָּמָת אִישִׁי</b>
(ו) <b>וּלְשִׁפְחָתְךָ שְׁנֵי בָנִים,</b> לאחר מות בעלי נותרתי לבדי עם שני בנים. <b>וַיִּנָּצוּ</b>, התקוטטו <b>שְׁנֵיהֶם בַּשָּׂדֶה, וְאֵין מַצִּיל</b>, לא היה שם אדם שיוכל לחלץ ולהפריד <b>בֵּינֵיהֶם. וַיַּכּוֹ הָאֶחָד אֶת הָאֶחָד,</b> הם הכו זה את זה עד שאחד מהם גבר על אחיו <b>וַיָּמֶת אֹתוֹ.</b>
(ז) <b>וְהִנֵּה</b> בעקבות המעשה <b>קָמָה כָל הַמִּשְׁפָּחָה עַל שִׁפְחָתֶךָ</b>, עלי <b>וַיֹּאמְרוּ: תְּנִי</b> לנו <b>אֶת מַכֵּה אָחִיו</b>, הרוצח <b>וּנְמִתֵהוּ</b> בתור גואלי הדם <b>בְּנֶפֶשׁ אָחִיו אֲשֶׁר הָרָג</b>, ומבחינתי הם דורשים – <b>וְנַשְׁמִידָה גַּם אֶת הַיּוֹרֵשׁ</b> שנשאר, <b>וְכִבּוּ אֶת גַּחַלְתִּי</b>, שריד חיי <b>אֲשֶׁר נִשְׁאָרָה, לְבִלְתִּי שִׂים לְאִישִׁי</b>, לבעלי <b>שֵׁם וּשְׁאֵרִית עַל פְּנֵי הָאֲדָמָה.</b> את בעלי איבדתי, הבן האחד נהרג, ואם עכשיו יהרגו גם את אחיו, לא תישאר לאישי ולי כל שארית.
(ח) <b>וַיֹּאמֶר הַמֶּלֶךְ אֶל הָאִשָּׁה: לְכִי לְבֵיתֵךְ, וַאֲנִי אֲצַוֶּה עָלָיִךְ,</b> שלא ימצו את דין גאולת הדם במקרה שלך.
(ט) האשה לא הסתפקה בהבטחה הכללית של דוד לטפל בנושא. היא רצתה לחלץ מן המלך תגובה נחרצת יותר – <b>וַתֹּאמֶר הָאִשָּׁה הַתְּקוֹעִית אֶל הַמֶּלֶךְ: עָלַי, אֲדֹנִי הַמֶּלֶךְ, הֶעָוֹן</b>. אם לא דייקתי בפרטים או אם יש עברה כלשהי בדבר – אשא באחריות לכך <b>וְעַל בֵּית אָבִי, וְ</b>אילו <b>הַמֶּלֶךְ וְכִסְאוֹ נָקִי.</b>
(י) <b>וַיֹּאמֶר הַמֶּלֶךְ</b>, באופן נחרץ ובמעורבות רגשית יתרה<b>:</b> כל <b>הַמְדַבֵּר אֵלַיִךְ</b> שתסגירי לו את בנך – <b>וַהֲבֵאתוֹ אֵלַי,</b> הפני אותו אלי או בואי עמו לפני, <b>ו</b>כך <b>לֹא יֹסִיף עוֹד</b> איש <b>לָגַעַת</b>, לפגוע <b>בָּךְ.</b>
(יא) <b>וַתֹּאמֶר: יִזְכָּר נָא הַמֶּלֶךְ אֶת ה' אֱלֹהֶיךָ</b>, היא הוסיפה לבקש בשם אלוקים, או: ביקשה מהמלך לאמת את דבריו בשבועה <b>מֵהַרְבַּת</b>, מהרבות, שלא יוסיף <b>גֹּאֵל הַדָּם לְשַׁחֵת,</b> לאבד. <b>ו</b>בבקשה הבטח לי ש<b>לֹא יַשְׁמִידוּ אֶת בְּנִי. וַיֹּאמֶר: חַי ה' אִם יִפֹּל מִשַּׂעֲרַת בְּנֵךְ אָרְצָה.</b> המלך נשבע לשמור שהבן לא יינזק.
(יב) יש לשער שהאשה הציגה את דבריה באופן משכנע, אבל המקרה לא היה זר לחלוטין למלך, כמובן. בעיה דומה קיימת גם בביתו. <b>וַתֹּאמֶר הָאִשָּׁה</b> לאחר שהשיגה את מבוקשה<b>: תְּדַבֶּר נָא שִׁפְחָתְךָ אֶל אֲדֹנִי הַמֶּלֶךְ דָּבָר.</b> ברשותך אומר דבר נוסף. <b>וַיֹּאמֶר: דַּבֵּרִי.</b>
(יג) <b>וַתֹּאמֶר הָאִשָּׁה:</b> אכן עזרת לי בדבריך הצודקים, <b>וְ</b>אולם <b>לָמָּה חָשַׁבְתָּה</b>, חשבת <b>כָּזֹאת עַל עַם אֱלֹהִים</b>?! ראה מה עשית לעם ישראל. הרי גם לך יש בן כזה, <b>וּמִדַּבֵּר</b>, ומתוך דיבורו של <b>הַמֶּלֶךְ</b> את <b>הַדָּבָר הַזֶּה</b> בענייני אתה נוהג בבנך <b>כְּאָשֵׁם,</b> כמואשם במוות, <b>לְבִלְתִּי הָשִׁיב הַמֶּלֶךְ אֶת נִדְּחוֹ</b>, מי שגירשוֹ והרחיקוֹ. אמנם אבשלום נושא באחריות למעשהו, אבל יש להניח שלא היה נידון למוות, מפני שהוא עצמו לא עשה דבר אלא שלוחיו, ואם כן מדוע יורחק לעולם –
(יד) <b>כִּי</b>, הרי למרות החומרה והתיעוב שבמעשה הרצח, <b>מוֹת נָמוּת</b> כולנו במוקדם או במאוחר, <b>וְ</b>אנו <b>כַמַּיִם הַנִּגָּרִים</b>, הנשפכים <b>אַרְצָה אֲשֶׁר לֹא יֵאָסֵפוּ</b> שוב. המוות איננו הפיך, <b>וְ</b>לכן <b>לֹא יִשָּׂא</b>, ייקח <b>אֱלֹהִים נֶפֶשׁ</b> החוטא, אלא – <b>וְחָשַׁב מַחֲשָׁבוֹת לְבִלְתִּי יִדַּח מִמֶּנּוּ נִדָּח.</b> הוא ידאג שהאדם לא יאבד לחלוטין.
(טו) <b>וְעַתָּה,</b> כ<b>אֲשֶׁר</b> <b>בָּאתִי לְדַבֵּר אֶל הַמֶּלֶךְ אֲדֹנִי אֶת הַדָּבָר הַזֶּה</b>, סיפורי שלי או רמיזתי למעשה אבשלום, אף <b>כִּי</b> <b>יֵרְאֻנִי</b>, הפחידו אותי אנשי <b>הָעָם,</b> שלא אדבר כך אליך. הרי אני יודעת שזהו נושא רגיש בעבור המלך, והמלך כבר הוכיח בפעולתו שאין הוא סולח. אף על פי כן, <b>וַתֹּאמֶר שִׁפְחָתְךָ: אֲדַבְּרָה נָּא אֶל הַמֶּלֶךְ, אוּלַי יַעֲשֶׂה הַמֶּלֶךְ אֶת דְּבַר אֲמָתוֹ,</b> שפחתו,
(טז) <b>כִּי</b> קיוויתי שבכל זאת <b>יִשְׁמַע הַמֶּלֶךְ לְהַצִּיל אֶת אֲמָתוֹ מִכַּף הָאִישׁ</b> המבקש למעשה <b>לְהַשְׁמִיד אֹתִי וְאֶת בְּנִי יַחַד מִנַּחֲלַת אֱלֹהִים,</b> מהחיים.
(יז) <b>וַתֹּאמֶר שִׁפְחָתְךָ:</b> הלוואי ש<b>יִהְיֶה נָּא דְּבַר אֲדֹנִי הַמֶּלֶךְ</b> במשפטו <b>לִמְנוּחָה,</b> למנוחת לב המלך ובנו, או למנוחתי ומנוחת בני, <b>כִּי כְּמַלְאַךְ הָאֱלֹהִים כֵּן אֲדֹנִי הַמֶּלֶךְ</b>, שלם וחכם <b>לִשְׁמֹעַ</b>, להבין את <b>הַטּוֹב וְהָרָע.</b> אני רק מזכירה את הנושא בפניך. אתה תשפוט, <b>וַה' אֱלֹהֶיךָ יְהִי עִמָּךְ.</b>
(יח) <b>וַיַּעַן הַמֶּלֶךְ וַיֹּאמֶר אֶל הָאִשָּׁה: אַל נָא תְכַחֲדִי</b>, תסתירי <b>מִמֶּנִּי דָּבָר</b> ל<b>אֲשֶׁר אָנֹכִי שֹׁאֵל אֹתָךְ. וַתֹּאמֶר הָאִשָּׁה: יְדַבֶּר נָא אֲדֹנִי הַמֶּלֶךְ.</b>
(יט) <b>וַיֹּאמֶר הַמֶּלֶךְ: הֲיַד יוֹאָב אִתָּךְ</b>, האם יש ליואב חלק <b>בְּכָל זֹאת</b>? גם אם סיפורה של האשה אמתי, היא לא עסקה רק בו אלא המשיכה להעיר את תשומת לבו של המלך, כאומרת: אם אתה דואג לצרתה ולכאבה של אשה קטנה ומסכים שאין תקנה לנרצח בהריגת רוצחו, מדוע לא תפעל בהתאם לכך? אין זו טענה אופיינית לאשה שבאה לבכות לפני המלך על בעיה פרטית, ולכן דוד חשד שיש לדבריה רקע ומניעים נוספים. <b>וַתַּעַן הָאִשָּׁה וַתֹּאמֶר: חֵי נַפְשְׁךָ, אֲדֹנִי הַמֶּלֶךְ, אִם אִשׁ</b>, יש <b>לְהֵמִין וּלְהַשְׂמִיל</b>, לנטות <b>מִכֹּל אֲשֶׁר דִּבֶּר אֲדֹנִי הַמֶּלֶךְ,</b> כל דבריך נכונים ומדויקים, <b>כִּי עַבְדְּךָ יוֹאָב הוּא צִוָּנִי</b> לעשות זאת, <b>וְהוּא שָׂם בְּפִי שִׁפְחָתְךָ אֵת כָּל הַדְּבָרִים הָאֵלֶּה.</b>
(כ) <b>לְבַעֲבוּר סַבֵּב אֶת פְּנֵי הַדָּבָר</b>, להוביל את הדברים כך <b>עָשָׂה עַבְדְּךָ יוֹאָב אֶת הַדָּבָר הַזֶּה. ו</b>כבר אמרתי ש<b>אדֹנִי חָכָם כְּחָכְמַת מַלְאַךְ הָאֱלֹהִים לָדַעַת אֶת כָּל אֲשֶׁר בָּאָרֶץ.</b> ואכן, הנה גילית שאת פנייתי יזם יואב.
(כא) לאחר שהתבררו הפרטים והאשה התקועית נשלחה לביתה – <b>וַיֹּאמֶר הַמֶּלֶךְ אֶל יוֹאָב: הִנֵּה נָא עָשִׂיתִי</b>, החלטתי לעשות <b>אֶת הַדָּבָר הַזֶּה</b> שיעצת לי באמצעות האשה. <b>וְ</b>אתה, שהצעת זאת, <b>לֵךְ הָשֵׁב אֶת הַנַּעַר, אֶת אַבְשָׁלוֹם,</b> ואעניק לו חסות.
(כב) <b>וַיִּפֹּל יוֹאָב אֶל,</b> על <b>פָּנָיו אַרְצָה וַיִּשְׁתַּחוּ, וַיְבָרֶךְ אֶת הַמֶּלֶךְ. וַיֹּאמֶר יוֹאָב: הַיּוֹם יָדַע עַבְדְּךָ כִּי מָצָאתִי חֵן בְּעֵינֶיךָ אֲדֹנִי הַמֶּלֶךְ, אֲשֶׁר עָשָׂה הַמֶּלֶךְ אֶת דְּבַר עַבְדֶּךָ.</b> דוד עלול היה לראות בדבריו התערבות פולשנית בענייניו הפרטיים והמשפחתיים מצד מי שכפוף לו. על כן יואב הודה למלך שהקשיב לדבריו ולא דחה אותם אלא הורה לנהוג על פיהם.
(כג) <b>וַיָּקָם יוֹאָב וַיֵּלֶךְ גְּשׁוּרָה, וַיָּבֵא אֶת אַבְשָׁלוֹם</b> אל <b>יְרוּשָׁלִָם.</b>
(כד) <b>וַיֹּאמֶר הַמֶּלֶךְ: יִסֹּב</b>, יפנה אבשלום <b>אֶל בֵּיתוֹ, וּפָנַי לֹא יִרְאֶה.</b> אינני מעוניין לראותו. <b>וַיִּסֹּב אַבְשָׁלוֹם אֶל בֵּיתוֹ, וּפְנֵי הַמֶּלֶךְ לֹא רָאָה.</b>
(כה) הערה הנחוצה לסיפורים הבאים: <b>וּכְאַבְשָׁלוֹם לֹא הָיָה אִישׁ יָפֶה בְּכָל יִשְׂרָאֵל, לְהַלֵּל מְאֹד,</b> ראוי לכל שבח. <b>מִכַּף רַגְלוֹ וְעַד קָדְקֳדוֹ</b>, ראשו <b>לֹא הָיָה בוֹ מוּם.</b>
(כו) <b>וּבְגַלְּחוֹ אֶת רֹאשׁוֹ</b> – <b>וְהָיָה</b> זה <b>מִקֵּץ יָמִים</b>, פעם בשנה – <b>לַיָּמִים אֲשֶׁר יְגַלֵּחַ, כִּי כָבֵד עָלָיו וְגִלְּחוֹ, וְשָׁקַל אֶת שְׂעַר רֹאשׁוֹ</b>, משקל השֵׂער היה <b>מָאתַיִם שְׁקָלִים בְּאֶבֶן</b>, במשקל <b>הַמֶּלֶךְ.</b> שערו היה ארוך ושופע מאוד. לפי המשקל המקובל של השקל – כ-11 גרם, משקלם של 200 שקלים הוא כ-2 ק"ג. הוא גידל את השׂער בגלל נֶדר נזירוּת או מסיבות אסתטיות. חזותו הייתה מרשימה הן משום שהיה יפה תואר והן משום שטיפח רעמת שׂער.
(כז) הערה נוספת שאינה קשורה למהלך הסיפור הנוכחי, אבל תהיה לה משמעות בהמשך: <b>וַיִּוָּלְדוּ לְאַבְשָׁלוֹם שְׁלוֹשָׁה בָנִים וּבַת אַחַת, וּשְׁמָהּ תָּמָר.</b> כנראה קראהּ על שם אחותו, שלא ידוע מה עלה בגורלה, אבל מן הסתם היה קשר עמוק ביניהם. <b>הִיא הָיְתָה אִשָּׁה יְפַת מַרְאֶה.</b>
(כח) <b>וַיֵּשֶׁב אַבְשָׁלוֹם בִּירוּשָׁלִַם שְׁנָתַיִם יָמִים, וּפְנֵי הַמֶּלֶךְ לֹא רָאָה.</b> המלך עמד בסירובו. למרות שדאג להשיב את אבשלום מן הגלות, דוד לא רצה לדבר אתו.
(כט) <b>וַיִּשְׁלַח אַבְשָׁלוֹם</b> שליחים <b>אֶל יוֹאָב</b> על מנת <b>לִשְׁלֹחַ אֹתוֹ אֶל הַמֶּלֶךְ.</b> הוא העביר מסר ליואב: מכיוון שכבר החזרת אותי אל המלך, אנא המשך לסייע גם להפגיש בינינו. <b>וְלֹא אָבָה</b>, רצה יואב <b>לָבוֹא אֵלָיו. וַיִּשְׁלַח עוֹד שֵׁנִית, וְ</b>עדיין <b>לֹא אָבָה לָבוֹא.</b> ייתכן שיואב לא אהב את אבשלום, והוא פעל למען השבתו לירושלים משום שחשב שהדבר ירגיע הן את המלך והן את בנו, אך מכאן והלאה לא רצה להתערב עוד.
(ל) כאשר אבשלום ראה שיואב אינו רוצה לדבר אתו – <b>וַיֹּאמֶר אֶל עֲבָדָיו: רְאוּ חֶלְקַת יוֹאָב אֶל יָדִי,</b> הסמוכה לרשותי, <b>וְלוֹ</b> צומחות <b>שָׁם שְׂעֹרִים</b> – <b>לְכוּ וְהַצִּיתוּהָ בָאֵשׁ. וַיַּצִּתוּ עַבְדֵי אַבְשָׁלוֹם</b>, שכבר גילו צייתנות גדולה לכל מה שאדונם יצווה עליהם, <b>אֶת הַחֶלְקָה</b> של יואב שר הצבא <b>בָּאֵשׁ.</b>
(לא) <b>וַיָּקָם יוֹאָב וַיָּבֹא אֶל אַבְשָׁלוֹם הַבָּיְתָה</b>, דבר שעד אז לא עשה, <b>וַיֹּאמֶר אֵלָיו: לָמָּה הִצִּיתוּ עֲבָדֶיךָ אֶת הַחֶלְקָה אֲשֶׁר לִי בָּאֵשׁ</b>?
(לב) <b>וַיֹּאמֶר אַבְשָׁלוֹם אֶל יוֹאָב: הִנֵּה שָׁלַחְתִּי אֵלֶיךָ לֵאמֹר: בֹּא הֵנָּה, וְאֶשְׁלְחָה אֹתְךָ אֶל הַמֶּלֶךְ לֵאמֹר</b> בשמי <b>: לָמָּה בָּאתִי מִגְּשׁוּר</b>? <b>טוֹב לִי</b> ב<b>עֹד אֲנִי שָׁם.</b> עדיף היה לי להישאר שם במנוחה. כעת אני נמצא ליד אבי, אבל אינני יכול לראותו. <b>וְעַתָּה אֶרְאֶה פְּנֵי הַמֶּלֶךְ,</b> שיקרא לי לבוא, <b>וְאִם</b> הוא יחליט ש<b>יֶשׁ בִּי עָוֹן</b> – <b>וֶהֱמִתָנִי,</b> אבל חיי גלות בתוך ביתי שלי, מורחק מהאיש המרכזי במדינה, קשים עלי יותר מאשר חיי בגשור.
(לג) <b>וַיָּבֹא יוֹאָב אֶל הַמֶּלֶךְ וַיַּגֶּד לוֹ</b> את הדברים הללו. ייתכן שיואב לא רצה לעשות זאת, אבל הבין שאבשלום אינו בורר באמצעי לחץ, ובעיניו העניין לא היה עקרוני. <b>וַיִּקְרָא</b> המלך <b>אֶל אַבְשָׁלוֹם. וַיָּבֹא אֶל הַמֶּלֶךְ וַיִּשְׁתַּחוּ לוֹ עַל אַפָּיו אַרְצָה לִפְנֵי הַמֶּלֶךְ, וַיִּשַּׁק הַמֶּלֶךְ לְאַבְשָׁלוֹם.</b> נראה שהיחסים ביניהם חזרו לתקנם, לפחות על פני השטח.
<h2>פרק טו</h2>
(א) <b>וַיְהִי מֵאַחֲרֵי</b>, אחרי <b>כֵן, וַיַּעַשׂ לוֹ אַבְשָׁלוֹם מֶרְכָּבָה וְסֻסִים, וַחֲמִשִּׁים אִישׁ רָצִים לְפָנָיו.</b> הוא בנה לעצמו מעמד של יורש העצר המיועד.
(ב) <b>וְהִשְׁכִּים</b>, היה רגיל להשכים <b>אַבְשָׁלוֹם וְעָמַד עַל יַד דֶּרֶךְ הַשָּׁעַר,</b> שער העיר, מקום המשפט, <b>וַיְהִי כָּל הָאִישׁ אֲשֶׁר יִהְיֶה לּוֹ רִיב לָבוֹא אֶל הַמֶּלֶךְ לַמִּשְׁפָּט, וַיִּקְרָא אַבְשָׁלוֹם אֵלָיו</b>, כמי שמתעניין בשלום רעו <b>וַיֹּאמֶר: אֵי מִזֶּה עִיר אַתָּה</b>?<b>וַיֹּאמֶר</b> האיש<b>: מֵאַחַד שִׁבְטֵי יִשְׂרָאֵל עַבְדֶּךָ.</b> מאזור פלוני אני.
(ג) <b>וַיֹּאמֶר אֵלָיו אַבְשָׁלוֹם: רְאֵה דְבָרֶךָ טוֹבִים וּנְכֹחִים, וְשֹׁמֵעַ אֵין לְךָ מֵאֵת הַמֶּלֶךְ.</b> המלך עסוק וכיוצא בזה, והוא לא ישים לב לדבריך.
(ד) <b>וַיֹּאמֶר אַבְשָׁלוֹם</b> לאנשים<b>: מִי יְשִׂמֵנִי שֹׁפֵט בָּאָרֶץ, וְעָלַי</b>, ואלי <b>יָבוֹא כָּל אִישׁ אֲשֶׁר יִהְיֶה לּוֹ רִיב וּמִשְׁפָּט</b> – <b>וְהִצְדַּקְתִּיו,</b> ואדון אותו בצדק. לצערי אין בידי הכוח לעשות דבר, אבל אני בעדך.
(ה) <b>וְהָיָה בִּקְרָב</b>, כאשר התקרב <b>אִישׁ לְהִשְׁתַּחֲוֹת לוֹ, וְשָׁלַח</b> אבשלום <b>אֶת יָדוֹ וְהֶחֱזִיק לוֹ וְנָשַׁק לוֹ.</b> הוא הפגין ידידות וקרבה עם כל הבאים לפני המלך.
(ו) <b>וַיַּעַשׂ אַבְשָׁלוֹם כַּדָּבָר הַזֶּה לְכָל יִשְׂרָאֵל אֲשֶׁר יָבֹאוּ לַמִּשְׁפָּט אֶל הַמֶּלֶךְ,</b> וכך <b>וַיְגַנֵּב אַבְשָׁלוֹם אֶת לֵב אַנְשֵׁי יִשְׂרָאֵל.</b> אנשים התחילו לחבב את בן המלך הנוהג בחביבות.
(ז) <b>וַיְהִי מִקֵּץ אַרְבָּעִים שָׁנָה</b> מאז ביקשו להם ישראל מלך, או: ממשיחת דוד, או: מאז נפרד דוד משאול, <b>וַיֹּאמֶר אַבְשָׁלוֹם אֶל הַמֶּלֶךְ: אֵלֲכָה נָּא וַאֲשַׁלֵּם אֶת נִדְרִי</b>, אולי נדר הנזירות, <b>אֲשֶׁר נָדַרְתִּי לַה', בְּחֶבְרוֹן,</b>
(ח) <b>כִּי נֵדֶר נָדַר עַבְדְּךָ בְּשִׁבְתִּי בִגְשׁוּר בַּאֲרָם, לֵאמֹר: אִם יָשׁוֹב יְשִׁיבֵנִי ה'</b> ל<b>ירוּשָׁלִַם</b> – <b>וְעָבַדְתִּי אֶת ה'.</b> אעשה מעשה לכבודו – אקריב קרבנות וכיוצא בזה.
(ט) <b>וַיֹּאמֶר לוֹ הַמֶּלֶךְ: לֵךְ בְּשָׁלוֹם. וַיָּקָם וַיֵּלֶךְ חֶבְרוֹנָה.</b> הוא בחר לעצמו את חברון, בירת ארץ יהודה, שבה מלך דוד בראשונה.
(י) <b>וַיִּשְׁלַח אַבְשָׁלוֹם מְרַגְּלִים</b>, שליחי חרש שתולים מטעמו <b>בְּכָל שִׁבְטֵי יִשְׂרָאֵל</b>, <b>לֵאמֹר: כְּשָׁמְעֲכֶם אֶת קוֹל הַשֹּׁפָר,</b> תדעו שזה האות לראשית מלוכתי, <b>וַאֲמַרְתֶּם: "מָלַךְ אַבְשָׁלוֹם בְּחֶבְרוֹן".</b>
(יא) <b>וְאֶת</b>, ועם <b>אַבְשָׁלוֹם הָלְכוּ</b>, אולי להקריב קרבנות בחברון <b>מָאתַיִם אִישׁ מִירוּשָׁלִַם, קְרֻאִים</b>, מוזמנים <b>וְהֹלְכִים לְתֻמָּם, וְלֹא יָדְעוּ כָּל דָּבָר.</b> לא עלה על דעתם שבפועל הם נעשו תומכיו של המורד במלך. כך הגיע אבשלום לעיר מוקף בפמליה גדולה מאוד.
(יב) <b>וַיִּשְׁלַח אַבְשָׁלוֹם</b> להביא <b>אֶת אֲחִיתֹפֶל הַגִּילֹנִי יוֹעֵץ דָּוִד, מֵעִירוֹ, מִגִּלֹה, בְּזָבְחוֹ אֶת הַזְּבָחִים.</b> יועץ המלך, אישיות חשובה לעצמה, עשה יד אחת עם אבשלום. אחיתופל נחשב לחכם ביותר בישראל, והכול שמעו בעצתו. <b>וַיְהִי הַקֶּשֶׁר אַמִּץ,</b> המרד התחזק, <b>וְהָעָם הוֹלֵךְ וָרָב אֶת אַבְשָׁלוֹם.</b> בכל הארץ דיברו על המלך החדש אבשלום, ואנשים הצטרפו לשורותיו.
(יג) <b>וַיָּבֹא הַמַּגִּיד</b>, המביא את הידיעות מהשטח <b>אֶל דָּוִד לֵאמֹר: הָיָה לֶב אִישׁ יִשְׂרָאֵל אַחֲרֵי אַבְשָׁלוֹם.</b> אבשלום הכריז שהוא המלך, וישראל נוהים אחריו.
(יד) <b>וַיֹּאמֶר דָּוִד לְכָל עֲבָדָיו אֲשֶׁר אִתּוֹ בִירוּשָׁלִַם: קוּמוּ וְנִבְרָחָה, כִּי</b> אם אבשלום יגיע, <b>לֹא תִהְיֶה לָּנוּ פְלֵיטָה</b>, לא יהיה לנו שריד <b>מִפְּנֵי אַבְשָׁלוֹם. מַהֲרוּ לָלֶכֶת, פֶּן יְמַהֵר וְהִשִּׂגָנוּ וְהִדִּיחַ</b>, ויפיל <b>עָלֵינוּ אֶת הָרָעָה, וְהִכָּה</b> את <b>הָעִיר לְפִי חָרֶב.</b> יש בידו הכוח להכות את העיר, ואני לא אוכל לגונן עליה מפניו.
(טו) <b>וַיֹּאמְרוּ עַבְדֵי הַמֶּלֶךְ אֶל הַמֶּלֶךְ: כְּכֹל אֲשֶׁר יִבְחַר אֲדֹנִי הַמֶּלֶךְ</b> – <b>הִנֵּה עֲבָדֶיךָ.</b> הננו אתך, מוכנים לפקודתך.
(טז) <b>וַיֵּצֵא הַמֶּלֶךְ וְכָל בֵּיתוֹ בְּרַגְלָיו. וַיַּעֲזֹב הַמֶּלֶךְ אֵת עֶשֶׂר נָשִׁים פִּלַגְשִׁים לִשְׁמֹר הַבָּיִת</b>. דוד השאירן בבית, שכן הניח שאיש לא ייגע לרעה בנשותיו הרשמיות-למחצה.
(יז) <b>וַיֵּצֵא הַמֶּלֶךְ וְכָל הָעָם בְּרַגְלָיו</b>, שהלכו אתו<b>וַיַּעַמְדוּ בֵּית הַמֶּרְחָק,</b> במקום או בבית שהיה מרוחק למדי מהעיר,
(יח) <b>וְכָל עֲבָדָיו עֹבְרִים עַל יָדוֹ, וְכָל הַכְּרֵתִי וְכָל הַפְּלֵתִי</b>, גדודי המשמר של המלך, <b>וְכָל הַגִּתִּים</b>, הפלשתים מגת שנספחו לצבא דוד, <b>שֵׁשׁ מֵאוֹת אִישׁ אֲשֶׁר בָּאוּ בְרַגְלוֹ</b>, בגללו <b>מִגַּת עֹבְרִים עַל פְּנֵי הַמֶּלֶךְ</b> – מעין מסדר, שבו צעדו לפני המלך כל אלה שנשארו נאמנים לו.
(יט) <b>וַיֹּאמֶר הַמֶּלֶךְ אֶל אִתַּי הַגִּתִּי</b>, שאולי הכיר את דוד כשנדד בגת, ואולי היה מפקדם של הגתים<b>:</b> <b>לָמָּה תֵלֵךְ גַּם אַתָּה אִתָּנוּ</b>? <b>שׁוּב וְשֵׁב עִם הַמֶּלֶךְ</b> החדש. הוא ישמח להשתמש בשירותיך. <b>כִּי נָכְרִי אַתָּה וְגַם גֹּלֶה אַתָּה,</b> אינך קשור למשפחתנו ולעמנו; חבל שתיכנס לריב שאין לך עניין בו. לכן כדאי שתשוב <b>לִמְקוֹמֶךָ.</b>
(כ) <b>תְּמוֹל</b>, לא מזמן <b>בּוֹאֶךָ,</b> הגעת, <b>וְהַיּוֹם אֲנִיעֲךָ</b>, אטלטל אותך <b>עִמָּנוּ לָלֶכֶת, וַאֲנִי הוֹלֵךְ עַל</b>, אל <b>אֲשֶׁר אֲנִי הוֹלֵךְ.</b> אינני יודע לאן, ומה יהיה בסופנו. <b>שׁוּב וְהָשֵׁב אֶת אַחֶיךָ</b>, לאחיך הגתים ש<b>עִמָּךְ חֶסֶד וֶאֱמֶת.</b>
(כא) <b>וַיַּעַן אִתַּי אֶת הַמֶּלֶךְ וַיֹּאמַר: חַי ה' וְחֵי אֲדֹנִי הַמֶּלֶךְ, כִּי בִּמְקוֹם אֲשֶׁר יִהְיֶה שָּׁם אֲדֹנִי הַמֶּלֶךְ</b> – <b>אִם לְמָוֶת אִם לְחַיִּים</b> – <b>כִּי שָׁם יִהְיֶה עַבְדֶּךָ.</b> הוא נשבע לו שיהיה אתו כל הימים, וביטא בכך נאמנות אישית עמוקה.
(כב) <b>וַיֹּאמֶר דָּוִד אֶל אִתַּי: לֵךְ וַעֲבֹר</b> עם כולם. <b>וַיַּעֲבֹר אִתַּי הַגִּתִּי וְכָל אֲנָשָׁיו וְכָל הַטַּף אֲשֶׁר אִתּוֹ</b>, הגדוד הפלשתי על משפחותיו הצטרף לדוד.
(כג) <b>וְכָל הָאָרֶץ</b>, יושבי המקום <b>בּוֹכִים קוֹל גָּדוֹל, וְכָל</b> אנשי המלך מן <b>הָעָם עֹבְרִים. וְהַמֶּלֶךְ עֹבֵר</b> מדרום לירושלים <b>בְּנַחַל קִדְרוֹן, וְכָל הָעָם עֹבְרִים עַל פְּנֵי דֶרֶךְ אֶת</b>, אל הדרך שליד <b>הַמִּדְבָּר.</b>
(כד) <b>וְהִנֵּה</b> הגיעו <b>גַם צָדוֹק</b> הכהן <b>וְכָל הַלְוִיִּם אִתּוֹ נֹשְׂאִים אֶת אֲרוֹן בְּרִית הָאֱלֹהִים, וַיַּצִּקוּ</b>, העמידו <b>אֶת אֲרוֹן הָאֱלֹהִים, וַיַּעַל אֶבְיָתָר</b>, שהיה אף הוא כהן, <b>עַד תֹּם כָּל הָעָם לַעֲבוֹר מִן הָעִיר.</b> עם דוד יצאו נאמניו האישיים, עבדיו הקרובים וכן גדודי הזרים שהיו קשורים אל דוד בלבד, והכהנים הביאו אתם את ארון ה'.
(כה) <b>וַיֹּאמֶר הַמֶּלֶךְ לְצָדוֹק: הָשֵׁב אֶת אֲרוֹן הָאֱלֹהִים</b> אל <b>הָעִיר. אִם אֶמְצָא חֵן בְּעֵינֵי ה'</b> – <b>וֶהֱשִׁבַנִי וְהִרְאַנִי אֹתוֹ</b> – את הארון <b>וְאֶת נָוֵהוּ,</b> מעונו.
(כו) <b>וְאִם כֹּה יֹאמַר</b> ה' על ידי הדרך שבה יגלגל את המאורעות<b>: לֹא חָפַצְתִּי בָּךְ</b> – <b>הִנְנִי</b>, אני מוכן ש<b>יַעֲשֶׂה לִּי כַּאֲשֶׁר טוֹב בְּעֵינָיו.</b> מכל מקום חבל לקחת את ארון האלוקים עמנו בנדודינו. אולי אחזור הביתה באופן כלשהו, ואם לא – הרי זה סימן שאינני רצוי לפני ה', ואני מקבל את הדין.
(כז) <b>וַיֹּאמֶר הַמֶּלֶךְ אֶל צָדוֹק הַכֹּהֵן: הֲרוֹאֶה אַתָּה,</b> הלוא תבין את דברי, <b>שֻׁבָה</b> אל <b>הָעִיר בְּשָׁלוֹם.</b> אני מעריך את נאמנותכם, אך ראוי שתהיו עם הארון, <b>וַאֲחִימַעַץ בִּנְךָ וִיהוֹנָתָן בֶּן אֶבְיָתָר שְׁנֵי בְנֵיכֶם</b> יהיו <b>אִתְּכֶם.</b>
(כח) <b>רְאוּ אָנֹכִי מִתְמַהְמֵהַּ</b>, אשהה <b>בְּעַרְבוֹת</b>, במישור <b>הַמִּדְבָּר עַד בּוֹא דָבָר מֵעִמָּכֶם לְהַגִּיד לִי.</b> הבנים הצעירים, הזריזים יותר, יעדכנו אותי על המתרחש בעיר.
(כט) <b>וַיָּשֶׁב צָדוֹק וְאֶבְיָתָר אֶת אֲרוֹן הָאֱלֹהִים יְרוּשָׁלִָם וַיֵּשְׁבוּ שָׁם.</b>
(ל) <b>וְדָוִד עֹלֶה בְמַעֲלֵה הַזֵּיתִים.</b> הוא פונה מזרחה בערוץ נחל קדרון ועובר ברכס הר הזיתים <b>עֹלֶה וּבוֹכֶה, וְרֹאשׁ לוֹ חָפוּי,</b> מכוסה, <b>וְהוּא הֹלֵךְ יָחֵף</b> לאות אבל, <b>וְכָל הָעָם אֲשֶׁר אִתּוֹ חָפוּ אִישׁ רֹאשׁוֹ וְעָלוּ עָלֹה וּבָכֹה</b> על המצב העגום.
(לא) <b>וְ</b>ל<b>דָוִד הִגִּיד</b>, הוגד <b>לֵאמֹר: אֲחִיתֹפֶל בַּקֹּשְׁרִים עִם אַבְשָׁלוֹם.</b> אבשלום היה טיפוס נמהר וכריזמטי, אך לא היה חכם ביותר. על כן שיתופו של אחיתופל – שהיה איש מיושב ופיקח ואולי פחות יומרני – עורר בלב דוד דאגה רבה יותר. לפיכך – <b>וַיֹּאמֶר דָּוִד</b> בתפילה<b>: סַכֶּל</b>, הפר <b>נָא אֶת עֲצַת אֲחִיתֹפֶל, ה'.</b>
(לב) <b>וַיְהִי דָוִד בָּא עַד הָרֹאשׁ</b>, פסגת הר הזיתים, <b>אֲשֶׁר יִשְׁתַּחֲוֶה שָׁם לֵאלֹהִים,</b> שם היה לו מקום תפילה, ואולי גם מזבח, <b>וְהִנֵּה</b> יוצא <b>לִקְרָאתוֹ חוּשַׁי הָאַרְכִּי,</b> רֵעַ המלך ואיש סודו הקרוב, <b>קָרוּעַ כֻּתָּנְתּוֹ וַאֲדָמָה עַל רֹאשׁוֹ,</b> אבל ומשתתף בצערו של דוד.
(לג) <b>וַיֹּאמֶר לוֹ דָּוִד: אִם עָבַרְתָּ אִתִּי</b> – <b>וְהָיִתָ עָלַי לְמַשָּׂא.</b> אינך צעיר, ולא תוכל לעזור לי במלחמה.
(לד) <b>ו</b>לעומת זאת, <b>אִם</b> אל <b>הָעִיר תָּשׁוּב וְאָמַרְתָּ לְאַבְשָׁלוֹם: "עַבְדְּךָ אֲנִי, הַמֶּלֶךְ, אֶהְיֶה, עֶבֶד אָבִיךָ וַאֲנִי</b>, אני הייתי <b>מֵאָז</b>, <b>וְעַתָּה וַאֲנִי</b>, אני <b>עַבְדֶּךָ".</b> מכיוון שאתה נאמן לי, אם תלך לאבשלום ותאמר לו שאתה מקבל את מלכותו – <b>וְהֵפַרְתָּה לִי אֵת עֲצַת אֲחִיתֹפֶל.</b> הרי גם אתה איש חכם, ויש להניח שאבשלום יאסוף גם אותך לחוג מקורביו, שכן מן הסתם הוא ירצה להישען על כמה שיותר מאנשי ממשלתי כדי לבסס את מלכותו החדשה.
(לה) <b>וַהֲלוֹא עִמְּךָ שָׁם צָדוֹק וְאֶבְיָתָר הַכֹּהֲנִים.</b> דע לך שהם נאמנים לי, <b>וְהָיָה כָּל הַדָּבָר אֲשֶׁר תִּשְׁמַע מִבֵּית הַמֶּלֶךְ</b> – <b>תַּגִּיד לְצָדוֹק וּלְאֶבְיָתָר הַכֹּהֲנִים.</b>
(לו) <b>הִנֵּה שָׁם עִמָּם שְׁנֵי בְנֵיהֶם</b> – <b>אֲחִימַעַץ לְצָדוֹק וִיהוֹנָתָן לְאֶבְיָתָר</b> – <b>וּשְׁלַחְתֶּם בְּיָדָם אֵלַי כָּל דָּבָר אֲשֶׁר תִּשְׁמָעוּ.</b> כך אשמע על ההתפתחויות.
(לז) ואכן, <b>וַיָּבֹא חוּשַׁי רֵעֶה</b>, רֵעַ <b>דָוִד</b> חזרה אל <b>הָעִיר, וְ</b>אף <b>אַבְשָׁלֹם יָבֹא</b> אל <b>יְרוּשָׁלִָם,</b> בירת הממלכה. דוד עדיין לא הרחיק ללכת, ואבשלום כבר הספיק לעבור למעלה משלושים קילומטרים מחברון עד ירושלים. בדרכו הוא אסף צבא והתארגן.
<h2>פרק טז</h2>
(א) <b>וְדָוִד עָבַר מְעַט מֵהָרֹאשׁ,</b> מראש ההר לעבר המדבר, <b>וְהִנֵּה צִיבָא נַעַר</b>, משרת <b>מְפִי בֹשֶׁת</b> הולך <b>לִקְרָאתוֹ, וְ</b>עמו <b>צֶמֶד חֲמֹרִים חֲבֻשִׁים</b> באוכף, <b>וַעֲלֵיהֶם מָאתַיִם</b> כיכרות <b>לֶחֶם וּמֵאָה</b> חבילות או אשכולות <b>צִמּוּקִים וּמֵאָה קַיִץ</b>, תאנים מיובשות <b>וְנֵבֶל</b>, נאד או כלי חרס ל<b>יָיִן.</b>
(ב) <b>וַיֹּאמֶר הַמֶּלֶךְ אֶל צִיבָא: מָה אֵלֶּה לָּךְ</b>?<b>וַיֹּאמֶר צִיבָא: הַחֲמוֹרִים לְבֵית</b>, למשפחת <b>הַמֶּלֶךְ לִרְכֹּב</b>, כדי שלא תצטרכו ללכת ברגל, <b>וְהַלֶּחֶם וְהַקַּיִץ</b> – <b>לֶאֱכוֹל</b> למאכל <b>הַנְּעָרִים, וְהַיַּיִן לִשְׁתּוֹת הַיָּעֵף</b>, העייף והצמא <b>בַּמִּדְבָּר.</b> זוהי הצידה שאוכל להציע לכם לדרך.
(ג) <b>וַיֹּאמֶר הַמֶּלֶךְ: וְאַיֵּה בֶּן אֲדֹנֶיךָ,</b> מפיבשת? <b>וַיֹּאמֶר צִיבָא אֶל הַמֶּלֶךְ: הִנֵּה</b> הוא <b>יוֹשֵׁב</b> כעת <b>בִּירוּשָׁלִַם, כִּי אָמַר</b> בלבו<b>: הַיּוֹם יָשִׁיבוּ לִי בֵּית יִשְׂרָאֵל אֵת מַמְלְכוּת אָבִי.</b> הוא חשב שנקרתה לו הזדמנות בעת המרד והתהפוכות, ושעם עקירת דוד ממלכותו יחליטו אנשים להמליכו – בהיותו צאצא לשושלת שאול, במקום להמליך את אבשלום – שבא מכוחו של דוד.
(ד) <b>וַיֹּאמֶר הַמֶּלֶךְ לְצִבָא: הִנֵּה לְךָ כֹּל אֲשֶׁר לִמְפִיבֹשֶׁת.</b> מאחר שאתה נותרת נאמן לי, ואילו מפיבשת בגד בי, תקבל אתה את כל מה ששייך לו. תוקפה של הוראה זו אינו ברור, שכן עכשיו דוד גולה, ואין בידו כמעט שום כוח. בכל זאת הוא מעניק לו הבטחה שאולי תתממש בבוא העת. <b>וַיֹּאמֶר צִיבָא: הִשְׁתַּחֲוֵיתִי, אֶמְצָא חֵן בְּעֵינֶיךָ אֲדֹנִי הַמֶּלֶךְ.</b>
(ה) <b>וּבָא הַמֶּלֶךְ דָּוִד עַד</b> למקום שנקרא <b>בַּחוּרִים, וְהִנֵּה מִשָּׁם אִישׁ יוֹצֵא מִמִּשְׁפַּחַת בֵּית שָׁאוּל</b> משבט בנימין, <b>וּשְׁמוֹ שִׁמְעִי בֶן גֵּרָא, יֹצֵא יָצוֹא</b>, הולך <b>וּמְקַלֵּל</b> את דוד.
(ו) שמעי לא הסתפק בנאצות אלא גם – <b>וַיְסַקֵּל</b>, רגם <b>בָּאֲבָנִים אֶת דָּוִד וְאֶת כָּל עַבְדֵי הַמֶּלֶךְ דָּוִד</b>, לא על מנת לגרום נזק פיזי, אלא כדי לבטא שנאה ובוז, <b>וְכָל הָעָם וְכָל הַגִּבֹּרִים מִימִינוֹ וּמִשְּׂמֹאלוֹ</b> של דוד.
(ז) <b>וְכֹה אָמַר שִׁמְעִי בְּקַלְלוֹ: צֵא, צֵא אִישׁ הַדָּמִים וְאִישׁ הַבְּלִיָּעַל.</b>
(ח) <b>הֵשִׁיב עָלֶיךָ ה'</b> את <b>כָּל דְּמֵי בֵית שָׁאוּל אֲשֶׁר מָלַכְתָּ תַּחְתָּיו.</b> אתה מרדת בשאול, הפלת את מלוכתו ותפסת את מקומו, ועכשיו הרעה הזו שבה אליך. <b>וַיִּתֵּן ה' אֶת הַמְּלוּכָה בְּיַד אַבְשָׁלוֹם בְּנֶךָ, וְהִנְּךָ</b>, אתה תישאר <b>בְּרָעָתֶךָ,</b> ברשעותך ובעונשך, <b>כִּי אִישׁ דָּמִים אָתָּה.</b>
(ט) <b>וַיֹּאמֶר אֲבִישַׁי בֶּן צְרוּיָה אֶל הַמֶּלֶךְ: לָמָּה יְקַלֵּל הַכֶּלֶב הַמֵּת הַזֶּה אֶת אֲדֹנִי הַמֶּלֶךְ</b>?! <b>אֶעְבְּרָה נָּא</b> לצד השני <b>וְאָסִירָה אֶת רֹאשׁוֹ.</b> דבר שאבישי מסוגל לעשות בלי ספק.
(י) <b>וַיֹּאמֶר הַמֶּלֶךְ: מַה לִּי וְלָכֶם, בְּנֵי צְרֻיָה</b>?! מחשבותינו רחוקות זו מזו. אינני יכול להורות על מעשה כזה. <b>כֹּה</b>, כך <b>יְקַלֵּל, כִּי ה' אָמַר לוֹ: "קַלֵּל אֶת דָּוִד".</b> בוודאי יש סיבה מאת ה' שהאיש הזה בא לקלל אותי עכשיו. זהו חלק מכפרתי או מהעונש המגיע לי מיד ה', <b>ו</b>על כן <b>מִי יֹאמַר</b> לו<b>: "מַדּוּעַ עָשִׂיתָה,</b> עשית <b>כֵּן</b>?<b>"</b> לא אתערב בדבר.
(יא) <b>וַיֹּאמֶר דָּוִד אֶל אֲבִישַׁי וְאֶל כָּל עֲבָדָיו: הִנֵּה בְנִי אֲשֶׁר יָצָא מִמֵּעַי</b>, אבשלום, <b>מְבַקֵּשׁ אֶת נַפְשִׁי, וְאַף כִּי</b>, וכל שכן <b>עַתָּה בֶּן הַיְמִינִי,</b> שהוא זר ויש לו נאמנות אחרת. <b>הַנִּחוּ לוֹ וִיקַלֵּל, כִּי אָמַר לוֹ ה'.</b> אין זה עניין פרטי אלא סימן מאת ה'.
(יב) <b>אוּלַי יִרְאֶה ה' בְּעֵינִי,</b> בדמעתי, או: בענייני, במצבי, <b>וְהֵשִׁיב ה' לִי טוֹבָה תַּחַת קִלְלָתוֹ הַיּוֹם הַזֶּה.</b> דוד התייחס לחרפות הללו כחלק מכפרתו, וקיווה שאם ישא את העלבון בלא להגיב, ה' ימחל ויסייע לו.
(יג) <b>וַיֵּלֶךְ דָּוִד וַאֲנָשָׁיו</b> הלאה <b>בַּדָּרֶךְ, וְשִׁמְעִי הֹלֵךְ בְּצֵלַע הָהָר לְעֻמָּתוֹ הָלוֹךְ וַיְקַלֵּל, וַיְסַקֵּל בָּאֲבָנִים לְעֻמָּתוֹ וְעִפַּר</b>, השליך <b>בֶּעָפָר</b> כדי לבזות את דוד.
(יד) <b>וַיָּבֹא הַמֶּלֶךְ וְכָל הָעָם אֲשֶׁר אִתּוֹ עֲיֵפִים</b> לערבות המדבר <b>וַיִּנָּפֵשׁ</b>, נחו <b>שָׁם.</b>
(טו) <b>וְאַבְשָׁלוֹם וְכָל הָעָם</b>, כלומר<b>אִישׁ יִשְׂרָאֵל בָּאוּ יְרוּשָׁלִָם, וַאֲחִיתֹפֶל אִתּוֹ.</b>
(טז) <b>וַיְהִי כַּאֲשֶׁר בָּא חוּשַׁי הָאַרְכִּי רֵעֶה,</b> ידיד <b>דָוִד אֶל אַבְשָׁלוֹם, וַיֹּאמֶר חוּשַׁי אֶל אַבְשָׁלֹם: יְחִי הַמֶּלֶךְ</b>! <b>יְחִי הַמֶּלֶךְ</b>!
(יז) <b>וַיֹּאמֶר אַבְשָׁלוֹם אֶל חוּשַׁי: זֶה חַסְדְּךָ</b>, טובתך ונאמנותך <b>אֶת רֵעֶךָ</b>?! הרי היית רֵע המלך, כך אתה נוהג עם ידידך?! <b>לָמָּה לֹא הָלַכְתָּ אֶת,</b> עם <b>רֵעֶךָ</b>?
(יח) <b>וַיֹּאמֶר חוּשַׁי אֶל אַבְשָׁלֹם: לֹא</b> כפי שאתה סבור, <b>כִּי</b> את <b>אֲשֶׁר בָּחַר ה' וְהָעָם הַזֶּה</b> שמסביבך <b>וְכָל אִישׁ יִשְׂרָאֵל</b> – <b>לוֹ</b>, שלו <b>אֶהְיֶה, וְאִתּוֹ אֵשֵׁב.</b> אתה הוא המלך הנבחר, וה' אתך, לכן אהיה נאמן לך.
(יט) <b>וְהַשֵּׁנִית</b>, ונוסף לכך, <b>לְמִי אֲנִי אֶעֱבֹד</b>? <b>הֲלוֹא</b> דוד מודח ממעמדו ואולי ייהרג, יגלה או ייעלם. לכן אמלא את תפקידי <b>לִפְנֵי בְנוֹ. כַּאֲשֶׁר עָבַדְתִּי לִפְנֵי אָבִיךָ כֵּן אֶהְיֶה לִפָנֶיךָ.</b> נראה שאבשלום קיבל את חושי וצירף אותו לחוג אנשיו הקרובים.
(כ) <b>וַיֹּאמֶר אַבְשָׁלוֹם אֶל אֲחִיתֹפֶל</b>, העומד בראש היועצים<b>: הָבוּ לָכֶם</b>, תנו <b>עֵצָה מַה נַּעֲשֶׂה.</b> מהם הצעדים הבאים שעלינו לעשות.
(כא) <b>וַיֹּאמֶר אֲחִיתֹפֶל אֶל אַבְשָׁלֹם: בּוֹא אֶל פִּלַגְשֵׁי אָבִיךָ אֲשֶׁר הִנִּיחַ לִשְׁמוֹר הַבָּיִת.</b> בלקיחת פילגשי המלך הקודם תַּראה שאתה הוא מחליפו. זה בוודאי מעשה מפוקפק, אבל הוא ייוודע לכול. <b>וְשָׁמַע</b> אז <b>כָּל יִשְׂרָאֵל כִּי נִבְאַשְׁתָּ אֶת</b>, נעשית שנוא על <b>אָבִיךָ.</b> אם עד עתה היו לעם ספקות, והם לא מיהרו לתמוך בך, הבן הצעיר והמרדני של המלך המנוסה והמוצלח, שכן חששו מעונשו של דוד לכשישוב אל כיסאו – עכשיו יבינו הכול שאין תקנה לקרע. <b>וְחָזְקוּ יְדֵי כָּל אֲשֶׁר אִתָּךְ.</b> התומכים בך, והמעוניינים לתמוך אך חוששים – יתחזקו בעמדתם. אחיתופל היה האדם החכם בישראל, אבל לא היה אדם מוסרי, והיה מוּנע מחשבונות פוליטיים בלבד. הוא חשב שצעד כזה אינו קשה לביצוע, אינו גובה מחיר, וסמליותו ברורה: אבשלום עולה לשלטון תחת דוד – שאיננו קיים עוד בעיניו – והוא תופס את המלוכה באופן מוחלט.
(כב) <b>וַיַּטּוּ</b>, פרשו <b>לְאַבְשָׁלוֹם</b> את <b>הָאֹהֶל עַל הַגָּג, וַיָּבֹא אַבְשָׁלוֹם אֶל פִּלַגְשֵׁי אָבִיו לְעֵינֵי כָּל יִשְׂרָאֵל.</b> כולם ראו שהפילגשים מובאות אל אבשלום לאוהל. בכך התקיימה נבואתו של נתן לדוד בעקבות חטאו בבת שבע, שמה שדוד עשה בסתר ייעשה בגלוי לעיני כל ישראל.
(כג) מעשה כזה בפומבי בוודאי אינו ראוי, בפרט כשמדובר בפילגשי אביו. גם אם יש לאבשלום תביעות כלשהן, זוהי דרך בוטה מאוד לבטאן. לכן נוספת פה הערת הסבר: <b>וַעֲצַת אֲחִיתֹפֶל אֲשֶׁר יָעַץ בַּיָּמִים הָהֵם, כַּאֲשֶׁר יִשְׁאַל אִישׁ בִּדְבַר הָאֱלֹהִים, כֵּן כָּל עֲצַת אֲחִיתֹפֶל, גַּם לְדָוִד גַּם לְאַבְשָׁלֹם.</b> עצת אחיתופל נחשבה אז המלה האחרונה. הסמכות המעשית של דבריו בחברה שבה חי, נתפסה כסמכותם המעשית של דבר ה'. איש לא ערער על עצותיו. משום כך, גם אם אבשלום לא היה מעלה על דעתו רעיון כזה, או לא היה מעז להוציאו אל הפועל – כיוון ששמע את עצת אחיתופל, הוא קיבל אותה ללא היסוס. כשם שדוד שמע בעצת אחיתופל וייחס משקל רב לדבריו, כך עשה גם אבשלום ואימץ בפשטות את המנגנון שפעל אצל אביו.
<h2>פרק יז</h2>
(א) <b>וַיֹּאמֶר אֲחִיתֹפֶל אֶל אַבְשָׁלֹם: אֶבְחֲרָה נָּא שְׁנֵים עָשָׂר אֶלֶף אִישׁ,</b> אינני זקוק ליותר מזה. הישאר אתה במקומך ואל תצא להילחם באביך, <b>וְאָקוּמָה וְאֶרְדְּפָה אַחֲרֵי דָוִד הַלָּיְלָה.</b>
(ב) <b>וְאָבוֹא עָלָיו וְהוּא יָגֵעַ וּרְפֵה יָדַיִם,</b> חלוש וירוד. <b>וְהַחֲרַדְתִּי</b>, אבהיל <b>אֹתוֹ, וְנָס כָּל הָעָם אֲשֶׁר אִתּוֹ, וְהִכֵּיתִי</b> אז <b>אֶת הַמֶּלֶךְ לְבַדּוֹ.</b> אני אדאג שירדפו אחרי המלך ויהרגו אותו, כך שלא יהיה צורך במלחמה גדולה,
(ג) <b>וְאָשִׁיבָה</b> את <b>כָל הָעָם אֵלֶיךָ</b> כשדוד ייהרג, <b>כְּשׁוּב הַכֹּל</b>, כמו שלאחר מותו של שאול כל העם שב אל <b>הָאִישׁ אֲשֶׁר אַתָּה מְבַקֵּשׁ,</b> דוד. <b>כָּל הָעָם</b>, לאנשיך ולאנשי דוד <b>יִהְיֶה שָׁלוֹם.</b> לא יהיה להם טעם להילחם עוד.
(ד) <b>וַיִּישַׁר הַדָּבָר בְּעֵינֵי אַבְשָׁלֹם וּבְעֵינֵי כָּל זִקְנֵי יִשְׂרָאֵל.</b> אבשלום כינס ישיבת מועצה של האנשים החשובים שסביבו, ולכולם נראתה עצת אחיתופל הגיונית ויעילה.
(ה) <b>וַיֹּאמֶר אַבְשָׁלוֹם</b> לאיש מאנשיו<b>: קְרָא נָא גַּם לְחוּשַׁי הָאַרְכִּי וְנִשְׁמְעָה מַה בְּפִיו גַּם הוּא.</b> עלינו לשמוע דעה נוספת.
(ו) <b>וַיָּבֹא חוּשַׁי אֶל אַבְשָׁלוֹם. וַיֹּאמֶר אַבְשָׁלוֹם אֵלָיו לֵאמֹר: כַּדָּבָר הַזֶּה דִּבֶּר אֲחִיתֹפֶל</b> – <b>הֲנַעֲשֶׂה אֶת דְּבָרוֹ אִם אַיִן</b>? <b>אַתָּה דַבֵּר.</b>
(ז) <b>וַיֹּאמֶר חוּשַׁי אֶל אַבְשָׁלוֹם: לֹא טוֹבָה הָעֵצָה אֲשֶׁר יָעַץ אֲחִיתֹפֶל בַּפַּעַם הַזֹּאת.</b> אחיתופל אמנם החכם הגדול, אבל הפעם לא כיוון יפה. חושי נזהר שלא לפגוע באחיתופל באופן מוחלט.
(ח) <b>וַיֹּאמֶר חוּשַׁי: אַתָּה יָדַעְתָּ אֶת אָבִיךָ וְאֶת אֲנָשָׁיו כִּי גִבֹּרִים</b> משכבר <b>הֵמָּה וּמָרֵי נֶפֶשׁ הֵמָּה,</b> הם עכשיו מאוכזבים וכועסים <b>כְּדֹב שַׁכּוּל</b>, שאיבד את גוריו <b>בַּשָּׂדֶה,</b> שאינו חושש לתקוף את כל הנקרה בדרכו. <b>וְאָבִיךָ אִישׁ מִלְחָמָה</b> מנוסה <b>וְלֹא יָלִין אֶת הָעָם,</b> לא יאפשר לאנשיו ללון מרוכזים בשטח הפתוח.
(ט) <b>הִנֵּה עַתָּה הוּא נֶחְבָּא בְּאַחַת הַפְּחָתִים</b>, הבורות, המערות <b>אוֹ בְּאַחַד הַמְּקוֹמֹת</b> המוסתרים, ואם נשלח אליו צבא – לו יהיה יתרון ההפתעה המקומי. <b>וְהָיָה כִּנְפֹל בָּהֶם בַּתְּחִלָּה,</b> כאשר יפלו אנשים מהמחנה שלך כבר בתחילת המלחמה, <b>וְשָׁמַע הַשֹּׁמֵעַ</b> מהעם או מהלוחמים העומדים מאחור שאינם רואים בחשכה את הנעשה, <b>וְאָמַר: "הָיְתָה מַגֵּפָה בָּעָם</b>, פגיעה בלוחמים <b>אֲשֶׁר אַחֲרֵי אַבְשָׁלֹם".</b>
(י) <b>והוּא</b> – השומע <b>גַם</b> אם יהיה <b>בֶּן חַיִל, אֲשֶׁר לִבּוֹ כְּלֵב הָאַרְיֵה</b> – <b>הִמֵּס יִמָּס,</b> הוא ייבהל מאוד, <b>כִּי יֹדֵעַ כָּל יִשְׂרָאֵל כִּי גִבּוֹר אָבִיךָ, וּבְנֵי חַיִל</b> הם האנשים <b>אֲשֶׁר אִתּוֹ.</b> הדבר יערער את המורל של אנשיך.
(יא) <b>כִּי יָעַצְתִּי</b>, אכן זו עצתי לך<b>: הֵאָסֹף יֵאָסֵף עָלֶיךָ כָל יִשְׂרָאֵל מִדָּן וְעַד בְּאֵר שֶׁבַע, כַּחוֹל אֲשֶׁר עַל הַיָּם לָרֹב,</b> המתן עד שתאסוף צבא גדול, <b>וּפָנֶיךָ הֹלְכִים בַּקְרָב.</b> אתה עצמך תעמוד בראש הלוחמים.
(יב) <b>וּבָאנוּ אֵלָיו</b> – אל דוד <b>בְּאַחַד הַמְּקוֹמֹת אֲשֶׁר נִמְצָא שָׁם, וְנַחְנוּ</b>, נחנה <b>עָלָיו כַּאֲשֶׁר יִפֹּל הַטַּל עַל הָאֲדָמָה.</b> כשם שהטל מגיע לכל מקום ונפילתו חרישית, כך תהיה התבוסה מוחלטת וללא מהומה. <b>וְלֹא נוֹתַר</b>, יישאר <b>בּוֹ וּבְכָל הָאֲנָשִׁים אֲשֶׁר אִתּוֹ גַּם אֶחָד.</b>
(יג) <b>וְ</b>גם <b>אִם</b> בינתיים <b>אֶל עִיר יֵאָסֵף,</b> יתחבא דוד בעיר מבוצרת, <b>וְהִשִּׂיאוּ</b>, יעבירו <b>כָל יִשְׂרָאֵל אֶל הָעִיר הַהִיא חֲבָלִים, וְסָחַבְנוּ אֹתוֹ עַד הַנַּחַל.</b> נוכל לגרור את המקום כולו בחבלים, כביכול, <b>עַד אֲשֶׁר לֹא נִמְצָא שָׁם גַּם צְרוֹר</b>, לא יישאר אפילו פירור אבן.
(יד) <b>וַיֹּאמֶר אַבְשָׁלוֹם וְכָל אִישׁ יִשְׂרָאֵל: טוֹבָה עֲצַת חוּשַׁי הָאַרְכִּי מֵעֲצַת אֲחִיתֹפֶל.</b> כל הנוכחים הזדהו עם דברי חושי וחששו מהתנגשות פנים אל פנים עם דוד. אף שהיה בידם צבא גדול הרבה יותר מצבאו של המלך הגולה, הם העדיפו לצבור כוחות נוספים לקראת הקרב. כאן יש פסקה באמצע פסוק, המדגישה את המעבר לדברים הבאים: <b>וַה' צִוָּה לְהָפֵר אֶת עֲצַת אֲחִיתֹפֶל הַטּוֹבָה</b> מעצת חושי, שכן אילו התגשמה עצתו של אחיתופל, לא היה לדוד כל סיכוי. <b>לְבַעֲבוּר הָבִיא ה' אֶל אַבְשָׁלוֹם אֶת הָרָעָה.</b>
(טו) <b>וַיֹּאמֶר חוּשַׁי אֶל צָדוֹק וְאֶל אֶבְיָתָר הַכֹּהֲנִים</b> לאחר הכרעת אבשלום והמועצה שלו<b>: כָּזֹאת וְכָזֹאת יָעַץ אֲחִיתֹפֶל אֶת אַבְשָׁלֹם וְאֵת זִקְנֵי יִשְׂרָאֵל, וְכָזֹאת וְכָזֹאת יָעַצְתִּי אָנִי.</b> הוא דיווח להם שנראה שעצתו התקבלה.
(טז) <b>וְ</b>אף על פי כן, <b>עַתָּה שִׁלְחוּ מְהֵרָה וְהַגִּידוּ לְדָוִד לֵאמֹר: "אַל תָּלֶן הַלַּיְלָה בְּעַרְבוֹת הַמִּדְבָּר וְגַם עָבוֹר תַּעֲבוֹר,</b> המשך להתקדם למקום בטוח יותר, <b>פֶּן יְבֻלַּע</b>, יהיה נזק <b>לַמֶּלֶךְ וּלְכָל הָעָם אֲשֶׁר אִתּוֹ".</b> למרות שלפי שעה הצליח חושי לדחות את המתקפה, הוא לא היה בטוח שהתכניות לא ישתנו. לכן יעץ לדוד לארגן את אנשיו למערך מלחמתי.
(יז) <b>וִיהוֹנָתָן וַאֲחִימַעַץ עֹמְדִים בְּעֵין רֹגֵל.</b> הם הסתתרו מחוץ לעיר כדי שלא לעורר חשד, <b>וְהָלְכָה הַשִּׁפְחָה</b> מבית צדוק <b>וְהִגִּידָה לָהֶם</b> את הידיעה, <b>וְהֵם יֵלְכוּ וְהִגִּידוּ לַמֶּלֶךְ דָּוִד, כִּי לֹא יוּכְלוּ לְהֵרָאוֹת לָבוֹא הָעִירָה.</b>
(יח) <b>וַיַּרְא אֹתָם נַעַר</b> כלשהו. הם עוררו את חשדו, אולי בכך שלא היו בתוך העיר, <b>וַיַּגֵּד לְאַבְשָׁלֹם.</b> יהונתן ואחימעץ חשו בכך <b>וַיֵּלְכוּ שְׁנֵיהֶם מְהֵרָה, וַיָּבֹאוּ אֶל בֵּית אִישׁ בְּבַחוּרִים וְלוֹ בְאֵר בַּחֲצֵרוֹ, וַיֵּרְדוּ שָׁם</b> להתחבא בבאר.
(יט) <b>וַתִּקַּח הָאִשָּׁה</b>, בעלת הבית, <b>וַתִּפְרֹשׂ אֶת הַמָּסָךְ</b>, הכיסוי <b>עַל פְּנֵי הַבְּאֵר, וַתִּשְׁטַח עָלָיו</b> את <b>הָרִפוֹת,</b> גרעיני החיטה הכתושים שלא נטחנו לקמח, כאילו התכוונה לברור את הגרגרים או לייבשם, <b>וְלֹא נוֹדַע דָּבָר.</b>
(כ) <b>וַיָּבֹאוּ עַבְדֵי אַבְשָׁלוֹם אֶל הָאִשָּׁה הַבַּיְתָה</b> לחפש את שני הצעירים. <b>וַיֹּאמְרוּ: אַיֵּה אֲחִימַעַץ וִיהוֹנָתָן</b>?<b>וַתֹּאמֶר לָהֶם הָאִשָּׁה:</b> הם <b>עָבְרוּ</b> מכאן לכיוון <b>מִיכַל הַמָּיִם,</b> פלג המים. <b>וַיְבַקְשׁוּ</b>, עבדי אבשלום חיפשו <b>וְלֹא מָצָאוּ, וַיָּשֻׁבוּ יְרוּשָׁלִָם.</b>
(כא) <b>וַיְהִי אַחֲרֵי לֶכְתָּם, וַיַּעֲלוּ</b> יהונתן ואחימעץ <b>מֵהַבְּאֵר, וַיֵּלְכוּ וַיַּגִּדוּ לַמֶּלֶךְ דָּוִד</b> את שאירע בירושלים. <b>וַיֹּאמְרוּ אֶל דָּוִד: קוּמוּ וְעִבְרוּ מְהֵרָה אֶת הַמַּיִם</b> – מי הירדן, <b>כִּי כָכָה</b> – להשמיד אתכם כאן קודם שתספיקו להתארגן, <b>יָעַץ עֲלֵיכֶם אֲחִיתֹפֶל.</b>
(כב) <b>וַיָּקָם דָּוִד וְכָל הָעָם אֲשֶׁר אִתּוֹ וַיַּעַבְרוּ אֶת הַיַּרְדֵּן</b> לאזור בטוח יותר. כאן קיבלו יתר תמיכה מאנשי המקום. הירדן הוא גם מחסום טבעי שיכול היה לעכב את תנועתו של צבא אבשלום. <b>עַד אוֹר הַבֹּקֶר עַד אַחַד</b> מהם <b>לֹא נֶעְדָּר אֲשֶׁר לֹא עָבַר אֶת הַיַּרְדֵּן.</b>
(כג) <b>וַאֲחִיתֹפֶל רָאָה כִּי לֹא נֶעֶשְׂתָה עֲצָתוֹ.</b> הואיל והיה איש חכם מאוד, הוא נוכח בחולשתו של אבשלום והניח שאין לו סיכוי של ממש. אשר על כן – <b>וַיַּחֲבֹשׁ אֶת הַחֲמוֹר וַיָּקָם וַיֵּלֶךְ אֶל בֵּיתוֹ, אֶל עִירוֹ</b> גילֹה, <b>וַיְצַו אֶל בֵּיתוֹ,</b> השאיר צוואה לבני ביתו, <b>וַיֵּחָנַק וַיָּמָת.</b> כאחד מראשי המורדים היה ברור לו שעם מפלתו של אבשלום לא תהיה גם לו תקומה. אם דוד יחזור – הוא בוודאי יתנקם בו, ולכן לא המתין עד שהדברים יקרו בפועל, והעדיף לתלות את עצמו. <b>וַיִּקָּבֵר בְּקֶבֶר אָבִיו.</b> בדרך זו נקבר אחיתופל בקברי אבותיו כאדם בעל מעמד ולא כמורד במלכות שאולי ייקבר במקום לא מכובד, וייתכן שגם רכושו יחרם כשל מורד במלכות.
(כד) <b>וְדָוִד בָּא מַחֲנָיְמָה,</b> לעיר מחניִם שבעבר הירדן, <b>וְאַבְשָׁלֹם עָבַר אֶת הַיַּרְדֵּן הוּא וְכָל אִישׁ יִשְׂרָאֵל עִמּוֹ.</b> מחנה אבשלום נערך למלחמה.
(כה) <b>וְאֶת עֲמָשָׂא שָׂם אַבְשָׁלֹם תַּחַת</b>, במקום <b>יוֹאָב</b>, מפקד <b>עַל הַצָּבָא. וַעֲמָשָׂא</b> היה <b>בֶן אִישׁ וּשְׁמוֹ יִתְרָא הַיִּשְׂרְאֵלִי אֲשֶׁר בָּא אֶל אֲבִיגַל בַּת נָחָשׁ, אֲחוֹת צְרוּיָה אֵם יוֹאָב.</b> עמשא היה אחיין של צרויה אחות דוד, ומכיוון שהיה איש צבא, מינה אותו אבשלום להיות שר צבאו.
(כו) <b>וַיִּחַן יִשְׂרָאֵל וְאַבְשָׁלֹם</b> ב<b>אֶרֶץ הַגִּלְעָד.</b>
(כז) <b>וַיְהִי כְּבוֹא דָוִד מַחֲנָיְמָה, וְ</b>הנה הגיעו <b>שֹׁבִי בֶן נָחָשׁ מֵרַבַּת בְּנֵי עַמּוֹן,</b> אולי הוא בנו של מלך בני עמון לשעבר. אמנם דוד שׂם שַׁמות בעמונים, אבל הוא השאיר בידם מלוכה מסוימת ואולי שֹׁבי משל בהם, <b>וּמָכִיר בֶּן עַמִּיאֵל מ</b>המקום שנקרא <b>לֹא דְבָר, וּבַרְזִלַּי הַגִּלְעָדִי מֵרֹגְלִים.</b>
(כח) שלושה אלה הביאו אתם <b>מִשְׁכָּב</b>, מצעים <b>וְסַפּוֹת</b>, כלי קיבול לנוזלים, ספלים <b>וּכְלִי יוֹצֵר</b>, כלי חרס המשמשים לאוכל <b>וְחִטִּים וּשְׂעֹרִים וְקֶמַח וְקָלִי,</b> גרעינים או קמח חיטה שנקלו באש כדי לשמרם, <b>וּפוֹל וַעֲדָשִׁים וְקָלִי</b> גם ממינים אלה
(כט) <b>וּדְבַשׁ וְחֶמְאָה וְצֹאן וּשְׁפוֹת בָּקָר</b>, בקר שפוּת; אולי חתוך ומוכן לבישול. או: גבינה העשויה מבקר. את כל זה <b>הִגִּישׁוּ לְדָוִד וְלָעָם אֲשֶׁר אִתּוֹ לֶאֱכוֹל, כִּי אָמְרוּ: הָעָם רָעֵב וְעָיֵף וְצָמֵא בַּמִּדְבָּר</b>.
<h2>פרק יח</h2>
(א) לאחר שדוד קיבל מעט עזרה מאנשי המקום ומידידיו – <b>וַיִּפְקֹד</b>, ערך מִפקד צבאי <b>דָּוִד אֶת הָעָם אֲשֶׁר אִתּוֹ</b>, <b>וַיָּשֶׂם עֲלֵיהֶם שָׂרֵי אֲלָפִים וְשָׂרֵי מֵאוֹת.</b>
(ב) <b>וַיְשַׁלַּח דָּוִד אֶת הָעָם, הַשְּׁלִשִׁית</b>, שליש מהם מסר <b>בְּיַד יוֹאָב וְהַשְּׁלִשִׁית בְּיַד אֲבִישַׁי בֶּן צְרוּיָה אֲחִי יוֹאָב וְהַשְּׁלִשִׁת בְּיַד אִתַּי הַגִּתִּי,</b> נאמן דוד שאולי פיקד על גדודי הזרים. <b>וַיֹּאמֶר הַמֶּלֶךְ אֶל הָעָם:</b> כמפקד העליון <b>יָצֹא אֵצֵא גַּם אֲנִי עִמָּכֶם</b> לקרב, כשאר מנהיגים בישראל שנהגו לצאת בראש הצבא.
(ג) <b>וַיֹּאמֶר הָעָם: לֹא תֵצֵא, כִּי אִם</b> נוּכה במלחמה ו<b>נֹס נָנוּס</b> – <b>לֹא יָשִׂימוּ אֵלֵינוּ לֵב.</b> זו תהיה רק תבוסה באחד הקרבות שבמערך הכולל. <b>ו</b>אף <b>אִם יָמֻתוּ חֶצְיֵנוּ</b> – <b>לֹא יָשִׂימוּ אֵלֵינוּ לֵב, כִּי עַתָּה</b> יש <b>כָמֹנוּ עֲשָׂרָה אֲלָפִים,</b> והם יבואו במקומנו, <b>וְעַתָּה טוֹב</b> יותר <b>כִּי תִהְיֶה לָּנוּ מֵ</b>ה<b>עִיר לַעְזוֹר</b>, כפיקוד כללי מהעורף. שהרי אם תצא אתה לקרב ויקרה לך דבר, תהיה זו מפלה גמורה.
(ד) <b>וַיֹּאמֶר אֲלֵיהֶם הַמֶּלֶךְ: אֲשֶׁר יִיטַב בְּעֵינֵיכֶם</b> – <b>אֶעֱשֶׂה. וַיַּעֲמֹד הַמֶּלֶךְ אֶל יַד הַשַּׁעַר</b> של העיר מחניִם, <b>וְכָל הָעָם יָצְאוּ</b> לפניו מסודרים <b>לְמֵאוֹת וְלַאֲלָפִים.</b>
(ה) <b>וַיְצַו הַמֶּלֶךְ אֶת יוֹאָב וְאֶת אֲבִישַׁי וְאֶת אִתַּי</b> ראשי הגדודים ביציאתם <b>לֵאמֹר: לְאַט</b>, חפו, מלטו, או: נהגו במתינות ובחמלה <b>לִי</b>, בשבילי <b>לַנַּעַר, לְאַבְשָׁלוֹם.</b> דוד עדיין אהב את אבשלום, כפי שמעיד הביטוי 'נער', ולא ראה זדון במעשיו אלא ראה בהם יותר מעשי נערות ושטות. <b>וְכָל הָעָם שָׁמְעוּ בְּצַוֹּת הַמֶּלֶךְ אֶת כָּל הַשָּׂרִים עַל דְּבַר אַבְשָׁלוֹם.</b> ניתנה הוראה גלויה וכללית שבמידת האפשר לא יפגעו בבנו.
(ו) <b>וַיֵּצֵא הָעָם</b>, לוחמי דוד אל <b>הַשָּׂדֶה לִקְרַאת</b> אנשי <b>יִשְׂרָאֵל</b> שהיו עם אבשלום. <b>וַתְּהִי הַמִּלְחָמָה בְּיַעַר אֶפְרָיִם</b> שבעבר הירדן. ייתכן שאנשי אפרים, שנחלתם שבעבר הירדן המערבי אינה רחוקה, היו נכנסים לאזור כדי לרעות את צאנם.
(ז) <b>וַיִּנָּגְפוּ</b>, הוכו <b>שָׁם עַם יִשְׂרָאֵל</b>, צבאו של אבשלום, שנאספו אליו אנשים מכמה שבטים, אך לא היה מאורגן ומאומן <b>לִפְנֵי עַבְדֵי דָוִד,</b> שבראש צבאם עמדו מפקדים מנוסים יותר. מלבד זאת, יש להניח שאנשי דוד היו נמרצים ונחושים יותר שכן ראו במאבק זה מלחמת קיום. לכן עלה בידם לנצח את ישראל. <b>וַתְּהִי שָׁם הַמַּגֵּפָה גְדוֹלָה בַּיּוֹם הַהוּא</b> – <b>עֶשְׂרִים אָלֶף.</b>
(ח) <b>וַתְּהִי שָׁם הַמִּלְחָמָה נָפֹצֶת</b>, מתפזרת <b>עַל פְּנֵי כָל הָאָרֶץ.</b> אנשים נסוגו והתפזרו בכל האזור, <b>וַיֶּרֶב הַיַּעַר לֶאֱכֹל</b>, היער הרבה להרוג <b>בָּעָם</b> יותר <b>מֵאֲשֶׁר אָכְלָה הַחֶרֶב בַּיּוֹם הַהוּא.</b> אנשים נתקלו בעצים ובמפגעים שונים ונפלו בבורות, וכך גרמה להם מנוסתם אל היער אבדות רבות.
(ט) כיוון שהמחנה פסק מלהיות מסודר – <b>וַיִּקָּרֵא</b>, נזדמן <b>אַבְשָׁלוֹם לִפְנֵי</b> קבוצה של <b>עַבְדֵי דָוִד. וְאַבְשָׁלוֹם</b> באותה שעה <b>רֹכֵב עַל הַפֶּרֶד. וַיָּבֹא הַפֶּרֶד תַּחַת שׂוֹבֶךְ</b>, סְבַך, הסתבכות של ענפי <b>הָאֵלָה הַגְּדוֹלָה</b>, שענפיה היו נמוכים למדי, <b>וַיֶּחֱזַק</b>, נאחז <b>רֹאשׁוֹ בָאֵלָה.</b> כאמור, שערו של אבשלום היה ארוך ושופע, ועל כן נתפסו שערותיו בסבך העץ. <b>וַיֻּתַּן בֵּין הַשָּׁמַיִם וּבֵין הָאָרֶץ.</b> הוא נתלה באוויר, <b>וְהַפֶּרֶד אֲשֶׁר תַּחְתָּיו</b> המשיך בדרכו ללא רוכב ו<b>עָבָר.</b>
(י) <b>וַיַּרְא אִישׁ אֶחָד, וַיַּגֵּד לְיוֹאָב וַיֹּאמֶר: הִנֵּה רָאִיתִי אֶת אַבְשָׁלֹם תָּלוּי בָּאֵלָה.</b>
(יא) <b>וַיֹּאמֶר יוֹאָב לָאִישׁ הַמַּגִּיד לוֹ: וְהִנֵּה</b>, הרי <b>רָאִיתָ, וּמַדּוּעַ לֹא הִכִּיתוֹ שָׁם אָרְצָה,</b> הרגת אותו במקום, <b>וְ</b>אז היה <b>עָלַי לָתֶת לְךָ עֲשָׂרָה כֶסֶף וַחֲגֹרָה אֶחָת</b> – פרס על המעשה החשוב שעשית?
(יב) <b>וַיֹּאמֶר הָאִישׁ אֶל יוֹאָב: וְ</b>אף <b>לוּא אָנֹכִי</b> הייתי <b>שֹׁקֵל עַל כַּפַּי</b> לא עשרה כסף אלא <b>אֶלֶף כֶּסֶף, לֹא אֶשְׁלַח יָדִי אֶל בֶּן הַמֶּלֶךְ, כִּי בְאָזְנֵינוּ צִוָּה הַמֶּלֶךְ אֹתְךָ וְאֶת אֲבִישַׁי וְאֶת אִתַּי לֵאמֹר: "שִׁמְרוּ</b>, היזהרו, <b>מִי</b> שיהיה <b>בַּנַּעַר, בְּאַבְשָׁלוֹם".</b>
(יג) <b>אוֹ</b>, גם אילו <b>עָשִׂיתִי בְנַפְשִׁי שֶׁקֶר</b> ומעלתי באמון שניתן בנו, והרגתי את אבשלום בצנעה כפי רצונך – <b>וְכָל דָּבָר לֹא יִכָּחֵד מִן הַמֶּלֶךְ,</b> בסופו של דבר הכול יתגלה, <b>וְאַתָּה תִּתְיַצֵּב מִנֶּגֶד</b> ולא תקבל עליך אחריות, ואותי היה המלך מעניש, לא אותך.
(יד) <b>וַיֹּאמֶר יוֹאָב: לֹא כֵן</b>, לא נכון הוא ש<b>אֹחִילָה לְפָנֶיךָ,</b> אתחנן, או אמתין, עד שתבצע את פקודתי. או: אנא אל תדבר דברי הבלים. <b>וַיִּקַּח</b> יואב <b>שְׁלֹשָׁה שְׁבָטִים</b>, ענפים דקים או מוטות עץ מחודדים <b>בְּכַפּוֹ וַיִּתְקָעֵם בְּלֵב אַבְשָׁלוֹם</b> כשהוא <b>עוֹדֶנּוּ חַי</b> ותלוי <b>בְּלֵב הָאֵלָה.</b>
(טו) <b>וַיָּסֹבּוּ</b>, פנו <b>עֲשָׂרָה נְעָרִים נֹשְׂאֵי כְּלֵי יוֹאָב, וַיַּכּוּ אֶת אַבְשָׁלוֹם וַיְמִיתֻהוּ.</b>
(טז) <b>וַיִּתְקַע יוֹאָב בַּשֹּׁפָר</b> תקיעה מיוחדת המכריזה על סיום הקרב ועל חזרת הכוחות לבסיסם. <b>וַיָּשָׁב הָעָם מִרְדֹף אַחֲרֵי יִשְׂרָאֵל, כִּי חָשַׂךְ</b>, צמצם, מנע <b>יוֹאָב אֶת הָעָם</b> להמשיך בקרב. אחרי מות אבשלום יואב לא מצא טעם בהריגת אנשים נוספים.
(יז) <b>וַיִּקְחוּ אֶת אַבְשָׁלוֹם וַיַּשְׁלִיכוּ אֹתוֹ בַיַּעַר אֶל הַפַּחַת</b>, הבור <b>הַגָּדוֹל. וַיַּצִּבוּ עָלָיו גַּל אֲבָנִים גָּדוֹל מְאֹד, וְכָל יִשְׂרָאֵל</b> שהיו עם אבשלום ושמעו על הריגתו, <b>נָסוּ אִישׁ לְאֹהָלָיו.</b> כל אחד ברח למקומו שהרי למרד לא הייתה עוד תוחלת ותכלית.
(יח) <b>וְאַבְשָׁלֹם לָקַח וַיַּצֶּב לוֹ בְחַיָּיו אֶת מַצֶּבֶת</b>, המצבה <b>אֲשֶׁר בְּעֵמֶק הַמֶּלֶךְ.</b> הוא הקים מצבת זיכרון מיוחדת או מין מאוזוליאום בעמק המלך שליד ירושלים, <b>כִּי אָמַר: אֵין לִי בֵן בַּעֲבוּר הַזְכִּיר</b>, כדי שיזכיר את <b>שְׁמִי,</b> שיישאר לי ממנו זכר. אף על פי שהיו לו שלושה בנים, ייתכן שמתו או שלא היו ראויים לרשת את מקומו. <b>וַיִּקְרָא לַמַּצֶּבֶת עַל שְׁמוֹ, וַיִּקָּרֵא לָהּ יַד אַבְשָׁלֹם עַד הַיּוֹם הַזֶּה.</b> מצבה זו לא הוקמה על קברו של אבשלום, שהיה, כאמור, בבור בעבר הירדן.
(יט) <b>וַאֲחִימַעַץ בֶּן צָדוֹק</b> הכהן, שנלווה אל צבא דוד, <b>אָמַר: אָרוּצָה נָּא</b> אל העיר בה יושב המלך <b>וַאֲבַשְּׂרָה אֶת הַמֶּלֶךְ כִּי שְׁפָטוֹ ה'</b>, עשה את משפטו והצילו <b>מִיַּד אֹיְבָיו.</b>
(כ) <b>וַיֹּאמֶר לוֹ יוֹאָב: לֹא אִישׁ בְּשֹׂרָה אַתָּה הַיּוֹם הַזֶּה.</b> הבשורה לא תסב למלך נחת, <b>וּבִשַּׂרְתָּ בְּיוֹם אַחֵר</b> בשורה טובה אחרת, <b>וְהַיּוֹם הַזֶּה לֹא תְבַשֵּׂר, כִּי עַל [כֵּן]</b>, שהרי <b>בֶּן הַמֶּלֶךְ מֵת.</b>
(כא) <b>וַיֹּאמֶר יוֹאָב לַכּוּשִׁי</b>, שכנראה נמנה עם צבא הזרים שלמלך והיה במחנה יואב<b>:</b> <b>לֵךְ</b> אתה ו<b>הַגֵּד לַמֶּלֶךְ</b> את <b>אֲשֶׁר רָאִיתָה,</b> ראית. יואב חס על אחימעץ, ולכן שלח חייל פשוט, שאינו מבין את משמעויותיה של בשורתו למלך. <b>וַיִּשְׁתַּחוּ כוּשִׁי לְיוֹאָב</b> מפקדו <b>וַיָּרֹץ.</b>
(כב) <b>וַיֹּסֶף עוֹד אֲחִימַעַץ בֶּן צָדוֹק וַיֹּאמֶר אֶל יוֹאָב: וִיהִי מָה, אָרֻצָה נָּא</b> ברשותך <b>גַם אָנִי אַחֲרֵי הַכּוּשִׁי.</b> אולי אחימעץ חשב שטוב שיהיה עם המלך באותה שעה, אולי יעלה בידו לרכך את תגובת המלך. <b>וַיֹּאמֶר יוֹאָב: לָמָּה</b>, לשם מה <b>זֶּה אַתָּה רָץ, בְּנִי, וּלְכָה,</b> לך <b>אֵין בְּשׂוֹרָה מֹצֵאת</b>, מצויה, או: בשורה שמשיגה את מטרתה.
(כג) אחימעץ לא וויתר ואמר: <b>וִיהִי מָה, אָרוּץ.</b> אני מוכרח לעשות זאת. <b>וַיֹּאמֶר</b> יואב <b>לוֹ:</b> אם אתה מתעקש – <b>רוּץ. וַיָּרָץ אֲחִימַעַץ דֶּרֶךְ הַכִּכָּר,</b> העמק הרחב ולא בדרך הסלולה. בכך קיצר את הדרך <b>וַיַּעֲבֹר,</b> הקדים <b>אֶת הַכּוּשִׁי.</b>
(כד) <b>וְדָוִד יוֹשֵׁב בֵּין שְׁנֵי הַשְּׁעָרִים</b> של העיר שנעשו להגנתה. דוד ישב קרוב לחוץ. <b>וַיֵּלֶךְ הַצֹּפֶה אֶל</b>, שעל <b>גַּג הַשַּׁעַר אֶל הַחוֹמָה, וַיִּשָּׂא אֶת עֵינָיו וַיַּרְא וְהִנֵּה אִישׁ</b> לא מזוהה <b>רָץ לְבַדּוֹ.</b>
(כה) <b>וַיִּקְרָא הַצֹּפֶה וַיַּגֵּד לַמֶּלֶךְ. וַיֹּאמֶר הַמֶּלֶךְ: אִם</b> הוא <b>לְבַדּוֹ</b> – <b>בְּשׂוֹרָה בְּפִיו.</b> אין זו מנוסה של אנשים רבים המורה על מפלה, אלא יחיד הנושא בשורה, ולכן אינך צריך לחשוש. <b>וַיֵּלֶךְ הָלוֹךְ וְקָרֵב,</b> הרץ הלך והתקרב.
(כו) <b>וַיַּרְא הַצֹּפֶה אִישׁ אַחֵר רָץ. וַיִּקְרָא הַצֹּפֶה אֶל הַשֹּׁעֵר,</b> האיש שליד השער, <b>וַיֹּאמֶר: הִנֵּה אִישׁ</b> נוסף <b>רָץ לְבַדּוֹ. וַיֹּאמֶר הַמֶּלֶךְ: גַּם זֶה מְבַשֵּׂר.</b> דוד הבין שאם באים שני אנשים יחידים במרוצה, הם בוודאי נשלחו לספר את שאירע.
(כז) <b>וַיֹּאמֶר הַצֹּפֶה: אֲנִי רֹאֶה אֶת מְרוּצַת הָרִאשׁוֹן</b> שהיא <b>כִּמְרֻצַת אֲחִימַעַץ בֶּן צָדוֹק. וַיֹּאמֶר הַמֶּלֶךְ: אִישׁ טוֹב זֶה, וְאֶל בְּשׂוֹרָה טוֹבָה יָבוֹא.</b> בוודאי הוא רץ כדי להביא עמו בשורה טובה.
(כח) <b>וַיִּקְרָא אֲחִימַעַץ</b> כאשר הגיע לבסוף, <b>וַיֹּאמֶר אֶל הַמֶּלֶךְ: שָׁלוֹם, וַיִּשְׁתַּחוּ לַמֶּלֶךְ לְאַפָּיו אָרְצָה. וַיֹּאמֶר: בָּרוּךְ ה' אֱלֹהֶיךָ אֲשֶׁר סִגַּר</b>, הסגיר, מסר <b>אֶת הָאֲנָשִׁים אֲשֶׁר נָשְׂאוּ אֶת יָדָם</b>, מרדו <b>בַּאדֹנִי הַמֶּלֶךְ.</b> אחימעץ סיפר למלך על הניצחון במלחמה.
(כט) <b>וַיֹּאמֶר הַמֶּלֶךְ:</b> ה<b>שָׁלוֹם לַנַּעַר, לְאַבְשָׁלוֹם</b>? שאלתו הראשונה התייחסה לבנו האהוב. <b>וַיֹּאמֶר אֲחִימַעַץ</b> בהתחמקות<b>: רָאִיתִי</b> את <b>הֶהָמוֹן הַגָּדוֹל</b> ההומה בניצחונו <b>לִשְׁלֹחַ אֶת עֶבֶד הַמֶּלֶךְ, יוֹאָב, וְאֶת עַבְדֶּךָ</b>, אותי <b>וְלֹא יָדַעְתִּי מָה.</b> איני יודע פרטים מדויקים משום שלא ראיתי דבר בעצמי.
(ל) <b>וַיֹּאמֶר הַמֶּלֶךְ: סֹב הִתְיַצֵּב כֹּה.</b> הסתובב ועמוד כאן, לידי. <b>וַיִּסֹּב</b> אחימעץ <b>וַיַּעֲמֹד.</b>
(לא) <b>וְהִנֵּה הַכּוּשִׁי בָּא, וַיֹּאמֶר הַכּוּשִׁי: יִתְבַּשֵּׂר אֲדֹנִי הַמֶּלֶךְ כִּי שְׁפָטְךָ ה' הַיּוֹם מִיַּד כָּל הַקָּמִים עָלֶיךָ.</b> גם הכושי הביא אותה בשורת ניצחון.
(לב) <b>וַיֹּאמֶר הַמֶּלֶךְ אֶל הַכּוּשִׁי: הֲשָׁלוֹם לַנַּעַר, לְאַבְשָׁלוֹם</b>?<b>וַיֹּאמֶר הַכּוּשִׁי</b>, שלא חשש לספר<b>: יִהְיוּ כַנַּעַר אֹיְבֵי אֲדֹנִי הַמֶּלֶךְ וְכֹל אֲשֶׁר קָמוּ עָלֶיךָ לְרָעָה.</b> לוואי שיקרה לכל אויביך כמו שקרה לאבשלום.
<h2>פרק יט</h2>
(א) דוד הבין שאבשלום נהרג. <b>וַיִּרְגַּז</b>, התרגש מאוד<b>הַמֶּלֶךְ, וַיַּעַל עַל עֲלִיַּת הַשַּׁעַר</b>, המבנה שמעל השער, מקום שומרי העיר, <b>וַיֵּבְךְּ, וְכֹה אָמַר בְּלֶכְתּוֹ: בְּנִי, אַבְשָׁלוֹם</b>! <b>בְּנִי בְנִי, אַבְשָׁלוֹם</b>! <b>מִי יִתֵּן מוּתִי אֲנִי תַחְתֶּיךָ, אַבְשָׁלוֹם בְּנִי, בְנִי.</b> דוד מתאבל על אבשלום עד כדי כך שהיה מוסר את חייו למענו.
(ב) <b>וַיֻּגַּד לְיוֹאָב: הִנֵּה הַמֶּלֶךְ בֹּכֶה וַיִּתְאַבֵּל עַל אַבְשָׁלֹם.</b>
(ג) השמועה הזו הלכה והתפשטה, ולמרות הניצחון – <b>וַתְּהִי הַתְּשֻׁעָה בַּיּוֹם הַהוּא לְאֵבֶל לְכָל הָעָם, כִּי שָׁמַע הָעָם בַּיּוֹם הַהוּא לֵאמֹר: נֶעֱצַב הַמֶּלֶךְ עַל בְּנוֹ.</b> המלך אינו שמח בניצחון אלא מתאבל על מות בנו.
(ד) <b>וַיִּתְגַּנֵּב הָעָם</b>, אנשי הצבא של דוד <b>בַּיּוֹם הַהוּא לָבוֹא</b> אל <b>הָעִיר, כַּאֲשֶׁר יִתְגַּנֵּב הָעָם הַנִּכְלָמִים בְּנוּסָם בַּמִּלְחָמָה,</b> כמו הבורחים מן המלחמה בבושה לאחר שנחלו תבוסה.
(ה) <b>וְהַמֶּלֶךְ לָאַט</b>, כיסה <b>אֶת פָּנָיו</b> בבגדו, <b>וַיִּזְעַק הַמֶּלֶךְ</b> ב<b>קוֹל גָּדוֹל: בְּנִי, אַבְשָׁלוֹם</b>! <b>אַבְשָׁלוֹם בְּנִי, בְנִי</b>!
(ו) <b>וַיָּבֹא יוֹאָב אֶל הַמֶּלֶךְ הַבָּיִת, וַיֹּאמֶר: הֹבַשְׁתָּ</b>, ביישת, ביזית בהתנהגותך <b>הַיּוֹם אֶת פְּנֵי כָל עֲבָדֶיךָ הַמְמַלְּטִים</b>, שהצילו <b>אֶת נַפְשְׁךָ הַיּוֹם וְאֵת נֶפֶשׁ בָּנֶיךָ וּבְנֹתֶיךָ וְנֶפֶשׁ נָשֶׁיךָ וְנֶפֶשׁ פִּלַגְשֶׁיךָ,</b>
(ז) שהרי הגעת <b>לְאַהֲבָה אֶת שֹׂנְאֶיךָ וְלִשְׂנֹא אֶת אֹהֲבֶיךָ, כִּי הִגַּדְתָּ</b>, הראית <b>הַיּוֹם כִּי אֵין לְךָ שָׂרִים וַעֲבָדִים.</b> באבלך זה אתה מודיע שכל שריך, עבדיך, אנשי צבאך ונפשות משפחתך הפגועות מאבשלום אינם חשובים בעיניך. <b>כִּי יָדַעְתִּי הַיּוֹם כִּי לוּ</b> היה <b>אַבְשָׁלוֹם חַי, וְכֻלָּנוּ הַיּוֹם מֵתִים</b> – <b>כִּי אָז יָשָׁר בְּעֵינֶיךָ.</b> ודאי היית אז מרוצה יותר.
(ח) <b>וְעַתָּה קוּם צֵא</b> החוצה <b>וְדַבֵּר עַל לֵב עֲבָדֶיךָ.</b> הראה להם פנים שוחקות והודה להם על מעשיהם. <b>כִּי בַה' נִשְׁבַּעְתִּי כִּי</b> אם <b>אֵינְךָ יוֹצֵא</b> – <b>אִם יָלִין אִישׁ אִתְּךָ הַלַּיְלָה.</b> איש לא יישאר אתך, מפני שאתה מתכחש ללוחמיך ששמרו לך אמונים. <b>וְרָעָה לְךָ זֹאת מִכָּל הָרָעָה אֲשֶׁר בָּאָה עָלֶיךָ מִנְּעֻרֶיךָ עַד עָתָּה.</b> הפעם תהיה מבודד לחלוטין.
(ט) המלך דוד הבין שיואב צודק, שֶׁאל לו להעדיף את הבן שמרד בו וביזה אותו, על פני כל האנשים שהיו נאמנים לו עד מוות. לפיכך, אף שהיה לבו מר בקרבו – <b>וַיָּקָם הַמֶּלֶךְ וַיֵּשֶׁב בַּשָּׁעַר. וּלְכָל הָעָם הִגִּידוּ לֵאמֹר: הִנֵּה הַמֶּלֶךְ יוֹשֵׁב בַּשַּׁעַר,</b> והוא מוכן לקבל את פניכם. <b>וַיָּבֹא כָל הָעָם לִפְנֵי הַמֶּלֶךְ.</b> מן הסתם דוד אמר להם דברי עידוד ושבח. <b>ו</b>בינתיים, כל <b>יִשְׂרָאֵל</b> שהשתתפו במרד עם אבשלום <b>נָס אִישׁ לְאֹהָלָיו.</b>
(י) לאחר זמן – <b>וַיְהִי כָל הָעָם נָדוֹן</b>, מתדיין <b>בְּכָל שִׁבְטֵי יִשְׂרָאֵל לֵאמֹר: הַמֶּלֶךְ הִצִּילָנוּ מִכַּף אֹיְבֵינוּ וְהוּא מִלְּטָנוּ</b>, חילץ אותנו <b>מִכַּף פְּלִשְׁתִּים, וְעַתָּה בָּרַח מִן הָאָרֶץ מֵעַל אַבְשָׁלוֹם.</b> המרד שהשתתפנו בו לא היה מעשה ראוי.
(יא) <b>ו</b>נוסף לכך, <b>אַבְשָׁלוֹם אֲשֶׁר מָשַׁחְנוּ</b> למלך <b>עָלֵינוּ מֵת בַּמִּלְחָמָה.</b> כיוון שכך, הרי דוד הוא המלך, <b>וְעַתָּה לָמָה אַתֶּם מַחֲרִשִׁים</b>, שותקים, אינכם עושים דבר <b>לְהָשִׁיב אֶת הַמֶּלֶךְ</b>?! עלינו להביע באופן מופגן את רצוננו ואת שמחתנו בהחזרת מלכותו של דוד.
(יב) דוד היה מודע לדיבורים הללו. <b>וְהַמֶּלֶךְ דָּוִד שָׁלַח אֶל צָדוֹק וְאֶל אֶבְיָתָר הַכֹּהֲנִים לֵאמֹר: דַּבְּרוּ אֶל זִקְנֵי יְהוּדָה לֵאמֹר: "לָמָּה תִהְיוּ אַחֲרֹנִים לְהָשִׁיב אֶת הַמֶּלֶךְ אֶל בֵּיתוֹ</b>? אם תתמהמהו, יקדימו אתכם שאר השבטים בחידוש מלוכתו של דוד, <b>ו</b>הרי <b>דְבַר כָּל יִשְׂרָאֵל בָּא אֶל הַמֶּלֶךְ אֶל בֵּיתוֹ.</b> המלך שמע זאת, והוא יודע שעלול להתעורר מתח בין שבט יהודה לשאר שבטי ישראל. לפיכך, הוא שולח לכם מסר:
(יג) <b>אַחַי אַתֶּם,</b> בני שבטי, <b>עַצְמִי וּבְשָׂרִי אַתֶּם,</b> ואני מלככם באופן טבעי, <b>וְלָמָּה תִהְיוּ אַחֲרֹנִים לְהָשִׁיב אֶת הַמֶּלֶךְ</b>?<b>"</b>
(יד) <b>וְלַעֲמָשָׂא</b> שהיה שר צבאו של אבשלום, <b>תֹּמְרוּ</b>, תאמרו<b>: "הֲלוֹא עַצְמִי וּבְשָׂרִי אָתָּה.</b> הרי אנחנו קרובי משפחה, שהרי עמשא היה בן אחותו של דוד. <b>כֹּה יַעֲשֶׂה לִּי אֱלֹהִים וְכֹה יוֹסִיף, אִם לֹא</b>, אני נשבע ש<b>שַׂר צָבָא תִּהְיֶה לְפָנַי כָּל הַיָּמִים תַּחַת</b>, במקום <b>יוֹאָב.</b> דוד כעס על יואב שהמרה את הזהרתו שלא לפגוע באבשלום. גם הדברים הקשים שאמר יואב פגעו בוודאי בדוד, והוא חש שיואב צובר כוח רב מדי בממלכה.
(טו) <b>וַיַּט</b>, עמשא הטה <b>אֶת לְבַב כָּל אִישׁ יְהוּדָה כְּאִישׁ אֶחָד. וַיִּשְׁלְחוּ אֶל הַמֶּלֶךְ: שׁוּב,</b> חזור <b>אַתָּה וְכָל עֲבָדֶיךָ.</b>
(טז) <b>וַיָּשָׁב הַמֶּלֶךְ</b>, יצא לדרכו ממחניִם שממזרח לירדן <b>וַיָּבֹא עַד הַיַּרְדֵּן, ו</b>שבט <b>יהוּדָה בָּא הַגִּלְגָּלָה לָלֶכֶת לִקְרַאת הַמֶּלֶךְ</b>, לקבל את פניו, <b>לְהַעֲבִיר אֶת הַמֶּלֶךְ אֶת הַיַּרְדֵּן.</b> הם רצו לערוך טקס שבו יחצה המלך את הירדן בליווים.
(יז) <b>וַיְמַהֵר שִׁמְעִי בֶן גֵּרָא בֶּן הַיְמִינִי</b> ממשפחת בית שאול <b>אֲשֶׁר מִבַּחוּרִים</b>, שקילל את המלך בצאתו לגלות. עכשיו ידע שאם לא יפייס את דוד – כלתה אליו הרעה. על כן הוא מיהר <b>וַיֵּרֶד עִם אִישׁ יְהוּדָה לִקְרַאת הַמֶּלֶךְ דָּוִד,</b>
(יח) <b>וְאֶלֶף אִישׁ עִמּוֹ</b>, התלוו אל שמעי <b>מִבִּנְיָמִן. וְצִיבָא נַעַר</b>, משרת <b>בֵּית שָׁאוּל</b> הגיע אף הוא, <b>וַחֲמֵשֶׁת עָשָׂר בָּנָיו וְעֶשְׂרִים עֲבָדָיו אִתּוֹ, וְצָלְחוּ</b>, חצו את <b>הַיַּרְדֵּן לִפְנֵי הַמֶּלֶךְ</b> כדי להעבירו בחזרה.
(יט) <b>וְעָבְרָה הָעֲבָרָה</b>, אמצעי ההעברה – גשר, מעבורת, או: סיעת אנשים. לחלופין: עברה החלטה בישראל <b>לַעֲבִיר</b>, להעביר <b>אֶת בֵּית הַמֶּלֶךְ</b> את הירדן, להמליך אותו <b>וְלַעֲשׂוֹת הַטּוֹב בְּעֵינָיו. וְשִׁמְעִי בֶן גֵּרָא נָפַל</b>, השתחווה בהכנעה <b>לִפְנֵי הַמֶּלֶךְ בְּעָבְרוֹ בַּיַּרְדֵּן.</b>
(כ) <b>וַיֹּאמֶר אֶל הַמֶּלֶךְ: אַל יַחֲשָׁב לִי אֲדֹנִי עָוֹן, וְאַל תִּזְכֹּר אֵת אֲשֶׁר הֶעֱוָה עַבְדְּךָ</b>, חטאתי, סילפתי דרכי <b>בַּיּוֹם אֲשֶׁר יָצָא אֲדֹנִי הַמֶּלֶךְ מִירוּשָׁלִָם, לָשׂוּם הַמֶּלֶךְ אֶל לִבּוֹ.</b> אל תשים לב לכך.
(כא) <b>כִּי יָדַע עַבְדְּךָ כִּי אֲנִי חָטָאתִי, וְהִנֵּה בָאתִי הַיּוֹם רִאשׁוֹן ל</b>פני <b>כָל בֵּית יוֹסֵף</b>, שבטי ישראל מלבד יהודה, או: כלל ישראל, <b>לָרֶדֶת לִקְרַאת אֲדֹנִי הַמֶּלֶךְ.</b>
(כב) <b>וַיַּעַן אֲבִישַׁי בֶּן צְרוּיָה וַיֹּאמֶר: הֲתַחַת</b>, האם בגלל התחננות וחנופה <b>זֹאת</b>, <b>לֹא יוּמַת שִׁמְעִי</b>?! <b>כִּי</b>, הרי הוא <b>קִלֵּל אֶת</b> המלך <b>מְשִׁיחַ</b>, שנמשח על ידי <b>ה',</b> ויש להרוג אותו על חטא זה.
(כג) <b>וַיֹּאמֶר דָּוִד: מַה לִּי וְלָכֶם,</b> אין יחס בינינו, <b>בְּנֵי צְרוּיָה, כִּי תִהְיוּ לִי הַיּוֹם לְשָׂטָן</b>, למפריע ומקטרג? אתם באים מהצד הרע, כביכול. האם <b>הַיּוֹם יוּמַת אִישׁ בְּיִשְׂרָאֵל</b>?! <b>כִּי הֲלוֹא יָדַעְתִּי כִּי הַיּוֹם אֲנִי מֶלֶךְ עַל יִשְׂרָאֵל.</b> כיוון שאנשים באו לקראת דוד וחידשו מרצונם את מלכותו עליהם, דוד הרגיש שהכוח והשלטון חוזרים אליו. ביום כזה אין ראוי להמית אדם. ועוד, במצב זה חדל דוד להיות תלוי במספר אנשי הצבא שאתו, הוא יכול היה להתנער מבני צרויה בלא שיחשוש למעמדו מול שמעי ודומיו.
(כד) <b>וַיֹּאמֶר הַמֶּלֶךְ אֶל שִׁמְעִי: לֹא תָמוּת. וַיִּשָּׁבַע לוֹ הַמֶּלֶךְ</b> שלא יהרוג אותו.
(כה) <b>וּ</b>בינתיים, <b>מְפִבֹשֶׁת בֶּן</b>, נכד <b>שָׁאוּל יָרַד לִקְרַאת הַמֶּלֶךְ.</b> לאחר שדוד עשה אתו חסד – החזיר לו את רכושו וקירב אותו לאכול משולחנו כאחד מגדולי הממלכה, היה מפיבשת בוודאי אסיר תודה לדוד. בוודאי שמר לו אמונים במידה כלשהי גם בשל היותו בנו של יהונתן. לפיכך התאבל על בריחתו של דוד <b>וְלֹא עָשָׂה</b>, תיקן, טיפח את <b>רַגְלָיו</b>, <b>וְלֹא עָשָׂה</b>, קצץ, ייפה את <b>שְׂפָמוֹ</b>, <b>וְאֶת בְּגָדָיו לֹא כִבֵּס לְמִן הַיּוֹם לֶכֶת</b>, מהיום שהלך <b>הַמֶּלֶךְ עַד הַיּוֹם אֲשֶׁר בָּא בְשָׁלוֹם.</b> כל הזמן הזה נהג מפיבשת כאבל.
(כו) <b>וַיְהִי כִּי בָא</b> מפיבשת ל<b>יְרוּשָׁלִַם לִקְרַאת הַמֶּלֶךְ, וַיֹּאמֶר לוֹ הַמֶּלֶךְ: לָמָּה לֹא הָלַכְתָּ עִמִּי</b> כשאר אוהבי, <b>מְפִיבֹשֶׁת</b>? קודם לכן סיפר ציבא לדוד שלא רק שמפיבשת אינו מצטער בצרת המלך, אלא אף היו לו תקוות שלטוניות בעקבות הזעזועים המדיניים.
(כז) <b>וַיֹּאמַר: אֲדֹנִי הַמֶּלֶךְ, עַבְדִּי רִמָּנִי,</b> רימה אותי. <b>כִּי אָמַר עַבְדְּךָ</b>, אמרתי<b>: אֶחְבְּשָׁה לִּי הַחֲמוֹר וְאֶרְכַּב עָלֶיהָ וְאֵלֵךְ אֶת</b>, עם <b>הַמֶּלֶךְ, כִּי פִסֵּחַ עַבְדֶּךָ</b> ואינני יכול ללכת כדרך כל אדם. ציבא לא סייע בידי כלל אלא הלך לבדו.
(כח) יתר על כן – <b>וַיְרַגֵּל בְּעַבְדְּךָ</b>, ציבא ריכל עלי <b>אֶל אֲדֹנִי הַמֶּלֶךְ</b> דברי שקר ודיבה. <b>וַאדֹנִי הַמֶּלֶךְ כְּמַלְאַךְ הָאֱלֹהִים, וַעֲשֵׂה הַטּוֹב</b>, הרצוי <b>בְּעֵינֶיךָ.</b>
(כט) <b>כִּי לֹא הָיָה כָּל בֵּית אָבִי כִּי אִם אַנְשֵׁי מָוֶת לַאדֹנִי הַמֶּלֶךְ.</b> הרי באופן כללי אנשי בית אבי רדפו אותך בזמן מלכות שאול, ובהחלט היית יכול לנקום בהם על הצרות שנגרמו לך בעטיים, ובכל זאת – <b>וַתָּשֶׁת</b>, שמת <b>אֶת עַבְדְּךָ בְּאֹכְלֵי שֻׁלְחָנֶךָ. וּמַה יֶּשׁ לִי עוֹד צְדָקָה</b>, זכות <b>וְלִזְעֹק עוֹד אֶל הַמֶּלֶךְ</b>?! אינני יכול לבוא בטענות ולדרוש דבר.
(ל) <b>וַיֹּאמֶר לוֹ הַמֶּלֶךְ: לָמָּה תְּדַבֵּר עוֹד דְּבָרֶיךָ</b>?! <b>אָמַרְתִּי</b>, אני מצווה ש<b>אַתָּה וְצִיבָא תַּחְלְקוּ אֶת הַשָּׂדֶה.</b> קודם הבטיח דוד לציבא את כל נחלת מפיבשת, ועכשיו הורה להשאיר לעבד חצי מן הירושה, ולהחזיר למפיבשת את החצי האחר.
(לא) <b>וַיֹּאמֶר מְפִיבֹשֶׁת אֶל הַמֶּלֶךְ: גַּם אֶת הַכֹּל יִקָּח, אַחֲרֵי אֲשֶׁר בָּא אֲדֹנִי הַמֶּלֶךְ בְּשָׁלוֹם אֶל בֵּיתוֹ.</b> אני כה שמח שחזרת, שלא אכפת לי גם אם הוא ייקח את הכול.
(לב) <b>וּבַרְזִלַּי הַגִּלְעָדִי</b> שמעבר הירדן, שהיה מתומכי המלך וממספקי צרכיו בגלותו, <b>יָרַד מֵרֹגְלִים</b>, מקום מגוריו <b>וַיַּעֲבֹר</b>, מיהר והקדים <b>אֶת הַמֶּלֶךְ</b> אל <b>הַיַּרְדֵּן, לְשַׁלְּחוֹ</b>, ללוותו עד שיעבור <b>אֶת הַיַּרְדֵּן.</b> ברזִלי נפרד מדוד כמארח הנוהג באורחו בידידות רבה.
(לג) <b>וּבַרְזִלַּי</b> היה <b>זָקֵן מְאֹד, בֶּן שְׁמֹנִים שָׁנָה, וְהוּא כִלְכַּל אֶת הַמֶּלֶךְ בְשִׁיבָתוֹ</b>, בישיבתו <b>בְמַחֲנַיִם, כִּי אִישׁ גָּדוֹל</b>, עשיר ומכובד <b>הוּא מְאֹד.</b>
(לד) <b>וַיֹּאמֶר הַמֶּלֶךְ אֶל בַּרְזִלָּי: אַתָּה, עֲבֹר אִתִּי</b> הלאה, <b>וְכִלְכַּלְתִּי אֹתְךָ עִמָּדִי בִּירוּשָׁלִָם.</b> תהיה באוכלי שולחני. כשם שאתה דאגת לי, כך אדאג אני לך כיד המלך.
(לה) <b>וַיֹּאמֶר בַּרְזִלַּי אֶל הַמֶּלֶךְ: כַּמָּה יְמֵי שְׁנֵי חַיַּי, כִּי אֶעֱלֶה אֶת</b>, עם <b>הַמֶּלֶךְ</b> ל<b>ירוּשָׁלִָם</b>?! אני זקן מדי.
(לו) <b>בֶּן שְׁמֹנִים שָׁנָה אָנֹכִי הַיּוֹם, הַאֵדַע בֵּין טוֹב לְרָע</b>?! תודעתי אינה צלולה, ואינני במלוא כוחותי. ה<b>אִם יִטְעַם עַבְדְּךָ אֶת אֲשֶׁר אֹכַל וְאֶת אֲשֶׁר אֶשְׁתֶּה</b>?! האם אני מרגיש טעם במאכלים?! ה<b>אִם אֶשְׁמַע עוֹד בְּקוֹל שָׁרִים וְשָׁרוֹת</b>, ואתענג מקול השירה?! אני אדם זקן, ובערוב ימי לא אוכל ליהנות מכל התענוגות שהמלך יכול להציע. <b>וְלָמָּה יִהְיֶה עַבְדְּךָ עוֹד לְמַשָּׂא אֶל אֲדֹנִי הַמֶּלֶךְ</b>?!
(לז) <b>כִּמְעַט</b>, רק מעט <b>יַעֲבֹר עַבְדְּךָ אֶת הַיַּרְדֵּן אֶת</b>, עם <b>הַמֶּלֶךְ. וְלָמָּה יִגְמְלֵנִי הַמֶּלֶךְ</b> את <b>הַגְּמוּלָה</b>, השכר <b>הַזֹּאת</b>?! תודה על ההצעה, אבל אין היא מתאימה לי.
(לח) <b>יָשָׁב נָא עַבְדְּךָ וְאָמֻת בְּעִירִי עִם קֶבֶר אָבִי וְאִמִּי.</b> הנח לי לשוב לביתי, שם אחיה כמה שאחיה ואקבר במקומי. <b>וְהִנֵּה עַבְדְּךָ כִמְהָם</b>, בנִי, <b>יַעֲבֹר עִם אֲדֹנִי הַמֶּלֶךְ, וַעֲשֵׂה לוֹ אֵת אֲשֶׁר טוֹב בְּעֵינֶיךָ.</b> אם רצונך לעשות חסד עם המשפחה – בני צעיר הרבה יותר, והוא ייהנה לשהות בבית המלך במקומי.
(לט) <b>וַיֹּאמֶר הַמֶּלֶךְ</b> באותה מטבע לשון<b>: אִתִּי יַעֲבֹר כִּמְהָם, וַאֲנִי אֶעֱשֶׂה לּוֹ אֶת הַטּוֹב בְּעֵינֶיךָ, וְכֹל אֲשֶׁר תִּבְחַר עָלַי אֶעֱשֶׂה לָּךְ.</b>
(מ) <b>וַיַּעֲבֹר כָּל הָעָם אֶת הַיַּרְדֵּן, וְהַמֶּלֶךְ עָבָר</b> גם הוא. <b>וַיִּשַּׁק הַמֶּלֶךְ לְבַרְזִלַּי</b> נשיקת פרידה של כבוד וחיבה, <b>וַיְבָרֲכֵהוּ וַיָּשָׁב לִמְקֹמוֹ.</b>
(מא) <b>וַיַּעֲבֹר הַמֶּלֶךְ הַגִּלְגָּלָה, וְכִמְהָן</b>, כמהם <b>עָבַר עִמּוֹ, וְכָל עַם יְהוּדָה הֶעֱבִירוּ אֶת הַמֶּלֶךְ.</b> אנשי יהודה באו בהמוניהם גם משום שהמלך היה מעוניין בבואם, <b>וְגַם חֲצִי</b>, חלקמ<b>עַם יִשְׂרָאֵל.</b> רבים באו גם מישראל להשתתף במעין טקס ההכתרה מחדש של דוד.
(מב) <b>וְהִנֵּה כָּל אִישׁ יִשְׂרָאֵל בָּאִים אֶל הַמֶּלֶךְ, וַיֹּאמְרוּ אֶל הַמֶּלֶךְ: מַדּוּעַ גְּנָבוּךָ</b>, לקחו אותך כרכושם, <b>אַחֵינוּ אִישׁ יְהוּדָה, וַיַּעֲבִרוּ אֶת הַמֶּלֶךְ וְאֶת בֵּיתוֹ אֶת הַיַּרְדֵּן</b>?<b>וְכָל אַנְשֵׁי דָוִד</b> היו אז <b>עִמּוֹ.</b> וכך התפתחה מריבה.
(מג) נראה שהמלך לא הגיב, ובמקומו – <b>וַיַּעַן כָּל אִישׁ יְהוּדָה עַל</b>, נגד <b>אִישׁ יִשְׂרָאֵל: כִּי קָרוֹב הַמֶּלֶךְ אֵלַי.</b> המלך הוא משבטנו, <b>וְלָמָּה זֶּה חָרָה לְךָ</b>, מדוע אתם כועסים <b>עַל הַדָּבָר הַזֶּה</b>?! <b>הֶאָכוֹל אָכַלְנוּ מִן הַמֶּלֶךְ</b>?! לא אכלנו משל המלך, ולא לקחנו ממנו דבר. <b>אִם נִשֵּׂאת נִשָּׂא לָנוּ</b>?! האם הוא התחתן אתנו?! או: האם ניתנה לנו מתנה או כל גדולה אחרת על כך?! אנחנו רק מביאים אותו, ואם אתם רוצים – הצטרפו אלינו.
(מד) <b>וַיַּעַן אִישׁ יִשְׂרָאֵל אֶת אִישׁ יְהוּדָה וַיֹּאמֶר: עֶשֶׂר יָדוֹת</b>, עשרה חלקים <b>לִי בַמֶּלֶךְ.</b> אתם שבט אחד – אולי נוספו אליכם אנשים מבנימין או שמעון – ואילו אנו עשרה. <b>וְגַם בְּדָוִד</b> גדול <b>אֲנִי מִמְּךָ,</b> חלקי גדול יותר מחלקך. דוד מולך על כל ישראל, ואנחנו מייצגים את רובו הגדול של העם. והרי בזמן המרד ולאחריו לא הוכחתם שאתם קרובים אליו יותר מאתנו. <b>וּמַדּוּעַ הֱקִלֹּתַנִי,</b> ביזית אותי, <b>וְלֹא הָיָה דְבָרִי רִאשׁוֹן לִי לְהָשִׁיב אֶת מַלְכִּי</b>?! הלוא יזמתנו להשיב את המלך קדמה ליזמתכם, ומדוע אתם מונעים מאתנו את הזכות הזאת?! <b>וַיִּקֶשׁ דְּבַר אִישׁ יְהוּדָה מִדְּבַר אִישׁ יִשְׂרָאֵל.</b> טענותיהם של אנשי יהודה היו קשות ותקיפות יותר מאלה של נציגי ישראל.
<h2>פרק כ</h2>
(א) <b>וְשָׁם נִקְרָא</b>, הזדמן <b>אִישׁ בְּלִיַּעַל,</b> חסר מעצורים, <b>וּשְׁמוֹ שֶׁבַע בֶּן בִּכְרִי אִישׁ יְמִינִי,</b> משבט בנימין. <b>וַיִּתְקַע בַּשֹּׁפָר, וַיֹּאמֶר: אֵין לָנוּ חֵלֶק בְּדָוִד, וְלֹא נַחֲלָה לָנוּ בְּבֶן יִשַׁי.</b> אין לנו כל קשר לדוד. <b>אִישׁ לְאֹהָלָיו, יִשְׂרָאֵל.</b> אנחנו שבים לאוהלינו. אם אנשי יהודה רוצים בדוד כל כך, והוא רוצה אותם – לנו אין חלק בדבר. מסתבר שבני בנימין, שבטו של שאול, לא תמכו בדוד לגמרי, ודבריו של שבע בן בכרי ביטאו גם את מחשבותיהם של אחרים מבני שבטו.
(ב) וכך אכן קרה. <b>וַיַּעַל</b>, הסתלק <b>כָּל אִישׁ יִשְׂרָאֵל מֵאַחֲרֵי דָוִד</b> והלך <b>אַחֲרֵי שֶׁבַע בֶּן בִּכְרִי.</b> לא הייתה זו מרידה של ממש. שבע הסית את העם באמרו שדוד אינו אלא מלך יהודה, כפי שהיה בראשית מלכותו. <b>וְאִישׁ יְהוּדָה דָּבְקוּ בְמַלְכָּם</b> וליוו אותו <b>מִן הַיַּרְדֵּן וְעַד יְרוּשָׁלִָם.</b>
(ג) <b>וַיָּבֹא דָוִד אֶל בֵּיתוֹ</b> שב<b>ירוּשָׁלִַם.</b> הפעולה הראשונה שעשה – <b>וַיִּקַּח הַמֶּלֶךְ אֵת עֶשֶׂר נָשִׁים פִּלַגְשִׁים אֲשֶׁר הִנִּיחַ לִשְׁמֹר הַבַּיִת,</b> שאותן אנס אבשלום, <b>וַיִּתְּנֵם בֵּית מִשְׁמֶרֶת,</b> הכניסן למקום שמור על מנת לדאוג להן, <b>וַיְכַלְכְּלֵם</b>, סיפק להן מזון, <b>ו</b>אולם <b>אֲלֵיהֶם לֹא בָא.</b> הוא לא קיים איתן שוב קשר מיני, כי לאחר שאבשלום שכב עמן, אין הוא, המלך, יכול לחזור אליהן. <b>וַתִּהְיֶינָה צְרֻרוֹת</b>, נותרו לבדן, עגונות, מבלי שיוכלו להינשא לאיש אחר או להיות עם דוד <b>עַד יוֹם מֻתָן,</b> במצב <b>אַלְמְנוּת חַיּוּת,</b> כאלמנות שבעלן חי.
(ד) כעת עמד דוד בפני בעיה חדשה: אנשי ישראל פנו מעליו. גם אם אין זו מלחמה, דוד מוכרח לטפל במרי הזה. <b>וַיֹּאמֶר הַמֶּלֶךְ אֶל עֲמָשָׂא</b>, שר הצבא הטרי<b>: הַזְעֶק לִי אֶת אִישׁ יְהוּדָה</b> בתוך <b>שְׁלֹשֶׁת יָמִים, ו</b>בעוד שלושה ימים <b>אַתָּה פֹּה עֲמֹד,</b> עליך להתייצב כאן לאחר שתגייס את אנשי יהודה לצבא שיאכוף את סמכותי על שאר ישראל.
(ה) <b>וַיֵּלֶךְ עֲמָשָׂא לְהַזְעִיק אֶת יְהוּדָה, וַיּוֹחֶר</b>, איחר <b>מִן הַמּוֹעֵד אֲשֶׁר יְעָדוֹ.</b> הוא לא הצליח למלא את המשימה בזמן שנקבע. לא ברור אם גרם לכך חוסר רצונם של בני השבט, חוסר יעילותו של עמשא או אפילו בגידה קטנה מצדו. בכל אופן, על רקע המצב המתוח, היה בכך כישלון של ממש.
(ו) דוד נוכח שעמשא לא הגיע, ולא ידע אם בכוונתו לחזור כלל. <b>וַיֹּאמֶר דָּוִד אֶל אֲבִישַׁי: עַתָּה יֵרַע לָנוּ שֶׁבַע בֶּן בִּכְרִי</b> יותר <b>מִן אַבְשָׁלוֹם.</b> אבשלום שאב את כוחו מדוד, והשתלטותו הייתה ביסודה עניין פנימי בבית המלוכה, ואילו שבע בן בכרי הוא אדם זר המייצג את כלל ישראל, ולכן מרידתו עלולה להיות גורפת וטוטלית. עלינו לעשות מעשה: <b>אַתָּה קַח אֶת עַבְדֵי אֲדֹנֶיךָ,</b> עבדַי <b>וּרְדֹף אַחֲרָיו</b> – אחרי שבע, <b>פֶּן מָצָא לוֹ עָרִים בְּצֻרוֹת וְהִצִּיל</b> את עצמו מ<b>עֵינֵנוּ. </b>אם הוא עדיין לא התמקם, אפשר לתפוס אותו בקלות יחסית, אבל אם הוא יספיק להתבצר בתוך עיר, יהיה הדבר מסובך.
(ז) <b>וַיֵּצְאוּ אַחֲרָיו אַנְשֵׁי יוֹאָב</b>, מפקדי הצבא והחיילים שהיו נאמנים ליואב, <b>ו</b>גדודי <b>הַכְּרֵתִי וְהַפְּלֵתִי וְכָל הַגִּבֹּרִים</b> הבולטים של דוד, <b>וַיֵּצְאוּ מִירוּשָׁלִַם לִרְדֹּף אַחֲרֵי שֶׁבַע בֶּן בִּכְרִי.</b> דוד לא דיבר ישירות אל יואב אלא אל אבישי, שנשאר בתפקידו. יואב הוסר מתפקיד שר הצבא, לפחות באופן תיאורטי, אבל גם הוא הצטרף למרדף, ואף ייטול עליו את הפיקוד.
(ח) <b>הֵם עִם הָאֶבֶן הַגְּדוֹלָה אֲשֶׁר בְּגִבְעוֹן, וַעֲמָשָׂא בָּא לִפְנֵיהֶם.</b> מתברר שעמשא אכן חזר, מן הסתם עם אנשיו. <b>וְיוֹאָב חָגוּר מִדּוֹ לְבֻשׁוֹ,</b> במדי המלחמה שלו, <b>וְעָלָיו חֲגוֹר</b>, חגורת <b>חֶרֶב מְצֻמֶּדֶת</b>, צמודה <b>עַל מָתְנָיו</b> נתונה <b>בְּתַעְרָהּ,</b> בנדן שלה. <b>וְהוּא יָצָא</b> ממקומו <b>וַתִּפֹּל</b> החרב מן התער. נראה שהניח את החרב באופן כזה שיוכל להפילה בקלות, כך שבמקום להיות במקומה, היא ניתנה עתה חופשית בידו.
(ט) <b>וַיֹּאמֶר יוֹאָב לַעֲמָשָׂא: הֲשָׁלוֹם אַתָּה,</b> לך, <b>אָחִי</b>? מלבד היותם קרובי משפחה, רשמית הם עכשיו גם בני ברית. <b>וַתֹּחֶז יַד יְמִין יוֹאָב בִּזְקַן עֲמָשָׂא</b> כדי <b>לִנְשָׁק לוֹ.</b>
(י) <b>וַעֲמָשָׂא לֹא נִשְׁמַר</b>, נזהר <b>בַּחֶרֶב אֲשֶׁר</b> נפלה, והיא עדיין <b>בְּיַד יוֹאָב. וַיַּכֵּהוּ בָהּ</b> יואב <b>אֶל הַחֹמֶשׁ,</b> הבטן התחתונה, <b>וַיִּשְׁפֹּךְ מֵעָיו אַרְצָה.</b> החרב נתקעה כה עמוק, שמעיו יצאו החוצה. <b>וְלֹא שָׁנָה לוֹ,</b> הוא לא היה צריך להכות אותו שנית, <b>וַיָּמֹת</b> עמשא מן המכה. <b>וְיוֹאָב וַאֲבִישַׁי אָחִיו רָדַף אַחֲרֵי שֶׁבַע בֶּן בִּכְרִי.</b> הם שבו מיד למלא את הפקודה.
(יא) <b>וְאִישׁ עָמַד עָלָיו</b> – ליד עמשא המת <b>מִנַּעֲרֵי יוֹאָב. וַיֹּאמֶר</b> לאנשים המתקהלים סביב גווייתו של עמשא<b>: מִי אֲשֶׁר חָפֵץ בְּיוֹאָב וּמִי אֲשֶׁר לְדָוִד</b> – <b>אַחֲרֵי יוֹאָב.</b> אל תתעכבו כאן, המשיכו במשימתכם.
(יב) <b>וַעֲמָשָׂא מִתְגֹּלֵל</b>, מתבוסס <b>בַּדָּם בְּתוֹךְ הַמְסִלָּה,</b> באמצע הדרך, במקום שבו נפגש עם יואב, <b>וַיַּרְא הָאִישׁ כִּי עָמַד כָּל הָעָם.</b> אמנם הוא ניסה לזרזם, אבל ההמון עדיין עמד, <b>וַיַּסֵּב</b>, הסיר <b>אֶת עֲמָשָׂא מִן הַמְסִלָּה</b> אל <b>הַשָּׂדֶה. וַיַּשְׁלֵךְ עָלָיו בֶּגֶד</b> להסתירו מעיני העוברים <b>כַּאֲשֶׁר רָאָה</b> האיש ש<b>כָּל הַבָּא עָלָיו</b> – <b>וְעָמָד,</b> יעצור.
(יג) ו<b>כַאֲשֶׁר הֹגָה,</b> הוסר עמשא <b>מִן הַמְסִלָּה, עָבַר כָּל אִישׁ אַחֲרֵי יוֹאָב לִרְדֹּף אַחֲרֵי שֶׁבַע בֶּן בִּכְרִי.</b>
(יד) <b>וַיַּעֲבֹר</b> יואב <b>בְּכָל שִׁבְטֵי יִשְׂרָאֵל.</b> כדי לצרף אנשים להילחם בשבע בן בכרי, עד שהגיע <b>אָבֵלָה</b>, לעיר אבל <b>וּבֵית</b>, של בית <b>מַעֲכָה וְכָל הַבֵּרִים</b>, מקומות הסמוכים ל'בארות' שבנחלת בנימין, <b>וַיִּקָּהֲלוּ וַיָּבֹאוּ אַף</b> הם <b>אַחֲרָיו.</b>
(טו) <b>וַיָּבֹאוּ וַיָּצֻרוּ עָלָיו</b> – על שבע שהתבצר <b>בְּאָבֵלָה בֵּית הַמַּעֲכָה.</b> בארץ ובסביבתה יש כמה מקומות שנקראים אבל, וכדי לזהותם ניתן לכל אחד מהם שם נוסף. <b>וַיִּשְׁפְּכוּ סֹלְלָה</b>, תל עפר <b>אֶל הָעִיר</b> כדי לעלות באמצעותה על החומה או כדי להתקרב אליה. <b>וַתַּעֲמֹד</b> הסוללה <b>בַּחֵל,</b> בחומה או בביצורים שסביבה, <b>וְכָל הָעָם אֲשֶׁר אֶת</b>, עם <b>יוֹאָב מַשְׁחִיתִם</b> ומנסים <b>לְהַפִּיל הַחוֹמָה</b> מכל צד. אבֵל בית מעכה לא הייתה מצודה גדולה, אלא עיר חומה רגילה, ואפשר היה להפיל את חומתה.
(טז) <b>וַתִּקְרָא אִשָּׁה חֲכָמָה מִן הָעִיר</b>, שכנראה הייתה מתושבי העיר שאינם נמנים על תומכי שבע בן בכרי<b>: שִׁמְעוּ, שִׁמְעוּ</b>! <b>אִמְרוּ נָא אֶל יוֹאָב: "קְרַב עַד הֵנָּה וַאֲדַבְּרָה אֵלֶיךָ".</b>
(יז) <b>וַיִּקְרַב אֵלֶיהָ. וַתֹּאמֶר הָאִשָּׁה: הַאַתָּה יוֹאָב</b>?<b>וַיֹּאמֶר: אָנִי</b> הוא. <b>וַתֹּאמֶר לוֹ: שְׁמַע דִּבְרֵי אֲמָתֶךָ. וַיֹּאמֶר: שֹׁמֵעַ אָנֹכִי.</b> זוהי פתיחה של נימוס.
(יח) <b>וַתֹּאמֶר לֵאמֹר: דַּבֵּר יְדַבְּרוּ בָרִאשֹׁנָה</b>, בעבר היו אומרים <b>לֵאמֹר: "שָׁאֹל יְשָׁאֲלוּ בְּאָבֵל.</b> כשהייתה מתעוררת שאלה, היו מפנים אותה לעירנו, אבֵל, <b>וְכֵן הֵתַמוּ.</b> וכפי עצת אנשי העיר, או לפי הנהוג בה היו גומרים את הדברים<b>"</b>. גם אם אבֵל איננה עיר גדולה, היא עיר חשובה ומכובדת, האֲמונה על יושר וחכמה.
(יט) <b>אָנֹכִי</b> מייצגת את <b>שְׁלֻמֵי אֱמוּנֵי יִשְׂרָאֵל</b>, אנשי שלום נאמנים, ואילו <b>אַתָּה מְבַקֵּשׁ לְהָמִית עִיר וְאֵם</b>, עיר עיקרית<b>בְּיִשְׂרָאֵל,</b> שהרי כאשר צרים על עיר וכובשים אותה, משחיתים אותה וגורמים הרג רב. <b>לָמָּה תְבַלַּע</b>, תקלקל את <b>נַחֲלַת ה'</b>?!
(כ) <b>וַיַּעַן יוֹאָב וַיֹּאמַר: חָלִילָה חָלִילָה לִי אִם אֲבַלַּע וְאִם אַשְׁחִית.</b> אין לי כל רצון להשחית את העיר. ידוע לי שהעיר איננה מורדת.
(כא) <b>לֹא כֵן הַדָּבָר.</b> אין כוונתי להזיק לעיר. <b>כִּי אִישׁ מֵהַר אֶפְרַיִם, שֶׁבַע בֶּן בִּכְרִי שְׁמוֹ,</b> הוא מבני בנימין, אך התגורר כנראה בהר אפרים. כשבא יחד עם 'בית יוסף' לקבל את פניו של דוד, <b>נָשָׂא יָדוֹ</b>, מרד <b>בַּמֶּלֶךְ, בְּדָוִד. תְּנוּ אֹתוֹ לְבַדּוֹ</b> – <b>וְאֵלְכָה מֵעַל הָעִיר.</b> אינני מעוניין לכבוש את העיר ולפגוע בה. חכמתה של האשה נתבררה, ראשית לכול, בפנייתה אל יואב כדי לברר מה רצונו. יואב היה עלול לפגוע באנשי העיר משום שנתנו מחסה לשבע בן בכרי, ואולי תמכו בו, והנה בעקבות פנייתה של האשה הצהיר יואב שהוא מעוניין רק במורד עצמו. כיוון שכך – <b>וַתֹּאמֶר הָאִשָּׁה אֶל יוֹאָב:</b> אם רק אותו אתה מחפש – <b>הִנֵּה רֹאשׁוֹ</b> יהיה <b>מֻשְׁלָךְ אֵלֶיךָ בְּעַד</b>, דרך <b>הַחוֹמָה.</b>
(כב) <b>וַתָּבוֹא הָאִשָּׁה אֶל כָּל הָעָם בְּחָכְמָתָהּ.</b> היא הצליחה לשכנע אותם שאין טעם להילחם ולהסתכן בהשחתת העיר רק בגלל אדם זר המתבצר בה. אנשי העיר קיבלו את הצעתה. <b>וַיִּכְרְתוּ אֶת רֹאשׁ שֶׁבַע בֶּן בִּכְרִי, וַיַּשְׁלִכוּ</b> אותו <b>אֶל יוֹאָב.</b> לאחר שהתברר לו שהמורד נהרג – <b>וַיִּתְקַע</b> יואב <b>בַּשּׁוֹפָר</b>, אותה תקיעה שיואב השמיע כמה פעמים כסימון חזרה לשגרה – <b>וַיָּפֻצוּ</b>, התפזרו <b>מֵעַל הָעִיר אִישׁ לְאֹהָלָיו. וְיוֹאָב שָׁב יְרוּשָׁלִַם אֶל הַמֶּלֶךְ.</b>
(כג) כאן מתואר הצוות המרכזי של ממשל דוד, שעכשיו, לאחר סיכול התככים והמרידות, נתבסס מחדש: <b>וְיוֹאָב</b> היה המפקד <b>אֶל</b>, על <b>כָּל הַצָּבָא</b> של <b>יִשְׂרָאֵל; וּבְנָיָה בֶּן יְהוֹיָדָע</b>, אחד מגיבורי דוד היה המפקד הישיר <b>עַל הַכְּרֵתִי וְעַל הַפְּלֵתִי</b>, הלגיונות הזרים של דוד. בהמשך יתברר שלבניה הייתה נאמנות אישית למלך שלא דרך יואב;
(כד) <b>וַאֲדֹרָם</b> היה ממונה <b>עַל הַמַּס; וִיהוֹשָׁפָט בֶּן אֲחִילוּד הַמַּזְכִּיר</b>, מי שמעביר לפני המלך את כל הנושאים העומדים להחלטה בתחומי השלטון השונים;
(כה) <b>וּשְׁוָא</b> היה ה<b>סֹפֵר</b>, מעין שר החוץ, הכותב מכתבים בשפות זרות ועומד בקשר דיפלומטי עם מדינות אחרות; <b>וְצָדוֹק וְאֶבְיָתָר</b> היו <b>כֹּהֲנִים.</b> אביתר היה מנכדיו של עלי, מבית איתמר, ואילו צדוק מבית אלעזר. מכיוון שלא היה אז מקדש, לא היה צורך להכריע מי מהם יעמוד בראש, ולכן שניהם נשארו לשמש בתפקיד;
(כו) <b>וְגַם</b> נוסף על הכהנים שעמדו לשרת – <b>עִירָא הַיָּאִרִי הָיָה כֹהֵן</b>, מעין כהן פרטי <b>לְדָוִד.</b>
<h2>פרק כא</h2>
(א) <b>וַיְהִי רָעָב בִּימֵי דָוִד שָׁלֹשׁ שָׁנִים, שָׁנָה אַחֲרֵי שָׁנָה.</b> בארץ ישראל, שאין בה מאגרי יבול ומים גדולים, שלוש שנים רצופות של רעב הן אסון. <b>וַיְבַקֵּשׁ דָּוִד אֶת פְּנֵי ה'</b>, כנראה באמצעות האורים-והתומים כדי לשמוע מהו הגורם לרעב. <b>וַיֹּאמֶר ה': אֶל</b>, על <b>שָׁאוּל וְאֶל בֵּית הַדָּמִים</b> שלו, <b>עַל אֲשֶׁר הֵמִית אֶת הַגִּבְעֹנִים.</b>
(ב) כיוון שהרעב בא בעקבות החטא כנגד הגבעונים, היה צורך לכפר עליו בפניהם ולרַצות אותם. <b>וַיִּקְרָא הַמֶּלֶךְ לַגִּבְעֹנִים, וַיֹּאמֶר אֲלֵיהֶם.</b> וכאן מופיע מאמר מוסגר: <b>וְהַגִּבְעֹנִים לֹא מִבְּנֵי יִשְׂרָאֵל הֵמָּה, כִּי אִם מִיֶּתֶר הָאֱמֹרִי. וּבְנֵי יִשְׂרָאֵל נִשְׁבְּעוּ לָהֶם</b> בזמן יהושע שלא ימיתו אותם. הגבעונים אמנם הטעו את יהושע, אבל לאחר שישראל נשבעו להם, הם הפכו לבני חסות והוטלה עליהם עבודת המקדש. <b>וַיְבַקֵּשׁ שָׁאוּל לְהַכֹּתָם בְּקַנֹּאתוֹ לִבְנֵי יִשְׂרָאֵל וִיהוּדָה.</b>
(ג) <b>וַיֹּאמֶר דָּוִד אֶל הַגִּבְעֹנִים: מָה אֶעֱשֶׂה לָכֶם, וּבַמָּה אֲכַפֵּר</b> על החטא שחטאו כנגדכם, <b>וּבָרְכוּ אֶת נַחֲלַת ה'</b>? וכאשר תסלחו לנו, תחזור התשועה והברכה לישראל.
(ד) <b>וַיֹּאמְרוּ לוֹ הַגִּבְעֹנִים: אֵין לָנוּ</b> חשבונות של <b>כֶּסֶף וְזָהָב עִם שָׁאוּל וְעִם בֵּיתוֹ.</b> איננו תובעים משאול וממשפחתו כסף כלשהו, ואין אנו מעוניינים בפיצויים. ובמלים מעשיות: לא נסתפק בפיצוי כספי, <b>וְאֵין לָנוּ אִישׁ לְהָמִית בְּיִשְׂרָאֵל.</b> אין לנו טענה כנגד כלל ישראל, מפני שאין זו אשמתם. <b>וַיֹּאמֶר:</b> אתם עדיין פגועים, ולמרות שלעתים קרובות כופר הניתן לקרובי הנפגעים מפיג את הטרוניה, אתם אומרים שאין לכם תביעה כספית מבית שאול, <b>מָה</b> אפוא <b>אַתֶּם אֹמְרִים</b> – ו<b>אֶעֱשֶׂה לָכֶם.</b>
(ה) <b>וַיֹּאמְרוּ אֶל הַמֶּלֶךְ: הָאִישׁ אֲשֶׁר כִּלָּנוּ,</b> שכילה אותנו, <b>וַאֲשֶׁר דִּמָּה לָנוּ נִשְׁמַדְנוּ מֵהִתְיַצֵּב</b>, שחשב להשמיד אותנו מלהתקיים <b>בְּכָל גְּבֻל יִשְׂרָאֵל,</b> הוא עצמו כבר איננו חי; רק צאצאיו קיימים.
(ו) אשר על כן, <b>יֻתַּן</b>, יינתנו <b>לָנוּ שִׁבְעָה אֲנָשִׁים מִבָּנָיו,</b> מצאצאיו, כנקמה על כך שהוא הרג משלנו, <b>וְהוֹקַעֲנוּם לַה'</b>, נהרוג אותם ונתלה את גוויותיהם מול ה' <b>בְּגִבְעַת שָׁאוּל בְּחִיר ה'. וַיֹּאמֶר הַמֶּלֶךְ:</b> אם אין ברירה – <b>אֲנִי אֶתֵּן.</b> מסתבר שדוד ניסה לשאת ולתת עמהם ולרצותם בכופר ובשילומים, אבל הם לא הסתפקו בפחות מנקמת דם.
(ז) <b>וַיַּחְמֹל הַמֶּלֶךְ עַל מְפִי בֹשֶׁת בֶּן יְהוֹנָתָן בֶּן שָׁאוּל עַל</b>, בגלל <b>שְׁבֻעַת ה' אֲשֶׁר בֵּינֹתָם, בֵּין דָּוִד וּבֵין יְהוֹנָתָן בֶּן שָׁאוּל.</b> דוד שמר על מפיבשת ככל יכולתו מחמת השבועה שהייתה בינו ובין אביו.
(ח) <b>וַיִּקַּח הַמֶּלֶךְ אֶת שְׁנֵי בְּנֵי רִצְפָּה בַת אַיָּה אֲשֶׁר יָלְדָה לְשָׁאוּל</b> כפילגשו, <b>אֶת אַרְמֹנִי וְאֶת מְפִבֹשֶׁת.</b> לאנשים הללו לא היה מעמד חוקי שלם, אבל בכל זאת הם בניו של שאול, <b>וְאֶת חֲמֵשֶׁת בְּנֵי מִיכַל בַּת שָׁאוּל אֲשֶׁר יָלְדָה לְעַדְרִיאֵל בֶּן בַּרְזִלַּי הַמְּחֹלָתִי,</b>
(ט) <b>וַיִּתְּנֵם בְּיַד הַגִּבְעֹנִים, וַיֹּקִיעֻם בָּהָר לִפְנֵי ה', וַיִּפְּלוּ</b>, הוכו <b>שְׁבַעְתָּם</b> – שבעת האנשים הללו <b>יָחַד. וְהֵמָּה הֻמְתוּ בִּימֵי</b> ה<b>קָצִיר בָּרִאשֹׁנִים</b>, הראשונים <b>בִּתְחִלַּת קְצִיר שְׂעֹרִים</b> בסביבת חג הפסח.
(י) <b>וַתִּקַּח רִצְפָּה בַת אַיָּה אֶת הַשַּׂק וַתַּטֵּהוּ</b>, הסבה אותו, או מתחה אותו כאוהל<b>לָהּ אֶל הַצּוּר,</b> הסלע, ושם ישנה זמן רב – <b>מִתְּחִלַּת</b> ה<b>קָצִיר עַד נִתַּךְ מַיִם עֲלֵיהֶם מִן הַשָּׁמָיִם,</b> עד עונת הגשמים. <b>וְלֹא נָתְנָה</b>, הניחה ל<b>עוֹף הַשָּׁמַיִם לָנוּחַ עֲלֵיהֶם יוֹמָם וְאֶת חַיַּת הַשָּׂדֶה לָיְלָה.</b> האם שמרה את בניה המתים בחירוף נפש במשך תקופה ארוכה, כדי שגופותיהם לא יתבזו ויתחללו.
(יא) <b>וַיֻּגַּד לְדָוִד אֵת אֲשֶׁר עָשְׂתָה רִצְפָּה בַת אַיָּה פִּלֶגֶשׁ שָׁאוּל.</b> שמירתה המסורה עוררה את דוד לחשוב לא רק על החיים אלא גם על המתים. לכן הוא ניסה לפעול גם לטובת זכרו של שאול.
(יב) <b>וַיֵּלֶךְ דָּוִד וַיִּקַּח אֶת עַצְמוֹת שָׁאוּל וְאֶת עַצְמוֹת יְהוֹנָתָן בְּנוֹ מֵאֵת בַּעֲלֵי</b>, ראשי <b>יָבֵישׁ גִּלְעָד אֲשֶׁר גָּנְבוּ אֹתָם מֵרְחֹב בֵּית שַׁן, אֲשֶׁר תְּלָאוּם שָׁמָּה פְּלִשְׁתִּים בְּיוֹם הַכּוֹת פְּלִשְׁתִּים אֶת שָׁאוּל בַּגִּלְבֹּעַ.</b> באופן דומה להוקעת הגבעונים, תלו הפלשתים את גוויות שאול ובניו על החומה בבית-שאן, שהייתה מעין מעוז פלשתי. זמן קצר לאחר מכן גנבו אנשי יבש גלעד את הגוויות והביאו אותן לקבורה בעירם, שכן הם הכירו טובה לשאול, על אשר הציל אותם מיד העמונים. בינתיים עברו כמה שנים סוערות ומרות, ועכשיו התעורר דוד לדאוג לזכרם.
(יג) <b>וַיַּעַל מִשָּׁם</b> – מיבש גלעד <b>אֶת עַצְמוֹת שָׁאוּל וְאֶת עַצְמוֹת יְהוֹנָתָן בְּנוֹ, וַיַּאַסְפוּ</b> גם <b>אֶת עַצְמוֹת</b> בני שאול <b>הַמּוּקָעִים.</b>
(יד) <b>וַיִּקְבְּרוּ אֶת עַצְמוֹת שָׁאוּל וִיהוֹנָתָן בְּנוֹ בְּאֶרֶץ בִּנְיָמִן בְּצֵלָע, בְּקֶבֶר קִישׁ אָבִיו,</b> ואת שאר צאצאיו קברו קרוב לשם. <b>וַיַּעֲשׂוּ</b> את <b>כֹּל אֲשֶׁר צִוָּה הַמֶּלֶךְ</b>, לקבור את שאול ויהונתן בכבוד בקבר אבות. <b>וַיֵּעָתֵר אֱלֹהִים לָאָרֶץ אַחֲרֵי כֵן.</b> לאחר שהגבעונים רוצו, ולאחר שהושבו עצמות שאול וביתו אל מקומן הראוי, ענה ה' לארץ בירידת גשמים.
(טו) <b>וַתְּהִי עוֹד מִלְחָמָה לַפְּלִשְׁתִּים אֶת יִשְׂרָאֵל. וַיֵּרֶד דָּוִד וַעֲבָדָיו עִמּוֹ וַיִּלָּחֲמוּ אֶת</b>, עם <b>פְּלִשְׁתִּים, וַיָּעַף</b>, נחלש <b>דָּוִד.</b> יכולת עמידתו נתערערה במהלך הקרבות.
(טז) <b>וְיִשְׁבִּי</b>, שהיה גָר <b>בְנֹב</b>, עיר בתחום הפלשתים <b>אֲשֶׁר בִּילִידֵי</b>, מצאצאי <b>הָרָפָה,</b> צורת היחיד של 'רפאים', הענקים שמוזכרים כמה פעמים במקרא. יִשבי היה אולי מבני משפחת הרפה האחרונה. <b>וּמִשְׁקַל קֵינוֹ</b>, להב חניתו, או כלי נשק דומה <b>שְׁלֹשׁ מֵאוֹת</b> יחידות <b>מִשְׁקַל</b>, שקלים, עשויה <b>נְחֹשֶׁת,</b> כלומר שישים ק"ג, <b>וְהוּא חָגוּר</b> חגורת קרב <b>חֲדָשָׁה,</b> <b>וַיֹּאמֶר</b>, התכוון <b>לְהַכּוֹת אֶת דָּוִד</b> שלא היה אז במיטבו.
(יז) <b>וַיַּעֲזָר לוֹ</b> – לדוד <b>אֲבִישַׁי בֶּן צְרוּיָה, וַיַּךְ אֶת הַפְּלִשְׁתִּי וַיְמִיתֵהוּ. אָז נִשְׁבְּעוּ אַנְשֵׁי דָוִד לוֹ לֵאמֹר: לֹא תֵצֵא עוֹד אִתָּנוּ לַמִּלְחָמָה, וְלֹא תְכַבֶּה אֶת נֵר יִשְׂרָאֵל.</b> איננו יכולים להרשות לעצמנו לסכן אותך עוד בשדה הקרב.
(יח) <b>וַיְהִי אַחֲרֵי כֵן, וַתְּהִי עוֹד הַמִּלְחָמָה בְּגוֹב עִם פְּלִשְׁתִּים, אָז הִכָּה סִבְּכַי הַחֻשָׁתִי</b>, מהיישוב חוּשָׁה, גיבור דוד <b>אֶת סַף,</b> אח או קרוב נוסף <b>אֲשֶׁר בִּילִדֵי הָרָפָה.</b>
(יט) <b>וַתְּהִי עוֹד הַמִּלְחָמָה בְּגוֹב עִם פְּלִשְׁתִּים, וַיַּךְ</b>, הרג <b>אֶלְחָנָן בֶּן יַעְרֵי אֹרְגִים</b>, כנראה משלח היד המשפחתי <b>בֵּית הַלַּחְמִי אֵת גָּלְיָת הַגִּתִּי</b> והרג אותו, <b>וְעֵץ חֲנִיתוֹ</b> של אותו גלית היה גדול מאוד, <b>כִּמְנוֹר אֹרְגִים,</b> הקורה שחוטי השתי או האריג כרוכים עליה.
(כ) <b>וַתְּהִי עוֹד מִלְחָמָה בְּגַת. וַיְהִי אִישׁ מָדוֹן,</b> מלחמה שהפלשתים הציבו אותו כדי להפחיד את האויב. לא ברור אם הענקים היו באמת האנשים החזקים או הגיבורים ביותר, אבל גודלם הטיל אימה על כולם, וכן גופם החריג – <b>וְאֶצְבְּעֹת יָדָיו וְאֶצְבְּעֹת רַגְלָיו שֵׁשׁ וָשֵׁשׁ, עֶשְׂרִים וְאַרְבַּע</b> ב<b>מִסְפָּר. וְגַם הוּא יֻלַּד</b>, נולד <b>לְהָרָפָה.</b>
(כא) <b>וַיְחָרֵף אֶת יִשְׂרָאֵל.</b> גם הוא, כגלית, עמד בתור איש הביניים וחירף את ישראל. <b>וַיַּכֵּהוּ יְהוֹנָתָן בֶּן שִׁמְעָה אֲחִי דָוִד.</b>
(כב) <b>אֶת אַרְבַּעַת אֵלֶּה יֻלְּדוּ לְהָרָפָה בְּגַת, וַיִּפְּלוּ</b> בקרבות שונים <b>בְיַד דָּוִד וּבְיַד עֲבָדָיו.</b>
<h2>פרק כב</h2>
(א) <b>וַיְדַבֵּר דָּוִד לַה' אֶת דִּבְרֵי הַשִּׁירָה הַזֹּאת בְּיוֹם הִצִּיל ה' אֹתוֹ מִכַּף כָּל אֹיְבָיו וּמִכַּף שָׁאוּל.</b> לאחר המאורעות הסוערים הגיע שקט יחסי לחייו של דוד, אז חיבר שיר תהילה גדול לה' שהציל אותו, גאל אותו ורומם אותו.
(ב) <b>וַיֹּאמַר: ה' סַלְעִי וּמְצֻדָתִי</b>, התוקף, החוסן והמחסה שלי, <b>ו</b>אין הוא רק מקום המסתור שלי אלא <b>מְפַלְטִי לִי</b>, המציל אותי גם באופן פעיל יותר.
(ג) <b>אֱלֹהֵי צוּרִי,</b> סלעי, החוזק שלי, <b>אֶחֱסֶה בּוֹ. מָגִנִּי וְקֶרֶן יִשְׁעִי,</b> פינת הישועה והמפלט שלי, <b>מִשְׂגַּבִּי</b>, המעוז שלי <b>וּמְנוּסִי</b>, המקום שאני בורח אליו, <b>מֹשִׁעִי, מֵחָמָס</b>, מעושק <b>תֹּשִׁעֵנִי.</b> אתה הוא הכול בעבורי.
(ד) <b>מְהֻלָּל אֶקְרָא ה',</b> תמיד אהלל את ה' בקראי אליו, הואיל <b>וּמֵאֹיְבַי אִוָּשֵׁעַ.</b> חיי היו מלאים סכנות, מלחמות ורדיפות, אך ניצלתי מכולן –
(ה) <b>כִּי אֲפָפֻנִי</b>, כיתרו אותי <b>מִשְׁבְּרֵי</b>, גלי <b>מָוֶת,</b> צרות שאיימו על חיי, <b>נַחֲלֵי בְלִיַּעַל</b>, זרמים בלתי נשלטים <b>יְבַעֲתֻנִי</b>, הפחידו אותי.
(ו) <b>חֶבְלֵי שְׁאוֹל</b>, חבלי רשת היוצאים מהאבדון <b>סַבֻּנִי,</b> סובבו אותי ללכדני, <b>קִדְּמֻנִי</b> בכל מקום שהגעתי אליו <b>מֹקְשֵׁי מָוֶת.</b>
(ז) <b>בַּצַּר לִי אֶקְרָא ה', וְאֶל אֱלֹהַי אֶקְרָא. וַיִּשְׁמַע מֵהֵיכָלוֹ</b> שבקצה הרחוק של המציאות את <b>קוֹלִי, וְשַׁוְעָתִי</b> הגיעה <b>בְּאָזְנָיו.</b>
(ח) <b>וַיִּתְגָּעַשׁ,</b> הגיע פרץ מאי-שם, <b>וַתִּרְעַשׁ</b>, והזדעזעה <b>הָאָרֶץ, מוֹסְדוֹת</b>, יסודות <b>הַשָּׁמַיִם יִרְגָּזוּ</b>. העולם כולו סער ורעד. <b>וַיִּתְגָּעֲשׁוּ</b> השמים והארץ משתוללים <b>כִּי חָרָה לוֹ,</b> ה' זעם על אויבי שבאו לפגוע בי.
(ט) ומרוב כעס והתחממות <b>עָלָה עָשָׁן בְּאַפּוֹ, וְאֵשׁ</b> היוצאת <b>מִפִּיו תֹּאכֵל,</b> תשרוף. <b>גֶּחָלִים</b>, רשפים, ניצוצות <b>בָּעֲרוּ מִמֶּנּוּ</b> באופן מבהיל.
(י) <b>וַיֵּט</b> ה' הפנה וכופף את ה<b>שָׁמַיִם</b>, <b>וַיֵּרַד</b> לעזור לי, <b>וַעֲרָפֶל</b>, ענן מסתיר <b>תַּחַת רַגְלָיו.</b>
(יא) <b>וַיִּרְכַּב עַל כְּרוּב</b>, מין מלאך <b>וַיָּעֹף, וַיֵּרָא</b>, הוא התגלה <b>עַל כַּנְפֵי רוּחַ.</b>
(יב) בהופעתו – <b>וַיָּשֶׁת</b>, הוא שם <b>חֹשֶׁךְ סְבִיבֹתָיו</b> להיות <b>סֻכּוֹת,</b> מסַּכים, <b>חַשְׁרַת</b>, היערמות <b>מַיִם, עָבֵי</b>, עננים המסתירים <b>שְׁחָקִים,</b> שמים.
(יג) ומצד אחר, <b>מִנֹּגַהּ</b>, מהזיו ש<b>נֶגְדּוֹ</b>, לפניו <b>בָּעֲרוּ גַּחֲלֵי אֵשׁ.</b>
(יד) ובזמן הסערה, החושך והאימה, ענני המים והאש הבוערת סביב <b>יַרְעֵם</b>, השמיע רעם <b>מִן שָׁמַיִם ה', וְעֶלְיוֹן יִתֵּן קוֹלוֹ.</b>
(טו) <b>וַיִּשְׁלַח חִצִּים וַיְפִיצֵם,</b> פיזר את אויבַי, חִצֵּי <b>בָּרָק</b> – <b>וַיָּהֹם,</b> הטיל בהם מהומה, או שיבר אותם.
(טז) האדמה הזדעזעה; הגלים נעתקו ממקומם, <b>וַיֵּרָאוּ אֲפִקֵי</b>, שבילי <b>יָם, יִגָּלוּ מֹסְדוֹת תֵּבֵל.</b> התגלו התהומות. הים נחשף כמעט במערומיו, והוא כמו ברח <b>בְּגַעֲרַת ה', מִנִּשְׁמַת</b>, נשיבת <b>רוּחַ אַפּוֹ.</b>
(יז) <b>יִשְׁלַח</b> ה' את ידו <b>מִמָּרוֹם</b> ו<b>יִקָּחֵנִי. יַמְשֵׁנִי</b>, הוא הוציא אותי <b>מִמַּיִם רַבִּים,</b>
(יח) <b>יַצִּילֵנִי מֵאֹיְבִי עָז,</b> הקשה, <b>מִשֹּׂנְאַי כִּי אָמְצוּ</b>, אשר גברו <b>מִמֶּנִּי.</b>
(יט) <b>יְקַדְּמֻנִי</b>, אויבי יצאו לקראתי <b>בְּיוֹם אֵידִי,</b> בשעת המשבר שלי; ובכל זאת – <b>וַיְהִי ה' מִשְׁעָן לִי</b> גם בנפילתי.
(כ) <b>וַיֹּצֵא לַמֶּרְחָב אֹתִי</b> מתוך המצוקה, <b>יְחַלְּצֵנִי כִּי חָפֵץ בִּי.</b> בדימויים אלה מתוארת הצלת דוד בהשגחה פרטית עליו ובדרכים נסיות שהיו כרוכות בשידוד המערכות ובזעזוע המציאות.
(כא) כאן מופיעה הערת הסבר. אמנם דוד מתאר את עזרתו המתמדת של אלוקים ואת תמיכתו בו ללא הרף, אבל אין זו העדפה חריגה או חסרת טעם – <b>יִגְמְלֵנִי ה' כְּצִדְקָתִי,</b> ה' משלם לי על מעשי הצדק שלי, <b>כְּבֹר יָדַי</b>, כפי טוהר כפי, יושרי ונאמנותי <b>יָשִׁיב לִי.</b>
(כב) <b>כִּי שָׁמַרְתִּי</b> מאז ומעולם את <b>דַּרְכֵי ה'</b>, <b>וְלֹא רָשַׁעְתִּי</b>, סטיתי <b>מֵאֱלֹהָי.</b>
(כג) <b>כִּי כָל מִשְׁפָּטָיו</b> תמיד <b>לְנֶגְדִּי, וְחֻקֹּתָיו</b>, כל חוקה וחוקה – <b>לֹא אָסוּר מִמֶּנָּה.</b>
(כד) <b>וָאֶהְיֶה תָמִים</b>, שלם <b>לוֹ,</b> התמסרתי אליו בשלמות, <b>וָאֶשְׁתַּמְּרָה מֵעֲוֹנִי,</b> מעוון, או: מהעוון הטבוע בי.
(כה) <b>וַיָּשֶׁב ה' לִי כְּצִדְקָתִי, כְּבֹרִי,</b> כניקיוני שהוא <b>לְנֶגֶד עֵינָיו.</b> אני זוכה לחסדי ה' ולישועות מיוחדות, משום שתמיד הלכתי בדרכיו.
(כו) עתה דוד שב ופונה לה': <b>עִם חָסִיד תִּתְחַסָּד,</b> אתה מתנהג בחסד. <b>עִם גִּבּוֹר תָּמִים</b>, שלם <b>תִּתַּמָּם,</b> אתה נוהג בתום, בנאמנות.
(כז) <b>עִם נָבָר</b>, נקי, חף <b>תִּתָּבָר,</b> אתה פועל בנקיות. <b>וְעִם עִקֵּשׁ</b>, עקום <b>תִּתַּפָּל,</b> אתה מתפתל. אתה מודד מידה כנגד מידה ונוהג בצדק.
(כח) <b>וְאֶת עַם עָנִי</b>, כנוע <b>תּוֹשִׁיעַ, ו</b>מנגד, <b>עֵינֶיךָ</b>, מבטך אף <b>עַל רָמִים</b>, גבוהים <b>תַּשְׁפִּיל,</b> תשקיף עליהם מלמעלה ותתייחס אליהם כאל שפלים.
(כט) <b>כִּי אַתָּה נֵירִי,</b> נרי <b>ה', וַה' יַגִּיהַּ</b>, מאיר את <b>חָשְׁכִּי,</b>
(ל) <b>כִּי בְכָה</b>, בך, בעזרתך <b>אָרוּץ</b>, אני רודף, או: מרוצץ <b>גְּדוּד</b> שלם. <b>בֵּאלֹהַי אֲדַלֶּג</b> על פני <b>שׁוּר,</b> חומה. אני כובש ערים בצורות.
(לא) <b>הָאֵל</b> – <b>תָּמִים</b>, תמימה <b>דַּרְכּוֹ. אִמְרַת ה'</b>, משפטו והבטחתו <b>צְרוּפָה,</b> נקייה, מתקיימת במלואה. גם כשנקלעתי למצבי דחק, בסופו של דבר נחלצתי וניצחתי, כי <b>מָגֵן הוּא</b> ה' <b>לְכֹל הַחֹסִים בּוֹ,</b>
(לב) <b>כִּי מִי אֵל מִבַּלְעֲדֵי ה', וּמִי צוּר</b>, סלע, מעוז <b>מִבַּלְעֲדֵי אֱלֹהֵינוּ.</b> אין כוח ותוקף מלבדו.
(לג) <b>הָאֵל</b> הוא <b>מָעוּזִּי חָיִל</b>, מבצרי החזק, <b>וַיַּתֵּר</b>, הוא הקפיץ, התיר ופתח, תר לפנַי, או: נתן <b>תָּמִים</b>, ללא פגם את <b>דַּרְכִּי.</b>
(לד) <b>מְשַׁוֶּה</b>, מיישר, מעמיד את <b>רַגְלַי כָּאַיָּלוֹת</b> הרצות במהירות וביציבות רבה, <b>ו</b>לאחר מכן, <b>עַל בָּמוֹתַי</b>, רמותי, חָזקותי <b>יַעֲמִדֵנִי</b> כדרך האיילים והצבאים המגיעים אל פסגות ההרים.
(לה) <b>מְלַמֵּד יָדַי לַמִּלְחָמָה, וְנִחַת</b>, יישר והשווה כ<b>קֶשֶׁת נְחוּשָׁה</b>, נחושת, שהיא קשה מקשת עץ, את <b>זְרֹעֹתָי.</b>
(לו) <b>וַתִּתֶּן לִי מָגֵן יִשְׁעֶךָ,</b> ישועתך, <b>וַעֲנֹתְךָ</b>, הענייה שלך, או: ענוותך <b>תַּרְבֵּנִי</b>, גידלה אותי.
(לז) <b>תַּרְחִיב צַעֲדִי תַּחְתֵּנִי,</b> תחתי. הולכת אותי הליכה בטוחה ויעילה, <b>וְלֹא מָעֲדוּ קַרְסֻלָּי.</b>
(לח) <b>אֶרְדְּפָה</b> את <b>אֹיְבַי וָאַשְׁמִידֵם, וְלֹא אָשׁוּב</b> מהמלחמה <b>עַד כַּלּוֹתָם,</b> עד שאיבדתי אותם.
(לט) <b>וָאֲכַלֵּם וָאֶמְחָצֵם,</b> שברתי אותם <b>וְלֹא יְקוּמוּן</b>, <b>וַיִּפְּלוּ תַּחַת רַגְלָי.</b>
(מ) <b>וַתַּזְרֵנִי</b>, אזרתני, חגרת אותי ב<b>חַיִל</b>, כוח <b>לַמִּלְחָמָה, תַּכְרִיעַ</b> את <b>קָמַי</b>, אויבי הקמים עלי <b>תַּחְתֵּנִי.</b>
(מא) <b>וְאֹיְבַי תַּתָּה</b>, נתת <b>לִּי עֹרֶף.</b> גרמת לכך שאויבי הפנו לי עורף, <b>מְשַׂנְאַי</b> ברחו מפני <b>וָאַצְמִיתֵם,</b> השמדתי אותם.
(מב) <b>יִשְׁעוּ</b>, הם משוועים לעזרה <b>וְאֵין מֹשִׁיעַ,</b> הם פונים <b>אֶל ה' וְלֹא עָנָם,</b> כי בי הוא בחר.
(מג) <b>וְאֶשְׁחָקֵם</b>, כתשתי את אויבי <b>כַּעֲפַר אָרֶץ, כְּטִיט</b> מושלך ב<b>חוּצוֹת אֲדִקֵּם,</b> אני מפורר אותם עד דק, <b>אֶרְקָעֵם</b>, אני מרדד ורומס אותם.
(מד) <b>וַתְּפַלְּטֵנִי</b>, הצלת אותי <b>מֵרִיבֵי</b>, ממריבות בתוך <b>עַמִּי, תִּשְׁמְרֵנִי</b>, קיימת אותי עד שהייתי <b>לְרֹאשׁ גּוֹיִם, עַם לֹא יָדַעְתִּי יַעַבְדֻנִי.</b> כיבושי הנרחבים הגיעו עד עמים רחוקים שלא הכרתי.
(מה) <b>בְּנֵי נֵכָר</b>, אויבים וזרים, מרוב פחדם מפנַי <b>יִתְכַּחֲשׁוּ</b>, ישקרו ויחניפו <b>לִי,</b> <b>לִשְׁמוֹעַ אֹזֶן</b>, הם רק שומעים על גבורתי, וכבר <b>יִשָּׁמְעוּ</b>, הם נכנעים ומצייתים <b>לִי.</b> או: דברי מתקבלים על הכול.
(מו) <b>בְּנֵי נֵכָר יִבֹּלוּ,</b> מתייבשים וקמלים,<b>וְיַחְגְּרוּ</b>, וחורגים, מזדעזעים או פורצים בבהלה <b>מִמִּסְגְּרוֹתָם</b>, ממסגרות ההגנה שלהם, מבצריהם.
(מז) <b>חַי</b> ופועל ישועות הוא <b>ה'</b>, <b>וּבָרוּךְ</b> הוא <b>צוּרִי, וְיָרֻם</b>, ומרומם <b>אֱלֹהֵי צוּר יִשְׁעִי.</b>
(מח) אותו <b>הָאֵל הַנֹּתֵן נְקָמֹת לִי, וּמוֹרִיד עַמִּים תַּחְתֵּנִי,</b>
(מט) <b>וּמוֹצִיאִי מ</b>תחת יד <b>אֹיְבָי, וּמִקָּמַי</b>, מהקמים עלי <b>תְּרוֹמְמֵנִי,</b> הגבהת אותי, <b>מֵאִישׁ חֲמָסִים</b>, מאדם אלים <b>תַּצִּילֵנִי.</b> כל זאת הוא מתהילת דוד המלך, הכובש והמצביא.
(נ) <b>עַל כֵּן אוֹדְךָ, ה', בַּגּוֹיִם,</b> בפני ישראל ובפני כל העמים, <b>וּלְשִׁמְךָ אֲזַמֵּר.</b>
(נא) ה' הוא <b>מִגְדּוֹל יְשׁוּעוֹת</b>, מגדל שנושעים בו ל<b>מַלְכּוֹ,</b> לדוד, <b>וְעֹשֶׂה חֶסֶד לִמְשִׁיחוֹ, לְדָוִד וּלְזַרְעוֹ עַד עוֹלָם.</b>
<h2>פרק כג</h2>
(א) דוד שר במשך שנים רבות. <b>וְאֵלֶּה דִּבְרֵי דָוִד הָאַחֲרֹנִים</b> שבידינו. בדברים ששר בסוף ימיו יש סיכום, הגדרה ודברי שבח פרטיים<b>: </b><b>נְאֻם דָּוִד בֶּן יִשַׁי, וּנְאֻם הַגֶּבֶר</b> ש<b>הֻקַם עָל,</b> למעלה. דוד הוא <b>מְשִׁיחַ</b>, מלך שמשח אותו <b>אֱלֹהֵי יַעֲקֹב, ו</b>הוא <b>נְעִים זְמִרוֹת יִשְׂרָאֵל.</b> שירתו איננה רק בשביל עצמו אלא למען עם ישראל כולו.
(ב) יתרה מזו, <b>רוּחַ ה' דִּבֶּר בִּי, וּמִלָּתוֹ עַל לְשׁוֹנִי.</b> שרתה עלי מעין רוח נבואה.
(ג) <b>אָמַר אֱלֹהֵי יִשְׂרָאֵל, לִי</b>, אלי או למעני <b>דִבֶּר צוּר</b>, מבטח <b>יִשְׂרָאֵל:</b> ה<b>מוֹשֵׁל בָּאָדָם</b> צריך להיות <b>צַדִּיק</b> ה<b>מוֹשֵׁל</b> ב<b>יִרְאַת אֱלֹהִים.</b> ללא יראת אלוקים לא יוכל שלטונו להחזיק מעמד. רעיון זה אמרו הנביאים לדוד פעם אחר פעם.
(ד) <b>וּכְאוֹר בֹּקֶר יִזְרַח שָׁמֶשׁ</b>, כהארת הזריחה ב<b>בֹקֶר לֹא עָבוֹת</b>, ללא עננים, בוקר ששמיו נקיים אפילו יותר <b>מִנֹּגַהּ</b>, מהאור הצח והנאה שבא <b>מִמָּטָר,</b> בעקבות הגשם. אור בוקר זה מרענן ומצמיח <b>דֶּשֶׁא מֵאָרֶץ.</b> ממשלת הצדיק משולה ליום יפה, שבו העולם בטהרתו,
(ה) <b>כִּי לֹא כֵן,</b> אך שלא כבוקר יפה – <b>בֵּיתִי עִם אֵל,</b> שהרי הוא איננו זמני ואינו תלוי בנסיבות מיוחדות, <b>כִּי בְרִית עוֹלָם שָׂם לִי.</b> הברית שה' כרת אתי שרירה גם בזמנים שאינם מאירים. היא <b>עֲרוּכָה בַכֹּל</b>, מאורגנת ועשויה היטב <b>וּשְׁמֻרָה,</b> קיימת ומוגנת תמיד, <b>כִּי כָל יִשְׁעִי וְכָל חֵפֶץ</b>, חפצי, הוא בה', <b>כִּי לֹא יַצְמִיחַ</b> דבר רע, או דבר חולף כדשא.
(ו) <b>וּ</b>לעומת זאת, אנשי <b>בְלִיַּעַל</b> הם <b>כְּקוֹץ מֻנָד</b>, מורחק <b>כֻּלָּהַם,</b> כולם, <b>כִּי לֹא בְיָד יִקָּחוּ.</b> הקוץ הדוקר לא ייעקר ויוסר בידיים.
(ז) <b>וְ</b>כך ה<b>אִישׁ</b> ש<b>יִגַּע בָּהֶם</b> – בבני הבליעל <b>יִמָּלֵא</b> דקירות <b>בַרְזֶל וְעֵץ חֲנִית, ו</b>לכן בסופו של דבר <b>בָאֵשׁ שָׂרוֹף יִשָּׂרְפוּ בַּשָּׁבֶת,</b> במקומם, ללא מגע יד איש. או: במדורה המשביתה והמכלה.
(ח) <b>אֵלֶּה שְׁמוֹת הַגִּבֹּרִים אֲשֶׁר לְדָוִד:</b> הראשון הוא <b>יֹשֵׁב בַּשֶּׁבֶת</b>, כך כנראה היה שמו או כינויו. בנוסח אחר הוא מופיע בשם יָשָׁבְעָם <b>תַּחְכְּמֹנִי,</b> אולי שם מקום לא מוכר, או כינוי המעיד על חכמתו. הוא היה <b>רֹאשׁ הַשָּׁלִשִׁי,</b> ראש הגיבורים. <b>הוּא</b> נקרא גם <b>עֲדִינוֹ הָעֶצְנִי</b> אשר הניף חניתו <b>עַל שְׁמֹנֶה מֵאוֹת חָלָל בְּפַעַם אֶחָת,</b> בהתקפה אחת. גבורתו רוממה את מעמדו.
(ט) <b>וְאַחֲרָיו</b> – <b>אֶלְעָזָר בֶּן דֹּדוֹ</b>, שם איש <b>בֶּן אֲחֹחִי</b>, שם אבי המשפחה או המקום, <b>בִּשְׁלֹשָׁה</b>, שנמנה עם שלושת <b>הַגִּבֹּרִים</b> הראשונים ש<b>עִם דָּוִד, בְּחָרְפָם</b>, כשסיכנו את נפשם במלחמה <b>בַּפְּלִשְׁתִּים</b>, כאשר הללו <b>נֶאֶסְפוּ שָׁם לַמִּלְחָמָה, וַיַּעֲלוּ</b> לקראתם <b>אִישׁ יִשְׂרָאֵל.</b>
(י) <b>הוּא</b> – אלעזר <b>קָם וַיַּךְ בַּפְּלִשְׁתִּים עַד כִּי יָגְעָה יָדוֹ</b> מרוב מאמץ, <b>וַתִּדְבַּק יָדוֹ אֶל הַחֶרֶב.</b> כף ידו נעשתה משותקת למחצה, ולא הצליח לנתק אותה מאחיזת החרב, כך שנראתה כאילו נדבקה אליה. <b>וַיַּעַשׂ ה' תְּשׁוּעָה גְדוֹלָה בַּיּוֹם הַהוּא. וְ</b>אחרי שאלעזר הרג פלשתים כה רבים, שאר <b>הָעָם</b> לא הצטרכו להילחם, אלא – <b>יָשֻׁבוּ אַחֲרָיו אַךְ לְפַשֵּׁט,</b> פשטו מן החללים את החפצים יקרי הערך.
(יא) <b>וְאַחֲרָיו</b> – <b>שַׁמָּא בֶן אָגֵא הָרָרִי,</b> מן ההר. וסיפור גבורתו – <b>וַיֵּאָסְפוּ פְלִשְׁתִּים לַחַיָּה,</b> להיות יחידת פשיטה. <b>וַתְּהִי שָׁם חֶלְקַת הַשָּׂדֶה מְלֵאָה עֲדָשִׁים, וְהָעָם נָס מִפְּנֵי פְלִשְׁתִּים.</b>
(יב) <b>וַיִּתְיַצֵּב</b> שַׁמא <b>בְּתוֹךְ הַחֶלְקָה וַיַּצִּילֶהָ, וַיַּךְ אֶת פְּלִשְׁתִּים. וַיַּעַשׂ ה' תְּשׁוּעָה גְדוֹלָה.</b>
(יג) בזמן אותה מלחמה, שכנראה ארכה יותר מימים ספורים, או סמוך לה – <b>וַיֵּרְדוּ שְׁלֹשָׁה מֵהַשְּׁלֹשִׁים רֹאשׁ</b>, שלושת הגיבורים שהיו ראשי יחידת שלושים הגיבורים שתפורט, <b>וַיָּבֹאוּ אֶל קָצִיר</b>, בקציר <b>אֶל דָּוִד, אֶל מְעָרַת עֲדֻלָּם</b> שבה חנה, <b>וְחַיַּת</b>, ואותה יחידת הפשיטה של <b>פְּלִשְׁתִּים חֹנָה בְּעֵמֶק רְפָאִים</b>, שמדרום-מערב לירושלים.
(יד) <b>וְדָוִד אָז בַּמְּצוּדָה</b> הסמוכה למערת עדולם, <b>וּמַצַּב</b>, החיל החונה של ה<b>פְּלִשְׁתִּים</b> היה <b>אָז</b> ב<b>בֵית לָחֶם,</b> שאינה רחוקה מעמק רפאים.
(טו) <b>וַיִּתְאַוֶּה דָוִד וַיֹּאמַר: מִי יַשְׁקֵנִי מַיִם מִבֹּאר בֵּית לֶחֶם אֲשֶׁר בַּשָּׁעַר</b>?! דוד השתוקק לאותם מי בור טובים, שבוודאי שתה מהם בעודו ילד.
(טז) כאשר שמעו זאת אנשיו – <b>וַיִּבְקְעוּ</b>, חדרו וחצו <b>שְׁלֹשֶׁת הַגִּבֹּרִים בְּמַחֲנֵה פְלִשְׁתִּים</b>, <b>וַיִּשְׁאֲבוּ מַיִם מִבֹּאר בֵּית לֶחֶם אֲשֶׁר בַּשַּׁעַר, וַיִּשְׂאוּ וַיָּבִאוּ</b> אותם <b>אֶל דָּוִד.</b> המעשה היה כרוך בסכנה גדולה ואולי אף בקרב. <b>וְלֹא אָבָה</b>, רצה דוד <b>לִשְׁתּוֹתָם,</b> אף שהתאווה להם, <b>וַיַּסֵּךְ אֹתָם לַה'.</b> הוא שפך את המים האלה לשם ה'.
(יז) <b>וַיֹּאמֶר: חָלִילָה לִּי, ה', מֵעֲשֹׂתִי זֹאת, הֲ</b>אם אשתה את <b>דַם הָאֲנָשִׁים הַהֹלְכִים בְּנַפְשׁוֹתָם</b>?! אין זה ראוי שאשתה את המים האלה שנקנו בדם. <b>וְלֹא אָבָה</b>, נתרצה <b>לִשְׁתּוֹתָם. אֵלֶּה עָשׂוּ שְׁלֹשֶׁת הַגִּבֹּרִים.</b> הסיפור מעיד לא רק על אומץ לבם וגבורתם אלא גם על נאמנותם לדוד, שכן הזדרזו מיזמתם למלא כל משאלת לב שהביע, גם אם ביצועה היה כרוך בפריצה ללב מחנה האויב.
(יח) <b>וַאֲבִישַׁי אֲחִי יוֹאָב בֶּן צְרוּיָה הוּא רֹאשׁ</b>, שר על <b>הַשְּׁלֹשָׁה, וְהוּא עוֹרֵר</b>, נופף <b>אֶת חֲנִיתוֹ עַל שְׁלֹשׁ מֵאוֹת חָלָל</b> והרגם, <b>וְלוֹ שֵׁם</b> של כבוד <b>בַּשְּׁלֹשָׁה,</b> בין שלושת הגיבורים המיוחדים שהיו אנשי המופת של דוד.
(יט) <b>מִן הַשְּׁלֹשָׁה</b>, עדינו, אלעזר ושמא, שהיו כנראה הגיבורים שנכנסו לבית-לחם, היה אבישי <b>הֲכִי נִכְבָּד, וַיְהִי לָהֶם לְשָׂר</b>, לראש עליהם <b>וְ</b>עם זאת <b>עַד</b>, עם <b>הַשְּׁלֹשָׁה לֹא בָא</b> לבית-לחם. הוא לא היה רק גיבור פרטי אלא אחד משרי הצבא של דוד, ולכן דרגתו הייתה גבוהה מדרגת השלושה.
(כ) <b>וּבְנָיָהוּ בֶן יְהוֹיָדָע</b> היה <b>בֶּן אִישׁ חַיִל</b>, איש צבא מפורסם ו<b>רַב פְּעָלִים מ</b>היישוב <b>קַבְצְאֵל. הוּא</b> – בניהו <b>הִכָּה אֵת שְׁנֵי אֲרִאֵל</b>, שני לוחמים מיוחדים בגבורתם של <b>מוֹאָב, וְהוּא יָרַד</b> לבדו <b>וְהִכָּה אֶת הָאֲרִי</b>, האריה הלכוד <b>בְּתוֹךְ הַבֹּאר</b>, הבור <b>בְּיוֹם הַשָּׁלֶג.</b>
(כא) <b>וְהוּא הִכָּה אֶת אִישׁ מִצְרִי, אִישׁ מַרְאֶה</b>, איש שהופעתו אימתנית, <b>וּבְיַד הַמִּצְרִי</b> הייתה <b>חֲנִית. וַיֵּרֶד אֵלָיו</b> בניהו מצויד <b>בַּשָּׁבֶט</b>, במטה או בענף <b>וַיִּגְזֹל</b>, חטף <b>אֶת הַחֲנִית מִיַּד הַמִּצְרִי וַיַּהַרְגֵהוּ בַּחֲנִיתוֹ.</b>
(כב) <b>אֵלֶּה עָשָׂה בְּנָיָהוּ בֶּן יְהוֹיָדָע. וְלוֹ שֵׁם</b> חשוב <b>בִּשְׁלֹשָׁה הַגִּבֹּרִים.</b>
(כג) <b>מִן הַשְּׁלֹשִׁים</b> שיימנו להלן היה בניהו <b>נִכְבָּד, וְ</b>אולם <b>אֶל</b> גבורת <b>הַשְּׁלֹשָׁה</b>, שלושת הגיבורים המיוחדים של דוד <b>לֹא בָא,</b> הגיעה גבורתו, <b>וַיְשִׂמֵהוּ</b>, מינה אותו <b>דָוִד אֶל מִשְׁמַעְתּוֹ,</b> להיות אחראי לגדודיו המיוחדים הסרים לפקודתו הישירה. בניהו היה מפקד הכרתי והפלתי, חיל המשמר של דוד.
(כד) <b>עֲשָׂהאֵל אֲחִי יוֹאָב</b>, שנהרג בידי אבנר, נמנה <b>בַּשְּׁלֹשִׁים; אֶלְחָנָן בֶּן דֹּדוֹ</b> מ<b>בֵּית לָחֶם;</b>
(כה) <b>שַׁמָּה הַחֲרֹדִי; אֱלִיקָא הַחֲרֹדִי</b>, מחרוד<b>;</b>
(כו) <b>חֶלֶץ הַפַּלְטִי</b>, שם משפחה או שם מקום<b>; עִירָא בֶן עִקֵּשׁ הַתְּקוֹעִי</b>, מהעיר תקוע<b>;</b>
(כז) <b>אֲבִיעֶזֶר הָעַנְּתֹתִי</b>, מהעיר ענתות שבבנימין<b>; מְבֻנַּי הַחֻשָׁתִי;</b>
(כח) <b>צַלְמוֹן הָאֲחֹחִי</b>, שם משפחה בשבט בנימין<b>;</b> <b>מַהְרַי הַנְּטֹפָתִי</b>, מנטופה שליד ירושלים<b>;</b>
(כט) <b>חֵלֶב בֶּן בַּעֲנָה הַנְּטֹפָתִי; אִתַּי בֶּן רִיבַי מִגִּבְעַת בְּנֵי בִנְיָמִן;</b>
(ל) <b>בְּנָיָהוּ פִּרְעָתֹנִי</b>, מפרעתון שבאפרים<b>; הִדַּי מִנַּחֲלֵי גָעַשׁ;</b>
(לא) <b>אֲבִי עַלְבוֹן הָעַרְבָתִי; עַזְמָוֶת הַבַּרְחֻמִי</b>, מבחורים הסמוכה לירושלים ממזרח<b>;</b>
(לב) <b>אֶלְיַחְבָּא הַשַּׁעַלְבֹנִי,</b> משעלבין<b>; בְּנֵי יָשֵׁן יְהוֹנָתָן</b>, יהונתן מבני-ישן<b>;</b>
(לג) <b>שַׁמָּה הַהֲרָרִי; אֲחִיאָם בֶּן שָׁרָר הָארָרִי;</b>
(לד) <b>אֱלִיפֶלֶט בֶּן אֲחַסְבַּי בֶּן הַמַּעֲכָתִי; אֱלִיעָם בֶּן אֲחִיתֹפֶל,</b> היועץ המפורסם שבא מגילֹה. אליעם היה אביה של בת שבע, ואולי בעל כורחו נעשה חותנו של דוד<b>;</b>
(לה) <b>חֶצְרַי הַכַּרְמְלִי; פַּעֲרַי הָאַרְבִּי</b>, מהעיר ארב<b>;</b>
(לו) <b>יִגְאָל בֶּן נָתָן מִצֹּבָה; בָּנִי הַגָּדִי,</b> מעבר הירדן<b>;</b>
(לז) <b>צֶלֶק הָעַמֹּנִי; נַחְרַי הַבְּאֵרֹתִי</b> שהיה <b>נֹשֵׂא כְּלֵי יוֹאָב בֶּן צְרֻיָה</b>. ייתכן שהבארותי והעמוני לא באו מבני ישראל<b>;</b>
(לח) <b>עִירָא הַיִּתְרִי; גָּרֵב הַיִּתְרִי</b>, שאולי בא מאותו שבט או משפחה<b>;</b>
(לט) <b>אוּרִיָּה הַחִתִּי. כֹּל</b>, הכול <b>שְׁלֹשִׁים וְשִׁבְעָה</b> גיבורים, ביניהם לוחמים מיוחדים, גיבורים מפורסמים לתהילה בכל ישראל ומפקדים רמים. כאן פורטו שלושים גיבורים, ועוד שלושה מעליהם. ייתכן שהארבעה האחרים היו בתפקידי פיקוד בלבד, כיואב, שלא הוזכר כאן אלא דרך אגב, משום שהיה שר צבא עליון ולא מאלה שתפקידם להילחם באופן אישי, אף שבוודאי ידע גם להילחם בעצמו.
<h2>פרק כד</h2>
(א) <b>וַיֹּסֶף אַף ה' לַחֲרוֹת</b>, לרגוז <b>בְּיִשְׂרָאֵל.</b> לא התפרש כאן על מה היה הכעס, אבל הפועל וַיֹּסֶף מרמז על שלוש שנות הרעב או על נפילת עשרים אלף מישראל במלחמת אבשלום. <b>וַיָּסֶת אֶת דָּוִד</b>, ה' העלה בלבו רעיון שהיה לשטן ולמשחית <b>בָּהֶם</b>, בישראל, <b>לֵאמֹר: לֵךְ מְנֵה</b>, ספוֹר <b>אֶת יִשְׂרָאֵל וְאֶת יְהוּדָה.</b>
(ב) <b>וַיֹּאמֶר הַמֶּלֶךְ אֶל יוֹאָב, שַׂר הַחַיִל אֲשֶׁר אִתּוֹ: שׁוּט</b>, לך <b>נָא בְּכָל שִׁבְטֵי יִשְׂרָאֵל מִדָּן וְעַד בְּאֵר שֶׁבַע וּפִקְדוּ</b> אתה ואנשי הצבא <b>אֶת הָעָם,</b> עִרכו מִפקד, <b>וְיָדַעְתִּי אֵת מִסְפַּר הָעָם.</b>
(ג) יואב לא אהב את הרעיון כלל. <b>וַיֹּאמֶר יוֹאָב אֶל הַמֶּלֶךְ:</b> אדרבא, <b>וְיוֹסֵף ה' אֱלֹהֶיךָ אֶל</b>, על <b>הָעָם כָּהֵם וְכָהֵם מֵאָה פְעָמִים,</b> פי מאה ממספרם הנוכחי. יואב הוסיף איחול – <b>וְעֵינֵי אֲדֹנִי הַמֶּלֶךְ רֹאוֹת.</b> שתזכה לראות את ריבוים. <b>וַאדֹנִי הַמֶּלֶךְ לָמָּה חָפֵץ בַּדָּבָר הַזֶּה</b>? לשם מה אתה רוצה לבדוק את המספרים?
(ד) <b>וַיֶּחֱזַק</b>, גבר <b>דְּבַר הַמֶּלֶךְ אֶל יוֹאָב וְעַל שָׂרֵי הֶחָיִל.</b> הפקודה ניתנת בכל זאת. <b>וַיֵּצֵא יוֹאָב וְשָׂרֵי הַחַיִל</b> מ<b>לִפְנֵי הַמֶּלֶךְ לִפְקֹד אֶת הָעָם אֶת יִשְׂרָאֵל.</b>
(ה) <b>וַיַּעַבְרוּ אֶת הַיַּרְדֵּן, וַיַּחֲנוּ בַעֲרוֹעֵר,</b> מ<b>ימִין</b>, הם חנו בדרום ערוער <b>הָעִיר אֲשֶׁר בְּתוֹךְ הַנַּחַל</b> משם יצאו אל <b>הַגָּד</b>, נחלת שבט גד, <b>ו</b>המשיכו <b>אֶל יַעְזֵר</b> שבגבול גד.
(ו) <b>וַיָּבֹאוּ הַגִּלְעָדָה וְאֶל אֶרֶץ תַּחְתִּים חָדְשִׁי, וַיָּבֹאוּ</b> צפונה <b>דָּנָה, יַּעַן וְסָבִיב אֶל צִידוֹן.</b>
(ז) <b>וַיָּבֹאוּ מִבְצַר צֹר וְכָל עָרֵי הַחִוִּי</b>, שבאזור החרמון, <b>וְהַכְּנַעֲנִי,</b> שגם שם היו כנראה יישובים של ישראל, <b>וַיֵּצְאוּ</b> משם דרומה <b>אֶל נֶגֶב יְהוּדָה</b> עד <b>בְּאֵר שָׁבַע</b>, שנחשבה למעין גבול דרומי של הארץ.
(ח) <b>וַיָּשֻׁטוּ בְּכָל הָאָרֶץ, וַיָּבֹאוּ מִקְצֵה תִשְׁעָה חֳדָשִׁים וְעֶשְׂרִים יוֹם</b> חזרה אל <b>יְרוּשָׁלִָם.</b>
(ט) <b>וַיִּתֵּן יוֹאָב אֶת מִסְפַּר מִפְקַד הָעָם אֶל הַמֶּלֶךְ. וַתְּהִי</b> עדת <b>יִשְׂרָאֵל שְׁמֹנֶה מֵאוֹת אֶלֶף אִישׁ חַיִל שֹׁלֵף חֶרֶב.</b> הוא ספר רק את האנשים הראויים לשרת בצבא. <b>וְאִישׁ יְהוּדָה</b>, שנמנו כיחידה לעצמה היו <b>חֲמֵשׁ מֵאוֹת אֶלֶף אִישׁ.</b> לפי המספרים המעוגלים נראה שהיה זה אומדן שהתבסס על ספירה.
(י) <b>וַיַּךְ לֵב דָּוִד אֹתוֹ</b>, דוד הצטער והתחרט <b>אַחֲרֵי כֵן,</b> ש<b>סָפַר אֶת הָעָם. וַיֹּאמֶר דָּוִד אֶל ה': חָטָאתִי מְאֹד אֲשֶׁר עָשִׂיתִי. וְעַתָּה, ה', הַעֲבֶר</b>, סלק <b>נָא אֶת עֲוֹן עַבְדְּךָ כִּי נִסְכַּלְתִּי מְאֹד.</b> עשיתי מעשה שטות, שהרי המפקד לא נעשה לצורך כלשהו, אלא היה ביטוי ליומרנות גרידא.
(יא) <b>וַיָּקָם דָּוִד בַּבֹּקֶר. וּדְבַר ה' הָיָה אֶל גָּד הַנָּבִיא, חֹזֵה דָוִד.</b> מלבד נתן, גם גד היה נביא בשירות המלך,<b>לֵאמֹר:</b>
(יב) <b>הָלוֹךְ וְדִבַּרְתָּ אֶל דָּוִד,</b> ואמור לו<b>: כֹּה אָמַר ה': "שָׁלֹשׁ</b> פורענויות <b>אָנֹכִי נוֹטֵל</b>, מטיל <b>עָלֶיךָ</b> – <b>בְּחַר לְךָ אַחַת מֵהֶם. וְאֶעֱשֶׂה לָּךְ".</b>
(יג) <b>וַיָּבֹא גָד אֶל דָּוִד וַיַּגֶּד לוֹ</b> את הדברים בפירוט, <b>וַיֹּאמֶר לוֹ: הֲ</b>תבחר ש<b>תָבוֹא לְךָ שֶׁבַע שָׁנִים רָעָב בְּאַרְצֶךָ, אִם שְׁלֹשָׁה חֳדָשִׁים נֻסְךָ</b>, תברח <b>לִפְנֵי צָרֶיךָ, וְהוּא</b> – האויב יהיה <b>רֹדְפֶךָ וְ</b>האפשרות השלישית היא <b>אִם הֱיוֹת שְׁלֹשֶׁת יָמִים דֶּבֶר</b>, מחלה מדבקת קשה <b>בְּאַרְצֶךָ</b>? <b>עַתָּה דַּע וּרְאֵה</b>, התבונן ובחר <b>מָה אָשִׁיב</b> ל<b>שֹׁלְחִי</b>, ה', <b>דָּבָר.</b>
(יד) <b>וַיֹּאמֶר דָּוִד אֶל גָּד: צַר לִי מְאֹד</b> על בחירה זו. עם זאת, <b>נִפְּלָה נָּא בְיַד ה', כִּי רַבִּים רַחֲמָיו, וּבְיַד אָדָם אַל אֶפֹּלָה.</b> אני מעדיף את מגפת הדבר, שהיא ביד ה', מאשר ליפול ביד האויבים. שבע שנות רעב הן עונש כבד מדי, וגם עונשן תלוי במידה רבה ביכולותיהן ובחסדיהן של הבריות.
(טו) <b>וַיִּתֵּן ה' דֶּבֶר בְּיִשְׂרָאֵל מֵהַבֹּקֶר וְעַד עֵת מוֹעֵד</b>, זמן קבוע, אולי סוף היום. <b>וַיָּמָת מִן הָעָם מִדָּן וְעַד בְּאֵר שֶׁבַע שִׁבְעִים אֶלֶף אִישׁ.</b>
(טז) <b>וַיִּשְׁלַח יָדוֹ הַמַּלְאָךְ</b> המשחית אל <b>יְרוּשָׁלִַם לְשַׁחֲתָהּ,</b> אבל אז – <b>וַיִּנָּחֶם ה' אֶל</b>, ה' שינה כביכול את דעתו על <b>הָרָעָה וַיֹּאמֶר לַמַּלְאָךְ הַמַּשְׁחִית בָּעָם: רַב,</b> די. <b>עַתָּה הֶרֶף</b>, הנח <b>יָדֶךָ</b> מלהכות אותם עוד. <b>וּמַלְאַךְ ה' הָיָה</b> עומד <b>עִם</b>, ליד <b>גֹּרֶן הָאֲרַוְנָה הַיְבֻסִי.</b>
(יז) <b>וַיֹּאמֶר דָּוִד אֶל ה' בִּרְאֹתוֹ אֶת הַמַּלְאָךְ הַמַּכֶּה בָעָם, וַיֹּאמֶר: הִנֵּה אָנֹכִי חָטָאתִי וְאָנֹכִי הֶעֱוֵיתִי</b> בכך שערכתי את המפקד, <b>וְאֵלֶּה הַצֹּאן</b>, בני ישראל <b>מֶה עָשׂוּ</b>?! במה הם חטאו?! <b>תְּהִי נָא יָדְךָ בִּי וּבְבֵית אָבִי.</b> אני מקבל על עצמי את המוות, אבל אל תכה את כל ישראל.
(יח) <b>וַיָּבֹא גָד אֶל דָּוִד בַּיּוֹם הַהוּא, וַיֹּאמֶר לוֹ: עֲלֵה</b> ו<b>הָקֵם לַה' מִזְבֵּחַ בְּגֹרֶן אֲרַוְנָה הַיְבֻסִי,</b> שבה ראית את המלאך שולח ידו לעבר ירושלים.
(יט) <b>וַיַּעַל דָּוִד</b> לשם <b>כִּדְבַר גָּד, כַּאֲשֶׁר צִוָּה ה'.</b> דוד הגיע עם פמלייתו.
(כ) <b>וַיַּשְׁקֵף אֲרַוְנָה, וַיַּרְא אֶת הַמֶּלֶךְ וְאֶת עֲבָדָיו עֹבְרִים עָלָיו,</b> סמוך לו<b>. וַיֵּצֵא אֲרַוְנָה וַיִּשְׁתַּחוּ לַמֶּלֶךְ</b> על <b>אַפָּיו אָרְצָה.</b>
(כא) <b>וַיֹּאמֶר אֲרַוְנָה: מַדּוּעַ בָּא אֲדֹנִי הַמֶּלֶךְ אֶל עַבְדּוֹ</b>?<b>וַיֹּאמֶר דָּוִד: לִקְנוֹת מֵעִמְּךָ אֶת הַגֹּרֶן</b> על מנת <b>לִבְנוֹת מִזְבֵּחַ לַה', וְתֵעָצַר הַמַּגֵּפָה מֵעַל הָעָם.</b> קיבלתי הוראה לבנות כאן מזבח, וכיוון שזה הגורן שלך, באתי לקנות אותו ממך.
(כב) <b>וַיֹּאמֶר אֲרַוְנָה אֶל דָּוִד: יִקַּח וְיַעַל</b>, ויעלה לקרבן <b>אֲדֹנִי הַמֶּלֶךְ</b> את <b>הַטּוֹב בְּעֵינָיו. רְאֵה</b>, בְּחר את <b>הַבָּקָר</b> המצוי כאן <b>לָעֹלָה, וְהַמֹּרִגִּים</b>, כלי הדיש <b>וּכְלֵי הַבָּקָר</b> יהיו <b>לָעֵצִים</b> לצורך הקרבן.
(כג) <b>הַכֹּל נָתַן אֲרַוְנָה הַמֶּלֶךְ</b>, מלך יבוס לשעבר <b>לַמֶּלֶךְ</b> דוד. <b>וַיֹּאמֶר אֲרַוְנָה אֶל הַמֶּלֶךְ:</b> הלוואי ש<b>ה' אֱלֹהֶיךָ יִרְצֶךָ,</b> יקבל את עולתך ברצון.
(כד) <b>וַיֹּאמֶר הַמֶּלֶךְ אֶל אֲרַוְנָה: לֹא</b> כדבריך<b>, כִּי קָנוֹ אֶקְנֶה מֵאוֹתְךָ</b>, מאתך <b>בִּמְחִיר, וְלֹא אַעֲלֶה לַה' אֱלֹהַי עֹלוֹת</b> ב<b>חִנָּם. וַיִּקֶן דָּוִד אֶת הַגֹּרֶן וְאֶת הַבָּקָר</b> לעולה <b>בְּכֶסֶף שְׁקָלִים חֲמִשִּׁים.</b>
(כה) <b>וַיִּבֶן שָׁם דָּוִד מִזְבֵּחַ לַה', וַיַּעַל</b> על המזבח <b>עֹלוֹת וּשְׁלָמִים. וַיֵּעָתֵר</b>, התרצה <b>ה' לָאָרֶץ, וַתֵּעָצַר הַמַּגֵּפָה מֵעַל יִשְׂרָאֵל.</b>
