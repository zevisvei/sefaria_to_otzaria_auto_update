<h1>ביאור שטיינזלץ על יואל</h1>
<h2>פרק א</h2>
(א) <b>דְּבַר־ה' אֲשֶׁר הָיָה אֶל־יוֹאֵל בֶּן־פְּתוּאֵל:</b>
(ב) <b>שִׁמְעוּ־זֹאת, הַזְּקֵנִים! וְהַאֲזִינוּ, כֹּל יוֹשְׁבֵי הָאָרֶץ: הֶהָיְתָה זֹּאת בִּימֵיכֶם, וְאִם בִּימֵי אֲבֹתֵיכֶם</b> קרתה פורענות כה חמורה, כמו הפורענות שתתואר כאן,
(ג) שבגלל רושמהּ הקשה <b>עָלֶיהָ לִבְנֵיכֶם סַפֵּרוּ</b>. תדברו בה ותעבירו אותה מדור לדור – אתם לבניכם, <b>וּבְנֵיכֶם</b> יספרו <b>לִבְנֵיהֶם, וּבְנֵיהֶם לְדוֹר אַחֵר.</b> נחיל ארבה עצום עתיד להגיע לארץ ולכלות את כל היבול.
(ד) <b>יֶתֶר</b>, את מה שיותיר <b>הַגָּזָם</b>, מין אחד של הארבה, <b>אָכַל</b> מין אחר של <b>הָאַרְבֶּה, וְיֶתֶר הָאַרְבֶּה אָכַל הַיָּלֶק, וְיֶתֶר הַיֶּלֶק אָכַל הֶחָסִיל.</b> סוגי ארבה שונים ישתפו פעולה בחיסול כל מה שתצמיח האדמה. או: אלו הם מופעים שונים במחזור חייו של אותו מין ארבה. כלומר, הארבה יישאר במדינה במשך זמן ניכר.
(ה) <b>הָקִיצוּ,</b> התעוררו משיכרונכם, <b>שִׁכּוֹרִים! וּבְכוּ וְהֵילִילוּ,</b> יללו, <b>כָּל־שֹׁתֵי יָיִן, עַל־עָסִיס</b>, מיץ הפרי <b>כִּי נִכְרַת מִפִּיכֶם,</b> על כך שכלה כל היין. אפילו מי שאינם צלולים, השיכורים, לא יוכלו להתעלם מן הנזק העצום שיסב הארבה.
(ו) <b>כִּי־גוֹי עָלָה עַל־אַרְצִי, עָצוּם וְאֵין מִסְפָּר.</b> הארבה בהמוניו מדומה למתקפה צבאית אדירה. <b>שִׁנָּיו</b> הן <b>שִׁנֵּי אַרְיֵה, וּמְתַלְּעוֹת</b>, ניבים של <b>לָבִיא לוֹ.</b> הארבה אינו אוכל רק דברים רכים. יש לו יכולת יוצאת דופן לאכול הכול.
(ז) <b>שָׂם</b> את <b>גַּפְנִי לְשַׁמָּה,</b> שממה, <b>וּתְאֵנָתִי לִקְצָפָה.</b> בכעס יושחת ויישמד עץ התאנה. <b>חָשֹׂף חֲשָׂפָהּ וְהִשְׁלִיךְ,</b> הארבה אינו מכלה את העץ עצמו, אבל הוא מכרסם את קליפות העצים. כתוצאה מכך, גזעי התאנה והגפן ייחשפו ואף – <b>הִלְבִּינוּ שָׂרִיגֶיהָ,</b> ענפיה.
(ח) <b>אֱלִי</b>, בכי ויללי <b>כִּבְתוּלָה חֲגֻרַת־שַׂק</b> המתאבלת <b>עַל־בַּעַל נְעוּרֶיהָ.</b> האסון הוא כה גדול, שאין לישראל אלא לבכות על החורבן. בכי טרגי זה מדומה לקינתה של אשה צעירה מאורסת המחכה לבעל נעורים, והוא מת.
(ט) <b>הָכְרַת מִנְחָה וָנֶסֶךְ</b>, הבאים מן הצומח, <b>מִבֵּית ה'. אָבְלוּ הַכֹּהֲנִים מְשָׁרְתֵי ה'.</b> בדרך כלל אל המחסנים והאוצרות שבבית ה' אנשים מביאים את כל מה שיש בידם. בעקבות מתקפת הארבה המקדש יעמוד שומם לעיני הכהנים, שכן היבול כה יידלדל שאנשים לא יביאו אליו מנחות ונסכים.
(י) הארבה איננו פוגע באדמה עצמה אלא מתנחל על פני השדה, אבל אחרי מתקפה של נחיל עצום המחסל את כל הצמחייה – <b>שֻׁדַּד</b>, נשדד <b>שָׂדֶה</b> ו<b>אָבְלָה אֲדָמָה, כִּי שֻׁדַּד דָּגָן, הוֹבִישׁ</b>, התייבש <b>תִּירוֹשׁ,</b> יין, <b>אֻמְלַל</b>, יבש <b>יִצְהָר,</b> שמן.
(יא) <b>הֹבִישׁוּ,</b> בַּטאו צער ואכזבה, <b>אִכָּרִים! הֵילִילוּ,</b> יַללו, <b>כֹּרְמִים,</b> בעלי הכרמים <b>עַל־חִטָּה וְעַל־שְׂעֹרָה</b> שנעלמו <b>כִּי אָבַד קְצִיר שָׂדֶה.</b>
(יב) <b>הַגֶּפֶן הוֹבִישָׁה</b>, ייבשה פֵּרותיה, <b>וְהַתְּאֵנָה אֻמְלָלָה, רִמּוֹן גַּם־תָּמָר וְתַפּוּחַ. כָּל־עֲצֵי הַשָּׂדֶה</b> הנושאים פרי <b>יָבֵשׁוּ, כִּי־הֹבִישׁ</b>, חדל <b>שָׂשׂוֹן מִן־בְּנֵי אָדָם.</b>
(יג) <b>חִגְרוּ</b> שק <b>וְסִפְדוּ, הַכֹּהֲנִים! הֵילִילוּ, מְשָׁרְתֵי מִזְבֵּחַ! בֹּאוּ, לִינוּ בַשַּׂקִּים, מְשָׁרְתֵי אֱלֹהָי, כִּי נִמְנַע מִבֵּית אֱלֹהֵיכֶם מִנְחָה וָנָסֶךְ.</b>
(יד) <b>קַדְּשׁוּ</b>, קִבעו <b>צוֹם, קִרְאוּ עֲצָרָה,</b> הַכריזו על אספת עם. <b>אִסְפוּ, זְקֵנִים,</b> את <b>כֹּל יֹשְׁבֵי הָאָרֶץ</b> אל <b>בֵּית ה' אֱלֹהֵיכֶם, וְזַעֲקוּ אֶל־ה'</b> על הפורענות הקרבה. בצום לא רק נמנעים ממאכל ומשקה, אלא מתכנסים בו המוני העם לשמיעת דברי כיבושין ולבכייה.
(טו) <b>אֲהָהּ</b>, אוי לו <b>לַיּוֹם</b> שבו יגיע הארבה, <b>כִּי</b> נראה ש<b>קָרוֹב יוֹם ה',</b> היום שבו ה' ידון ויעניש בארבה, או: מתוך הפורענות הקרובה אנו דואגים ליום הדין הגדול שיגיע בקץ הימים. <b>וּ</b>בו הכול יושמד <b>כְשֹׁד מִשַּׁדַּי יָבוֹא.</b> כמו שוד שנשלח מאלוקים.
(טז) <b>הֲלוֹא נֶגֶד עֵינֵינוּ</b> ה<b>אֹכֶל נִכְרָת,</b> ואפילו <b>מִבֵּית אֱלֹהֵינוּ</b> שבתו <b>שִׂמְחָה וָגִיל.</b>
(יז) <b>עָבְשׁוּ</b>, התעפשו, נרקבו אפילו <b>פְרֻדוֹת</b>, גרגרים הטמונים <b>תַּחַת מֶגְרְפֹתֵיהֶם,</b> רגבי האדמה. <b>נָשַׁמּוּ</b>, הפכו שממה, התרוקנו <b>אֹצָרוֹת,</b> מחסנים, <b>נֶהֶרְסוּ מַמְּגֻרוֹת,</b> שנועדו לאחסון יבול הארץ <b>כִּי הֹבִישׁ דָּגָן.</b>
(יח) <b>מַה</b>, מאוד <b>נֶּאֶנְחָה בְהֵמָה, נָבֹכוּ</b>, תעו <b>עֶדְרֵי בָקָר, כִּי אֵין מִרְעֶה לָהֶם. גַּם־עֶדְרֵי הַצֹּאן</b>, שהן קלות תנועה יותר מן הבקר <b>נֶאְשָׁמוּ,</b> יינזקו. הארבה יחסל גם את מרעה הצאן והבקר.
(יט) <b>אֵלֶיךָ, ה', אֶקְרָא, כִּי</b> אין זו מכה המשפיעה במקום מוגבל, אלא <b>אֵשׁ אָכְלָה נְאוֹת מִדְבָּר, וְלֶהָבָה לִהֲטָה כָּל־עֲצֵי הַשָּׂדֶה.</b> תיאבונו הרב של הארבה והתפשטותו העצומה מדומה לאש שאין לה מעצור.
(כ) <b>גַּם־בַּהֲמוֹת שָׂדֶה תַּעֲרוֹג</b>, תגעה <b>אֵלֶיךָ, כִּי יָבְשׁוּ אֲפִיקֵי מָיִם,</b> מסתבר שבאותה עת פקדה את הארץ גם בצורת. <b>וְאֵשׁ אָכְלָה</b> את <b>נְאוֹת הַמִּדְבָּר.</b>
<h2>פרק ב</h2>
(א) <b>תִּקְעוּ שׁוֹפָר בְּצִיּוֹן, וְהָרִיעוּ בְּהַר קָדְשִׁי.</b> השמיעו קול תרועה ואזהרה. <b>יִרְגְּזוּ</b>, יחרדו <b>כֹּל יֹשְׁבֵי הָאָרֶץ, כִּי־בָא יוֹם־ה', כִּי קָרוֹב.</b> היום שבו יכה ה' את הארץ בארבה.
(ב) <b>יוֹם חֹשֶׁךְ וַאֲפֵלָה, יוֹם עָנָן וַעֲרָפֶל,</b> הארבה בהמוניו מקיף את המרחב <b>כְּשַׁחַר פָּרֻשׂ עַל־הֶהָרִים. עַם רַב וְעָצוּם</b> הוא הארבה, <b>כָּמֹהוּ</b>, בהיקף כזה <b>לֹא נִהְיָה מִן־הָעוֹלָם,</b> מעולם, <b>וְאַחֲרָיו לֹא יוֹסֵף</b>, יופיע שוב <b>עַד־שְׁנֵי</b>, שנות <b>דּוֹר וָדוֹר.</b>
(ג) <b>לְפָנָיו אָכְלָה אֵשׁ, וְאַחֲרָיו תְּלַהֵט לֶהָבָה.</b> הוא יְכלה הכול, כאילו הנחיל מלווה לפניו ואחריו בשלהבת אש. <b>כְּגַן־עֵדֶן</b> הייתה <b>הָאָרֶץ לְפָנָיו,</b> לפני הופעתו, <b>וְאַחֲרָיו</b> היא תיוותר <b>מִדְבַּר שְׁמָמָה, וְגַם־פְּלֵיטָה לֹא־הָיְתָה לּוֹ,</b> דבר לא ישרוד ממנו.
(ד) <b>כְּמַרְאֵה סוּסִים מַרְאֵהוּ.</b> צורת הראש והגב של הארבה דומה לצורת הראש והגב של הסוסים. <b>וּכְ</b>ריצתם השועטת של <b>פָרָשִׁים</b>, סוסים <b>כֵּן</b>, כך גם הם <b>יְרוּצוּן</b> ואף יתקדמו במבנה דומה.
(ה) הארבה איננו משמיע קולות משלו, אבל <b>כְּקוֹל מַרְכָּבוֹת, עַל־רָאשֵׁי הֶהָרִים יְרַקֵּדוּן</b>, ינתרו. הרחש של מיליוני פרטים יחד מגיע למרחוק, והוא נשמע <b>כְּקוֹל</b> הפצפוץ והפיצוח הנשמע בעת ש<b>לַהַב</b>, להבת <b>אֵשׁ אֹכְלָה</b>, שורפת <b>קָשׁ, כְּעַם עָצוּם עֱרוּךְ מִלְחָמָה,</b> מוכן לקרב.
(ו) <b>מִפָּנָיו יָחִילוּ</b>, יפחדו <b>עַמִּים, כָּל־פָּנִים קִבְּצוּ פָארוּר,</b> התאספו לקדרה, התכווצו ואיבדו את חיוניותם, או: קדרו והשחירו כשולי הקדרה מרוב פחד.
(ז) <b>כְּגִבּוֹרִים יְרֻצוּן, כְּאַנְשֵׁי מִלְחָמָה יַעֲלוּ חוֹמָה.</b> בגלל ציפורניו הקשות הארבה יכול לטפס על חומות. <b>וְאִישׁ בִּדְרָכָיו יֵלֵכוּן, וְלֹא יְעַבְּטוּן</b>, יעקמו את <b>אֹרְחוֹתָם,</b> דרכיהם. כל אחד מהם הולך בנתיבו, ועל כן הם מתפרשים על הארץ כמחנה גדול המכסה הכול.
(ח) <b>וְאִישׁ</b> את <b>אָחִיו לֹא יִדְחָקוּן, גֶּבֶר</b>, כל אחד <b>בִּמְסִלָּתוֹ</b>, במסלולו <b>יֵלֵכוּן</b>. שאינם נראים כיצורים חסרי בינה. התקדמותם העקבית – המוכפלת במיליונים, שכולם הולכים ואוכלים, הולכים ומחסלים – בהחלט מרשימה. <b>וּבְעַד הַשֶּׁלַח</b>, כלי נשק, חרב <b>יִפֹּלוּ,</b> ישכנו. הנשק אינו מרתיע אותם. הם חונים גם עליו, ו<b>לֹא יִבְצָעוּ,</b> ייפצעו. עד היום לא נמצאה הגנה אמתית בפני התקפת ארבה כבדה, ובוודאי שבאותם זמנים לא היה מה שיבלום את פגיעתה הרעה.
(ט) הואיל והתקדמותם עקבית וחסרת כל מעצור, כאשר הם <b>בָּעִיר יָשֹׁקּוּ,</b> יישמע שם משק כנפיהם, <b>בַּחוֹמָה יְרֻצוּן,</b> על החומה יטפסו, <b>בַּבָּתִּים יַעֲלוּ</b> וייכנסו, <b>בְּעַד הַחַלּוֹנִים</b>, דרך החלונות הם <b>יָבֹאוּ כַּגַּנָּב,</b> וגם שם יאכלו ככל יכולתם.
(י) <b>לְפָנָיו רָגְזָה אֶרֶץ, רָעֲשׁוּ שָׁמָיִם.</b> כאשר מיליוני חרקים עפים צמודים זה לזה, <b>שֶׁמֶשׁ וְיָרֵחַ קָדָרוּ</b>, חשכו, <b>וְכוֹכָבִים אָסְפוּ</b>, יסירו, או: יכַנסו לתוכם את <b>נָגְהָם,</b> אורם. מחנה הארבה מגיע כמו ענן שחור כבד, שבא מרחוק ומאפיל על אור היום.
(יא) <b>וַה' נָתַן קוֹלוֹ לִפְנֵי חֵילוֹ,</b> צבאו. הארבה הוא מעין צבא לא אנושי שישלח אלוקים, <b>כִּי רַב מְאֹד מַחֲנֵהוּ, כִּי עָצוּם עֹשֵׂה דְבָרוֹ. כִּי־גָדוֹל יוֹם־ה'</b>, היום שבו יביא אלוקים על ראשכם את הארבה, <b>וְנוֹרָא מְאֹד, וּמִי יְכִילֶנּוּ?!</b> מי יוכל לסבלו?! אפשרות אחרת: מכה זו היא מעין הקדמה ליום הדין באחרית הימים. מתוך העמידה נוכח פשיטת הארבה הזאת תוכלו לעמוד על האימה הצפויה ביום ה' שבעתיד הרחוק.
(יב) <b>וְגַם־עַתָּה, נְאֻם־ה',</b> למרות שהפורענות הגיעה, וסופה אינו נראה לעין, <b>שֻׁבוּ עָדַי</b>, אלי <b>בְּכָל־לְבַבְכֶם וּבְצוֹם וּבִבְכִי וּבְמִסְפֵּד.</b> בכו והתחננו אלי.
(יג) <b>וְקִרְעוּ לְבַבְכֶם וְאַל</b> תקרעו את <b>בִּגְדֵיכֶם</b> כנהוג בעת אבל. מי שיעמדו מול הארץ שהארבה ישחית וינשל ממנה כל מקור מחיה, בוודאי יתאבלו, אך הנביא דוחק בהם שיקרעו את לבם בתשובה ולא את בגדיהם כגינון חיצוני. <b>וְשׁוּבוּ אֶל־ה' אֱלֹהֵיכֶם, כִּי־חַנּוּן וְרַחוּם הוּא, אֶרֶךְ אַפַּיִם וְרַב־חֶסֶד וְנִחָם</b>, מתחרט כביכול <b>עַל־הָרָעָה.</b>
(יד) <b>מִי יוֹדֵעַ</b> אולי אחרי התשובה שלכם הוא <b>יָשׁוּב וְנִחָם</b> על הגזרה, <b>וְהִשְׁאִיר אַחֲרָיו</b> – אחרי הארבה <b>בְּרָכָה</b> שממנה אפשר יהיה להביא <b>מִנְחָה וָנֶסֶךְ לַה' אֱלֹהֵיכֶם.</b> אז תוכלו לכל הפחות להקריב קרבן תודה לה'.
(טו) <b>תִּקְעוּ שׁוֹפָר בְּצִיּוֹן, קַדְּשׁוּ</b>, הקדישו את היום ל<b>צוֹם, קִרְאוּ עֲצָרָה,</b> הכריזו על אספה.
(טז) <b>אִסְפוּ־עָם, קַדְּשׁוּ קָהָל, קִבְצוּ זְקֵנִים, אִסְפוּ עוֹלָלִים</b>, פעוטות <b>וְיוֹנְקֵי שָׁדָיִם.</b> עִרכו אספה גדולה שאליה יבואו כולם. <b>יֵצֵא</b> אפילו <b>חָתָן מֵחֶדְרוֹ וְכַלָּה מֵחֻפָּתָהּ.</b> כולם ישתתפו בצער הציבור.
(יז) <b>בֵּין הָאוּלָם וְלַמִּזְבֵּחַ יִבְכּוּ הַכֹּהֲנִים מְשָׁרְתֵי ה', וְיֹאמְרוּ: חוּסָה,</b> רחם, <b>ה', עַל־עַמֶּךָ, וְאַל־תִּתֵּן נַחֲלָתְךָ לְחֶרְפָּה לִמְשָׁל־בָּם גּוֹיִם.</b> כיוון שהמדינה מתרוקנת לגמרי ממלאי המזון שלה, מתעורר החשש שהיא נעשית חשופה לשליטתם של עמים זרים. גם אם נותר במחסנים סגורים היטב משהו שלא אכל אותו הארבה, אין בו די כדי לספק את צרכיה של המדינה. אחרי שתעבור המכה, לא תהיה אפשרות לעם המוחלש להתגונן מפני עמים שיתנכלו לו. <b>לָמָּה יֹאמְרוּ בָעַמִּים: "אַיֵּה אֱלֹהֵיהֶם?"</b>
(יח) בעקבות חרפת ישראל בין הגויים – <b>וַיְקַנֵּא ה' לְאַרְצוֹ</b> לאחר הנפילה הזו, <b>וַיַּחְמֹל עַל־עַמּוֹ.</b>
(יט) <b>וַיַּעַן ה' וַיֹּאמֶר לְעַמּוֹ: הִנְנִי שֹׁלֵחַ לָכֶם</b> שוב <b>אֶת־הַדָּגָן וְהַתִּירוֹשׁ וְהַיִּצְהָר וּשְׂבַעְתֶּם אֹתוֹ,</b> ממנו, ולאחר שנאלצתם לבקש נדבות מעמי האזור בגלל מצוקת הרעב, אני מבטיח: <b>וְלֹא־אֶתֵּן אֶתְכֶם עוֹד חֶרְפָּה בַּגּוֹיִם.</b>
(כ) <b>וְאֶת</b> הארבה <b>הַצְּפוֹנִי אַרְחִיק מֵעֲלֵיכֶם.</b> הארבה מגיע לארץ בדרך כלל מן המזרח או מן הדרום. אזורי הגידול שלו הם באפריקה, ומשם הוא פושט, אבל ייתכן שבאופן יוצא מן הכלל הוא הגיע מן הצפון בנתיב לא רגיל. <b>וְהִדַּחְתִּיו</b>, ארחיק אותו מכם <b>אֶל־אֶרֶץ צִיָּה וּשְׁמָמָה,</b> אטה <b>אֶת־פָּנָיו אֶל־הַיָּם הַקַּדְמֹנִי,</b> ים המלח שבמזרח, <b>וְסֹפוֹ אֶל־הַיָּם הָאַחֲרוֹן,</b> הים התיכון שבמערב. מכיוון שהארבה אינו מעופף תמיד מכוח עצמו, עשויה לבוא רוח שתסחף אותו לכיוון דרום ים המלח, שהרי שם אין מקום יישוב אלא ערבה צחיחה. כתוצאה מכך, הארבה יתחיל למות, <b>וְעָלָה בָאְשׁוֹ, וְתַעַל צַחֲנָתוֹ,</b> שהרי מיליוני חרקים מתים יפיצו סירחון עצום שיתפשט למרחוק. <b>כִּי הִגְדִּיל לַעֲשׂוֹת</b> רעה בארץ.
(כא) <b>אַל־תִּירְאִי, אֲדָמָה, גִּילִי וּשְׂמָחִי, כִּי־הִגְדִּיל ה' לַעֲשׂוֹת</b> טוב, כנגד הרעה שגרם הארבה.
(כב) <b>אַל־תִּירְאוּ, בַּהֲמוֹת שָׂדַי,</b> בהמות השדה, מהיעדר מזון בעקבות פשיטת הארבה, <b>כִּי דָשְׁאוּ</b>, יתכסו דשא <b>נְאוֹת מִדְבָּר, כִּי־עֵץ נָשָׂא פִרְיוֹ, תְּאֵנָה וָגֶפֶן נָתְנוּ חֵילָם,</b> כוחם.
(כג) <b>וּבְנֵי צִיּוֹן, גִּילוּ וְשִׂמְחוּ בַּה' אֱלֹהֵיכֶם, כִּי־נָתַן לָכֶם אֶת־הַמּוֹרֶה</b>, היורה <b>לִצְדָקָה</b> מתנת חינם, חסד. <b>וַיּוֹרֶד לָכֶם גֶּשֶׁם מוֹרֶה וּמַלְקוֹשׁ בּ</b>חודש ה<b>רִאשׁוֹן.</b> נראה שהשנה שבה יכה הארבה את הארץ, תהיה גם שנת בצורת. התקפת הארבה תהרוס לחלוטין את מעט היבול שייוותר, אבל בבוא האביב יחול שינוי פתאומי. גשמים מרובים יֵרדו בחודש ניסן, ויספיקו להצמחתו של יבול חדש.
(כד) <b>וּמָלְאוּ הַגֳּרָנוֹת בָּר,</b> תבואה, <b>וְהֵשִׁיקוּ</b>, יוצפו <b>הַיְקָבִים תִּירוֹשׁ וְיִצְהָר.</b>
(כה) <b>וְשִׁלַּמְתִּי לָכֶם אֶת</b>, אפצה אתכם על <b>הַשָּׁנִים אֲשֶׁר אָכַל הָאַרְבֶּה, הַיֶּלֶק וְהֶחָסִיל וְהַגָּזָם,</b> מיני הארבה או שלביו השונים שהיו <b>חֵילִי הַגָּדוֹל אֲשֶׁר שִׁלַּחְתִּי בָּכֶם.</b>
(כו) <b>וַאֲכַלְתֶּם אָכוֹל וְשָׂבוֹעַ, וְהִלַּלְתֶּם אֶת־שֵׁם ה' אֱלֹהֵיכֶם, אֲשֶׁר־עָשָׂה עִמָּכֶם לְהַפְלִיא, וְלֹא־יֵבֹשׁוּ עַמִּי</b> עוד <b>לְעוֹלָם.</b> אחרי המכה תבוא תחילתה של גאולה, שתהיה גדולה יותר מכל מה שהיה לפניה.
(כז) <b>וִידַעְתֶּם כִּי בְקֶרֶב יִשְׂרָאֵל אָנִי, וַאֲנִי ה' אֱלֹהֵיכֶם וְאֵין עוֹד, וְלֹא־יֵבֹשׁוּ עַמִּי לְעוֹלָם.</b>
<h2>פרק ג</h2>
(א) <b>וְהָיָה אַחֲרֵי־כֵן</b> – כאשר הכול יחזור למצבו התקין, <b>אֶשְׁפּוֹךְ אֶת־רוּחִי עַל־כָּל־בָּשָׂר.</b> אגלה את כבודי ואעניק רוח הקודש על הכול. <b>וְנִבְּאוּ בְּנֵיכֶם וּבְנֹתֵיכֶם,</b> וגם <b>זִקְנֵיכֶם חֲלֹמוֹת יַחֲלֹמוּן,</b> למרות שהם לכאורה מיושבים יותר. <b>בַּחוּרֵיכֶם חֶזְיֹנוֹת יִרְאוּ.</b>
(ב) <b>וְגַם עַל־הָעֲבָדִים וְעַל־הַשְּׁפָחוֹת בַּיָּמִים הָהֵמָּה אֶשְׁפּוֹךְ אֶת־רוּחִי.</b> העולם יהיה מלא בבעלי חזיונות.
(ג) <b>וְנָתַתִּי</b> כהכנה ליום ה' <b>מוֹפְתִים בַּשָּׁמַיִם וּבָאָרֶץ: דָּם וָאֵשׁ וְתִימְרוֹת עָשָׁן.</b>
(ד) <b>הַשֶּׁמֶשׁ יֵהָפֵךְ לְחֹשֶׁךְ</b> ולא ייראה, <b>וְהַיָּרֵחַ</b> יהפוך צבעו <b>לְדָם.</b> לעתים רחוקות הופך צבעו של הירח לאדום, בגלל סיבות התלויות באטמוספירה של כדור הארץ. כל זאת <b>לִפְנֵי בּוֹא יוֹם ה' הַגָּדוֹל וְהַנּוֹרָא.</b>
(ה) <b>וְהָיָה כֹּל אֲשֶׁר־יִקְרָא בְּשֵׁם ה'</b> – <b>יִמָּלֵט,</b> יינצל, <b>כִּי בְּהַר־צִיּוֹן וּבִירוּשָׁלִַם תִּהְיֶה פְלֵיטָה</b>. שם יהיה מקום המפלט <b>כַּאֲשֶׁר אָמַר ה', ו</b>פליטה זו תישאר <b>בַשְּׂרִידִים</b>, בין היחידים<b>אֲשֶׁר ה' קֹרֵא,</b> מזמין אליו, בוחר בהם.
<h2>פרק ד</h2>
(א) <b>כִּי הִנֵּה בַּיָּמִים הָהֵמָּה וּבָעֵת הַהִיא אֲשֶׁר אָשִׁיב אֶת־שְׁבוּת יְהוּדָה וִירוּשָׁלִָם,</b> וִירוּשָׁלִָם,
(ב) <b>וְקִבַּצְתִּי אֶת־כָּל־הַגּוֹיִם וְהוֹרַדְתִּים אֶל־עֵמֶק יְהוֹשָׁפָט, וְנִשְׁפַּטְתִּי עִמָּם שָׁם עַל־עַמִּי וְנַחֲלָתִי יִשְׂרָאֵל אֲשֶׁר פִּזְּרוּ</b> אותם <b>בַגּוֹיִם, וְאֶת־אַרְצִי חִלֵּקוּ.</b>
(ג) <b>וְאֶל</b>, על שבויי בני <b>עַמִּי יַדּוּ</b>, יפילו <b>גוֹרָל. וַיִּתְּנוּ הַיֶּלֶד בַּזּוֹנָה</b>. ככל ששבוי גדול וחזק יותר, כך מחירו גבוה יותר. על כן ילד, שאין מחירו רב, יימכר בעד ביקור אצל זונה. <b>וְ</b>את <b>הַיַּלְדָּה מָכְרוּ בַ</b>עבור <b>יַּיִן וַיִּשְׁתּוּ.</b>
(ד) <b>וְגַם</b> אשפוט עמים מסוימים – <b>מָה־אַתֶּם</b>, ערככם <b>לִי, צֹר וְצִידוֹן וְכֹל גְּלִילוֹת פְּלָשֶׁת?! הַגְּמוּל אַתֶּם מְשַׁלְּמִים עָלָי, וְאִם־גֹּמְלִים אַתֶּם עָלַי?!</b> מה אתם עושים למעני?! האם אתם נותנים לי דבר-מה?! <b>קַל מְהֵרָה</b>, במהירות <b>אָשִׁיב גְּמֻלְכֶם בְּרֹאשְׁכֶם.</b> זה יהיה משפט הצדק שלכם.
(ה) <b>אֲשֶׁר־כַּסְפִּי וּזְהָבִי לְקַחְתֶּם, וּמַחֲמַדַּי הַטֹּבִים הֲבֵאתֶם לְהֵיכְלֵיכֶם.</b>
(ו) <b>ו</b>את <b>בְנֵי יְהוּדָה וּבְנֵי יְרוּשָׁלִַם</b> השבויים <b>מְכַרְתֶּם לִבְנֵי הַיְּוָנִים, לְמַעַן הַרְחִיקָם מֵעַל גְּבוּלָם.</b> בצור, ובצידון ואף בערי הפלשתים ישבו ספנים. את השבויים שלקחו מבני יהודה, הם מכרו ליוון, שנחשבה אז לארץ רחוקה מאוד.
(ז) <b>הִנְנִי מְעִירָם מִן־הַמָּקוֹם אֲשֶׁר־מְכַרְתֶּם אֹתָם שָׁמָּה,</b> להחזיר אותם לארצם, <b>וַהֲשִׁבֹתִי גְמֻלְכֶם בְּרֹאשְׁכֶם,</b> והמצב יתהפך –
(ח) <b>וּמָכַרְתִּי אֶת־בְּנֵיכֶם וְאֶת־בְּנֹתֵיכֶם בְּיַד בְּנֵי יְהוּדָה, וּמְכָרוּם לִשְׁבָאיִם,</b> לתושבי ממלכת שבא, ששכנה או בקצה הדרומי של ערב הסעודית או בצדו האחר של הים, באפריקה המזרחית, <b>אֶל־גּוֹי רָחוֹק, כִּי ה' דִּבֵּר.</b>
(ט) קריאה למלחמה: <b>קִרְאוּ־זֹאת בַּגּוֹיִם,</b> הכריזו באוזני כולם, <b>קַדְּשׁוּ</b>, הכינו <b>מִלְחָמָה, הָעִירוּ הַגִּבּוֹרִים, יִגְּשׁוּ יַעֲלוּ כֹּל אַנְשֵׁי הַמִּלְחָמָה.</b>
(י) <b>כֹּתּוּ</b>, שִׁברו את <b>אִתֵּיכֶם</b>, והִפכו את הברזל שלהן <b>לַחֲרָבוֹת, ו</b>את <b>מַזְמְרֹתֵיכֶם</b>, המשמשות לקציצת ענפים, עשו <b>לִרְמָחִים.</b> גם <b>הַחַלָּשׁ יֹאמַר: גִּבּוֹר אָנִי,</b> כי כולכם תבואו.
(יא) <b>עוּשׁוּ</b>, חושו, מהרו <b>וָבֹאוּ כָל־הַגּוֹיִם מִסָּבִיב</b> למקום אחד <b>וְנִקְבָּצוּ, שָׁמָּה הַנְחַת,</b> הורֵד, <b>ה',</b> את <b>גִּבּוֹרֶיךָ,</b> גיבורי אויביך.
(יב) <b>יֵעוֹרוּ וְיַעֲלוּ הַגּוֹיִם אֶל־עֵמֶק יְהוֹשָׁפָט, כִּי שָׁם אֵשֵׁב לִשְׁפֹּט אֶת־כָּל־הַגּוֹיִם מִסָּבִיב.</b>
(יג) תיאור סמלי של המלחמה: <b>שִׁלְחוּ מַגָּל</b> לקצור <b>כִּי בָשַׁל</b> כבר ה<b>קָצִיר. בֹּאוּ רְדוּ, כִּי־מָלְאָה</b> ה<b>גַּת</b> בענבים. <b>הֵשִׁיקוּ</b>, התמלאו <b>הַיְקָבִים</b> על גדותיהם <b>כִּי רַבָּה רָעָתָם.</b> הכול בשל ומוכן, והגיעה השעה להשיב לגויים כגמולם.
(יד) <b>הֲמוֹנִים הֲמוֹנִים</b> יבואו <b>בְּעֵמֶק הֶחָרוּץ,</b> עמק יהושפט, הנקרא כך משום שהוא תלול ומבותר, <b>כִּי קָרוֹב יוֹם ה' בְּעֵמֶק הֶחָרוּץ.</b>
(טו) <b>שֶׁמֶשׁ וְיָרֵחַ קָדָרוּ</b>, יחשכו ביום ה', <b>וְכוֹכָבִים אָסְפוּ נָגְהָם,</b> אורם. המאורות לא יאירו כלל.
(טז) <b>וַה' מִצִּיּוֹן יִשְׁאָג וּמִירוּשָׁלִַם יִתֵּן קוֹלוֹ, וְרָעֲשׁוּ שָׁמַיִם וָאָרֶץ.</b> תהיה מהומה, הכול יהיה קודר ואפל והעולם כולו ירעד, אך יחד עם זאת – <b>וַה'</b> יהיה <b>מַחֲסֶה לְעַמּוֹ, וּמָעוֹז</b>, מקום בטוח ומבוצר <b>לִבְנֵי יִשְׂרָאֵל.</b> אתם, בני ישראל, תהיו בטוחים.
(יז) <b>וִידַעְתֶּם כִּי אֲנִי ה' אֱלֹהֵיכֶם שֹׁכֵן בְּצִיּוֹן הַר־קָדְשִׁי. וְהָיְתָה יְרוּשָׁלִַם קֹדֶשׁ</b> ביד בניה, <b>וְזָרִים לֹא־יַעַבְרוּ־בָהּ עוֹד</b> לשם כיבוש או בתהלוכת ניצחון.
(יח) <b>וְהָיָה בַיּוֹם הַהוּא יִטְּפוּ הֶהָרִים</b>, ייזל מהם <b>עָסִיס</b>, מיץ פֵּרות <b>וְהַגְּבָעוֹת תֵּלַכְנָה חָלָב.</b> מן הגבעות ישפע חלב. <b>וְכָל־אֲפִיקֵי יְהוּדָה</b>, שבהווה הם יבשים למדי, <b>יֵלְכוּ מָיִם. וּמַעְיָן מִבֵּית ה' יֵצֵא,</b> ויהפוך לנהר גדול – <b>וְהִשְׁקָה אֶת־נַחַל הַשִּׁטִּים</b>, שהוא כנראה חלקו התחתון של נחל קדרון, שבית ה' עומד באגן ההיקוות שלו. נחל זה זורם מזרחה דרך מדבר יהודה לים המלח.
(יט) לעומת יהודה, שתהיה שופעת, פורייה ופורחת, <b>מִצְרַיִם לִשְׁמָמָה תִהְיֶה, וֶאֱדוֹם</b>, שאינה ידועה גם היום כשטח פורה במיוחד, <b>לְמִדְבַּר שְׁמָמָה תִּהְיֶה.</b> זוהי נקמת ה' בהם <b>מֵחֲמַס בְּנֵי יְהוּדָה אֲשֶׁר־שָׁפְכוּ</b> הגויים <b>דָם־נָקִיא</b>, נקי <b>בְּאַרְצָם</b> של בני יהודה.
(כ) <b>וִיהוּדָה לְעוֹלָם תֵּשֵׁב, וִירוּשָׁלִַם לְדוֹר וָדוֹר.</b>
(כא) ובאשר לכל אלה שנהרגו והתייסרו על ידי הגויים – <b>וְנִקֵּיתִי</b>, גם אם אנקה את הגויים משאר עברות שבידם – את <b>דָּמָם</b> של בני יהודה שנהרגו לשמי ולכבודי, <b>לֹא־נִקֵּיתִי. וַה' שֹׁכֵן בְּצִיּוֹן.</b> כשה' ימלוך בציון, יבוא הגמול הראוי לכול גם על שופכי הדם מימים עברו.
