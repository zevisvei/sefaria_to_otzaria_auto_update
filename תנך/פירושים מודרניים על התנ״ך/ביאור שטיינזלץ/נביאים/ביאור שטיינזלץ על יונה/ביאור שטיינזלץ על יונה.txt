<h1>ביאור שטיינזלץ על יונה</h1>
<h2>פרק א</h2>
(א) <b>וַיְהִי דְּבַר־ה' אֶל־יוֹנָה בֶן־אֲמִתַּי לֵאמֹר:</b>
(ב) <b>קוּם לֵךְ אֶל־נִינְוֵה הָעִיר הַגְּדוֹלָה,</b> הבירה של הממלכה האשורית, <b>וּקְרָא עָלֶיהָ</b> קריאה כלשהי או הודעה, גם אם אינך יודע את לשונם של האשורים. כשאנשים רוצים לשמוע את דברי הנביאים, הם מבינים אותם גם אם פרטי השפה ודקדוקה אינם ידועים להם, <b>כִּי־עָלְתָה רָעָתָם לְפָנָי,</b> ועל כן עתידה לבוא עליהם פורענות. עליך להזהירם ולקרוא להם לשוב ממעשיהם הרעים.
(ג) <b>וַיָּקָם יוֹנָה לִבְרֹחַ תַּרְשִׁישָׁה מִלִּפְנֵי ה',</b> עזב את ארץ הקודש, ארץ ישראל. יונה ביקש לברוח למקום נכרי באזור תורכיה של היום או אולי לתרסוס שבספרד. באותם הימים חצייה של הים התיכון לכל אורכו הייתה נסיעה ארוכה ביותר, וקצהו המערבי היה קצה העולם הידוע. <b>וַיֵּרֶד יָפוֹ,</b> שהייתה עיר נמל של ישראל, <b>וַיִּמְצָא אֳנִיָּה בָּאָה</b>, שיעד הנסיעה שלה הוא <b>תַרְשִׁישׁ, וַיִּתֵּן שְׂכָרָהּ</b>, שכר הפלגתו בה, <b>וַיֵּרֶד בָּהּ.</b> הוא נכנס לאנייה, שתנאי השהות בה לא היו נוחים כמו בספינות נופש, אבל הנסיעה בה אפשרה <b>לָבוֹא עִמָּהֶם</b> – עם קברניטה ונוסעיה <b>תַּרְשִׁישָׁה</b>, לתרשיש על מנת לברוח <b>מִלִּפְנֵי ה'.</b> יונה קיווה שמחוץ לארץ ישראל לא תחול עליו הנבואה, ואלוקים יניח לו. הכתוב משאיר את סיבות סירובו של יונה ללכת בשליחות ה' עלומות. בדברי חכמים מובאים הסברים שונים.
(ד) <b>וַה' הֵטִיל רוּחַ־גְּדוֹלָה אֶל־הַיָּם,</b> בזמן שהאנייה עשתה את דרכה, <b>וַיְהִי סַעַר־גָּדוֹל</b>, סערה גדולה <b>בַּיָּם, וְהָאֳנִיָּה</b>, שמן הסתם הייתה עשויה מעץ, <b>חִשְּׁבָה</b>, עמדה <b>לְהִשָּׁבֵר.</b>
(ה) <b>וַיִּירְאוּ הַמַּלָּחִים,</b> שהעריכו שבדרך הטבע אין אפשרות שיינצלו, <b>וַיִּזְעֲקוּ אִישׁ אֶל־אֱלֹהָיו. וַיָּטִלוּ אֶת־הַכֵּלִים אֲשֶׁר בָּאֳנִיָּה אֶל־הַיָּם לְהָקֵל מֵעֲלֵיהֶם,</b> כדי שהאנייה לא תטבע. <b>וְ</b>תוך כדי ההמולה <b>יוֹנָה יָרַד אֶל־יַרְכְּתֵי הַסְּפִינָה, וַיִּשְׁכַּב וַיֵּרָדַם.</b> הים סער, אנשים התרגשו, צעקו, בכו וקיללו, ויונה עלה על יצועו בשקט, כמי שאינו טרוד בשאלה אם יחיה או ימות. שלא כשאר יושבי האנייה, שביקשו להגיע לתרשיש לצורכי מסחר או מתוך התכוונות חיובית אחרת, יונה היה על האנייה רק מפני שברח מן המצב שבו היה. במצב זה נראה שהיה אדיש למה שיעלה בגורלו.
(ו) <b>וַיִּקְרַב אֵלָיו רַב הַחֹבֵל,</b> מנהיג האנייה, ראשם של החובלים, המלחים העוסקים בחבלים ומפרשׂים. <b>וַיֹּאמֶר לוֹ: מַה־לְּךָ נִרְדָּם?!</b> מדוע אתה שוכב סתם כך כשכל אחד מאתנו קורא לאלוהיו?! הרי איננו יודעים מי מהאלוהים יעזור – <b>קוּם</b> גם אתה ו<b>קְרָא אֶל־אֱלֹהֶיךָ! אוּלַי יִתְעַשֵּׁת</b>, ישנה את דעתו <b>הָאֱלֹהִים</b> שלך <b>לָנוּ,</b> ויפנה אלינו, <b>וְלֹא נֹאבֵד.</b>
(ז) נראה שפנייתו של רב החובל לא השפיעה על יונה כלל. גם אחרי שהעירוֹ משנתו, לא מיהר יונה להתפלל. <b>וַיֹּאמְרוּ</b> המלחים <b>אִישׁ אֶל־רֵעֵהוּ:</b> הסערה הזאת איננה תופעה נורמלית. היא בוודאי תוצאה של חטא של מישהו מאתנו. <b>לְכוּ וְנַפִּילָה גוֹרָלוֹת, וְנֵדְעָה בְּשֶׁלְּמִי</b>, בגלל מי <b>הָרָעָה הַזֹּאת לָנוּ. וַיַּפִּלוּ גּוֹרָלוֹת, וַיִּפֹּל הַגּוֹרָל עַל־יוֹנָה.</b>
(ח) <b>וַיֹּאמְרוּ אֵלָיו:</b> הגורל נפל עליך. כיוון שכך <b>הַגִּידָה־נָּא</b> אתה <b>לָנוּ בַּאֲשֶׁר לְמִי־הָרָעָה הַזֹּאת לָנוּ</b>. זהותו של יונה לא ניכרה עליו, ולא היו עליו סימנים מזהים. מן הסתם יצא לדרך, ובידו הייתה צרורה רק צידתו. לכן הם שאלו: <b>מַה־מְּלַאכְתְּךָ,</b> משלח ידך, <b>וּמֵאַיִן תָּבוֹא,</b> מהו מקום מוצאך? <b>מָה אַרְצֶךָ, וְאֵי־מִזֶּה עַם אָתָּה?</b>
(ט) <b>וַיֹּאמֶר אֲלֵיהֶם: עִבְרִי אָנֹכִי.</b> אולי לא הזדהה כישראלי משום שהאנשים הללו, שמוצאם מעמים שונים, לא הכירו הגדרה זו, אלא את התואר העתיק עברי, שהקיף את מי שחי בעברו המערבי של נהר פרת. <b>וְאֶת־ה' אֱלֹהֵי הַשָּׁמַיִם אֲנִי יָרֵא,</b> שהוא האלוקים <b>אֲשֶׁר־עָשָׂה</b> לא רק את השמים, שעליהם תפארתו וכבודו, אלא גם <b>אֶת־הַיָּם וְאֶת־הַיַּבָּשָׁה,</b> ולכן הוא שולט בכל המתחולל בהם.
(י) <b>וַיִּירְאוּ הָאֲנָשִׁים יִרְאָה גְדוֹלָה, וַיֹּאמְרוּ אֵלָיו:</b> אתה אומר שאתה ירא את ה', אם כך <b>מַה־זֹּאת עָשִׂיתָ</b> בבריחתך<b>?! כִּי־יָדְעוּ הָאֲנָשִׁים כִּי־מִלִּפְנֵי ה' הוּא בֹרֵחַ, כִּי הִגִּיד לָהֶם</b> עוד קודם לכן שזו כוונתו. עתה, בשעת הסכנה, ולאחר שהבינו מהו כוחו של ה', הם התייחסו לדבריו אחרת.
(יא) <b>וַיֹּאמְרוּ אֵלָיו: מַה־נַּעֲשֶׂה לָּךְ, וְיִשְׁתֹּק הַיָּם מֵעָלֵינוּ? כִּי הַיָּם הוֹלֵךְ וְסֹעֵר,</b> הסערה הולכת ומתחזקת. ְ וְסֹעֵר,
(יב) <b>וַיֹּאמֶר אֲלֵיהֶם</b> באותו קור רוח<b>: שָׂאוּנִי</b>, קחו אותי <b>וַהֲטִילֻנִי אֶל־הַיָּם, וְ</b>כך <b>יִשְׁתֹּק הַיָּם מֵעֲלֵיכֶם, כִּי יוֹדֵעַ אָנִי כִּי בְשֶׁלִּי הַסַּעַר הַגָּדוֹל הַזֶּה עֲלֵיכֶם.</b> הואיל ואני הוא האשם בסערה, ראוי שתשליכו אותי מן האנייה, וכך לפחות תצאו אתם מכלל סכנה.
(יג) <b>וַיַּחְתְּרוּ הָאֲנָשִׁים לְהָשִׁיב אֶל־הַיַּבָּשָׁה, וְלֹא יָכֹלוּ,</b> אף על פי שמן הסתם לא שטו בעומק הים אלא במרחק לא רב מהחוף, ואולי אפילו ראו את היבשה מרחוק, אבל לא היה בכוחם להשיב את האנייה לחוף מבטחים <b>כִּי הַיָּם הוֹלֵךְ וְסֹעֵר עֲלֵיהֶם.</b>
(יד) המלחים לא ששו לקבל את הצעתו של יונה, ואולם כשראו שהדבר אינו עולה בידם – <b>וַיִּקְרְאוּ אֶל־ה' וַיֹּאמְרוּ: אָנָּה,</b> אנא, <b>ה', אַל־נָא נֹאבְדָה</b> בגופנו או ברוחנו <b>בּ</b>גלל <b>נֶפֶשׁ הָאִישׁ הַזֶּה, וְאַל־תִּתֵּן עָלֵינוּ דָּם נָקִיא,</b> נקי, אל תטיל עלינו אשמה בהריגת אדם, <b>כִּי־אַתָּה ה' כַּאֲשֶׁר חָפַצְתָּ עָשִׂיתָ.</b>
(טו) <b>וַיִּשְׂאוּ אֶת־יוֹנָה וַיְטִלֻהוּ אֶל־הַיָּם, וַיַּעֲמֹד הַיָּם מִזַּעְפּוֹ.</b> הסערה שככה, והם יכלו להמשיך לדרכם.
(טז) <b>וַיִּירְאוּ הָאֲנָשִׁים יִרְאָה גְדוֹלָה אֶת־ה'.</b> כל זמן שראו את ה', כדרכם של עובדי אלילים, כאלוקי השמים הממונה מרחוק על השמש והירח ושאר גרמי השמים, לא באו עדיין לידי יחס ממשי. אחרי שיונה הסביר להם שה' מושל בכל העולם, ואחרי שנוכחו לדעת במו עיניהם כיצד הוא פועל מול אדם פרטי, התעוררה בלבם יראה גדולה. <b>וַיִּזְבְּחוּ־זֶבַח לַה'</b> על האנייה, <b>וַיִּדְּרוּ נְדָרִים,</b> שאותם ישלמו ויקריבו כשיגיעו למקום יישוב, ויהיו בידם צאן ובקר.
<h2>פרק ב</h2>
(א) <b>וַיְמַן</b>, זימן <b>ה' דָּג גָּדוֹל לִבְלֹעַ אֶת־יוֹנָה. וַיְהִי יוֹנָה בִּמְעֵי הַדָּג שְׁלֹשָׁה יָמִים וּשְׁלשָׁה לֵילוֹת.</b>
(ב) <b>וַיִּתְפַּלֵּל יוֹנָה אֶל־ה' אֱלֹהָיו מִמְּעֵי הַדָּגָה,</b> הדג, או: דג ממין נקבה, שבטנה מלאה ביצים, ועל כן צפוף שם הרבה יותר.
(ג) <b>וַיֹּאמֶר: קָרָאתִי מִצָּרָה לִי אֶל־ה' וַיַּעֲנֵנִי,</b> אני בטוח שה' יענה לי. יונה היה נביא והוא חש שאכן תפילתו תיענה. <b>מִבֶּטֶן שְׁאוֹל שִׁוַּעְתִּי,</b> זעקתי<b>,</b> ואתה <b>שָׁמַעְתָּ קוֹלִי.</b>
(ד) <b>וַתַּשְׁלִיכֵנִי</b> ב<b>מְצוּלָה בִּלְבַב יַמִּים,</b> בעומק הים, <b>וְנָהָר יְסֹבְבֵנִי,</b> כך שכולי בתוך המים. <b>כָּל־מִשְׁבָּרֶיךָ</b>, נחשוליך <b>וְגַלֶּיךָ עָלַי עָבָרוּ.</b>
(ה) <b>וַאֲנִי אָמַרְתִּי: נִגְרַשְׁתִּי</b>, הושלכתי וסולקתי <b>מִנֶּגֶד עֵינֶיךָ, אַךְ</b> עדיין יש לי תודעה, על כן <b>אוֹסִיף לְהַבִּיט אֶל־הֵיכַל קָדְשֶׁךָ</b> שבמרומים ולהתפלל.
(ו) <b>אֲפָפוּנִי</b>, עוטפים אותי <b>מַיִם עַד־נֶפֶשׁ, תְּהוֹם יְסֹבְבֵנִי, סוּף חָבוּשׁ לְרֹאשִׁי.</b> אני מוקף בצמחי הים.
(ז) <b>לְקִצְבֵי</b>, אל יסודות ה<b>הָרִים</b> שבקרקעית הים <b>יָרַדְתִּי, הָאָרֶץ</b> – <b>בְּרִחֶיהָ</b> נעולים <b>בַעֲדִי לְעוֹלָם.</b> אינני מצליח להגיע אל מחוז חפצי ביבשה, ובכל זאת – <b>וַתַּעַל מִשַּׁחַת</b>, הצלת מאבדון את <b>חַיַּי, ה' אֱלֹהָי,</b> וכעת אני מבקש הצלה נוספת.
(ח) <b>בְּהִתְעַטֵּף עָלַי נַפְשִׁי,</b> כשנפשי מתייסרת, <b>אֶת־ה' זָכָרְתִּי, וַתָּבוֹא אֵלֶיךָ תְּפִלָּתִי אֶל־הֵיכַל קָדְשֶׁךָ.</b>
(ט) עובדי האלילים, ה<b>מְשַׁמְּרִים</b>, השומרים <b>הַבְלֵי־שָׁוְא,</b> את <b>חַסְדָּם</b>, אמונתם <b>יַעֲזֹבוּ,</b>
(י) <b>ו</b>אילו <b>אֲנִי</b> למרות המצוקה אשמור אמונים לאלוקי – <b>בְּקוֹל תּוֹדָה אֶזְבְּחָה־לָּךְ.</b> אביא אליך את קרבן התודה. את <b>אֲשֶׁר נָדַרְתִּי אֲשַׁלֵּמָה,</b> אם אצא חי מכאן. <b>יְשׁוּעָתָה</b>, הישועה שייכת <b>לַה'.</b>
(יא) <b>וַיֹּאמֶר ה' לַדָּג, וַיָּקֵא אֶת־יוֹנָה אֶל־הַיַּבָּשָׁה.</b> הדג לא בלע את יונה כטרף. יונה נבלע בו מפני שה' זימן אותו לשמרו בים. אף שיונה כבש את הנבואה שניתנה לו, הדג נשלח על ידי ה' להצילו, ועתה הוא נדרש להקיא את יונה אל היבשה.
<h2>פרק ג</h2>
(א) <b>וַיְהִי דְבַר־ה' אֶל־יוֹנָה שֵׁנִית לֵאמֹר:</b>
(ב) <b>קוּם לֵךְ אֶל־נִינְוֵה הָעִיר הַגְּדוֹלָה, וּקְרָא אֵלֶיהָ אֶת־הַקְּרִיאָה אֲשֶׁר אָנֹכִי דֹּבֵר אֵלֶיךָ.</b> ה' שב וקורא לו למלא את אותה שליחות.
(ג) <b>וַיָּקָם יוֹנָה וַיֵּלֶךְ אֶל־נִינְוֵה כִּדְבַר ה'.</b> יונה הושלך מן האנייה במקום כלשהו בים התיכון. כל חוף שהוא היה עשוי להימצא בו לאחר שנפלט ליבשה, היה מרוחק מאוד מנינוה. בדרך הטבע מסעו היה אמור להימשך כמה חודשים. <b>וְנִינְוֵה הָיְתָה עִיר־גְּדוֹלָה לֵאלֹהִים מַהֲלַךְ שְׁלֹשֶׁת יָמִים.</b> כיוון שלא הייתה אז בנייה לגובה, השתרעה העיר לרוחב. היקף חומותיה הגיע ל-12 ק"מ, ושטחה – ל-7.5 קמ"ר.
(ד) <b>וַיָּחֶל יוֹנָה לָבוֹא בָעִיר מַהֲלַךְ יוֹם אֶחָד, וַיִּקְרָא</b> את נבואתו <b>וַיֹּאמַר: עוֹד אַרְבָּעִים יוֹם וְנִינְוֵה נֶהְפָּכֶת.</b> הגזרה על העיר אינה מנומקת. אפשר להניח שיונה הכריז שנינוה מלאה חטא ופשע, ושאם הנהגותיה לא ישתנו, יהיה גורלה כגורלה של סדום.
(ה) <b>וַיַּאֲמִינוּ אַנְשֵׁי נִינְוֵה בֵּאלֹהִים</b> ובנבואה שהשמיע יונה בשמו. <b>וַיִּקְרְאוּ־צוֹם,</b> יום של אספת העם, <b>וַיִּלְבְּשׁוּ שַׂקִּים</b>, אריג גס שנעשה משיער עִזים וכיוצא בזה המבטא אבלות וכניעה, <b>מִגְּדוֹלָם וְעַד־קְטַנָּם.</b> זו הייתה תגובתם הספונטנית של אנשי העיר. הם ניסו לעשות ככל יכולתם לשוב לה'. יונה הסתובב בחוצות העיר, והשמועה הגיעה גם אל המלך –
(ו) <b>וַיִּגַּע הַדָּבָר אֶל־מֶלֶךְ נִינְוֵה, וַיָּקָם מִכִּסְאוֹ, וַיַּעֲבֵר</b> את <b>אַדַּרְתּוֹ</b>, גלימת הפאר שלו <b>מֵעָלָיו, וַיְכַס</b>, הוא התכסה <b>שַׂק וַיֵּשֶׁב עַל־הָאֵפֶר.</b> גם זה סימן אבל.
(ז) <b>וַיַּזְעֵק</b> את שריו ואנשיו <b>וַיֹּאמֶר בְּנִינְוֵה</b>, נתן פקודות <b>מִטַּעַם הַמֶּלֶךְ וּגְדֹלָיו</b>, מועצת שריו. מכאן שהמשטר של נינוה לא היה מלוכני אבסולוטי. <b>לֵאמֹר: הָאָדָם וְהַבְּהֵמָה, הַבָּקָר וְהַצֹּאן אַל־יִטְעֲמוּ מְאוּמָה, אַל־יִרְעוּ</b> הבהמות בשדות<b>, וּמַיִם אַל־יִשְׁתּוּ.</b> כיוון שהעיר כולה עומדת להיהפך, ולא רק בני האדם ייפגעו, יש לגייס גם את בעלי החיים למען מניעתו של האסון,
(ח) <b>וְיִתְכַּסּוּ שַׂקִּים הָאָדָם וְהַבְּהֵמָה. וְיִקְרְאוּ</b> בני האדם <b>אֶל־אֱלֹהִים בְּחָזְקָה,</b> בתחנונים מעומק לבם ומתוך התרגשות, <b>וְיָשֻׁבוּ אִישׁ מִדַּרְכּוֹ הָרָעָה,</b> כל אחד יתקן את הפגמים בהתנהגותו, <b>וּמִן־הֶחָמָס</b>, ניצול כוחם של בעלי ההון כדי לכפות על האחרים לנהוג בדרך מסוימת, <b>אֲשֶׁר בְּכַפֵּיהֶם.</b>
(ט) אם אנחנו נתקן דרכינו, <b>מִי־יוֹדֵעַ</b>, אולי <b>יָשׁוּב וְנִחַם</b>, יחזור בו <b>הָאֱלֹהִים</b> ממה שגזר עלינו, <b>וְשָׁב מֵחֲרוֹן אַפּוֹ,</b> מכעסו, <b>וְלֹא נֹאבֵד.</b> המלך ציווה על תיקון גורף בעיר הכולל כל יצור חי הנמצא בה. בעקבות קריאתו של יונה, הזדעזעו אנשי העיר, וגם המלך וגדוליו הסכימו והכריזו על תהליך תשובה שיכלול את כל החיים בנינוה.
(י) <b>וַיַּרְא הָאֱלֹהִים אֶת־מַעֲשֵׂיהֶם, כִּי־שָׁבוּ מִדַּרְכָּם הָרָעָה.</b> לא נאמר כאן שאלוקים ראה את תעניתם, את גינוני האבל ואת מסע ההתעוררות שיצא מטעם המלך, אלא שראה את מעשיהם. כיוון שראה ששבו באמת ותיקנו את דרכם הרעה – <b>וַיִּנָּחֶם הָאֱלֹהִים עַל־הָרָעָה אֲשֶׁר־דִּבֶּר לַעֲשׂוֹת־לָהֶם, וְלֹא עָשָׂה.</b> שכן הוא לא רצה בפורענותם אלא בתשובתם. ותיקון מעשיהם השפיע על ביטול רוע הגזרה שלו.
<h2>פרק ד</h2>
(א) <b>וַיֵּרַע אֶל־יוֹנָה רָעָה גְדוֹלָה</b> על כך שנבואת הפורענות שניבא לא התממשה, <b>וַיִּחַר לוֹ,</b> הוא כעס מאוד.
(ב) משום כך – <b>וַיִּתְפַּלֵּל אֶל־ה' וַיֹּאמַר: אָנָּה</b>, אנא, <b>ה', הֲלוֹא־זֶה דְבָרִי עַד־הֱיוֹתִי</b>, עוד כשהייתי <b>עַל־אַדְמָתִי,</b> בארצי. <b>עַל־כֵּן קִדַּמְתִּי לִבְרֹחַ</b>, ברחתי מלכתחילה <b>תַּרְשִׁישָׁה, כִּי יָדַעְתִּי כִּי אַתָּה אֵל־חַנּוּן וְרַחוּם, אֶרֶךְ אַפַּיִם וְרַב־חֶסֶד וְנִחָם</b>, מתחרט <b>עַל־הָרָעָה.</b>
(ג) <b>וְעַתָּה, ה', קַח־נָא אֶת־נַפְשִׁי מִמֶּנִּי, כִּי טוֹב מוֹתִי מֵחַיָּי,</b> אם אחרי שהזהרתי שהעיר תיהפך, לא קורה דבר, ואני נחשב שקרן.
(ד) <b>וַיֹּאמֶר ה': הַהֵיטֵב</b>, מאוד <b>חָרָה לָךְ?!</b> אכן זה מרגיז אותך מאוד.
(ה) <b>וַיֵּצֵא יוֹנָה מִן־הָעִיר וַיֵּשֶׁב מִקֶּדֶם לָעִיר,</b> בצדה המזרחי של העיר נינוה, הממוקמת באזור שברוב ימות השנה חם בו למדי, <b>וַיַּעַשׂ לוֹ שָׁם סֻכָּה, וַיֵּשֶׁב תַּחְתֶּיהָ בַּצֵּל, עַד אֲשֶׁר יִרְאֶה מַה־יִּהְיֶה בָּעִיר.</b> הוא ציפה לראות אם העיר תיהרס בכל זאת.
(ו) <b>וַיְמַן</b>, זימן <b>ה'־אֱלֹהִים קִיקָיוֹן,</b> הצומח מהר למדי, <b>וַיַּעַל מֵעַל לְ</b>סוכתו הפשוטה של <b>יוֹנָה</b>, שלא סוככה עליו היטב, <b>לִהְיוֹת צֵל עַל־רֹאשׁוֹ לְהַצִּיל לוֹ מֵרָעָתוֹ. וַיִּשְׂמַח יוֹנָה עַל־הַקִּיקָיוֹן שִׂמְחָה גְדוֹלָה.</b>
(ז) <b>וַיְמַן הָאֱלֹהִים תּוֹלַעַת בַּעֲלוֹת הַשַּׁחַר לַמָּחֳרָת, וַתַּךְ,</b> אכלה <b>אֶת־הַקִּיקָיוֹן, וַיִּיבָשׁ.</b> עליו נשרו והוא הפסיק לצמוח.
(ח) <b>וַיְהִי כִּזְרֹחַ הַשֶּׁמֶשׁ, וַיְמַן אֱלֹהִים רוּחַ קָדִים,</b> מזרחית <b>חֲרִישִׁית,</b> קלילה, או חמה ועזה, <b>וַתַּךְ הַשֶּׁמֶשׁ עַל־רֹאשׁ יוֹנָה, וַיִּתְעַלָּף</b> מן החום הפתאומי. <b>וַיִּשְׁאַל אֶת־נַפְשׁוֹ לָמוּת</b> בגלל סבלו. <b>וַיֹּאמֶר: טוֹב מוֹתִי</b> יותר <b>מֵחַיָּי,</b> שהם חיי סבל כאלה.
(ט) <b>וַיֹּאמֶר אֱלֹהִים אֶל־יוֹנָה: הַהֵיטֵב חָרָה־לְךָ עַל־הַקִּיקָיוֹן?!</b> קודם הגיב ה' בשאלה דומה על כעסו של יונה ומשאלת המוות שלו, שהתעוררו כיוון שנבואתו לא התקיימה. עתה שואל ה' על משאלת המוות שהתעוררה אצל יונה על אבדן הקיקיון המצל. <b>וַיֹּאמֶר</b> יונה: <b>הֵיטֵב חָרָה־לִי עַד־מָוֶת,</b> שהקיקיון שזומן לי הולך ומתייבש.
(י) <b>וַיֹּאמֶר ה': אַתָּה חַסְתָּ עַל־הַקִּיקָיוֹן</b> שצמח לבד <b>אֲשֶׁר לֹא־עָמַלְתָּ בּוֹ, וְלֹא גִדַּלְתּוֹ, שֶׁבִּן־לַיְלָה הָיָה,</b> הופיע, <b>וּבִן־לַיְלָה אָבָד,</b> נעלם – ובעצם לא אירע שום שינוי משמעותי בעולם –
(יא) <b>וַאֲנִי לֹא אָחוּס עַל־נִינְוֵה הָעִיר הַגְּדוֹלָה, אֲשֶׁר יֶשׁ־בָּהּ הַרְבֵּה</b>, יותר <b>מִשְׁתֵּים־עֶשְׂרֵה רִבּוֹ</b>, ריבוא <b>אָדָם</b> – 120,000 איש, <b>אֲשֶׁר לֹא־יָדַע בֵּין־יְמִינוֹ לִשְׂמֹאלוֹ,</b> ילדים חפים או אנשים פשוטים שאינם יודעים כל רע, <b>וּבְהֵמָה רַבָּה,</b> שאף היא אינה אשמה בדבר, ואתה רוצה שכל אלה יישמדו רק בגלל שמך הטוב?! ה' טוען בפני יונה שחסרונו של הקיקיון, שאין לו כל אחריות כלפיו וכל מעורבות בקיומו, חורה לו, ולעומת זאת רגשותיו אטומים לחייהם של רבבות בני אדם רק בשל שיקוליו השוליים.
