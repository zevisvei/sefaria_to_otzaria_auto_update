<h1>ביאור שטיינזלץ על חבקוק</h1>
<h2>פרק א</h2>
(א) <b>הַמַּשָּׂא,</b> דבר נבואה, העשוי להיות כרוך בתחושת כובד, <b>אֲשֶׁר חָזָה חֲבַקּוּק הַנָּבִיא.</b> דבר אינו ידוע על חבקוק, ואף פירושו המדויק של שמו – היחידאי במקרא – איננו ברור.
(ב) לעומת נבואות אחרות, שבהן מביא הנביא את דבר ה' אל העם, כאן פותח הנביא בדבריו שלו המופנים אל הקדוש ברוך הוא: <b>עַד־אָנָה,</b> עד מתי, <b>ה', שִׁוַּעְתִּי,</b> אתחנן אליך, <b>וְלֹא תִשְׁמָע?!</b> כיוון שאיני נענה, אני חש כאילו אינך שומע אותי. עד מתי <b>אֶזְעַק אֵלֶיךָ</b> על המתרחש<b>: "חָמָס", וְלֹא תוֹשִׁיעַ?!</b>
(ג) <b>לָמָּה תַרְאֵנִי אָוֶן,</b> עוון, עוול, <b>וְעָמָל</b>, מעשים רעים, או: סבל <b>תַּבִּיט</b> ולא תעשה דבר?! <b>וְ</b>למה <b>שֹׁד וְחָמָס לְנֶגְדִּי</b>, מולי<b>?! וַיְהִי רִיב</b> בעולם <b>וּמָדוֹן</b>, סכסוך <b>יִשָּׂא,</b> יינשא, יגבה? העימותים, המריבות והמלחמות קיימים בכל מקום ומשפיעים על העולם. זהו עולם מושחת שיש בו רשע רב.
(ד) <b>עַל־כֵּן</b> – בגלל החמס, הרוע והמריבות <b>תָּפוּג</b>, תיחלש, תיעלם ה<b>תּוֹרָה, ו</b>בתרבות כזאת <b>לֹא־יֵצֵא</b> לאור <b>לָנֶצַח מִשְׁפָּט, כִּי רָשָׁע מַכְתִּיר</b>, מכתר, מקיף <b>אֶת־הַצַּדִּיק.</b> הרשע אורב בכל מקום לצדיק וחוסם את דרכו. <b>עַל־כֵּן יֵצֵא מִשְׁפָּט מְעֻקָּל,</b> עקום. גם אם הצדיק משתדל לעשות טוב, הרשעים רבים יותר וחזקים יותר, והם מונעים את יציאתה של הטובה לפועל.
(ה) הנביא מפרט את המצוקה שנגלית לו: <b>רְאוּ</b> את המתרחש <b>בַגּוֹיִם</b>, בעמים <b>וְהַבִּיטוּ.</b> התבוננו על הגיאופוליטיקה של העולם, <b>וְהִתַּמְּהוּ תְּמָהוּ,</b> תתפלאו מאוד על מראה עיניכם. <b>כִּי־פֹעַל פֹּעֵל</b> ה' <b>בִּימֵיכֶם, לֹא תַאֲמִינוּ</b> למשמע אוזניכם <b>כִּי יְסֻפָּר,</b> כאשר יסופר לכם מה שעתיד לקרות.
(ו) <b>כִּי־הִנְנִי מֵקִים</b>, מעמיד, או: מעורר <b>אֶת־הַכַּשְׂדִּים, הַגּוֹי</b>, העם הבבלי <b>הַמַּר וְהַנִּמְהָר,</b> פזיז, או: זריז, <b>הַהוֹלֵךְ לְמֶרְחֲבֵי־אֶרֶץ לָרֶשֶׁת מִשְׁכָּנוֹת לֹא־לוֹ.</b>
(ז) <b>אָיֹם וְנוֹרָא הוּא,</b> רק <b>מִמֶּנּוּ</b> – מעצמו <b>מִשְׁפָּטוֹ וּשְׂאֵתוֹ</b>, גדולתו <b>יֵצֵא.</b> הוא שופט ומגביה את עצמו מבלי להתחשב באחרים ומבלי לקבל את משפטם ואת דיניהם.
(ח) <b>וְקַלּוּ מִנְּמֵרִים</b>, הידועים במהירותם המופלגת, <b>סוּסָיו, וְחַדּוּ</b>, הם יהיו חריפים ונמרצים יותר <b>מִזְּאֵבֵי עֶרֶב, וּפָשׁוּ</b>, יתרבו, יתפשטו <b>פָּרָשָׁיו, וּפָרָשָׁיו</b> ש<b>מֵרָחוֹק יָבֹאוּ</b> – <b>יָעֻפוּ כְּנֶשֶׁר</b> ה<b>חָשׁ</b>, ממהר <b>לֶאֱכוֹל.</b> להקת נשרים עשויה להגיח במהירות רבה ובפתאומיות אל נבלה המושלכת במרחק של קילומטרים.
(ט) <b>כֻּלֹּה,</b> כולו <b>לְחָמָס</b>, לשוד <b>יָבוֹא, מְגַמַּת פְּנֵיהֶם</b>, שאיפתם המתמדת היא <b>קָדִימָה,</b> לפנים, <b>וַיֶּאֱסֹף כַּחוֹל שֶׁבִי,</b> הם אוספים שבויים רבים כחול וממשיכים הלאה. הממלכה הקטנה הזו כבר מפתחת תיאבון רעבתני.
(י) <b>וְהוּא</b> – העם הבבלי, <b>בַּמְּלָכִים יִתְקַלָּס,</b> ילעג למלכים, <b>וְ</b>ה<b>רֹזְנִים</b>, שרים, שליטים – <b>מִשְׂחָק לוֹ,</b> הם צחוק בעיניו. <b>הוּא לְכָל־מִבְצָר יִשְׂחָק,</b> יצחק, שכן יבקיע בקלות כל מקום מבוצר, <b>וַיִּצְבֹּר עָפָר</b> לשפוך סוללה על העיר <b>וַיִּלְכְּדָהּ.</b> הבבלים היו טובים מאוד באומנות המצור. במשך שנות שלטונם הנרחב הם כבשו עיר אחרי עיר ומבצר אחרי מבצר בשיטות שונות.
(יא) <b>אָז חָלַף</b> כמו <b>רוּחַ</b> סערה <b>וַיַּעֲבֹר וְאָשֵׁם,</b> הם מחריבים ומרשיעים. זהו דימוי נוסף למהירותם, לעקביות פעולתם ולכוח הכיבוש שלהם. או: יאשם בכך ש<b>זוּ כֹחוֹ לֵאלֹהוֹ.</b> הוא מייחס את כוחו לאל שלו.
(יב) שוב פונה חבקוק לה': <b>הֲלוֹא אַתָּה</b> מושל בעולם מאז ו<b>מִקֶּדֶם, ה' אֱלֹהַי קְדֹשִׁי.</b> הלוואי ש<b>לֹא נָמוּת,</b> הרי <b>ה', לְמִשְׁפָּט</b>, כדי להעניש את הרשעים <b>שַׂמְתּוֹ</b> – הקמת את בבל. <b>ו</b>כ<b>צוּר</b>, סלע קשה <b>לְהוֹכִיחַ</b>, לייסר, כדי להכות ולנקום בפושעים <b>יְסַדְתּוֹ.</b>
(יג) הרי <b>טְהוֹר עֵינַיִם</b> אתה <b>מֵרְאוֹת,</b> מלראות – ובכך לאשר – <b>רָע, ו</b>ל<b>הַבִּיט אֶל־עָמָל לֹא תוּכָל.</b> הלא טוב אתה וצדיק ו<b>לָמָּה תַבִּיט</b> ב<b>בּוֹגְדִים</b> ו<b>תַּחֲרִישׁ בְּבַלַּע רָשָׁע צַדִּיק מִמֶּנּוּ?!</b> איך תוכל לראות את הרשעים מנצחים ומושלים בצדיקים.
(יד) <b>וַתַּעֲשֶׂה אָדָם כִּדְגֵי הַיָּם.</b> בני האדם הפכו להיות כדגי הפקר השטים בים ללא חוקים וללא מושל, דגים הניצודים ונאכלים על ידי כל הבא כנגדם, <b>כְּרֶמֶשׂ לֹא</b>, שאין <b>מֹשֵׁל בּוֹ</b>. נראה שאתה מתייחס לבני האדם כאל יצורים חסרי משמעות.
(טו) ובהמשך לאותו דימוי – <b>כֻּלֹּה בְּחַכָּה הֵעֲלָה</b>, הֶעֱלה הדייג, שהוא הכובש הבבלי, או <b>יְגֹרֵהוּ</b>, יאגור, יאסוף אותו <b>בְחֶרְמוֹ</b>, ברשת הדייגים שלו, <b>וְיַאַסְפֵהוּ בְּמִכְמַרְתּוֹ,</b> מלכודת דגים ממין אחר. יש מכמורות שצדות דגים, ויש כאלה שגם שומרות אותם בתוכן. <b>עַל־כֵּן יִשְׂמַח</b> הדייג <b>וְיָגִיל</b> במלאכתו ויישאר אדיש לגורלם של הדגים. הוא מעריץ את האמצעים והכלים שבאמצעותם הוא צד ומתפרנס.
(טז) <b>עַל־כֵּן יְזַבֵּחַ לְחֶרְמוֹ וִיקַטֵּר לְמִכְמַרְתּוֹ.</b> כלי הדיג מסמלים את כוח הכיבוש שביד הממלכה. הבבלים מייחסים את הכוח הזה לאליליהם, שוחטים להם זבחים ומקטירים קטורת, <b>כִּי בָהֵמָּה</b>, בהם <b>שָׁמֵן חֶלְקוֹ, וּמַאֲכָלוֹ בְּרִאָה,</b> בהמה שמנה. הוא חש שבזכות אמצעיו המלחמתיים שללו עצום ושופע.
(יז) <b>הַעַל כֵּן</b>, האם על אלה ראוי ש<b>יָרִיק</b>, ירוקן את <b>חֶרְמוֹ</b> עוד ועוד כדי להמשיך ולמלא אותה בשלל, <b>וְתָמִיד</b> ילך <b>לַהֲרֹג גּוֹיִם, לֹא יַחְמוֹל?!</b>
<h2>פרק ב</h2>
(א) לאחר שפנה אל ה' בשאלה, עומד הנביא ומצפה למענה: <b>עַל־מִשְׁמַרְתִּי</b>, עמדת השמירה, התצפית <b>אֶעֱמֹדָה, וְאֶתְיַצְּבָה עַל־מָצוֹר,</b> מקום שמירה, אולי מבצר או מקום צר כלשהו, <b>וַאֲצַפֶּה לִרְאוֹת מַה־יְּדַבֶּר־בִּי ה', וּמָה אָשִׁיב</b> לעצמי <b>עַל־תּוֹכַחְתִּי,</b> טענתי.
(ב) <b>וַיַּעֲנֵנִי ה' וַיֹּאמֶר: כְּתֹב</b> את ה<b>חָזוֹן</b> דלהלן, <b>וּבָאֵר</b> אותו <b>עַל־הַלֻּחוֹת.</b> מגילה הכתובה על קלף או נייר לפעמים איננה בהירה דיה. לכן יש לחקוק את הדברים על לוחות מוצקים <b>לְמַעַן יָרוּץ</b> בקלות ה<b>קוֹרֵא בוֹ:</b>
(ג) והנבואה: <b>כִּי עוֹד</b> יתממש ה<b>חָזוֹן לַמּוֹעֵד,</b> בזמנו הראוי, <b>וְיָפֵחַ</b>, ידבר, או: יעיד <b>לַקֵּץ</b>, לזמן הקצוב לו <b>וְלֹא יְכַזֵּב.</b> גם <b>אִם־יִתְמַהְמַהּ</b> – <b>חַכֵּה־לוֹ, כִּי־בֹא יָבֹא, לֹא יְאַחֵר.</b>
(ד) <b>הִנֵּה עֻפְּלָה</b>, גבהה, הייתה עזה או: התעלפה רוח איש ש<b>לֹא־יָשְׁרָה נַפְשׁוֹ בּוֹ,</b> מי שאיננו ישר, <b>וְ</b>אילו ה<b>צַדִּיק</b>, שנפשו ישרה בו – <b>בּ</b>כוח <b>אֱמוּנָתוֹ יִחְיֶה</b> ויראה בקיומם של דברי הנבואה.
(ה) <b>וְאַף כִּי</b>, על אחת כמה וכמה ש<b>הַיַּיִן בֹּגֵד,</b> מתעתע. בוגדנות היין ניכרת בכך שהשיכור בטוח בדברים שאין להם אחיזה במציאות, כך הוא <b>גֶּבֶר יָהִיר וְלֹא יִנְוֶה,</b> לא ישכון בנווה. היהירות, כמו היין, בוגדת באדם ומונעת ממנו מרגוע וביטחון יציב. האיש שמדובר עליו הוא זה <b>אֲשֶׁר הִרְחִיב כִּשְׁאוֹל</b>, מקום המתים את <b>נַפְשׁוֹ</b>, תיאבונו, <b>וְהוּא כַמָּוֶת, וְלֹא</b>, שלא <b>יִשְׂבָּע,</b> בולע הכול ואינו מסופק, <b>וַיֶּאֱסֹף אֵלָיו</b> את <b>כָּל־הַגּוֹיִם וַיִּקְבֹּץ אֵלָיו כָּל־הָעַמִּים.</b> הוא משתלט על עולם שלם.
(ו) בסופו של דבר – <b>הֲלוֹא־אֵלֶּה</b> – העמים <b>כֻלָּם עָלָיו מָשָׁל</b>, שנינה, דברי לעג <b>יִשָּׂאוּ, וּמְלִיצָה חִידוֹת לוֹ. וְיֹאמַר</b>, כך הוא השיר שייאמר על אותו האיש: <b>הוֹי, הַמַּרְבֶּה</b> לקחת <b>לֹּא־לוֹ,</b> מה שאינו שייך לו. <b>עַד־מָתַי</b> יוסיף לעשות זאת, <b>וּמַכְבִּיד עָלָיו עַבְטִיט,</b> טיט עבה, או: עבוט, חוב. הבוץ או החובות מצטברים ותופחים. מסתבר שמדובר על מלך של מעצמה גדולה, שלדברי הנביא אין לה גרעין יציב. אין היא אלא צירוף של כוחות זרים שהתקבצו יחד. בסופו של דבר הם יתנערו ויחזירו את השליט למצבו הקודם, כשם שנראה שהבוץ מגדיל את נפח הגוף שאליו הוא נדבק, ולבסוף כשהוא מתפורר מתגלות מידותיו המצומצמות של הגוף.
(ז) <b>הֲלוֹא</b> ל<b>פֶתַע יָקוּמוּ נֹשְׁכֶיךָ,</b> אלו שניכסת אותם אליך. העמים שישבו בשקט עד כה, יתעוררו פתאום לנשוך אותך, לגבות את חובם בתוספת נשך, <b>וְיִקְצוּ</b>, יתעוררו, או: יכריתו <b>מְזַעְזְעֶיךָ, וְהָיִיתָ לִמְשִׁסּוֹת</b>, לביזה והרס <b>לָמוֹ,</b> להם.
(ח) <b>כִּי־אַתָּה שַׁלּוֹתָ</b>, שללת <b>גּוֹיִם רַבִּים,</b> ולבסוף <b>יְשָׁלּוּךָ</b>, ישללו אותך <b>כָּל־יֶתֶר</b> ה<b>עַמִּים</b>, מפני שכל גדולתך נבנתה <b>מִדְּמֵי אָדָם</b> ששפכת <b>ו</b>מ<b>חֲמַס־אֶרֶץ</b> שלקחת, מגזלת <b>קִרְיָה וְכָל־יֹשְׁבֵי בָהּ,</b> ערים ויושביהן.
(ט) <b>הוֹי, בֹּצֵעַ בֶּצַע רָע</b>, חוטף ממון לא כשר ומביאו <b>לְבֵיתוֹ,</b> המעוניין <b>לָשׂוּם בַּמָּרוֹם קִנּוֹ</b>, להתגורר בגבהים כדי <b>לְהִנָּצֵל מִכַּף־רָע.</b> הוא חושב שבממונו הרב חייו יהיו בטוחים וטובים.
(י) לאמתו של דבר <b>יָעַצְתָּ בֹּשֶׁת</b>, גרמת בושה <b>לְבֵיתֶךָ</b> במחשבותיך ל<b>קְצוֹת</b>, לקצץ, להכרית <b>עַמִּים רַבִּים, וְחוֹטֵא</b> היית ב<b>נַפְשֶׁךָ.</b>
(יא) העוולות והגזלות שמהן בנית את ארמונך, יקומו עליך <b>כִּי־אֶבֶן</b> שבבניינך <b>מִקִּיר תִּזְעָק</b> עליך, <b>וְכָפִיס</b>, גזיר <b>מֵעֵץ</b> התחוב בבניין <b>יַעֲנֶנָּה</b> – יענה לזעקת האבן, וכולם יתקוממו נגדך.
(יב) <b>הוֹי, בֹּנֶה עִיר בְּ</b>אמצעות שפיכות <b>דָמִים, ו</b>מ<b>כוֹנֵן קִרְיָה בְּעַוְלָה,</b>
(יג) <b>הֲלוֹא הִנֵּה</b> היא הפורענות <b>מֵאֵת ה' צְבָאוֹת, וְיִיגְעוּ</b>, יתאמצו <b>עַמִּים</b> לעשות למענך, או: יגיעת העמים בפיתוח עריך תכלה <b>בְּדֵי־אֵשׁ</b>, <b>וּלְאֻמִּים</b> שנאספו אליך, <b>בְּדֵי־רִיק</b>, לריק <b>יִעָפוּ.</b> חבקוק מוסיף מעין פרפרזה על מה שניבא ישעיהו לפניו:
(יד) <b>כִּי</b> בסוף <b>תִּמָּלֵא הָאָרֶץ לָדַעַת אֶת־כְּבוֹד ה' כַּמַּיִם יְכַסּוּ</b>, המכסים <b>עַל־יָם.</b>
(טו) <b>הוֹי, מַשְׁקֵה רֵעֵהוּ</b>, המכריח אנשים לשתות ו<b>מְסַפֵּחַ חֲמָתְךָ</b>, מוסיף רעל <b>וְאַף שַׁכֵּר,</b> אתה מביא אותם לשכרות בעל כורחם בכוס התרעלה שלך, <b>לְמַעַן הַבִּיט עַל־מְעוֹרֵיהֶם,</b> ערוותם, מערומיהם. המלך הגדול, שחכמים זיהו אותו עם נבוכדנאצר, אוסף את מלכיהם ושריהם של עמים אחרים כדי לבזותם ולהשפילם.
(טז) בסופו של דבר, <b>שָׂבַעְתָּ קָלוֹן</b> יותר <b>מִכָּבוֹד,</b> ת<b>שְׁתֵה גַם־אַתָּה וְהֵעָרֵל</b>, תתגלה ערל במערומיך, <b>תִּסּוֹב עָלֶיךָ כּוֹס יְמִין ה',</b> כוס החֵמה והפורענות, <b>וְקִיקָלוֹן</b>, קיא וקלון יהיו <b>עַל־כְּבוֹדֶךָ.</b> אתה ניסית להיות שליט עליון המתעלל בכל הכפופים לו, אבל בסוף יחזור אליך הקלון.
(יז) <b>כִּי־חֲמַס</b>, שַׁמות שעשית בעצי <b>לְבָנוֹן יְכַסֶּךָּ, וְשֹׁד</b> ה<b>בְּהֵמוֹת</b> ששדדת אשר <b>יְחִיתַן,</b> שבר אותן, כל אלה יבואו בך <b>מִדְּמֵי אָדָם וַחֲמַס־אֶרֶץ, קִרְיָה וְכָל־יֹשְׁבֵי בָהּ.</b> שוב חוזר הצירוף של דם וגזל שהופיע לעיל.
(יח) בין בתי השיר משולבת נבואה כללית כנגד האלילות ויוצרי הפסלים: היוצר עיצב פסל מרשים, אך <b>מָה־הוֹעִיל פֶּסֶל כִּי פְסָלוֹ יֹצְרוֹ?!</b> אין הוא אלא <b>מַסֵּכָה</b>, תבנית יצוקה. ציפית שהפסל ילמד אותך אמת, <b>ו</b>הנה הוא <b>מוֹרֶה שָּׁקֶר, כִּי־בָטַח יֹצֵר יִצְרוֹ עָלָיו,</b> תשוקת היוצר הקנתה לו ביטחון שהפסלים יסייעו לו, אך בפועל היא הביאה אותו <b>לַעֲשׂוֹת אֱלִילִים אִלְּמִים,</b> דמויות מתות וחסרות כוח.
(יט) <b>הוֹי,</b> לעובד עבודה זרה ה<b>אֹמֵר לָעֵץ: הָקִיצָה!</b> קום לחיים! האומר: <b>עוּרִי! לְאֶבֶן דּוּמָם</b>, דוממת. האם <b>הוּא יוֹרֶה?!</b> האם אפשר לסמוך על אליל שכזה?! <b>הִנֵּה־הוּא תָּפוּשׂ,</b> מוקף <b>זָהָב וָכֶסֶף.</b> הוא עשוי מעץ או אבן ומצופה זהב וכסף או מעוטר בתכשיטים וקישוטים, <b>וְ</b>אולם <b>כָל־רוּחַ אֵין בְּקִרְבּוֹ.</b> לשווא תצפה שהוא יתעורר לחיים וידבר.
(כ) <b>ו</b>לעומת זאת <b>ה'</b> נמצא <b>בְּהֵיכַל קָדְשׁוֹ, הַס מִפָּנָיו, כָּל־הָאָרֶץ.</b> שִתקו הכול והקשיבו. קריאה זו מופנית לכל העמים, לאחר שייראו את קריסת האימפריה הגדולה הבוטחת באליליה.
<h2>פרק ג</h2>
(א) <b>תְּפִלָּה לַחֲבַקּוּק הַנָּבִיא עַל שִׁגְיֹנוֹת</b>, מחשבות, שגיאות, או: סוג של שירה או כלי זמר.
(ב) <b>ה', שָׁמַעְתִּי</b> את <b>שִׁמְעֲךָ</b> – ו<b>יָרֵאתִי. ה',</b> את <b>פָּעָלְךָ</b> הנעשה <b>בְּקֶרֶב שָׁנִים</b> – <b>חַיֵּיהוּ.</b> החיה את מפעלך שאתה פועל במשך השנים, וגַלה את פשרו. ייתכן שהכוונה לגאולת ישראל, האדם או העולם בכלל. את פועלך ש<b>בְּקֶרֶב שָׁנִים</b> – <b>תּוֹדִיעַ.</b> לעתים רק כעבור שנים מתגלה משמעות הדברים. <b>בְּרֹגֶז</b> – ל<b>רַחֵם תִּזְכּוֹר.</b> כך יתברר שמה שנראָה ככעס גמור, הכיל רחמים. את ההתגלות הגדולה שתתואר כאן פירשו בעיקר על מעמד הר סיני:
(ג) <b>אֱלוֹהַּ מִתֵּימָן</b>, מקצה הדרום <b>יָבוֹא, וְקָדוֹשׁ</b> יופיע <b>מֵהַר־פָּארָן</b>. ה' מתגלה ממרחק, כעין הנאמר על שעת מתן התורה. <b>סֶלָה,</b> לנצח, או: מילה המציינת סימן מוזיקלי. אז <b>כִּסָּה שָׁמַיִם</b> ב<b>הוֹדוֹ,</b> אורו והדרו, <b>וּתְהִלָּתוֹ</b>, שבחו וכבודו <b>מָלְאָה הָאָרֶץ.</b>
(ד) <b>וְנֹגַהּ כָּאוֹר תִּהְיֶה,</b> הזוהר ילך ויאיר כשמש, <b>קַרְנַיִם</b>, קרני אור בוקעים <b>מִיָּדוֹ לוֹ, וְשָׁם חֶבְיוֹן</b>, מחבוא <b>עֻזּוֹ.</b>
(ה) כשה' יתגלה, <b>לְפָנָיו יֵלֶךְ דָּבֶר,</b> מגפה, <b>וְיֵצֵא רֶשֶׁף</b>, להב אש; כינוי למזיקים שונים <b>לְרַגְלָיו.</b>
(ו) <b>עָמַד וַיְמֹדֶד</b>, בוחן <b>אֶרֶץ</b>, <b>רָאָה וַיַּתֵּר</b>, מקפיץ, או: מרופף קשר ה<b>גּוֹיִם,</b> הוא מפרק התאחדויות ובריתות של עמים, <b>וַיִּתְפֹּצְצוּ הַרְרֵי־עַד,</b> הרים המתנשאים לגובה רב, <b>שַׁחוּ</b>, מושפלות ומתמוטטות <b>גִּבְעוֹת עוֹלָם,</b> גבעות עתיקות. בהופעתו הוא מגלה כי <b>הֲלִיכוֹת</b>, דרכיו ומהלכיו של <b>עוֹלָם</b> הם <b>לוֹ,</b> שלו. הוא מתהלך בתוך העולם.
(ז) <b>תַּחַת אָוֶן</b>, בעקבות חטאים <b>רָאִיתִי אָהֳלֵי כוּשָׁן</b>, כוש, שבטים נוודים במדין, או: כושן רשעתיִם מלך ארם, שנזכר כאויב ישראל בראשית תקופת השופטים. <b>יִרְגְּזוּן, יְרִיעוֹת</b> אוהליהם של בני <b>אֶרֶץ מִדְיָן,</b> שאף הם תקפו את ישראל באותם זמנים. התגלות ה' מערערת את סדרי העולם הקיימים.
(ח) <b>הֲ</b>אם <b>בִנְהָרִים</b>, בנהרות <b>חָרָה</b>, כעס <b>ה'?! אִם־בַּנְּהָרִים אַפֶּךָ</b>, זעמך<b>?! אִם־בַּיָּם עֶבְרָתֶךָ</b>, כעסך<b>?!</b> אינך רוגז על הנהרות ועל הים, אלא <b>כִּי תִרְכַּב עַל־סוּסֶיךָ</b> – <b>מַרְכְּבֹתֶיךָ יְשׁוּעָה.</b> אתה מתגלה בתוקף מלחמה כדי להביא ישועה.
(ט) בצאתך לרכב למלחמה <b>עֶרְיָה תֵעוֹר,</b> עירומה תיחשף <b>קַשְׁתֶּךָ</b> החבויה בנרתיקה. גבורתך תתגלה כדי לקיים <b>שְׁבֻעוֹת מַטּוֹת אֹמֶר</b>, מה שנשבעת לשבטים. <b>סֶלָה.</b> אז ל<b>נְהָרוֹת תְּבַקַּע</b> את ה<b>אָרֶץ,</b> היבשת.
(י) <b>רָאוּךָ</b> ו<b>יָחִילוּ</b>, ירעדו ה<b>הָרִים, זֶרֶם מַיִם עָבָר,</b> חלף ונעלם, <b>נָתַן</b>, השמיע <b>תְּהוֹם</b> את <b>קוֹלוֹ, רוֹם</b>, כלפי מעלה את <b>יָדֵיהוּ נָשָׂא</b> התהום, כלומר הציף את מימיו, או: הגביהם. ייתכן שמרומזים כאן מאורעות עבר, כגון בקיעת ים סוף ועצירת מי הירדן.
(יא) <b>שֶׁמֶשׁ</b> ו<b>יָרֵחַ עָמַד זְבֻלָה,</b> עומדים אי-שם במקומם. <b>לְאוֹר חִצֶּיךָ</b> הם <b>יְהַלֵּכוּ, לְנֹגַהּ</b>, זיו <b>בְּרַק חֲנִיתֶךָ.</b> כל העולם רועד, דבר אינו עומד במקומו, לא ההרים, לא הנהרות ולא הים, והאויבים נמחצים ומושמדים.
(יב) <b>בְּזַעַם תִּצְעַד</b>, תדרוך על ה<b>אָרֶץ, בְּאַף תָּדוּשׁ</b> ותרמוס <b>גּוֹיִם.</b>
(יג) אז י<b>ָצָאתָ לְיֵשַׁע עַמֶּךָ, לְיֵשַׁע</b>, להושיע <b>אֶת־מְשִׁיחֶךָ,</b> מלכך. <b>מָחַצְתָּ רֹּאשׁ מִבֵּית רָשָׁע, עָרוֹת</b>, חשפת והרסת מן ה<b>יְסוֹד עַד־צַוָּאר. סֶלָה.</b>
(יד) <b>נָקַבְתָּ בְמַטָּיו</b>, במקל האויב את <b>רֹאשׁ פְּרָזָיו</b>, מנהיגי הערים, או: ראשי הצבא. הכנעת אותם, את אלה ש<b>יִסְעֲרוּ</b>, אשר באים כסערה <b>לַהֲפִיצֵנִי,</b> ש<b>עֲלִיצֻתָם</b>, עולצים וששים <b>כְּמוֹ־לֶאֱכֹל עָנִי בַּמִּסְתָּר,</b> כאילו באו להשמיד עני בסתר, שאינם חוששים מכל נקמה ועונש. פירוש חלופי: עליצותם התנפצה, האנשים התפזרו למחבואיהם, ולא נשאר לכל אחד מהם אלא לאכול משהו קטן בסתר.
(טו) <b>דָּרַכְתָּ בַיָּם</b> ב<b>סוּסֶיךָ</b>, על <b>חֹמֶר</b>, געש, או: ערמת <b>מַיִם רַבִּים.</b>
(טז) כעת מדבר הנביא עצמו: <b>שָׁמַעְתִּי</b> את הדברים הללו, <b>וַתִּרְגַּז</b>, רעדה מפחד <b>בִּטְנִי; לְקוֹל</b> השמועה <b>צָלְלוּ</b>, נקשו זו בזו <b>שְׂפָתַי; יָבוֹא רָקָב</b>, ריקבון <b>בַּעֲצָמַי,</b> החרדה אוכלת את עצמותי, <b>וְתַחְתַּי אֶרְגָּז,</b> אעמוד קפוא וחרד במקומי, <b>אֲשֶׁר אָנוּחַ</b>, אתקיים <b>לְיוֹם צָרָה,</b> יום שבו ה' עתיד <b>לַעֲלוֹת</b> למלחמה <b>לְעַם</b>, על עם <b>יְגוּדֶנּוּ,</b> שיילחם בה' כשיקיף את ישראל בגדודים.
(יז) <b>כִּי</b> באותו זמן <b>תְאֵנָה לֹא־תִפְרָח, וְאֵין יְבוּל בַּגְּפָנִים. כִּחֵשׁ מַעֲשֵׂה</b>, פֵּרות ה<b>זַיִת</b>, <b>וּשְׁדֵמוֹת</b> שדות התבואה <b>לֹא־עָשָׂה</b>, הצמיחו <b>אֹכֶל. גָּזַר מִמִּכְלָה</b>, מהמכלאות <b>צֹאן, וְאֵין בָּקָר בָּרְפָתִים</b>.
(יח) הנבואה על השיגיונות היא תפילתו של הנביא הרואה בחזונו הרס של העולם כולו. דבר אינו נותר על מקומו – לא הממלכות והכוחות הגדולים ולא הפרטים הקטנים. ואף על פי כן – <b>וַאֲנִי בַּה' אֶעֱלוֹזָה, אָגִילָה</b>, אשמח <b>בֵּאלֹהֵי יִשְׁעִי.</b> למרות שאני רואה את כל המהומה המתחוללת בעולם, אני יושב לבדי ושמח בכך שרצונו של ה' נעשה בשמים ובארץ.
(יט) כשלעצמי, אינני יכול לעשות דבר, אבל <b>אֱלוֹהִים אֲדֹנָי חֵילִי,</b> כוחי, <b>וַיָּשֶׂם רַגְלַי</b> מהירות <b>כָּאַיָּלוֹת</b> לברוח בשעת הצורך, <b>וְעַל בָּמוֹתַי יַדְרִכֵנִי,</b> יעמידני בשלווה על פסגות הארץ. שיר זה מיועד <b>לַמְנַצֵּחַ בִּנְגִינוֹתָי,</b> במנגינותי. כשה' מתגלה בזעמו, העולם כולו חסר משמעות לפניו. אין דרך לפעול כנגד ההתגלות הזו. גם אלו הדבקים בה' יצטרכו לפעמים לברוח כאיילות מפניו, ובזמנים אחרים הם יישארו שלווים על במותי ארץ. מי שעומד מול ההתגלות הזאת צריך לקבלה בהכנעה.
