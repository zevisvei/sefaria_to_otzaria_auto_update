<h1>ביאור שטיינזלץ על חגי</h1>
<h2>פרק א</h2>
(א) <b>בִּשְׁנַת שְׁתַּיִם לְדָרְיָוֶשׁ הַמֶּלֶךְ</b>, <b>בַּחֹדֶשׁ הַשִּׁשִּׁי</b>, אלול, <b>בְּיוֹם אֶחָד לַחֹדֶשׁ הָיָה דְבַר־ה' בְּיַד־חַגַּי הַנָּבִיא,</b> שהיה מהנביאים החשובים בראשית ימי הבית השני, כנזכר גם בספר עזרא. דבר ה' מוסב <b>אֶל־זְרֻבָּבֶל בֶּן־שְׁאַלְתִּיאֵל</b> שהיה <b>פַּחַת</b>, הנציב, המושל הממונה על ארץ <b>יְהוּדָה</b>. אם זרֻבבל אכן היה בנו הישיר של שאלתיאל, הרי הוא נכדו של המלך יכניה, הנצר האחרון ששרד למלכות בית דוד. בזרֻבבל נתלתה תקוות ההמשך של שושלת המלוכה. <b>ו</b>לצדו פונה הנביא אל הסמכות השנייה במעלה, <b>אֶל־יְהוֹשֻׁעַ בֶּן־יְהוֹצָדָק הַכֹּהֵן הַגָּדוֹל,</b> אל שני מנהיגי הגולה השבה מבבל מיועדת הנבואה <b>לֵאמֹר׃</b>
(ב) <b>כֹּה אָמַר ה' צְבָאוֹת לֵאמֹר: הָעָם הַזֶּה אָמְרוּ: לֹא עֶת־בֹּא</b>, עוד לא הגיעה <b>עֶת־בֵּית ה' לְהִבָּנוֹת.</b> אמנם קם מלך חדש, ואפשר שפקודות מלכותיות שניתנו בשעתן לא יישארו על כנן, אבל העם חושש לפעול כנגד ההוראה לחדול מבניין המקדש.
(ג) <b>וַיְהִי דְּבַר־ה' בְּיַד־חַגַּי הַנָּבִיא לֵאמֹר,</b> במטבע העם׃
(ד) <b>הַ</b>אם <b>עֵת לָכֶם אַתֶּם לָשֶׁבֶת בְּבָתֵּיכֶם סְפוּנִים</b>, מסוככים וטמונים, <b>וְהַבַּיִת הַזֶּה חָרֵב?!</b> כיצד תשבו בבתיכם המסודרים, בזמן שבית ה' חרב?!
(ה) <b>וְעַתָּה כֹּה אָמַר ה' צְבָאוֹת: שִׂימוּ לְבַבְכֶם עַל־דַּרְכֵיכֶם.</b> שימו לב למהלך חייכם:
(ו) עד כה, <b>זְרַעְתֶּם הַרְבֵּה</b> – <b>וְהָבֵא מְעָט</b> יבול הביתה, <b>אָכוֹל</b> – <b>וְאֵין־לְשָׂבְעָה.</b> אתם אוכלים ואינכם שבעים, <b>שָׁתוֹ</b> – <b>וְאֵין־לְשָׁכְרָה,</b> ללא רוויה, <b>לָבוֹשׁ</b> – <b>וְאֵין</b> בלבישה כדי <b>לְחֹם לוֹ,</b> להתחמם, <b>וְהַמִּשְׂתַּכֵּר</b>, מקבל המשכורת – <b>מִשְׂתַּכֵּר אֶל־צְרוֹר</b>, ארנק <b>נָקוּב</b>, כביכול, שכל הכסף המוכנס אליו נשמט ממנו ואובד. אתם חיים בדוחק גמור.
(ז) <b>כֹּה אָמַר ה' צְבָאוֹת: שִׂימוּ לְבַבְכֶם עַל־דַּרְכֵיכֶם.</b> עליכם לעשות ככל יכולתכם כדי לבנות את בית ה' מחדש.
(ח) ואם אינכם יכולים לבנות אותו באבנים, בכל הפאר הראוי – <b>עֲלוּ</b> אל <b>הָהָר</b> שמסביב לירושלים, <b>וַהֲבֵאתֶם עֵץ</b>, עצים <b>וּבְנוּ</b> את <b>הַבָּיִת</b> מעצים. <b>וְאֶרְצֶה־בּוֹ וְאֶכָּבְדָ,</b> יהיה לי הכבוד לשכון בבית זה, <b>אָמַר ה'.</b>
(ט) כי כעת <b>פָּנֹה</b>, אתם פונים <b>אֶל־הַרְבֵּה,</b> לכאורה, <b>וְהִנֵּה</b> מתברר שכל השקעתכם ופעולתכם לא הייתה אלא <b>לִמְעָט.</b> מארה וקללה השתלחה במעשה ידיכם – <b>וַהֲבֵאתֶם</b> את היבול אל <b>הַבַּיִת וְנָפַחְתִּי</b>, אני נושב <b>בוֹ,</b> והכול מתפזר כמוץ ונעלם. <b>יַעַן מֶה?</b> מדוע? ן מֶה?<b>נְאֻם ה' צְבָאוֹת</b> – <b>יַעַן בֵּיתִי אֲשֶׁר־הוּא חָרֵב, וְאַתֶּם רָצִים אִישׁ לְבֵיתוֹ.</b>
(י) <b>עַל־כֵּן</b> – בגלל מחדלכם, <b>עֲלֵיכֶם כָּלְאוּ</b>, מנעו ה<b>שָׁמַיִם מִטָּל וְהָאָרֶץ כָּלְאָה</b>, מנעה מכם את <b>יְבוּלָהּ.</b>
(יא) <b>וָאֶקְרָא חֹרֶב</b>, יובש <b>עַל־הָאָרֶץ וְעַל־הֶהָרִים וְעַל־הַדָּגָן וְעַל־הַתִּירוֹשׁ</b>, היין <b>וְעַל־הַיִּצְהָר</b>, השמן <b>וְעַל אֲשֶׁר תּוֹצִיא הָאֲדָמָה, וְעַל־הָאָדָם</b>, בריאותו ורווחתו, <b>וְעַל־הַבְּהֵמָה</b> ותוצריה, <b>וְעַל כָּל־יְגִיעַ כַּפָּיִם.</b> שום דבר אינו מבורך ומשגשג, משום שאינכם נוהגים כראוי.
(יב) <b>וַיִּשְׁמַע זְרֻבָּבֶל בֶּן־שַׁלְתִּיאֵל וִיהוֹשֻׁעַ בֶּן־יְהוֹצָדָק הַכֹּהֵן הַגָּדוֹל וְכֹל שְׁאֵרִית הָעָם בְּקוֹל ה' אֱלֹהֵיהֶם, וְעַל</b>, אל, או: בשל <b>דִּבְרֵי חַגַּי הַנָּבִיא כַּאֲשֶׁר שְׁלָחוֹ ה' אֱלֹהֵיהֶם, וַיִּירְאוּ הָעָם מִפְּנֵי ה'.</b> שלא כמו בתקופת הנביאים הראשונים, בתקופה זו המנהיגים והעם מכבדים את דברי ה' שבפי הנביא ומקבלים את ההוראה היוצאת מפיו.
(יג) <b>וַיֹּאמֶר חַגַּי מַלְאַךְ</b>, שליח <b>ה'</b>, שבא <b>בְּמַלְאֲכוּת</b>, בשליחות <b>ה' לָעָם לֵאמֹר: אֲנִי אִתְּכֶם. נְאֻם־ה'.</b>
(יד) <b>וַיָּעַר</b>, עורר <b>ה' אֶת־רוּחַ זְרֻבָּבֶל בֶּן־שַׁלְתִּיאֵל פַּחַת יְהוּדָה וְאֶת־רוּחַ יְהוֹשֻׁעַ בֶּן־יְהוֹצָדָק הַכֹּהֵן הַגָּדוֹל וְאֶת־רוּחַ כֹּל שְׁאֵרִית הָעָם, וַיָּבֹאוּ וַיַּעֲשׂוּ מְלָאכָה בְּבֵית־ה' צְבָאוֹת אֱלֹהֵיהֶם.</b> האנשים ניגשו לעבודה, ומכיוון שהיו אלה ימי סוף הקיץ, הם יצאו החוצה ועסקו במלאכה בקלות יחסית.
(טו) בפועל התחילה העבודה <b>בְּיוֹם עֶשְׂרִים וְאַרְבָּעָה לַחֹדֶשׁ בַּ</b>חודש ה<b>שִּׁשִּׁי</b>, בכ"ד באלול, <b>בִּשְׁנַת שְׁתַּיִם לְדָרְיָוֶשׁ הַמֶּלֶךְ.</b> עוד לפני שהסתיים חודש מאז שמעו את הנבואה הראשונה, כבר התארגנו האנשים והתחילו לעבוד בפועל.
<h2>פרק ב</h2>
(א) <b>בַּ</b>חודש ה<b>שְּׁבִיעִי</b>, תשרי, <b>בְּעֶשְׂרִים וְאֶחָד לַחֹדֶשׁ</b>, כחודש לאחר התחלת הבניין, <b>הָיָה דְּבַר־ה' בְּיַד־חַגַּי הַנָּבִיא לֵאמֹר׃</b>
(ב) <b>אֱמָר־נָא אֶל־זְרֻבָּבֶל בֶּן־שַׁלְתִּיאֵל פַּחַת יְהוּדָה וְאֶל־יְהוֹשֻׁעַ בֶּן־יְהוֹצָדָק הַכֹּהֵן הַגָּדוֹל וְאֶל־שְׁאֵרִית הָעָם לֵאמֹר׃</b>
(ג) <b>מִי בָכֶם הַנִּשְׁאָר</b> מירושלים שלפני החורבן, <b>אֲשֶׁר רָאָה אֶת־הַבַּיִת הַזֶּה בִּכְבוֹדוֹ הָרִאשׁוֹן</b>. היו עוד אנשים שבעודם צעירים מאוד ראו את הבית הראשון וחזרו ארצה כבני שבעים ומעלה. <b>וּמָה</b>, כיצד <b>אַתֶּם רֹאִים אֹתוֹ עַתָּה</b> – <b>הֲלוֹא כָמֹהוּ כְּאַיִן בְּעֵינֵיכֶם.</b> הבית שאתם בונים כעת נראה לכם קטן ועלוב בהשוואה לבית המקדש הראשון.
(ד) <b>וְעַתָּה חֲזַק</b>, התחזק <b>זְרֻבָּבֶל, נְאֻם־ה', וַחֲזַק יְהוֹשֻׁעַ בֶּן־יְהוֹצָדָק הַכֹּהֵן הַגָּדוֹל וַחֲזַק כָּל־עַם הָאָרֶץ, נְאֻם־ה', וַעֲשׂוּ,</b> התחזקו והשלימו את הבניין, <b>כִּי־אֲנִי אִתְּכֶם, נְאֻם ה' צְבָאוֹת.</b>
(ה) <b>אֶת־הַדָּבָר אֲשֶׁר כָּרַתִּי אִתְּכֶם בְּצֵאתְכֶם מִמִּצְרַיִם,</b> הברית עדיין קיימת, ְ<b>וְרוּחִי עֹמֶדֶת בְּתוֹכְכֶם.</b> לכן <b>אַל־תִּירָאוּ.</b>
(ו) <b>כִּי כֹה אָמַר ה' צְבָאוֹת: עוֹד</b> התרחשות <b>אַחַת</b>, עוד <b>מְעַט הִיא</b> באה, או: מעט זמן היא תארך – <b>וַאֲנִי מַרְעִישׁ</b>, מחריד, מזעזע <b>אֶת־הַשָּׁמַיִם וְאֶת־הָאָרֶץ וְאֶת־הַיָּם וְאֶת־הֶחָרָבָה,</b> היבשה. יתרחשו מהפכות עולמיות.
(ז) <b>וְהִרְעַשְׁתִּי אֶת־כָּל־הַגּוֹיִם, וּ</b>לבסוף <b>בָאוּ</b>, יביאו <b>חֶמְדַּת</b>, אוצרות <b>כָּל־הַגּוֹיִם</b> למקדש, <b>וּמִלֵּאתִי אֶת־הַבַּיִת הַזֶּה כָּבוֹד, אָמַר ה' צְבָאוֹת.</b>
(ח) <b>לִי הַכֶּסֶף וְלִי הַזָּהָב, נְאֻם ה' צְבָאוֹת,</b> ולכן ראוי להביאם לבית ה'.
(ט) <b>גָּדוֹל יִהְיֶה כְּבוֹד הַבַּיִת הַזֶּה, הָאַחֲרוֹן,</b> הבית השני, <b>מִן־הָרִאשׁוֹן, אָמַר ה' צְבָאוֹת, וּבַמָּקוֹם הַזֶּה אֶתֵּן שָׁלוֹם. נְאֻם ה' צְבָאוֹת.</b>
(י) <b>בְּעֶשְׂרִים וְאַרְבָּעָה לַתְּשִׁיעִי</b>, הוא חודש כסלו, <b>בִּשְׁנַת שְׁתַּיִם לְדָרְיָוֶשׁ, הָיָה דְּבַר־ה' בְּיַד־חַגַּי הַנָּבִיא לֵאמֹר׃</b>
(יא) <b>כֹּה אָמַר ה' צְבָאוֹת: שְׁאַל־נָא אֶת־הַכֹּהֲנִים</b> דבר <b>תּוֹרָה,</b> שכן הכהנים אמורים לשמר את הידע בדבר החוק וההלכה, <b>לֵאמֹר:</b>
(יב) <b>הֵן יִשָּׂא־אִישׁ</b>, אם אדם נושא <b>בְּשַׂר־קֹדֶשׁ בִּכְנַף</b>, בשולי <b>בִּגְדוֹ</b>. באותו הזמן התעטפו אנשים בבגדים שהיו מעין טליתות, ובקלות היו יכולים להרים את שולי הבגד ולשאת בו דבר. <b>וְנָגַע בִּכְנָפוֹ אֶל־הַלֶּחֶם וְאֶל־הַנָּזִיד</b>, תבשיל, בעיקר של ירקות, <b>וְאֶל־הַיַּיִן וְאֶל־שֶׁמֶן וְאֶל</b>, או אל <b>כָּל־מַאֲכָל</b> – <b>הֲיִקְדָּשׁ?</b> האם המאכל ייעשה קדוש על ידי נגיעה בלבד בבשר הקודש? <b>וַיַּעֲנוּ הַכֹּהֲנִים וַיֹּאמְרוּ: לֹא.</b> הקדושה אינה עוברת מדבר לדבר במגע.
(יג) <b>וַיֹּאמֶר חַגַּי: אִם־יִגַּע טְמֵא־נֶפֶשׁ</b>, מי שבא במגע עם מת, <b>בְּכָל־אֵלֶּה</b> – בלחם, בנזיד, ביין ובשמן – <b>הֲיִטְמָא? וַיַּעֲנוּ הַכֹּהֲנִים וַיֹּאמְרוּ: יִטְמָא,</b> מפני שדבר טמא מטמא גם אחרים.
(יד) הקדושה איננה מתפשטת מעצמה על ידי מגע בלבד, ואילו הטומאה הולכת ומתרחבת הלאה והלאה, והיא ממשיכה ומרעילה דברים אחרים. משום כך יש להקדיש תשומת לב רבה שלא להיכשל בדבר טמא. <b>וַיַּעַן חַגַּי וַיֹּאמֶר: כֵּן הָעָם־הַזֶּה וְכֵן־הַגּוֹי הַזֶּה לְפָנַי, נְאֻם־ה', וְכֵן כָּל־מַעֲשֵׂה יְדֵיהֶם וַאֲשֶׁר יַקְרִיבוּ שָׁם</b> – <b>טָמֵא הוּא.</b> הטומאה עוברת מדבר לדבר, ולפיכך כל מעשי ידיו של העם אינם טהורים. אילו הקדושה הייתה מתפשטת באותו אופן, אפשר היה לצַפות שמקום המקדש יגרום לכל העם להתקדש, אלא שבפועל, דווקא הפגמים הם שמתפשטים והולכים בקלות, וכך נעשים הכול טמאים.
(טו) <b>וְעַתָּה שִׂימוּ־נָא לְבַבְכֶם מִן־הַיּוֹם הַזֶּה וָמָעְלָה,</b> והלאה. שימו לב לתהליכים המתרחשים נגד עיניכם – <b>מִטֶּרֶם שׂוּם</b>, בטרם שמו <b>אֶבֶן אֶל־אֶבֶן בְּהֵיכַל ה',</b>
(טז) <b>מִהְיוֹתָם בָּא</b>, כאשר היו באים <b>אֶל־עֲרֵמַת</b> תבואה שנראית של <b>עֶשְׂרִים</b> סאה, איפה או כור – <b>וְ</b>הנה כשמדדו אותה בפועל <b>הָיְתָה עֲשָׂרָה,</b> התברר שאין בה אלא חצי ממה ששיערו. היבול התייבש, הצטמק או פחת איכשהו. וכמו כן, אדם היה <b>בָּא אֶל־הַיֶּקֶב לַחְשֹׂף</b>, לגלות <b>חֲמִשִּׁים פּוּרָה</b>, מידת יין, אולי כמלוא דריכה אחת. נדמה לו שיימצא חמישים – <b>וְהָיְתָה עֶשְׂרִים</b> בלבד.
(יז) יתרה מזו – <b>הִכֵּיתִי אֶתְכֶם בַּשִּׁדָּפוֹן</b>, אבדן נפח או משקל של תבואה או גוף, <b>וּבַיֵּרָקוֹן</b>, מחלה המקלקלת את התבואה, <b>וּבַבָּרָד, אֵת כָּל־מַעֲשֵׂה יְדֵיכֶם, וְאֵין־אֶתְכֶם</b>, אתם עצמכם לא פניתם <b>אֵלַי</b> להיוושע ממצוקתכם. <b>נְאֻם־ה'.</b>
(יח) כך היה עד כה, אבל <b>שִׂימוּ־נָא לְבַבְכֶם מִן־הַיּוֹם הַזֶּה וָמָעְלָה, מִיּוֹם עֶשְׂרִים וְאַרְבָּעָה לַתְּשִׁיעִי, לְמִן־הַיּוֹם אֲשֶׁר־יֻסַּד הֵיכַל־ה', שִׂימוּ לְבַבְכֶם</b> –
(יט) <b>הַעוֹד הַזֶּרַע בַּמְּגוּרָה,</b> הרי עדיין הזרעים במחסן, <b>וְעַד</b>, עדיין <b>הַגֶּפֶן וְהַתְּאֵנָה וְהָרִמּוֹן וְעֵץ הַזַּיִת לֹא נָשָׂא</b> פרות – <b>מִן־הַיּוֹם הַזֶּה</b>, משהתחלתם בבניין המקדש <b>אֲבָרֵךְ.</b>
(כ) <b>וַיְהִי דְבַר־ה' שֵׁנִית אֶל־חַגַּי בְּעֶשְׂרִים וְאַרְבָּעָה לַחֹדֶשׁ לֵאמֹר׃</b>
(כא) <b>אֱמֹר אֶל־זְרֻבָּבֶל פַּחַת־יְהוּדָה לֵאמֹר: אֲנִי מַרְעִישׁ</b>, אזעזע <b>אֶת־הַשָּׁמַיִם וְאֶת־הָאָרֶץ,</b>
(כב) <b>וְהָפַכְתִּי כִּסֵּא מַמְלָכוֹת,</b> אסיר את המלכים מכס מלוכתם, <b>וְהִשְׁמַדְתִּי חֹזֶק מַמְלְכוֹת הַגּוֹיִם, וְהָפַכְתִּי מֶרְכָּבָה וְרֹכְבֶיהָ, וְיָרְדוּ סוּסִים וְרֹכְבֵיהֶם</b> ויהרגו <b>אִישׁ בְּחֶרֶב אָחִיו.</b>
(כג) <b>בַּיּוֹם הַהוּא, נְאֻם־ה' צְבָאוֹת, אֶקָּחֲךָ, זְרֻבָּבֶל בֶּן־שְׁאַלְתִּיאֵל עַבְדִּי, נְאֻם־ה', וְשַׂמְתִּיךָ כַּחוֹתָם</b>, חותמת, אביזר אישי שהיה נישא תמיד צמוד לבעליו, <b>כִּי־בְךָ בָחַרְתִּי. נְאֻם ה' צְבָאוֹת.</b> הוא מבטיח לזרֻבבל או לזרעו, את המלכות האחרונה והנצחית.
