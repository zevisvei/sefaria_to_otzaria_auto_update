<h1>ביאור שטיינזלץ על מלכים ב</h1>
<h2>פרק א</h2>
(א) אחרי שנים שבהן מואב היו משלמים מסים למלך ישראל – <b>וַיִּפְשַׁע</b>, מרד <b>מוֹאָב בְּיִשְׂרָאֵל אַחֲרֵי מוֹת אַחְאָב.</b> פרטי הכרזת המרד והעצמאות המלאה של מואב יובאו בהמשך. כאן מובא הדבר בקצרה כדי לגנות את בניו של אחאב.
(ב) <b>וַיִּפֹּל אֲחַזְיָה</b> בן אחאב <b>בְּעַד הַשְּׂבָכָה</b>, מחיצת הרשת <b>בַּעֲלִיָּתוֹ</b>, בקומה השנייה בביתו <b>אֲשֶׁר בְּשֹׁמְרוֹן. וַיָּחַל,</b> חלה, נחבל. <b>וַיִּשְׁלַח מַלְאָכִים</b>, שליחים <b>וַיֹּאמֶר אֲלֵהֶם: לְכוּ דִרְשׁוּ</b>, שַׁאלו בשמי <b>בְּבַעַל זְבוּב,</b> האליל הממונה על השרצים והרמשים, אולי בתור מחוללי מחלות, או: כינוי גנאי שבו משפילים את העבודה הזרה ששמה האמתי היה בעל זבול, <b>אֱלֹהֵי עֶקְרוֹן</b>, עיר פלשתית <b>אִם־אֶחְיֶה</b> ואחלים <b>מֵחֳלִי זֶה.</b> הוא הרגיש שחייו בסכנה.
(ג) <b>וּמַלְאַךְ ה' דִּבֶּר אֶל־אֵלִיָּה</b>, אליהו <b>הַתִּשְׁבִּי: קוּם עֲלֵה לִקְרַאת מַלְאֲכֵי מֶלֶךְ־שֹׁמְרוֹן, וְדַבֵּר אֲלֵהֶם: הֲמִבְּלִי</b>, האם <b>אֵין־אֱלֹהִים בְּיִשְׂרָאֵל,</b> ש<b>אַתֶּם הֹלְכִים לִדְרֹשׁ בְּבַעַל זְבוּב אֱלֹהֵי עֶקְרוֹן</b>?!
(ד) <b>וְלָכֵן כֹּה־אָמַר ה': הַמִּטָּה אֲשֶׁר־עָלִיתָ שָּׁם</b> – <b>לֹא־תֵרֵד מִמֶּנָּה</b> בחייך, <b>כִּי מוֹת תָּמוּת. וַיֵּלֶךְ אֵלִיָּה</b> להשמיע את שליחותו לנציגי אחזיה.
(ה) <b>וַיָּשׁוּבוּ הַמַּלְאָכִים אֵלָיו,</b> אל המלך. <b>וַיֹּאמֶר אֲלֵיהֶם: מַה־זֶּה שַׁבְתֶּם</b>? הם שבו מוקדם. לפי חשבונו, לא יכלו להספיק להגיע עד עקרון ולחזור.
(ו) <b>וַיֹּאמְרוּ אֵלָיו: אִישׁ עָלָה לִקְרָאתֵנוּ, וַיֹּאמֶר אֵלֵינוּ: לְכוּ שׁוּבוּ אֶל־הַמֶּלֶךְ אֲשֶׁר־שָׁלַח אֶתְכֶם, וְדִבַּרְתֶּם אֵלָיו: כֹּה אָמַר ה': הֲמִבְּלִי אֵין־אֱלֹהִים בְּיִשְׂרָאֵל אַתָּה שֹׁלֵחַ לִדְרֹשׁ בְּבַעַל זְבוּב אֱלֹהֵי עֶקְרוֹן</b>? <b>לָכֵן הַמִּטָּה אֲשֶׁר־עָלִיתָ שָּׁם</b> – <b>לֹא־תֵרֵד מִמֶּנָּה, כִּי־מוֹת תָּמוּת.</b> כיוון שהתרשמנו מדבריו, חזרנו להודיע לך את אשר שמענו.
(ז) <b>וַיְדַבֵּר אֲלֵהֶם</b> המלך<b>: מֶה מִשְׁפַּט</b>, מנהגו ומראהו של <b>הָאִישׁ אֲשֶׁר עָלָה לִקְרַאתְכֶם וַיְדַבֵּר אֲלֵיכֶם אֶת־הַדְּבָרִים הָאֵלֶּה</b>? תארו אותו.
(ח) <b>וַיֹּאמְרוּ אֵלָיו:</b> היה זה <b>אִישׁ בַּעַל שֵׂעָר,</b> מגודל שער, <b>וְאֵזוֹר</b>, חגוֹרת <b>עוֹר אָזוּר</b>, חגוּר <b>בְּמָתְנָיו. וַיֹּאמַר: אֵלִיָּה הַתִּשְׁבִּי הוּא,</b> שהרי כך הוא נראה תמיד.
(ט) <b>וַיִּשְׁלַח</b> המלך אחזיה <b>אֵלָיו שַׂר־חֲמִשִּׁים וַחֲמִשָּׁיו,</b> עם היחידה שלו שמנתה חמישים איש. <b>וַיַּעַל אֵלָיו, וְהִנֵּה</b> אליהו <b>יֹשֵׁב עַל־רֹאשׁ הָהָר. וַיְדַבֵּר</b> השר <b>אֵלָיו: אִישׁ הָאֱלֹהִים, הַמֶּלֶךְ דִּבֶּר: "רֵדָה".</b> המלך ציווה שתרד ותבוא אליו.
(י) <b>וַיַּעֲנֶה אֵלִיָּהוּ וַיְדַבֵּר אֶל־שַׂר הַחֲמִשִּׁים: וְאִם</b> אמנם <b>אִישׁ אֱלֹהִים אָנִי</b> כדבריך – <b>תֵּרֶד אֵשׁ מִן־הַשָּׁמַיִם וְתֹאכַל אֹתְךָ וְאֶת־חֲמִשֶּׁיךָ,</b> את חמישים אנשיך. <b>וַתֵּרֶד אֵשׁ מִן־הַשָּׁמַיִם וַתֹּאכַל אֹתוֹ וְאֶת־חֲמִשָּׁיו</b> והם נשרפו כולם.
(יא) כאשר המלך שמע שהשליחות הראשונה לא עלתה יפה – <b>וַיָּשָׁב וַיִּשְׁלַח אֵלָיו שַׂר־חֲמִשִּׁים אַחֵר וַחֲמִשָּׁיו. וַיַּעַן וַיְדַבֵּר אֵלָיו: אִישׁ הָאֱלֹהִים, כֹּה־אָמַר הַמֶּלֶךְ: "מְהֵרָה רֵדָה".</b> זוהי פקודה נמרצת יותר: המלך ציווה שתרד מהר.
(יב) <b>וַיַּעַן אֵלִיָּה וַיְדַבֵּר אֲלֵיהֶם: אִם־אִישׁ הָאֱלֹהִים אָנִי</b> – <b>תֵּרֶד אֵשׁ מִן־הַשָּׁמַיִם וְתֹאכַל אֹתְךָ וְאֶת־חֲמִשֶּׁיךָ. וַתֵּרֶד אֵשׁ־אֱלֹהִים מִן־הַשָּׁמַיִם וַתֹּאכַל אֹתוֹ וְאֶת־חֲמִשָּׁיו,</b> וגם הם נספו באותו אופן.
(יג) <b>וַיָּשָׁב</b> המלך <b>וַיִּשְׁלַח שַׂר־חֲמִשִּׁים שְׁלִשִׁים וַחֲמִשָּׁיו. וַיַּעַל וַיָּבֹא שַׂר־הַחֲמִשִּׁים הַשְּׁלִישִׁי, וַיִּכְרַע עַל־בִּרְכָּיו לְנֶגֶד אֵלִיָּהוּ, וַיִּתְחַנֵּן אֵלָיו וַיְדַבֵּר אֵלָיו: אִישׁ הָאֱלֹהִים, תִּיקַר־נָא נַפְשִׁי וְנֶפֶשׁ עֲבָדֶיךָ אֵלֶּה חֲמִשִּׁים בְּעֵינֶיךָ.</b> אנא התייחס אל חיינו בכבוד.
(יד) <b>הִנֵּה יָרְדָה אֵשׁ מִן־הַשָּׁמַיִם וַתֹּאכַל אֶת־שְׁנֵי שָׂרֵי הַחֲמִשִּׁים הָרִאשֹׁנִים וְאֶת־חֲמִשֵּׁיהֶם, וְעַתָּה תִּיקַר נַפְשִׁי בְּעֵינֶיךָ.</b>
(טו) <b>וַיְדַבֵּר מַלְאַךְ ה' אֶל־אֵלִיָּהוּ: רֵד אוֹתוֹ,</b> אתו, <b>אַל־תִּירָא מִפָּנָיו. וַיָּקָם וַיֵּרֶד אוֹתוֹ אֶל־הַמֶּלֶךְ.</b>
(טז) <b>וַיְדַבֵּר אֵלָיו</b> אליהו את אותה נבואה<b>: כֹּה־אָמַר ה': יַעַן אֲשֶׁר־שָׁלַחְתָּ מַלְאָכִים לִדְרֹשׁ בְּבַעַל זְבוּב אֱלֹהֵי עֶקְרוֹן</b> – <b>הֲמִבְּלִי אֵין־אֱלֹהִים בְּיִשְׂרָאֵל לִדְרֹשׁ בִּדְבָרוֹ</b>? <b>לָכֵן הַמִּטָּה אֲשֶׁר־עָלִיתָ שָּׁם</b> – <b>לֹא־תֵרֵד מִמֶּנָּה, כִּי־מוֹת תָּמוּת.</b>
(יז) ואכן, <b>וַיָּמָת כִּדְבַר־ה' אֲשֶׁר־דִּבֶּר אֵלִיָּהוּ. וַיִּמְלֹךְ יְהוֹרָם</b> אחיו <b>תַּחְתָּיו בִּשְׁנַת שְׁתַּיִם לִיהוֹרָם בֶּן־יְהוֹשָׁפָט מֶלֶךְ יְהוּדָה, כִּי לֹא־הָיָה לוֹ</b> – לאחזיה <b>בֵּן</b>.
(יח) <b>וְיֶתֶר דִּבְרֵי אֲחַזְיָהוּ אֲשֶׁר עָשָׂה</b> בשנתיים שמלך, <b>הֲלוֹא־הֵמָּה כְתוּבִים עַל־סֵפֶר דִּבְרֵי הַיָּמִים לְמַלְכֵי יִשְׂרָאֵל.</b>
<h2>פרק ב</h2>
(א) <b>וַיְהִי בְּהַעֲלוֹת ה' אֶת־אֵלִיָּהוּ בַּסֳעָרָה הַשָּׁמָיִם,</b> כפי שיתואר, <b>וַיֵּלֶךְ אֵלִיָּהוּ וֶאֱלִישָׁע</b> משמשו, שהיה מלווה אותו בכל דרכיו, <b>מִן־הַגִּלְגָּל.</b>
(ב) <b>וַיֹּאמֶר אֵלִיָּהוּ אֶל־אֱלִישָׁע: שֵׁב־נָא</b>, התעכב <b>פֹה, כִּי ה' שְׁלָחַנִי עַד־בֵּית־אֵל.</b> אליהו רצה לצאת מן העולם לבדו, בלא ליווי. <b>וַיֹּאמֶר</b> לו <b>אֱלִישָׁע</b>, לאחר שהבין במה מדובר<b>: חַי־ה' וְחֵי־נַפְשְׁךָ אִם</b>, אני נשבע שלא <b>אֶעֶזְבֶךָּ. וַיֵּרְדוּ</b> אל <b>בֵּית־אֵל.</b>
(ג) <b>וַיֵּצְאוּ בְנֵי־הַנְּבִיאִים</b>, הנביאים המתלמדים <b>אֲשֶׁר־בֵּית־אֵל אֶל־אֱלִישָׁע, וַיֹּאמְרוּ אֵלָיו: הֲיָדַעְתָּ כִּי הַיּוֹם ה' לֹקֵחַ אֶת־אֲדֹנֶיךָ מֵעַל רֹאשֶׁךָ</b>? הסתלקותו של אליהו מדומה כאן לכתר המוסר מעל ראש תלמידו. <b>וַיֹּאמֶר: גַּם־אֲנִי יָדַעְתִּי</b> זאת, אבל <b>הֶחֱשׁוּ,</b> שִׁתקו.
(ד) <b>וַיֹּאמֶר לוֹ אֵלִיָּהוּ: אֱלִישָׁע, שֵׁב־נָא פֹה, כִּי ה' שְׁלָחַנִי יְרִיחוֹ. וַיֹּאמֶר: חַי־ה' וְחֵי־נַפְשְׁךָ אִם־אֶעֶזְבֶךָּ. וַיָּבֹאוּ יְרִיחוֹ.</b>
(ה) <b>וַיִּגְּשׁוּ בְנֵי־הַנְּבִיאִים אֲשֶׁר־בִּירִיחוֹ אֶל־אֱלִישָׁע, וַיֹּאמְרוּ אֵלָיו: הֲיָדַעְתָּ כִּי הַיּוֹם ה' לֹקֵחַ אֶת־אֲדֹנֶיךָ מֵעַל רֹאשֶׁךָ</b>?<b>וַיֹּאמֶר: גַּם־אֲנִי יָדַעְתִּי, הֶחֱשׁוּ.</b>
(ו) <b>וַיֹּאמֶר לוֹ אֵלִיָּהוּ: שֵׁב־נָא פֹה, כִּי ה' שְׁלָחַנִי הַיַּרְדֵּנָה,</b> אל הירדן. <b>וַיֹּאמֶר: חַי־ה' וְחֵי־נַפְשְׁךָ אִם־אֶעֶזְבֶךָּ. וַיֵּלְכוּ שְׁנֵיהֶם.</b>
(ז) <b>וַחֲמִשִּׁים אִישׁ מִבְּנֵי הַנְּבִיאִים הָלְכוּ, וַיַּעַמְדוּ מִנֶּגֶד מֵרָחוֹק,</b> לצפות בכיוון הליכתם, <b>וּשְׁנֵיהֶם</b> הלכו עד אשר <b>עָמְדוּ עַל־הַיַּרְדֵּן,</b> ושם עצרו.
(ח) <b>וַיִּקַּח אֵלִיָּהוּ אֶת־אַדַּרְתּוֹ וַיִּגְלֹם,</b> גלגל אותה כך שתהיה קשיחה יותר, <b>וַיַּכֶּה</b> באמצעותה <b>אֶת־הַמַּיִם</b> – <b>וַיֵּחָצוּ הֵנָּה וָהֵנָּה, וַיַּעַבְרוּ שְׁנֵיהֶם</b> את הירדן <b>בֶּחָרָבָה,</b> ביבשה.
(ט) <b>וַיְהִי כְעָבְרָם, וְאֵלִיָּהוּ אָמַר אֶל־אֱלִישָׁע: שְׁאַל</b>, בקש <b>מָה אֶעֱשֶׂה־לָּךְ בְּטֶרֶם אֶלָּקַח מֵעִמָּךְ.</b> מה תרצה שאתן לך בפרדתי ממך? <b>וַיֹּאמֶר אֱלִישָׁע: וִיהִי־נָא פִּי־שְׁנַיִם בְּרוּחֲךָ אֵלָי.</b> אני מבקש שיגיע אלי פי שניים מכוח נבואתך.
(י) <b>וַיֹּאמֶר</b> אליהו: <b>הִקְשִׁיתָ לִשְׁאוֹל.</b> זו בקשה קשה מדי. <b>אִם־תִּרְאֶה אֹתִי לֻקָּח</b>, אם תזכה לראות את הרגע שבו אני אלקח <b>מֵאִתָּךְ</b> – <b>יְהִי־לְךָ כֵן,</b> תתמלא משאלתך, <b>וְאִם־אַיִן</b> – <b>לֹא יִהְיֶה.</b>
(יא) <b>וַיְהִי הֵמָּה הֹלְכִים הָלוֹךְ וְדַבֵּר,</b> בעת שהמשיכו ללכת בעברו האחר של הירדן, <b>וְהִנֵּה רֶכֶב־אֵשׁ וְסוּסֵי אֵשׁ</b> יורדים, <b>וַיַּפְרִדוּ בֵּין שְׁנֵיהֶם. וַיַּעַל אֵלִיָּהוּ בַּסֳעָרָה הַשָּׁמָיִם</b> כאילו הוא רוכב ברכב האש וסוסי האש.
(יב) <b>וֶאֱלִישָׁע רֹאֶה</b> את המראה, <b>וְהוּא מְצַעֵק: אָבִי, אָבִי,</b> כינוי המבטא כבוד וחיבה, היית <b>רֶכֶב יִשְׂרָאֵל וּפָרָשָׁיו,</b> מגנם של ישראל ועצמתם, וכעת אתה מסתלק. <b>וְלֹא רָאָהוּ עוֹד.</b> אליהו נעלם מעיניו. <b>וַיַּחֲזֵק</b> אלישע <b>בִּבְגָדָיו, וַיִּקְרָעֵם לִשְׁנַיִם</b>, לשני <b>קְרָעִים</b> לביטוי האבל הכבד שלא יתרפא ולא יאוחה.
(יג) <b>וַיָּרֶם אֶת־אַדֶּרֶת אֵלִיָּהוּ אֲשֶׁר נָפְלָה מֵעָלָיו,</b> כאשר עלה על המרכבה, כביכול, <b>וַיָּשָׁב וַיַּעֲמֹד עַל־שְׂפַת הַיַּרְדֵּן.</b>
(יד) <b>וַיִּקַּח אֶת־אַדֶּרֶת אֵלִיָּהוּ אֲשֶׁר־נָפְלָה מֵעָלָיו וַיַּכֶּה אֶת־הַמַּיִם, וַיֹּאמַר: אַיֵּה ה' אֱלֹהֵי אֵלִיָּהוּ</b>? אליהו כבר איננו כאן, אבל ה' אלוקיו נמצא. <b>אַף־הוּא וַיַּכֶּה</b>, גם אלישע היה מסוגל להכות <b>אֶת־הַמַּיִם, וַיֵּחָצוּ הֵנָּה וָהֵנָּה. וַיַּעֲבֹר אֱלִישָׁע</b> את הירדן.
(טו) <b>וַיִּרְאֻהוּ</b> עובר את הירדן <b>בְנֵי־הַנְּבִיאִים אֲשֶׁר־בִּירִיחוֹ מִנֶּגֶד, וַיֹּאמְרוּ: נָחָה רוּחַ אֵלִיָּהוּ עַל־אֱלִישָׁע.</b> אלישע קיבל את כוחו של אליהו, ולכן הוא מחולל מופתים כשם שעשה רבו. <b>וַיָּבֹאוּ לִקְרָאתוֹ, וַיִּשְׁתַּחֲווּ־לוֹ אָרְצָה.</b>
(טז) <b>וַיֹּאמְרוּ אֵלָיו: הִנֵּה־נָא יֵשׁ־אֶת־עֲבָדֶיךָ</b> – אתנו <b>חֲמִשִּׁים אֲנָשִׁים בְּנֵי־חַיִל,</b> חזקים. <b>יֵלְכוּ־נָא וִיבַקְשׁוּ</b>, יחפשו <b>אֶת־אֲדֹנֶיךָ, פֶּן־נְשָׂאוֹ רוּחַ ה' וַיַּשְׁלִכֵהוּ בְּאַחַד הֶהָרִים אוֹ בְּאַחַת הַגֵּאָיוֹת.</b> אולי הוא נישא על גבי הרוח, אבל הוא עדיין בעולם הזה. <b>וַיֹּאמֶר: לֹא</b>, אל <b>תִשְׁלָחוּ.</b>
(יז) <b>וַיִּפְצְרוּ־בוֹ עַד־בֹּשׁ,</b> עד שהפצרתם ביישה והביכה את אלישע, כאילו בציוויו שלא לחפש את אליהו הוא מבקש להיפטר מרבו. <b>וַיֹּאמֶר: שְׁלָחוּ. וַיִּשְׁלְחוּ חֲמִשִּׁים אִישׁ, וַיְבַקְשׁוּ שְׁלֹשָׁה־יָמִים וְלֹא מְצָאֻהוּ.</b>
(יח) <b>וַיָּשֻׁבוּ אֵלָיו, וְהוּא יֹשֵׁב בִּירִיחוֹ</b> בינתיים, <b>וַיֹּאמֶר אֲלֵהֶם: הֲלוֹא־אָמַרְתִּי אֲלֵיכֶם "אַל־תֵּלֵכוּ".</b> הנה התברר שצדקתי.
(יט) <b>וַיֹּאמְרוּ אַנְשֵׁי הָעִיר</b> יריחו <b>אֶל־אֱלִישָׁע: הִנֵּה־נָא מוֹשַׁב הָעִיר טוֹב,</b> נוח לשבת כאן, לא חם מדי, והאדמה פורייה, <b>כַּאֲשֶׁר אֲדֹנִי רֹאֶה, וְ</b>אולם <b>הַמַּיִם רָעִים,</b> אינם ראויים לשתיית בני אדם, <b>וְהָאָרֶץ מְשַׁכָּלֶת,</b> גורמת למותם של ילדים ואנשים בגלל מימיה.
(כ) <b>וַיֹּאמֶר: קְחוּ־לִי צְלֹחִית</b>, בקבוק, צנצנת <b>חֲדָשָׁה וְשִׂימוּ שָׁם מֶלַח. וַיִּקְחוּ</b>, הביאו את הצלוחית <b>אֵלָיו.</b>
(כא) <b>וַיֵּצֵא אֶל־מוֹצָא הַמַּיִם,</b> המעיין, <b>וַיַּשְׁלֶךְ־שָׁם מֶלַח,</b> אף על פי שהמלח אמור היה לפגוע עוד באיכות המים. בכך הנס היה מודגש יותר. <b>וַיֹּאמֶר: כֹּה־אָמַר ה': רִפִּאתִי</b>, המתקתי <b>לַמַּיִם הָאֵלֶּה. לֹא־יִהְיֶה מִשָּׁם</b>, מהם <b>עוֹד מָוֶת וּמְשַׁכָּלֶת.</b>
(כב) <b>וַיֵּרָפוּ</b>, נרפאו, הומתקו <b>הַמַּיִם</b>, ומימי יריחו נשארו מתוקים <b>עַד הַיּוֹם הַזֶּה, כִּדְבַר אֱלִישָׁע אֲשֶׁר דִּבֵּר.</b>
(כג) <b>וַיַּעַל מִשָּׁם</b> לכיוון <b>בֵּית־אֵל, וְ</b>כאשר <b>הוּא עֹלֶה בַדֶּרֶךְ</b> – <b>וּנְעָרִים קְטַנִּים</b> או אנשים מבוגרים שהתנהגו כנערים כדי להתגרות באלישע או להתנקם בו, <b>יָצְאוּ מִן־הָעִיר, וַיִּתְקַלְּסוּ־בוֹ,</b> לעגו לו. <b>וַיֹּאמְרוּ לוֹ: עֲלֵה קֵרֵחַ, עֲלֵה קֵרֵחַ.</b> לא ידוע אם אלישע אכן היה קירח. נראה שהנערים רצו להדגיש את ההבדל בינו לבין אליהו. אליהו היה ידוע כאיש בעל שיער,עֲלֵה קֵרֵחַ.  ולאלישע אולי לא היה שיער כלל או שהיה לו שיער קלוש.
(כד) הנערים רצו אחריו וצעקו. <b>וַיִּפֶן אַחֲרָיו וַיִּרְאֵם</b>, עמד על טיבם <b>וַיְקַלְלֵם בְּשֵׁם ה'</b> שיקרה להם אסון. <b>וַתֵּצֶאנָה שְׁתַּיִם דֻּבִּים</b>, שתי דובות שאולי איבדו את גוריהן <b>מִן־הַיַּעַר, וַתְּבַקַּעְנָה מֵהֶם אַרְבָּעִים וּשְׁנֵי יְלָדִים.</b>
(כה) <b>וַיֵּלֶךְ מִשָּׁם אֶל־הַר הַכַּרְמֶל, וּמִשָּׁם שָׁב שֹׁמְרוֹן.</b>
<h2>פרק ג</h2>
(א) <b>וִיהוֹרָם בֶּן־אַחְאָב מָלַךְ עַל־יִשְׂרָאֵל בְּשֹׁמְרוֹן בִּשְׁנַת שְׁמֹנֶה עֶשְׂרֵה לִיהוֹשָׁפָט מֶלֶךְ יְהוּדָה, וַיִּמְלֹךְ שְׁתֵּים־עֶשְׂרֵה שָׁנָה.</b>
(ב) <b>וַיַּעֲשֶׂה הָרַע בְּעֵינֵי ה', רַק לֹא</b> עבד עבודה זרה <b>כְאָבִיו וּכְאִמּוֹ, וַיָּסַר אֶת־מַצְּבַת הַבַּעַל אֲשֶׁר עָשָׂה אָבִיו.</b>
(ג) <b>רַק בְּחַטֹּאות יָרָבְעָם בֶּן־נְבָט אֲשֶׁר־הֶחֱטִיא אֶת־יִשְׂרָאֵל דָּבֵק, לֹא־סָר מִמֶּנָּה,</b> והמשיך לקיים את מרכזי הפולחן בדן ובבית-אל כשאר מלכי ישראל.
(ד) <b>וּמֵישַׁע מֶלֶךְ־מוֹאָב הָיָה נֹקֵד,</b> בעל מקנה, כלומר ביסס את כלכלתו על הצאן שכן ארצו הייתה אזור מרעה. אף שמואב הייתה מדינה עצמאית שבראשה עמד מלך, מלכה היה משועבד לישראל – <b>וְהֵשִׁיב</b>, העלה מס קבוע <b>לְמֶלֶךְ־יִשְׂרָאֵל מֵאָה־אֶלֶף כָּרִים</b>, בני צאן שמנים שגודלו לשם השימוש בבשרם, <b>וּמֵאָה אֶלֶף אֵילִים</b> המיועדים לגזיזת <b>צָמֶר.</b>
(ה) ייתכן שאחאב נחשב למלך גדול ולאיש מלחמה, ולכן המואבים לא העזו להתקומם נגדו, אבל – <b>וַיְהִי כְּמוֹת אַחְאָב, וַיִּפְשַׁע</b>, מרד <b>מֶלֶךְ־מוֹאָב בְּמֶלֶךְ יִשְׂרָאֵל,</b> והכריז על עצמאות גמורה. פרט זה הובא כבר במקומו הכרונולוגי, ועתה יורחב בו.
(ו) אשר על כן – <b>וַיֵּצֵא הַמֶּלֶךְ יְהוֹרָם בַּיּוֹם הַהוּא</b>, ביום מן הימים <b>מִשֹּׁמְרוֹן, וַיִּפְקֹד אֶת־כָּל־יִשְׂרָאֵל.</b> ערך מפקד צבאי כולל.
(ז) <b>וַיֵּלֶךְ וַיִּשְׁלַח אֶל־יְהוֹשָׁפָט מֶלֶךְ־יְהוּדָה לֵאמֹר: מֶלֶךְ מוֹאָב פָּשַׁע בִּי, הֲתֵלֵךְ אִתִּי אֶל־מוֹאָב לַמִּלְחָמָה</b>? הממלכות השלימו זו עם זו, ומלכיהן גם יצרו קשרים משפחתיים זה עם זה. כאן היה להן אינטרס משותף מובהק. למרות פיצול הממלכה שתי הממלכות ידעו שהן עם אחד, ושתיהן היו מעוניינות שיישמר קיומן. <b>וַיֹּאמֶר</b> יהושפט<b>: אֶעֱלֶה</b> אתך למלחמה. <b>כָּמֹנִי כָמוֹךָ, כְּעַמִּי כְעַמֶּךָ, כְּסוּסַי כְּסוּסֶיךָ.</b> נצא למלחמה שווה בשווה. זוהי אותה תשובה שענה יהושפט לאחאב בזמנו.
(ח) <b>וַיֹּאמֶר</b> מלך ישראל<b>: אֵי־זֶה הַדֶּרֶךְ נַעֲלֶה</b>?<b>וַיֹּאמֶר</b> יהושפט<b>: דֶּרֶךְ מִדְבַּר אֱדוֹם.</b> אדום הייתה משועבדת ליהודה, ויהושפט חשב שיוכלו להישען על כוחותיה. ואולי העדיף להדרים למדבר אדום ואחר כך לעלות צפונה, ולא לחצות את הירדן, משום שדרך הירדן היא דרך קשה למדי.
(ט) <b>וַיֵּלֶךְ מֶלֶךְ יִשְׂרָאֵל וּמֶלֶךְ יְהוּדָה וּמֶלֶךְ אֱדוֹם,</b> שהסתפח אליהם. אפשר שהצטרף לא רק משום שהיה משועבד למלך יהודה, אלא גם בגלל האינטרס שלו, כשכנה של מואב. אולי קיווה שהחלשתה של מואב תגדיל את כוחו שלו. <b>וַיָּסֹבּוּ</b>, הסתובבו <b>דֶּרֶךְ שִׁבְעַת יָמִים</b> במדבר אדום, <b>וְלֹא־הָיָה מַיִם לַמַּחֲנֶה</b> הגדול <b>וְלַבְּהֵמָה אֲשֶׁר בְּרַגְלֵיהֶם,</b> שהתלוותה להם.
(י) <b>וַיֹּאמֶר מֶלֶךְ יִשְׂרָאֵל: אֲהָהּ</b>! קריאת אבל, <b>כִּי־קָרָא</b>, ייעד <b>ה' לִשְׁלֹשֶׁת הַמְּלָכִים הָאֵלֶּה</b> – לשלושתנו <b>לָתֵת אוֹתָם בְּיַד־מוֹאָב.</b> היעדר המים יגרום לתבוסתנו בידי המואבים.
(יא) <b>וַיֹּאמֶר יְהוֹשָׁפָט: הַאֵין פֹּה נָבִיא לַה', וְנִדְרְשָׁה אֶת־ה' מֵאוֹתוֹ</b>? יהושפט, שהיה מלך צדיק באופן כללי, ידע שכשהוא ניצב מול החלטה או חיפוש אחר פתרון שלראשי הצבא אין מענה עליהם, ראוי לשאול בדבר ה' מפי נביא. <b>וַיַּעַן אֶחָד מֵעַבְדֵי מֶלֶךְ־יִשְׂרָאֵל וַיֹּאמֶר: פֹּה</b> אתנו במחנה <b>אֱלִישָׁע בֶּן־שָׁפָט.</b> אלישע אינו איש צבא והוא לא גויס למלחמה, אך אולי צורף למחנה דווקא משום שהוא נביא, והיה האיש <b>אֲשֶׁר־יָצַק מַיִם עַל־יְדֵי</b>, שירת את <b>אֵלִיָּהוּ.</b>
(יב) <b>וַיֹּאמֶר יְהוֹשָׁפָט:</b> אם כך, בוודאי <b>יֵשׁ אוֹתוֹ</b>, אצלו <b>דְּבַר־ה'. וַיֵּרְדוּ אֵלָיו מֶלֶךְ יִשְׂרָאֵל וִיהוֹשָׁפָט וּמֶלֶךְ אֱדוֹם.</b>
(יג) <b>וַיֹּאמֶר אֱלִישָׁע אֶל־מֶלֶךְ יִשְׂרָאֵל</b> בלעג<b>: מַה־לִּי וָלָךְ</b>?! מה יש בינינו?! מדוע אתה בא אלי?! <b>לֵךְ אֶל־נְבִיאֵי</b> הבעל והעשתורת של <b>אָבִיךָ וְאֶל־נְבִיאֵי</b> הבעל והעשתורת של <b>אִמֶּךָ</b> לשמוע מהם על העתיד. <b>וַיֹּאמֶר לוֹ מֶלֶךְ יִשְׂרָאֵל: אַל</b> תאמר כך, <b>כִּי־קָרָא ה' לִשְׁלֹשֶׁת הַמְּלָכִים הָאֵלֶּה לָתֵת אוֹתָם בְּיַד מוֹאָב.</b> לא ראוי שבנסיבות כה חמורות תפטור אותי בלעג.
(יד) <b>וַיֹּאמֶר אֱלִישָׁע</b> בשבועה<b>: חַי־ה' צְבָאוֹת אֲשֶׁר עָמַדְתִּי לְפָנָיו,</b> ששירַתִּי אותו, שהייתי כפוף ונאמן לו, <b>כִּי לוּלֵי פְּנֵי־יְהוֹשָׁפָט מֶלֶךְ־יְהוּדָה אֲנִי נֹשֵׂא,</b> אילו לא כיבדתי את יהושפט המלך – <b>אִם־אַבִּיט אֵלֶיךָ וְאִם־אֶרְאֶךָּ,</b> לא הייתי מדבר אתך כלל.
(טו) <b>וְעַתָּה קְחוּ</b>, הביאו <b>לִי מְנַגֵּן.</b> לאחר שאלישע ביטא את כעסו הישן והמתמשך על בית אחאב, הוא נזקק לשמוע נגינה כדי להירגע, משום שהנבואה אינה שורה על אדם בעת שאין הוא נינוח ופתוח לקראתה. <b>וְהָיָה כְּנַגֵּן הַמְנַגֵּן</b> – <b>וַתְּהִי עָלָיו</b> – על אלישע <b>יַד ה'.</b>
(טז) <b>וַיֹּאמֶר</b> אלישע<b>: כֹּה אָמַר ה': עָשֹׂה הַנַּחַל הַזֶּה גֵּבִים גֵּבִים.</b> הנחל הזה יתמלא בורות מים.
(יז) <b>כִּי־כֹה אָמַר ה': לֹא־תִרְאוּ רוּחַ וְלֹא־תִרְאוּ גֶשֶׁם, וְ</b>למרות זאת <b>הַנַּחַל הַהוּא</b>, הערוץ הזה <b>יִמָּלֵא מָיִם, וּשְׁתִיתֶם אַתֶּם וּמִקְנֵיכֶם וּבְהֶמְתְּכֶם.</b>
(יח) <b>וְנָקַל זֹאת בְּעֵינֵי ה',</b> יתרה מזו, <b>וְנָתַן אֶת־מוֹאָב בְּיֶדְכֶם.</b>
(יט) ומלבד הניצחון על מואב עליכם לערוך מסע עונשין כבד: <b>וְהִכִּיתֶם כָּל־עִיר מִבְצָר וְכָל־עִיר מִבְחוֹר,</b> נבחרת, <b>וְכָל־עֵץ טוֹב תַּפִּילוּ, וְכָל־מַעְיְנֵי־מַיִם תִּסְתֹּמוּ, וְכֹל הַחֶלְקָה הַטּוֹבָה תַּכְאִבוּ</b>, תקלקלו לאורך זמן <b>בָּאֲבָנִים,</b> כדי שאי-אפשר יהיה לעבדה.
(כ) <b>וַיְהִי בַבֹּקֶר כַּעֲלוֹת הַמִּנְחָה,</b> בעת הבאת מנחת הבוקר, <b>וְהִנֵּה־מַיִם בָּאִים</b> בתוך הנחל <b>מִדֶּרֶךְ אֱדוֹם, וַתִּמָּלֵא הָאָרֶץ אֶת־הַמָּיִם.</b> לכל הצבא היו מים לשתות, והמלכים היו מוכנים למלחמה.
(כא) <b>וְכָל־מוֹאָב שָׁמְעוּ כִּי־עָלוּ הַמְּלָכִים לְהִלָּחֶם בָּם, וַיִּצָּעֲקוּ</b>, נאספו <b>מִכֹּל חֹגֵר חֲגֹרָה וָמַעְלָה,</b> כל המסוגלים לחגור חרב, <b>וַיַּעַמְדוּ עַל־הַגְּבוּל.</b>
(כב) <b>וַיַּשְׁכִּימוּ בַבֹּקֶר, וְהַשֶּׁמֶשׁ זָרְחָה עַל־הַמָּיִם, וַיִּרְאוּ מוֹאָב מִנֶּגֶד אֶת־הַמַּיִם אֲדֻמִּים כַּדָּם</b> בגלל זריחת השמש על המים בשעות הבוקר, שבהן היא נראית אדומה יותר.
(כג) <b>וַיֹּאמְרוּ: דָּם זֶה,</b> ולא נחל מים. <b>הָחֳרֵב נֶחֶרְבוּ הַמְּלָכִים וַיַּכּוּ אִישׁ אֶת־רֵעֵהוּ.</b> הנחל המלא דם מעיד על טבח הדדי גדול במחנה של אויבינו, <b>וְעַתָּה</b> גשו <b>לַשָּׁלָל, מוֹאָב.</b>
(כד) <b>וַיָּבֹאוּ אֶל־מַחֲנֵה יִשְׂרָאֵל, וַיָּקֻמוּ יִשְׂרָאֵל וַיַּכּוּ אֶת־מוֹאָב,</b> בהיותם צבא גדול וחזק יותר, <b>וַיָּנֻסוּ</b> המואבים <b>מִפְּנֵיהֶם. וַיַּכּוּ־בָהּ</b> – בארצם, <b>וְ</b>הוסיפו ל<b>הַכּוֹת אֶת־מוֹאָב.</b>
(כה) <b>וְהֶעָרִים יַהֲרֹסוּ, וְכָל־חֶלְקָה טוֹבָה יַשְׁלִיכוּ אִישׁ־אַבְנוֹ וּמִלְאוּהָ</b> – את החלקה באבנים, <b>וְכָל־מַעְיַן־מַיִם יִסְתֹּמוּ, וְכָל־עֵץ־טוֹב יַפִּילוּ, עַד־הִשְׁאִיר</b>, עד שנותרו רק <b>אֲבָנֶיהָ</b>, אבני החומה <b>בַּקִּיר חֲרָשֶׂת,</b> קיר מואב, הבירה המדינית של ארץ מואב. <b>וַיָּסֹבּוּ</b>, הסתובבו <b>הַקַּלָּעִים,</b> היורים באבני הקלע של המלכים <b>וַיַּכּוּהָ,</b> הכו את החומה.
(כו) <b>וַיַּרְא מֶלֶךְ מוֹאָב כִּי־חָזַק מִמֶּנּוּ הַמִּלְחָמָה, וַיִּקַּח אוֹתוֹ</b>, אתו <b>שְׁבַע־מֵאוֹת אִישׁ שֹׁלֵף חֶרֶב לְהַבְקִיעַ</b> בתוך מחנה האויבים ולהגיע <b>אֶל־מֶלֶךְ אֱדוֹם, וְלֹא יָכֹלוּ</b> לעמוד במשימתם, כי אנשי אדום התגוננו.
(כז) <b>וַיִּקַּח</b> מלך מואב <b>אֶת־בְּנוֹ הַבְּכוֹר אֲשֶׁר־יִמְלֹךְ תַּחְתָּיו, וַיַּעֲלֵהוּ</b> קרבן <b>עֹלָה עַל־הַחֹמָה.</b> מלך מואב ביטא את מסירותו לאלוהיו בהקריבו את היקר לו ביותר, את יורש העצר שלו, לעולה על חומת העיר. אפילו בין הכנענים קרבנות אדם לא היו מעשה שכיח. גם בהקרבה למולך לרוב נעשו מעשים סמליים, והילדים הועברו באש בחיים, אך לא נשרפו. על כן – <b>וַיְהִי קֶצֶף</b>, כעס וקטרוג <b>גָּדוֹל עַל־יִשְׂרָאֵל</b> מאת ה'. מידת הדין של מעלה קטרגה, כביכול: כיצד מלך מואבי זה נכון להעלות את בנו שלו לקרבן, ואילו אתם אינכם מתמסרים לרצוני?! אלוקים אינו מעוניין כמובן בקרבנות אדם, אלא בנכונות של עובדיו להתמסר אליו. כנראה בעקבות מעשהו של מישע חשו אנשי הצבא שהמלחמה אינה ראויה ומוצדקת, <b>וַיִּסְעוּ מֵעָלָיו,</b> עזבו את מלך מואב, <b>וַיָּשֻׁבוּ לָאָרֶץ,</b> איש איש לארצו.
<h2>פרק ד</h2>
(א) <b>וְאִשָּׁה אַחַת מִנְּשֵׁי בְנֵי־הַנְּבִיאִים צָעֲקָה אֶל־אֱלִישָׁע לֵאמֹר: עַבְדְּךָ,</b> תלמידך, או: ביטוי כבוד, <b>אִישִׁי</b>, בעלי <b>מֵת, וְאַתָּה יָדַעְתָּ כִּי עַבְדְּךָ הָיָה יָרֵא אֶת־ה'.</b> לאחר שבעלי מת, רבצו עלי חובות כבדים ונשארתי ללא מקור הכנסה, <b>וְ</b>עתה <b>הַנֹּשֶׁה בָּא לָקַחַת אֶת־שְׁנֵי יְלָדַי לוֹ לַעֲבָדִים.</b> המנהג לקחת את ילדי בעל החוב לעבדים תמורת תשלום כסף היה מקובל, אך אינו הולם את תורת ישראל.
(ב) <b>וַיֹּאמֶר אֵלֶיהָ אֱלִישָׁע: מָה אֶעֱשֶׂה</b> כדי לעזור <b>לָּךְ</b>? <b>הַגִּידִי לִי מַה־יֶּשׁ־לָךְ בַּבָּיִת,</b> שכן אני זקוק להתחיל בדבר מה שכבר קיים ברשותך. <b>וַתֹּאמֶר: אֵין לְשִׁפְחָתְךָ כֹל בַּבַּיִת כִּי אִם־אָסוּךְ שָׁמֶן,</b> כלי קטן לשמן המשמש לסיכה. הרי את ילדיה תמסור רק לאחר שמכרה את כל מה שהיה לה.
(ג) <b>וַיֹּאמֶר: לְכִי שַׁאֲלִי־לָךְ</b>, בקשי בהשאלה <b>כֵּלִים מִן־הַחוּץ מֵאֵת כָּל־שְׁכֵנָיִךְ, כֵּלִים רֵקִים, אַל־תַּמְעִיטִי,</b> רבים ככל האפשר.
(ד) <b>וּבָאת וְסָגַרְתְּ הַדֶּלֶת בַּעֲדֵךְ וּבְעַד־בָּנַיִךְ,</b> כי למעשי נסים כאלה נאה הצִּנעה. <b>וְיָצַקְתְּ עַל כָּל־הַכֵּלִים הָאֵלֶּה</b> מן השמן שבאסוך, <b>וְהַמָּלֵא תַּסִּיעִי.</b> אחרי שתמלאי כלי אחד, הזיזי אותו הצדה והביאי את הכלי הבא. השמן ישפע ויספיק למילוי כולם.
(ה) <b>וַתֵּלֶךְ מֵאִתּוֹ, וַתִּסְגֹּר הַדֶּלֶת בַּעֲדָהּ וּבְעַד בָּנֶיהָ. הֵם מַגִּשִׁים אֵלֶיהָ</b> את הכלים, <b>וְהִיא מוֹצָקֶת,</b> יוצקת.
(ו) <b>וַיְהִי כִּמְלֹאת</b>, כשתמו <b>הַכֵּלִים, וַתֹּאמֶר אֶל־בְּנָהּ: הַגִּישָׁה אֵלַי עוֹד כֶּלִי. וַיֹּאמֶר אֵלֶיהָ: אֵין עוֹד כֶּלִי.</b> ואז – <b>וַיַּעֲמֹד הַשָּׁמֶן.</b> ברכת השמן הותאמה למספר הכלים שהיה בידה ולנִפחם.
(ז) <b>וַתָּבֹא וַתַּגֵּד לְאִישׁ הָאֱלֹהִים</b> על הנס, ואחר כך שאלה מה עליה לעשות הלאה. <b>וַיֹּאמֶר: לְכִי מִכְרִי אֶת־הַשֶּׁמֶן וְשַׁלְּמִי אֶת־נִשְׁיֵךְ,</b> חובך, בחלק מן הכסף שתקבלי תמורת השמן, <b>וְאַתְּ וּבָנַיִךְ תִּחְיִי בַּנּוֹתָר.</b> ברכת השמן לא תסור גם לאחר מכירתו, והעודף יספיק למחייתכם.
(ח) <b>וַיְהִי הַיּוֹם, וַיַּעֲבֹר אֱלִישָׁע אֶל־שׁוּנֵם,</b> לפי המקובל היא בעמק יזרעאל, בנחלת יששכר, <b>וְשָׁם אִשָּׁה גְדוֹלָה,</b> עשירה ונכבדת. כיוון שבא אורח כה חשוב לעיר – <b>וַתַּחֲזֶק־בּוֹ</b>, היא ביקשה ממנו, ואולי הפצירה בו <b>לֶאֱכָל־לָחֶם</b> אצלה. <b>וַיְהִי מִדֵּי עָבְרוֹ</b>, בכל פעם שאלישע היה עובר בשונם, <b>יָסֻר שָׁמָּה לֶאֱכָל־לָחֶם,</b> לסעוד בביתה.
(ט) <b>וַתֹּאמֶר</b> האשה <b>אֶל־אִישָׁהּ</b>, בעלה<b>: הִנֵּה־נָא יָדַעְתִּי כִּי אִישׁ אֱלֹהִים קָדוֹשׁ הוּא עֹבֵר עָלֵינוּ תָּמִיד.</b> אני יודעת שהאיש החוזר ומגיע אלינו הוא אדם קדוש.
(י) מכיוון שהוא מכבד אותנו בשהייתו בביתנו, <b>נַעֲשֶׂה־נָּא עֲלִיַּת־קִיר</b>, קומה שנייה <b>קְטַנָּה</b> בביתנו, ובה נארגן חדר פרטי לנוחיותו, <b>וְנָשִׂים לוֹ שָׁם מִטָּה וְשֻׁלְחָן וְכִסֵּא וּמְנוֹרָה,</b> החפצים הדרושים לאורח. <b>וְהָיָה בְּבֹאוֹ אֵלֵינוּ יָסוּר שָׁמָּה.</b>
(יא) <b>וַיְהִי הַיּוֹם וַיָּבֹא שָׁמָּה, וַיָּסַר אֶל־הָעֲלִיָּה</b> שהכינו בשבילו <b>וַיִּשְׁכַּב־שָׁמָּה.</b>
(יב) <b>וַיֹּאמֶר אֶל־גֵּיחֲזִי נַעֲרוֹ</b>, משרתו<b>: קְרָא לַשּׁוּנַמִּית</b>, האשה משונם <b>הַזֹּאת. וַיִּקְרָא־לָהּ, וַתַּעֲמֹד לְפָנָיו.</b>
(יג) <b>וַיֹּאמֶר לוֹ</b> – לגיחזי<b>: אֱמָר־נָא אֵלֶיהָ: "הִנֵּה חָרַדְתְּ אֵלֵינוּ אֶת־כָּל־הַחֲרָדָה הַזֹּאת,</b> טרחת בעבורנו ודאגת לנו כל כך, וכעת – <b>מֶה</b> נוכל <b>לַעֲשׂוֹת לָךְ</b>, למענך? <b>הֲיֵשׁ לְדַבֶּר־לָךְ אֶל־הַמֶּלֶךְ אוֹ אֶל־שַׂר הַצָּבָא</b>?<b>"</b> אלישע אינו רדוף, כפי שהיה אליהו. אדרבא, יש לו קשרים עם גדולי האומה, ועל כן הוא מציע שינצלם לטובתה. <b>וַתֹּאמֶר</b> לגיחזי<b>: בְּתוֹךְ עַמִּי אָנֹכִי יֹשָׁבֶת.</b> אין צורך בכך. אנחנו אמידים, מעמדנו איתן, ואיננו זקוקים לקשריך.
(יד) <b>וַיֹּאמֶר</b> אלישע לגיחזי<b>:</b> אם כך, <b>וּמֶה</b> נוכל <b>לַעֲשׂוֹת לָהּ</b> כדי להשיב לה כגמולה? <b>וַיֹּאמֶר גֵּיחֲזִי:</b> אכן היא עשירה, <b>אֲבָל בֵּן אֵין־לָהּ,</b> ואין היא יכולה להמתין עוד שנים רבות הואיל <b>וְאִישָׁהּ זָקֵן.</b> וסיכוייו להוליד מתמעטים, ומן הסתם גם היא איננה צעירה.
(טו) <b>וַיֹּאמֶר</b> אלישע לגיחזי<b>: קְרָא־לָהּ. וַיִּקְרָא־לָהּ, וַתַּעֲמֹד בַּפָּתַח.</b>
(טז) <b>וַיֹּאמֶר: לַמּוֹעֵד הַזֶּה כָּעֵת חַיָּה</b>, בעוד שנה בדיוק <b>אַתְּ חֹבֶקֶת בֵּן. וַתֹּאמֶר: אַל, אֲדֹנִי אִישׁ הָאֱלֹהִים, אַל־תְּכַזֵּב בְּשִׁפְחָתֶךָ.</b> אל תיטע בי תקוות שווא. גם אם אהרה, אני עלולה להפיל, או דבר-מה עלול לפגוע בתינוק, חלילה. אל תגרום לי להשתעשע בציפייה להמשכיות שאחר זמן תתבדה.
(יז) <b>וַתַּהַר הָאִשָּׁה וַתֵּלֶד בֵּן, לַמּוֹעֵד הַזֶּה כָּעֵת חַיָּה אֲשֶׁר־דִּבֶּר אֵלֶיהָ אֱלִישָׁע,</b> בדיוק שנה אחרי בשורתו של אלישע.
(יח) <b>וַיִּגְדַּל הַיָּלֶד. וַיְהִי הַיּוֹם</b> ובהיותו עדיין ילד קטן – <b>וַיֵּצֵא אֶל־אָבִיו</b> בעל האחוזה, <b>אֶל־הַקֹּצְרִים</b> בשדהו כדי לראות את המתרחש שם, כדרך הילדים.
(יט) <b>וַיֹּאמֶר אֶל־אָבִיו: רֹאשִׁי, רֹאשִׁי.</b> כואב לי מאוד הראש. <b>וַיֹּאמֶר אֶל־הַנַּעַר</b> המשרת<b>: שָׂאֵהוּ</b>, קח את הילד על ידיך <b>אֶל־אִמּוֹ.</b>
(כ) <b>וַיִּשָּׂאֵהוּ וַיְבִיאֵהוּ אֶל־אִמּוֹ, וַיֵּשֶׁב</b> הילד <b>עַל־בִּרְכֶּיהָ עַד־הַצָּהֳרַיִם וַיָּמֹת</b> בעוד הוא יושב על ברכיה, בלא שנראו סימנים חיצוניים בולטים לגסיסתו.
(כא) <b>וַתַּעַל</b> אל הקומה השנייה, <b>וַתַּשְׁכִּבֵהוּ עַל־מִטַּת אִישׁ הָאֱלֹהִים,</b> אלישע, <b>וַתִּסְגֹּר בַּעֲדוֹ</b> את הדלת <b>וַתֵּצֵא.</b>
(כב) <b>וַתִּקְרָא אֶל־אִישָׁהּ, וַתֹּאמֶר: שִׁלְחָה נָא לִי אֶחָד מִן־הַנְּעָרִים</b> כדי לשרת אותי ולעזור לי <b>וְאַחַת הָאֲתֹנוֹת</b> לרכב עליה, <b>וְאָרוּצָה עַד־אִישׁ הָאֱלֹהִים וְאָשׁוּבָה,</b> ואחזור.
(כג) <b>וַיֹּאמֶר</b> בעלה<b>: מַדּוּעַ אַתְּ הֹלֶכֶת אֵלָיו הַיּוֹם,</b> והרי <b>לֹא</b> ראש <b>חֹדֶשׁ וְלֹא שַׁבָּת</b> היום. כשחי בסביבה אדם גדול היו תלמידיו ושומעי לקחו מבקרים אצלו בשבתות ובמועדים מיוחדים. <b>וַתֹּאמֶר: שָׁלוֹם.</b> הכול כשורה. היא רצתה שהאסון לא ייוודע לאיש מלבד לנביא.
(כד) <b>וַתַּחֲבֹשׁ הָאָתוֹן, וַתֹּאמֶר אֶל־נַעֲרָהּ: נְהַג</b> את החמור <b>וָלֵךְ. אַל־תַּעֲצָר־לִי לִרְכֹּב,</b> אל תחנה בדרך, <b>כִּי</b>, אלא <b>אִם־אָמַרְתִּי לָךְ.</b>
(כה) <b>וַתֵּלֶךְ וַתָּבוֹא אֶל־אִישׁ הָאֱלֹהִים אֶל־הַר הַכַּרְמֶל,</b> ששם כנראה היה מקומו הקבוע באותו זמן. <b>וַיְהִי כִּרְאוֹת אִישׁ־הָאֱלֹהִים אֹתָהּ מִנֶּגֶד,</b> ממרחק, <b>וַיֹּאמֶר אֶל־גֵּיחֲזִי נַעֲרוֹ: הִנֵּה הַשּׁוּנַמִּית הַלָּז,</b> ההיא.
(כו) בוודאי הגיעה לכאן ביום חול בשל סיבה חשובה. על כן – <b>עַתָּה רוּץ־נָא לִקְרָאתָהּ, וֶאֱמָר־לָהּ: "הֲשָׁלוֹם לָךְ</b>? <b>הֲשָׁלוֹם לְאִישֵׁךְ</b>? <b>הֲשָׁלוֹם לַיָּלֶד</b>?<b>"</b> שְׁאל אותה אם כולם בריאים. <b>וַתֹּאמֶר</b> לגיחזי<b>: שָׁלוֹם.</b> שוב אין היא מספרת את אשר אירע.
(כז) <b>וַתָּבֹא אֶל־אִישׁ הָאֱלֹהִים אֶל־הָהָר, וַתַּחֲזֵק בְּרַגְלָיו,</b> מחווה שיש בה תחינה, כניעה וקבלת מרותו. <b>וַיִּגַּשׁ גֵּיחֲזִי לְהָדְפָהּ,</b> משום שלא ראה בעין יפה שהאשה מחזיקה ברגלי איש האלוקים. <b>וַיֹּאמֶר אִישׁ הָאֱלֹהִים: הַרְפֵּה</b>, הנח <b>לָהּ, כִּי־נַפְשָׁהּ מָרָה־לָהּ.</b> ניכר שהיא מיוסרת, ואין לפגוע בה בהקפדה על דרכי דרך ארץ כשהיא סובלת. <b>וַה' הֶעְלִים מִמֶּנִּי וְלֹא הִגִּיד לִי</b> מראש מהי הסיבה לכאבה, ועל כן אינני יודע.
(כח) <b>וַתֹּאמֶר: הֲשָׁאַלְתִּי בֵן מֵאֵת אֲדֹנִי</b>?! הרי לא ביקשתי ממך שתתפלל שייוולד לי בן. לא ציפיתי לשום תמורה על מעשי. יתר על כן, <b>הֲלֹא אָמַרְתִּי</b>, ביקשתי ממך ש<b>לֹא תַשְׁלֶה אֹתִי.</b>
(כט) <b>וַיֹּאמֶר לְגֵיחֲזִי: חֲגֹר מָתְנֶיךָ,</b> כאדם היוצא לדרך בזריזות, <b>וְקַח</b> את <b>מִשְׁעַנְתִּי</b>, מקלי <b>בְיָדְךָ וָלֵךְ</b> לביתה. <b>כִּי תִמְצָא־אִישׁ</b> ממכריך – <b>לֹא תְבָרֲכֶנּוּ. וְכִי־יְבָרֶכְךָ אִישׁ</b> – <b>לֹא תַעֲנֶנּוּ,</b> כדי שלא תתעכב. וכאשר תגיע לבית האישה – <b>וְשַׂמְתָּ מִשְׁעַנְתִּי עַל־פְּנֵי הַנָּעַר.</b> במשענת היה גלום כוחו של אלישע, ועל כן קיווה שהדבר יועיל לילד.
(ל) <b>וַתֹּאמֶר אֵם הַנַּעַר</b> לאלישע<b>: חַי־ה' וְחֵי־נַפְשְׁךָ אִם־אֶעֶזְבֶךָּ. וַיָּקָם</b> אלישע <b>וַיֵּלֶךְ אַחֲרֶיהָ.</b>
(לא) <b>וְגֵחֲזִי עָבַר לִפְנֵיהֶם,</b> לפי ציוויו של אלישע למהר ככל האפשר, <b>וַיָּשֶׂם אֶת־הַמִּשְׁעֶנֶת עַל־פְּנֵי הַנַּעַר, וְאֵין קוֹל וְאֵין קָשֶׁב.</b> לא הייתה כל תגובה שתעיד על שינוי במצבו. <b>וַיָּשָׁב לִקְרָאתוֹ וַיַּגֶּד־לוֹ לֵאמֹר: לֹא הֵקִיץ הַנָּעַר.</b> לא אירע דבר.
(לב) <b>וַיָּבֹא אֱלִישָׁע הַבָּיְתָה, וְהִנֵּה הַנַּעַר מֵת</b> ו<b>מֻשְׁכָּב עַל־מִטָּתוֹ</b> שלו.
(לג) <b>וַיָּבֹא</b> לחדר, <b>וַיִּסְגֹּר הַדֶּלֶת בְּעַד שְׁנֵיהֶם, וַיִּתְפַּלֵּל אֶל־ה'.</b> הוא ביקש לחולל נס ולהחיות את המת, כשם שעשה אליהו.
(לד) <b>וַיַּעַל וַיִּשְׁכַּב עַל־הַיֶּלֶד, וַיָּשֶׂם</b> את <b>פִּיו עַל־פִּיו וְעֵינָיו עַל־עֵינָיו וְכַפָּיו עַל־כַּפָּיו, וַיִּגְהַר</b>, נשם <b>עָלָיו, וַיָּחָם</b>, התחמם <b>בְּשַׂר הַיָּלֶד,</b> אף שעברו כמה שעות מאז מותו.
(לה) <b>וַיָּשָׁב</b> אלישע <b>וַיֵּלֶךְ בַּבַּיִת אַחַת הֵנָּה וְאַחַת הֵנָּה,</b> הסתובב עסוק בדבקותו, <b>וַיַּעַל</b> על גוף הילד <b>וַיִּגְהַר עָלָיו</b> שוב, <b>וַיְזוֹרֵר</b>, התעטש <b>הַנַּעַר</b> שוב ושוב <b>עַד־שֶׁבַע פְּעָמִים,</b> ולבסוף – <b>וַיִּפְקַח הַנַּעַר אֶת־עֵינָיו</b> וקם לתחייה.
(לו) <b>וַיִּקְרָא אֶל־גֵּיחֲזִי וַיֹּאמֶר: קְרָא אֶל־הַשֻּׁנַמִּית הַזֹּאת. וַיִּקְרָאֶהָ וַתָּבוֹא אֵלָיו, וַיֹּאמֶר: שְׂאִי בְנֵךְ.</b> הוא חי.
(לז) <b>וַתָּבֹא וַתִּפֹּל עַל־רַגְלָיו, וַתִּשְׁתַּחוּ אָרְצָה</b> בהכנעה גמורה, <b>וַתִּשָּׂא אֶת־בְּנָהּ וַתֵּצֵא.</b>
(לח) <b>וֶאֱלִישָׁע שָׁב הַגִּלְגָּלָה,</b> אל הגלגל, <b>וְהָרָעָב</b> היה אז <b>בָּאָרֶץ, וּבְנֵי הַנְּבִיאִים יֹשְׁבִים לְפָנָיו</b> ללמוד מפיו. <b>וַיֹּאמֶר לְנַעֲרוֹ: שְׁפֹת</b>, העמד על האש את <b>הַסִּיר הַגְּדוֹלָה וּבַשֵּׁל נָזִיד</b>, תבשיל ירקות <b>לִבְנֵי הַנְּבִיאִים.</b>
(לט) <b>וַיֵּצֵא אֶחָד אֶל־הַשָּׂדֶה לְלַקֵּט אֹרֹת,</b> ירקות, <b>וַיִּמְצָא גֶּפֶן שָׂדֶה,</b> צמח רעיל ממיני האבטיחים הדומה לאבטיח קטן וגדל ומתפרשׂ על הקרקע כגפן. <b>וַיְלַקֵּט מִמֶּנּוּ פַּקֻּעֹת שָׂדֶה</b>, פרותיו <b>מְלֹא בִגְדוֹ, וַיָּבֹא וַיְפַלַּח</b>, חתך מהן לפלחים והכניסן <b>אֶל־סִיר הַנָּזִיד, כִּי־לֹא יָדָעוּ</b> שהם מרים ורעילים.
(מ) <b>וַיִּצְקוּ לַאֲנָשִׁים לֶאֱכוֹל</b> מן התבשיל הזה, <b>וַיְהִי כְּאָכְלָם מֵהַנָּזִיד, וְהֵמָּה צָעָקוּ וַיֹּאמְרוּ:</b> יש <b>מָוֶת</b>, רעל <b>בַּסִּיר, אִישׁ הָאֱלֹהִים</b>!<b>וְלֹא יָכְלוּ לֶאֱכֹל.</b>
(מא) <b>וַיֹּאמֶר</b> אלישע<b>: וּקְחוּ</b>, הביאו <b>קֶמַח. וַיַּשְׁלֵךְ אֶל־הַסִּיר, וַיֹּאמֶר: צַק לָעָם</b> את התבשיל שוב <b>וְיֹאכֵלוּ. וְלֹא הָיָה דָּבָר רָע בַּסִּיר.</b> בדרך נס תיקן הקמח את טעם התבשיל וביטל את סכנתו.
(מב) <b>וְאִישׁ בָּא מִבַּעַל שָׁלִשָׁה וַיָּבֵא לְאִישׁ הָאֱלֹהִים</b> מתנה – <b>לֶחֶם בִּכּוּרִים</b>, מן התבואה החדשה – <b>עֶשְׂרִים־לֶחֶם שְׂעֹרִים וְכַרְמֶל</b>, תבואה לחה שאינה בשלה לגמרי <b>בְּצִקְלֹנוֹ</b>, מתוך תרמילו. <b>וַיֹּאמֶר</b> אלישע<b>: תֵּן לָעָם וְיֹאכֵלוּ.</b>
(מג) <b>וַיֹּאמֶר מְשָׁרְתוֹ: מָה אֶתֵּן</b> מאכל מועט <b>זֶה לִפְנֵי מֵאָה אִישׁ</b>?! הרי לא יהיה בכך די לכולם. <b>וַיֹּאמֶר:</b> אף על פי כן <b>תֵּן לָעָם וְיֹאכֵלוּ, כִּי כֹה אָמַר ה': אָכוֹל וְהוֹתֵר.</b> לאחר שיאכלו – עדיין יישאר מהאוכל.
(מד) <b>וַיִּתֵּן לִפְנֵיהֶם</b> את המזון, <b>וַיֹּאכְלוּ וַיּוֹתִרוּ כִּדְבַר ה'.</b> אירע נס, והלחם והכרמל הספיקו להשבעת מאה אנשים, ולא זו בלבד אלא נותרו מהם שאריות.
<h2>פרק ה</h2>
(א) <b>וְנַעֲמָן שַׂר־צְבָא מֶלֶךְ־אֲרָם הָיָה אִישׁ גָּדוֹל לִפְנֵי אֲדֹנָיו,</b> מלך ארם, <b>וּנְשֻׂא פָנִים.</b> הוא נחשב בעיני מלכו וגם היה אדם מכובד בעיני הבריות. <b>כִּי־בוֹ</b>, באמצעותו <b>נָתַן־ה' תְּשׁוּעָה לַאֲרָם.</b> הוא היה מצביא שניצח במלחמות. <b>וְהָאִישׁ הָיָה גִּבּוֹר חַיִל מְצֹרָע.</b> אף שהיה חשוב ונכבד, הצרעת שלו הרתיעה את סובביו, והדבר העיק עליו.
(ב) <b>וַאֲרָם יָצְאוּ</b> ב<b>גְדוּדִים</b> לערוך פשיטות, ובאחת מהן – <b>וַיִּשְׁבּוּ מֵאֶרֶץ יִשְׂרָאֵל נַעֲרָה קְטַנָּה, וַתְּהִי לִפְנֵי אֵשֶׁת נַעֲמָן.</b> היא התגלגלה לשרת בביתו של נעמן. עם הזמן התקרבו זו לזו, והנערה הישראלית, שראתה בצרתו של נעמן ובבידודו, נרתמה לעזור לאדוניה.
(ג) <b>וַתֹּאמֶר אֶל־גְּבִרְתָּהּ:</b> הביאו את <b>אַחֲלֵי</b>, משאלותיו ובקשותיו של <b>אֲדֹנִי לִפְנֵי הַנָּבִיא אֲשֶׁר בְּשֹׁמְרוֹן</b> – <b>אָז</b> הנביא <b>יֶאֱסֹף אֹתוֹ מִצָּרַעְתּוֹ,</b> יסיר ממנו את הצרעת.
(ד) אשת נעמן העבירה את הצעתה של הנערה לבעלה. <b>וַיָּבֹא וַיַּגֵּד לַאדֹנָיו</b>, מלך ארם <b>לֵאמֹר: כָּזֹאת וְכָזֹאת דִּבְּרָה הַנַּעֲרָה אֲשֶׁר מֵאֶרֶץ יִשְׂרָאֵל.</b> היא טענה שיש דרך לרפא אותי.
(ה) <b>וַיֹּאמֶר מֶלֶךְ־אֲרָם</b>, שלא היה מצוי בהתנהלותם של הדברים בישראל<b>: לֶךְ־בֹּא וְאֶשְׁלְחָה סֵפֶר</b>, מכתב בעניינך <b>אֶל־מֶלֶךְ יִשְׂרָאֵל. וַיֵּלֶךְ</b> נעמן <b>וַיִּקַּח בְּיָדוֹ</b> מתנות לנביא – <b>עֶשֶׂר כִּכְּרֵי־כֶסֶף וְשֵׁשֶׁת אֲלָפִים</b> מטבעות <b>זָהָב וְעֶשֶׂר חֲלִיפוֹת בְּגָדִים.</b>
(ו) <b>וַיָּבֵא</b> נעמן את <b>הַסֵּפֶר אֶל־מֶלֶךְ יִשְׂרָאֵל,</b> ובו כתוב <b>לֵאמֹר: וְעַתָּה כְּבוֹא הַסֵּפֶר הַזֶּה אֵלֶיךָ, הִנֵּה שָׁלַחְתִּי אֵלֶיךָ אֶת־נַעֲמָן עַבְדִּי</b> – <b>וַאֲסַפְתּוֹ מִצָּרַעְתּוֹ.</b> עליך לדאוג שהוא יתרפא.
(ז) באותה עת לא יכלו ישראל להתגונן כראוי מפני הארמים שפלשו לארצם שוב ושוב. ידו של מלך ארם הייתה על העליונה, וכך ניסח את פנייתו. <b>וַיְהִי כִּקְרֹא מֶלֶךְ־יִשְׂרָאֵל אֶת־הַסֵּפֶר, וַיִּקְרַע בְּגָדָיו, וַיֹּאמֶר: הַאֱלֹהִים אָנִי לְהָמִית וּלְהַחֲיוֹת, כִּי־זֶה שֹׁלֵחַ אֵלַי לֶאֱסֹף אִישׁ מִצָּרַעְתּוֹ</b>?! לא אוכל למלא דרישה זו. <b>כִּי אַךְ־דְּעוּ־נָא וּרְאוּ כִּי־מִתְאַנֶּה</b>, מחפש תואנה <b>הוּא לִי.</b> אם אומַר לו שאינני יכול לרפא את שר הצבא שלו, הוא יאשים אותי בכך שאינני רוצה לרפאו, וכך ימצא עילה להתנכל לנו.
(ח) <b>וַיְהִי כִּשְׁמֹעַ אֱלִישָׁע אִישׁ־הָאֱלֹהִים כִּי־קָרַע מֶלֶךְ־יִשְׂרָאֵל אֶת־בְּגָדָיו, וַיִּשְׁלַח אֶל־הַמֶּלֶךְ לֵאמֹר: לָמָּה קָרַעְתָּ בְּגָדֶיךָ</b>?! אינך צריך לדאוג. <b>יָבֹא־נָא אֵלַי,</b> ואני אטפל בו, <b>וְיֵדַע כִּי יֵשׁ נָבִיא בְּיִשְׂרָאֵל.</b>
(ט) <b>וַיָּבֹא נַעֲמָן בְּסוּסָו וּבְרִכְבּוֹ,</b> עם פמלייתו, <b>וַיַּעֲמֹד פֶּתַח־הַבַּיִת לֶאֱלִישָׁע,</b> של אלישע.
(י) <b>וַיִּשְׁלַח אֵלָיו אֱלִישָׁע מַלְאָךְ,</b> שליח, אולי מפני שלא רצה להתקרב אל המצורע, <b>לֵאמֹר: הָלוֹךְ וְרָחַצְתָּ שֶׁבַע־פְּעָמִים בַּיַּרְדֵּן, וְיָשֹׁב בְּשָׂרְךָ לְךָ וּטְהָר,</b> וכך תתרפא ותטהר מהצרעת.
(יא) <b>וַיִּקְצֹף</b>, כעס <b>נַעֲמָן</b> על דברי השליח <b>וַיֵּלַךְ. וַיֹּאמֶר: הִנֵּה אָמַרְתִּי אֵלַי יֵצֵא יָצוֹא,</b> חשבתי שהנביא יֵצא אלי, <b>וְעָמַד וְקָרָא בְּשֵׁם־ה' אֱלֹהָיו, וְהֵנִיף יָדוֹ אֶל־הַמָּקוֹם</b> הנגוע <b>וְאָסַף</b>, וכך יסיר את <b>הַמְּצֹרָע.</b> ציפיתי למופת של ממש, הכולל מחוות ידיים מרשימות, ובמקומו הנביא מורה לי להתרחץ?!
(יב) <b>הֲלֹא טוֹב</b>, עדיפים <b>אֲמָנָה וּפַרְפַּר, נַהֲרוֹת דַּמֶּשֶׂק, מִכֹּל מֵימֵי יִשְׂרָאֵל. הֲלֹא־אֶרְחַץ בָּהֶם וְטָהָרְתִּי.</b> אם רחצה במים מפיגה את הצרעת – הרי יכול אני לרחוץ בהם ולהיטהר. <b>וַיִּפֶן וַיֵּלֶךְ בְּחֵמָה,</b> בכעס.
(יג) <b>וַיִּגְּשׁוּ עֲבָדָיו</b> של נעמן <b>וַיְדַבְּרוּ אֵלָיו, וַיֹּאמְרוּ: אָבִי,</b> אדוננו, <b>דָּבָר גָּדוֹל הַנָּבִיא דִּבֶּר אֵלֶיךָ</b> – <b>הֲלוֹא תַעֲשֶׂה.</b> לו היה הנביא מבקש ממך לעשות מעשה גדול וקשה – הרי היית עושה אותו, <b>וְאַף כִּי־אָמַר אֵלֶיךָ</b> רק<b>: "רְחַץ וּטְהָר".</b> מדוע אתה כועס על כך?! הלוא היית מוכן למלא את הוראותיו, והנה הורה לך לעשות מעשה פעוט. מוטב שתנסה.
(יד) <b>וַיֵּרֶד וַיִּטְבֹּל בַּיַּרְדֵּן שֶׁבַע פְּעָמִים כִּדְבַר אִישׁ הָאֱלֹהִים, וַיָּשָׁב בְּשָׂרוֹ</b> להיות נקי מפגם וקמט <b>כִּבְשַׂר נַעַר קָטֹן, וַיִּטְהָר.</b> סימני הצרעת שהיו על בשרו נעלמו.
(טו) כשנעמן נוכח בכוחו הנסי של הנביא, הוא התחרט על דבריו. <b>וַיָּשָׁב</b> מן הירדן <b>אֶל־אִישׁ הָאֱלֹהִים הוּא וְכָל־מַחֲנֵהוּ, וַיָּבֹא וַיַּעֲמֹד לְפָנָיו וַיֹּאמֶר: הִנֵּה־נָא יָדַעְתִּי כִּי אֵין אֱלֹהִים</b> אמתי <b>בְּכָל־הָאָרֶץ כִּי אִם־בְּיִשְׂרָאֵל. וְעַתָּה, קַח־נָא בְרָכָה</b>, מתנה <b>מֵאֵת עַבְדֶּךָ,</b> מפני שאני רוצה להביע את תודתי לך.
(טז) <b>וַיֹּאמֶר</b> אלישע בשבועה<b>: חַי־ה' אֲשֶׁר־עָמַדְתִּי לְפָנָיו,</b> שאני משרת אותו, <b>אִם־אֶקָּח,</b> שלא אקח ממך דבר. <b>וַיִּפְצַר</b>, נעמן הפציר <b>בּוֹ לָקַחַת</b> את מתנתו, <b>וַיְמָאֵן</b> הנביא.
(יז) <b>וַיֹּאמֶר נַעֲמָן: וָלֹא</b> – אם אינך לוקח ממני את המתנה, לפחות הסכם ש<b>יֻתַּן־נָא לְעַבְדְּךָ מַשָּׂא צֶמֶד־פְּרָדִים אֲדָמָה,</b> אדמת ארצך בכמות ששני פרדים יכולים לשאתה, <b>כִּי לוֹא־יַעֲשֶׂה עוֹד עַבְדְּךָ עֹלָה וָזֶבַח לֵאלֹהִים אֲחֵרִים כִּי אִם־לַה'.</b> אני מקבל על עצמי את אלוקי ישראל, וכדי להקריב לו קרבנות אני זקוק לאדמה טהורה שעליה אוכל לעבדו כראוי. והוא מוסיף ומבקש:
(יח) <b>לַדָּבָר הַזֶּה יִסְלַח ה' לְעַבְדֶּךָ, בְּבוֹא אֲדֹנִי</b>, מלך ארם אל <b>בֵית־רִמּוֹן</b>, בית העבודה הזרה <b>לְהִשְׁתַּחֲוֹת שָׁמָּה, וְהוּא נִשְׁעָן עַל־יָדִי,</b> שכן אני המשנה לו, ואז – <b>וְהִשְׁתַּחֲוֵיתִי בֵּית רִמֹּן.</b> ובעל כורחי גם אני אשתחווה שם. <b>בְּהִשְׁתַּחֲוָיָתִי בֵּית רִמֹּן יִסְלַח־ה' לְעַבְדְּךָ בַּדָּבָר הַזֶּה.</b>
(יט) <b>וַיֹּאמֶר לוֹ: לֵךְ לְשָׁלוֹם.</b> אלישע נענה לדבריו ושילח אותו לדרכו. <b>וַיֵּלֶךְ</b> נעמן <b>מֵאִתּוֹ כִּבְרַת אָרֶץ,</b> מידת מרחק מסוימת.
(כ) <b>וַיֹּאמֶר גֵּיחֲזִי נַעַר אֱלִישָׁע אִישׁ־הָאֱלֹהִים</b> בלבו<b>: הִנֵּה חָשַׂךְ</b>, מנע <b>אֲדֹנִי אֵת־נַעֲמָן הָאֲרַמִּי הַזֶּה מִקַּחַת מִיָּדוֹ אֵת אֲשֶׁר־הֵבִיא.</b> חבל שהוא סירב לקחת מידו דבר. <b>חַי־ה' כִּי־אִם־רַצְתִּי</b>, ארוץ אני <b>אַחֲרָיו וְלָקַחְתִּי מֵאִתּוֹ מְאוּמָה,</b> דבר.
(כא) <b>וַיִּרְדֹּף גֵּיחֲזִי אַחֲרֵי נַעֲמָן. וַיִּרְאֶה נַעֲמָן</b> איש <b>רָץ אַחֲרָיו, וַיִּפֹּל</b>, נעמן התכופף <b>מֵעַל</b>, מתוך <b>הַמֶּרְכָּבָה לִקְרָאתוֹ, וַיֹּאמֶר:</b> אם אתה רץ אחרי, בוודאי יש לכך סיבה דחופה; <b>הֲשָׁלוֹם</b>? האם הכול כשורה?
(כב) <b>וַיֹּאמֶר</b> גיחזי<b>: שָׁלוֹם.</b> מכיוון שרצה לקבל כסף מנעמן, הוא בדה סיפור בשם אלישע – <b>אֲדֹנִי שְׁלָחַנִי לֵאמֹר: "הִנֵּה עַתָּה זֶה בָּאוּ אֵלַי שְׁנֵי־נְעָרִים מֵהַר אֶפְרַיִם מִבְּנֵי הַנְּבִיאִים, תְּנָה־נָּא לָהֶם</b>, בשבילם <b>כִּכַּר</b>, כ-30 ק"ג <b>כֶּסֶף וּשְׁתֵּי חֲלִפוֹת בְּגָדִים".</b> אמנם אלישע נשבע שלא ייקח דבר לעצמו, אך לפי סיפורו הבדוי של גיחזי, הנביא נזקק לכסף לצורכי צדקה, ואין בידו.
(כג) <b>וַיֹּאמֶר נַעֲמָן</b>, שהתלהב כל כך מהאפשרות להעניק מתנה לנביא<b>: הוֹאֵל קַח כִּכָּרָיִם,</b> שתי כיכרות כסף במקום אחת. <b>וַיִּפְרָץ</b>, הפציר <b>בּוֹ,</b> ומן הסתם גיחזי לא עמד בסירובו זמן רב. <b>וַיָּצַר</b> נעמן צרר <b>כִּכְּרַיִם כֶּסֶף בִּשְׁנֵי חֲרִטִים</b>, נרתיקים <b>וּשְׁתֵּי חֲלִפוֹת בְּגָדִים, וַיִּתֵּן אֶל־שְׁנֵי נְעָרָיו וַיִּשְׂאוּ</b> את המתנה הזו <b>לְפָנָיו</b> – לפני גיחזי.
(כד) <b>וַיָּבֹא</b> גיחזי <b>אֶל־הָעֹפֶל,</b> בניין גבוה שניצב בכניסה לעיר שומרון, <b>וַיִּקַּח מִיָּדָם</b> את החפצים הללו <b>וַיִּפְקֹד</b>, הפקיד אותם <b>בַּבָּיִת, וַיְשַׁלַּח אֶת־הָאֲנָשִׁים</b>, משרתי נעמן <b>וַיֵּלֵכוּ.</b>
(כה) <b>וְהוּא־בָא וַיַּעֲמֹד אֶל־אֲדֹנָיו</b> לשרת את אלישע כדרכו. <b>וַיֹּאמֶר אֵלָיו אֱלִישָׁע: מֵאַיִן</b> אתה בא, <b>גֵּחֲזִי</b>?<b>וַיֹּאמֶר: לֹא־הָלַךְ עַבְדְּךָ אָנֶה וָאָנָה.</b> לא יצאתי מכאן.
(כו) <b>וַיֹּאמֶר אֵלָיו</b> הנביא<b>: לֹא־לִבִּי הָלַךְ</b>, תודעתי נשארה במקומה. ראיתי <b>כַּאֲשֶׁר הָפַךְ־אִישׁ</b>, הסתובב <b>מֵעַל מֶרְכַּבְתּוֹ לִקְרָאתֶךָ. הַעֵת</b> האם ראוי בנסיבות אלו <b>לָקַחַת אֶת־הַכֶּסֶף, וְלָקַחַת</b>, ולקנות בו <b>בְּגָדִים וְזֵיתִים וּכְרָמִים וְצֹאן וּבָקָר וַעֲבָדִים וּשְׁפָחוֹת</b>?! ים וּכְרָמִים וְצֹאן וּבָקָר וַעֲבָדִים וּשְׁפָחוֹת
(כז) אשר על כן – <b>וְצָרַעַת נַעֲמָן תִּדְבַּק־בְּךָ וּבְזַרְעֲךָ לְעוֹלָם. וַיֵּצֵא</b> גיחזי <b>מִלְּפָנָיו</b> והוא <b>מְצֹרָע כַּשָּׁלֶג.</b>
<h2>פרק ו</h2>
(א) <b>וַיֹּאמְרוּ בְנֵי־הַנְּבִיאִים</b>, תלמידי אלישע שהתרבו ככל ששמו נודע לתהילה, <b>אֶל־אֱלִישָׁע: הִנֵּה־נָא הַמָּקוֹם אֲשֶׁר אֲנַחְנוּ יֹשְׁבִים שָׁם לְפָנֶיךָ צַר מִמֶּנּוּ,</b> בשבילנו.
(ב) <b>נֵלְכָה־נָּא עַד־הַיַּרְדֵּן,</b> ששם גדלים עצים גדולים. נחטוב מהם <b>וְנִקְחָה מִשָּׁם</b> כל <b>אִישׁ קוֹרָה אֶחָת, וְנַעֲשֶׂה־לָּנוּ שָׁם מָקוֹם לָשֶׁבֶת שָׁם,</b> שכן שטח זה פנוי. על כן נבנה בו מקום משכן לנביא ומקום גדול דיו להכיל אותנו, תלמידיו. <b>וַיֹּאמֶר: לֵכוּ.</b> אני מאשר את בקשתכם.
(ג) <b>וַיֹּאמֶר הָאֶחָד: הוֹאֶל נָא וְלֵךְ אֶת</b>, עם <b>עֲבָדֶיךָ,</b> אתנו, משום שאנו עומדים לבנות בניין חדש בעבור ה'מוסד' שלך. <b>וַיֹּאמֶר: אֲנִי אֵלֵךְ.</b>
(ד) <b>וַיֵּלֶךְ אִתָּם, וַיָּבֹאוּ הַיַּרְדֵּנָה וַיִּגְזְרוּ</b>, חטבו את <b>הָעֵצִים</b> כמתוכנן.
(ה) <b>וַיְהִי הָאֶחָד מַפִּיל הַקּוֹרָה, וְאֶת־הַבַּרְזֶל</b>, ולהב הברזל של הגרזן נשמט מהקת ו<b>נָפַל אֶל־הַמָּיִם. וַיִּצְעַק וַיֹּאמֶר: אֲהָהּ,</b> אוי, <b>אֲדֹנִי</b>! הברזל אבד, <b>וְ</b>לא זו בלבד, <b>הוּא שָׁאוּל</b> מאדם אחר. כיצד אחזיר אותו?
(ו) <b>וַיֹּאמֶר אִישׁ־הָאֱלֹהִים: אָנָה</b>, לאן <b>נָפָל</b> הברזל?<b>וַיַּרְאֵהוּ אֶת־הַמָּקוֹם. וַיִּקְצָב</b>, אלישע חתך <b>עֵץ וַיַּשְׁלֶךְ־שָׁמָּה,</b> ובדרך נס – <b>וַיָּצֶף</b> צף על פני המים <b>הַבַּרְזֶל.</b>
(ז) <b>וַיֹּאמֶר</b> אלישע<b>: הָרֶם לָךְ. וַיִּשְׁלַח יָדוֹ וַיִּקָּחֵהוּ.</b>
(ח) <b>וּמֶלֶךְ אֲרָם הָיָה נִלְחָם</b>, לא ניהל מערכה גדולה אלא יזם פשיטות מפעם לפעם <b>בְּיִשְׂרָאֵל. וַיִּוָּעַץ אֶל־עֲבָדָיו לֵאמֹר: אֶל־מְקוֹם פְּלֹנִי אַלְמֹנִי תַּחֲנֹתִי,</b> יחנה הצבא לצורך מארב.
(ט) <b>וַיִּשְׁלַח אִישׁ הָאֱלֹהִים אֶל־מֶלֶךְ יִשְׂרָאֵל לֵאמֹר: הִשָּׁמֶר מֵעֲבֹר</b> דרך <b>הַמָּקוֹם הַזֶּה, כִּי־שָׁם אֲרָם נְחִתִּים,</b> חונים ואורבים לך.
(י) <b>וַיִּשְׁלַח מֶלֶךְ יִשְׂרָאֵל</b> שליחים <b>אֶל־הַמָּקוֹם אֲשֶׁר אָמַר־לוֹ אִישׁ־ הָאֱלֹהִים וְהִזְהִירֹה</b>, והזהיר אותו, <b>וְנִשְׁמַר־שָׁם</b> צבאו. וכך אירע <b>לֹא</b> פעם <b>אַחַת וְלֹא שְׁתָּיִם.</b>
(יא) <b>וַיִּסָּעֵר</b>, רגז <b>לֵב מֶלֶךְ־אֲרָם עַל־הַדָּבָר הַזֶּה,</b> שכן שוב ושוב הציב מארבים, ושוב ושוב ישראל לא עברו בקרבתו. <b>וַיִּקְרָא אֶל־עֲבָדָיו וַיֹּאמֶר אֲלֵיהֶם: הֲלוֹא תַּגִּידוּ לִי מִי מִשֶּׁלָּנוּ</b> מדליף מידע <b>אֶל־מֶלֶךְ יִשְׂרָאֵל</b>?
(יב) <b>וַיֹּאמֶר אַחַד מֵעֲבָדָיו: לוֹא</b>, לא מדובר במרגלים<b>, אֲדֹנִי הַמֶּלֶךְ, כִּי־אֱלִישָׁע הַנָּבִיא אֲשֶׁר בְּיִשְׂרָאֵל יַגִּיד לְמֶלֶךְ יִשְׂרָאֵל</b> אפילו <b>אֶת־הַדְּבָרִים אֲשֶׁר תְּדַבֵּר בַּחֲדַר מִשְׁכָּבֶךָ.</b> כל מה שאתה מדבר גלוי לפניו, והוא יודע היכן אתה מציב את חייליך.
(יג) <b>וַיֹּאמֶר: לְכוּ וּרְאוּ אֵיכֹה</b>, איפה <b>הוּא, וְאֶשְׁלַח וְאֶקָּחֵהוּ,</b> אתפוס אותו ואטפל בו. <b>וַיֻּגַּד־לוֹ לֵאמֹר: הִנֵּה</b> הנביא נמצא עכשיו <b>בְדֹתָן.</b>
(יד) <b>וַיִּשְׁלַח</b> מלך ארם <b>שָׁמָּה סוּסִים וְרֶכֶב וְחַיִל כָּבֵד. וַיָּבֹאוּ לַיְלָה וַיַּקִּפוּ עַל</b>, את <b>הָעִיר</b> כדי לחטוף את אלישע.
(טו) <b>וַיַּשְׁכֵּם מְשָׁרֵת אִישׁ הָאֱלֹהִים לָקוּם</b> בבוקר <b>וַיֵּצֵא</b> החוצה, <b>וְהִנֵּה־חַיִל סוֹבֵב אֶת־הָעִיר וְסוּס וָרָכֶב.</b> צבא גדול מקיף את העיר. <b>וַיֹּאמֶר נַעֲרוֹ אֵלָיו: אֲהָהּ, אֲדֹנִי</b>! <b>אֵיכָה נַעֲשֶׂה</b>? כיצד נחמוק מפניהם?
(טז) <b>וַיֹּאמֶר</b> הנביא<b>: אַל־תִּירָא, כִּי רַבִּים</b> החיילים <b>אֲשֶׁר אִתָּנוּ מֵאֲשֶׁר אוֹתָם,</b> אִתם. צבאֵנו גדול מצבאם.
(יז) <b>וַיִּתְפַּלֵּל אֱלִישָׁע וַיֹּאמַר: ה'</b>! <b>פְּקַח־נָא אֶת־עֵינָיו</b> של הנער <b>וְיִרְאֶה</b> עתה ראייה נבואית. <b>וַיִּפְקַח ה' אֶת־עֵינֵי הַנַּעַר, וַיַּרְא וְהִנֵּה הָהָר מָלֵא סוּסִים וְרֶכֶב אֵשׁ</b>, וכולם ניצבים <b>סְבִיבֹת אֱלִישָׁע.</b> הוא ראה שאלישע מוגן היטב בצבא אש המקיף אותו.
(יח) <b>וַיֵּרְדוּ</b> חיילי ארם <b>אֵלָיו. וַיִּתְפַּלֵּל אֱלִישָׁע אֶל־ה' וַיֹּאמַר: הַךְ</b>, הכה <b>נָא אֶת־הַגּוֹי־הַזֶּה בַּסַּנְוֵרִים.</b> סחרר וטשטש את תודעתם, או: הקשה עליהם למקד את מבטם. <b>וַיַּכֵּם</b> ה' <b>בַּסַּנְוֵרִים כִּדְבַר אֱלִישָׁע.</b>
(יט) כאשר הנביא פגש את חיל הארמים, הם לא ידעו מימינם ומשמאלם. <b>וַיֹּאמֶר אֲלֵהֶם אֱלִישָׁע: לֹא־זֶה הַדֶּרֶךְ</b> הנכונה, <b>וְלֹא־זֹה הָעִיר</b> שאתם מחפשים. <b>לְכוּ אַחֲרַי וְאוֹלִיכָה אֶתְכֶם אֶל־הָאִישׁ אֲשֶׁר תְּבַקֵּשׁוּן. וַיֹּלֶךְ אוֹתָם שֹׁמְרוֹנָה,</b> לשומרון, עיר הבירה של הממלכה.
(כ) <b>וַיְהִי כְּבֹאָם שֹׁמְרוֹן, וַיֹּאמֶר אֱלִישָׁע: ה', פְּקַח אֶת־עֵינֵי־אֵלֶּה וְיִרְאוּ. וַיִּפְקַח ה' אֶת־עֵינֵיהֶם, וַיִּרְאוּ וְהִנֵּה</b> הם <b>בְּתוֹךְ שֹׁמְרוֹן.</b>
(כא) <b>וַיֹּאמֶר מֶלֶךְ־יִשְׂרָאֵל אֶל־אֱלִישָׁע כִּרְאֹתוֹ אוֹתָם</b> – צבא של ארמים מוכי סנוורים – <b>הַאַכֶּה אַכֶּה,</b> האם עלי להרוג אותם, <b>אָבִי</b>?
(כב) <b>וַיֹּאמֶר: לֹא תַכֶּה. הַאֲשֶׁר שָׁבִיתָ בְּחַרְבְּךָ וּבְקַשְׁתְּךָ אַתָּה מַכֶּה</b>? כיוון שלא בכישוריך הצבאיים שבית אותם, אינך רשאי להרגם. <b>שִׂים לֶחֶם וָמַיִם לִפְנֵיהֶם,</b> כאילו היו אורחיך, <b>וְיֹאכְלוּ וְיִשְׁתּוּ וְיֵלְכוּ</b> חזרה <b>אֶל־ אֲדֹנֵיהֶם.</b>
(כג) <b>וַיִּכְרֶה לָהֶם כֵּרָה</b>, ערך להם סעודה <b>גְדוֹלָה. וַיֹּאכְלוּ וַיִּשְׁתּוּ. וַיְשַׁלְּחֵם וַיֵּלְכוּ אֶל־אֲדֹנֵיהֶם,</b> מלך ארם, וסיפרו לו את כל הקורות אותם. <b>וְלֹא־יָסְפוּ עוֹד גְּדוּדֵי אֲרָם לָבוֹא בְּאֶרֶץ יִשְׂרָאֵל</b> לפי שעה כיוון שפחדו להיכנס לארצו של אלישע.
(כד) <b>וַיְהִי אַחֲרֵי־כֵן, וַיִּקְבֹּץ בֶּן־הֲדַד מֶלֶךְ־אֲרָם אֶת־כָּל־מַחֲנֵהוּ, וַיַּעַל וַיָּצַר עַל־שֹׁמְרוֹן.</b> נראה שצבא ארם היה גדול וחזק מצבא ישראל, ומלך ישראל לא יכול היה להתגונן מפניו.
(כה) <b>וַיְהִי רָעָב גָּדוֹל בְּשֹׁמְרוֹן, וְהִנֵּה צָרִים עָלֶיהָ עַד הֱיוֹת רֹאשׁ־חֲמוֹר</b>, שערכו הרגיל נמוך מאוד, שכן אינו כשר, ובשרו גרוע, <b>בִּשְׁמֹנִים כֶּסֶף. וְרֹבַע הַקַּב</b> – כ-320 סמ"ק <b>דִּבְיוֹנִים</b>, צואת יונים הזבה מגופן; בצורת הכתיב: 'חריונים' – <b>בַּחֲמִשָּׁה כָסֶף.</b>
(כו) <b>וַיְהִי מֶלֶךְ יִשְׂרָאֵל עֹבֵר</b>, מסייר <b>עַל־הַחֹמָה, וְאִשָּׁה צָעֲקָה אֵלָיו לֵאמֹר: הוֹשִׁיעָה, אֲדֹנִי הַמֶּלֶךְ</b>!
(כז) <b>וַיֹּאמֶר: אַל</b>, אם לא <b>יוֹשִׁעֵךְ ה'</b> – <b>מֵאַיִן אוֹשִׁיעֵךְ</b>?! <b>הֲמִן־הַגֹּרֶן אוֹ מִן־הַיָּקֶב</b>?! הרי הגרנות והיקבים ריקים.
(כח) <b>וַיֹּאמֶר־לָהּ הַמֶּלֶךְ: מַה־לָּךְ</b>? מה רצונך? <b>וַתֹּאמֶר: הָאִשָּׁה הַזֹּאת אָמְרָה אֵלַי: "תְּנִי אֶת־בְּנֵךְ וְנֹאכְלֶנּוּ הַיּוֹם, וְאֶת־בְּנִי נֹאכַל מָחָר".</b> אנחנו גוועים ברעב, הבה נתחלק בבשר ילדינו.
(כט) <b>וַנְּבַשֵּׁל אֶת־בְּנִי וַנֹּאכְלֵהוּ. וָאֹמַר אֵלֶיהָ בַּיּוֹם הָאַחֵר: "תְּנִי אֶת־בְּנֵךְ וְנֹאכְלֶנּוּ",</b> וכאשר הגיע תור בנה להיאכל – <b>וַתַּחְבִּא אֶת־בְּנָהּ.</b>
(ל) האשה סיפרה את הסיפור המזעזע לפי תומה, וביקשה שהמלך יעזור לה לקבל את החלק המגיע לה בבן חברתה. <b>וַיְהִי כִשְׁמֹעַ הַמֶּלֶךְ אֶת־דִּבְרֵי הָאִשָּׁה, וַיִּקְרַע אֶת־בְּגָדָיו.</b> המלך נחרד, ולבו נשבר. <b>וְהוּא עֹבֵר עַל־הַחֹמָה, וַיַּרְא הָעָם וְהִנֵּה הַשַּׂק עַל־בְּשָׂרוֹ מִבָּיִת,</b> מבפנים. כאשר בגדיו נקרעו, ראו הכול שתחתיהם הוא עוטה שק על גופו כאבל.
(לא) <b>וַיֹּאמֶר</b> בשבועה<b>: כֹּה־יַעֲשֶׂה־לִּי אֱלֹהִים וְכֹה יוֹסִף</b>, יענישני ה' כך וכך <b>אִם־יַעֲמֹד רֹאשׁ אֱלִישָׁע בֶּן־שָׁפָט עָלָיו</b>, או: בין אם ה' יעשה לי כך, כפי מצבי הקשה, וגם אם הוא יביא אותי למצב גרוע יותר, אדאג לכך שראשו של אלישע יוסר <b>הַיּוֹם.</b> הוא אשם במצב זה, שהרי הוא איננו מציל אותנו, ומן הסתם הוא גם מקטרג עלינו.
(לב) <b>וֶאֱלִישָׁע יֹשֵׁב בְּבֵיתוֹ וְהַזְּקֵנִים יֹשְׁבִים אִתּוֹ. וַיִּשְׁלַח</b> המלך <b>אִישׁ מִלְּפָנָיו,</b> אך <b>בְּטֶרֶם יָבֹא הַמַּלְאָךְ</b>, שליח המלך <b>אֵלָיו</b> – אל אלישע, <b>וְהוּא</b> – אלישע <b>אָמַר אֶל־הַזְּקֵנִים: הַרְּאִיתֶם כִּי־שָׁלַח בֶּן־הַמְרַצֵּחַ הַזֶּה</b>, המלך, בנו של אחאב <b>לְהָסִיר אֶת־רֹאשִׁי</b>?! <b>רְאוּ כְּבֹא הַמַּלְאָךְ</b> הרוצה להמית אותי, <b>סִגְרוּ הַדֶּלֶת וּלְחַצְתֶּם אֹתוֹ בַּדֶּלֶת.</b> מכיוון שאתם מרובים והוא אדם יחיד, תוכלו לעכבו בדלת. <b>הֲלוֹא קוֹל רַגְלֵי אֲדֹנָיו אַחֲרָיו.</b> האדון שלו יגיע מיד אחריו כדי לתפוס אותי.
(לג) <b>עוֹדֶנּוּ מְדַבֵּר עִמָּם, וְהִנֵּה הַמַּלְאָךְ יֹרֵד אֵלָיו. וַיֹּאמֶר</b> אלישע<b>:</b> <b>הִנֵּה־זֹאת הָרָעָה</b> היא <b>מֵאֵת ה', מָה־אוֹחִיל לַה' עוֹד</b>?! לְמה אוכַל לייחל ומה אוכל לבַקש עוד מה'?! לעת עתה אלישע לא ידע מה לעשות. הוא סבל מן הרעב כמו שאר האנשים שמסביבו, ולא ידע לבשר להם דבר, כי אם להדריכם ללכת בדרך הישר והטוב ולהמתין.
<h2>פרק ז</h2>
(א) לאחר שעיכבו את השליח בדלת וכבר הגיע המלך אל הבית התנבא אלישע – <b>וַיֹּאמֶר אֱלִישָׁע: שִׁמְעוּ דְּבַר־ה'</b>! <b>כֹּה אָמַר ה': כָּעֵת מָחָר</b>, בעוד עשרים וארבע שעות בדיוק, תימכר <b>סְאָה</b>, מידת נפח שגדולה מ-21 ליטר <b>סֹלֶת</b> חיטים <b>בְּשֶׁקֶל, וְסָאתַיִם שְׂעֹרִים בְּשֶׁקֶל בְּשַׁעַר שֹׁמְרוֹן.</b> בעיר הנצורה היו ראש חמור וצואת יונים יקרים מאוד עד כה, והנה צפה אלישע שלמחרת יתרחש נס, ואפילו מחירי התבואה המבוקשת בעיר המורעבת יֵרדו פלאים.
(ב) <b>וַיַּעַן הַשָּׁלִישׁ אֲשֶׁר לַמֶּלֶךְ,</b> המשרת, אולי איש הצבא, שהמלך <b>נִשְׁעָן עַל־יָדוֹ, אֶת־אִישׁ הָאֱלֹהִים וַיֹּאמַר:</b> הדבר לא ייתכן. <b>הִנֵּה ה' עֹשֶׂה אֲרֻבּוֹת בַּשָּׁמַיִם,</b> כדי להגיע להוזלה כה קיצונית של המחירים ה' צריך לבקוע חלונות בשמים ולהוריד דרכם תבואה אל הארץ. <b>הֲיִהְיֶה הַדָּבָר הַזֶּה</b>?! <b>וַיֹּאמֶר</b> לו הנביא בנבואה<b>: הִנְּכָה</b>, הנך <b>רֹאֶה בְּעֵינֶיךָ, וּמִשָּׁם לֹא תֹאכֵל.</b> תראה זאת בעצמך, אבל לא תזכה ליהנות מן השפע.
(ג) <b>וְאַרְבָּעָה אֲנָשִׁים הָיוּ מְצֹרָעִים</b> וישבו באותו זמן על <b>פֶּתַח הַשָּׁעַר.</b> האויבים לא פגעו במצורעים שישבו מחוץ למחנה, אולי לא התעניינו בהם, וגם חששו להתקרב אליהם, ובכל זאת איש לא דאג להם. <b>וַיֹּאמְרוּ אִישׁ אֶל־רֵעֵהוּ: מָה אֲנַחְנוּ יֹשְׁבִים פֹּה עַד־מָתְנוּ</b>, שנמות?!
(ד) <b>אִם־אָמַרְנוּ נָבוֹא</b> אל <b>הָעִיר</b> – אם נחליט להיכנס העירה, ואם יניחו לנו להיכנס – <b>וְהָרָעָב</b> כבד <b>בָּעִיר, וָמַתְנוּ שָׁם. וְאִם־יָשַׁבְנוּ פֹה</b> – מחוץ לחומותיה – <b>וָמָתְנוּ</b> גם פה, מפני שאין לנו מזון. <b>וְעַתָּה לְכוּ וְנִפְּלָה אֶל־מַחֲנֵה אֲרָם.</b> הבה נלך למחנה האויב. <b>אִם־יְחַיֻּנוּ</b>, אם ירחמו עלינו, ישאירו אותנו בחיים ואולי ידאגו לנו למעט אוכל – <b>נִחְיֶה, וְאִם־יְמִיתֻנוּ</b> – <b>וָמָתְנוּ.</b>
(ה) <b>וַיָּקוּמוּ בַנֶּשֶׁף</b>, בשעת דמדומי ערב <b>לָבוֹא אֶל־מַחֲנֵה אֲרָם. וַיָּבֹאוּ עַד־קְצֵה מַחֲנֵה אֲרָם, וְהִנֵּה אֵין־שָׁם אִישׁ.</b> האוהלים עמדו במקומם, אבל האנשים לא היו בהם,
(ו) הואיל <b>וַאדֹנָי הִשְׁמִיעַ אֶת</b>, באוזני <b>מַחֲנֵה אֲרָם קוֹל רֶכֶב, קוֹל סוּס, קוֹל חַיִל גָּדוֹל,</b> והם חשבו שצבא גדול מתקרב. <b>וַיֹּאמְרוּ</b> אנשי ארם <b>אִישׁ אֶל־אָחִיו: הִנֵּה שָׂכַר־עָלֵינוּ</b>, נגדנו <b>מֶלֶךְ יִשְׂרָאֵל אֶת־מַלְכֵי הַחִתִּים</b>, הממלכות הקטנות שהיו באזור לאחר שהתפוררה האימפריה החתית מצפון <b>וְאֶת־מַלְכֵי מִצְרַיִם</b>, מלך מצרים העליונה ומלך מצרים התחתונה מדרום <b>לָבוֹא עָלֵינוּ.</b> וכנגד מתקפה משותפת כזאת איננו מוכנים ואיננו מוגנים.
(ז) <b>וַיָּקוּמוּ וַיָּנוּסוּ בַנֶּשֶׁף,</b> ולא חיכו שהצבא יגיע אליהם. <b>וַיַּעַזְבוּ אֶת־אָהֳלֵיהֶם וְאֶת־סוּסֵיהֶם וְאֶת־חֲמֹרֵיהֶם, הַמַּחֲנֶה כַּאֲשֶׁר־הִיא, וַיָּנֻסוּ אֶל</b>, על <b>נַפְשָׁם.</b>
(ח) <b>וַיָּבֹאוּ הַמְצֹרָעִים הָאֵלֶּה</b>, שלא ידעו דבר על כך, <b>עַד־קְצֵה הַמַּחֲנֶה</b> הנטוש, <b>וַיָּבֹאוּ אֶל־אֹהֶל אֶחָד, וַיֹּאכְלוּ וַיִּשְׁתּוּ</b> מן המזון שנשאר כפי שהוא, מפני שהארמים ברחו בבהלה ולא טרחו לקחת אִתם צידה לדרך. <b>וַיִּשְׂאוּ מִשָּׁם כֶּסֶף וְזָהָב וּבְגָדִים, וַיֵּלְכוּ וַיַּטְמִנוּ</b> אותם, <b>וַיָּשֻׁבוּ וַיָּבֹאוּ אֶל־אֹהֶל אַחֵר,</b> ושוב – <b>וַיִּשְׂאוּ מִשָּׁם</b> את מה שמצאו, <b>וַיֵּלְכוּ וַיַּטְמִנוּ.</b> המחנה כולו היה ריק, והם יכלו להיכנס לכל אוהל ולבזוז את תכולתו.
(ט) <b>וַיֹּאמְרוּ אִישׁ אֶל־רֵעֵהוּ: לֹא־כֵן</b>, נכון מה ש<b>אֲנַחְנוּ עֹשִׂים. הַיּוֹם הַזֶּה יוֹם</b> הראוי ל<b>בְשֹׂרָה הוּא, וַאֲנַחְנוּ מַחְשִׁים,</b> שותקים<b>,</b> בין מחמת עצלות ובין משום שאנחנו מנסים לזכות בשלל נוסף. <b>וְחִכִּינוּ</b>, ואם נחכה <b>עַד־אוֹר הַבֹּקֶר</b>, שאז נוח יותר לבוא העירה ולבשר – <b>וּמְצָאָנוּ עָווֹן.</b> העיכוב ייחשב לנו לחטא. <b>וְעַתָּה לְכוּ וְנָבֹאָה וְנַגִּידָה</b>, נבשר את הבשורה ב<b>בֵית הַמֶּלֶךְ,</b> במפקדה העליונה עוד לפני זריחת השמש.
(י) <b>וַיָּבֹאוּ וַיִּקְרְאוּ אֶל־שֹׁעֵר הָעִיר,</b> השומרים שבשער, <b>וַיַּגִּידוּ לָהֶם לֵאמֹר: בָּאנוּ אֶל־מַחֲנֵה אֲרָם, וְהִנֵּה אֵין־שָׁם אִישׁ וְקוֹל אָדָם, כִּי אִם־הַסּוּס אָסוּר,</b> קשור במקומו <b>וְהַחֲמוֹר אָסוּר, וְאֹהָלִים</b> מלאים <b>כַּאֲשֶׁר־הֵמָּה.</b>
(יא) <b>וַיִּקְרָא</b> שוער העיר אל <b>הַשֹּׁעֲרִים, וַיַּגִּידוּ בֵּית הַמֶּלֶךְ פְּנִימָה.</b>
(יב) <b>וַיָּקָם הַמֶּלֶךְ</b> ב<b>לַיְלָה, וַיֹּאמֶר אֶל־עֲבָדָיו: אַגִּידָה־נָּא לָכֶם אֵת אֲשֶׁר־עָשׂוּ לָנוּ אֲרָם</b> – הארמים <b>יָדְעוּ כִּי־רְעֵבִים אֲנַחְנוּ</b> במצור, <b>וַיֵּצְאוּ מִן־הַמַּחֲנֶה</b> שלהם <b>לְהֵחָבֵה</b>, להתחבא <b>בַשָּׂדֶה</b> בקרבת מקום, <b>לֵאמֹר: "כִּי־יֵצְאוּ מִן־הָעִיר</b>, שכן הרעב ידחק בהם לצאת ממנה – <b>וְנִתְפְּשֵׂם חַיִּים</b> חשופים ובלתי מוגנים, <b>וְאֶל־הָעִיר נָבֹא</b> ונשתלט עליה<b>"</b>.
(יג) <b>וַיַּעַן אֶחָד מֵעֲבָדָיו וַיֹּאמֶר: וְיִקְחוּ־נָא חֲמִשָּׁה מִן־הַסּוּסִים הַנִּשְׁאָרִים אֲשֶׁר נִשְׁאֲרוּ־בָהּ</b> – בעיר. בעלי החיים היו הראשונים שמתו ברעב. בכל זאת השאירו בחיים סוסים מעטים, כדי שישמשו רכב צבאי כל עוד לא נכנעה העיר. הסוסים הללו ורוכביהם <b>הִנָּם כְּכָל־הֲמוֹן יִשְׂרָאֵל אֲשֶׁר נִשְׁאֲרוּ־בָהּ,</b> גם עתה מצב הסוסים ופרשיהם דומה למצבם המסוכן של יושבי העיר הנצורים. ואם יתברר שהארמים הערימו עלינו, ואין זה אלא מארב, <b>הִנָּם</b>, עתיד הסוסים והפרשים יהיה <b>כְּ</b>עתידם של <b>כָל־הֲמוֹן יִשְׂרָאֵל אֲשֶׁר־תָּמּוּ,</b> מתו ברעב. <b>וְנִשְׁלְחָה</b> אותם <b>וְנִרְאֶה,</b> ולפחות נדע את המצב לאשורו.
(יד) <b>וַיִּקְחוּ שְׁנֵי רֶכֶב סוּסִים.</b> הם לא לקחו אפילו חמישה סוסים, אלא שני רכב, שהם לכל היותר ארבעה סוסים. <b>וַיִּשְׁלַח הַמֶּלֶךְ אַחֲרֵי מַחֲנֵה־אֲרָם לֵאמֹר: לְכוּ וּרְאוּ</b> לאן הם נעלמו.
(טו) <b>וַיֵּלְכוּ</b> הרוכבים <b>אַחֲרֵיהֶם</b>, בעקבות מחנה ארם <b>עַד־הַיַּרְדֵּן,</b> כי במנוסת הארמים לארצם מן הסתם חצו את הירדן. <b>וְהִנֵּה כָל־הַדֶּרֶךְ מְלֵאָה בְגָדִים וְכֵלִים אֲשֶׁר־הִשְׁלִיכוּ אֲרָם בְּחָפְזָם,</b> במנוסת הבהלה שלהם. מתוך חרדתם השליכו כל מה שעלול היה להפריע להם במרוצתם. <b>וַיָּשֻׁבוּ הַמַּלְאָכִים וַיַּגִּדוּ לַמֶּלֶךְ</b> שהארמים אכן נעלמו.
(טז) <b>וַיֵּצֵא הָעָם</b> מהעיר, <b>וַיָּבֹזּוּ</b>, בזזו <b>אֵת מַחֲנֵה אֲרָם,</b> שהיה בו מזון לרוב. <b>וַיְהִי סְאָה סֹלֶת בְּשֶׁקֶל וְסָאתַיִם שְׂעֹרִים בְּשֶׁקֶל, כִּדְבַר ה'.</b> מחנה ארם היה מחנה גדול, והעיר שומרון לא הייתה גדולה. שפע האוכל שהופיע פתאום, השפיע על ירידה תלולה של המחירים.
(יז) <b>וְהַמֶּלֶךְ הִפְקִיד</b>, מינה <b>אֶת־הַשָּׁלִישׁ אֲשֶׁר־נִשְׁעָן עַל־יָדוֹ עַל־הַשַּׁעַר,</b> לעמוד בשער כדי לפקח שלא תיווצר מהומה רבה מדי בזמן הסתערותם של האנשים הרעבים על המזון. השליש לא הצטייד בכלי נשק, משום שהניח שיוכל לכוון את העם בכוח סמכותו. <b>וַיִּרְמְסֻהוּ</b> תוך כדי מרוצתם בני <b>הָעָם</b>, שהיו להוטים אחר המזון <b>בַּשַּׁעַר וַיָּמֹת, כַּאֲשֶׁר</b>, כפי ש<b>דִּבֶּר אִישׁ הָאֱלֹהִים אֲשֶׁר דִּבֶּר בְּרֶדֶת הַמֶּלֶךְ אֵלָיו.</b>
(יח) <b>וַיְהִי כְּדַבֵּר אִישׁ הָאֱלֹהִים</b> את נבואתו <b>אֶל־הַמֶּלֶךְ</b> אמש <b>לֵאמֹר: סָאתַיִם שְׂעֹרִים בְּשֶׁקֶל וּסְאָה־סֹלֶת בְּשֶׁקֶל יִהְיֶה כָּעֵת מָחָר בְּשַׁעַר שֹׁמְרוֹן,</b>
(יט) <b>וַיַּעַן הַשָּׁלִישׁ אֶת־אִישׁ הָאֱלֹהִים וַיֹּאמַר: וְהִנֵּה ה' עֹשֶׂה אֲרֻבּוֹת בַּשָּׁמַיִם</b> – <b>הֲיִהְיֶה כַּדָּבָר הַזֶּה</b>? <b>וַיֹּאמֶר</b> לו אז הנביא<b>: הִנְּךָ רֹאֶה בְּעֵינֶיךָ, וּמִשָּׁם לֹא תֹאכֵל.</b>
(כ) <b>וַיְהִי־לוֹ כֵּן, וַיִּרְמְסוּ אֹתוֹ הָעָם בַּשַּׁעַר וַיָּמֹת.</b> הוא ראה שמחירי התבואה חזרו וירדו, אבל לא עלה בידו לאכול ממנה משום שהוטל עליו לשמור בשער, ושם נהרג.
<h2>פרק ח</h2>
(א) <b>וֶאֱלִישָׁע דִּבֶּר אֶל־הָאִשָּׁה</b> השונמית שאירחה אותו ו<b>אֲשֶׁר־הֶחֱיָה אֶת־בְּנָהּ לֵאמֹר: קוּמִי וּלְכִי אַתְּ וּבֵיתֵךְ,</b> משפחתך, <b>וְגוּרִי בַּאֲשֶׁר תָּגוּרִי.</b> מוטב שתעברי לגור במקום אחר, <b>כִּי־קָרָא ה' לָרָעָב, וְגַם־בָּא</b> הרעב ממשמש לבוא <b>אֶל־הָאָרֶץ שֶׁבַע שָׁנִים.</b>
(ב) מכיוון שהייתה אשה עשירה, היו לה אמצעים לצאת מן הארץ ולהינצל מחרפת רעב. <b>וַתָּקָם הָאִשָּׁה וַתַּעַשׂ כִּדְבַר אִישׁ הָאֱלֹהִים. וַתֵּלֶךְ הִיא וּבֵיתָהּ וַתָּגָר בְּאֶרֶץ־פְּלִשְׁתִּים שֶׁבַע שָׁנִים.</b>
(ג) <b>וַיְהִי מִקְצֵה</b>, בסוף <b>שֶׁבַע שָׁנִים, וַתָּשָׁב הָאִשָּׁה מֵאֶרֶץ פְּלִשְׁתִּים.</b> מאחר שהיא לא הייתה במקום זמן רב, השתמשו השכנים בביתה ובשדה שלה. <b>וַתֵּצֵא לִצְעֹק אֶל־הַמֶּלֶךְ אֶל</b>, על <b>בֵּיתָהּ וְאֶל־שָׂדָהּ.</b> היא תבעה שיחזירו לה את רכושה.
(ד) <b>וְהַמֶּלֶךְ מְדַבֵּר</b> באותו זמן <b>אֶל־גֵּחֲזִי נַעַר אִישׁ־הָאֱלֹהִים לֵאמֹר: סַפְּרָה־נָּא לִי אֵת כָּל־הַגְּדֹלוֹת אֲשֶׁר־עָשָׂה אֱלִישָׁע,</b> שהרי היית משמשו.
(ה) <b>וַיְהִי הוּא מְסַפֵּר לַמֶּלֶךְ אֵת אֲשֶׁר־הֶחֱיָה</b> אלישע <b>אֶת־הַמֵּת, וְהִנֵּה</b> בדיוק אז <b>הָאִשָּׁה אֲשֶׁר־הֶחֱיָה אֶת־בְּנָהּ צֹעֶקֶת אֶל־הַמֶּלֶךְ עַל־בֵּיתָהּ וְעַל־שָׂדָהּ</b> להתלונן ולבקש סיוע. <b>וַיֹּאמֶר גֵּחֲזִי: אֲדֹנִי הַמֶּלֶךְ, זֹאת הָאִשָּׁה וְזֶה־בְּנָהּ אֲשֶׁר־הֶחֱיָה אֱלִישָׁע,</b> שעליהם סיפרתי לך זה עתה.
(ו) <b>וַיִּשְׁאַל הַמֶּלֶךְ לָאִשָּׁה, וַתְּסַפֶּר־לוֹ</b> על הנס שעשה הנביא ועל מצוקתה בהווה. <b>וַיִּתֶּן־לָהּ הַמֶּלֶךְ סָרִיס אֶחָד</b>, שר או פקיד מאנשיו <b>לֵאמֹר: הָשֵׁיב אֶת־כָּל־אֲשֶׁר־לָהּ וְאֵת כָּל־תְּבוּאֹת הַשָּׂדֶה מִיּוֹם עָזְבָה אֶת־הָאָרֶץ וְעַד־עָתָּה.</b> הוא הטיל עליו לדאוג להשבת כל רכושה וכל שווי התבואה שהצמיח השדה בזמן היעדרותה.
(ז) <b>וַיָּבֹא אֱלִישָׁע</b> אל <b>דַּמֶּשֶׂק, וּבֶן־הֲדַד מֶלֶךְ־אֲרָם</b> היה <b>חֹלֶה</b> באותה שעה. <b>וַיֻּגַּד־לוֹ</b> – לבן הדד <b>לֵאמֹר: בָּא אִישׁ הָאֱלֹהִים עַד־הֵנָּה,</b> לכאן, לדמשק.
(ח) כיוון ששמעם של מופתי אלישע יצא בארם – <b>וַיֹּאמֶר הַמֶּלֶךְ אֶל־חֲזָהאֵל</b>, אחד משריו הבכירים, ואולי המצביא שלו<b>: קַח בְּיָדְךָ מִנְחָה,</b> מתנה כמקובל אצל הבאים לבקש סיוע מן הנביא, <b>וְלֵךְ לִקְרַאת אִישׁ הָאֱלֹהִים, וְדָרַשְׁתָּ</b>, שְׁאל <b>אֶת</b> דבר <b>ה' מֵאוֹתוֹ,</b> באמצעותו בשאלה המציקה לי, <b>לֵאמֹר: "הַאֶחְיֶה מֵחֳלִי זֶה</b>? האם אתרפא ממחלתי?<b>"</b>
(ט) <b>וַיֵּלֶךְ חֲזָאֵל לִקְרָאתוֹ, וַיִּקַּח מִנְחָה בְיָדוֹ וְכָל־טוּב דַּמֶּשֶׂק</b> – <b>מַשָּׂא אַרְבָּעִים גָּמָל, וַיָּבֹא וַיַּעֲמֹד לְפָנָיו, וַיֹּאמֶר: בִּנְךָ</b>, ביטוי המביע כבוד רב<b>, בֶן־הֲדַד מֶלֶךְ־אֲרָם שְׁלָחַנִי אֵלֶיךָ לֵאמֹר: "הַאֶחְיֶה מֵחֳלִי זֶה</b>?<b>"</b>
(י) <b>וַיֹּאמֶר אֵלָיו</b> – אל חזאל <b>אֱלִישָׁע: לֵךְ אֱמָר־לוֹ: "חָיֹה תִחְיֶה".</b> אולם לך אני מספר דבר נוסף – <b>וְהִרְאַנִי ה' כִּי־מוֹת יָמוּת.</b>
(יא) באותו רגע צפה אלישע שאירועים קשים עתידים למצוא את עמו בעקבות סופו של בן הדד והמלכת חזאל למלך תחתיו, אך הוא לא רצה לחשוף את רגשותיו. על כן – <b>וַיַּעֲמֵד אֶת־פָּנָיו.</b> הוא עצר את פניו מלבטא את מצוקתו <b>וַיָּשֶׂם</b>, הוא החזיק את עצמו זמן רב <b>עַד־בֹּשׁ,</b> עד כדי כך שיכול היה לגרום מבוכה ואי-נעימות לבן-שיחו. ולבסוף, כשלא יכול היה עוד להתאפק – <b>וַיֵּבְךְּ אִישׁ הָאֱלֹהִים.</b>
(יב) <b>וַיֹּאמֶר חֲזָאֵל: מַדּוּעַ אֲדֹנִי בֹכֶה</b>?<b>וַיֹּאמֶר</b> אלישע<b>: כִּי יָדַעְתִּי אֵת אֲשֶׁר־תַּעֲשֶׂה לִבְנֵי יִשְׂרָאֵל רָעָה</b> – <b>מִבְצְרֵיהֶם תְּשַׁלַּח בָּאֵשׁ, וּבַחֻרֵיהֶם בַּחֶרֶב תַּהֲרֹג, וְעֹלְלֵיהֶם</b>, תינוקותיהם <b>תְּרַטֵּשׁ,</b> תשסע, <b>וְ</b>את <b>הָרֹתֵיהֶם</b>, הנשים ההרות בהם <b>תְּבַקֵּעַ.</b>
(יג) <b>וַיֹּאמֶר חֲזָהאֵל: כִּי מָה עַבְדְּךָ</b> – <b>הַכֶּלֶב, כִּי יַעֲשֶׂה הַדָּבָר הַגָּדוֹל הַזֶּה</b>?! אינני אלא נתין של בן הדד, ואתה אומר שאני אלחם בישראל ואביס אותם?! <b>וַיֹּאמֶר אֱלִישָׁע: הִרְאַנִי ה' אֹתְךָ מֶלֶךְ עַל־אֲרָם,</b> וכאשר תמלוך, תעשה את הדברים האלה.
(יד) <b>וַיֵּלֶךְ מֵאֵת אֱלִישָׁע, וַיָּבֹא</b> חזרה <b>אֶל־אֲדֹנָיו. וַיֹּאמֶר לוֹ</b> בן הדד<b>: מָה־אָמַר לְךָ אֱלִישָׁע</b>?<b>וַיֹּאמֶר: אָמַר לִי: "חָיֹה תִחְיֶה".</b>
(טו) דברי אלישע לא רק הודיעו את העתיד, אלא גם סייעו להגשמתו. אחרי שחזאל שמע שהמלך אינו עתיד לקום ממחלתו, ושהוא ימלוך על ארם, הוא קידם במעשיו את מימוש הנבואה: <b>וַיְהִי מִמָּחֳרָת וַיִּקַּח</b> חזאל את <b>הַמַּכְבֵּר,</b> השמיכה, <b>וַיִּטְבֹּל</b> אותו <b>בַּמַּיִם,</b> כדי לאטום אותו. <b>וַיִּפְרֹשׂ עַל־פָּנָיו</b> של בן הדד השוכב חולה, <b>וַיָּמֹת.</b> חזאל אמנם לא חנק אותו בידיו, אך הביא למותו. ולאחר מכן – <b>וַיִּמְלֹךְ חֲזָהאֵל תַּחְתָּיו.</b> כך התקיימה במלואה נבואתו של אלישע.
(טז) <b>וּבִשְׁנַת חָמֵשׁ לְיוֹרָם בֶּן־אַחְאָב מֶלֶךְ יִשְׂרָאֵל וִיהוֹשָׁפָט מֶלֶךְ יְהוּדָה</b>, שהיה מיודד עם אחאב, לאחר מות יהושפט <b>מָלַךְ יְהוֹרָם בֶּן־יְהוֹשָׁפָט מֶלֶךְ יְהוּדָה.</b>
(יז) <b>בֶּן־שְׁלֹשִׁים וּשְׁתַּיִם שָׁנָה הָיָה בְמָלְכוֹ וּשְׁמֹנֶה שָׁנִים מָלַךְ בִּירוּשָׁלִָם.</b>
(יח) אף על פי שהיה מלך יהודה, <b>וַיֵּלֶךְ בְּדֶרֶךְ מַלְכֵי יִשְׂרָאֵל כַּאֲשֶׁר עָשׂוּ בֵּית אַחְאָב, כִּי בַּת־אַחְאָב הָיְתָה־לּוֹ לְאִשָּׁה.</b> כאמור, שררו קשרי ידידות קרובים בין יהושפט ואחאב. הם נלחמו יחד, ואף ילדיהם התחתנו. <b>וַיַּעַשׂ הָרַע בְּעֵינֵי ה'.</b>
(יט) <b>וְלֹא־אָבָה</b>, רצה <b>ה' לְהַשְׁחִית אֶת־יְהוּדָה</b> כגמולו הראוי לו, <b>לְמַעַן דָּוִד עַבְדּוֹ, כַּאֲשֶׁר אָמַר־לוֹ לָתֵת לוֹ נִיר</b>, שלטון <b>וּלְבָנָיו כָּל־הַיָּמִים,</b> כהבטחת ה' לדוד ששושלתו תימשך.
(כ) במשך שנים הייתה ממלכת אדום כפופה לסמכות העליונה של מלך יהודה, אך <b>בְּיָמָיו</b> של יהורם <b>פָּשַׁע</b>, מרד <b>אֱדוֹם מִתַּחַת יַד־יְהוּדָה, וַיַּמְלִכוּ עֲלֵיהֶם מֶלֶךְ</b> משלהם. לֵיהֶם מֶלֶךְ
(כא) <b>וַיַּעֲבֹר יוֹרָם צָעִירָה,</b> למקום ושמו צעיר, ואולי הוא כינוי לשעיר שבארץ אדום, <b>וְכָל־הָרֶכֶב עִמּוֹ. וַיְהִי־הוּא קָם</b> ב<b>לַיְלָה, וַיַּכֶּה אֶת־אֱדוֹם הַסֹּבֵיב אֵלָיו</b>, שהקיפו אותו וארבו לו, <b>וְאֵת שָׂרֵי הָרֶכֶב. וַיָּנָס</b>, ברח <b>הָעָם לְאֹהָלָיו.</b> יהורם יצא בשלום מהקרב, אבל לא נחל ניצחון –
(כב) <b>וַיִּפְשַׁע אֱדוֹם מִתַּחַת יַד־יְהוּדָה עַד הַיּוֹם הַזֶּה.</b> יהורם איבד את השליטה באדומים, והם הפכו לאויבי יהודה. תשלומי המס שהעלו האדומים ליהודה הופסקו, וביטחון הממלכה התערער. האדומים שישבו בדרום יכלו לשבש גם את התנהלות המסחר של יהודה, שעסקיה הגיעו עד אילת. <b>אָז תִּפְשַׁע</b>, מרדה ביהורם גם <b>לִבְנָה בָּעֵת הַהִיא,</b> אולי מחמת חולשתו של יהורם.
(כג) <b>וְיֶתֶר דִּבְרֵי יוֹרָם</b>, יהורם <b>וְכָל־אֲשֶׁר עָשָׂה</b> כמלך, <b>הֲלֹא־הֵם כְּתוּבִים עַל־סֵפֶר דִּבְרֵי הַיָּמִים לְמַלְכֵי יְהוּדָה.</b>
(כד) <b>וַיִּשְׁכַּב יוֹרָם עִם־אֲבֹתָיו וַיִּקָּבֵר עִם־אֲבֹתָיו בְּעִיר דָּוִד. וַיִּמְלֹךְ אֲחַזְיָהוּ בְנוֹ תַּחְתָּיו.</b>
(כה) <b>בִּשְׁנַת שְׁתֵּים־עֶשְׂרֵה שָׁנָה לְיוֹרָם בֶּן־אַחְאָב מֶלֶךְ יִשְׂרָאֵל מָלַךְ אֲחַזְיָהוּ בֶן־יְהוֹרָם מֶלֶךְ יְהוּדָה.</b>
(כו) <b>בֶּן־עֶשְׂרִים וּשְׁתַּיִם שָׁנָה אֲחַזְיָהוּ בְמָלְכוֹ וְשָׁנָה אַחַת מָלַךְ בִּירוּשָׁלִָם, וְשֵׁם אִמּוֹ עֲתַלְיָהוּ בַּת</b>, נכדת <b>עָמְרִי מֶלֶךְ יִשְׂרָאֵל,</b> שהרי אביו יהורם נשא את בת אחאב.
(כז) <b>וַיֵּלֶךְ בְּדֶרֶךְ בֵּית אַחְאָב, וַיַּעַשׂ הָרַע בְּעֵינֵי ה' כְּבֵית אַחְאָב, כִּי חֲתַן בֵּית־אַחְאָב הוּא,</b> ואף היה נכדו של אחאב. מלכי יהודה הצעירים ביקשו להישען על ממלכת ישראל – שהייתה גדולה וחשובה יותר – ואף ללמוד ממלכיה וללכת בדרכיהם.
(כח) <b>וַיֵּלֶךְ אֶת</b>, עם <b>יוֹרָם בֶּן־אַחְאָב</b>, שהיה דודו <b>לַמִּלְחָמָה עִם־חֲזָאֵל מֶלֶךְ־אֲרָם בְּרָמֹת גִּלְעָד.</b> חזאל, שעלה לגדולה בארם, תקף את ממלכת ישראל, ובכך התקיימה נבואת אלישע. על רקע מצב העניינים המתוח וסכסוכי הגבול הקטנים נפתחה עתה מערכה משמעותית יותר. <b>וַיַּכּוּ אֲרַמִּים אֶת־יוֹרָם,</b> שיצא בקרב צבאו למלחמה.
(כט) <b>וַיָּשָׁב יוֹרָם הַמֶּלֶךְ לְהִתְרַפֵּא בְיִזְרְעֶאל</b>, עיר הנופש ששימשה את מלכי ישראל, על מנת לנוח ולהחלים <b>מִן־הַמַּכִּים אֲשֶׁר יַכֻּהוּ אֲרַמִּים בָּרָמָה, בְּהִלָּחֲמוֹ אֶת־חֲזָהאֵל מֶלֶךְ אֲרָם. וַאֲחַזְיָהוּ בֶן־יְהוֹרָם מֶלֶךְ יְהוּדָה</b> אחיינו <b>יָרַד לִרְאוֹת אֶת־יוֹרָם בֶּן־אַחְאָב בְּיִזְרְעֶאל</b> ולבקרו, <b>כִּי־חֹלֶה הוּא.</b>
<h2>פרק ט</h2>
(א) <b>וֶאֱלִישָׁע הַנָּבִיא קָרָא לְאַחַד מִבְּנֵי הַנְּבִיאִים, וַיֹּאמֶר לוֹ: חֲגֹר מָתְנֶיךָ,</b> הכן עצמך לדרך ארוכה, <b>וְקַח</b> את <b>פַּךְ הַשֶּׁמֶן הַזֶּה בְּיָדֶךָ, וְלֵךְ</b> ל<b>רָמֹת גִּלְעָד.</b> בגלעד חנה צבא ישראל בשל המתח הממושך בין ארם ובין ישראל.
(ב) <b>וּבָאתָ־שָּׁמָּה, וּרְאֵה־שָׁם</b> את <b>יֵהוּא בֶן־יְהוֹשָׁפָט בֶּן־נִמְשִׁי, וּבָאתָ וַהֲקֵמֹתוֹ</b>, הצב אותו <b>מִתּוֹךְ אֶחָיו,</b> מבין האנשים שאתו, <b>וְהֵבֵיאתָ אֹתוֹ חֶדֶר בְּחָדֶר.</b> הכנס אותו לחדר פנימי.
(ג) <b>וְלָקַחְתָּ</b> את <b>פַךְ־הַשֶּׁמֶן וְיָצַקְתָּ עַל־רֹאשׁוֹ, וְאָמַרְתָּ: "כֹּה־אָמַר ה': מְשַׁחְתִּיךָ לְמֶלֶךְ אֶל</b>, על <b>יִשְׂרָאֵל". וּפָתַחְתָּ הַדֶּלֶת וְנַסְתָּה</b>, בְּרח <b>וְלֹא תְחַכֶּה.</b> מיד לאחר שתודיע ליהוא שהוא נמשח למלך מאת ה', הימלט מן המקום.
(ד) <b>וַיֵּלֶךְ הַנַּעַר,</b> שלא היה משרת צעיר סתם, אלא <b>הַנַּעַר הַנָּבִיא</b> ל<b>רָמֹת גִּלְעָד.</b>
(ה) כשהגיע אל המחנה, הוא ניגש אל מפקדת הקצינים. <b>וַיָּבֹא וְהִנֵּה שָׂרֵי הַחַיִל</b>, קצינים בכירים <b>יֹשְׁבִים</b> יחד. <b>וַיֹּאמֶר: דָּבָר לִי אֵלֶיךָ, הַשָּׂר.</b> יהוא הוא הנמרץ מכולם, והוא מגיב לפני שאר הקצינים – <b>וַיֹּאמֶר יֵהוּא: אֶל־מִי מִכֻּלָּנוּ</b>? <b>וַיֹּאמֶר: אֵלֶיךָ</b> מיועד המסר שלי, <b>הַשָּׂר.</b>
(ו) <b>וַיָּקָם וַיָּבֹא הַבַּיְתָה,</b> לחדר פנימי סגור. <b>וַיִּצֹק</b> הנביא המתלמד את <b>הַשֶּׁמֶן אֶל־רֹאשׁוֹ, וַיֹּאמֶר לוֹ: כֹּה־אָמַר ה' אֱלֹהֵי יִשְׂרָאֵל: מְשַׁחְתִּיךָ לְמֶלֶךְ אֶל־עַם ה' אֶל</b>, על <b>יִשְׂרָאֵל.</b>
(ז) <b>וְהִכִּיתָה</b>, עליך להכות <b>אֶת־בֵּית אַחְאָב אֲדֹנֶיךָ, וְנִקַּמְתִּי דְּמֵי עֲבָדַי הַנְּבִיאִים וּדְמֵי כָּל־עַבְדֵי ה' מִיַּד אִיזָבֶל.</b> עליך לנקום את דמם של כל אלה שהרגו אנשי בית אחאב.
(ח) <b>וְאָבַד כָּל־בֵּית אַחְאָב, וְהִכְרַתִּי לְאַחְאָב מַשְׁתִּין בְּקִיר</b>, גבר בביטוי גס ושלילי, כלומר כל גבר משושלת אחאב יושמד. אפשרות אחרת: כלב, דהיינו אפילו כלב לא יישאר בממלכתו. <b>וְעָצוּר</b>, מי שמוגן על ידי השליט, <b>וְעָזוּב,</b> ומי שמחוזק על ידי השליט, או: מי שהשליט נטש אותו <b>בְּיִשְׂרָאֵל.</b>
(ט) <b>וְנָתַתִּי אֶת־בֵּית אַחְאָב כְּבֵית יָרָבְעָם בֶּן־נְבָט,</b> שלא נותר ממנו שריד, <b>וּכְבֵית בַּעְשָׁא בֶן־אֲחִיָּה,</b> שהיה לו גורל דומה.
(י) <b>וְאֶת־אִיזֶבֶל יֹאכְלוּ הַכְּלָבִים בְּחֵלֶק יִזְרְעֶאל וְאֵין קֹבֵר,</b> ולא יקברו את גופתה. מיד כשסיים למלא את השליחות – <b>וַיִּפְתַּח</b> הנער הנביא את <b>הַדֶּלֶת וַיָּנֹס,</b> ברח.
(יא) <b>וְיֵהוּא יָצָא</b> מן החדר <b>אֶל־עַבְדֵי אֲדֹנָיו. וַיֹּאמֶר לוֹ</b> אחד מהם<b>: הֲשָׁלוֹם</b>? האם הכול כשורה? <b>מַדּוּעַ בָּא־הַמְּשֻׁגָּע</b>, התמהוני, כינוי לנביאים, שהתנהגותם הייתה משונה בדרך כלל, <b>הַזֶּה אֵלֶיךָ</b>? הנביא לא אמר שהוא בא בדבר נבואה. אולם כנראה בני הנביאים ניכרו בלבושם. וכיוון שמטרת בואו לא הייתה ברורה, הם חששו שמא בא להודיע ליהוא דבר רע. <b>וַיֹּאמֶר</b> יהוא <b>אֲלֵיהֶם: אַתֶּם יְדַעְתֶּם אֶת־הָאִישׁ וְאֶת־שִׂיחוֹ.</b> אתם מכירים את האיש ואת אופן דיבורו. אין חשיבות לדבריו.
(יב) <b>וַיֹּאמְרוּ: שֶׁקֶר</b> אתה דובר. הוא לא בא בשביל שיחה בטלה. <b>הַגֶּד־נָא לָנוּ</b> מה אמר. <b>וַיֹּאמֶר: כָּזֹאת וְכָזֹאת אָמַר אֵלַי לֵאמֹר: "כֹּה אָמַר ה': מְשַׁחְתִּיךָ לְמֶלֶךְ אֶל־יִשְׂרָאֵל".</b>
(יג) <b>וַיְמַהֲרוּ</b> הקצינים שבמחיצתו <b>וַיִּקְחוּ אִישׁ בִּגְדוֹ.</b> כל אחד מהם פשט את בגדו העליון, <b>וַיָּשִׂימוּ</b> את בגדי השרד שלהם <b>תַחְתָּיו אֶל־גֶּרֶם הַמַּעֲלוֹת,</b> על המדרגות עצמן, ובכך יצרו לו מושב מכובד מהאביזרים הזמינים להם. <b>וַיִּתְקְעוּ בַּשּׁוֹפָר וַיֹּאמְרוּ: מָלַךְ יֵהוּא.</b>
(יד) <b>וַיִּתְקַשֵּׁר</b>, ארגן מרד <b>יֵהוּא בֶּן־יְהוֹשָׁפָט בֶּן־נִמְשִׁי אֶל</b>, כנגד <b>יוֹרָם</b> מלך ישראל. <b>וְיוֹרָם הָיָה שֹׁמֵר</b> שלח את הצבא כדי להגן <b>בְּרָמֹת גִּלְעָד, הוּא וְכָל־יִשְׂרָאֵל מִפְּנֵי</b> התקפותיו של <b>חֲזָאֵל מֶלֶךְ אֲרָם.</b>
(טו) אלא שהמלך עצמו לא היה ברמות גלעד – <b>וַיָּשָׁב יְהוֹרָם הַמֶּלֶךְ לְהִתְרַפֵּא בְיִזְרְעֶאל מִן־הַמַּכִּים אֲשֶׁר יַכֻּהוּ</b>, הכוהו <b>אֲרַמִּים, בְּהִלָּחֲמוֹ אֶת־חֲזָאֵל מֶלֶךְ אֲרָם,</b> כפי שסופר בסוף העניין הקודם. <b>וַיֹּאמֶר יֵהוּא: אִם־יֵשׁ נַפְשְׁכֶם</b>, רצונכם שאמלוך, <b>אַל־יֵצֵא פָלִיט מִן־הָעִיר לָלֶכֶת לְהַגִּיד בְּיִזְרְעֶאל,</b> וכך המרד יפרוץ בהפתעה גמורה.
(טז) <b>וַיִּרְכַּב יֵהוּא</b> עם חלק מאנשיו, <b>וַיֵּלֶךְ יִזְרְעֶאלָה</b> לפתוח במרד, <b>כִּי יוֹרָם שֹׁכֵב שָׁמָּה,</b> ביזרעאל. <b>וַאֲחַזְיָה מֶלֶךְ יְהוּדָה</b> אחיינו ובעל בריתו <b>יָרַד</b> בלא כל כוונות פוליטיות <b>לִרְאוֹת אֶת־יוֹרָם</b> כדי לבקרו בחוליו.
(יז) <b>וְהַצֹּפֶה עֹמֵד עַל־הַמִּגְדָּל בְּיִזְרְעֶאל, וַיַּרְא אֶת־שִׁפְעַת</b>, הקבוצה הגדולה של אנשי <b>יֵהוּא בְּבֹאוֹ</b> אל העיר. <b>וַיֹּאמֶר</b> למלך<b>: שִׁפְעַת</b>, מספר גדול של אנשים <b>אֲנִי רֹאֶה. וַיֹּאמֶר יְהוֹרָם: קַח רַכָּב</b> על סוס <b>וּשְׁלַח</b> אותו <b>לִקְרָאתָם, וְיֹאמַר</b>, וישאל אותם<b>: "הֲשָׁלוֹם</b>?<b>"</b> הוא הניח שאם אנשים רבים באים יחד מן הצפון – יש בפיהם חדשות משדה הקרב בארם, ואולי הם באים לספר על מפלה.
(יח) <b>וַיֵּלֶךְ רֹכֵב הַסּוּס לִקְרָאתוֹ</b> – לקראת יהוא, <b>וַיֹּאמֶר: כֹּה־אָמַר הַמֶּלֶךְ: "הֲשָׁלוֹם</b>?<b>"</b> האם הכול כשורה? <b>וַיֹּאמֶר יֵהוּא: מַה־לְּךָ וּלְשָׁלוֹם</b>?! אל תשאל שאלות, אלא <b>סֹב אֶל־אַחֲרָי.</b> הצטרף אלי ועמוֹד בסוף המחנה. בזכות אישיותו הנחושה והכריזמטית של יהוא וקבוצת מלוויו המרשימה ציית הרכב להוראת יהוא ללא היסוס, אף שלא ידע לאן פני המחנה שלו מועדות. <b>וַיַּגֵּד הַצֹּפֶה לֵאמֹר: בָּא־הַמַּלְאָךְ</b>, השליח ששלחת <b>עַד־הֵם וְלֹא־שָׁב.</b>
(יט) <b>וַיִּשְׁלַח</b> יהורם <b>רֹכֵב סוּס שֵׁנִי</b>, <b>וַיָּבֹא אֲלֵהֶם וַיֹּאמֶר: כֹּה־אָמַר הַמֶּלֶךְ: "שָׁלוֹם</b>?<b>" וַיֹּאמֶר יֵהוּא</b> שוב<b>: מַה־לְּךָ וּלְשָׁלוֹם</b>?! <b>סֹב אֶל־אַחֲרָי.</b> הסתובב גם אתה והתייצב בקצה המחנה שלי. ושוב – האיש ציית.
(כ) <b>וַיַּגֵּד הַצֹּפֶה לֵאמֹר: בָּא</b> השליח <b>עַד־אֲלֵיהֶם וְלֹא־שָׁב, וְהַמִּנְהָג כְּמִנְהַג יֵהוּא בֶן־נִמְשִׁי.</b> בינתיים המחנה התקרב, והצופה הבחין שאופן הנהיגה במרכבה דומה לאופן נהיגתו של יהוא, שהיה מפורסם <b>כִּי בְשִׁגָּעוֹן</b>, בפראות <b>יִנְהָג.</b>
(כא) יהורם חשד שמתרחש דבר הדורש את מעורבותו הישירה. <b>וַיֹּאמֶר יְהוֹרָם: אֱסֹר</b>, קשׁוֹר את הסוס למרכבה. <b>וַיֶּאְסֹר רִכְבּוֹ. וַיֵּצֵא יְהוֹרָם מֶלֶךְ־יִשְׂרָאֵל ו</b>גם <b>אֲחַזְיָהוּ מֶלֶךְ־יְהוּדָה</b> אתו, <b>אִישׁ בְּרִכְבּוֹ.</b> נראה שפציעתו של יהורם לא הייתה חמורה, שכן יכול היה לנהוג במרכבתו בעצמו. <b>וַיֵּצְאוּ לִקְרַאת יֵהוּא, וַיִּמְצָאֻהוּ בְּחֶלְקַת נָבוֹת הַיִּזְרְעֵאלִי.</b> יהורם ואחזיהו פגשו ביהוא בדיוק בשדה שאחאב לקח בכפייה מנבות, לאחר שאשתו איזבל גרמה להריגת בעליו. מקום זה גילם את רשעותו של בית אחאב.
(כב) <b>וַיְהִי כִּרְאוֹת יְהוֹרָם אֶת־יֵהוּא, וַיֹּאמֶר</b> כדרך שהיה פונה אליו בכל הזדמנות אחרת<b>: הֲשָׁלוֹם, יֵהוּא</b>?<b>וַיֹּאמֶר</b> יהוא<b>: מָה הַשָּׁלוֹם</b> – <b>עַד־זְנוּנֵי אִיזֶבֶל אִמְּךָ וּכְשָׁפֶיהָ הָרַבִּים</b>?! מהו השלום שאתה מדבר עליו, שלום פשעיה של איזבל אמך?! אין שלום בינינו. יהוא חירף את יהורם וייחס אותו לאיזבל ולמנהגיה, אף שהיה גם בנו של אחאב, כרווח בנוסחי גידופים.
(כג) יהורם עמד ברכבו פנים אל פנים מול יהוא. עתה משהבין שזהו מרד – <b>וַיַּהֲפֹךְ יְהוֹרָם</b> את <b>יָדָיו</b> האוחזות במושכות כדי לסובב את הרכב, <b>וַיָּנֹס. וַיֹּאמֶר אֶל־אֲחַזְיָהוּ:</b> הפגישה עם יהוא לא הייתה תמימה, אלא <b>מִרְמָה,</b> בגידה, <b>אֲחַזְיָה.</b>
(כד) <b>וְיֵהוּא מִלֵּא יָדוֹ בַקֶּשֶׁת,</b> מתח את קשתו בכל כוחו, <b>וַיַּךְ אֶת־יְהוֹרָם</b> ופגע בו <b>בֵּין זְרֹעָיו. וַיֵּצֵא הַחֵצִי</b>, החץ <b>מִ</b>צדו האחורי של <b>לִבּוֹ.</b> יהורם לא היה לבוש בגדי קרב, ונורה מטווח קצר. <b>וַיִּכְרַע</b>, נפל <b>בְּרִכְבּוֹ,</b> ומיד מת.
(כה) <b>וַיֹּאמֶר</b> יהוא <b>אֶל־בִּדְקַר שָׁלִשֹׁה</b>, השָליש שלו<b>: שָׂא</b> את גופתו <b>הַשְׁלִכֵהוּ בְּחֶלְקַת שְׂדֵה נָבוֹת הַיִּזְרְעֵאלִי, כִּי־זְכֹר</b> שכאשר <b>אֲנִי וָאַתָּה אֵת רֹכְבִים צְמָדִים אַחֲרֵי אַחְאָב אָבִיו,</b> רכבנו יחד בצבאו של אחאב אביו – <b>וַה' נָשָׂא עָלָיו אֶת־הַמַּשָּׂא הַזֶּה</b>. ה' מסר ביד אליהו את הנבואה עליו<b>:</b>
(כו) <b>"אִם־לֹא אֶת־דְּמֵי נָבוֹת</b> אשר שפכת <b>וְאֶת־דְּמֵי בָנָיו רָאִיתִי אֶמֶשׁ, נְאֻם־ה', וְשִׁלַּמְתִּי לְךָ</b> כגמולך <b>בַּחֶלְקָה הַזֹּאת, נְאֻם־ה'". וְעַתָּה</b> הגיע הזמן לקיים את הדבר – <b>שָׂא</b> אותו ו<b>הַשְׁלִכֵהוּ בַּחֶלְקָה כִּדְבַר ה'.</b>
(כז) <b>וַאֲחַזְיָה מֶלֶךְ־יְהוּדָה,</b> שנקלע למקום שלא בטובתו, <b>רָאָה</b> את המרד פורץ לנגד עיניו, <b>וַיָּנָס דֶּרֶךְ בֵּית הַגָּן. וַיִּרְדֹּף אַחֲרָיו יֵהוּא, וַיֹּאמֶר</b> לעבדיו<b>: גַּם־אֹתוֹ הַכֻּהוּ אֶל־הַמֶּרְכָּבָה בְּמַעֲלֵה־גוּר אֲשֶׁר אֶת</b>, ליד <b>יִבְלְעָם.</b> ייתכן שיהוא ציווה להרוג את אחזיה, משום שאף שלא היה שייך למשפחה המולכת בישראל, הוא היה צאצא לאחאב, ועל יהוא הוטל להשמיד את כל בית אחאב. <b>וַיָּנָס</b> אחזיה עד <b>מְגִדּוֹ וַיָּמָת שָׁם.</b>
(כח) <b>וַיַּרְכִּבוּ אֹתוֹ עֲבָדָיו יְרוּשָׁלְָמָה, וַיִּקְבְּרוּ אֹתוֹ בִקְבֻרָתוֹ עִם־אֲבֹתָיו בְּעִיר דָּוִד.</b> יהוא הניח לאנשיו של מלך יהודה להסיע את גופתו של אחזיה להיקבר בירושלים כדרך מלכי יהודה.
(כט) כדי לחתום את קורותיו של אחזיה מובאת הערה על מועד עלייתו לשלטון: <b>וּבִשְׁנַת אַחַת־עֶשְׂרֵה שָׁנָה לְיוֹרָם בֶּן־אַחְאָב מָלַךְ אֲחַזְיָה עַל־יְהוּדָה.</b>
(ל) <b>וַיָּבוֹא יֵהוּא יִזְרְעֶאלָה</b> ללא הפרעה וללא התנגדות, אף על פי שיזרעאל הייתה מוקפת בחומה. <b>וְאִיזֶבֶל שָׁמְעָה</b> על המרד אך לא הסכימה להיות מושפלת – <b>וַתָּשֶׂם בַּפּוּךְ</b>, איפרה את <b>עֵינֶיהָ, וַתֵּיטֶב</b>, קישטה <b>אֶת־רֹאשָׁהּ.</b> איזבל הראתה עצמה כגבירה. <b>וַתַּשְׁקֵף בְּעַד</b>, דרך <b>הַחַלּוֹן</b> החוצה.
(לא) <b>וְיֵהוּא בָּא בַשָּׁעַר, וַתֹּאמֶר: הֲשָׁלוֹם, זִמְרִי הֹרֵג אֲדֹנָיו</b>? זמרי היה שר שבגד באדוניו והרג אותו, ותוך שבוע נהרג בעצמו. איזבל ביקשה להעליב את יהוא ולרמוז שאף הוא רוצח שפל, ושגם לו צפוי סוף דומה.
(לב) במקום לענות לה – <b>וַיִּשָּׂא</b> יהוא <b>פָנָיו אֶל־הַחַלּוֹן וַיֹּאמֶר: מִי אִתִּי, מִי</b>? האם מישהו שם, בבית איזבל, בעדי? <b>וַיַּשְׁקִיפוּ אֵלָיו</b> מבית איזבל <b>שְׁנַיִם שְׁלֹשָׁה סָרִיסִים.</b>
(לג) <b>וַיֹּאמֶר: שִׁמְטוּהָ.</b> זִרקו אותה מהחלון. <b>וַיִּשְׁמְטוּהָ.</b> בין שהיא נהרגה בנפילתה מן הבית ובין שלא – <b>וַיִּז</b>, הותז <b>מִדָּמָהּ אֶל־הַקִּיר וְאֶל־הַסּוּסִים. וַיִּרְמְסֶנָּה</b> יהוא ברגלי הסוסים כדי לוודא את מותה.
(לד) <b>וַיָּבֹא</b> אל תוך ארמונו של אחאב, <b>וַיֹּאכַל וַיֵּשְׁתְּ,</b> ועשה בבית כבתוך שלו. ולאחר זמן מה – <b>וַיֹּאמֶר: פִּקְדוּ־נָא אֶת־הָאֲרוּרָה הַזֹּאת וְקִבְרוּהָ, כִּי</b> למרות הכול, <b>בַת־מֶלֶךְ הִיא.</b>
(לה) <b>וַיֵּלְכוּ לְקָבְרָהּ, וְלֹא־מָצְאוּ בָהּ כִּי אִם־הַגֻּלְגֹּלֶת וְהָרַגְלַיִם וְכַפּוֹת הַיָּדָיִם.</b> הכלבים, שהיו אז אוכלי נבלות ולא חיות בית, אכלו את עיקר גופתה, משום שהייתה זרוקה בשדה זמן רב כפגר, שכן יהוא לא מיהר – אחרי שהרג את יהורם, ציווה להרוג את אחזיה וגרם למותה של איזבל, הוא ישב לאכול, ורק לאחר מכן נזכר שאולי ראוי לקבור אותה.
(לו) <b>וַיָּשֻׁבוּ וַיַּגִּידוּ לוֹ</b> שנשארו מגופה רק שרידים, <b>וַיֹּאמֶר</b> יהוא<b>:</b> הנה התממשה הנבואה. <b>דְּבַר־ה' הוּא אֲשֶׁר דִּבֶּר בְּיַד־עַבְדּוֹ אֵלִיָּהוּ הַתִּשְׁבִּי, לֵאמֹר: בְּחֵלֶק יִזְרְעֶאל יֹאכְלוּ הַכְּלָבִים אֶת־בְּשַׂר אִיזָבֶל.</b>
(לז) <b>וְהָיְתָ</b>ה <b>נִבְלַת אִיזֶבֶל כְּדֹמֶן</b>, כזבל המפוזר <b>עַל־פְּנֵי הַשָּׂדֶה בְּחֵלֶק יִזְרְעֶאל,</b> עד <b>אֲשֶׁר לֹא־יֹאמְרוּ: זֹאת אִיזָבֶל,</b> מפני שלא יוכלו להכירה.
<h2>פרק י</h2>
(א) <b>וּלְאַחְאָב שִׁבְעִים בָּנִים בְּשֹׁמְרוֹן,</b> עיר הבירה המבוצרת של ממלכת ישראל. <b>וַיִּכְתֹּב יֵהוּא סְפָרִים</b>, מכתבים <b>וַיִּשְׁלַח</b> אותם ל<b>שֹׁמְרוֹן אֶל־שָׂרֵי יִזְרְעֶאל הַזְּקֵנִים,</b> שאולי ברחו מיזרעאל, <b>וְאֶל־הָאֹמְנִים</b>, המטפלים בבני ביתו של <b>אַחְאָב</b>, <b>לֵאמֹר:</b>
(ב) <b>וְעַתָּה כְּבֹא</b>, כאשר יגיע <b>הַסֵּפֶר הַזֶּה אֲלֵיכֶם, וְאִתְּכֶם בְּנֵי אֲדֹנֵיכֶם,</b> בניו הרבים של אחאב, <b>וְאִתְּכֶם הָרֶכֶב וְהַסּוּסִים וְעִיר מִבְצָר וְהַנָּשֶׁק.</b> ואתם מחזיקים בכוח הצבאי וחולשים על הבירה החזקה והמבוצרת, שכבר עמדה במצור פעם אחר פעם ולא נכנעה.
(ג) <b>וּרְאִיתֶם</b>, בחרו לכם את <b>הַטּוֹב וְהַיָּשָׁר</b>, המתאים ביותר <b>מִבְּנֵי אֲדֹנֵיכֶם, וְשַׂמְתֶּם</b> אותו <b>עַל־כִּסֵּא אָבִיו,</b> המליכו אותו, <b>וְהִלָּחֲמוּ עַל־בֵּית אֲדֹנֵיכֶם.</b> יהוא שלח קריאת תגר לאנשי בית אחאב ולצאצאיו: בידיכם כל התנאים והציוד הדרושים להתכונן ולהתגונן מפני. קומו והילחמו עמי.
(ד) <b>וַיִּרְאוּ</b> אנשי בית אחאב <b>מְאֹד מְאֹד. וַיֹּאמְרוּ: הִנֵּה שְׁנֵי הַמְּלָכִים</b> – מלך ישראל ומלך יהודה – <b>לֹא עָמְדוּ לְפָנָיו, וְאֵיךְ נַעֲמֹד אֲנָחְנוּ</b>? אמנם יהורם בא לבדו במרכבה ואולי לֻווה במעט אנשים, וגם אחזיה לא היה מלֻווה אלא בפמליה קטנה, אבל מות המלכים סיפק להם תירוץ טוב להימנע מעימות.
(ה) <b>וַיִּשְׁלַח אֲשֶׁר־עַל־הַבַּיִת</b>, הממונה על בית המלך <b>וַאֲשֶׁר עַל־הָעִיר</b>, ראש העיר מטעם המלך <b>וְהַזְּקֵנִים</b>, הנכבדים <b>וְהָאֹמְנִים אֶל־יֵהוּא לֵאמֹר: עֲבָדֶיךָ אֲנַחְנוּ, וְכֹל אֲשֶׁר־תֹּאמַר אֵלֵינוּ נַעֲשֶׂה.</b> אנחנו מחכים לפקודותיך. <b>לֹא־נַמְלִךְ אִישׁ</b> מרצוננו. <b>הַטּוֹב בְּעֵינֶיךָ עֲשֵׂה.</b> איננו מתכננים להילחם נגדך.
(ו) <b>וַיִּכְתֹּב אֲלֵיהֶם סֵפֶר שֵׁנִית לֵאמֹר: אִם</b> אכן <b>לִי</b>, לצדי <b>אַתֶּם</b> עוברים, <b>וּלְקֹלִי אַתֶּם שֹׁמְעִים</b> – <b>קְחוּ אֶת־רָאשֵׁי אַנְשֵׁי בְנֵי־אֲדֹנֵיכֶם וּבֹאוּ אֵלַי כָּעֵת מָחָר יִזְרְעֶאלָה.</b> אמתין לכם ביזרעאל, ועד מחר עליכם להביא אלי את ראשיהם הכרותים של כל בני אחאב. <b>וּבְנֵי הַמֶּלֶךְ</b> היו <b>שִׁבְעִים אִישׁ אֶת</b>, עם <b>גְּדֹלֵי הָעִיר</b> ה<b>מְגַדְּלִים אוֹתָם.</b> המטפלים בילדים או בנערים הללו זכו למעמד מכובד בעיר.
(ז) <b>וַיְהִי כְּבֹא הַסֵּפֶר אֲלֵיהֶם, וַיִּקְחוּ אֶת־בְּנֵי הַמֶּלֶךְ וַיִּשְׁחֲטוּ</b> אותם <b>שִׁבְעִים אִישׁ, וַיָּשִׂימוּ אֶת־רָאשֵׁיהֶם</b> הכרותים <b>בַּדּוּדִים</b>, סירים או סלים גדולים <b>וַיִּשְׁלְחוּ אֵלָיו יִזְרְעֶאלָה.</b>
(ח) <b>וַיָּבֹא הַמַּלְאָךְ,</b> השליח, <b>וַיַּגֶּד־לוֹ לֵאמֹר: הֵבִיאוּ</b> את <b>רָאשֵׁי בְנֵי־הַמֶּלֶךְ. וַיֹּאמֶר</b> יהוא<b>: שִׂימוּ אֹתָם שְׁנֵי צִבֻּרִים</b>, ערמות ליד <b>פֶּתַח הַשַּׁעַר עַד־הַבֹּקֶר.</b>
(ט) <b>וַיְהִי בַבֹּקֶר וַיֵּצֵא</b> יהוא <b>וַיַּעֲמֹד, וַיֹּאמֶר אֶל־כָּל־הָעָם</b> שביזרעאל<b>: צַדִּקִים אַתֶּם</b> בעיני עצמכם ממני. <b>הִנֵּה אֲנִי</b> מודה ומודיע ש<b>קָשַׁרְתִּי עַל</b>, מרדתי נגד <b>אֲדֹנִי וָאֶהְרְגֵהוּ.</b> ועל כך אשא באחריות. <b>ו</b>אולם <b>מִי הִכָּה</b>, הרג <b>אֶת־כָּל־אֵלֶּה</b>?! הרי נכבדי שומרון עשו זאת.
(י) <b>דְּעוּ אֵפוֹא כִּי לֹא יִפֹּל מִדְּבַר ה' אַרְצָה</b>. במעשי יתמלאו כל הנבואות הקשות <b>אֲשֶׁר־דִּבֶּר ה' עַל־בֵּית אַחְאָב, וַה' עָשָׂה אֵת אֲשֶׁר דִּבֶּר בְּיַד עַבְדּוֹ אֵלִיָּהוּ.</b>
(יא) <b>וַיַּךְ יֵהוּא אֵת כָּל־הַנִּשְׁאָרִים לְבֵית־אַחְאָב בְּיִזְרְעֶאל וְכָל־גְּדֹלָיו וּמְיֻדָּעָיו</b>, ידידיו <b>וְכֹהֲנָיו,</b> את כל מי שהיו קשורים לשושלת בית אחאב, <b>עַד־בִּלְתִּי הִשְׁאִיר־לוֹ שָׂרִיד.</b>
(יב) <b>וַיָּקָם וַיָּבֹא וַיֵּלֶךְ</b> מיזרעאל ל<b>שֹׁמְרוֹן,</b> ומסלולו עבר במקום ש<b>הוּא בֵּית־עֵקֶד הָרֹעִים</b>, הפונדק שבו הרועים נהגו להתאסף <b>בַּדָּרֶךְ.</b>
(יג) <b>וְיֵהוּא מָצָא</b> שם <b>אֶת־אֲחֵי אֲחַזְיָהוּ מֶלֶךְ־יְהוּדָה,</b> שבאו מיהודה בעקבות אחזיה לביקור מלכותי בעיר הנופש יזרעאל הן מטעמי נימוס – ביקור מלך ישראל המחלים – והן לשם תענוג. <b>וַיֹּאמֶר: מִי אַתֶּם</b>?<b>וַיֹּאמְרוּ: אֲחֵי אֲחַזְיָהוּ אֲנַחְנוּ, וַנֵּרֶד לִ</b>שאול ל<b>שְׁלוֹם בְּנֵי־הַמֶּלֶךְ וּבְנֵי הַגְּבִירָה,</b> איזבל.
(יד) <b>וַיֹּאמֶר</b> יהוא לאנשיו<b>: תִּפְשׂוּם</b>, תפשו אותם <b>חַיִּים. וַיִּתְפְּשׂוּם חַיִּים, וַיִּשְׁחָטוּם אֶל־בּוֹר בֵּית־עֵקֶד אַרְבָּעִים וּשְׁנַיִם אִישׁ, וְלֹא־הִשְׁאִיר אִישׁ מֵהֶם</b> מכיוון שגם הם היו קשורים למשפחת אחאב.
(טו) <b>וַיֵּלֶךְ מִשָּׁם</b> הלאה בדרכו <b>וַיִּמְצָא אֶת־יְהוֹנָדָב בֶּן־רֵכָב לִקְרָאתוֹ.</b> יהונדב, שהיה אדם נשוא פנים, לא היה קשור לפוליטיקה של אחאב או של אחזיה, ובני שבטו המשיכו לעבוד את ה' במשך שנים. יהוא לא נזקק לתמיכתו הפוליטית אלא לתמיכתו המוסרית. <b>וַיְבָרְכֵהוּ</b> יהוא <b>וַיֹּאמֶר אֵלָיו: הֲיֵשׁ אֶת־לְבָבְךָ יָשָׁר כַּאֲשֶׁר לְבָבִי עִם־לְבָבֶךָ</b>? האם אתה תומך בי, כשם שאני תומך בך? <b>וַיֹּאמֶר יְהוֹנָדָב: יֵשׁ וָיֵשׁ.</b> אני תומך בך לחלוטין. <b>תְּנָה</b>, הושט לי <b>אֶת־יָדֶךָ. וַיִּתֵּן יָדוֹ, וַיַּעֲלֵהוּ אֵלָיו אֶל־הַמֶּרְכָּבָה.</b>
(טז) <b>וַיֹּאמֶר: לְכָה</b>, בוא <b>אִתִּי וּרְאֵה בְּקִנְאָתִי לַה'. וַיַּרְכִּבוּ אֹתוֹ בְּרִכְבּוֹ</b> של יהוא.
(יז) <b>וַיָּבֹא</b> יהוא ל<b>שֹׁמְרוֹן.</b> העיר הייתה פתוחה בפניו. איש לא העז למחות בידו. <b>וַיַּךְ אֶת־כָּל־הַנִּשְׁאָרִים לְאַחְאָב בְּשֹׁמְרוֹן עַד־הִשְׁמִדוֹ.</b> הוא טבח את כל תומכי אחאב – ובכללם מן הסתם גם את מי שהרגו את בני אחאב במצוותו קודם לכן – משום שלא סמך עליהם, או משום שרצה להכחיד לא רק את משפחת אחאב אלא גם את כל בית המלוכה שלו ואת מערכת השלטון שעמדה לרשותו, <b>כִּדְבַר ה' אֲשֶׁר דִּבֶּר אֶל־אֵלִיָּהוּ.</b>
(יח) עתה רצה יהוא להכרית את כהני הבעל. מכיוון שלא היה קל לזהותם, הוא נקט תחבולה: <b>וַיִּקְבֹּץ יֵהוּא אֶת־כָּל־הָעָם</b> היושבים בשומרון, <b>וַיֹּאמֶר אֲלֵהֶם: אַחְאָב עָבַד אֶת־הַבַּעַל מְעָט</b>, שכן עשה זאת בעיקר מחמת אשתו, שטענה באוזניו שזוהי האפנה התרבותית המקובלת. לעומת זאת, <b>יֵהוּא יַעַבְדֶנּוּ הַרְבֵּה,</b> בכובד ראש וכראוי.
(יט) <b>וְעַתָּה</b> את <b>כָל־נְבִיאֵי הַבַּעַל, כָּל־עֹבְדָיו וְכָל־כֹּהֲנָיו קִרְאוּ אֵלַי.</b> נערוך אספה גדולה. חשוב שכל עובדי הבעל, הנאמנים לו והאוהדים אותו ינכחו בה. <b>אִישׁ אַל־יִפָּקֵד,</b> לא ייעדר, <b>כִּי זֶבַח גָּדוֹל לִי לַבַּעַל. כֹּל אֲשֶׁר־יִפָּקֵד</b> – <b>לֹא יִחְיֶה.</b> כאן מופיעה הערה מבהירה: <b>וְיֵהוּא עָשָׂה</b> זאת <b>בְעָקְבָּה</b>, במרמה <b>לְמַעַן הַאֲבִיד אֶת־עֹבְדֵי הַבָּעַל.</b>
(כ) <b>וַיֹּאמֶר יֵהוּא: קַדְּשׁוּ</b>, הכריזו על <b>עֲצָרָה,</b> עצרת <b>ל</b>כבוד ה<b>בַּעַל. וַיִּקְרָאוּ.</b> כך עשו.
(כא) <b>וַיִּשְׁלַח יֵהוּא</b> לפרסם את דבר הכינוס <b>בְּכָל־יִשְׂרָאֵל.</b> הוא הודיע שעם כניסתו של המלך החדש יעלה פולחן הבעל מעלה מעלה; ושאם עד כה הרגישו עובדי הבעל דחויים, מעתה הם יעמדו במרכז החברה. על כן צריכים כולם לבוא ולהביע את תמיכתם במלך. <b>וַיָּבֹאוּ כָּל־עֹבְדֵי הַבַּעַל, וְלֹא־נִשְׁאַר אִישׁ אֲשֶׁר לֹא־בָא. וַיָּבֹאוּ</b> אל <b>בֵּית הַבַּעַל, וַיִּמָּלֵא בֵית־הַבַּעַל פֶּה לָפֶה,</b> עד אפס מקום.
(כב) <b>וַיֹּאמֶר לַאֲשֶׁר עַל־הַמֶּלְתָּחָה,</b> הממונה על הבגדים<b>:</b> <b>הוֹצֵא לְבוּשׁ</b> מיוחד <b>לְכֹל עֹבְדֵי הַבָּעַל</b> לכבוד הטקס, כיאה לאספה מכובדת כזו. <b>וַיֹּצֵא לָהֶם</b> את <b>הַמַּלְבּוּשׁ</b> הייחודי לעובדי הבעל. יהוא ציווה על עובדי הבעל ללבשו.
(כג) <b>וַיָּבֹא יֵהוּא וִיהוֹנָדָב בֶּן־רֵכָב</b>, ידידו ורבו אל <b>בֵּית הַבָּעַל. וַיֹּאמֶר</b> יהוא <b>לְעֹבְדֵי הַבַּעַל: חַפְּשׂוּ וּרְאוּ פֶּן־יֶשׁ־פֹּה עִמָּכֶם מֵעַבְדֵי ה', כִּי אִם־עֹבְדֵי הַבַּעַל לְבַדָּם.</b> וודאו שאין פה איש מעובדי ה'.
(כד) <b>וַיָּבֹאוּ לַעֲשׂוֹת זְבָחִים וְעֹלוֹת</b> בחגיגה הגדולה. <b>וְיֵהוּא שָׂם־לוֹ</b>, העמיד <b>בַחוּץ</b> מראש <b>שְׁמֹנִים אִישׁ, וַיֹּאמֶר</b> להם: עליכם לעמוד פה ולשמור. <b>הָאִישׁ אֲשֶׁר־יִמָּלֵט</b> החוצה <b>מִן־הָאֲנָשִׁים אֲשֶׁר אֲנִי מֵבִיא עַל־יְדֵיכֶם</b>, שכונסו כאן תחת אחריותכם – עליכם להרגו. ומי שיניח לאחד מעובדי הבעל להימלט – <b>נַפְשׁוֹ תַּחַת נַפְשׁוֹ.</b> הוא ימות במקומו.
(כה) נראה שיהוא עצמו השתתף בטקס. <b>וַיְהִי כְּכַלֹּתוֹ לַעֲשׂוֹת הָעֹלָה, וַיֹּאמֶר יֵהוּא לָרָצִים וְלַשָּׁלִשִׁים</b>, ולמפקדים<b>: בֹּאוּ הַכּוּם,</b> הרגו את כולם. <b>אִישׁ אַל־יֵצֵא. וַיַּכּוּם</b> אנשיו החמושים <b>לְפִי־חָרֶב. וַיַּשְׁלִכוּ הָרָצִים וְהַשָּׁלִשִׁים</b> החוצה את גופותיהם של כל מי שהתכנסו במקום, <b>וַיֵּלְכוּ עַד־עִיר בֵּית־הַבָּעַל</b> ושם השלימו את משימתם –
(כו) <b>וַיֹּצִאוּ אֶת־מַצְּבוֹת בֵּית־הַבַּעַל וַיִּשְׂרְפוּהָ.</b>
(כז) <b>וַיִּתְּצוּ</b>, שברו <b>אֵת מַצְּבַת הַבָּעַל, וַיִּתְּצוּ אֶת־בֵּית הַבַּעַל וַיְשִׂימֻהוּ לְמוֹצָאוֹת</b>, לפי הכתיב: למחראות, לשירותים ציבוריים <b>עַד־הַיּוֹם.</b>
(כח) <b>וַיַּשְׁמֵד יֵהוּא אֶת־הַבַּעַל מִיִּשְׂרָאֵל.</b> בעקבות מעשיו נעלמה עבודת הבעל מישראל כליל, שכן הוא כינס במקום אחד לא רק את כהני הבעל, כאליהו, אלא גם את כל המאמינים בבעל והקשורים אליו.
(כט) <b>רַק חֲטָאֵי יָרָבְעָם בֶּן־נְבָט אֲשֶׁר הֶחֱטִיא אֶת־יִשְׂרָאֵל, לֹא־ סָר יֵהוּא מֵאַחֲרֵיהֶם</b> – <b>עֶגְלֵי הַזָּהָב אֲשֶׁר בֵּית־אֵל וַאֲשֶׁר בְּדָן.</b> יהוא לא חזר לעבוד את ה' בבית המקדש בירושלים. מבחינה זו נהג כמלכי ישראל שחיו לפני אחאב, שלא ראו את עצמם כעובדי עבודה זרה אלא כפלג לגיטימי של עובדי ה', העובדים אותו במקום אחר.
(ל) <b>וַיֹּאמֶר ה' אֶל־יֵהוּא</b> על ידי שליח<b>: יַעַן אֲשֶׁר־הֱטִיבֹתָ לַעֲשׂוֹת הַיָּשָׁר בְּעֵינַי</b> – <b>כְּכֹל אֲשֶׁר בִּלְבָבִי</b>, בדיוק כפי שרציתי <b>עָשִׂיתָ לְבֵית אַחְאָב</b> – לא רק אתה תזכה למלוך, אלא <b>בְּנֵי רְבִעִים</b>, בנים רביעיים, כלומר עד הדור הרביעי <b>יֵשְׁבוּ לְךָ עַל־כִּסֵּא יִשְׂרָאֵל.</b> זו הייתה השושלת היחידה במלכות ישראל שמלכו בה ארבעה דורות רצופים.
(לא) <b>וְ</b>כאמור, <b>יֵהוּא לֹא שָׁמַר לָלֶכֶת בְּתוֹרַת־ה' אֱלֹהֵי־יִשְׂרָאֵל בְּכָל־לְבָבוֹ,</b> כי <b>לֹא סָר מֵעַל חַטֹּאות יָרָבְעָם אֲשֶׁר הֶחֱטִיא אֶת־יִשְׂרָאֵל.</b>
(לב) ובגלל חטאיו – <b>בַּיָּמִים הָהֵם הֵחֵל ה' לְקַצּוֹת</b>, לחתוך קצוות, לקצץ <b>בְּיִשְׂרָאֵל. וַיַּכֵּם חֲזָאֵל</b> מלך ארם <b>בְּכָל־גְּבוּל יִשְׂרָאֵל</b> הצפוני.
(לג) <b>מִן־הַיַּרְדֵּן</b> כלפי <b>מִזְרַח הַשֶּׁמֶשׁ, אֵת כָּל־אֶרֶץ הַגִּלְעָד,</b> נחלות שבטי <b>הַגָּדִי וְהָראוּבֵנִי וְהַמְנַשִּׁי, מֵעֲרֹעֵר אֲשֶׁר עַל־נַחַל אַרְנֹן</b> שבדרום לכיוון מואב, <b>וְ</b>עד <b>הַגִּלְעָד וְהַבָּשָׁן</b> בצפון.
(לד) <b>וְיֶתֶר דִּבְרֵי יֵהוּא וְכָל־אֲשֶׁר עָשָׂה וְכָל־גְּבוּרָתוֹ,</b> הפרטים ההיסטוריים הקשורים ליהוא המלך, <b>הֲלוֹא־הֵם כְּתוּבִים עַל־סֵפֶר דִּבְרֵי הַיָּמִים לְמַלְכֵי יִשְׂרָאֵל.</b>
(לה) <b>וַיִּשְׁכַּב יֵהוּא עִם־אֲבֹתָיו וַיִּקְבְּרוּ אֹתוֹ בְּשֹׁמְרוֹן,</b> שהמשיכה להיות בירתו. <b>וַיִּמְלֹךְ יְהוֹאָחָז בְּנוֹ תַּחְתָּיו.</b>
(לו) <b>וְהַיָּמִים אֲשֶׁר מָלַךְ יֵהוּא עַל־יִשְׂרָאֵל</b> – <b>עֶשְׂרִים־וּשְׁמֹנֶה שָׁנָה בְּשֹׁמְרוֹן.</b>
<h2>פרק יא</h2>
(א) <b>וַעֲתַלְיָה אֵם אֲחַזְיָהוּ רָאֲתָה כִּי מֵת בְּנָהּ, וַתָּקָם וַתְּאַבֵּד אֵת כָּל־זֶרַע הַמַּמְלָכָה,</b> בני המשפחה שהיו קרובים דים כדי לטעון לכתר בית דוד. כך היא נעשתה שליטה יחידה.
(ב) <b>וַתִּקַּח יְהוֹשֶׁבַע בַּת־הַמֶּלֶךְ־יוֹרָם, אֲחוֹת אֲחַזְיָהוּ,</b> שמן הסתם לא הייתה בתה של עתליה, <b>אֶת־יוֹאָשׁ בֶּן־אֲחַזְיָה,</b> שהיה בן קטן ששרד, <b>וַתִּגְנֹב אֹתוֹ מִתּוֹךְ בְּנֵי־הַמֶּלֶךְ הַמּוּמָתִים.</b> בשיגעון רצחני הרגה עתליה את כל הילדים שהיו בבית, אך יהושבע גילתה ילד קטן, אחד מאחייניה שעדיין נזקק למינקת, שנעלם מעיני עתליה, והצליחה להסתיר <b>אֹתוֹ וְאֶת־מֵנִקְתּוֹ בַּחֲדַר הַמִּטּוֹת,</b> במקום שלא היה ידוע לאחרים. <b>וַיַּסְתִּרוּ אֹתוֹ מִפְּנֵי עֲתַלְיָהוּ, וְלֹא הוּמָת.</b>
(ג) <b>וַיְהִי אִתָּהּ</b> בתוך <b>בֵּית ה'</b> מכיוון שאיש לא יעלה על הדעת ששם חי בסתר ילד, ועל כן לא ייערכו שם חיפושים אחריו, <b>מִתְחַבֵּא שֵׁשׁ שָׁנִים, וַעֲתַלְיָה מֹלֶכֶת</b> באותן שנים <b>עַל־הָאָרֶץ.</b>
(ד) <b>וּבַשָּׁנָה הַשְּׁבִיעִית שָׁלַח יְהוֹיָדָע</b>, הכהן הגדול, שהיה נשוי ליהושבע, <b>וַיִּקַּח אֶת־שָׂרֵי הַמֵּאוֹת לַכָּרִי</b>, יחידה צבאית שאולי הייתה קשורה בגדודי הזרים בצבא ישראל, <b>וְלָרָצִים,</b> מאנשי הצבא שהוצבו סביב המקדש. <b>וַיָּבֵא אֹתָם אֵלָיו בֵּית ה',</b> מפני שהניח שרובם נאמנים לבית דוד ולממלכה. <b>וַיִּכְרֹת לָהֶם בְּרִית</b> סביב הסוד שרצה לגלות להם, <b>וַיַּשְׁבַּע אֹתָם בְּבֵית ה', וַיַּרְא אֹתָם</b>, הראה להם <b>אֶת־בֶּן־הַמֶּלֶךְ.</b> יהוידע סיכם אִתם בברית ובשבועה על החזרת צאצא המלוכה לשלטון.
(ה) <b>וַיְצַוֵּם לֵאמֹר: זֶה הַדָּבָר אֲשֶׁר תַּעֲשׂוּן</b> – <b>הַשְּׁלִשִׁית</b>, שליש <b>מִכֶּם</b>, יהיו בהם <b>בָּאֵי הַשַּׁבָּת</b>, משמרות הכהנים והלויים הנכנסים למקדש ביום השבת <b>וְ</b>עמם אנשי הצבא שתפקידם להיות <b>שֹׁמְרֵי מִשְׁמֶרֶת בֵּית הַמֶּלֶךְ</b> החדש.
(ו) <b>וְהַשְּׁלִשִׁית</b> ייכנסו <b>בְּשַׁעַר</b> ששמו היה <b>סוּר,</b> כדי שלא יהיה ניכר שכל אנשי הצבא באים, כדי להסתיר בינתיים את דבר המרד. <b>וְהַשְּׁלִשִׁית</b> יבואו <b>בַּשַּׁעַר</b> המכונה <b>אַחַר הָרָצִים,</b> השער שבו נכנס המלך למקדש מביתו, והרצים מקדימים לפניו. <b>וּשְׁמַרְתֶּם אֶת־מִשְׁמֶרֶת הַבַּיִת מַסָּח,</b> בקפדנות, שלא יישאר מקום שלא יעמוד בו שומר, ולא זמן פנוי משמירה.
(ז) <b>וּשְׁתֵּי הַיָּדוֹת</b>, ושני השלישים האחרונים <b>בָּכֶם</b>, יהיו בהם <b>כֹּל יֹצְאֵי הַשַּׁבָּת,</b> משמר הכהונה והלוייה שאמור לצאת מעבודתו ביום זה, הפעם יישאר <b>וְשָׁמְרוּ אֶת־מִשְׁמֶרֶת בֵּית־ה' אֶל־הַמֶּלֶךְ,</b> ישמרו על המלך בבית ה'.
(ח) <b>וְהִקַּפְתֶּם עַל־הַמֶּלֶךְ סָבִיב, אִישׁ וְכֵלָיו</b>, וכלי נשקו ׁ<b>בְּיָדוֹ, וְ</b>הזר <b>הַבָּא אֶל־הַשְּׂדֵרוֹת</b>, הנכנס בקרב סדרי השומרים הללו – <b>יוּמָת. וִהְיוּ אֶת</b>, עם <b>הַמֶּלֶךְ בְּצֵאתוֹ וּבְבֹאוֹ.</b> אתם מלוויו של המלך, ועליכם לדאוג שיהיה מוגן מכל סכנה.
(ט) <b>וַיַּעֲשׂוּ שָׂרֵי הַמֵּאוֹת כְּכֹל אֲשֶׁר־צִוָּה יְהוֹיָדָע הַכֹּהֵן, וַיִּקְחוּ אִישׁ אֶת־ אֲנָשָׁיו בָּאֵי הַשַּׁבָּת עִם יֹצְאֵי הַשַּׁבָּת, וַיָּבֹאוּ אֶל־יְהוֹיָדָע הַכֹּהֵן.</b>
(י) <b>וַיִּתֵּן הַכֹּהֵן לְשָׂרֵי הַמֵּאוֹת אֶת־הַחֲנִית וְאֶת־הַשְּׁלָטִים</b>, המָגִנים <b>אֲשֶׁר לַמֶּלֶךְ דָּוִד אֲשֶׁר בְּבֵית ה'.</b> ניתנו בידיהם הכלים העתיקים כדי להדגיש שבידיהם מורשת בית דוד.
(יא) <b>וַיַּעַמְדוּ הָרָצִים</b> כיחידה אחת <b>אִישׁ וְכֵלָיו בְּיָדוֹ</b>, צמודים זה לזה <b>מִכֶּתֶף</b>, צד <b>הַבַּיִת הַיְמָנִית עַד־כֶּתֶף הַבַּיִת הַשְּׂמָאלִית לַמִּזְבֵּחַ וְלַבָּיִת</b>, לפני המזבח והבית לשמור <b>עַל־הַמֶּלֶךְ סָבִיב.</b>
(יב) <b>וַיּוֹצִא</b> הכהן הגדול <b>אֶת־בֶּן־הַמֶּלֶךְ, וַיִּתֵּן עָלָיו אֶת־הַנֵּזֶר</b>, כתר המלוכה <b>וְאֶת־הָעֵדוּת,</b> ספר התורה <b>וַיַּמְלִכוּ אֹתוֹ</b> בטקס רשמי <b>וַיִּמְשָׁחֻהוּ</b> בשמן המשחה <b>וַיַּכּוּ־כָף</b> כל העם מחאו כפיים, <b>וַיֹּאמְרוּ: יְחִי הַמֶּלֶךְ</b>!
(יג) <b>וַתִּשְׁמַע עֲתַלְיָה אֶת־קוֹל הָרָצִין</b>, הרצים לבושי המדים שצעדו בסך ואת קול <b>הָעָם</b> המריע, <b>וַתָּבֹא אֶל־הָעָם בֵּית ה'.</b>
(יד) <b>וַתֵּרֶא וְהִנֵּה הַמֶּלֶךְ</b> הצעיר <b>עֹמֵד עַל־הָעַמּוּד</b> בבית ה' <b>כַּמִּשְׁפָּט,</b> במקום המכובד שבו רגילים לעמוד שאר המלכים. <b>וְהַשָּׂרִים וְהַחֲצֹצְרוֹת</b> – <b>אֶל</b>, בצד <b>הַמֶּלֶךְ, וְכָל־עַם הָאָרֶץ</b>, נציגי העם <b>שָׂמֵחַ וְתֹקֵעַ בַּחֲצֹצְרוֹת.</b> מיד הבינה מה פשר המראה הזה – <b>וַתִּקְרַע עֲתַלְיָה אֶת־בְּגָדֶיהָ וַתִּקְרָא: קֶשֶׁר, קָשֶׁר</b>! זהו מרד!
(טו) איש לא תמך בעתליה, שכן יהוידע כבר גייס את כל המשמר הסדיר של בית המלך ושל המקדש. <b>וַיְצַו יְהוֹיָדָע הַכֹּהֵן אֶת־שָׂרֵי הַמֵּאוֹת פְּקֻדֵי הַחַיִל, וַיֹּאמֶר אֲלֵיהֶם: הוֹצִיאוּ אֹתָהּ אֶל־מִבֵּית לַשְּׂדֵרֹת,</b> לפנים משורות השומרים כדי שלא תוכל להימלט, <b>וְהַבָּא אַחֲרֶיהָ</b> אם ינסה מישהו ללוות אותה – <b>הָמֵת</b>, המיתו אותו <b>בֶּחָרֶב. כִּי אָמַר</b>, רצה יהוידע<b>הַכֹּהֵן: אַל־תּוּמַת</b> שלא תומת בתוך <b>בֵּית ה'.</b> אפשר היה להרוג אותה מיד, אבל הוא לא רצה להמית אדם בתוך המקדש.
(טז) <b>וַיָּשִׂמוּ לָהּ יָדַיִם,</b> פינו לה מקום, <b>וַתָּבוֹא דֶּרֶךְ־מְבוֹא הַסּוּסִים</b> אל <b>בֵּית הַמֶּלֶךְ, וַתּוּמַת שָׁם.</b>
(יז) יהוידע לא הסתפק בהמתת עתליה ובהחזרתו של המלך אל מקומו. <b>וַיִּכְרֹת יְהוֹיָדָע אֶת־הַבְּרִית בֵּין ה' וּבֵין הַמֶּלֶךְ וּבֵין הָעָם.</b> הוא ביקש להשיב את מלכות בית דוד אל ייעודה <b>לִהְיוֹת לְעָם לַה', ו</b>כרת גם ברית <b>בֵין הַמֶּלֶךְ וּבֵין הָעָם.</b>
(יח) <b>וַיָּבֹאוּ כָל־עַם הָאָרֶץ</b> אל <b>בֵּית־הַבַּעַל וַיִּתְּצֻהוּ,</b> שברו אותו. מלכי יהודה הקודמים היו ידידיו של בית אחאב, ולא זו בלבד – עתליה עצמה באה מביתם של עובדי הבעל ובנתה היכל לבעל. <b>אֶת־מִזְבְּחֹתָו וְאֶת־צְלָמָיו שִׁבְּרוּ הֵיטֵב, וְאֵת מַתָּן כֹּהֵן הַבַּעַל הָרְגוּ לִפְנֵי הַמִּזְבְּחוֹת</b> שלו. <b>וַיָּשֶׂם</b> יהוידע <b>הַכֹּהֵן פְּקֻדֹּת</b>, מינויים <b>עַל־בֵּית ה'.</b>
(יט) <b>וַיִּקַּח אֶת־שָׂרֵי הַמֵּאוֹת וְאֶת־הַכָּרִי</b>, שמו של גדוד המשמר, או: קצינים, <b>וְאֶת־הָרָצִים וְאֵת כָּל־עַם הָאָרֶץ, וַיֹּרִידוּ אֶת־הַמֶּלֶךְ מִבֵּית ה', וַיָּבוֹאוּ דֶּרֶךְ־שַׁעַר הָרָצִים</b>, שחיבר בין המקדש לבית המלך, אל <b>בֵּית הַמֶּלֶךְ, וַיֵּשֶׁב</b> יואש <b>עַל־כִּסֵּא הַמְּלָכִים.</b>
(כ) <b>וַיִּשְׂמַח כָּל־עַם־הָאָרֶץ</b> על החזרתו של מלך מבית דוד לכס השלטון, <b>וְהָעִיר שָׁקטָה</b> ממהומות, הואיל <b>וְאֶת־עֲתַלְיָהוּ הֵמִיתוּ בַחֶרֶב</b> בתוך <b>בֵּית הַמֶּלֶךְ,</b> ולא היו לה נאמנים שנלחמו למען שמה וכבודה לאחר שנהרגה.
<h2>פרק יב</h2>
(א) <b>בֶּן־שֶׁבַע שָׁנִים</b> היה <b>יְהוֹאָשׁ בְּמָלְכוֹ.</b> יהואש הוא שמו המלא של יואש, ובו נקרא במשך מלכותו.
(ב) <b>בִּשְׁנַת־שֶׁבַע לְיֵהוּא מָלַךְ יְהוֹאָשׁ.</b> יהוא הרג את אביו של יואש כאשר עלה לשלטון, שבע שנים קודם לכן, ובמשך מרבית השנים הללו מלכה עתליה סבתו, <b>וְאַרְבָּעִים שָׁנָה מָלַךְ בִּירוּשָׁלִָם, וְשֵׁם אִמּוֹ</b> היה <b>צִבְיָה מִבְּאֵר שָׁבַע.</b>
(ג) <b>וַיַּעַשׂ יְהוֹאָשׁ הַיָּשָׁר בְּעֵינֵי ה' כָּל־יָמָיו</b>, בכל הימים <b>אֲשֶׁר הוֹרָהוּ יְהוֹיָדָע הַכֹּהֵן.</b> בימים שיהוידע הנחה אותו, הוא ציית לו, ומאוחר יותר סטה מעט מדרך הישר.
(ד) <b>רַק הַבָּמוֹת לֹא־סָרוּ, עוֹד הָעָם מְזַבְּחִים וּמְקַטְּרִים בַּבָּמוֹת.</b> גם בזמן המקדש הקרבת קרבנות לשם ה' בבמות פרטיות הייתה פופולרית מאוד, אף שמעשה זה אסור באיסור חמור.
(ה) לאחר זמן – <b>וַיֹּאמֶר יְהוֹאָשׁ אֶל־הַכֹּהֲנִים:</b> את <b>כֹּל כֶּסֶף הַקֳּדָשִׁים אֲשֶׁר יוּבָא בֵית־ה'</b> – <b>כֶּסֶף עוֹבֵר אִישׁ,</b> מחצית השקל שכל איש הָעֹבֵר עַל הַפְּקֻדִים תורם, <b>כֶּסֶף נַפְשׁוֹת עֶרְכּוֹ</b>, הכסף שאנשים נודרים למקדש כערך עצמם וכן <b>כָּל־כֶּסֶף אֲשֶׁר יַעֲלֶה עַל לֶב־אִישׁ לְהָבִיא</b> כנדבה אל <b>בֵּית ה'</b> –
(ו) <b>יִקְחוּ לָהֶם הַכֹּהֲנִים אִישׁ מֵאֵת מַכָּרוֹ, וְהֵם יְחַזְּקוּ אֶת־בֶּדֶק הַבַּיִת</b>, ויתקנו אותו <b>לְכֹל אֲשֶׁר־יִמָּצֵא שָׁם בָּדֶק,</b> לכל תיקון דרוש. במקום להטיל מס מיוחד לשיפוץ המקדש יקבלו הכהנים הממונים על הבית את כספי התרומות, והם ישאו באחריות לתחזוקתו.
(ז) <b>וַיְהִי בִּשְׁנַת עֶשְׂרִים וְשָׁלֹשׁ שָׁנָה לַמֶּלֶךְ יְהוֹאָשׁ לֹא־חִזְּקוּ הַכֹּהֲנִים אֶת־בֶּדֶק הַבָּיִת.</b> הכהנים קיבלו מתנות, אבל מכיוון שלא הייתה גבייה אחידה, ואיש לא השגיח על התנהלות התחזוקה, לא נערכו השיפוצים כראוי.
(ח) <b>וַיִּקְרָא הַמֶּלֶךְ יְהוֹאָשׁ לִיהוֹיָדָע הַכֹּהֵן וְלַכֹּהֲנִים</b> האחרים, <b>וַיֹּאמֶר אֲלֵהֶם: מַדּוּעַ אֵינְכֶם מְחַזְּקִים אֶת־בֶּדֶק הַבָּיִת</b>?! <b>וְעַתָּה אַל־תִּקְחוּ־כֶסֶף מֵאֵת מַכָּרֵיכֶם</b> כרגיל <b>כִּי</b> אם <b>לְבֶדֶק הַבַּיִת תִּתְּנֻהוּ.</b>
(ט) <b>וַיֵּאֹתוּ</b>, הסכימו <b>הַכֹּהֲנִים לְבִלְתִּי קְחַת</b>, שלא יקחו <b>כֶּסֶף מֵאֵת הָעָם,</b> ושהכסף יובא ישירות לקופת המקדש, <b>וּלְבִלְתִּי חַזֵּק אֶת־בֶּדֶק הַבָּיִת</b> בעצמם.
(י) <b>וַיִּקַּח יְהוֹיָדָע הַכֹּהֵן אֲרוֹן אֶחָד וַיִּקֹּב חֹר בְּדַלְתּוֹ, וַיִּתֵּן אֹתוֹ אֵצֶל</b>, ליד <b>הַמִּזְבֵּחַ מִיָּמִין בְּבוֹא־אִישׁ</b>, לימין כניסת האנשים אל <b>בֵּית ה'. וְנָתְנוּ־שָׁמָּה הַכֹּהֲנִים שֹׁמְרֵי הַסַּף אֶת־כָּל־הַכֶּסֶף הַמּוּבָא בֵית־ה'.</b> ארון זה היה לקופת כספי המקדש. מעתה כל מי שרצה לתת מתנת כסף למקדש שלשל אותה ישירות לארון.
(יא) <b>וַיְהִי כִּרְאוֹתָם כִּי־רַב הַכֶּסֶף בָּאָרוֹן, וַיַּעַל סֹפֵר הַמֶּלֶךְ</b>, שהיה ממונה על כתיבת מסמכים רשמיים, <b>וְהַכֹּהֵן הַגָּדוֹל, וַיָּצֻרוּ</b>, שניהם יחד אספו את המטבעות בצרורות <b>וַיִּמְנוּ אֶת־הַכֶּסֶף הַנִּמְצָא</b> ב<b>בֵית־ה'.</b>
(יב) <b>וְנָתְנוּ אֶת־הַכֶּסֶף הַמְתֻכָּן</b>, המנוי <b>עַל־יְדֵ</b>י, לידי <b>עֹשֵׂי הַמְּלָאכָה הַמֻּפְקָדִים</b> על תחזוקת <b>בֵּית ה', וַיּוֹצִיאֻהוּ</b> לשלם <b>לְחָרָשֵׁי הָעֵץ וְלַבֹּנִים הָעֹשִׂים</b> מלאכות תיקון בתוך <b>בֵּית ה'</b>
(יג) <b>וְלַגֹּדְרִים</b>, בוני הגדרות והקירות <b>וּלְחֹצְבֵי הָאֶבֶן וְלִקְנוֹת עֵצִים וְאַבְנֵי מַחְצֵב לְחַזֵּק אֶת־בֶּדֶק בֵּית־ה' וּלְכֹל אֲשֶׁר־יֵצֵא</b>, לכל ההוצאות הדרושות <b>עַל־הַבַּיִת לְחָזְקָה,</b> כדי לחזקו,
(יד) <b>אַךְ לֹא יֵעָשֶׂה</b> לעת עתה לשם <b>בֵּית ה' סִפּוֹת</b>, ספלי <b>כֶּסֶף, מְזַמְּרוֹת,</b> כלי נגינה, <b>מִזְרָקוֹת</b>, כלים גדולים לקבלת הדם וזריקתו ו<b>חֲצֹצְרוֹת</b> – <b>כָּל־כְּלִי זָהָב וּכְלִי־כָסֶף</b> – <b>מִן־הַכֶּסֶף הַמּוּבָא בֵית־ה'.</b>
(טו) <b>כִּי־לְעֹשֵׂי הַמְּלָאכָה יִתְּנֻהוּ, וְחִזְּקוּ־בוֹ אֶת־בֵּית ה'.</b> לקחו אותו רק לצורכי שיפוץ הבית גופו. אם נשארו כספים, אולי השתמשו בהם גם להכנת כלים.
(טז) <b>וְלֹא יְחַשְּׁבוּ אֶת</b>, לא ערכו חשבונות עם <b>הָאֲנָשִׁים אֲשֶׁר יִתְּנוּ אֶת־הַכֶּסֶף עַל־יָדָם לָתֵת לְעֹשֵׂי הַמְּלָאכָה, כִּי בֶאֱמֻנָה הֵם עֹשִׂים.</b> נתנו אמון באנשי הוועד הממונה על בית ה', ולא היה צורך לעמוד על גביהם.
(יז) ואולם <b>כֶּסֶף אָשָׁם וְכֶסֶף חַטָּאוֹת</b>, הכסף שישראל יביאו בעבור קרבנות אשם או קרבנות החטאת לסוגיהם <b>לֹא יוּבָא בֵּית ה',</b> משום שאינו שייך לקדשי בדק הבית, אלא לקדשי המזבח. על כן כספים אלו <b>לַכֹּהֲנִים יִהְיוּ.</b> הכהנים ישתמשו בהם להבאת בהמות לקרבנות חטאת ואשם, אשר מבשרם ניתן לאכילת הכהנים.
(יח) <b>אָז יַעֲלֶה</b>, עלה <b>חֲזָאֵל מֶלֶךְ אֲרָם,</b> לאחר שהצליח להכות את ממלכת ישראל מכה גדולה, <b>וַיִּלָּחֶם עַל־גַּת וַיִּלְכְּדָהּ. וַיָּשֶׂם חֲזָאֵל פָּנָיו לַעֲלוֹת עַל־יְרוּשָׁלִָם</b> למלחמה. ַל־יְרוּשָׁלִָם
(יט) <b>וַיִּקַּח יְהוֹאָשׁ מֶלֶךְ־יְהוּדָה אֵת כָּל־הַקֳּדָשִׁים אֲשֶׁר־הִקְדִּישׁוּ יְהוֹשָׁפָט וִיהוֹרָם וַאֲחַזְיָהוּ אֲבֹתָיו מַלְכֵי יְהוּדָה וְאֶת־קֳדָשָׁיו וְאֵת כָּל־הַזָּהָב הַנִּמְצָא בְּאֹצְרוֹת בֵּית־ה' וּבֵית הַמֶּלֶךְ, וַיִּשְׁלַח לַחֲזָאֵל מֶלֶךְ אֲרָם.</b> כך ביקש לשחדו כדי למנוע את התקפתו. ואכן – <b>וַיַּעַל</b>, חזאל הסתלק <b>מֵעַל יְרוּשָׁלִָם.</b>
(כ) <b>וְיֶתֶר דִּבְרֵי יוֹאָשׁ וְכָל־אֲשֶׁר עָשָׂה, הֲלוֹא־הֵם כְּתוּבִים עַל־סֵפֶר דִּבְרֵי הַיָּמִים לְמַלְכֵי יְהוּדָה.</b>
(כא) <b>וַיָּקֻמוּ עֲבָדָיו וַיִּקְשְׁרוּ־קָשֶׁר,</b> ארגנו מרד, <b>וַיַּכּוּ אֶת־יוֹאָשׁ בֵּית מִלֹּא</b>, בביתו של איש ושמו מילוא <b>הַיֹּרֵד</b> לכיוון <b>סִלָּא,</b> שם מקום.
(כב) <b>וְיוֹזָכָר בֶּן־שִׁמְעָת וִיהוֹזָבָד בֶּן־שֹׁמֵר עֲבָדָיו הִכֻּהוּ, וַיָּמֹת.</b> הם היו המורדים שהרגו אותו. <b>וַיִּקְבְּרוּ אֹתוֹ עִם־אֲבֹתָיו</b>, עם שאר מלכי בית דוד <b>בְּעִיר דָּוִד. וַיִּמְלֹךְ אֲמַצְיָה בְנוֹ תַּחְתָּיו</b> ביהודה.
<h2>פרק יג</h2>
(א) <b>בִּשְׁנַת עֶשְׂרִים וְשָׁלֹשׁ שָׁנָה לְיוֹאָשׁ בֶּן־אֲחַזְיָהוּ מֶלֶךְ יְהוּדָה מָלַךְ יְהוֹאָחָז בֶּן־יֵהוּא עַל־יִשְׂרָאֵל בְּשֹׁמְרוֹן שְׁבַע עֶשְׂרֵה שָׁנָה.</b>
(ב) <b>וַיַּעַשׂ הָרַע בְּעֵינֵי ה', וַיֵּלֶךְ אַחַר חַטֹּאת יָרָבְעָם בֶּן־נְבָט אֲשֶׁר־הֶחֱטִיא אֶת־יִשְׂרָאֵל, לֹא־סָר מִמֶּנָּה.</b> יהואחז המשיך במנהגיהם של מלכי ישראל, דוגמת עגלי הזהב.
(ג) <b>וַיִּחַר־אַף ה' בְּיִשְׂרָאֵל, וַיִּתְּנֵם בְּיַד חֲזָאֵל מֶלֶךְ־אֲרָם וּבְיַד בֶּן־הֲדַד בֶּן־חֲזָאֵל כָּל־הַיָּמִים.</b> היו אלה שנים קשות לישראל, כי אז התעצמה ממלכת ארם.
(ד) <b>וַיְחַל</b>, התפלל <b>יְהוֹאָחָז אֶת־פְּנֵי</b>, לפני <b>ה'</b> בעת צרתו. <b>וַיִּשְׁמַע אֵלָיו ה', כִּי רָאָה אֶת־לַחַץ יִשְׂרָאֵל כִּי־לָחַץ אֹתָם מֶלֶךְ אֲרָם.</b>
(ה) <b>וַיִּתֵּן ה' לְיִשְׂרָאֵל מוֹשִׁיעַ, וַיֵּצְאוּ מִתַּחַת יַד־אֲרָם.</b> נראה שישועת ישראל באה מן האשורים, שהחלו להחליש את ממלכת ארם. <b>וַיֵּשְׁבוּ בְנֵי־יִשְׂרָאֵל בְּאָהֳלֵיהֶם כִּתְמוֹל שִׁלְשׁוֹם.</b>
(ו) <b>אַךְ לֹא־סָרוּ מֵחַטֹּאת בֵּית־יָרָבְעָם אֲשֶׁר־הֶחֱטִיא אֶת־יִשְׂרָאֵל, בָּהּ הָלָךְ</b> יהואחז, או: ישראל, <b>וְגַם הָאֲשֵׁרָה עָמְדָה בְּשֹׁמְרוֹן</b> ולא הוסרה.
(ז) <b>כִּי,</b> אכן <b>לֹא הִשְׁאִיר</b> מלך ארם <b>לִיהוֹאָחָז עָם,</b> צבא, <b>כִּי אִם־חֲמִשִּׁים פָּרָשִׁים וַעֲשָׂרָה רֶכֶב וַעֲשֶׂרֶת אֲלָפִים</b> חיילי <b>רַגְלִי, כִּי אִבְּדָם מֶלֶךְ אֲרָם וַיְשִׂמֵם כֶּעָפָר לָדֻשׁ,</b> לרמוס. הוא השפיל אותם. בזמן יהואחז הייתה ממלכת ישראל מובסת, ונותר לה כוח צבאי מוגבל ביותר.
(ח) <b>וְיֶתֶר דִּבְרֵי יְהוֹאָחָז וְכָל־אֲשֶׁר עָשָׂה וּגְבוּרָתוֹ, הֲלוֹא־הֵם כְּתוּבִים עַל־סֵפֶר דִּבְרֵי הַיָּמִים לְמַלְכֵי יִשְׂרָאֵל.</b>
(ט) <b>וַיִּשְׁכַּב יְהוֹאָחָז עִם־אֲבֹתָיו וַיִּקְבְּרֻהוּ בְּשֹׁמְרוֹן. וַיִּמְלֹךְ יוֹאָשׁ בְּנוֹ תַּחְתָּיו.</b>
(י) <b>בִּשְׁנַת שְׁלֹשִׁים וָשֶׁבַע שָׁנָה לְיוֹאָשׁ מֶלֶךְ יְהוּדָה מָלַךְ יְהוֹאָשׁ בֶּן־יְהוֹאָחָז עַל־יִשְׂרָאֵל בְּשֹׁמְרוֹן</b>, ושלטונו ארך <b>שֵׁשׁ עֶשְׂרֵה שָׁנָה.</b>
(יא) <b>וַיַּעֲשֶׂה הָרַע בְּעֵינֵי ה', לֹא־סָר מִכָּל־חַטֹּאות יָרָבְעָם בֶּן־נְבָט אֲשֶׁר־הֶחֱטִיא אֶת־יִשְׂרָאֵל, בָּהּ הָלָךְ</b> גם הוא.
(יב) <b>וְיֶתֶר דִּבְרֵי יוֹאָשׁ</b>, יהואש <b>וְכָל־אֲשֶׁר עָשָׂה, וּגְבוּרָתוֹ אֲשֶׁר נִלְחַם עִם אֲמַצְיָה מֶלֶךְ־יְהוּדָה,</b> כפי שיבואר, <b>הֲלֹא־הֵם כְּתוּבִים עַל־סֵפֶר דִּבְרֵי הַיָּמִים לְמַלְכֵי יִשְׂרָאֵל.</b>
(יג) <b>וַיִּשְׁכַּב יוֹאָשׁ עִם־אֲבֹתָיו, וְיָרָבְעָם</b> בנו, ירבעם השני, <b>יָשַׁב עַל־כִּסְאוֹ.</b> זו הייתה הפעם הראשונה שקם בממלכת ישראל דור רביעי בשושלת מלוכה אחת. <b>וַיִּקָּבֵר יוֹאָשׁ בְּשֹׁמְרוֹן עִם מַלְכֵי יִשְׂרָאֵל.</b>
(יד) <b>ו</b>בימי ממלכת יואש <b>אֱלִישָׁע חָלָה אֶת־חָלְיוֹ אֲשֶׁר יָמוּת בּוֹ. וַיֵּרֶד אֵלָיו יוֹאָשׁ מֶלֶךְ־יִשְׂרָאֵל,</b> שרחש לו כבוד רב, <b>וַיֵּבְךְּ עַל־פָּנָיו,</b> לידו, בפניו, או: בעודנו חי, <b>וַיֹּאמַר: אָבִי, אָבִי, רֶכֶב יִשְׂרָאֵל וּפָרָשָׁיו.</b> בך נעוצה עצמתו של עם ישראל.
(טו) <b>וַיֹּאמֶר לוֹ אֱלִישָׁע: קַח קֶשֶׁת וְחִצִּים. וַיִּקַּח</b>, הביא <b>אֵלָיו קֶשֶׁת וְחִצִּים.</b>
(טז) <b>וַיֹּאמֶר</b> אלישע <b>לְמֶלֶךְ יִשְׂרָאֵל: הַרְכֵּב יָדְךָ עַל־הַקֶּשֶׁת,</b> כמי שמתכונן לירות בה. <b>וַיַּרְכֵּב יָדוֹ, וַיָּשֶׂם אֱלִישָׁע יָדָיו עַל־יְדֵי הַמֶּלֶךְ</b> בשני המקומות שבהם החזיק המלך בקשת.
(יז) <b>וַיֹּאמֶר: פְּתַח הַחַלּוֹן קֵדְמָה,</b> מזרחה. <b>וַיִּפְתָּח. וַיֹּאמֶר אֱלִישָׁע: יְרֵה. וַיּוֹר,</b> המלך ירה. <b>וַיֹּאמֶר</b> הנביא<b>: חֵץ־תְּשׁוּעָה לַה' וְחֵץ־תְּשׁוּעָה בַאֲרָם, וְהִכִּיתָ אֶת־אֲרָם בַּאֲפֵק עַד־כַּלֵּה,</b> עד שתשמיד את ארם.
(יח) <b>וַיֹּאמֶר</b> אלישע למלך<b>: קַח הַחִצִּים. וַיִּקָּח. וַיֹּאמֶר לְמֶלֶךְ־יִשְׂרָאֵל: הַךְ אַרְצָה.</b> המשך לירות לכיוון האדמה. <b>וַיַּךְ שָׁלֹשׁ־פְּעָמִים, וַיַּעֲמֹד,</b> ועצר. ־פְּעָמִים, וַיַּעֲמֹד,
(יט) <b>וַיִּקְצֹף</b>, כעס <b>עָלָיו אִישׁ הָאֱלֹהִים, וַיֹּאמֶר:</b> היה עליך <b>לְהַכּוֹת חָמֵשׁ אוֹ־שֵׁשׁ פְּעָמִים.</b> אילו כך עשית, <b>אָז הִכִּיתָ</b>, היית מכה <b>אֶת־אֲרָם עַד־כַּלֵּה. וְעַתָּה שָׁלֹשׁ פְּעָמִים</b> בלבד <b>תַּכֶּה אֶת־אֲרָם.</b> כל השלכת חצים סימנה את אחת המכות שבה תביס את ארם בשדה הקרב.
(כ) <b>וַיָּמָת אֱלִישָׁע וַיִּקְבְּרֻהוּ. וּגְדוּדֵי מוֹאָב יָבֹאוּ בָאָרֶץ בָּא</b> בבוא ה<b>שָׁנָה.</b> כיוון שממלכת ישראל נחלשה, גם המואבים, שבעבר היו כפופים לישראל, העזו לפשוט בארץ.
(כא) <b>וַיְהִי הֵם קֹבְרִים אִישׁ, וְהִנֵּה רָאוּ אֶת־הַגְּדוּד</b> המואבי. <b>וַיַּשְׁלִיכוּ אֶת־הָאִישׁ בְּקֶבֶר אֱלִישָׁע.</b> כיוון שנבהלו וברחו, לא התפנו לקבור אותו בקבר משלו כראוי, אלא השליכוהו בקברו של אלישע, שהיה סמוך למקום. <b>וַיֵּלֶךְ</b>, המת התגלגל, <b>וַיִּגַּע הָאִישׁ בְּעַצְמוֹת אֱלִישָׁע</b> – <b>וַיְחִי</b>, המת קם לתחייה, <b>וַיָּקָם עַל־רַגְלָיו.</b> כך התקיימה בקשתו של אלישע שיזכה לעשות כפליים ממה שעשה אליהו, שהרי זו הייתה הפעם השנייה שהחיה מת.
(כב) <b>וַחֲזָאֵל מֶלֶךְ אֲרָם לָחַץ אֶת־יִשְׂרָאֵל כֹּל יְמֵי יְהוֹאָחָז.</b>
(כג) ובכל זאת – <b>וַיָּחָן</b>, חמל <b>ה' אֹתָם וַיְרַחֲמֵם, וַיִּפֶן אֲלֵיהֶם לְמַעַן בְּרִיתוֹ אֶת־אַבְרָהָם יִצְחָק וְיַעֲקֹב, וְלֹא אָבָה</b>, רצה ל<b>הַשְׁחִיתָם וְלֹא־הִשְׁלִיכָם מֵעַל־פָּנָיו עַד־עָתָּה,</b> ולכן לא נחלו מפלה גמורה.
(כד) אדרבא, <b>וַיָּמָת חֲזָאֵל מֶלֶךְ־אֲרָם. וַיִּמְלֹךְ בֶּן־הֲדַד בְּנוֹ תַּחְתָּיו.</b>
(כה) <b>וַיָּשָׁב יְהוֹאָשׁ בֶּן־יְהוֹאָחָז וַיִּקַּח אֶת־הֶעָרִים מִיַּד בֶּן־הֲדַד בֶּן־חֲזָאֵל</b>, אותן ערים <b>אֲשֶׁר לָקַח מִיַּד יְהוֹאָחָז אָבִיו בַּמִּלְחָמָה. שָׁלֹשׁ פְּעָמִים הִכָּהוּ יוֹאָשׁ, וַיָּשֶׁב אֶת־עָרֵי יִשְׂרָאֵל.</b> כך התקיימה בפועל נבואת אלישע, שיואש ינצח את ארם שלוש פעמים.
<h2>פרק יד</h2>
(א) <b>בִּשְׁנַת שְׁתַּיִם לְיוֹאָשׁ בֶּן־יוֹאָחָז מֶלֶךְ יִשְׂרָאֵל מָלַךְ אֲמַצְיָהוּ בֶן־יוֹאָשׁ מֶלֶךְ יְהוּדָה.</b>
(ב) <b>בֶּן־עֶשְׂרִים וְחָמֵשׁ שָׁנָה הָיָה בְמָלְכוֹ וְעֶשְׂרִים וָתֵשַׁע שָׁנָה מָלַךְ בִּירוּשָׁלִָם, וְשֵׁם אִמּוֹ יְהוֹעַדָּן מִן־יְרוּשָׁלִָם.</b>
(ג) <b>וַיַּעַשׂ הַיָּשָׁר בְּעֵינֵי ה', רַק לֹא</b> בשלמות <b>כְּדָוִד אָבִיו,</b> אבל <b>כְּכֹל אֲשֶׁר־עָשָׂה יוֹאָשׁ אָבִיו עָשָׂה.</b>
(ד) <b>רַק הַבָּמוֹת לֹא־סָרוּ.</b> עדיין לא הצליחו לבער את הבמות הפרטיות, שבהן הקריבו לה' שלא כדין. <b>עוֹד הָעָם מְזַבְּחִים וּמְקַטְּרִים בַּבָּמוֹת.</b>
(ה) <b>וַיְהִי כַּאֲשֶׁר חָזְקָה הַמַּמְלָכָה בְּיָדוֹ,</b> ומעמדו התבסס, <b>וַיַּךְ</b>, הרג <b>אֶת־עֲבָדָיו הַמַּכִּים אֶת־הַמֶּלֶךְ אָבִיו.</b>
(ו) <b>וְ</b>אילו <b>אֶת־בְּנֵי הַמַּכִּים לֹא הֵמִית,</b> אף שהיה חזק דיו להינקם את נקמת אביו, <b>כַּכָּתוּב בְּסֵפֶר תּוֹרַת־מֹשֶׁה אֲשֶׁר־צִוָּה ה' לֵאמֹר: לֹא־יוּמְתוּ אָבוֹת עַל־בָּנִים וּבָנִים לֹא־יוּמְתוּ עַל־אָבוֹת, כִּי אִם־אִישׁ בְּחֶטְאוֹ יוּמָת.</b> רק החוטא עצמו ייענש, ולא בניו וקרוביו.
(ז) <b>הוּא־הִכָּה אֶת־אֱדוֹם בְּגֵי־מֶלַח,</b> באזור ים המלח, הרג <b>עֲשֶׂרֶת אֲלָפִים</b> איש מהם, <b>וְתָפַשׂ</b>, כבש <b>אֶת־הַסֶּלַע</b>, מצודת סלע אדום <b>בַּמִּלְחָמָה. וַיִּקְרָא אֶת־שְׁמָהּ יָקְתְאֵל עַד הַיּוֹם הַזֶּה.</b>
(ח) ממלכת יהודה ראתה בממלכת ישראל מדינה לא חוקית המבוססת על מרד. על כן עתה, לאחר שהניצחון על האדומים נסך באמציהו ביטחון עצמי רב, הוא התגרה במלך ישראל – <b>אָז שָׁלַח אֲמַצְיָה מַלְאָכִים</b>, שליחים <b>אֶל־יְהוֹאָשׁ בֶּן־יְהוֹאָחָז בֶּן־יֵהוּא מֶלֶךְ יִשְׂרָאֵל לֵאמֹר: לְכָה נִתְרָאֶה פָנִים.</b> הבה נילחם זה בזה.
(ט) <b>וַיִּשְׁלַח יְהוֹאָשׁ מֶלֶךְ־יִשְׂרָאֵל אֶל־אֲמַצְיָהוּ מֶלֶךְ־יְהוּדָה</b> מכתב ובו משל <b>לֵאמֹר: הַחוֹחַ</b>, הקוץ <b>אֲשֶׁר בַּלְּבָנוֹן שָׁלַח אֶל־הָאֶרֶז אֲשֶׁר בַּלְּבָנוֹן לֵאמֹר: תְּנָה אֶת־בִּתְּךָ לִבְנִי לְאִשָּׁה.</b> מכיוון ששניהם גדלים בלבנון, החוח חושב שילדיהם ראויים להתחתן, אבל השידוך הזה לא הגיע לידי מימוש – <b>וַתַּעֲבֹר חַיַּת הַשָּׂדֶה אֲשֶׁר בַּלְּבָנוֹן וַתִּרְמֹס אֶת־הַחוֹחַ.</b> התברר שלא רק שהחוח והארז שונים בתכלית זה מזה, לעומת עמידתו האיתנה של הארז, לחוח אין ממשות וקיום כלל. והרי הנמשל:
(י) <b>הַכֵּה הִכִּיתָ אֶת־אֱדוֹם, וּנְשָׂאֲךָ לִבֶּךָ.</b> ניצחונך על האדומים הוא שהביאך להתנשא ולחשוב שתוכל לנצח גם אותי. <b>הִכָּבֵד וְשֵׁב בְּבֵיתֶךָ, וְלָמָּה תִתְגָּרֶה בְּרָעָה</b> – <b>וְנָפַלְתָּה</b>, ותיפול <b>אַתָּה וִיהוּדָה עִמָּךְ</b>?! כוחותי גדולים מכוחותיך. חבל עליך ועל אנשיך.
(יא) <b>וְלֹא־שָׁמַע אֲמַצְיָהוּ</b> לעצה הטובה הזו, <b>וַיַּעַל יְהוֹאָשׁ מֶלֶךְ־יִשְׂרָאֵל, וַיִּתְרָאוּ פָנִים</b>, ערכו קרב מסודר <b>הוּא וַאֲמַצְיָהוּ מֶלֶךְ־יְהוּדָה בְּבֵית שֶׁמֶשׁ אֲשֶׁר לִיהוּדָה.</b>
(יב) <b>וַיִּנָּגֶף יְהוּדָה לִפְנֵי יִשְׂרָאֵל, וַיָּנֻסוּ אִישׁ לְאֹהָלָו.</b>
(יג) <b>וְאֵת אֲמַצְיָהוּ מֶלֶךְ־יְהוּדָה בֶּן־יְהוֹאָשׁ בֶּן־אֲחַזְיָהוּ תָּפַשׂ יְהוֹאָשׁ מֶלֶךְ־יִשְׂרָאֵל בְּבֵית שָׁמֶשׁ,</b> אך לא הרגו. <b>וַיָּבֹא</b> לאחר מכן ל<b>ירוּשָׁלִַם, וַיִּפְרֹץ בְּחוֹמַת יְרוּשָׁלִַם</b> פִּרצה שהחלה <b>בְּשַׁעַר אֶפְרַיִם</b> והגיעה <b>עַד־שַׁעַר הַפִּנָּה</b> באורך <b>אַרְבַּע מֵאוֹת אַמָּה.</b>
(יד) <b>וְלָקַח אֶת־כָּל־הַזָּהָב וְהַכֶּסֶף וְאֵת כָּל־הַכֵּלִים הַנִּמְצְאִים</b> בתוך <b>בֵּית־ה' וּבְאוֹצְרוֹת בֵּית הַמֶּלֶךְ, וְ</b>גם <b>אֵת בְּנֵי הַתַּעֲרֻבוֹת</b> מעמים או משבטים קטנים אחרים שהיו בחצרו של מלך יהודה, <b>וַיָּשָׁב שֹׁמְרוֹנָה.</b>
(טו) <b>וְיֶתֶר דִּבְרֵי יְהוֹאָשׁ</b> מלך ישראל <b>אֲשֶׁר עָשָׂה וּגְבוּרָתוֹ, וַאֲשֶׁר נִלְחַם עִם אֲמַצְיָהוּ מֶלֶךְ־יְהוּדָה, הֲלֹא־הֵם כְּתוּבִים עַל־סֵפֶר דִּבְרֵי הַיָּמִים לְמַלְכֵי יִשְׂרָאֵל.</b>
(טז) <b>וַיִּשְׁכַּב יְהוֹאָשׁ עִם־אֲבֹתָיו וַיִּקָּבֵר בְּשֹׁמְרוֹן עִם מַלְכֵי יִשְׂרָאֵל. וַיִּמְלֹךְ יָרָבְעָם בְּנוֹ תַּחְתָּיו.</b>
(יז) <b>וַיְחִי אֲמַצְיָהוּ בֶן־יוֹאָשׁ מֶלֶךְ יְהוּדָה אַחֲרֵי מוֹת יְהוֹאָשׁ בֶּן־יְהוֹאָחָז מֶלֶךְ יִשְׂרָאֵל חֲמֵשׁ עֶשְׂרֵה שָׁנָה.</b>
(יח) <b>וְיֶתֶר דִּבְרֵי אֲמַצְיָהוּ הֲלֹא־הֵם כְּתֻבִים עַל־סֵפֶר דִּבְרֵי הַיָּמִים לְמַלְכֵי יְהוּדָה.</b>
(יט) <b>וַיִּקְשְׁרוּ עָלָיו קֶשֶׁר</b>, התארגנו למרוד בו מתוך איבה אישית <b>בִּירוּשָׁלִַם. וַיָּנָס</b> אמציה <b>לָכִישָׁה,</b> ללכיש, שהייתה עיר מבצר. <b>וַיִּשְׁלְחוּ אַחֲרָיו לָכִישָׁה, וַיְמִתֻהוּ שָׁם.</b>
(כ) <b>וַיִּשְׂאוּ אֹתוֹ עַל־הַסּוּסִים</b> אחרי שנהרג, <b>וַיִּקָּבֵר בִּירוּשָׁלִַם עִם־אֲבֹתָיו בְּעִיר דָּוִד.</b>
(כא) <b>וַיִּקְחוּ כָּל־עַם יְהוּדָה אֶת־עֲזַרְיָה</b> בנו, <b>וְהוּא בֶּן־שֵׁשׁ עֶשְׂרֵה שָׁנָה</b> באותה שעה, <b>וַיַּמְלִכוּ אֹתוֹ תַּחַת אָבִיו אֲמַצְיָהוּ.</b> על עזריה יסופר בהמשך, אבל כאן מצוין אחד מהישגיו –
(כב) <b>הוּא בָּנָה אֶת־אֵילַת</b>, שהייתה בעבר תחת חסות מלך יהודה אך מפעם לפעם שלטו בה גם אחרים, <b>וַיְשִׁבֶהָ לִיהוּדָה, אַחֲרֵי שְׁכַב־הַמֶּלֶךְ עִם־אֲבֹתָיו,</b> אחרי מות אמציהו אביו.
(כג) <b>בִּשְׁנַת חֲמֵשׁ־עֶשְׂרֵה שָׁנָה לַאֲמַצְיָהוּ בֶן־יוֹאָשׁ מֶלֶךְ יְהוּדָה מָלַךְ יָרָבְעָם בֶּן־יוֹאָשׁ מֶלֶךְ־יִשְׂרָאֵל בְּשֹׁמְרוֹן אַרְבָּעִים וְאַחַת שָׁנָה.</b> ְעָם בֶּן־יוֹאָשׁ מֶלֶךְ־יִשְׂרָאֵל בְּשֹׁמְרוֹן אַרְבָּעִים וְאַחַת שָׁנָה.
(כד) <b>וַיַּעַשׂ הָרַע בְּעֵינֵי ה'</b> – <b>לֹא סָר מִכָּל־חַטֹּאות יָרָבְעָם בֶּן־נְבָט אֲשֶׁר הֶחֱטִיא אֶת־יִשְׂרָאֵל.</b>
(כה) <b>הוּא</b> – ירבעם בן יואש, <b>הֵשִׁיב אֶת־גְּבוּל יִשְׂרָאֵל</b>, כך שהממלכה השתרעה <b>מִלְּבוֹא חֲמָת</b> שבצפון סוריה, <b>עַד־יָם הָעֲרָבָה</b>, ים המלח, <b>כִּדְבַר ה' אֱלֹהֵי יִשְׂרָאֵל אֲשֶׁר דִּבֶּר בְּיַד־עַבְדּוֹ יוֹנָה בֶן־אֲמִתַּי הַנָּבִיא אֲשֶׁר מִגַּת הַחֵפֶר</b> שבנחלת זבולון. יונה ניבא שבסופו של דבר תשוב ממלכת ישראל אל הגבולות שהיו לה בזמנו של שלמה המלך.
(כו) <b>כִּי־רָאָה ה' אֶת־עֳנִי</b>, הענות, העינויים של <b>יִשְׂרָאֵל מֹרֶה</b>, ירוד <b>מְאֹד, וְאֶפֶס עָצוּר,</b> אין מי שמוגן על ידי השליט, <b>וְאֶפֶס עָזוּב,</b> אין מי שהשליט מחזק אותו, <b>וְאֵין עֹזֵר לְיִשְׂרָאֵל.</b>
(כז) <b>וְלֹא־דִבֶּר ה' לִמְחוֹת אֶת־שֵׁם יִשְׂרָאֵל מִתַּחַת הַשָּׁמָיִם.</b> אשר על כן – <b>וַיּוֹשִׁיעֵם בְּיַד יָרָבְעָם בֶּן־ יוֹאָשׁ.</b>
(כח) <b>וְיֶתֶר דִּבְרֵי יָרָבְעָם וְכָל־אֲשֶׁר עָשָׂה, וּגְבוּרָתוֹ אֲשֶׁר־נִלְחָם וַאֲשֶׁר הֵשִׁיב אֶת־דַּמֶּשֶׂק וְאֶת־חֲמָת לִיהוּדָה</b>, כיוון שנכבשו על ידי דוד שמיהודה, השיב ירבעם את הערים הללו ליהודה, והן נכבשו <b>בְּ</b>אמצעות אנשי צבא <b>יִשְׂרָאֵל.</b> כל הפרטים הללו <b>הֲלֹא־הֵם כְּתוּבִים עַל־סֵפֶר דִּבְרֵי הַיָּמִים לְמַלְכֵי יִשְׂרָאֵל.</b>
(כט) <b>וַיִּשְׁכַּב יָרָבְעָם עִם־אֲבֹתָיו עִם מַלְכֵי יִשְׂרָאֵל. וַיִּמְלֹךְ זְכַרְיָה בְנוֹ תַּחְתָּיו,</b> הדור החמישי ליהוא, ראש שושלת המלכים הזו.
<h2>פרק טו</h2>
(א) <b>בִּשְׁנַת עֶשְׂרִים וָשֶׁבַע שָׁנָה לְיָרָבְעָם</b> השני <b>מֶלֶךְ יִשְׂרָאֵל מָלַךְ עֲזַרְיָה בֶן־אֲמַצְיָה מֶלֶךְ יְהוּדָה.</b>
(ב) <b>בֶּן־שֵׁשׁ עֶשְׂרֵה שָׁנָה הָיָה בְמָלְכוֹ וַחֲמִשִּׁים וּשְׁתַּיִם שָׁנָה מָלַךְ בִּירוּשָׁלִָם, וְשֵׁם אִמּוֹ יְכָלְיָהוּ מִירוּשָׁלִָם.</b>
(ג) <b>וַיַּעַשׂ הַיָּשָׁר בְּעֵינֵי ה' כְּכֹל אֲשֶׁר־עָשָׂה אֲמַצְיָהוּ אָבִיו.</b>
(ד) <b>רַק הַבָּמוֹת</b>, שעליהן היו מקריבים לה' <b>לֹא־סָרוּ. עוֹד הָעָם</b> היו <b>מְזַבְּחִים וּמְקַטְּרִים בַּבָּמוֹת</b> במשך שנים רבות.
(ה) <b>וַיְנַגַּע ה' אֶת־הַמֶּלֶךְ, וַיְהִי מְצֹרָע עַד־יוֹם מֹתוֹ.</b> מאחר שטומאת צרעת היא טומאה חמורה, ואין מניחים לטמא לשהות בתוך העיר – <b>וַיֵּשֶׁב בְּבֵית הַחָפְשִׁית,</b> בית מיוחד שעשו למגוריו. אמנם הוא לא הוסר ממלכותו באופן רשמי, אבל בהיותו יושב במקום המצורעים לא הוא משל במדינה. <b>וְ</b>על כן <b>יוֹתָם בֶּן־הַמֶּלֶךְ</b> הפך לממונה <b>עַל־הַבַּיִת</b> ול<b>שֹׁפֵט אֶת־עַם הָאָרֶץ.</b> לא ידוע אם תקופה זו הייתה ממושכת, ואם יותם נחשב אז למלך של ממש או רק לשליט זמני בפועל.
(ו) <b>וְיֶתֶר דִּבְרֵי עֲזַרְיָהוּ וְכָל־אֲשֶׁר עָשָׂה הֲלֹא־הֵם כְּתוּבִים עַל־סֵפֶר דִּבְרֵי הַיָּמִים לְמַלְכֵי יְהוּדָה.</b>
(ז) <b>וַיִּשְׁכַּב עֲזַרְיָה עִם־אֲבֹתָיו וַיִּקְבְּרוּ אֹתוֹ עִם־אֲבֹתָיו בְּעִיר דָּוִד. וַיִּמְלֹךְ יוֹתָם בְּנוֹ תַּחְתָּיו.</b>
(ח) <b>בִּשְׁנַת שְׁלֹשִׁים וּשְׁמֹנֶה שָׁנָה לַעֲזַרְיָהוּ מֶלֶךְ יְהוּדָה</b>, בין אם היו אלה שנות מלכותו בפועל או השנים שבהן היה מלך רשמי בלבד עקב צרעתו, <b>מָלַךְ זְכַרְיָהוּ בֶן־יָרָבְעָם עַל־יִשְׂרָאֵל בְּשֹׁמְרוֹן שִׁשָּׁה חֳדָשִׁים</b> בלבד.
(ט) <b>וַיַּעַשׂ הָרַע בְּעֵינֵי ה' כַּאֲשֶׁר עָשׂוּ אֲבֹתָיו, לֹא סָר מֵחַטֹּאות יָרָבְעָם בֶּן־נְבָט אֲשֶׁר הֶחֱטִיא אֶת־יִשְׂרָאֵל.</b>
(י) <b>וַיִּקְשֹׁר עָלָיו</b>, מרד בו <b>שַׁלֻּם בֶּן־יָבֵשׁ, וַיַּכֵּהוּ קֳבָל־עָם,</b> בפני העם, בפומבי, <b>וַיְמִיתֵהוּ וַיִּמְלֹךְ תַּחְתָּיו.</b>
(יא) <b>וְיֶתֶר דִּבְרֵי זְכַרְיָה הִנָּם כְּתוּבִים עַל־סֵפֶר דִּבְרֵי הַיָּמִים לְמַלְכֵי יִשְׂרָאֵל.</b>
(יב) <b>הוּא דְבַר־ה' אֲשֶׁר דִּבֶּר אֶל־יֵהוּא לֵאמֹר: בְּנֵי רְבִיעִים</b>, נכדי נכדים <b>יֵשְׁבוּ לְךָ עַל־כִּסֵּא יִשְׂרָאֵל,</b> <b>וַיְהִי־כֵן.</b>
(יג) <b>שַׁלּוּם בֶּן־יָבֵשׁ מָלַךְ בִּשְׁנַת שְׁלֹשִׁים וָתֵשַׁע שָׁנָה לְעֻזִּיָּה</b>, עזריה <b>מֶלֶךְ יְהוּדָה, וַיִּמְלֹךְ יֶרַח</b>, חודש <b>יָמִים בְּשֹׁמְרוֹן.</b>
(יד) <b>וַיַּעַל מְנַחֵם בֶּן־גָּדִי מִתִּרְצָה,</b> עיר בנחלת אפרים, <b>וַיָּבֹא</b> אל <b>שֹׁמְרוֹן וַיַּךְ אֶת־שַׁלּוּם בֶּן־יָבֵישׁ בְּשֹׁמְרוֹן וַיְמִיתֵהוּ, וַיִּמְלֹךְ תַּחְתָּיו.</b> מכיוון שלשלוּם לא הייתה טענה כלשהי למלוכה, והוא לא הוכיח את עצמו בעבר, רצח אותו מי שהיה תקיף יותר, ותפס את מקומו.
(טו) <b>וְיֶתֶר דִּבְרֵי שַׁלּוּם וְקִשְׁרוֹ אֲשֶׁר קָשָׁר</b> על המלך זכריה <b>הִנָּם כְּתוּבִים עַל־סֵפֶר דִּבְרֵי הַיָּמִים לְמַלְכֵי יִשְׂרָאֵל.</b>
(טז) <b>אָז יַכֶּה</b>, הכה <b>מְנַחֵם</b> מלך ישראל <b>אֶת</b> העיר <b>תִּפְסַח וְאֶת־כָּל־אֲשֶׁר־בָּהּ וְאֶת־גְּבוּלֶיהָ</b> אחרי שיצא <b>מִתִּרְצָה, כִּי</b> מושל העיר תפסח <b>לֹא פָתַח</b> בפניו את השער ולא קיבל את מרותו. <b>וַיַּךְ</b> מנחם את העיר, וגם <b>אֵת כָּל־הֶהָרוֹתֶיהָ</b>, הנשים ההרות שישבו בה <b>בִּקֵּעַ.</b> נראה שמנחם היה איש צבא ואימץ את הנוהג האכזרי הזר לבקע את בטניהן של הנשים ההרות.
(יז) <b>בִּשְׁנַת שְׁלֹשִׁים וָתֵשַׁע שָׁנָה לַעֲזַרְיָה מֶלֶךְ יְהוּדָה מָלַךְ מְנַחֵם בֶּן־גָּדִי עַל־יִשְׂרָאֵל עֶשֶׂר שָׁנִים בְּשֹׁמְרוֹן.</b>
(יח) <b>וַיַּעַשׂ הָרַע בְּעֵינֵי ה', לֹא־סָר מֵעַל חַטֹּאות יָרָבְעָם בֶּן־נְבָט אֲשֶׁר־הֶחֱטִיא אֶת־יִשְׂרָאֵל כָּל־יָמָיו.</b>
(יט) בימיו <b>בָּא פוּל</b>, שמו הארמי של תגלת פלאסר, <b>מֶלֶךְ־אַשּׁוּר עַל־הָאָרֶץ.</b> אחרי שמלכי אשור הכניעו את דמשק, הם פנו לכבוש את המקומות שמדרומה. מכיוון שמנחם חשב שזוהי פשיטה נקודתית בלבד – <b>וַיִּתֵּן מְנַחֵם לְפוּל אֶלֶף כִּכַּר־כָּסֶף</b> – מס, מתנה או שוחד <b>לִהְיוֹת יָדָיו אִתּוֹ,</b> כדי שמלך אשור יסתפק בבצע כסף ויתמוך בו, כך שמנחם יוכל <b>לְהַחֲזִיק</b> את <b>הַמַּמְלָכָה בְּיָדוֹ.</b> את השוחד הוא לא הוציא מכיסו הפרטי, ובאוצר הממלכה לא היה די כסף.
(כ) לפיכך – <b>וַיֹּצֵא מְנַחֵם אֶת־הַכֶּסֶף</b> מן המס שהטיל <b>עַל־יִשְׂרָאֵל, עַל כָּל־גִּבּוֹרֵי הַחַיִל</b>, אנשי הצבא, אולי הקצינים <b>לָתֵת לְמֶלֶךְ אַשּׁוּר, חֲמִשִּׁים שְׁקָלִים כֶּסֶף,</b> שהם, לפי השערה מאוחרת יותר, הכנסה בסיסית לקיומו של אדם אחד למשך שנה. <b>לְאִישׁ אֶחָד,</b> גבה מכל אחד מהם. <b>וַיָּשָׁב מֶלֶךְ אַשּׁוּר</b> למקומו <b>וְלֹא־עָמַד</b>, התעכב <b>שָׁם בָּאָרֶץ.</b>
(כא) <b>וְיֶתֶר דִּבְרֵי מְנַחֵם וְכָל־אֲשֶׁר עָשָׂה, הֲלוֹא־הֵם כְּתוּבִים עַל־סֵפֶר דִּבְרֵי הַיָּמִים לְמַלְכֵי יִשְׂרָאֵל.</b>
(כב) <b>וַיִּשְׁכַּב מְנַחֵם עִם־אֲבֹתָיו. וַיִּמְלֹךְ פְּקַחְיָה בְנוֹ תַּחְתָּיו.</b>
(כג) <b>בִּשְׁנַת חֲמִשִּׁים שָׁנָה לַעֲזַרְיָה מֶלֶךְ יְהוּדָה מָלַךְ פְּקַחְיָה בֶן־מְנַחֵם עַל־יִשְׂרָאֵל בְּשֹׁמְרוֹן שְׁנָתָיִם.</b>
(כד) <b>וַיַּעַשׂ הָרַע בְּעֵינֵי ה', לֹא סָר מֵחַטֹּאות יָרָבְעָם בֶּן־נְבָט אֲשֶׁר הֶחֱטִיא אֶת־יִשְׂרָאֵל.</b>
(כה) <b>וַיִּקְשֹׁר עָלָיו</b>, מרד כנגדו <b>פֶּקַח בֶּן־רְמַלְיָהוּ שָׁלִישׁוֹ,</b> איש הצבא המקורב אליו. <b>וַיַּכֵּהוּ בְשֹׁמְרוֹן בְּאַרְמוֹן בֵּית־הַמֶּלֶךְ, אֶת</b>, עם <b>אַרְגֹּב וְאֶת־הָאַרְיֵה,</b> שמות שניים מגיבוריו של פקח <b>וְעִמּוֹ חֲמִשִּׁים אִישׁ מִבְּנֵי גִלְעָדִים,</b> שאולי היו אורחיו, <b>וַיְמִתֵהוּ, וַיִּמְלֹךְ תַּחְתָּיו.</b>
(כו) <b>וְיֶתֶר דִּבְרֵי פְקַחְיָה וְכָל־אֲשֶׁר עָשָׂה הִנָּם כְּתוּבִים עַל־סֵפֶר דִּבְרֵי הַיָּמִים לְמַלְכֵי יִשְׂרָאֵל.</b>
(כז) <b>בִּשְׁנַת חֲמִשִּׁים וּשְׁתַּיִם שָׁנָה לַעֲזַרְיָה מֶלֶךְ יְהוּדָה מָלַךְ פֶּקַח בֶּן־רְמַלְיָהוּ עַל־יִשְׂרָאֵל בְּשֹׁמְרוֹן עֶשְׂרִים שָׁנָה.</b>
(כח) <b>וַיַּעַשׂ הָרַע בְּעֵינֵי ה', לֹא סָר מִן־חַטֹּאות יָרָבְעָם בֶּן־נְבָט אֲשֶׁר הֶחֱטִיא אֶת־יִשְׂרָאֵל.</b>
(כט) <b>בִּימֵי פֶּקַח מֶלֶךְ־יִשְׂרָאֵל בָּא תִּגְלַת פִּלְאֶסֶר מֶלֶךְ אַשּׁוּר,</b> אלא שהפעם כוונת האשורים הייתה שונה. בפשיטה הקודמת יצא מלך אשור מן הארץ בשמחה לאחר שקיבל כסף, ואילו הפעם מלך אשור רצה לספח את האזור לממלכה האשורית. <b>וַיִּקַּח אֶת־עִיּוֹן וְאֶת־אָבֵל בֵּית־מַעֲכָה וְאֶת־יָנוֹחַ וְאֶת־קֶדֶשׁ וְאֶת־חָצוֹר וְאֶת־הַגִּלְעָד וְאֶת־הַגָּלִילָה, כֹּל</b> תושבי <b>אֶרֶץ נַפְתָּלִי, וַיַּגְלֵם אַשּׁוּרָה.</b> הוא כבש את נחלות שבטי הצפון ולקח עמו את תושביהן, כמנהג האשורים.
(ל) <b>וַיִּקְשָׁר־קֶשֶׁר הוֹשֵׁעַ בֶּן־אֵלָה עַל־פֶּקַח בֶּן־רְמַלְיָהוּ. וַיַּכֵּהוּ וַיְמִיתֵהוּ, וַיִּמְלֹךְ תַּחְתָּיו בִּשְׁנַת עֶשְׂרִים לְיוֹתָם בֶּן־עֻזִּיָּה.</b>
(לא) <b>וְיֶתֶר דִּבְרֵי־פֶקַח וְכָל־אֲשֶׁר עָשָׂה, הִנָּם כְּתוּבִים עַל־סֵפֶר דִּבְרֵי הַיָּמִים לְמַלְכֵי יִשְׂרָאֵל.</b>
(לב) <b>בִּשְׁנַת שְׁתַּיִם לְפֶקַח בֶּן־רְמַלְיָהוּ מֶלֶךְ יִשְׂרָאֵל מָלַךְ יוֹתָם בֶּן־עֻזִּיָּהוּ מֶלֶךְ יְהוּדָה.</b>
(לג) <b>בֶּן־עֶשְׂרִים וְחָמֵשׁ שָׁנָה הָיָה בְמָלְכוֹ וְשֵׁשׁ־עֶשְׂרֵה שָׁנָה מָלַךְ בִּירוּשָׁלִָם, וְשֵׁם אִמּוֹ יְרוּשָׁא בַּת־צָדוֹק.</b>
(לד) <b>וַיַּעַשׂ הַיָּשָׁר בְּעֵינֵי ה', כְּכֹל אֲשֶׁר־עָשָׂה עֻזִּיָּהוּ אָבִיו עָשָׂה</b> אף הוא.
(לה) <b>רַק הַבָּמוֹת לֹא סָרוּ, עוֹד הָעָם מְזַבְּחִים וּמְקַטְּרִים בַּבָּמוֹת</b> לשם ה'. <b>הוּא בָּנָה אֶת־שַׁעַר בֵּית־ה' הָעֶלְיוֹן,</b> השער העליון של בית ה'.
(לו) <b>וְיֶתֶר דִּבְרֵי יוֹתָם וְכָל־אֲשֶׁר עָשָׂה, הֲלֹא־הֵם כְּתוּבִים עַל־סֵפֶר דִּבְרֵי הַיָּמִים לְמַלְכֵי יְהוּדָה.</b> עַל־סֵפֶר דִּבְרֵי הַיָּמִים לְמַלְכֵי יְהוּדָה.
(לז) <b>בַּיָּמִים הָהֵם הֵחֵל ה' לְהַשְׁלִיחַ</b>, לשלח <b>בִּיהוּדָה</b> אויבים – את <b>רְצִין מֶלֶךְ אֲרָם וְאֵת פֶּקַח בֶּן־רְמַלְיָהוּ</b> מלך ישראל.
(לח) <b>וַיִּשְׁכַּב יוֹתָם עִם־אֲבֹתָיו וַיִּקָּבֵר עִם־אֲבֹתָיו בְּעִיר דָּוִד אָבִיו. וַיִּמְלֹךְ אָחָז בְּנוֹ תַּחְתָּיו.</b>
<h2>פרק טז</h2>
(א) <b>בִּשְׁנַת שְׁבַע־עֶשְׂרֵה שָׁנָה לְפֶקַח בֶּן־רְמַלְיָהוּ</b> מלך ישראל <b>מָלַךְ אָחָז בֶּן־יוֹתָם מֶלֶךְ יְהוּדָה.</b>
(ב) <b>בֶּן־עֶשְׂרִים שָׁנָה</b> היה <b>אָחָז בְּמָלְכוֹ וְשֵׁשׁ־עֶשְׂרֵה שָׁנָה מָלַךְ בִּירוּשָׁלִָם, וְלֹא־עָשָׂה הַיָּשָׁר בְּעֵינֵי ה' אֱלֹהָיו כְּדָוִד אָבִיו.</b>
(ג) <b>וַיֵּלֶךְ בְּדֶרֶךְ מַלְכֵי יִשְׂרָאֵל,</b> שלא הלכו בדרכי ה', <b>וְגַם אֶת־בְּנוֹ הֶעֱבִיר בָּאֵשׁ כְּתֹעֲבוֹת הַגּוֹיִם אֲשֶׁר הוֹרִישׁ ה' אֹתָם מִפְּנֵי בְּנֵי יִשְׂרָאֵל.</b>
(ד) <b>וַיְזַבֵּחַ וַיְקַטֵּר בַּבָּמוֹת וְעַל־הַגְּבָעוֹת וְתַחַת כָּל־עֵץ רַעֲנָן</b> לא רק לעבודת ה' אלא גם לפולחנים זרים.
(ה) <b>אָז יַעֲלֶה</b>, עלה <b>רְצִין מֶלֶךְ־אֲרָם וּפֶקַח בֶּן־רְמַלְיָהוּ מֶלֶךְ־יִשְׂרָאֵל</b> על <b>יְרוּשָׁלִַם לַמִּלְחָמָה, וַיָּצֻרוּ</b>, הטילו מצור <b>עַל־אָחָז וְלֹא יָכְלוּ לְהִלָּחֵם.</b> לא היה להם די כוח לכבוש את ירושלים.
(ו) <b>בָּעֵת הַהִיא</b>, כשצבאותיהם של רצין ושל מלך ישראל צרו יחד על ירושלים, <b>הֵשִׁיב רְצִין מֶלֶךְ־אֲרָם אֶת־אֵילַת</b>, שהייתה עיר חשובה מבחינה מסחרית ומדינית, ושימשה פתח לקשרים עם אפריקה ואולי גם עם הודו, <b>לַאֲרָם.</b> לאחר שעזריה השיב ערים ליהודה, הייתה אילת נתונה תחת סמכותה של ממלכת יהודה, אף שלא הייתה חלק מארץ יהודה העיקרית. <b>וַיְנַשֵּׁל</b>, גירש <b>אֶת־הַיְּהוּדִים</b>, אנשי יהודה <b>מֵאֵילוֹת</b>, מאילת. <b>וַאֲדוֹמִים</b>, תושבי אדום הסמוכה <b>בָּאוּ</b> ל<b>אֵילַת וַיֵּשְׁבוּ שָׁם</b> במקומם <b>עַד הַיּוֹם הַזֶּה.</b> נראה שהמצור על אחז לא היה הדוק.
(ז) <b>וַיִּשְׁלַח אָחָז מַלְאָכִים</b>, שליחים <b>אֶל־תִּגְלַת פְּלֶסֶר מֶלֶךְ־אַשּׁוּר לֵאמֹר: עַבְדְּךָ וּבִנְךָ אָנִי,</b> אני כנוע לך. <b>עֲלֵה וְהוֹשִׁעֵנִי מִכַּף</b> רצין <b>מֶלֶךְ־אֲרָם וּמִכַּף</b> פקח <b>מֶלֶךְ יִשְׂרָאֵל הַקּוֹמִים</b>, הקמים <b>עָלָי,</b> הלוחמים כנגדי ומאיימים לנצחני.
(ח) פניות כאלה אין כוחן יפה כשלעצמן, אלא אם כן מתלווה אליהן תמורה כלשהי: <b>וַיִּקַּח אָחָז אֶת־הַכֶּסֶף וְאֶת־הַזָּהָב הַנִּמְצָא</b> בתוך <b>בֵּית ה',</b> אוצר המקדש שהיה גם אוצר המדינה, <b>וּבְאֹצְרוֹת בֵּית הַמֶּלֶךְ, וַיִּשְׁלַח</b> אותם <b>לְמֶלֶךְ אַשּׁוּר שֹׁחַד.</b>
(ט) <b>וַיִּשְׁמַע אֵלָיו מֶלֶךְ אַשּׁוּר,</b> שכן מלכי אשור תכננו לכבוש את המרחב כולו. בהמשך ינסו לכבוש אפילו את מצרים, אלא שהם יממשו את שאיפותיהם בהדרגה. <b>וַיַּעַל מֶלֶךְ אַשּׁוּר אֶל־דַּמֶּשֶׂק וַיִּתְפְּשֶׂהָ,</b> כבש אותה, <b>וַיַּגְלֶהָ</b>, הוא הגלה את תושבי דמשק <b>קִירָה,</b> לקיר, הרחק צפונה ממנה, <b>וְאֶת־רְצִין הֵמִית.</b>
(י) כיוון שכך, נסוג פקח בן רמליהו לארצו. ואז – <b>וַיֵּלֶךְ הַמֶּלֶךְ אָחָז לִקְרַאת תִּגְלַת פִּלְאֶסֶר מֶלֶךְ־אַשּׁוּר דּוּמֶּשֶׂק,</b> לדמשק, שם ישב לפי שעה אחרי שכבש את העיר. <b>וַיַּרְא</b> אחז <b>אֶת־הַמִּזְבֵּחַ אֲשֶׁר בְּדַמָּשֶׂק,</b> והתרשם ממנו מאוד. <b>וַיִּשְׁלַח</b> אפוא <b>הַמֶּלֶךְ אָחָז אֶל־אוּרִיָּה הַכֹּהֵן</b>, שישב בבית המקדש בירושלים <b>אֶת־דְּמוּת הַמִּזְבֵּחַ וְאֶת־תַּבְנִיתוֹ לְכָל־מַעֲשֵׂהוּ.</b> המלך אחז חשב שאם כך נראה המזבח של מלך אשור – המלך החזק והשליט בכל האזור – ואם זהו פולחנו, ראוי שאף הוא ילמד ממעשיו ויחקה אותו. על כן שלח את צורתו לאוריה הכהן על מנת שיבנה דוגמתו.
(יא) <b>וַיִּבֶן אוּרִיָּה הַכֹּהֵן אֶת־הַמִּזְבֵּחַ. כְּכֹל אֲשֶׁר־שָׁלַח הַמֶּלֶךְ אָחָז מִדַּמֶּשֶׂק כֵּן עָשָׂה אוּרִיָּה הַכֹּהֵן עַד־בּוֹא הַמֶּלֶךְ־אָחָז מִדַּמָּשֶׂק.</b> המכתב הגיע מהר, ועד ששב אחז, כבר נעשה כל הדרוש לבניית מזבח בירושלים בדמות המזבח שבדמשק.
(יב) <b>וַיָּבֹא הַמֶּלֶךְ מִדַּמֶּשֶׂק, וַיַּרְא הַמֶּלֶךְ אֶת־הַמִּזְבֵּחַ,</b> והמזבח מצא חן בעיניו, <b>וַיִּקְרַב הַמֶּלֶךְ עַל־הַמִּזְבֵּחַ וַיַּעַל עָלָיו</b> קרבנות.
(יג) <b>וַיַּקְטֵר אֶת־עֹלָתוֹ וְאֶת־מִנְחָתוֹ וַיַּסֵּךְ אֶת־נִסְכּוֹ וַיִּזְרֹק אֶת־דַּם־הַשְּׁלָמִים אֲשֶׁר־לוֹ עַל־הַמִּזְבֵּחַ</b> בנוסח הארמי-אשורי, שתבניתו הובאה מן הצפון.
(יד) <b>וְ</b>את המזבח החדש בנה אוריה <b>אֵת</b>, עם, בצדו של <b>הַמִּזְבַּח הַנְּחֹשֶׁת אֲשֶׁר לִפְנֵי ה',</b> המזבח העתיק שעשה שלמה לבית המקדש, <b>וַיַּקְרֵב</b>, קירב את החדש והעמידו <b>מֵאֵת פְּנֵי</b>, מלפני <b>הַבַּיִת</b>, <b>מִבֵּין הַמִּזְבֵּחַ</b> הישן <b>וּמִבֵּין בֵּית ה', וַיִּתֵּן אֹתוֹ עַל־יֶרֶךְ הַמִּזְבֵּחַ צָפוֹנָה.</b> במקום אחר מסופר כי אחז סגר את דלתות בית ה', קיצץ בכליו והקריב קרבנות לאלוהים אחרים.
(טו) <b>וַיְצַוֶּה הַמֶּלֶךְ אָחָז אֶת־אוּרִיָּה הַכֹּהֵן לֵאמֹר: עַל הַמִּזְבֵּחַ הַגָּדוֹל</b>, החדש <b>הַקְטֵר אֶת־עֹלַת־הַבֹּקֶר וְאֶת־מִנְחַת הָעֶרֶב וְאֶת־עֹלַת הַמֶּלֶךְ וְאֶת־מִנְחָתוֹ וְאֵת עֹלַת כָּל־עַם הָאָרֶץ וּמִנְחָתָם וְנִסְכֵּיהֶם, וְכָל־דַּם עֹלָה וְכָל־דַּם־זֶבַח עָלָיו תִּזְרֹק.</b> זה יהיה המזבח הראשי, <b>ו</b>אילו <b>מִזְבַּח הַנְּחֹשֶׁת יִהְיֶה־לִּי לְבַקֵּר</b> לעתים. השאר אותו שם לשעת הצורך.
(טז) <b>וַיַּעַשׂ אוּרִיָּה הַכֹּהֵן כְּכֹל אֲשֶׁר־צִוָּה הַמֶּלֶךְ אָחָז.</b>
(יז) אחז פגע בעניינים נוספים הקשורים למקדש ולסביבתו: <b>וַיְקַצֵּץ הַמֶּלֶךְ אָחָז אֶת־הַמִּסְגְּרוֹת</b> של <b>הַמְּכֹנוֹת,</b> כני הכיורים, <b>וַיָּסַר מֵעֲלֵיהֶם אֶת־הַכִּיֹּר, וְאֶת־הַיָּם</b>, האגן הגדול שעשה שלמה <b>הוֹרִד מֵעַל הַבָּקָר הַנְּחֹשֶׁת</b>, פסלי דמויות בקר מנחושת <b>אֲשֶׁר תַּחְתֶּיהָ</b> – תחת הים, <b>וַיִּתֵּן אֹתוֹ</b> – את הים <b>עַל מַרְצֶפֶת אֲבָנִים.</b> אולי התכוון להשתמש בבקר הנחושת כשוחד בעתיד.
(יח) <b>ו</b>כמו כן הסיר <b>אֶת־מוּסַךְ</b>, סככת <b>הַשַּׁבָּת אֲשֶׁר־בָּנוּ בַבַּיִת</b> למנוחת הכהנים ביום השבת. <b>וְאֶת־מְבוֹא הַמֶּלֶךְ הַחִיצוֹנָה</b>, הכניסה הראשית לבית המלך סגר ו<b>הֵסֵב</b> אותה דרך <b>בֵּית ה' מִפְּנֵי מֶלֶךְ אַשּׁוּר.</b> כדי להגביר את ביטחונו האישי הוא שינה את תבנית המקדש.
(יט) <b>וְיֶתֶר דִּבְרֵי אָחָז אֲשֶׁר עָשָׂה</b> מעבר למפורט כאן, <b>הֲלֹא־הֵם כְּתוּבִים עַל־סֵפֶר דִּבְרֵי הַיָּמִים לְמַלְכֵי יְהוּדָה.</b>
(כ) <b>וַיִּשְׁכַּב אָחָז עִם־אֲבֹתָיו וַיִּקָּבֵר עִם־אֲבֹתָיו בְּעִיר דָּוִד. וַיִּמְלֹךְ חִזְקִיָּהוּ בְנוֹ תַּחְתָּיו.</b>
<h2>פרק יז</h2>
(א) <b>בִּשְׁנַת שְׁתֵּים עֶשְׂרֵה לְאָחָז מֶלֶךְ יְהוּדָה מָלַךְ הוֹשֵׁעַ בֶּן־אֵלָה בְשֹׁמְרוֹן עַל־יִשְׂרָאֵל תֵּשַׁע שָׁנִים.</b>
(ב) <b>וַיַּעַשׂ הָרַע בְּעֵינֵי ה', רַק לֹא כְּמַלְכֵי יִשְׂרָאֵל אֲשֶׁר הָיוּ לְפָנָיו.</b>
(ג) <b>עָלָיו עָלָה שַׁלְמַנְאֶסֶר מֶלֶךְ אַשּׁוּר</b> במסעות הכיבוש הנרחבים שלו דרומה, שהגיעו למצרים ודרומה לה. <b>וַיְהִי־לוֹ הוֹשֵׁעַ עֶבֶד,</b> הושע קיבל את מרותו, <b>וַיָּשֶׁב לוֹ מִנְחָה,</b> שילם לו מס לא רשמי.
(ד) <b>וַיִּמְצָא מֶלֶךְ־אַשּׁוּר בְּהוֹשֵׁעַ קֶשֶׁר.</b> מלך אשור גילה שהושע זמם למרוד בו, <b>אֲשֶׁר שָׁלַח מַלְאָכִים</b>, שליחים <b>אֶל־סוֹא מֶלֶךְ־מִצְרַיִם.</b> הושע ניסה לבלום את ההתפשטות האשורית בהישענו על המצרים, שנחשבו הכוח היחידי שיוכל לעמוד בדרכה. <b>וְ</b>נוסף על הפנייה למצרים, באותה שנה <b>לֹא־הֶעֱלָה</b> הושע <b>מִנְחָה לְמֶלֶךְ אַשּׁוּר כְּשָׁנָה בְשָׁנָה.</b> נראה שהרגיש אז בטוח יותר, ועל כן הפסיק את תשלום המסים. <b>וַיַּעַצְרֵהוּ מֶלֶךְ אַשּׁוּר, וַיַּאַסְרֵהוּ בֵּית כֶּלֶא.</b> יש להניח שהזמין את הושע למשפט באשור, ובהיותו הדיין והתובע גם יחד, הוא פסק שהושע אשם וכלא אותו.
(ה) <b>וַיַּעַל</b> אז <b>מֶלֶךְ־אַשּׁוּר בְּכָל־הָאָרֶץ,</b> תקף את ארץ ישראל, <b>וַיַּעַל</b> על <b>שֹׁמְרוֹן וַיָּצַר עָלֶיהָ שָׁלֹשׁ שָׁנִים.</b> ביחס לבירה שאין בה מלך, היה זה מצור ממושך. שומרון לא נכנעה בקלות.
(ו) <b>בִּשְׁנַת הַתְּשִׁעִית לְהוֹשֵׁעַ לָכַד מֶלֶךְ־אַשּׁוּר אֶת־שֹׁמְרוֹן,</b> ואחרי לכידתה של עיר הבירה המבוצרת – <b>וַיֶּגֶל אֶת־יִשְׂרָאֵל אַשּׁוּרָה,</b> לאשור. <b>וַיֹּשֶׁב אוֹתָם בַּחְלַח וּבְחָבוֹר</b> על <b>נְהַר גּוֹזָן וְעָרֵי מָדָי.</b> המקומות הללו אינם מזוהים לחלוטין, אבל מדובר כנראה בקצה הצפוני של האימפריה האשורית – אולי גבולותיה הצפוניים של פרס של היום.
(ז) <b>וַיְהִי כִּי־חָטְאוּ בְנֵי־יִשְׂרָאֵל לַה' אֱלֹהֵיהֶם הַמַּעֲלֶה אֹתָם מֵאֶרֶץ מִצְרַיִם מִתַּחַת יַד פַּרְעֹה מֶלֶךְ־מִצְרָיִם, וַיִּירְאוּ אֱלֹהִים אֲחֵרִים,</b>
(ח) <b>וַיֵּלְכוּ בְּחֻקּוֹת הַגּוֹיִם אֲשֶׁר הוֹרִישׁ ה' מִפְּנֵי בְּנֵי יִשְׂרָאֵל, וּ</b>בחוקות <b>מַלְכֵי יִשְׂרָאֵל אֲשֶׁר עָשׂוּ</b> שלא כראוי.
(ט) <b>וַיְחַפְּאוּ</b>, כיסו, העלילו <b>בְנֵי־יִשְׂרָאֵל דְּבָרִים אֲשֶׁר לֹא־כֵן</b>, כוזבים <b>עַל־ה' אֱלֹהֵיהֶם. וַיִּבְנוּ לָהֶם בָּמוֹת בְּכָל־עָרֵיהֶם</b> – <b>מִמִּגְדַּל נוֹצְרִים</b>, ממגדל שמירה קטן המוצב בכרם <b>עַד־עִיר מִבְצָר,</b> מהקטן והחלש ועד הגדול והאיתן – בכל מקום. אמנם הם לא הצהירו על עזיבת אלוקי ישראל מכול וכול, אבל הם בחרו שלא להיצמד אליו באופן בלעדי, אלא לשתף עמו ישויות אחרות.
(י) <b>וַיַּצִּבוּ לָהֶם מַצֵּבוֹת</b>, אבני פולחן <b>וַאֲשֵׁרִים</b>, עצים המיועדים לפולחן <b>עַל כָּל־גִּבְעָה גְבֹהָה וְתַחַת כָּל־עֵץ רַעֲנָן.</b>
(יא) <b>וַיְקַטְּרוּ</b>, העלו קרבנות <b>שָׁם בְּכָל־בָּמוֹת, כַּגּוֹיִם אֲשֶׁר־הֶגְלָה ה' מִפְּנֵיהֶם, וַיַּעֲשׂוּ</b> שאר <b>דְּבָרִים רָעִים לְהַכְעִיס אֶת־ה'.</b>
(יב) <b>וַיַּעַבְדוּ</b> את <b>הַגִּלֻּלִים</b>, שם גנאי לעבודה זרה <b>אֲשֶׁר אָמַר ה' לָהֶם: לֹא תַעֲשׂוּ אֶת־הַדָּבָר הַזֶּה.</b> האיסור לעבוד עבודה זרה הוא אחד הציוויים המרכזיים והנפוצים ביותר בכל התורה כולה.
(יג) <b>וַיָּעַד</b>, הִתרה <b>ה' בְּיִשְׂרָאֵל וּבִיהוּדָה בְּיַד כָּל־נְבִיאֵי כָל־חֹזֶה,</b> חזון, שאמרו להם <b>לֵאמֹר: שֻׁבוּ מִדַּרְכֵיכֶם הָרָעִים, וְשִׁמְרוּ מִצְוֹתַי, חֻקּוֹתַי כְּכָל־הַתּוֹרָה אֲשֶׁר צִוִּיתִי אֶת־אֲבֹתֵיכֶם, וַאֲשֶׁר שָׁלַחְתִּי אֲלֵיכֶם בְּיַד עֲבָדַי הַנְּבִיאִים.</b>
(יד) <b>וְלֹא שָׁמֵעוּ. וַיַּקְשׁוּ אֶת־עָרְפָּם כְּעֹרֶף אֲבוֹתָם אֲשֶׁר לֹא הֶאֱמִינוּ בַּה' אֱלֹהֵיהֶם,</b> לא שמרו לו אמונים.
(טו) <b>וַיִּמְאֲסוּ אֶת־חֻקָּיו וְאֶת־בְּרִיתוֹ אֲשֶׁר כָּרַת אֶת</b>, עם <b>אֲבוֹתָם וְאֵת עֵדְוֹתָיו אֲשֶׁר הֵעִיד בָּם,</b> בהם, <b>וַיֵּלְכוּ אַחֲרֵי הַהֶבֶל</b> של העבודה הזרה והאמונות התפלות הקשורות בה – <b>וַיֶּהְבָּלוּ,</b> נעשו אוויליים כמותה. <b>וְ</b>הם הלכו <b>אַחֲרֵי הַגּוֹיִם אֲשֶׁר סְבִיבֹתָם אֲשֶׁר צִוָּה ה' אֹתָם לְבִלְתִּי עֲשׂוֹת כָּהֶם.</b> משה ציווה את ישראל שוב ושוב להתרחק מהגויים והזהירם מחיקוי מעשיהם כדי שיישמר ייחודם.
(טז) <b>וַיַּעַזְבוּ אֶת־כָּל־מִצְוֹת ה' אֱלֹהֵיהֶם וַיַּעֲשׂוּ לָהֶם מַסֵּכָה, שְׁנֵי עֲגָלִים,</b> שאף על פי שנעשו לשם ה', אסור היה לעשותם, <b>וַיַּעֲשׂוּ אֲשֵׁירָה וַיִּשְׁתַּחֲווּ לְכָל־צְבָא הַשָּׁמַיִם וַיַּעַבְדוּ אֶת־הַבָּעַל.</b>
(יז) <b>וַיַּעֲבִירוּ אֶת־בְּנֵיהֶם וְאֶת־בְּנוֹתֵיהֶם בָּאֵשׁ,</b> פולחן למולך. <b>וַיִּקְסְמוּ קְסָמִים וַיְנַחֵשׁוּ.</b> גם אלה מעשים אסורים. <b>וַיִּתְמַכְּרוּ</b>, התמסרו, עשו כל מה שביכולתם כדי <b>לַעֲשׂוֹת הָרַע בְּעֵינֵי ה' לְהַכְעִיסוֹ.</b>
(יח) <b>וַיִּתְאַנַּף</b>, כעס <b>ה' מְאֹד בְּיִשְׂרָאֵל, וַיְסִרֵם</b>, גירש אותם <b>מֵעַל פָּנָיו</b>, ו<b>לֹא נִשְׁאַר רַק</b>, אלא <b>שֵׁבֶט יְהוּדָה לְבַדּוֹ.</b>
(יט) אולם <b>גַּם־יְהוּדָה</b>, שהיה טוב מישראל, <b>לֹא שָׁמַר אֶת־מִצְוֹת ה' אֱלֹהֵיהֶם, וַיֵּלְכוּ בְּחֻקּוֹת יִשְׂרָאֵל אֲשֶׁר עָשׂוּ.</b>
(כ) <b>וַיִּמְאַס ה' בְּכָל־זֶרַע יִשְׂרָאֵל וַיְעַנֵּם וַיִּתְּנֵם בְּיַד־שֹׁסִים,</b> בוזזים ואויבים, דוגמת הארמים, <b>עַד אֲשֶׁר הִשְׁלִיכָם מִפָּנָיו</b> על ידי האשורים.
(כא) <b>כִּי־קָרַע יִשְׂרָאֵל</b> את עצמו <b>מֵעַל בֵּית דָּוִד וַיַּמְלִיכוּ אֶת־יָרָבְעָם בֶּן־נְבָט, וַיַּדַּח</b>, הרחיק <b>יָרָבְעָם אֶת־יִשְׂרָאֵל מֵאַחֲרֵי ה' וְהֶחֱטִיאָם חֲטָאָה גְדוֹלָה</b> בהעמידו עגלים בדן ובבית-אל.
(כב) <b>וַיֵּלְכוּ בְּנֵי יִשְׂרָאֵל בְּכָל־חַטֹּאות יָרָבְעָם אֲשֶׁר עָשָׂה, לֹא־סָרוּ מִמֶּנָּה.</b>
(כג) <b>עַד אֲשֶׁר־הֵסִיר ה' אֶת־יִשְׂרָאֵל</b> כולו <b>מֵעַל פָּנָיו, כַּאֲשֶׁר דִּבֶּר בְּיַד כָּל־עֲבָדָיו הַנְּבִיאִים, וַיִּגֶל יִשְׂרָאֵל מֵעַל אַדְמָתוֹ אַשּׁוּרָה עַד הַיּוֹם הַזֶּה.</b> אף שנשארו שרידים בארץ, עם ישראל, כיחידה לאומית אחת, גלה ממקומו.
(כד) <b>וַיָּבֵא מֶלֶךְ־אַשּׁוּר</b> אנשים <b>מִבָּבֶל וּמִכּוּתָה וּמֵעַוָּא וּמֵחֲמָת וּמִסְּפַרְוַיִם,</b> מדינות שהיו תחת שלטון אשור, <b>וַיֹּשֶׁב</b> אותם <b>בְּעָרֵי שֹׁמְרוֹן תַּחַת</b>, במקום <b>בְּנֵי יִשְׂרָאֵל.</b> ייתכן שהעיר שומרון עצמה נחרבה וכבר לא הייתה מקום יישוב. <b>וַיִּרְשׁוּ</b> העמים הזרים הללו <b>אֶת־שֹׁמְרוֹן וַיֵּשְׁבוּ בְּעָרֶיהָ.</b>
(כה) <b>וַיְהִי בִּתְחִלַּת שִׁבְתָּם שָׁם לֹא יָרְאוּ אֶת־ה', וַיְשַׁלַּח ה' בָּהֶם אֶת־הָאֲרָיוֹת,</b> שחיו אז בארץ, והגיעו לערי שומרון משום שהיישוב היה דליל וחדש. <b>וַיִּהְיוּ הֹרְגִים בָּהֶם</b> – בתושבים החדשים הללו.
(כו) <b>וַיֹּאמְרוּ</b> עבדי מלך אשור <b>לְמֶלֶךְ אַשּׁוּר לֵאמֹר: הַגּוֹיִם אֲשֶׁר הִגְלִיתָ וַתּוֹשֶׁב בְּעָרֵי שֹׁמְרוֹן לֹא יָדְעוּ אֶת־מִשְׁפַּט אֱלֹהֵי הָאָרֶץ,</b> וכידוע, לכל מדינה אלוהים משלה, <b>וַיְשַׁלַּח־בָּם</b> אלוקי הארץ <b>אֶת־הָאֲרָיוֹת</b> להענישם, <b>וְהִנָּם מְמִיתִים אוֹתָם כַּאֲשֶׁר</b>, כי <b>אֵינָם יֹדְעִים אֶת־מִשְׁפַּט אֱלֹהֵי הָאָרֶץ.</b> על כן ראוי שילמדו את משפטי הארץ הזו כדי לחיות לפיהם.
(כז) מלך אשור קיבל את התלונות הללו, וכיוון שרצה שהיישוב החדש יחזיק מעמד – <b>וַיְצַו מֶלֶךְ־אַשּׁוּר לֵאמֹר: הֹלִיכוּ שָׁמָּה</b> – לערי שומרון <b>אֶחָד מֵהַכֹּהֲנִים</b> הישראלים <b>אֲשֶׁר הִגְלִיתֶם מִשָּׁם, וְ</b>הכהן ומי שיצטרף אליו מגלות אשור <b>יֵלְכוּ וְיֵשְׁבוּ שָׁם.</b> הם ישמשו עתה מדריכים דתיים בעבור התושבים החדשים בפקודת מלך אשור, <b>וְיֹרֵם אֶת־מִשְׁפַּט אֱלֹהֵי הָאָרֶץ,</b> על מנת שידעו כיצד עליהם לנהוג בארץ הזו.
(כח) <b>וַיָּבֹא אֶחָד מֵהַכֹּהֲנִים אֲשֶׁר הִגְלוּ מִשֹּׁמְרוֹן וַיֵּשֶׁב בְּבֵית־אֵל,</b> שהייתה המרכז הדתי של ממלכת ישראל, <b>וַיְהִי מוֹרֶה אֹתָם אֵיךְ יִירְאוּ אֶת־ה'.</b> מן הסתם הכהנים שהיו בשומרון לא היו דוגמא ומופת להתנהגות הדתית הראויה, אלא הדריכו אותם לאותן מצוות שקוימו באותה עת בממלכת ישראל.
(כט) הגולים באו מעמים שונים. <b>וַיִּהְיוּ עֹשִׂים גּוֹי גּוֹי אֱלֹהָיו.</b> כל עם דבק בפולחנו, <b>וַיַּנִּיחוּ</b> את אליליהם <b>בְּבֵית</b>, בבתי <b>הַבָּמוֹת אֲשֶׁר עָשׂוּ הַשֹּׁמְרֹנִים,</b> בני ישראל שהתגוררו בשומרון ובסביבתה לפניהם, <b>גּוֹי גּוֹי בְּעָרֵיהֶם אֲשֶׁר הֵם יֹשְׁבִים שָׁם.</b> כל אומה שמרה על ייחודה הלאומי והדתי הבסיסי:
(ל) <b>וְאַנְשֵׁי בָבֶל עָשׂוּ</b> להם <b>אֶת</b> האליל <b>סֻכּוֹת בְּנוֹת,</b> דמות תרנגולת עם בנותיה-אפרוחיה. <b>וְאַנְשֵׁי־כוּת עָשׂוּ אֶת־נֵרְגַל,</b> תרנגול, אחד האלילים המרכזיים של אשור. <b>וְאַנְשֵׁי חֲמָת עָשׂוּ אֶת־אֲשִׁימָא,</b> אליל בדמות תיש.
(לא) <b>וְהָעַוִּים</b>, בני עווא, <b>עָשׂוּ נִבְחַז וְאֶת־תַּרְתָּק,</b> דמויות של כלב ושל חמור. <b>וְהַסְפַרְוִים שֹׂרְפִים אֶת־בְּנֵיהֶם בָּאֵשׁ לְאַדְרַמֶּלֶךְ וַעֲנַמֶּלֶךְ אֱלֹהֵ</b>י <b>סְפַרְוָיִם.</b>
(לב) כל עם שמר את מנהגיו האליליים, ובצדם – <b>וַיִּהְיוּ</b> כל הגולים הללו <b>יְרֵאִים אֶת־ה',</b> שכן למדו גם את משפט אלוקי הארץ. <b>וַיַּעֲשׂוּ לָהֶם מִקְצוֹתָם</b> – מקצות העם, אולי מהאנשים הבולטים <b>כֹּהֲנֵי בָמוֹת.</b> הכהן שנשלח אליהם היה המורה הגדול, אבל לצורך הבמות הם מינו כהנים מאנשיהם, <b>וַיִּהְיוּ עֹשִׂים לָהֶם</b> את הפולחן <b>בְּבֵית הַבָּמוֹת.</b>
(לג) <b>אֶת־ה' הָיוּ יְרֵאִים</b> כדרך שלמדו מאנשי שומרון, <b>וְאֶת־אֱלֹהֵיהֶם הָיוּ עֹבְדִים, כְּמִשְׁפַּט הַגּוֹיִם אֲשֶׁר־הִגְלוּ אֹתָם מִשָּׁם,</b> כמו הנוסח שהביאו עמם מארצותיהם.
(לד) <b>עַד הַיּוֹם הַזֶּה הֵם עֹשִׂים כַּמִּשְׁפָּטִים הָרִאשֹׁנִים</b> – <b>אֵינָם יְרֵאִים אֶת־ה'</b> בשלמות, <b>וְאֵינָם עֹשִׂים כְּחֻקֹּתָם וּכְמִשְׁפָּטָם</b> של ישראל <b>וְכַתּוֹרָה וְכַמִּצְוָה אֲשֶׁר צִוָּה ה' אֶת־בְּנֵי יַעֲקֹב, אֲשֶׁר־שָׂם</b>, שינה את <b>שְׁמוֹ</b> ל<b>יִשְׂרָאֵל.</b> הם עדיין נוהגים שלא לפי אורח החיים המלא של עם ישראל, אלא כפי שהורה אותם הכהן משומרון, שהיה מן הסתם מעובדי העבודה הזרה.
(לה) לעומת הכותים, לגבי ישראל – <b>וַיִּכְרֹת ה' אִתָּם בְּרִית, וַיְצַוֵּם לֵאמֹר: לֹא תִירְאוּ אֱלֹהִים אֲחֵרִים וְלֹא־תִשְׁתַּחֲווּ לָהֶם וְלֹא תַעַבְדוּם וְלֹא תִזְבְּחוּ לָהֶם.</b>
(לו) <b>כִּי אִם־אֶת־ה' אֲשֶׁר הֶעֱלָה אֶתְכֶם מֵאֶרֶץ מִצְרַיִם בְּכֹחַ גָּדוֹל וּבִזְרוֹעַ נְטוּיָה, אֹתוֹ תִירָאוּ וְלוֹ תִשְׁתַּחֲווּ וְלוֹ תִזְבָּחוּ.</b> הברית עם ישראל היא ברית התובעת נאמנות מוחלטת לה'.
(לז) <b>ו</b>מכוח ברית זו <b>אֶת־הַחֻקִּים וְאֶת־הַמִּשְׁפָּטִים וְהַתּוֹרָה וְהַמִּצְוָה אֲשֶׁר כָּתַב לָכֶם תִּשְׁמְרוּן לַעֲשׂוֹת כָּל־הַיָּמִים, וְלֹא תִירְאוּ אֱלֹהִים אֲחֵרִים.</b>
(לח) <b>וְהַבְּרִית אֲשֶׁר־כָּרַתִּי אִתְּכֶם</b> – <b>לֹא תִשְׁכָּחוּ, וְלֹא תִירְאוּ אֱלֹהִים אֲחֵרִים.</b>
(לט) <b>כִּי אִם־אֶת־ה' אֱלֹהֵיכֶם תִּירָאוּ, וְהוּא יַצִּיל אֶתְכֶם מִיַּד כָּל־אֹיְבֵיכֶם.</b> הבלעדיות היא המבדילה בין בני ישראל לבני שאר האומות.
(מ) העמים שהובאו לארץ ישראל אינם מחויבים לברית זו, ועל כן יצרו דת מעורבת: <b>וְלֹא שָׁמֵעוּ, כִּי אִם־כְּמִשְׁפָּטָם הָרִאשׁוֹן הֵם עֹשִׂים.</b>
(מא) <b>וַיִּהְיוּ הַגּוֹיִם הָאֵלֶּה</b>, שהוגלו לשומרון <b>יְרֵאִים אֶת־ה', וְאֶת־פְּסִילֵיהֶם הָיוּ עֹבְדִים, גַּם־בְּנֵיהֶם וּבְנֵי בְנֵיהֶם, כַּאֲשֶׁר עָשׂוּ אֲבֹתָם הֵם עֹשִׂים עַד הַיּוֹם הַזֶּה.</b>
<h2>פרק יח</h2>
(א) <b>וַיְהִי בִּשְׁנַת שָׁלֹשׁ לְהוֹשֵׁעַ בֶּן־אֵלָה מֶלֶךְ יִשְׂרָאֵל מָלַךְ חִזְקִיָּה בֶן־אָחָז מֶלֶךְ יְהוּדָה.</b>
(ב) <b>בֶּן־עֶשְׂרִים וְחָמֵשׁ שָׁנָה הָיָה בְמָלְכוֹ וְעֶשְׂרִים וָתֵשַׁע שָׁנָה מָלַךְ בִּירוּשָׁלִָם, וְשֵׁם אִמּוֹ אֲבִי בַּת־זְכַרְיָה.</b>
(ג) <b>וַיַּעַשׂ הַיָּשָׁר בְּעֵינֵי ה' כְּכֹל אֲשֶׁר־עָשָׂה דָּוִד אָבִיו.</b> דָּוִד אָבִיו.
(ד) <b>הוּא הֵסִיר אֶת־הַבָּמוֹת וְשִׁבַּר אֶת־הַמַּצֵּבֹת,</b> גם את אלה שיועדו לעבודת ה'. פעולה דרסטית זו לא זכתה לאהדה מכל שדרות הציבור. <b>וְכָרַת אֶת־הָאֲשֵׁרָה,</b> שעדיין עמדה בירושלים, <b>וְכִתַּת</b>, וכתש בקנאותו את <b>נְחַשׁ הַנְּחֹשֶׁת אֲשֶׁר־עָשָׂה מֹשֶׁה</b> במדבר לרפואתם הנסית של נשוכי הנחשים שהסתכלו בו. ישראל שמרו צורת נחש זו כל השנים לזכר הנס, אך חזקיה החליט לאבדו מן העולם, <b>כִּי עַד־הַיָּמִים הָהֵמָּה</b>, באותם הימים <b>הָיוּ בְנֵי־יִשְׂרָאֵל מְקַטְּרִים לוֹ</b> והפכוהו לעבודה זרה בשל הוד הקדומים שהיה נסוך עליו, והמופתים שנכרכו בו<b>. וַיִּקְרָא־לוֹ</b> חזקיה <b>נְחֻשְׁתָּן,</b> ביטוי מבזה ומקטין.
(ה) <b>בַּה' אֱלֹהֵי־יִשְׂרָאֵל בָּטָח, וְאַחֲרָיו לֹא־הָיָה כָמֹהוּ בְּכֹל מַלְכֵי יְהוּדָה ו</b>לא היה מלך שמעשיו היו כה שלמים גם בין המלכים <b>אֲשֶׁר הָיוּ לְפָנָיו.</b>
(ו) <b>וַיִּדְבַּק בַּה', לֹא־סָר מֵאַחֲרָיו, וַיִּשְׁמֹר מִצְוֹתָיו אֲשֶׁר־צִוָּה ה' אֶת־מֹשֶׁה.</b>
(ז) <b>וְהָיָה ה' עִמּוֹ. בְּכֹל אֲשֶׁר־יֵצֵא</b>, מה שעשה <b>יַשְׂכִּיל,</b> הצליח. <b>וַיִּמְרֹד בְּמֶלֶךְ־אַשּׁוּר וְלֹא עֲבָדוֹ.</b> אף שממלכת אשור הגיעה עד גבול ממלכת יהודה, גם ביהודה הייתה נוכחותם של האשורים מורגשת. אחז, אביו של חזקיה, נכנע למלך אשור ושילם לו מסים, ואילו חזקיה עצמו לא קיבל את מרותו.
(ח) <b>הוּא־הִכָּה אֶת־פְּלִשְׁתִּים עַד־עַזָּה וְאֶת־גְּבוּלֶיהָ</b> של ארץ פלשתים כולה – <b>מִמִּגְדַּל נוֹצְרִים</b>, מסוכת השמירה <b>עַד־עִיר מִבְצָר,</b> מהקטן והחלש ועד הגדול והאיתן. חזקיה הנחית מכת מחץ על הפלשתים והסיר סופית את איומם המתמיד.
(ט) <b>וַיְהִי בַּשָׁנָה הָרְבִיעִת לַמֶּלֶךְ חִזְקִיָּהוּ, הִיא הַשָּׁנָה הַשְּׁבִיעִית לְהוֹשֵׁעַ בֶּן־אֵלָה מֶלֶךְ יִשְׂרָאֵל, עָלָה שַׁלְמַנְאֶסֶר מֶלֶךְ־אַשּׁוּר עַל־שֹׁמְרוֹן וַיָּצַר</b>, והטיל מצור <b>עָלֶיהָ,</b> כמתואר לעיל.
(י) <b>וַיִּלְכְּדֻהָ</b> האשורים <b>מִקְצֵה שָׁלֹשׁ שָׁנִים,</b> בהתחלת השנה השלישית, שהרי <b>בִּשְׁנַת־שֵׁשׁ לְחִזְקִיָּה, הִיא שְׁנַת־תֵּשַׁע לְהוֹשֵׁעַ מֶלֶךְ יִשְׂרָאֵל, נִלְכְּדָה שֹׁמְרוֹן.</b>
(יא) <b>וַיֶּגֶל מֶלֶךְ־אַשּׁוּר</b>, סרגון, יורשו של שלמנאסר, <b>אֶת־יִשְׂרָאֵל אַשּׁוּרָה, וַיַּנְחֵם בַּחְלַח וּבְחָבוֹר</b> שעל <b>נְהַר גּוֹזָן וְעָרֵי מָדָי.</b>
(יב) כל זאת <b>עַל אֲשֶׁר לֹא־שָׁמְעוּ בְּקוֹל ה' אֱלֹהֵיהֶם, וַיַּעַבְרוּ אֶת־בְּרִיתוֹ</b> – <b>אֵת כָּל־אֲשֶׁר צִוָּה מֹשֶׁה עֶבֶד ה', וְלֹא שָׁמְעוּ וְלֹא עָשׂוּ.</b>
(יג) <b>וּבְאַרְבַּע עֶשְׂרֵה שָׁנָה לַמֶּלֶךְ חִזְקִיָּה עָלָה סַנְחֵרִיב</b>, בנו של סרגון, <b>מֶלֶךְ־אַשּׁוּר, עַל כָּל־עָרֵי יְהוּדָה הַבְּצֻרוֹת וַיִּתְפְּשֵׂם.</b> סנחריב המשיך במגמת הכיבושים האשורית דרומה, ותכנן להגיע אף למצרים – שיא שאיפתן של ממלכות הצפון. הוא לא רצה לפתוח את מלחמתו ביהודה במצור על ירושלים, שהיה עלול להימשך זמן רב. לכן ניסה לכבוש את כל הפריפריה לפני שניגש לירושלים. ההתמודדות עם ירושלים לאחר כיבוש ערי יהודה האחרות תהיה קלה לו יותר לאחר שידולדלו מאגרי התמיכה הצבאית והאספקה החקלאית שתקבל ירושלים מן החוץ.
(יד) <b>וַיִּשְׁלַח חִזְקִיָּה מֶלֶךְ־יְהוּדָה אֶל־מֶלֶךְ־אַשּׁוּר לָכִישָׁה,</b> לעיר המבצר לכיש שביהודה, שבה שהה סנחריב באותה שעה, <b>לֵאמֹר: חָטָאתִי</b> ואני נכנע, <b>שׁוּב מֵעָלַי.</b> הפסק את המתקפה על ארצי, ו<b>אֵת</b> הקנס <b>אֲשֶׁר־תִּתֵּן</b>, שתטיל <b>עָלַי אֶשָּׂא,</b> אשלם. <b>וַיָּשֶׂם מֶלֶךְ־אַשּׁוּר עַל־חִזְקִיָּה מֶלֶךְ־יְהוּדָה</b> קנס של <b>שְׁלֹשׁ מֵאוֹת כִּכַּר־כֶּסֶף וּשְׁלֹשִׁים כִּכַּר זָהָב.</b>
(טו) <b>וַיִּתֵּן</b> לו <b>חִזְקִיָּה אֶת־כָּל־הַכֶּסֶף הַנִּמְצָא</b> ב<b>בֵית־ה' וּבְאוֹצְרוֹת בֵּית הַמֶּלֶךְ.</b> אף הוא נאלץ לרוקן את האוצר הלאומי כדי לשלם למלך אשור.
(טז) <b>בָּעֵת הַהִיא קִצַּץ חִזְקִיָּה אֶת</b> ציפוי הזהב של <b>דַּלְתוֹת הֵיכַל ה' וְאֶת</b> ציפוי הזהב של <b>הָאֹמְנוֹת</b>, מפתני הדלתות, <b>אֲשֶׁר צִפָּה חִזְקִיָּה מֶלֶךְ יְהוּדָה</b> עצמו, <b>וַיִּתְּנֵם לְמֶלֶךְ אַשּׁוּר.</b>
(יז) האשורים לא נסוגו מן הארץ, אולי משום שהתשלום לא סיפק את מלך אשור. <b>וַיִּשְׁלַח מֶלֶךְ־אַשּׁוּר אֶת־תַּרְתָּן</b>, באשורית: שר צבא. <b>וְאֶת־רַב־סָרִיס</b>, כנראה שם משרה <b>וְאֶת־רַבְשָׁקֵה</b>, שמו הפרטי או תפקידו, דוגמת רב-סריס. אפשר שרבשקה הוא שר המשקים (רב-שקה), כלומר, האיש הנאמן למלך אשור. את שלושת השרים החשובים שלו שלח מלך אשור <b>מִן־לָכִישׁ אֶל־הַמֶּלֶךְ חִזְקִיָּהוּ בְּחֵיל כָּבֵד יְרוּשָׁלִָם</b> על מנת להתחיל במצור. <b>וַיַּעֲלוּ וַיָּבֹאוּ</b> אל <b>יְרוּשָׁלִַם, וַיַּעֲלוּ וַיָּבֹאוּ וַיַּעַמְדוּ בִּתְעָלַת הַבְּרֵכָה הָעֶלְיוֹנָה אֲשֶׁר בִּמְסִלַּת שְׂדֵה כוֹבֵס.</b> הצבא האשורי וראשיו התייצבו סמוך מאוד לירושלים.
(יח) <b>וַיִּקְרְאוּ אֶל־הַמֶּלֶךְ.</b> הם ביטאו את רצונם לשוחח עם המלך. מכיוון שעדיין הייתה מלכות ביהודה, וחלק מגינוני המלכות קבעו שמלך אינו יוצא לקראת שר של מלך אחר – <b>וַיֵּצֵא אֲלֵהֶם אֶלְיָקִים בֶּן־חִלְקִיָּהוּ אֲשֶׁר עַל־הַבָּיִת</b>, הממונה על בית המלך, פקיד גבוה מאוד במדינה, <b>וְשֶׁבְנָה הַסֹּפֵר</b>, האחראי לענייני החוץ של הממלכה, <b>וְיוֹאָח בֶּן־אָסָף הַמַּזְכִּיר</b> של ממשלת חזקיהו.
(יט) <b>וַיֹּאמֶר אֲלֵיהֶם רַבְשָׁקֵה: אִמְרוּ־נָא אֶל־חִזְקִיָּהוּ: כֹּה־אָמַר הַמֶּלֶךְ הַגָּדוֹל, מֶלֶךְ אַשּׁוּר.</b> בכל נאומו מרומם רבשקה את מלכו בתואר 'המלך הגדול מלך אשור' ללא הזכרת שמו, ואילו בשמו של חזקיה הוא נוקב ללא תואר מלוכה<b>: "מָה הַבִּטָּחוֹן הַזֶּה אֲשֶׁר בָּטָחְתָּ</b> למרוד בי?!
(כ) <b>אָמַרְתָּ</b> בלבך ש<b>אַךְ־דְּבַר שְׂפָתַיִם עֵצָה וּגְבוּרָה לַמִּלְחָמָה.</b> חשבת שתוכל להילחם ברעיונות, תחבולות ודיבורים, אבל כעת עליך להתייצב נוכח העובדות. <b>עַתָּה עַל־מִי בָטַחְתָּ</b>, על מי אתה סומך <b>כִּי מָרַדְתָּ בִּי</b>?! בִּי
(כא) <b>עַתָּה הִנֵּה בָטַחְתָּ לְּךָ עַל־מִשְׁעֶנֶת הַקָּנֶה הָרָצוּץ</b>, השבור <b>הַזֶּה, עַל־מִצְרַיִם,</b> הקנה <b>אֲשֶׁר</b> אם <b>יִסָּמֵךְ</b>, יישען <b>אִישׁ עָלָיו</b>, הוא לא רק ימצא שהקנה חלש מלשאת את כובדו אלא – <b>וּבָא בְכַפּוֹ</b>, הקנה השבור ייתקע בבשר ידו של הנשען עליו – <b>וּנְקָבָהּ,</b> ויפצע את היד. <b>כֵּן פַּרְעֹה מֶלֶךְ־מִצְרַיִם לְכָל־הַבֹּטְחִים עָלָיו.</b> מצרים אינה חזקה דיה להישען עליה, ולא זו בלבד, היא גם אינה אמינה ואינה עומדת בהבטחותיה, ולכן מי שישים מבטחו בה אף יסתכן וייפגע".
(כב) <b>וְכִי־תֹאמְרוּן אֵלַי: "אֶל־ה' אֱלֹהֵינוּ בָּטָחְנוּ",</b> ה' לא יעזור לכם, <b>הֲלוֹא־הוּא אֲשֶׁר הֵסִיר חִזְקִיָּהוּ אֶת־בָּמֹתָיו וְאֶת־מִזְבְּחֹתָיו, וַיֹּאמֶר ל</b>אנשי <b>יהוּדָה ול</b>תושבי <b>ירוּשָׁלִַם:</b> רק <b>לִפְנֵי הַמִּזְבֵּחַ הַזֶּה תִּשְׁתַּחֲווּ בִּירוּשָׁלִָם.</b> לא תוכלו לבטוח על ה', שהרי מלככם פעל נגדו. בעבר היו מזבחות לה' בכל עיר, ובא חזקיהו והרס אותם. רבשקה מעורר מרי בקרב האנשים שמזבחותיהם נהרסו בפקודת חזקיהו. הוא פונה אל מי שנוטרים לו טינה מראש, ומסית אותם כנגדו.
(כג) <b>וְעַתָּה הִתְעָרֶב</b>, התחרה <b>נָא אֶת</b>, עם <b>אֲדֹנִי, אֶת־מֶלֶךְ אַשּׁוּר</b> – <b>וְאֶתְּנָה</b> אני, הנציג האשורי, <b>לְךָ אַלְפַּיִם סוּסִים</b> – <b>אִם־תּוּכַל לָתֶת לְךָ רֹכְבִים עֲלֵיהֶם.</b> הרי אין לך די אנשים אפילו להושיבם על הסוסים הללו.
(כד) <b>וְאֵיךְ תָּשִׁיב אֵת פְּנֵי פַחַת</b>, נציב <b>אַחַד עַבְדֵי אֲדֹנִי הַקְּטַנִּים,</b> כמוני. רבשקה העמיד עצמו ביחס למלכו הגדול כאחד מקטני העבדים, אף על פי שהיה שר גדול בממלכה. <b>וַתִּבְטַח לְךָ עַל־מִצְרַיִם לְרֶכֶב וּלְפָרָשִׁים,</b> אתה סבור שרכב המצרים וסוסיהם יבואו לעזרתך, אבל הם לא יסייעו לך כשתזדקק להם.
(כה) <b>עַתָּה, הֲמִבַּלְעֲדֵי ה'</b>, האם אתה חושב שנגד רצונו <b>עָלִיתִי עַל־הַמָּקוֹם הַזֶּה</b> – יהודה וירושלים <b>לְהַשְׁחִתוֹ</b>?! <b>ה'</b> הוא ש<b>אָמַר אֵלַי: "עֲלֵה עַל־הָאָרֶץ הַזֹּאת וְהַשְׁחִיתָהּ".</b> כרבים ממלכי העמים, השואלים בקסמים ובגורל על מנת להבין את משפט אלוהי הארץ ולהימנע מסכסוך עם האלוהות המקומית, אף אני יודע כי נשלחתי לכאן ברצון אלוקיך.
(כו) <b>וַיֹּאמֶר אֶלְיָקִים בֶּן־חִלְקִיָּהוּ וְשֶׁבְנָה וְיוֹאָח אֶל־רַבְשָׁקֵה: דַּבֶּר־נָא אֶל־עֲבָדֶיךָ אֲרָמִית,</b> השפה הדיפלומטית הבינלאומית, מאסיה הקטנה עד מצרים באותם ימים, <b>כִּי שֹׁמְעִים</b>, מבינים ארמית <b>אֲנָחְנוּ,</b> לא רק הסופר, שידיעת שפות היא חלק ממקצועו, אלא גם שני הנציגים האחרים מכירים את השפה הבינלאומית בהיותם שרים ופקידי שלטון גבוהים. <b>וְאַל־תְּדַבֵּר עִמָּנוּ יְהוּדִית</b>, בשפת ארץ יהודה, בעברית <b>בְּאָזְנֵי הָעָם אֲשֶׁר עַל־הַחֹמָה,</b> כי כל החיילים העומדים על החומה שומעים את דבריך. אם באת לשאת ולתת עם המלך, פנה רק אלינו, נציגיו.
(כז) <b>וַיֹּאמֶר אֲלֵיהֶם רַבְשָׁקֵה: הַעַל,</b> האם אל <b>אֲדֹנֶיךָ וְאֵלֶיךָ שְׁלָחַנִי אֲדֹנִי לְדַבֵּר אֶת־הַדְּבָרִים הָאֵלֶּה</b>?! לא אתכם באתי לשכנע. <b>הֲלֹא עַל־הָאֲנָשִׁים הַיֹּשְׁבִים עַל־הַחֹמָה</b> המזומנים <b>לֶאֱכֹל אֶת־צוֹאָתָם וְלִשְׁתּוֹת אֶת־מֵימֵי רַגְלֵיהֶם</b>, השתן שלהם <b>עִמָּכֶם.</b> אני מדבר אל החיילים הפשוטים ואל העם, אל מי שבשעת מצור על העיר לא יהיה להם מזון ומשקה. באמצעות תעמולתו הגסה והבוטה מנסה רבשקה להסב ליהודה נזק מורלי גדול ככל האפשר.
(כח) <b>וַיַּעֲמֹד רַבְשָׁקֵה וַיִּקְרָא בְקוֹל־גָּדוֹל יְהוּדִית,</b> כדי שלא רק החיילים המלווים את השרים יוכלו לשמוע אותו, אלא אף הרחוקים. <b>וַיְדַבֵּר וַיֹּאמֶר: שִׁמְעוּ דְּבַר־הַמֶּלֶךְ הַגָּדוֹל, מֶלֶךְ אַשּׁוּר.</b>
(כט) <b>כֹּה אָמַר הַמֶּלֶךְ: "אַל־יַשִּׁא לָכֶם</b>, יפתה אתכם <b>חִזְקִיָּהוּ, כִּי־לֹא יוּכַל לְהַצִּיל אֶתְכֶם מִיָּדוֹ</b> של מלך אשור<b>"</b>.
(ל) <b>וְאַל־יַבְטַח אֶתְכֶם חִזְקִיָּהוּ אֶל־ה',</b> אל תתפתו לדבריו של חזקיהו שתוכלו לבטוח בה' <b>לֵאמֹר: "הַצֵּל יַצִּילֵנוּ ה', וְלֹא תִנָּתֵן אֶת־הָעִיר הַזֹּאת בְּיַד מֶלֶךְ אַשּׁוּר".</b>
(לא) <b>אַל־תִּשְׁמְעוּ אֶל־חִזְקִיָּהוּ. כִּי כֹה אָמַר מֶלֶךְ אַשּׁוּר: "עֲשׂוּ אִתִּי בְרָכָה,</b> הסכם שלום ופיוס, <b>וּצְאוּ אֵלַי, וְאִכְלוּ</b> בינתיים <b>אִישׁ־גַּפְנוֹ וְאִישׁ תְּאֵנָתוֹ וּשְׁתוּ אִישׁ מֵי־בֹרוֹ.</b> כך לא תסבלו מחרפת רעב וצמא במצור.
(לב) <b>עַד־בֹּאִי,</b> עד שאבוא אני, מלך אשור, ואמנם לא אשאירכם בארצכם, אלא – <b>וְלָקַחְתִּי אֶתְכֶם</b> בצורה מסודרת <b>אֶל־אֶרֶץ כְּאַרְצְכֶם.</b> תהגרו למקום שאיננו גרוע מארצכם – <b>אֶרֶץ דָּגָן וְתִירוֹשׁ, אֶרֶץ לֶחֶם וּכְרָמִים, אֶרֶץ זֵית יִצְהָר וּדְבַשׁ.</b> מקומכם החדש יתאים לטעמכם, ובו תרגישו כאילו אתם בביתכם, <b>וִחְיוּ וְלֹא תָמֻתוּ". וְאַל־תִּשְׁמְעוּ אֶל־חִזְקִיָּהוּ כִּי־יַסִּית אֶתְכֶם לֵאמֹר: "ה' יַצִּילֵנוּ".</b>
(לג) <b>הַהַצֵּל הִצִּילוּ אֱלֹהֵי הַגּוֹיִם אִישׁ אֶת־אַרְצוֹ מִיַּד מֶלֶךְ אַשּׁוּר</b>?!
(לד) <b>אַיֵּה אֱלֹהֵי</b> המדינות שכבשנו – <b>חֲמָת וְאַרְפָּד</b>?! <b>אַיֵּה אֱלֹהֵי סְפַרְוַיִם, הֵנַע וְעִוָּה</b>?! מי מהאלים הללו הציל את עמו?! וגם הסמוכים אליכם – ו<b>כִי־הִצִּילוּ אֶת־שֹׁמְרוֹן</b>, שגם אנשיהם עבדו לאלוהי הארצות הסמוכות, <b>מִיָּדִי</b>?!
(לה) <b>מִי בְּכָל־אֱלֹהֵי הָאֲרָצוֹת אֲשֶׁר־הִצִּילוּ אֶת־אַרְצָם מִיָּדִי, כִּי־יַצִּיל ה' אֶת־יְרוּשָׁלִַם מִיָּדִי</b>?! מדוע אתם חושבים שגורלכם יהיה שונה?!
(לו) אף על פי שדברי רבשקה היו קשים ומרגיזים, ואף שהבין עברית – <b>וְהֶחֱרִישׁוּ</b>, שתקו <b>הָעָם וְלֹא־עָנוּ אֹתוֹ דָּבָר, כִּי־מִצְוַת הַמֶּלֶךְ הִיא לֵאמֹר: לֹא תַעֲנֻהוּ.</b> פקודת המלך שלא להגיב לדבריו, נבעה מהחשש שהדיבורים יהפכו לקטטה או למהומה בלתי נשלטת, ואולי גם כדי למנוע מרבשקה להציג בפניהם הצעות מעשיות יותר.
(לז) <b>וַיָּבֹא אֶלְיָקִים בֶּן־חִלְקִיָּה אֲשֶׁר־עַל־הַבַּיִת וְשֶׁבְנָא הַסֹּפֵר וְיוֹאָח בֶּן־אָסָף הַמַּזְכִּיר אֶל־חִזְקִיָּהוּ קְרוּעֵי בְגָדִים</b> הן מחמת דברי הגידוף וחילול השם, הן מהעלבון שעלבו בהם ובמלכם, והן כביטוי לאבלם ולתחושת השפלות שחשו. <b>וַיַּגִּדוּ לוֹ</b> את <b>דִּבְרֵי רַבְשָׁקֵה.</b>
<h2>פרק יט</h2>
(א) <b>וַיְהִי כִּשְׁמֹעַ הַמֶּלֶךְ חִזְקִיָּהוּ</b> את דברי ההתפארות של רבשקה, נציג המעצמה הגדולה, <b>וַיִּקְרַע אֶת־בְּגָדָיו וַיִּתְכַּס בַּשָּׂק,</b> לאות אבל, <b>וַיָּבֹא</b> אל <b>בֵּית ה'.</b>
(ב) <b>וַיִּשְׁלַח אֶת־אֶלְיָקִים אֲשֶׁר־עַל־הַבַּיִת וְשֶׁבְנָא הַסֹּפֵר וְאֵת זִקְנֵי הַכֹּהֲנִים</b>, וכולם <b>מִתְכַּסִּים בַּשַּׂקִּים</b>, <b>אֶל־יְשַׁעְיָהוּ הַנָּבִיא בֶּן־אָמוֹץ,</b> הנביא הגדול והנכבד בעיני הכול.
(ג) <b>וַיֹּאמְרוּ אֵלָיו: כֹּה אָמַר חִזְקִיָּהוּ: "יוֹם־צָרָה וְתוֹכֵחָה</b>, ויכוח, או: עונש <b>וּנְאָצָה</b>, קללה <b>הַיּוֹם הַזֶּה,</b> שכן בעצם השוואת ה' אל אלילי העמים חירף השר האשורי את ה', <b>כִּי־בָאוּ בָנִים עַד־מַשְׁבֵּר</b>, מקום מושב האשה בעת הלידה <b>וְכֹחַ אַיִן לְלֵדָה.</b> מצבנו קשה כמצבה של אשה הכורעת ללדת, בניה כבר כמעט יצאו מן הרחם, אבל היא הותשה בציריה, ולא נותר בה הכוח למאמץ האחרון שיוציא אותה ממצוקתה.
(ד) <b>אוּלַי יִשְׁמַע ה' אֱלֹהֶיךָ אֵת כָּל־דִּבְרֵי רַבְשָׁקֵה, אֲשֶׁר שְׁלָחוֹ מֶלֶךְ־אַשּׁוּר אֲדֹנָיו לְחָרֵף אֱלֹהִים חַי, וְהוֹכִיחַ</b> ה' את כוחו ואת צדקתנו במעשה שיהיה בו אות, או: והתווכח <b>בַּדְּבָרִים</b>, על הדברים הללו <b>אֲשֶׁר שָׁמַע ה' אֱלֹהֶיךָ, וְנָשָׂאתָ תְפִלָּה בְּעַד הַשְּׁאֵרִית</b> של עם ישראל <b>הַנִּמְצָאָה,</b> שנותרה בירושלים לאחר שנכבשו ערי יהודה האחרות<b>"</b>.
(ה) <b>וַיָּבֹאוּ עַבְדֵי הַמֶּלֶךְ חִזְקִיָּהוּ אֶל־יְשַׁעְיָהוּ.</b>
(ו) <b>וַיֹּאמֶר לָהֶם יְשַׁעְיָהוּ: כֹּה תֹאמְרוּן אֶל־אֲדֹנֵיכֶם</b> המלך<b>: כֹּה אָמַר ה': אַל־תִּירָא מִפְּנֵי הַדְּבָרִים אֲשֶׁר שָׁמַעְתָּ, אֲשֶׁר גִּדְּפוּ נַעֲרֵי מֶלֶךְ־אַשּׁוּר</b> – ביטוי מזלזל בנציג הממלכה – <b>אֹתִי.</b>
(ז) <b>הִנְנִי נֹתֵן בּוֹ רוּחַ,</b> אעורר בו רצון, או: בהלה <b>וְשָׁמַע שְׁמוּעָה וְשָׁב לְאַרְצוֹ.</b> יתרה מזו – <b>וְהִפַּלְתִּיו בַּחֶרֶב בְּאַרְצוֹ.</b> הוא אמנם לא ייהרג כאן, אך יתנקשו בחייו בארצו שלו.
(ח) <b>וַיָּשָׁב רַבְשָׁקֵה</b> אל המקום שממנו יצא, סמוך ללכיש הכבושה בדרום יהודה כדי לספר על שליחותו. <b>וַיִּמְצָא אֶת־מֶלֶךְ אַשּׁוּר נִלְחָם עַל־לִבְנָה, כִּי שָׁמַע</b> רבשקה <b>כִּי נָסַע</b> סנחריב בינתיים <b>מִלָּכִישׁ.</b>
(ט) <b>וַיִּשְׁמַע</b> מלך אשור שמועה <b>אֶל</b>, על <b>תִּרְהָקָה מֶלֶךְ־כּוּשׁ,</b> המלך הכושי שמלך אז במצרים, <b>לֵאמֹר: הִנֵּה יָצָא</b> מלך כוש <b>לְהִלָּחֵם אִתָּךְ.</b> מכיוון שמאחורי מלך כוש עמדה מעצמה חזקה, החליט מלך אשור להפנות את צבאו מן המלחמה הקטנה ביהודה לעבר המערכה הגדולה במצרים. <b>וַיָּשָׁב</b> רבשקה <b>וַיִּשְׁלַח מַלְאָכִים</b>, שליחים <b>אֶל־חִזְקִיָּהוּ לֵאמֹר</b> באמצעות איגרות רשמיות<b>:</b>
(י) <b>כֹּה תֹאמְרוּן אֶל־חִזְקִיָּהוּ מֶלֶךְ־יְהוּדָה לֵאמֹר:</b> נוכח השמועות שאנחנו עוזבים את ירושלים ויהודה ופונים דרומה, אתה בוודאי מקווה שהאיום האשורי יסור ממך, אך <b>אַל־יַשִּׁאֲךָ</b>, יסית אותך <b>אֱלֹהֶיךָ אֲשֶׁר אַתָּה בֹּטֵחַ בּוֹ לֵאמֹר: "לֹא תִנָּתֵן יְרוּשָׁלִַם בְּיַד מֶלֶךְ אַשּׁוּר".</b> אין זו אלא פעולה טקטית של שינוי בסדרי המערכה.
(יא) <b>הִנֵּה אַתָּה שָׁמַעְתָּ אֵת אֲשֶׁר עָשׂוּ מַלְכֵי אַשּׁוּר לְכָל־הָאֲרָצוֹת לְהַחֲרִימָם,</b> להביסם, <b>וְאַתָּה</b> חושב שאתה <b>תִּנָּצֵל</b>?!
(יב) <b>הַהִצִּילוּ אֹתָם אֱלֹהֵי הַגּוֹיִם אֲשֶׁר שִׁחֲתוּ אֲבוֹתַי אֶת־גּוֹזָן וְאֶת־חָרָן וְרֶצֶף וּבְנֵי־עֶדֶן אֲשֶׁר בִּתְלַאשָּׂר</b>?!אֲשֶׁר שִׁחֲתוּ אֲבוֹתַי אֶת־גּוֹזָן וְאֶת־חָרָן וְרֶצֶף וּבְנֵי־עֶדֶן אֲשֶׁר בִּתְלַאשָּׂר כל המדינות הללו קרובות יותר לאשור ונכבשו עוד בדורו של שלמנאסר ולפניו.
(יג) <b>אַיּוֹ</b>, איפה הוא <b>מֶלֶךְ־חֲמָת וּמֶלֶךְ אַרְפָּד וּמֶלֶךְ לָעִיר סְפַרְוָיִם</b>?! היכן הם מלכי <b>הֵנַע וְעִוָּה</b>?! כולם נכבשו, נהרגו או הוגלו. גם אתה ברשימה זו, ובמוקדם או במאוחר יהיה גורלך כגורלם.
(יד) <b>וַיִּקַּח חִזְקִיָּהוּ אֶת־הַסְּפָרִים</b>, האיגרות <b>מִיַּד הַמַּלְאָכִים וַיִּקְרָאֵם, וַיַּעַל בֵּית ה', וַיִּפְרְשֵׂהוּ</b> – את מכתבו של רבשקה <b>חִזְקִיָּהוּ לִפְנֵי ה'.</b>
(טו) <b>וַיִּתְפַּלֵּל חִזְקִיָּהוּ לִפְנֵי ה', וַיֹּאמַר: ה' אֱלֹהֵי יִשְׂרָאֵל יֹשֵׁב הַכְּרֻבִים,</b> השוכן בבית הזה, אשר סנחריב בא עליו, <b>אַתָּה־הוּא הָאֱלֹהִים לְבַדְּךָ</b>, היחיד <b>לְכֹל מַמְלְכוֹת הָאָרֶץ. אַתָּה עָשִׂיתָ אֶת־הַשָּׁמַיִם וְאֶת־הָאָרֶץ.</b> הרי אתה בורא הכול ומושל בכול, ויכולתך אינה מוגבלת.
(טז) <b>הַטֵּה, ה', אָזְנְךָ וּשֲׁמָע; פְּקַח, ה', עֵינֶיךָ וּרְאֵה; וּשְׁמַע אֵת דִּבְרֵי סַנְחֵרִיב אֲשֶׁר שְׁלָחוֹ לְחָרֵף אֱלֹהִים חָי.</b>
(יז) <b>אָמְנָם,</b> אכן, <b>ה', הֶחֱרִיבוּ מַלְכֵי אַשּׁוּר אֶת־הַגּוֹיִם וְאֶת־אַרְצָם.</b> הם הכניעו ערים בצורות יותר מירושלים והחריבו אותן.
(יח) <b>וְנָתְנוּ אֶת־אֱלֹהֵיהֶם בָּאֵשׁ</b> ושרפו את מקדשיהם, אבל כל זאת <b>כִּי לֹא אֱלֹהִים הֵמָּה, כִּי אִם־מַעֲשֵׂה יְדֵי־אָדָם עֵץ וָאֶבֶן,</b> ולכן – <b>וַיְאַבְּדוּם.</b>
(יט) <b>וְעַתָּה, ה' אֱלֹהֵינוּ, הוֹשִׁיעֵנוּ נָא מִיָּדוֹ</b> של סנחריב, <b>וְיֵדְעוּ כָּל־מַמְלְכוֹת הָאָרֶץ כִּי אַתָּה ה' אֱלֹהִים לְבַדֶּךָ.</b> ממלכתי אינה חזקה יותר מהממלכות שהחריבו מלכי אשור, וכבודי אינו גדול יותר מכבוד מלכיהן. אני מבקש שעתידי יהיה שונה מהמוצאות את הגויים ההם לשם כבודך.
(כ) <b>וַיִּשְׁלַח יְשַׁעְיָהוּ בֶן־אָמוֹץ אֶל־חִזְקִיָּהוּ לֵאמֹר: כֹּה־אָמַר ה' אֱלֹהֵי יִשְׂרָאֵל:</b> את התפילה <b>אֲשֶׁר הִתְפַּלַּלְתָּ אֵלַי אֶל</b>, על דבר <b>סַנְחֵרִב מֶלֶךְ־ אַשּׁוּר שָׁמָעְתִּי.</b>
(כא) <b>זֶה הַדָּבָר אֲשֶׁר־דִּבֶּר ה' עָלָיו: בָּזָה לְךָ, לָעֲגָה לְךָ בְּתוּלַת בַּת־צִיּוֹן, אַחֲרֶיךָ רֹאשׁ הֵנִיעָה בַּת יְרוּשָׁלִָם.</b> ציון וירושלים מדומות לאשה המניעה ראשה בזלזול.
(כב) <b>אֶת־מִי חֵרַפְתָּ וְגִדַּפְתָּ, וְעַל־מִי הֲרִימוֹתָ קּוֹל, וַתִּשָּׂא מָרוֹם</b>, אל השמים את <b>עֵינֶיךָ</b> בגאווה?! – <b>עַל־קְדוֹשׁ יִשְׂרָאֵל.</b>
(כג) <b>בְּיַד מַלְאָכֶיךָ חֵרַפְתָּ</b> את <b>אֲדֹנָי, וַתֹּאמֶר: "בְּרֹב רִכְבִּי</b>, ברכבי ובחילי הרב <b>אֲנִי עָלִיתִי</b> אל <b>מְרוֹם</b>, גבהי <b>הָרִים,</b> והגעתי ל<b>יַרְכְּתֵי</b>, קצות <b>לְבָנוֹן.</b> הלבנון אינו אלא ביטוי ציורי לכל הממלכות והעמים שבאזור שאותם תכנן מלך אשור להביס. <b>וְאֶכְרֹת</b> את <b>קוֹמַת אֲרָזָיו</b>, ארזיו הגבוהים של הלבנון, <b>מִבְחוֹר בְּרֹשָׁיו</b>, העצים העצומים והמובחרים הצומחים בו. <b>וְאָבוֹאָה</b> אל <b>מְלוֹן קִצֹּה,</b> מקום קצהו, <b>יַעַר כַּרְמִלּוֹ,</b> מטעיו וגניו, היער שממנו בא פריונו.
(כד) <b>אֲנִי קַרְתִּי</b>, חפרתי <b>וְשָׁתִיתִי מַיִם זָרִים,</b> את מימיהם של עמים אחרים. <b>וְאַחֲרִב</b>, ייבשתי <b>בְּכַף־פְּעָמַי</b>, ברגלי את <b>כֹּל יְאֹרֵי מָצוֹר,</b> כל החפירים שחפרו מסביב לחומות ומילאו אותם במים כדי לבלום את התקרבותי לערים. מכיוון שאני וצבאי מיומנים מאוד במצור ובכיבוש ערים, הצלחנו לעבור הן במקום ללא מים והן במקום שבו המים אמורים לבלום אותי, ודבר לא עמד בפני<b>"</b>.
(כה) אולם מדוע תתפאר בהצלחותיך – <b>הֲלֹא־שָׁמַעְתָּ לְמֵרָחוֹק אֹתָהּ</b> – את גזרתי ש<b>עָשִׂיתִי, לְמִימֵי קֶדֶם וִיצַרְתִּיהָ.</b> כבר לפני זמן רב גזרתי אני שכך יקרה, ו<b>עַתָּה הֲבֵיאתִיהָ</b>, אני הוצאתי אותה אל הפועל באמצעותך, <b>וּתְהִי לַהְשׁוֹת</b>, להחריב עד שיהיו <b>גַּלִּים נִצִּים</b>, תלים חרבים – ה<b>עָרִים</b> ה<b>בְּצֻרוֹת.</b>
(כו) <b>וְיֹשְׁבֵיהֶן</b> של הערים הללו היו <b>קִצְרֵי־יָד,</b> לא היה בהם כוח להתנגד, <b>חַתּוּ</b>, נשברו <b>וַיֵּבֹשׁוּ,</b> ויתביישו. <b>הָיוּ</b> מול כוחך ועצמתך כמו <b>עֵשֶׂב שָׂדֶה וִירַק דֶּשֶׁא</b> המשמשים מאכל, כ<b>חֲצִיר,</b> עשב הגדל על <b>גַּגּוֹת.</b> מכיוון שהגגות היו שטוחים ובנויים טיט, העשבים שצמחו בהם הם מועטים ודלים. <b>וּשְׁדֵפָה לִפְנֵי קָמָה,</b> כמו שיבולים שדופות שלא הספיקו להבשיל לכדי קמה. כניעתן של כל האומות לפניך אינה נובעת מגדולתך שלך. גם אתה, סנחריב, אחד השחקנים בתוכניתי הקדומה. כל צעדיך ידועים לי –
(כז) <b>וְשִׁבְתְּךָ וְצֵאתְךָ וּבֹאֲךָ יָדָעְתִּי, וְאֵת הִתְרַגֶּזְךָ אֵלָי,</b> דיבוריך הרוגזים עלי.
(כח) <b>יַעַן</b>, בשל <b>הִתְרַגֶּזְךָ אֵלַי, ו</b>מכיוון ש<b>שַׁאֲנַנְךָ</b>, ביטחונך העצמי <b>עָלָה בְאָזְנָי</b> כאילו שום אסון אינו נשקף לך. על כן – <b>וְשַׂמְתִּי חַחִי</b>, את טבעת הברזל שלי <b>בְּאַפֶּךָ, ו</b>את <b>מִתְגִּי,</b> יתד המתכת שהיא מחוברת לרסן <b>בִּשְׂפָתֶיךָ.</b> תוגבל ותובל כבעל חיים רתום, הקשור בשרשרת הנתונה בטבעת שבאפו, והוא מכוון באמצעות המתג המחבר אותו לרסן. <b>וַהֲשִׁיבֹתִיךָ בַּדֶּרֶךְ אֲשֶׁר־בָּאתָ בָּהּ.</b>
(כט) כעת פונים הדברים אל חזקיהו: <b>וְזֶה־לְּךָ הָאוֹת</b>, כך יתרחשו המאורעות עד שתצאו לרווחה שלמה – <b>אָכוֹל הַשָּׁנָה סָפִיחַ,</b> גידולי שדה שעלו וצמחו מעצמם, שכן בגלל המלחמה לא זרעו השנה תבואה חדשה. <b>וּבַשָּׁנָה הַשֵּׁנִית</b>, הבאה תאכלו <b>סָחִישׁ,</b> ספיחי ספיחים. <b>וּבַשָּׁנָה הַשְּׁלִישִׁית זִרְעוּ וְקִצְרוּ וְנִטְעוּ כְרָמִים וְאִכְלוּ פִרְיָם.</b> אחרי השנה הנוכחית, שאינה שנה קלה, ואחרי השנה הקשה יותר שתבוא בעקבותיה, בשנה השלישית יבוא הכול על מקומו בשלום.
(ל) <b>וְיָסְפָה פְּלֵיטַת בֵּית־יְהוּדָה הַנִּשְׁאָרָה שֹׁרֶשׁ לְמָטָּה, וְעָשָׂה פְרִי לְמָעְלָה.</b> ממלכת יהודה תוסיף ותשגשג.
(לא) <b>כִּי מִירוּשָׁלִַם תֵּצֵא שְׁאֵרִית, וּפְלֵיטָה</b> תצא <b>מֵהַר צִיּוֹן. קִנְאַת ה' צְבָאוֹת תַּעֲשֶׂה־זֹּאת.</b>
(לב) ומן החלק הפיוטי והמליצי עובר הנביא לדבר בסגנון פרוזאי יותר: <b>לָכֵן כֹּה־אָמַר ה' אֶל־מֶלֶךְ אַשּׁוּר: לֹא יָבֹא אֶל־הָעִיר הַזֹּאת וְלֹא־יוֹרֶה</b>, יירה <b>שָׁם חֵץ, וְלֹא־יְקַדְּמֶנָּה מָגֵן,</b> חייליו לא יגיעו במגניהם להבקיע את חומת העיר, <b>וְלֹא־יִשְׁפֹּךְ עָלֶיהָ סֹלְלָה,</b> סוללת עפר שעורמים ליד החומות כדי לאפשר חדירה אל העיר.
(לג) <b>בַּדֶּרֶךְ אֲשֶׁר־יָבֹא</b> – <b>בָּהּ יָשׁוּב, וְאֶל־הָעִיר הַזֹּאת לֹא יָבֹא, נְאֻם־ה',</b>
(לד) <b>וְגַנּוֹתִי</b>, אגונן <b>אֶל</b>, על <b>הָעִיר הַזֹּאת לְהוֹשִׁיעָהּ לְמַעֲנִי וּלְמַעַן דָּוִד עַבְדִּי.</b>
(לה) <b>וַיְהִי בַּלַּיְלָה הַהוּא</b> – שלאחר נבואת ישעיהו <b>וַיֵּצֵא מַלְאַךְ ה' וַיַּךְ בְּמַחֲנֵה אַשּׁוּר מֵאָה שְׁמוֹנִים וַחֲמִשָּׁה אָלֶף. וַיַּשְׁכִּימוּ</b> הנותרים בחיים <b>בַבֹּקֶר, וְהִנֵּה כֻלָּם פְּגָרִים מֵתִים.</b> הם ראו סביבם מתים מכל צד.
(לו) <b>וַיִּסַּע וַיֵּלֶךְ וַיָּשָׁב סַנְחֵרִיב מֶלֶךְ־אַשּׁוּר וַיֵּשֶׁב בְּנִינְוֵה.</b> אף שסנחריב עצמו לא הוכה במלחמה, צבאו הגדול הוכה, ועל כן חזר סנחריב למקומו.
(לז) ולאחר זמן – <b>וַיְהִי</b> בשעה ש<b>הוּא מִשְׁתַּחֲוֶה</b> בתוך <b>בֵּית נִסְרֹךְ אֱלֹהָיו,</b> אחד מאלילי אשור, <b>וְאַדְרַמֶּלֶךְ וְשַׂרְאֶצֶר בָּנָיו הִכֻּהוּ בַחֶרֶב. וְהֵמָּה נִמְלְטוּ</b> ל<b>אֶרֶץ אֲרָרָט,</b> שהייתה אז מדינה עצמאית בגבולה הצפוני של ממלכת אשור מחוץ לתחום שלטונה. <b>וַיִּמְלֹךְ אֵסַר־חַדֹּן בְּנוֹ</b> האחר של סנחריב <b>תַּחְתָּיו.</b>
<h2>פרק כ</h2>
(א) <b>בַּיָּמִים הָהֵם חָלָה חִזְקִיָּהוּ</b>, ומחלתו הייתה כה קשה, שנראה היה שהוא קרוב <b>לָמוּת. וַיָּבֹא אֵלָיו יְשַׁעְיָהוּ בֶן־אָמוֹץ הַנָּבִיא</b> כדי לבקרו במחלתו. <b>וַיֹּאמֶר אֵלָיו: כֹּה־אָמַר ה': צַו</b>, הכן צוואה <b>לְבֵיתֶךָ,</b> למשפחתך, <b>כִּי מֵת אַתָּה וְלֹא תִחְיֶה.</b> מוטב שתכין את עצמך למות באופן מסודר.
(ב) חזקיהו חיכה שישעיהו יצא וילך לביתו, ורק אז – <b>וַיַּסֵּב אֶת־פָּנָיו אֶל־הַקִּיר, וַיִּתְפַּלֵּל אֶל־ה'</b> בתחינה אישית קצרה, <b>לֵאמֹר׃</b>
(ג) <b>אָנָּה</b>, בבקשה <b>ה', זְכָר־נָא אֵת אֲשֶׁר הִתְהַלַּכְתִּי לְפָנֶיךָ בֶּאֱמֶת וּבְלֵבָב שָׁלֵם וְהַטּוֹב בְּעֵינֶיךָ עָשִׂיתִי.</b> כל ימי היו מוקדשים לעבודתך. <b>וַיֵּבְךְּ חִזְקִיָּהוּ בְּכִי גָדוֹל.</b> ייתכן שטרם נולד לו אז בנו, יורש העצר, ובכייתו נבעה לא רק ממותו הקרב בטרם עת, אלא גם מכך שלא זכה להמשך.
(ד) <b>וַיְהִי יְשַׁעְיָהוּ</b> עדיין <b>לֹא יָצָא</b> ל<b>חָצֵר הַתִּיכֹנָה,</b> האמצעית, <b>וּדְבַר־ה' הָיָה אֵלָיו</b> בדרכו <b>לֵאמֹר׃</b>
(ה) <b>שׁוּב</b> לחזקיהו <b>וְאָמַרְתָּ אֶל־חִזְקִיָּהוּ, נְגִיד</b>, מושל <b>עַמִּי. כֹּה־אָמַר ה' אֱלֹהֵי דָּוִד אָבִיךָ: שָׁמַעְתִּי אֶת־תְּפִלָּתֶךָ, רָאִיתִי אֶת־דִּמְעָתֶךָ. הִנְנִי רֹפֵא לָךְ,</b> ארפא אותך. אף שעכשיו אתה חולה מסוכן, <b>בַּיּוֹם הַשְּׁלִישִׁי</b> מהיום תהיה בריא דייך עד ש<b>תַּעֲלֶה בֵּית ה'.</b>
(ו) <b>וְהֹסַפְתִּי עַל־יָמֶיךָ</b> מעכשיו עוד <b>חֲמֵשׁ עֶשְׂרֵה שָׁנָה, וּמִכַּף מֶלֶךְ־אַשּׁוּר אַצִּילְךָ, וְאֵת הָעִיר הַזֹּאת</b> אציל. <b>וְגַנּוֹתִי</b>, אגונן <b>עַל־הָעִיר הַזֹּאת לְמַעֲנִי וּלְמַעַן דָּוִד עַבְדִּי.</b> בבשורת הנחמה האישית – שחזקיהו יאריך ימים ובבשורה לשלומה של ירושלים הודיע ה' כי כל דאגותיו של חזקיהו ייפתרו.
(ז) <b>וַיֹּאמֶר יְשַׁעְיָהוּ: קְחוּ דְּבֶלֶת תְּאֵנִים,</b> גוש תאנים מיובשות. <b>וַיִּקְחוּ וַיָּשִׂימוּ עַל־הַשְּׁחִין</b>, הנגע שבעורו או הדלקת החיצונית והפנימית שסבל ממנה – <b>וַיֶּחִי,</b> והוא התרפא. זהו נס, משום שדבלה אינה תרופה, ובאופן טבעי היא אף עלולה להזיק לפצע.
(ח) <b>וַיֹּאמֶר חִזְקִיָּהוּ אֶל־יְשַׁעְיָהוּ: מָה אוֹת כִּי־יִרְפָּא ה' לִי, וְעָלִיתִי בַּיּוֹם הַשְּׁלִישִׁי בֵּית ה'</b>? תן לי מופת לכך.
(ט) <b>וַיֹּאמֶר יְשַׁעְיָהוּ: זֶה־לְּךָ הָאוֹת מֵאֵת ה' כִּי יַעֲשֶׂה ה' אֶת־הַדָּבָר אֲשֶׁר דִּבֵּר</b> – אם <b>הָלַךְ</b>, ילך <b>הַצֵּל</b> של שעון השמש העשוי מדרגות, כך שמקום הצל על המדרגות מסמן את השעה, <b>עֶשֶׂר מַעֲלוֹת, אִם</b>, או <b>יָשׁוּב עֶשֶׂר מַעֲלוֹת</b>, מדרגות? האם היית רוצה שהצל ילך עשר מעלות מהר יותר או שיתעכב עשר מעלות?
(י) <b>וַיֹּאמֶר יְחִזְקִיָּהוּ</b>, חזקיהו<b>: נָקֵל</b>, קל <b>לַצֵּל לִנְטוֹת</b> קדימה <b>עֶשֶׂר מַעֲלוֹת,</b> שכן בדרך הטבע הצל יורד עשר מעלות, ולכן גם אם הדבר יקרה מהר יותר, יהיה זה סימן מובהק פחות. <b>לֹא כִי,</b> מוטב ש<b>יָשׁוּב הַצֵּל אֲחֹרַנִּית עֶשֶׂר מַעֲלוֹת.</b>
(יא) <b>וַיִּקְרָא יְשַׁעְיָהוּ הַנָּבִיא אֶל־ה', וַיָּשֶׁב</b> ה' <b>אֶת־הַצֵּל בַּמַּעֲלוֹת אֲשֶׁר</b> כבר <b>יָרְדָה בְּמַעֲלוֹת אָחָז</b>, שעון השמש שבנה אחז <b>אֲחֹרַנִּית עֶשֶׂר מַעֲלוֹת.</b>
(יב) מופת הצל לא היה תופעה מקומית אלא ביטא שינוי במהלך העולם. צירופו של נס זה עם מפלתו הדרמטית של סנחריב – החל בנסיגתו הפתאומית מירושלים וכלה בהריגתו בארצו – פרסם את חזקיהו מלך יהודה בעולם. על כן <b>בָּעֵת הַהִיא שָׁלַח בְּרֹאדַךְ בַּלְאֲדָן בֶּן־בַּלְאֲדָן מֶלֶךְ־בָּבֶל סְפָרִים</b>, מכתב <b>וּמִנְחָה</b>, מתנה <b>אֶל־חִזְקִיָּהוּ, כִּי שָׁמַע כִּי חָלָה חִזְקִיָּהוּ.</b> המלך המרוחק רצה להביע בכך את רחשי הקִּרבה שלו למלך המנצח והמהולל.
(יג) <b>וַיִּשְׁמַע עֲלֵיהֶם</b>, אליהם, עשה את רצונם <b>חִזְקִיָּהוּ.</b> המחווה שעשה כלפיו מלכה של בבל הרחוקה הרשימה אותו מאוד. הוא קיבל את השליחים בסבר פנים יפות, ולא הסתפק במחוות תודה או במשלוח תשורה נגדית אלא – <b>וַיַּרְאֵם</b>, הראה לשליחי ברֹאדך בלאדן <b>אֶת־כָּל־בֵּית נְכֹתֹה</b>, הבית שבו הניח את אוצרותיו – <b>אֶת־הַכֶּסֶף וְאֶת־הַזָּהָב וְאֶת־הַבְּשָׂמִים וְאֵת</b> ה<b>שֶׁמֶן הַטּוֹב וְאֵת בֵּית כֵּלָיו וְאֵת כָּל־אֲשֶׁר נִמְצָא בְּאוֹצְרֹתָיו. לֹא־הָיָה דָבָר אֲשֶׁר לֹא־הֶרְאָם חִזְקִיָּהוּ בְּבֵיתוֹ וּבְכָל־מֶמְשַׁלְתּוֹ.</b>
(יד) <b>וַיָּבֹא יְשַׁעְיָהוּ הַנָּבִיא אֶל־הַמֶּלֶךְ חִזְקִיָּהוּ, וַיֹּאמֶר אֵלָיו: מָה־אָמְרוּ הָאֲנָשִׁים הָאֵלֶּה וּמֵאַיִן יָבֹאוּ אֵלֶיךָ</b>? ישעיהו ידע מי הם האורחים, אך השתמש בשאלה זו כדי לשמוע את הדבר מפיו של חזקיהו. <b>וַיֹּאמֶר חִזְקִיָּהוּ: מֵאֶרֶץ רְחוֹקָה בָּאוּ, מִבָּבֶל.</b>
(טו) <b>וַיֹּאמֶר</b> ישעיהו<b>: מָה רָאוּ בְּבֵיתֶךָ</b>?<b>וַיֹּאמֶר חִזְקִיָּהוּ: אֵת כָּל־אֲשֶׁר בְּבֵיתִי רָאוּ. לֹא־הָיָה דָבָר אֲשֶׁר לֹא־הִרְאִיתִם בְּאֹצְרֹתָי.</b>
(טז) <b>וַיֹּאמֶר יְשַׁעְיָהוּ אֶל־חִזְקִיָּהוּ: שְׁמַע דְּבַר־ה'.</b>
(יז) <b>הִנֵּה יָמִים בָּאִים</b> בעתיד, <b>וְנִשָּׂא</b>, יילקח <b>כָּל־אֲשֶׁר בְּבֵיתֶךָ וַאֲשֶׁר אָצְרוּ אֲבֹתֶיךָ עַד־הַיּוֹם הַזֶּה בָּבֶלָה,</b> לבבל, <b>לֹא־יִוָּתֵר דָּבָר, אָמַר ה'.</b> הבבלים יהפכו מעצמה, והם יקחו את כל מה שהראית להם.
(יח) יתרה מזו, <b>וּמִבָּנֶיךָ אֲשֶׁר יֵצְאוּ מִמְּךָ אֲשֶׁר תּוֹלִיד יִקָּחֻ</b>ו<b>, וְהָיוּ סָרִיסִים</b>, שרים, פקידים <b>בְּהֵיכַל מֶלֶךְ בָּבֶל.</b>
(יט) חזקיהו האמין בנבואה ובוודאי התיירא ממנה מאוד, אך היה אדם חזק, ועל כן – <b>וַיֹּאמֶר חִזְקִיָּהוּ אֶל־יְשַׁעְיָהוּ: טוֹב דְּבַר־ה' אֲשֶׁר דִּבַּרְתָּ.</b> והוא מסביר מדוע – <b>וַיֹּאמֶר:</b> מה שניבאת מתייחס לעוד כמה דורות, <b>הֲלוֹא אִם־שָׁלוֹם וֶאֱמֶת יִהְיֶה בְיָמָי.</b> בזמן הקרוב אינני צריך לחשוש. עתידם של צאצאי צריך להטריד אותם. אני מודה לה' על השלום והאמת שיהיו בימי.
(כ) <b>וְיֶתֶר דִּבְרֵי חִזְקִיָּהוּ וְכָל־גְּבוּרָתוֹ</b> במלחמות <b>וַאֲשֶׁר עָשָׂה אֶת־הַבְּרֵכָה וְאֶת־הַתְּעָלָה וַיָּבֵא אֶת־הַמַּיִם הָעִירָה</b> באמצעות כריית נקבת השילוח, שאת בנייתה השלים במפעל הנדסי מרשים וקשה לביצוע שנועד להגנה על ירושלים בעת מצור – מעשיו של חזקיהו, <b>הֲלֹא־הֵם כְּתוּבִים עַל־סֵפֶר דִּבְרֵי הַיָּמִים לְמַלְכֵי יְהוּדָה.</b>
(כא) ובבוא העת – <b>וַיִּשְׁכַּב חִזְקִיָּהוּ עִם־אֲבֹתָיו. וַיִּמְלֹךְ מְנַשֶּׁה בְנוֹ תַּחְתָּיו.</b>
<h2>פרק כא</h2>
(א) <b>בֶּן־שְׁתֵּים עֶשְׂרֵה שָׁנָה מְנַשֶּׁה בְמָלְכוֹ וַחֲמִשִּׁים וְחָמֵשׁ שָׁנָה מָלַךְ בִּירוּשָׁלִָם, וְשֵׁם אִמּוֹ חֶפְצִי־בָהּ.</b>
(ב) <b>וַיַּעַשׂ הָרַע בְּעֵינֵי ה' כְּתוֹעֲבֹת הַגּוֹיִם אֲשֶׁר הוֹרִישׁ ה' מִפְּנֵי בְּנֵי יִשְׂרָאֵל.</b>
(ג) <b>וַיָּשָׁב וַיִּבֶן אֶת־הַבָּמוֹת אֲשֶׁר אִבַּד חִזְקִיָּהוּ אָבִיו, וַיָּקֶם מִזְבְּחֹת לַבַּעַל, וַיַּעַשׂ אֲשֵׁרָה כַּאֲשֶׁר עָשָׂה אַחְאָב מֶלֶךְ יִשְׂרָאֵל, וַיִּשְׁתַּחוּ לְכָל־צְבָא הַשָּׁמַיִם וַיַּעֲבֹד אֹתָם.</b>
(ד) יתרה מזו – <b>וּבָנָה מִזְבְּחֹת</b> לאלילים <b>בְּבֵית ה', אֲשֶׁר</b> על מקומו <b>אָמַר ה': בִּירוּשָׁלִַם אָשִׂים אֶת־שְׁמִי.</b>
(ה) <b>וַיִּבֶן מִזְבְּחוֹת לְכָל־צְבָא הַשָּׁמָיִם בִּשְׁתֵּי חַצְרוֹת בֵּית־ה'</b> – בעזרה ובחצר החיצונה.
(ו) <b>וְהֶעֱבִיר אֶת־בְּנוֹ בָּאֵשׁ וְעוֹנֵן</b>, הגיד עתידות על פי מראה העננים או חילופי העונות <b>וְנִחֵשׁ וְעָשָׂה אוֹב וְיִדְּעֹנִים</b>, העלה רוחות של מתים כדי לדעת את העתיד. <b>הִרְבָּה לַעֲשׂוֹת הָרַע בְּעֵינֵי ה' לְהַכְעִיס.</b>
(ז) <b>וַיָּשֶׂם אֶת־פֶּסֶל הָאֲשֵׁרָה אֲשֶׁר עָשָׂה בַּבַּיִת אֲשֶׁר</b> עליו <b>אָמַר ה' אֶל־דָּוִד וְאֶל־שְׁלֹמֹה בְנוֹ: בַּבַּיִת הַזֶּה וּבִירוּשָׁלִַם אֲשֶׁר בָּחַרְתִּי מִכֹּל שִׁבְטֵי יִשְׂרָאֵל אָשִׂים אֶת־שְׁמִי לְעוֹלָם.</b>
(ח) <b>וְלֹא אֹסִיף לְהָנִיד</b>, להניע את <b>רֶגֶל יִשְׂרָאֵל מִן־הָאֲדָמָה אֲשֶׁר נָתַתִּי לַאֲבוֹתָם, רַק אִם־יִשְׁמְרוּ לַעֲשׂוֹת כְּכֹל אֲשֶׁר צִוִּיתִים וּלְכָל־הַתּוֹרָה אֲשֶׁר־צִוָּה אֹתָם עַבְדִּי מֹשֶׁה.</b>
(ט) <b>וְלֹא שָׁמֵעוּ, וַיַּתְעֵם מְנַשֶּׁה לַעֲשׂוֹת אֶת־הָרָע</b> יותר <b>מִן־הַגּוֹיִם אֲשֶׁר הִשְׁמִיד ה' מִפְּנֵי בְּנֵי יִשְׂרָאֵל.</b>
(י) <b>וַיְדַבֵּר ה' בְּיַד־עֲבָדָיו הַנְּבִיאִים לֵאמֹר׃</b>
(יא) <b>יַעַן אֲשֶׁר עָשָׂה מְנַשֶּׁה מֶלֶךְ־יְהוּדָה הַתֹּעֵבוֹת הָאֵלֶּה, הֵרַע מִכֹּל אֲשֶׁר־עָשׂוּ הָאֱמֹרִי אֲשֶׁר לְפָנָיו וַיַּחֲטִא גַם־אֶת־יְהוּדָה בְּגִלּוּלָיו,</b> בעבודה הזרה שעבד,
(יב) <b>לָכֵן כֹּה־אָמַר ה' אֱלֹהֵי יִשְׂרָאֵל: הִנְנִי מֵבִיא רָעָה עַל־יְרוּשָׁלִַם וִיהוּדָה אֲשֶׁר כָּל־שֹׁמְעָהּ תִּצַּלְנָה</b>, יצלצלו, יטנטנו כמו לאחר שמיעת קול רעש גדול ומבהיל <b>שְׁתֵּי אָזְנָיו.</b>
(יג) <b>וְנָטִיתִי עַל־יְרוּשָׁלִַם אֵת</b> אותו <b>קַו</b>, אמת המידה שבה מדדתי את עוונות <b>שֹׁמְרוֹן</b> ואת עונשה, <b>וְאֶת־</b>ה<b>מִשְׁקֹלֶת</b> שבה נשקלו חטאי <b>בֵּית אַחְאָב,</b> שאף הוא אבד מן העולם בחטאיו. <b>וּמָחִיתִי אֶת־יְרוּשָׁלִַם כַּאֲשֶׁר־יִמְחֶה</b>, כמו שמנגבים <b>אֶת־הַצַּלַּחַת, מָחָה וְהָפַךְ עַל־פָּנֶיהָ,</b> ודבר לא נשאר בה.
(יד) <b>וְנָטַשְׁתִּי</b>, אעזוב <b>אֵת שְׁאֵרִית נַחֲלָתִי וּנְתַתִּים בְּיַד אֹיְבֵיהֶם, וְהָיוּ לְבַז</b>, לביזה <b>וְלִמְשִׁסָּה</b>, לשוד <b>לְכָל־אֹיְבֵיהֶם,</b>
(טו) <b>יַעַן אֲשֶׁר עָשׂוּ אֶת־הָרַע בְּעֵינַי וַיִּהְיוּ מַכְעִסִים אֹתִי מִן־הַיּוֹם אֲשֶׁר יָצְאוּ אֲבוֹתָם מִמִּצְרַיִם וְעַד הַיּוֹם הַזֶּה.</b> אמנם בימי מנשה ירדה הממלכה פלאים, אולם גם לפני ימי חזקיהו לא שמעו תושבי יהודה לדבר ה' ולא מימשו את הציפיות שנתלו בהם. על כן סופה של ממלכת יהודה להיחרב וסוף בניה לִגלות, כשם שאירע בממלכת ישראל.
(טז) <b>וְגַם דָּם נָקִי שָׁפַךְ מְנַשֶּׁה הַרְבֵּה מְאֹד עַד אֲשֶׁר־מִלֵּא אֶת־יְרוּשָׁלִַם</b> בדם <b>פֶּה לָפֶה,</b> מקצה לקצה כדי להגשים את מטרותיו ואת האינטרסים שלו, <b>לְבַד מֵחַטָּאתוֹ אֲשֶׁר הֶחֱטִיא אֶת־יְהוּדָה לַעֲשׂוֹת הָרַע בְּעֵינֵי ה',</b> בחטאי עבודה זרה.
(יז) <b>וְיֶתֶר דִּבְרֵי מְנַשֶּׁה וְכָל־אֲשֶׁר עָשָׂה וְחַטָּאתוֹ אֲשֶׁר חָטָא, הֲלֹא־הֵם כְּתוּבִים עַל־סֵפֶר דִּבְרֵי הַיָּמִים לְמַלְכֵי יְהוּדָה.</b>
(יח) <b>וַיִּשְׁכַּב מְנַשֶּׁה עִם־אֲבֹתָיו, וַיִּקָּבֵר בְּגַן־בֵּיתוֹ בְּגַן־עֻזָּא</b> ולא בקברי מלכי בית דוד. אולי בהקמת בית-קברות משלו ביקש מנשה להציב את עצמו כמי שמתחיל מלוכה חדשה. <b>וַיִּמְלֹךְ אָמוֹן בְּנוֹ תַּחְתָּיו.</b>
(יט) <b>בֶּן־עֶשְׂרִים וּשְׁתַּיִם שָׁנָה אָמוֹן בְּמָלְכוֹ וּשְׁתַּיִם שָׁנִים מָלַךְ בִּירוּשָׁלִָם, וְשֵׁם אִמּוֹ מְשֻׁלֶּמֶת בַּת־חָרוּץ מִן־יָטְבָה.</b>
(כ) <b>וַיַּעַשׂ הָרַע בְּעֵינֵי ה' כַּאֲשֶׁר עָשָׂה מְנַשֶּׁה אָבִיו.</b>
(כא) <b>וַיֵּלֶךְ בְּכָל־הַדֶּרֶךְ אֲשֶׁר־הָלַךְ אָבִיו, וַיַּעֲבֹד אֶת־הַגִּלֻּלִים</b>, כינוי גנאי לעבודה זרה <b>אֲשֶׁר עָבַד אָבִיו וַיִּשְׁתַּחוּ לָהֶם.</b>
(כב) <b>וַיַּעֲזֹב אֶת־ה' אֱלֹהֵי אֲבֹתָיו, וְלֹא־הָלַךְ בְּדֶרֶךְ ה'.</b>
(כג) <b>וַיִּקְשְׁרוּ עַבְדֵי־אָמוֹן עָלָיו, וַיָּמִיתוּ אֶת־הַמֶּלֶךְ בְּבֵיתוֹ</b> אולי משום שהתנהגותו הגבירה טינה כלפיו.
(כד) <b>וַיַּךְ עַם־הָאָרֶץ</b>, הציבור בכללו <b>אֵת כָּל־הַקֹּשְׁרִים עַל־הַמֶּלֶךְ אָמוֹן. וַיַּמְלִיכוּ עַם־הָאָרֶץ אֶת־יֹאשִׁיָּהוּ בְנוֹ תַּחְתָּיו</b> כמתבקש.
(כה) <b>וְיֶתֶר דִּבְרֵי אָמוֹן אֲשֶׁר עָשָׂה הֲלֹא־הֵם כְּתוּבִים עַל־סֵפֶר דִּבְרֵי הַיָּמִים לְמַלְכֵי יְהוּדָה.</b> ִּבְרֵי אָמוֹן אֲשֶׁר עָשָׂה הֲלֹא־הֵם כְּתוּבִים עַל־סֵפֶר דִּבְרֵי הַיָּמִים לְמַלְכֵי יְהוּדָה.
(כו) <b>וַיִּקְבֹּר אֹתוֹ בִּקְבֻרָתוֹ בְּגַן־עֻזָּא,</b> במקום קבורת מנשה אביו. <b>וַיִּמְלֹךְ יֹאשִׁיָּהוּ בְנוֹ תַּחְתָּיו.</b>
<h2>פרק כב</h2>
(א) <b>בֶּן־שְׁמֹנֶה שָׁנָה יֹאשִׁיָּהוּ בְמָלְכוֹ.</b> אמון אביו נשא אשה כשהיה כבן חמש-עשרה, ואולי מוקדם יותר, שכן אמון מת בגיל עשרים וארבע. <b>וּשְׁלֹשִׁים וְאַחַת שָׁנָה מָלַךְ</b> יאשיהו <b>בִּירוּשָׁלִָם, וְשֵׁם אִמּוֹ יְדִידָה בַת־עֲדָיָה מִבָּצְקַת.</b>
(ב) <b>וַיַּעַשׂ הַיָּשָׁר בְּעֵינֵי ה', וַיֵּלֶךְ בְּכָל־דֶּרֶךְ דָּוִד אָבִיו וְלֹא־סָר יָמִין וּשְׂמֹאול</b> כמו אבי סבו, חזקיהו.
(ג) <b>וַיְהִי בִּשְׁמֹנֶה עֶשְׂרֵה שָׁנָה לַמֶּלֶךְ יֹאשִׁיָּהוּ שָׁלַח הַמֶּלֶךְ אֶת־שָׁפָן בֶּן־אֲצַלְיָהוּ בֶן־מְשֻׁלָּם הַסֹּפֵר</b>, שהוא ובני משפחתו החזיקו בתפקיד הסופרים, מעין שרי החוץ של המדינה – אל <b>בֵּית ה'</b> בשליחות רשמית <b>לֵאמֹר׃</b>
(ד) <b>עֲלֵה אֶל־חִלְקִיָּהוּ הַכֹּהֵן הַגָּדוֹל,</b> ובקש ממנו <b>וְיַתֵּם</b>, שיוציא עד תום <b>אֶת־הַכֶּסֶף הַמּוּבָא</b> אל <b>בֵּית ה'</b> ונמצא באוצרותיו, <b>אֲשֶׁר אָסְפוּ שֹׁמְרֵי הַסַּף</b>, שקיבלו את הבאים למקדש, <b>מֵאֵת הָעָם.</b> גם בזמנים שישראל עבדו עבודה זרה, הם לא חדלו מלעלות גם לבית ה' ולתרום לו תרומות.
(ה) <b>וְיִתְּנֻהֻ</b>, ושיתנו את הכסף <b>עַל־יַד</b>, בשביל <b>עֹשֵׂי הַמְּלָאכָה הַמֻּפְקָדִים</b> על <b>בֵּית ה', וְ</b>הממונים על כך <b>יִתְּנוּ אֹתוֹ לְעֹשֵׂי הַמְּלָאכָה אֲשֶׁר בְּבֵית ה'</b> כדי <b>לְחַזֵּק בֶּדֶק הַבָּיִת.</b> כיוון שתחזוקת הבית הוזנחה, יש להשתמש בכל הכסף הקיים לצורך שיפוצו.
(ו) הכסף יינתן <b>לֶחָרָשִׁים וְלַבֹּנִים וְלַגֹּדְרִים, בוני הגדרות וְלִקְנוֹת עֵצִים וְאַבְנֵי מַחְצֵב לְחַזֵּק אֶת־הַבָּיִת.</b>
(ז) <b>אַךְ לֹא־יֵחָשֵׁב אִתָּם</b>, לא ידרשו מהם את חשבון <b>הַכֶּסֶף הַנִּתָּן עַל־יָדָם, כִּי בֶאֱמוּנָה הֵם עֹשִׂים.</b> עושי המלאכה נחשבו כאנשים נאמנים. על כן יתנו להם את כל הכסף ויסמכו עליהם שישפצו ככל יכולתם.
(ח) <b>וַיֹּאמֶר חִלְקִיָּהוּ הַכֹּהֵן הַגָּדוֹל עַל</b>, אל <b>שָׁפָן הַסֹּפֵר</b> בזמן השיפוצים והבידוק: עותק רשמי של <b>סֵפֶר הַתּוֹרָה מָצָאתִי בְּבֵית ה'.</b> ושמא ספר התורה המקורי שכתב משה רבנו הוא שנשמר בבית ה'. עותק זה שימש מקור לכל ספרי התורה שבישראל. <b>וַיִּתֵּן חִלְקִיָּה אֶת־הַסֵּפֶר אֶל־שָׁפָן וַיִּקְרָאֵהוּ.</b> חִלְקִיָּה אֶת־הַסֵּפֶר אֶל־שָׁפָן וַיִּקְרָאֵהוּ.
(ט) <b>וַיָּבֹא שָׁפָן הַסֹּפֵר אֶל־הַמֶּלֶךְ, וַיָּשֶׁב אֶת־הַמֶּלֶךְ דָּבָר.</b> הוא בא לדווח כיצד התמלאו הפקודות שקיבל. <b>וַיֹּאמֶר: הִתִּיכוּ עֲבָדֶיךָ אֶת־הַכֶּסֶף הַנִּמְצָא בַבַּיִת</b> – מטבעות או חתיכות כסף וזהב, <b>וַיִּתְּנֻהוּ עַל־יַד עֹשֵׂי הַמְּלָאכָה הַמֻּפְקָדִים</b> על <b>בֵּית ה'</b> שישתמשו בו לצורכי המקדש.
(י) נוסף על כך – <b>וַיַּגֵּד שָׁפָן הַסֹּפֵר לַמֶּלֶךְ לֵאמֹר: סֵפֶר נָתַן לִי חִלְקִיָּה הַכֹּהֵן. וַיִּקְרָאֵהוּ שָׁפָן לִפְנֵי הַמֶּלֶךְ.</b> המלך לא קרא מן הספר בעצמו, אף שמן הסתם ידע לקרוא, אולי משום שכנראה מצב הספר היה גרוע, שכן הוסתר במקום נידח באוצרות המלך.
(יא) <b>וַיְהִי כִּשְׁמֹעַ הַמֶּלֶךְ אֶת־דִּבְרֵי סֵפֶר הַתּוֹרָה</b>. שפן לא קרא באוזניו את ספר התורה מתחילתו, אלא אולי בחר – לאחר שהוא עצמו קרא את הספר – חלקים שנראו לו רלוונטיים יותר. יש להניח שקרא קטעים מתוך ספר דברים, ובהם הוראות ונבואות לגבי עתידם של ישראל בארצם וכן דברי תוכחה חריפים שנשמעו למלך נוקבים מאוד. לכן – <b>וַיִּקְרַע אֶת־בְּגָדָיו.</b>
(יב) <b>וַיְצַו הַמֶּלֶךְ אֶת־חִלְקִיָּה הַכֹּהֵן וְאֶת־אֲחִיקָם בֶּן־שָׁפָן</b>, אולי בנו של הסופר <b>וְאֶת־עַכְבּוֹר בֶּן־מִיכָיָה וְאֵת שָׁפָן הַסֹּפֵר וְאֵת עֲשָׂיָה עֶבֶד־הַמֶּלֶךְ</b>, בעל מעמד בכיר <b>לֵאמֹר׃</b>
(יג) <b>לְכוּ דִרְשׁוּ אֶת־ה'</b>, חפשו דרך להתחנן, להתפלל או לברר מה עלינו לעשות <b>בַּעֲדִי וּבְעַד־הָעָם וּבְעַד כָּל־יְהוּדָה עַל־דִּבְרֵי הַסֵּפֶר הַנִּמְצָא הַזֶּה, כִּי־גְדוֹלָה חֲמַת</b>, כעס <b>ה' אֲשֶׁר־הִיא נִצְּתָה</b>, בוערת <b>בָנוּ, עַל אֲשֶׁר לֹא־שָׁמְעוּ אֲבֹתֵינוּ עַל־דִּבְרֵי הַסֵּפֶר הַזֶּה לַעֲשׂוֹת כְּכָל־הַכָּתוּב עָלֵינוּ.</b>
(יד) <b>וַיֵּלֶךְ חִלְקִיָּהוּ הַכֹּהֵן וַאֲחִיקָם וְעַכְבּוֹר וְשָׁפָן וַעֲשָׂיָה אֶל־חֻלְדָּה הַנְּבִיאָה, אֵשֶׁת שַׁלֻּם בֶּן־תִּקְוָה בֶּן־חַרְחַס שֹׁמֵר הַבְּגָדִים,</b> השר האחראי על בגדי המלוכה. הנביאה לא הייתה פרושׁה ומתבודדת, אלא אשה נשואה שישבה בתוך עמה – <b>וְהִיא יֹשֶׁבֶת בִּירוּשָׁלִַם בַּמִּשְׁנֶה,</b> אזור חשוב בעיר. <b>וַיְדַבְּרוּ אֵלֶיהָ.</b> סיפרו לה על מציאת הספר.
(טו) <b>וַתֹּאמֶר אֲלֵיהֶם: כֹּה־אָמַר ה' אֱלֹהֵי יִשְׂרָאֵל: אִמְרוּ לָאִישׁ אֲשֶׁר־שָׁלַח אֶתְכֶם אֵלָי,</b> למלך.
(טז) <b>כֹּה אָמַר ה': הִנְנִי מֵבִיא רָעָה אֶל־הַמָּקוֹם הַזֶּה וְעַל־יֹשְׁבָיו, אֵת כָּל־דִּבְרֵי הַסֵּפֶר אֲשֶׁר קָרָא מֶלֶךְ יְהוּדָה,</b> ַמָּקוֹם הַזֶּה וְעַל־יֹשְׁבָיו, אֵת כָּל־דִּבְרֵי הַסֵּפֶר אֲשֶׁר קָרָא מֶלֶךְ יְהוּדָה,
(יז) <b>תַּחַת אֲשֶׁר</b>, כי <b>עֲזָבוּנִי וַיְקַטְּרוּ</b>, זבחו <b>לֵאלֹהִים אֲחֵרִים לְמַעַן הַכְעִיסֵנִי בְּכֹל מַעֲשֵׂה יְדֵיהֶם, וְנִצְּתָה,</b> בערה <b>חֲמָתִי בַּמָּקוֹם הַזֶּה וְלֹא תִכְבֶּה.</b>
(יח) <b>וְאֶל־מֶלֶךְ יְהוּדָה הַשֹּׁלֵחַ אֶתְכֶם לִדְרֹשׁ אֶת־ה', כֹּה תֹאמְרוּ אֵלָיו: כֹּה־אָמַר ה' אֱלֹהֵי יִשְׂרָאֵל</b> בנוגע לכל <b>הַדְּבָרִים אֲשֶׁר שָׁמָעְתָּ:</b>
(יט) <b>יַעַן רַךְ־לְבָבְךָ וַתִּכָּנַע מִפְּנֵי ה' בְּשָׁמְעֲךָ</b> את <b>אֲשֶׁר דִּבַּרְתִּי עַל־הַמָּקוֹם הַזֶּה וְעַל־יֹשְׁבָיו לִהְיוֹת לְשַׁמָּה</b>, לשממה <b>וְלִקְלָלָה, וַתִּקְרַע אֶת־בְּגָדֶיךָ וַתִּבְכֶּה לְפָנָי</b> – <b>וְגַם אָנֹכִי שָׁמַעְתִּי, נְאֻם־ה',</b>
(כ) <b>לָכֵן</b> אתה תמשיך לחיות – <b>הִנְנִי אֹסִפְךָ עַל</b>, אאסוף אותך אל <b>אֲבֹתֶיךָ, וְנֶאֱסַפְתָּ אֶל־קִבְרֹתֶיךָ בְּשָׁלוֹם,</b> תמות בכבוד, <b>וְלֹא־תִרְאֶינָה עֵינֶיךָ בְּכֹל הָרָעָה אֲשֶׁר־אֲנִי מֵבִיא עַל־הַמָּקוֹם הַזֶּה. וַיָּשִׁבוּ</b> שליחיו של יאשיהו <b>אֶת־הַמֶּלֶךְ דָּבָר.</b> הם מסרו לו את דברי הנביאה.
<h2>פרק כג</h2>
(א) <b>וַיִּשְׁלַח הַמֶּלֶךְ וַיַּאַסְפוּ אֵלָיו</b> את <b>כָּל־זִקְנֵי,</b> מכובדי <b>יְהוּדָה וִירוּשָׁלִָם.</b>
(ב) <b>וַיַּעַל הַמֶּלֶךְ</b> אל <b>בֵּית־ה' וְכָל־אִישׁ יְהוּדָה וְכָל־יֹשְׁבֵי יְרוּשָׁלִַם אִתּוֹ וְהַכֹּהֲנִים וְהַנְּבִיאִים וְכָל־הָעָם לְמִקָּטֹן וְעַד־גָּדוֹל, וַיִּקְרָא בְאָזְנֵיהֶם אֶת־כָּל־דִּבְרֵי סֵפֶר הַבְּרִית הַנִּמְצָא בְּבֵית ה',</b> דברי התוכחות שבסוף ספר דברים.
(ג) <b>וַיַּעֲמֹד הַמֶּלֶךְ עַל־הָעַמּוּד,</b> מקום מוגבה במקדש שהיה מיועד למלך. <b>וַיִּכְרֹת אֶת־הַבְּרִית לִפְנֵי ה', לָלֶכֶת אַחַר ה' וְלִשְׁמֹר מִצְוֹתָיו וְאֶת־עֵדְוֹתָיו וְאֶת־חֻקֹּתָיו בְּכָל־לֵב וּבְכָל־נֶפֶשׁ, לְהָקִים</b>, לקיים <b>אֶת־דִּבְרֵי הַבְּרִית הַזֹּאת הַכְּתֻבִים עַל־הַסֵּפֶר הַזֶּה. וַיַּעֲמֹד כָּל־הָעָם בַּבְּרִית.</b> כל העם קיבל על עצמו את הברית באופן טקסי ורשמי.
(ד) <b>וַיְצַו הַמֶּלֶךְ אֶת־חִלְקִיָּהוּ הַכֹּהֵן הַגָּדוֹל וְאֶת־כֹּהֲנֵי הַמִּשְׁנֶה</b>, סגני הכהן <b>וְאֶת־שֹׁמְרֵי הַסַּף, לְהוֹצִיא מֵהֵיכַל ה' אֵת כָּל־הַכֵּלִים הָעֲשׂוּיִם לַבַּעַל וְלָאֲשֵׁרָה וּלְכֹל צְבָא הַשָּׁמָיִם,</b> כלי העבודה הזרה שנשמרו במקדש מימים עברו. <b>וַיִּשְׂרְפֵם מִחוּץ לִירוּשָׁלִַם בְּשַׁדְמוֹת</b>, שדות <b>קִדְרוֹן.</b> נחל קדרון הקרוב למעיין השילוח הוא נחל אכזב הפונה לכיוון ים המלח. גיא בן הִנֹּם הסמוך אליו היה מקום פולחן קדום לעבודה זרה. <b>וְנָשָׂא</b>, אדם כלשהו יוביל <b>אֶת עֲפָרָם</b>, האפר של הכלים השרופים אל <b>בֵּית־אֵל,</b> שאינה באזור זה, ובה עמד אחד מעגלי ירבעם.
(ה) <b>וְהִשְׁבִּית</b>, ביטל מעבודה <b>אֶת־הַכְּמָרִים</b>, כהני העבודה הזרה <b>אֲשֶׁר נָתְנוּ,</b> מינו <b>מַלְכֵי יְהוּדָה וַיְקַטֵּר,</b> שהיו זובחים <b>בַּבָּמוֹת בְּעָרֵי יְהוּדָה וּמְסִבֵּי</b>, בסביבות <b>יְרוּשָׁלִָם, וְ</b>כן <b>אֶת־הַמְקַטְּרִים לַבַּעַל, לַשֶּׁמֶשׁ וְלַיָּרֵחַ וְלַמַּזָּלוֹת וּלְכֹל צְבָא הַשָּׁמָיִם.</b>
(ו) <b>וַיֹּצֵא אֶת־הָאֲשֵׁרָה מִבֵּית ה' מִחוּץ לִירוּשָׁלִַם אֶל־נַחַל קִדְרוֹן, וַיִּשְׂרֹף אֹתָהּ בְּנַחַל קִדְרוֹן וַיָּדֶק</b>, כתש אותה <b>לְעָפָר, וַיַּשְׁלֵךְ אֶת־עֲפָרָהּ עַל־קֶבֶר בְּנֵי הָעָם.</b> ההשלכה על הקבר הטמא מבטאת ביזיון נוסף של שרידי האשרה, והיא נועדה גם לוודא שלא ישתמשו בהם בעתיד לשום צורך.
(ז) <b>וַיִּתֹּץ</b>, הרס <b>אֶת־בָּתֵּי הַקְּדֵשִׁים</b>, האנשים ששימשו לזנות פולחנית <b>אֲשֶׁר בְּבֵית ה', אֲשֶׁר הַנָּשִׁים אֹרְגוֹת שָׁם בָּתִּים</b>, כיסויים <b>לָאֲשֵׁרָה.</b>
(ח) <b>וַיָּבֵא אֶת־כָּל־הַכֹּהֲנִים</b>, כהני הבמות שאמנם הקריבו בהן לה', אך גם זה היה אסור, <b>מֵעָרֵי יְהוּדָה. וַיְטַמֵּא אֶת־הַבָּמוֹת אֲשֶׁר קִטְּרוּ־שָׁמָּה הַכֹּהֲנִים</b> כדי שיתרחקו מהן <b>מִגֶּבַע עַד־בְּאֵר שָׁבַע</b> בכל תחום ארץ יהודה<b>. וְנָתַץ</b> גם <b>אֶת־בָּמוֹת הַשְּׁעָרִים,</b> ובכללן הבמה המיוחדת <b>אֲשֶׁר</b> ליד <b>פֶּתַח שַׁעַר יְהוֹשֻׁעַ שַׂר־הָעִיר אֲשֶׁר</b> ניצבה <b>עַל־שְׂמֹאול אִישׁ</b> הנכנס <b>בְּשַׁעַר הָעִיר.</b>
(ט) <b>אַךְ לֹא יַעֲלוּ כֹּהֲנֵי הַבָּמוֹת אֶל־מִזְבַּח ה' בִּירוּשָׁלִָם, כִּי אִם־אָכְלוּ מַצּוֹת בְּתוֹךְ אֲחֵיהֶם.</b> הכהנים הללו היו בעיקרם כהנים כשרים, אלא שמכיוון שעבדו בבמות, פסל אותם יאשיהו מלעבוד בבית ה' לעולם, והשווה את מעמדם למעמד כהנים בעלי מום, האוכלים חלק ממתנות המקדש אבל אינם עובדים בו.
(י) <b>וְטִמֵּא אֶת־הַתֹּפֶת אֲשֶׁר בְּגֵי בֶן־הִנֹּם, לְבִלְתִּי לְהַעֲבִיר אִישׁ אֶת־בְּנוֹ וְאֶת־בִּתּוֹ</b> באופן טקסי <b>בָּאֵשׁ ל</b>אליל <b>מֹּלֶךְ.</b>
(יא) <b>וַיַּשְׁבֵּת</b>, ביטל <b>אֶת־הַסּוּסִים אֲשֶׁר נָתְנוּ מַלְכֵי יְהוּדָה</b> לפולחן הקשור <b>לַשֶּׁמֶשׁ</b>, שעליהם היו רוכבים לקראתה <b>מִבֹּא בֵית־ה'</b>, מן המקדש מזרחה <b>אֶל־לִשְׁכַּת נְתַן־מֶלֶךְ הַסָּרִיס אֲשֶׁר בַּפַּרְוָרִים,</b> בפרוורי העיר. בין הפולחנים הזרים שהובאו ליהודה בשנות שלטונם של מנשה ואמון, הוכנס אל המקדש הפולחן שבו ביטאה תהלוכת סוסים טקסית את מהלך השמש בשמים. <b>וְאֶת־מַרְכְּבוֹת הַשֶּׁמֶשׁ</b>, שנסיעתן סימלה את תנועת השמש בשמים, <b>שָׂרַף</b> יאשיהו <b>בָּאֵשׁ.</b>
(יב) <b>וְאֶת־הַמִּזְבְּחוֹת</b> המיוחדים <b>אֲשֶׁר עַל־הַגָּג</b> של <b>עֲלִיַּת אָחָז, אֲשֶׁר־עָשׂוּ מַלְכֵי יְהוּדָה</b> דוגמת המזבחות האשוריים או הארמיים <b>וְאֶת־הַמִּזְבְּחוֹת אֲשֶׁר עָשָׂה מְנַשֶּׁה בִּשְׁתֵּי חַצְרוֹת בֵּית־ה' נָתַץ הַמֶּלֶךְ</b> יאשיהו, <b>וַיָּרָץ</b>, רוצץ אותם <b>מִשָּׁם וְהִשְׁלִיךְ</b> גם <b>אֶת־עֲפָרָם אֶל־נַחַל קִדְרוֹן.</b>
(יג) <b>וְאֶת־הַבָּמוֹת אֲשֶׁר עַל־פְּנֵי יְרוּשָׁלִַם אֲשֶׁר מִימִין לְהַר־הַמַּשְׁחִית,</b> הר הזיתים. אולי היה זה כינוי גנאי לשמו של הר המשחה, משום שסמוך לו עמדו במות, <b>אֲשֶׁר בָּנָה שְׁלֹמֹה מֶלֶךְ־יִשְׂרָאֵל לְעַשְׁתֹּרֶת שִׁקֻּץ</b>, כינוי גנאי לאליל <b>צִידֹנִים וְלִכְמוֹשׁ שִׁקֻּץ מוֹאָב וּלְמִלְכֹּם תּוֹעֲבַת</b>, אליל <b>בְּנֵי־עַמּוֹן</b>, שאותן לא הרסו עד כה, אולי משום שבנה אותן שלמה המלך, <b>טִמֵּא הַמֶּלֶךְ.</b>
(יד) <b>וְשִׁבַּר אֶת־הַמַּצֵּבוֹת וַיִּכְרֹת אֶת־הָאֲשֵׁרִים, וַיְמַלֵּא אֶת־מְקוֹמָם עַצְמוֹת אָדָם</b> כדי לטמאם. יאשיהו המלך לא הגביל את פעולותיו לארץ יהודה בלבד; הוא גם פנה צפונה.
(טו) <b>וְגַם אֶת־הַמִּזְבֵּחַ אֲשֶׁר בְּבֵית־אֵל, הַבָּמָה אֲשֶׁר עָשָׂה יָרָבְעָם בֶּן־נְבָט אֲשֶׁר הֶחֱטִיא אֶת־יִשְׂרָאֵל</b> – <b>גַּם אֶת־הַמִּזְבֵּחַ הַהוּא וְאֶת־הַבָּמָה נָתָץ, וַיִּשְׂרֹף אֶת־הַבָּמָה, הֵדַק</b> אותה <b>לְעָפָר וְשָׂרַף</b> את ה<b>אֲשֵׁרָה.</b>
(טז) <b>וַיִּפֶן יֹאשִׁיָּהוּ וַיַּרְא אֶת־הַקְּבָרִים אֲשֶׁר־שָׁם בָּהָר, וַיִּשְׁלַח וַיִּקַּח אֶת־הָעֲצָמוֹת מִן־הַקְּבָרִים וַיִּשְׂרֹף</b> אותן <b>עַל־הַמִּזְבֵּחַ</b> של ירבעם, מרכז הפולחן של ישראל, שבו עמד אחד מעגלי הזהב, <b>וַיְטַמְּאֵהוּ, כִּדְבַר ה' אֲשֶׁר קָרָא אִישׁ הָאֱלֹהִים אֲשֶׁר קָרָא אֶת־הַדְּבָרִים הָאֵלֶּה,</b> בין שיאשיהו שמע על נבואתו של איש האלוקים לירבעם על מלך בשם יאשיהו שעתיד לשרוף על המזבח בבית-אל עצמות אדם – ואולי גם את עצמותיו של ירבעם עצמו – ובין שמימש נבואה זו שלא מדעת.
(יז) <b>וַיֹּאמֶר</b> יאשיהו<b>: מָה הַצִּיּוּן</b>, סימן הקבר <b>הַלָּז</b>, ההוא <b>אֲשֶׁר אֲנִי רֹאֶה</b>?<b>וַיֹּאמְרוּ אֵלָיו אַנְשֵׁי הָעִיר:</b> זהו <b>הַקֶּבֶר</b> של <b>אִישׁ־הָאֱלֹהִים אֲשֶׁר־בָּא מִיהוּדָה וַיִּקְרָא</b> הכריז מראש, הזמין <b>אֶת־הַדְּבָרִים הָאֵלֶּה אֲשֶׁר עָשִׂיתָ עַל הַמִּזְבַּח</b> של <b>בֵּית־אֵל.</b>
(יח) <b>וַיֹּאמֶר: הַנִּיחוּ לוֹ, אִישׁ אַל־יָנַע</b>, יניע את <b>עַצְמֹתָיו,</b> שכן הוא אדם קדוש. <b>וַיְמַלְּטוּ</b>, הצילו <b>עַצְמֹתָיו אֵת עַצְמוֹת הַנָּבִיא אֲשֶׁר־בָּא מִשֹּׁמְרוֹן,</b> שפיתה את איש האלוקים מיהודה לחזור עמו, ושביקש להיקבר לידו. בזכות איש האלוקים זכה באותה שעה גם הוא שעצמותיו יישארו במקומן, שהרי יאשיהו לא יכול היה להבחין בין עצמות לעצמות, ולכן נמנע מכל מגע בקבר.
(יט) <b>וְגַם אֶת־כָּל־בָּתֵי הַבָּמוֹת אֲשֶׁר בְּעָרֵי שֹׁמְרוֹן אֲשֶׁר עָשׂוּ מַלְכֵי יִשְׂרָאֵל לְהַכְעִיס הֵסִיר יֹאשִׁיָּהוּ, וַיַּעַשׂ לָהֶם כְּכָל־הַמַּעֲשִׂים אֲשֶׁר עָשָׂה בְּבֵית־אֵל.</b> הוא טיהר את כל ערי שומרון, בכך ששרף, השמיד וטימא את כל מזבחות העבודה הזרה ואת כל במות הפולחן.
(כ) <b>וַיִּזְבַּח</b>, טבח <b>אֶת־כָּל־כֹּהֲנֵי הַבָּמוֹת אֲשֶׁר־ שָׁם עַל־הַמִּזְבְּחוֹת, וַיִּשְׂרֹף אֶת־עַצְמוֹת אָדָם עֲלֵיהֶם, וַיָּשָׁב יְרוּשָׁלִָם,</b> לאחר שניקה את הארץ עד כמה שידו הייתה מגעת.
(כא) <b>וַיְצַו הַמֶּלֶךְ אֶת־כָּל־הָעָם לֵאמֹר:</b> כיוון שאנו מתחזקים כעת בעבודת ה', <b>עֲשׂוּ פֶסַח לַה' אֱלֹהֵיכֶם, כַּכָּתוּב עַל סֵפֶר הַבְּרִית הַזֶּה,</b> בספר התורה.
(כב) <b>כִּי</b>, ואכן <b>לֹא נַעֲשָׂה כַּפֶּסַח הַזֶּה מִימֵי הַשֹּׁפְטִים אֲשֶׁר שָׁפְטוּ אֶת־יִשְׂרָאֵל וְכֹל יְמֵי מַלְכֵי יִשְׂרָאֵל וּמַלְכֵי יְהוּדָה.</b> בכל התקופה הזאת לא התקבץ העם כולו בירושלים להקריב קרבן פסח.
(כג) <b>כִּי אִם־בִּשְׁמֹנֶה עֶשְׂרֵה שָׁנָה לַמֶּלֶךְ יֹאשִׁיָּהוּ נַעֲשָׂה הַפֶּסַח הַזֶּה לַה' בִּירוּשָׁלִָם.</b>
(כד) <b>וְגַם אֶת־הָאֹבוֹת וְאֶת־הַיִּדְּעֹנִים וְאֶת־הַתְּרָפִים</b>, אמצעים שונים לניחוש ולידיעת העתיד <b>וְאֶת־הַגִּלֻּלִים וְאֵת כָּל־הַשִּׁקֻּצִים</b>, כינויי גנאי לעבודה זרה <b>אֲשֶׁר נִרְאוּ בְּאֶרֶץ יְהוּדָה וּבִירוּשָׁלִַם בִּעֵר יֹאשִׁיָּהוּ, לְמַעַן הָקִים אֶת־דִּבְרֵי הַתּוֹרָה הַכְּתֻבִים עַל־הַסֵּפֶר אֲשֶׁר מָצָא חִלְקִיָּהוּ הַכֹּהֵן בֵּית ה'.</b>
(כה) <b>וְכָמֹהוּ לֹא־הָיָה לְפָנָיו מֶלֶךְ אֲשֶׁר־שָׁב אֶל־ה' בְּכָל־לְבָבוֹ וּבְכָל־נַפְשׁוֹ וּבְכָל־מְאֹדוֹ כְּכֹל תּוֹרַת מֹשֶׁה, וְאַחֲרָיו לֹא־קָם כָּמֹהוּ.</b> אפילו בין מלכי יהודה בלט יאשיהו בצדקתו. פעולותיו היו נמרצות אף יותר מאלה של חזקיהו.
(כו) <b>אַךְ</b>, בכל זאת <b>לֹא־שָׁב ה' מֵחֲרוֹן אַפּוֹ</b>, כעסו <b>הַגָּדוֹל אֲשֶׁר־חָרָה אַפּוֹ בִּיהוּדָה עַל כָּל־הַכְּעָסִים אֲשֶׁר הִכְעִיסוֹ מְנַשֶּׁה.</b> בכל מעשיו הטובים של יאשיהו לא היה די לתיקון הרעות שעשה מנשה.
(כז) <b>וַיֹּאמֶר ה': גַּם אֶת־יְהוּדָה אָסִיר מֵעַל פָּנַי, כַּאֲשֶׁר</b>, כמו ש<b>הֲסִרֹתִי אֶת־יִשְׂרָאֵל, וּמָאַסְתִּי</b>, ואמאס <b>אֶת־הָעִיר הַזֹּאת אֲשֶׁר־בָּחַרְתִּי, אֶת־יְרוּשָׁלִַם, וְאֶת־הַבַּיִת אֲשֶׁר אָמַרְתִּי</b> ש<b>יִהְיֶה שְׁמִי שָׁם.</b> בימי מנשה כבר נגזרה הגזרה שירושלים והמקדש שבה ייחרבו. גורלה של ממלכת יהודה כבר נחרץ.
(כח) <b>וְיֶתֶר דִּבְרֵי יֹאשִׁיָּהוּ וְכָל־אֲשֶׁר עָשָׂה הֲלֹא־הֵם כְּתוּבִים עַל־ סֵפֶר דִּבְרֵי הַיָּמִים לְמַלְכֵי יְהוּדָה.</b> הַיָּמִים לְמַלְכֵי יְהוּדָה.
(כט) <b>בְּיָמָיו עָלָה פַרְעֹה נְכֹה מֶלֶךְ־מִצְרַיִם</b> למלחמה <b>עַל־מֶלֶךְ אַשּׁוּר עַל־נְהַר פְּרָת.</b> היה זה אחד הניסיונות האחרונים של מלך מצרי לפתוח במלחמת הכרעה במעצמה הצפונית. שלא כמלכים המצריים שלפניו ושאחריו, שהגיבו להתקפות שבאו מן הצפון, עלה פרעה נכה עד נהר פרת ויזם מערכה גדולה נגד אשור. <b>וַיֵּלֶךְ הַמֶּלֶךְ יֹאשִׁיָּהוּ לִקְרָאתוֹ</b> כדי לעצור את מצרים. <b>וַיְמִיתֵהוּ</b>, פרעה הורה להמיתו <b>בִּמְגִדּוֹ כִּרְאֹתוֹ אֹתוֹ.</b>
(ל) כנראה נורה ונפצע תחילה, אך לא החזיק מעמד – <b>וַיַּרְכִּבֻהוּ עֲבָדָיו מֵת מִמְּגִדּוֹ, וַיְבִאֻהוּ יְרוּשָׁלִַם וַיִּקְבְּרֻהוּ בִּקְבֻרָתוֹ. וַיִּקַּח עַם־הָאָרֶץ אֶת־יְהוֹאָחָז בֶּן־יֹאשִׁיָּהוּ</b>, <b>וַיִּמְשְׁחוּ אֹתוֹ, וַיַּמְלִיכוּ אֹתוֹ תַּחַת אָבִיו.</b>
(לא) <b>בֶּן־עֶשְׂרִים וְשָׁלֹשׁ שָׁנָה יְהוֹאָחָז בְּמָלְכוֹ וּשְׁלֹשָׁה חֳדָשִׁים</b> בלבד <b>מָלַךְ בִּירוּשָׁלִָם, וְשֵׁם אִמּוֹ חֲמוּטַל בַּת־יִרְמְיָהוּ מִלִּבְנָה.</b>
(לב) <b>וַיַּעַשׂ הָרַע בְּעֵינֵי ה' כְּכֹל אֲשֶׁר־עָשׂוּ אֲבֹתָיו.</b>
(לג) <b>וַיַּאַסְרֵהוּ פַרְעֹה נְכֹה בְרִבְלָה בְּאֶרֶץ חֲמָת</b>, עיר בצפון סוריה <b>מִמְּלֹךְ בִּירוּשָׁלִָם.</b> פרעה נכה ראה בעצמו את השליט העליון על ארץ יהודה. מכיוון שיהואחז הומלך שלא ברשותו, פרעה נכה הסירוֹ מן המלוכה ואסר אותו. יתרה מזו – <b>וַיִּתֶּן־עֹנֶשׁ עַל־הָאָרֶץ מֵאָה כִכַּר־כֶּסֶף וְכִכַּר זָהָב,</b> קנס משמעותי.
(לד) <b>וַיַּמְלֵךְ פַּרְעֹה נְכֹה אֶת־אֶלְיָקִים בֶּן־יֹאשִׁיָּהוּ תַּחַת יֹאשִׁיָּהוּ אָבִיו.</b> ייתכן שפרעה הסיר את יהואחז ממלכותו לא בגלל אישיותו או התנהגותו של יהואחז, אלא רק משום שלא הוא היה מי שהמליך אותו. כדי לבטא את שררתו ושלטונו הוא החליף אותו באחיו. <b>וַיַּסֵּב אֶת־שְׁמוֹ יְהוֹיָקִים.</b> הוא העניק לו שם מלכות. <b>וְאֶת־יְהוֹאָחָז לָקַח</b> בשבי, <b>וַיָּבֹא מִצְרַיִם וַיָּמָת שָׁם.</b>
(לה) <b>וְהַכֶּסֶף וְהַזָּהָב נָתַן יְהוֹיָקִים לְפַרְעֹה,</b> כיוון שהוא היה למלך יהודה, הוא שילם את הקנסות מיד, אך לא מכיסו – <b>אַךְ הֶעֱרִיךְ אֶת־הָאָרֶץ</b>, קצב מס על תושביה <b>לָתֵת אֶת־הַכֶּסֶף עַל־פִּי</b> דרישת <b>פַרְעֹה. אִישׁ כְּעֶרְכּוֹ</b>, לפי רכושו <b>נָגַשׂ</b>, גבה <b>אֶת־הַכֶּסֶף וְאֶת־הַזָּהָב</b> מ<b>אֶת־עַם הָאָרֶץ לָתֵת לְפַרְעֹה נְכֹה.</b>
(לו) <b>בֶּן־עֶשְׂרִים וְחָמֵשׁ שָׁנָה יְהוֹיָקִים בְּמָלְכוֹ וְאַחַת עֶשְׂרֵה שָׁנָה מָלַךְ בִּירוּשָׁלִָם, וְשֵׁם אִמּוֹ זְבוּדָּה בַת־פְּדָיָה מִן־רוּמָה.</b> הוא היה אחיו מאב של יהואחז, בן לאם אחרת. וְחָמֵשׁ שָׁנָה יְהוֹיָקִים בְּמָלְכוֹ וְאַחַת עֶשְׂרֵה שָׁנָה מָלַךְ בִּירוּשָׁלִָם, וְשֵׁם אִמּוֹ זְבוּדָּה בַת־פְּדָיָה מִן־רוּמָה.
(לז) <b>וַיַּעַשׂ הָרַע בְּעֵינֵי ה' כְּכֹל אֲשֶׁר־עָשׂוּ אֲבֹתָיו.</b>
<h2>פרק כד</h2>
(א) <b>בְּיָמָיו</b> של יהויקים <b>עָלָה נְבֻכַדְנֶאצַּר מֶלֶךְ בָּבֶל</b> על ארץ יהודה או סביבתה, <b>וַיְהִי־לוֹ יְהוֹיָקִים עֶבֶד</b>, היה תחת שלטונו במשך <b>שָׁלֹשׁ שָׁנִים,</b> ואז – <b>וַיָּשָׁב וַיִּמְרָד־בּוֹ.</b>
(ב) ובינתיים – <b>וַיְשַׁלַּח ה' בּוֹ אֶת־גְּדוּדֵי כַשְׂדִּים</b> של צבא בבל <b>וְאֶת־גְּדוּדֵי אֲרָם וְאֵת גְּדוּדֵי מוֹאָב וְאֵת גְּדוּדֵי בְנֵי־עַמּוֹן, וַיְשַׁלְּחֵם בִּיהוּדָה לְהַאֲבִידוֹ, כִּדְבַר ה' אֲשֶׁר דִּבֶּר בְּיַד עֲבָדָיו הַנְּבִיאִים.</b> גם אם לא הייתה מלחמה של ממש עם עמי האזור, הם לחצו והטרידו את ממלכת יהודה שוב ושוב.
(ג) <b>אַךְ</b>, אכן <b>עַל־פִּי ה' הָיְתָה בִּיהוּדָה לְהָסִיר</b> אותם <b>מֵעַל פָּנָיו, בְּחַטֹּאת מְנַשֶּׁה כְּכֹל אֲשֶׁר עָשָׂה.</b>
(ד) <b>וְגַם דַּם־הַנָּקִי אֲשֶׁר שָׁפָךְ</b> מנשה <b>וַיְמַלֵּא אֶת־יְרוּשָׁלִַם דָּם נָקִי, וְלֹא־אָבָה</b>, רצה <b>ה' לִסְלֹחַ</b> ליהודה על כך. על כן בימי יהויקים לא הייתה לממלכת יהודה תקנה.
(ה) <b>וְיֶתֶר דִּבְרֵי יְהוֹיָקִים וְכָל־אֲשֶׁר עָשָׂה, הֲלֹא־הֵם כְּתוּבִים עַל־סֵפֶר דִּבְרֵי הַיָּמִים לְמַלְכֵי יְהוּדָה.</b>
(ו) <b>וַיִּשְׁכַּב יְהוֹיָקִים עִם־אֲבֹתָיו. וַיִּמְלֹךְ יְהוֹיָכִין בְּנוֹ תַּחְתָּיו.</b>
(ז) <b>וְלֹא־הֹסִיף עוֹד מֶלֶךְ מִצְרַיִם לָצֵאת מֵאַרְצוֹ</b>. תקוותיהם של יושבי יהודה להישען על מלך מצרים איבדו כל בסיס, שכן מעמד האימפריה המצרית היה בכי רע, <b>כִּי־לָקַח</b>, כבש <b>מֶלֶךְ בָּבֶל</b> במסעות כיבושיו <b>מִנַּחַל מִצְרַיִם עַד־נְהַר פְּרָת,</b> את <b>כֹּל</b> הארץ <b>אֲשֶׁר הָיְתָה</b> שייכת <b>לְמֶלֶךְ מִצְרָיִם.</b>
(ח) <b>בֶּן־שְׁמֹנֶה עֶשְׂרֵה שָׁנָה יְהוֹיָכִין בְּמָלְכוֹ וּשְׁלֹשָׁה חֳדָשִׁים מָלַךְ בִּירוּשָׁלִָם, וְשֵׁם אִמּוֹ נְחֻשְׁתָּא בַת־אֶלְנָתָן מִירוּשָׁלִָם.</b>
(ט) <b>וַיַּעַשׂ הָרַע בְּעֵינֵי ה' כְּכֹל אֲשֶׁר־עָשָׂה אָבִיו.</b> הוא לא הספיק לעשות הרבה, אבל הוא היה אדיש למצוות ה'.
(י) <b>בָּעֵת הַהִיא עָלוּ עַבְדֵי נְבֻכַדְנֶאצַּר מֶלֶךְ־בָּבֶל</b> על <b>יְרוּשָׁלִָם,</b> כתגובה למרד של יהויקים, אביו של יהויכין, <b>וַתָּבֹא הָעִיר בַּמָּצוֹר.</b>
(יא) <b>וַיָּבֹא נְבֻכַדְנֶאצַּר מֶלֶךְ־בָּבֶל עַל־הָעִיר, וַעֲבָדָיו צָרִים עָלֶיהָ.</b>
(יב) <b>וַיֵּצֵא</b> בכניעה <b>יְהוֹיָכִין מֶלֶךְ־יְהוּדָה עַל</b>, אל <b>מֶלֶךְ בָּבֶל הוּא וְאִמּוֹ וַעֲבָדָיו וְשָׂרָיו וְסָרִיסָיו. וַיִּקַּח אֹתוֹ מֶלֶךְ בָּבֶל בִּשְׁנַת שְׁמֹנֶה לְמָלְכוֹ.</b>
(יג) <b>וַיּוֹצֵא</b> נבוכדנאצר <b>מִשָּׁם אֶת־כָּל־אוֹצְרוֹת בֵּית ה' וְאוֹצְרוֹת בֵּית הַמֶּלֶךְ, וַיְקַצֵּץ אֶת־כָּל־כְּלֵי הַזָּהָב אֲשֶׁר עָשָׂה שְׁלֹמֹה מֶלֶךְ־יִשְׂרָאֵל בְּהֵיכַל ה'</b> – <b>כַּאֲשֶׁר דִּבֶּר ה'.</b>
(יד) <b>וְהִגְלָה אֶת־כָּל־יְרוּשָׁלִַם וְאֶת־כָּל־הַשָּׂרִים וְאֵת כָּל־גִּבּוֹרֵי הַחַיִל</b>, קציני הצבא <b>עֲשֶׂרֶת אֲלָפִים גּוֹלֶה. ו</b>כן את <b>כָל־הֶחָרָשׁ וְהַמַּסְגֵּר,</b> בעלי המלאכה, כדי שהיעדרם מיהודה ימנע מתושבי הארץ להצטייד בנשק. <b>לֹא נִשְׁאַר</b> ביהודה <b>זוּלַת</b>, אלא <b>דַּלַּת עַם־הָאָרֶץ.</b> הבבלים לא נהגו להגלות את כל תושבי המדינה, אלא את השכבות העליונות במדינה. גלות ממוקדת כזאת נועדה לשבור את כוחו של העם שנותר במדינה למרוד בשלטון הבבלי.
(טו) <b>וַיֶּגֶל</b> נבוכדנאצר <b>אֶת־יְהוֹיָכִין בָּבֶלָה וְאֶת־אֵם הַמֶּלֶךְ וְאֶת־נְשֵׁי הַמֶּלֶךְ וְאֶת־סָרִיסָיו וְאֵת אֵילֵי</b>, שרי <b>הָאָרֶץ הוֹלִיךְ</b> ב<b>גּוֹלָה מִירוּשָׁלִַם בָּבֶלָה.</b>
(טז) <b>וְאֵת כָּל־אַנְשֵׁי הַחַיִל שִׁבְעַת אֲלָפִים, וְהֶחָרָשׁ וְהַמַּסְגֵּר אֶלֶף</b> – <b>הַכֹּל גִּבּוֹרִים עֹשֵׂי מִלְחָמָה, וַיְבִיאֵם מֶלֶךְ־בָּבֶל גּוֹלָה בָּבֶלָה.</b> ושמא הביאם לבבל מפני שחשב שהם עשויים להביא לו תועלת.
(יז) <b>וַיַּמְלֵךְ מֶלֶךְ־בָּבֶל אֶת־מַתַּנְיָה דֹדוֹ</b> של יהויכין, שהיה אף הוא בן יאשיהו, אח נוסף ליהויקים <b>תַּחְתָּיו, וַיַּסֵּב אֶת־שְׁמוֹ צִדְקִיָּהוּ,</b> כנראה כדי לבטא את מרותו של מלך בבל, ולהזכיר למלך יהודה שעליו לנהוג בצדק כלפיו.
(יח) <b>בֶּן־עֶשְׂרִים וְאַחַת שָׁנָה צִדְקִיָּהוּ בְמָלְכוֹ וְאַחַת עֶשְׂרֵה שָׁנָה מָלַךְ בִּירוּשָׁלִָם, וְשֵׁם אִמּוֹ חֲמוּטַל בַּת־יִרְמְיָהוּ מִלִּבְנָה.</b>
(יט) <b>וַיַּעַשׂ הָרַע בְּעֵינֵי ה' כְּכֹל אֲשֶׁר־עָשָׂה יְהוֹיָקִים.</b>
(כ) <b>כִּי עַל־אַף</b>, בגלל כעס <b>ה'</b> ש<b>הָיְתָה בִירוּשָׁלִַם וּבִיהוּדָה, עַד־הִשְׁלִכוֹ אֹתָם</b> – את תושביהן <b>מֵעַל פָּנָיו. וַיִּמְרֹד</b> גם <b>צִדְקִיָּהוּ בְּמֶלֶךְ בָּבֶל</b> בהישענו על מצרים.
<h2>פרק כה</h2>
(א) <b>וַיְהִי בִשְׁנַת הַתְּשִׁיעִית לְמָלְכוֹ</b> של צדקיהו <b>בַּחֹדֶשׁ הָעֲשִׂירִי בֶּעָשׂוֹר לַחֹדֶשׁ</b>, עשרה בטבת <b>בָּא נְבֻכַדְנֶאצַּר מֶלֶךְ־בָּבֶל הוּא וְכָל־חֵילוֹ עַל־יְרוּשָׁלִַם, וַיִּחַן עָלֶיהָ.</b> נבוכדנאצר עצמו כנראה לא שהה בירושלים אלא בבסיסו שברִבְלה, אבל צבאו חנה ליד ירושלים וצר עליה. <b>וַיִּבְנוּ עָלֶיהָ דָּיֵק</b>, חומת ביניים, מבנה מוגבה או מגדל <b>סָבִיב.</b> הואיל ולא היה בכוחם להבקיע את החומות בכליהם, הדייק אפשר להם להדק את סגירת העיר, לצפות ולירות ממנו אל העיר, למנוע כל אספקה מן החוץ, ולבנות מתקנים שונים לשם הריסת החומות.
(ב) <b>וַתָּבֹא הָעִיר בַּמָּצוֹר עַד עַשְׁתֵּי עֶשְׂרֵה</b>, אחת-עשרה <b>שָׁנָה לַמֶּלֶךְ צִדְקִיָּהוּ.</b>
(ג) <b>בְּתִשְׁעָה לַחֹדֶשׁ</b>, בחודש תמוז <b>וַיֶּחֱזַק הָרָעָב בָּעִיר, וְלֹא־הָיָה לֶחֶם לְעַם הָאָרֶץ,</b> שכן בעקבות המצור התרוקנו המחסנים, לפחות אלו של כלל העם.
(ד) <b>וַתִּבָּקַע הָעִיר, וְכָל־אַנְשֵׁי הַמִּלְחָמָה</b> ברחו במשך <b>הַלַּיְלָה דֶּרֶךְ שַׁעַר בֵּין הַחֹמֹתַיִם אֲשֶׁר עַל</b> יד <b>גַּן הַמֶּלֶךְ, וְכַשְׂדִּים עַל־הָעִיר סָבִיב, וַיֵּלֶךְ</b> צדקיהו עם אנשיו <b>דֶּרֶךְ הָעֲרָבָה,</b> המדבר. ואולי שם מקום מסוים.
(ה) <b>וַיִּרְדְּפוּ חֵיל־כַּשְׂדִּים אַחַר הַמֶּלֶךְ, וַיַּשִּׂגוּ אֹתוֹ בְּעַרְבוֹת יְרֵחוֹ, וְכָל־חֵילוֹ</b>, היחידה הצבאית המלווה שהייתה קלת תנועה יותר מהמלך ומשפחתו, <b>נָפֹצוּ</b>, התפזרו <b>מֵעָלָיו</b> כשמצאו אותו.
(ו) <b>וַיִּתְפְּשׂוּ אֶת־הַמֶּלֶךְ וַיַּעֲלוּ אֹתוֹ אֶל־מֶלֶךְ בָּבֶל רִבְלָתָה, וַיְדַבְּרוּ אִתּוֹ מִשְׁפָּט.</b> נבוכדנאצר טען כנגדו שהוא עבר על השבועה שהוא נשבע בה' שלא למרוד במלך בבל.
(ז) <b>וְאֶת־בְּנֵי צִדְקִיָּהוּ שָׁחֲטוּ לְעֵינָיו,</b> כדי להתעלל בו, ורק לאחר מכן – <b>וְאֶת־עֵינֵי צִדְקִיָּהוּ עִוֵּר</b> כעונש. <b>וַיַּאַסְרֵהוּ בַּנְחֻשְׁתַּיִם,</b> שרשראות נחושת, <b>וַיְבִאֵהוּ בָּבֶל.</b>
(ח) <b>וּבַחֹדֶשׁ הַחֲמִישִׁי בְּשִׁבְעָה לַחֹדֶשׁ, הִיא שְׁנַת תְּשַׁע־עֶשְׂרֵה שָׁנָה לַמֶּלֶךְ נְבֻכַדְנֶאצַּר מֶלֶךְ־בָּבֶל, בָּא נְבוּזַרְאֲדָן, רַב־טַבָּחִים,</b> הממונה על הטובחים בבני אדם מטעם המלך, <b>עֶבֶד מֶלֶךְ־בָּבֶל</b> אל <b>יְרוּשָׁלִָם,</b>
(ט) <b>וַיִּשְׂרֹף אֶת־בֵּית ה' וְאֶת־בֵּית הַמֶּלֶךְ וְאֵת כָּל־בָּתֵּי יְרוּשָׁלִַם, וְאֶת־כָּל־בֵּית</b> אדם <b>גָּדוֹל</b> בירושלים <b>שָׂרַף בָּאֵשׁ.</b>
(י) <b>וְאֶת־חוֹמֹת יְרוּשָׁלִַם סָבִיב נָתְצוּ כָּל־חֵיל כַּשְׂדִּים</b>, הבבלים <b>אֲשֶׁר</b> הגיעו עם אותו <b>רַב־טַבָּחִים.</b>
(יא) <b>וְאֵת יֶתֶר הָעָם הַנִּשְׁאָרִים בָּעִיר וְאֶת־הַנֹּפְלִים אֲשֶׁר נָפְלוּ עַל־הַמֶּלֶךְ בָּבֶל,</b> מי שברחו בינתיים מן העיר והסתפחו אל מלך בבל, <b>וְאֵת יֶתֶר הֶהָמוֹן הֶגְלָה נְבוּזַרְאֲדָן רַב־טַבָּחִים</b> לבבל.
(יב) <b>וּמִדַּלַּת הָאָרֶץ הִשְׁאִיר רַב־טַבָּחִים לְכֹרְמִים וּלְיוֹגְבִים,</b> עובדי שדות. הוא לקח עמו לבבל את כל רמי המעלה, והותיר בארץ רק אנשים פשוטים כדי שיתחזקו את חקלאותה.
(יג) <b>וְאֶת</b> שני <b>עַמּוּדֵי הַנְּחֹשֶׁת</b> העצומים, יכין ובועז, <b>אֲשֶׁר</b> עמדו בתוך <b>בֵּית־ה' וְאֶת־הַמְּכֹנוֹת,</b> כני הנחושת שעליהם עמדו הכיורים, <b>וְאֶת־יָם הַנְּחֹשֶׁת</b>, מְכל המים הגדול <b>אֲשֶׁר בְּבֵית־ה' שִׁבְּרוּ כַשְׂדִּים,</b> כי קשה היה לטלטל אותם כמות שהם, וגם מסתבר שלא היה בהם צורך ככלים ושהבבלים לא ראו בהם חשיבות, <b>וַיִּשְׂאוּ אֶת־נְחֻשְׁתָּם בָּבֶלָה.</b>
(יד) <b>וְאֶת־הַסִּירוֹת</b>, סירים <b>וְאֶת־הַיָּעִים</b>, המגרפות <b>וְאֶת־הַמְזַמְּרוֹת</b>, כלי זמר <b>וְאֶת־הַכַּפּוֹת וְאֵת כָּל־כְּלֵי הַנְּחֹשֶׁת אֲשֶׁר יְשָׁרְתוּ־בָם לָקָחוּ.</b>
(טו) <b>וְ</b>גם <b>אֶת־הַמַּחְתּוֹת וְאֶת־הַמִּזְרָקוֹת</b>, הספלים הגדולים שמהם זרקו את דם הקרבנות על קיר המזבח, <b>אֲשֶׁר זָהָב</b> – <b>זָהָב, וַאֲשֶׁר־כֶּסֶף</b> – <b>כָּסֶף, לָקַח רַב־טַבָּחִים.</b>
(טז) <b>הָעַמּוּדִים</b> – <b>שְׁנַיִם, הַיָּם</b> – <b>הָאֶחָד, וְהַמְּכֹנוֹת אֲשֶׁר־עָשָׂה שְׁלֹמֹה לְבֵית ה'</b> – <b>לֹא־הָיָה מִשְׁקָל לִנְחֹשֶׁת כָּל־הַכֵּלִים הָאֵלֶּה.</b> הייתה בהם כמות עצומה של נחושת. הם נלקחו רק בגלל המתכת שממנה נעשו.
(יז) <b>שְׁמֹנֶה עֶשְׂרֵה אַמָּה קוֹמַת הָעַמּוּד הָאֶחָד וְכֹתֶרֶת עָלָיו נְחֹשֶׁת, וְקוֹמַת הַכֹּתֶרֶת שָׁלֹשׁ אַמּוֹת, וּשְׂבָכָה</b>, רשת <b>וְרִמֹּנִים</b> לקישוט <b>עַל־הַכֹּתֶרֶת סָבִיב</b> – <b>הַכֹּל נְחֹשֶׁת, וְכָאֵלֶּה</b> גם <b>לָעַמּוּד הַשֵּׁנִי עַל־הַשְּׂבָכָה.</b> שתי הכותרות היו זהות.
(יח) <b>וַיִּקַּח רַב־טַבָּחִים</b> בין השבויים <b>אֶת־שְׂרָיָה כֹּהֵן הָרֹאשׁ</b>, הכהן הגדול <b>וְאֶת־צְפַנְיָהוּ כֹּהֵן מִשְׁנֶה</b>, סגנו <b>וְאֶת־שְׁלֹשֶׁת שֹׁמְרֵי הַסַּף,</b> פקידים גבוהים בבית המקדש, כנראה בידם היו מפתחות הלשכות והאוצרות.
(יט) <b>וּמִן־הָעִיר לָקַח סָרִיס</b>, שר <b>אֶחָד אֲשֶׁר־הוּא פָקִיד</b>, מופקד, ממונה <b>עַל־אַנְשֵׁי הַמִּלְחָמָה, וַחֲמִשָּׁה אֲנָשִׁים</b> שהיו <b>מֵרֹאֵי פְנֵי־הַמֶּלֶךְ</b>, מהנכבדים הקרובים למלך <b>אֲשֶׁר נִמְצְאוּ בָעִיר</b> באותה עת, <b>וְאֵת הַסֹּפֵר</b> של <b>שַׂר הַצָּבָא הַמַּצְבִּא</b>, שבכוחו להוציא למלחמה <b>אֶת־עַם הָאָרֶץ, וְשִׁשִּׁים אִישׁ</b> חשובים ומכובדים <b>מֵעַם הָאָרֶץ הַנִּמְצְאִים בָּעִיר,</b> שאולי היו מהסנהדרין הגדולה.
(כ) <b>וַיִּקַּח אֹתָם נְבוּזַרְאֲדָן רַב־טַבָּחִים וַיֹּלֶךְ אֹתָם עַל</b>, אל <b>מֶלֶךְ בָּבֶל רִבְלָתָה,</b> לרבלה.
(כא) <b>וַיַּךְ אֹתָם מֶלֶךְ בָּבֶל</b>, נבוכדנאצר <b>וַיְמִיתֵם בְּרִבְלָה בְּאֶרֶץ חֲמָת,</b> שכן כנראה ראה בהם אחראים ישירים להתנהגותו של צדקיהו. <b>וַיִּגֶל יְהוּדָה מֵעַל אַדְמָתוֹ.</b>
(כב) <b>וְהָעָם הַנִּשְׁאָר בְּאֶרֶץ יְהוּדָה אֲשֶׁר הִשְׁאִיר נְבוּכַדְנֶאצַּר מֶלֶךְ בָּבֶל, וַיַּפְקֵד עֲלֵיהֶם אֶת־גְּדַלְיָהוּ בֶן־אֲחִיקָם בֶּן־שָׁפָן</b> הסופר, כלומר השר הממונה על עסקי החוץ של המלך יאשיהו. במשך דורות הייתה עמדתה של משפחה זו כלפי בבל פייסנית. נבוכדנצר מינה את גדליהו לנציב מטעמו בארץ.
(כג) <b>וַיִּשְׁמְעוּ כָל־שָׂרֵי הַחֲיָלִים, הֵמָּה וְהָאֲנָשִׁים,</b> שרי הצבא שברחו במשך הזמן מירושלים ואנשיהם, <b>כִּי־הִפְקִיד מֶלֶךְ־בָּבֶל אֶת־גְּדַלְיָהוּ</b> לנציב, <b>וַיָּבֹאוּ אֶל־גְּדַלְיָהוּ</b> אל <b>הַמִּצְפָּה,</b> שבנחלת בנימין מצפון לירושלים. הם התרכזו סביב גדליה כמין צבא קטן, כדי לשמר קיום יהודי כלשהו במקום. <b>ו</b>ביניהם היו <b>יִשְׁמָעֵאל בֶּן־נְתַנְיָה וְיוֹחָנָן בֶּן־קָרֵחַ וּשְׂרָיָה בֶן־תַּנְחֻמֶת הַנְּטֹפָתִי וְיַאֲזַנְיָהוּ בֶּן־הַמַּעֲכָתִי הֵמָּה וְאַנְשֵׁיהֶם.</b>
(כד) <b>וַיִּשָּׁבַע לָהֶם גְּדַלְיָהוּ וּלְאַנְשֵׁיהֶם</b> שבועת אמונים, שלא יארע להם כל רע. <b>וַיֹּאמֶר לָהֶם: אַל־תִּירְאוּ מֵעַבְדֵי הַכַּשְׂדִּים. שְׁבוּ בָאָרֶץ וְעִבְדוּ אֶת־מֶלֶךְ בָּבֶל וְיִטַב לָכֶם,</b> כי יש בידי ייפוי כוח לעשות כרצוני.
(כה) <b>וַיְהִי בַּחֹדֶשׁ הַשְּׁבִיעִי</b> – וכפי הנראה היה זה בראש השנה – <b>בָּא יִשְׁמָעֵאל בֶּן־נְתַנְיָה בֶּן־אֱלִישָׁמָע</b>, שהיה <b>מִזֶּרַע הַמְּלוּכָה וַעֲשָׂרָה אֲנָשִׁים אִתּוֹ, וַיַּכּוּ אֶת־גְּדַלְיָהוּ וַיָּמֹת, וְ</b>כן הרגו <b>אֶת־הַיְּהוּדִים וְאֶת־הַכַּשְׂדִּים אֲשֶׁר־הָיוּ אִתּוֹ בַּמִּצְפָּה.</b>
(כו) <b>וַיָּקֻמוּ כָל־הָעָם</b> הנותרים <b>מִקָּטֹן וְעַד־גָּדוֹל וְשָׂרֵי הַחֲיָלִים וַיָּבֹאוּ</b> ל<b>מִצְרָיִם, כִּי יָרְאוּ מִפְּנֵי כַשְׂדִּים.</b> הם פחדו שהכשדים יתנקמו בהם על הריגת גדליהו, שמוּנה על ידיהם. אמנם ירמיהו הנביא חיזקם להישאר בארץ ואמר להם שאל להם להתיירא, אבל הם סירבו לשמוע והביאו גם אותו אִתם, בעל כורחו, למצרים.
(כז) <b>וַיְהִי בִשְׁלֹשִׁים וָשֶׁבַע שָׁנָה לְגָלוּת יְהוֹיָכִין מֶלֶךְ־יְהוּדָה, בִּשְׁנֵים עָשָׂר חֹדֶשׁ בְּעֶשְׂרִים וְשִׁבְעָה לַחֹדֶשׁ, נָשָׂא</b>, הרים <b>אֱוִיל מְרֹדַךְ מֶלֶךְ בָּבֶל</b>, בנו של נבוכדנאצר, <b>בִּשְׁנַת מָלְכוֹ אֶת־רֹאשׁ יְהוֹיָכִין מֶלֶךְ־יְהוּדָה</b> והוציא אותו <b>מִבֵּית</b> ה<b>כֶּלֶא.</b>
(כח) <b>וַיְדַבֵּר אִתּוֹ טֹבוֹת</b>, ויתרה מזו – <b>וַיִּתֵּן אֶת־כִּסְאוֹ מֵעַל כִּסֵּא הַמְּלָכִים</b> שבאו ממדינות נוספות שנכבשו בידי נבוכדנאצר, <b>אֲשֶׁר אִתּוֹ בְּבָבֶל.</b>
(כט) <b>וְשִׁנָּא</b>, החליף <b>אֵת בִּגְדֵי כִלְאוֹ</b> בבגדים של אדם חופשי, <b>וְאָכַל לֶחֶם תָּמִיד לְפָנָיו כָּל־יְמֵי חַיָּיו.</b>
(ל) <b>וַאֲרֻחָתוֹ אֲרֻחַת תָּמִיד נִתְּנָה־לּוֹ מֵאֵת הַמֶּלֶךְ דְּבַר־יוֹם בְּיוֹמוֹ כֹּל יְמֵי חַיָּו.</b> יהויכין היה מי שהמשיך את שושלת מלכי יהודה, מכיוון שאת ילדיו של המלך צדקיהו פקד נבוכדנאצר להרוג. לפי המסורת, יהויכין היה הצאצא הרשמי היחיד לשושלת מלכי בית דוד. מבניו תימשך השושלת, ומהם יֵצאו ראשי הגולה בבבל. הספר נחתם בחוט של חסד שנמתח על מלך יהודה. ממנו נפתח מאוחר יותר פתח של תקווה.
