<h1>ביאור שטיינזלץ על משנה תורה, הלכות עדות</h1>
<h2>פרק א</h2>
<h3> א</h3>
<b>בֵּין בְּעֵדוּת שֶׁיְּחַיֵּב בָּהּ חֲבֵרוֹ</b>. שתאשר את טענת התובע.
<b>בֵּין בְּעֵדוּת שֶׁיְּזַכֵּהוּ בָּהּ</b>. שתאשר את טענת הנתבע.
<b>וְהוּא שֶׁיִּתְבָּעֶנּוּ לְהָעִיד בְּדִינֵי מָמוֹנוֹת</b>. בדיני ממונות חלה החובה להעיד רק אם אחד מבעלי הדין תבעו להעיד. לעומת זאת, בעדות נפשות ומכות וכדומה חייב לבוא מעצמו להעיד אפילו אם לא תבעוהו לכך (ראה כס”מ ולקמן ה”ב; וראה הלכות סנהדרין יב,ג).
<b>שֶׁנֶּאֱמַר וְהוּא עֵד וכו’</b>. החובה להעיד המוזכרת בתחילת ההלכה נלמדת ממשמעות הפסוק “והוא עד... אם לא יגיד ונשא עונו”. והגם שהכתוב שם מתפרש לעניין שהיודע עדות ונשבע לשקר שאינו יודע מתחייב על שבועה זו קרבן עולה ויורד (ראה הלכות שבועות א,יב), מכל מקום נכלל במשמעות הכתוב גם עצם החובה להעיד (ראה יד”פ).
<h3> ב</h3>
<b>עֲשֵׂה שֶׁל כְּבוֹד תּוֹרָה עוֹדֵף</b>. המצווה להיזהר בכבוד תלמיד חכם (ראה הלכות תלמוד תורה ו,א) חשובה ועדיפה על המצווה להעיד.
<b>וְיֵשׁ לוֹ לְהִמָּנַע</b>. רשאי להימנע, ואינו חייב למחול על כבודו.
<b>אֲבָל בְּעֵדוּת שֶׁמַּפְרִישׁ בָּהּ מִן הָאִסּוּר</b>. כגון להעיד על אישה שבעלה הנעדר חי והיא אסורה להינשא.
<b>וְכֵן בְּעֵדוּת נְפָשׁוֹת אוֹ מַכּוֹת</b>. להעיד בדינים שעונשם מיתה או מלקות.
<b>כָּל מָקוֹם שֶׁיֵּשׁ חִלּוּל הַשֵּׁם</b>. שאם לא יעיד, לא ידעו לפרוש מן האיסור, או לא יענישו עוברי עברה, ונמצא שם שמים מתחלל.
<h3> ג</h3>
<b>כֹּהֵן גָּדוֹל אֵינוֹ חַיָּב לְהָעִיד</b>. שאין זה מכבודו לבוא לבית דין להעיד (ראה גם הלכות כלי המקדש ה,ט).
<b>אֶלָּא עֵדוּת שֶׁהִיא לְמֶלֶךְ יִשְׂרָאֵל</b>. הנוגעת למלך.
<h3> ד</h3>
<b>לִדְרֹשׁ הָעֵדִים</b>. היאך בדיוק היה גוף המעשה.
<b>וְלַחֲקֹר אוֹתָן</b>. היכן ומתי בדיוק נעשה המעשה.
<b>וּמַסִּיעִין</b>. מעבירים.
<b>כְּדֵי שֶׁיִּשְׁתֹּקוּ</b>. שלא ידעו להשיב.
<b>דֹּפִי</b>. פגם.
<b>וּצְרִיכִין הַדַּיָּנִין לְהִזָּהֵר</b>. בניסוח שאלותיהם לעדים.
<b>שֶׁמָּא מִתּוֹכָן יִלְמְדוּ לְשַׁקֵּר</b>. שמא מתוך השאלות שהדיינים ישאלו אותם ילמדו העדים אלו פרטים ידועים לבית הדין, וייקל עליהם לשקר.
<b>בְּאֵי זֶה שָׁבוּעַ</b>. באיזה מחזור שמיטה משמיטות היובל היה האירוע.
<b>בְּאֵי זוֹ שָׁנָה</b>. מתוך שנות השמיטה.
<b>אֲפִלּוּ אָמַר הַיּוֹם הֲרָגוֹ אוֹ אֶמֶשׁ הֲרָגוֹ שׁוֹאֲלִין לוֹ וכו’</b>. כך שלצורך בירור העובדות אין עוד מקום לשאול אותם ‘באיזה שבוע’ ‘באיזו שנה’ וכו’, מכל מקום חוזרים ושואלים אותם כדי להרבות בחקירתם ולהכביד עליהם שאם יש בעדותם שקר יחזרו בהם (פה”מ סנהדרין ה,א).
<b>וּמִכְּלַל הַחֲקִירוֹת יָתֵר עַל הַשֶּׁבַע הַשָּׁווֹת בַּכֹּל וכו’</b>. מלבד שבע חקירות העדים השייכות בכל עדות שהיא, כוללת חקירת העדים גם שאלות העוסקות בבירור גוף המעשה (ושאלות אלו מכונות דרישה — ראה לקמן ה”ו, ב,א, ג,ג).
<b>שֶׁאִם הֵעִידוּ עָלָיו שֶׁעָבַד עֲבוֹדָה זָרָה שׁוֹאֲלִין לָהֶם אֶת מָה עָבַד</b>. את איזו עבודה זרה עבד.
<b>וּבְאֵי זוֹ עֲבוֹדָה עָבַד</b>. באיזו דרך עבד אותה.
<h3> ה</h3>
<b>כַּוָּנַת הַמַּעֲשֶׂה שֶׁעָשָׂה</b>. בירור מדויק של גוף המעשה, באמצעות דרישת העדים.
<b>וְכִוּוּן הַזְּמַן וְכִוּוּן הַמָּקוֹם</b>. בירור מדויק של הזמן והמקום שבהם נעשה המעשה, באמצעות חקירת העדים.
<b>שֶׁבָּהֶן יוּזְמוּ הָעֵדִים אוֹ לֹא יוּזְמוּ</b>. שכן רק לאחר בירור הזמן והמקום תיתכן אפשרות שעדים אחרים יזימו את העדים (ראה לקמן יח,ב).
<b>שֶׁאֵין אָנוּ יְכוֹלִין לְהָזִים הָעֵדִים עַד שֶׁיְּכַוְּנוּ הַזְּמַן וְהַמָּקוֹם</b>. וכלל הוא שכל עדות שאי אפשר להזימה אינה עדות (ראה בבלי סנהדרין מא,א).
<h3> ו</h3>
<b>עֳקָצִין</b>. זנב הפרי, החלק שמחבר אותו לאילן.
<h2>פרק ב</h2>
<h3> א</h3>
<b>מַה בֵּין חֲקִירוֹת לִבְדִיקוֹת</b>. חקירת העדים כוללת את שבע החקירות שחוקרים את העדים היכן ומתי בדיוק נעשה המעשה, ואת דרישת העדים בשאלות העוסקות בבירור גוף המעשה (כמבואר לעיל א,ד). הבדיקות הן שאלות נוספות ששואלים את העדים בדברים שאינם עיקר העדות (שם ה”ו). כאן מבואר מה ההבדל ההלכתי בין סוגי שאלות אלו.
<b>אִם כִּוֵּן הָאֶחָד אֶת עֵדוּתוֹ</b>. בירר במדויק את עדותו.
<b>וְהָעֵד הַשֵּׁנִי אָמַר אֵינִי יוֹדֵעַ</b>. ולא העיד במדויק היכן, מתי או היאך היה המעשה.
<b>עֵדוּתָן בְּטֵלָה</b>. הואיל ובלא בירור גוף המעשה אין כאן עדות כלל, ואף בירור זמן ומקום המעשה נדרש לקיום העדות כי ללא זה אי אפשר להזים את העדים (שם ה”ה).
<b>אֲבָל בַּבְּדִיקוֹת אֲפִלּוּ שְׁנֵיהֶן אוֹמְרִין אֵין אָנוּ יוֹדְעִין עֵדוּתָן קַיֶּמֶת</b>. שמאחר שהבדיקות עוסקות בעניינים משניים שאינם מעיקר העדות, יכולים העדים לטעון שאינם בקיאים בהם.
<b>וּבִזְמַן שֶׁהֵן מַכְחִישִׁין זֶה אֶת זֶה</b>. סותרים זה את דבריו של זה.
<b>בְּשָׁבוּעַ פְּלוֹנִי</b>. במחזור שמיטה פלוני משמיטות היובל.
<b>בְּשָׁנָה פְּלוֹנִית</b>. משנות השמיטה.
<b>בִּרְבִיעִי בַּשַּׁבָּת</b>. ביום רביעי בשבוע.
<b>בְּסַיִף</b>. בחרב.
<b>כִּוֵּן עֵדוּתוֹ בַּכֹּל חוּץ מִן הַשָּׁעוֹת</b>. בירר במדויק את עדותו מלבד שעת האירוע.
<b>וְלֹא הֵבַנְתִּי בַּכְּלִי שֶׁהָיָה בְּיָדוֹ</b>. לא שמתי לב לכלי שבו הרג.
<b>כֵּלָיו</b>. בגדיו.
<h3> ב</h3>
<b>הֲרֵי עֵדוּתָן בְּטֵלָה וכו’</b>. כאשר העדים מכחישים זה את זה, אפילו אם מדובר בעניין משני שאינו מגוף המעשה, העדות בטלה כאילו הכחישו זה את זה בגוף העדות.
<b>בְּסַיִף</b>. בחרב.
<b>בְּרֹמַח</b>. בחנית (ארוכה).
<b>שֶׁנֶּאֱמַר נָכוֹן הַדָּבָר</b>. נאמר בפסוק: “ודרשת וחקרת ושאלת היטב והנה אמת נכון הדבר”, ומכאן שצריך ששתי העדויות תהיינה מכוונות ותואמות ושלא תהיה סתירה ביניהן.
<h3> ג</h3>
<b>הָיוּ הָעֵדִים מְרֻבִּין</b>. יותר משניים, כגון שבאו להעיד שלושה עדים.
<b>תִּתְקַיֵּם הָעֵדוּת בַּשְּׁנַיִם</b>. שכן עדות העד השלישי בטלה הואיל ואמר ‘איני יודע’ (כדלעיל ה”א).
<b>וְיֵהָרֵג</b>. אותו שהעידו עליו שהרג את הנפש.
<b>אֲבָל אִם הִכְחִישׁ אֶת שְׁנֵיהֶן</b>. סתר בעדותו את דבריהם.
<h3> ד</h3>
<b>עֵדוּתָן קַיֶּמֶת</b>. ואין הפער ביניהם נחשב לסתירה בעדותם.
<b>שֶׁזֶּה יָדַע בְּעִבּוּרוֹ שֶׁל חֹדֶשׁ</b>. שהחודש הקודם היה מלא, בן שלושים יום, והחודש הנוכחי התחיל רק ביום שלישי. לכן העיד שהמעשה שהיה ביום רביעי היה בשני לחודש.
<b>וְזֶה לֹא יָדַע</b>. אלא סבר שהחודש הקודם היה חסר, בן עשרים ותשעה יום, והחודש הנוכחי התחיל ביום שני. לכן טעה והעיד שהמעשה שהיה ביום רביעי היה בשלישי לחודש.
<b>חֲצוֹת הַחֹדֶשׁ</b>. אמצע החודש.
<b>שֶׁאֵין חֲצִי הַחֹדֶשׁ בָּא אֶלָּא וּכְבָר יָדְעוּ הַכֹּל אֵימָתַי הָיָה רֹאשׁ הַחֹדֶשׁ</b>. לאחר שעבר חצי חודש כולם יודעים כבר מתי היה ראש חודש, והואיל והדבר ידוע ומפורסם לכול אי אפשר לתלות את הסתירה בעדותם בטעות בידיעת עיבור החודש.
<h3> ה</h3>
<b>אָמַר אֶחָד בִּשְׁלֹשָׁה בַּחֹדֶשׁ וְהַשֵּׁנִי אוֹמֵר בַּחֲמִשָּׁה עֵדוּתָן בְּטֵלָה</b>. שכן כשיש פער של יומיים ביניהם, אי אפשר לתלות את הסתירה בעדותם בטעות בידיעת עיבור החודש.
<b>בִּשְׁתֵּי שָׁעוֹת בַּיּוֹם</b>. בשעה השנייה מתחילת היום.
<b>וְכֵן אִם נֶחְלְקוּ בִּשְׁקִיעָתָהּ</b>. שאחד מעיד שהמעשה היה לפני השקיעה, והשני מעיד שהיה אחריה.
<h2>פרק ג</h2>
<h3> א</h3>
<b>בִּדְרִישָׁה וַחֲקִירָה</b>. מצווים הדיינים לחקור היטב את העדים ולוודא שאין בעדותם כל פגם (כמבואר לעיל א,ד).
<b>אֲבָל אָמְרוּ חֲכָמִים כְּדֵי שֶׁלֹּא תִּנְעֹל דֶּלֶת בִּפְנֵי לֹוִין אֵין עֵדֵי מָמוֹן צְרִיכִין דְּרִישָׁה וַחֲקִירָה</b>. שאם יהיה על הדיינים לחקרם, יימנע המלווה מלהלוות מחשש שהעדים יטעו בחקירתם ולא יוכל לגבות חובו.
<b>אַף עַל פִּי שֶׁלֹּא כִּוְּנוּ אֶת הַחֹדֶשׁ וְלֹא אֶת הַמָּקוֹם שֶׁהִלְוָהוּ בּוֹ</b>. שלא אמרו באופן מדויק את התאריך או את המקום שבו ניתנה ההלוואה.
<b>וְלֹא אֶת הַמָּנֶה אִם הָיָה מִמַּטְבֵּעַ פְּלוֹנִי אוֹ מִמַּטְבֵּעַ פְּלוֹנִי</b>. לא אמרו מאיזה סוג מטבע היה המנה שהלווה לו (כגון אם היה מטבע של מדינה פלונית או של מדינה אחרת ושניהם באותו השווי, או שלא ידעו אם הלווה לו מטבע אחד של מנה או מאה מטבעות של דינר ששוויים מנה).
<h3> ב</h3>
<b>בְּהוֹדָאוֹת וְהַלְוָאוֹת</b>. שמעידים על אדם שהודה בפניהם שחייב ממון לחברו או שלווה ממנו ממון.
<b>בְּדִינֵי קְנָסוֹת</b>. דינים שעונשם קנס, כגון תשלומי כפל וארבעה וחמישה.
<b>בְּמַלְקֻיּוֹת וּבְגָלוּת</b>. דינים שעונשם מלקות או גלות.
<b>וְכֵן אִם רָאָה הַדַּיָּן שֶׁהַדִּין מְרֻמֶּה וְחָשַׁשׁ לוֹ</b>. שחש שהעדים או בעלי הדין מרמים (ראה הלכות סנהדרין כד,ג).
<h3> ג</h3>
<b>אִם הִכְחִישׁוּ הָעֵדִים זֶה אֶת זֶה</b>. סתרו בעדותם זה את זה.
<b>בַּחֲקִירוֹת אוֹ בַּדְּרִישׁוֹת</b>. שאלות העוסקות בזמן ובמקום המעשה (‘חקירות’) ובבירור גוף המעשה (‘דרישות’; ראה לעיל א,ד).
<b>עֵדוּתָן בְּטֵלָה</b>. הואיל ובלא בירור היכן, מתי והיאך היה המעשה, אין כאן עדות כלל.
<b>בַּבְּדִיקוֹת</b>. שאלות בעניינים משניים שאינם מעיקר העדות (לעיל א,ו).
<b>עֵדוּתָן קַיֶּמֶת</b>. לפי שיכולים העדים לטעון שאינם בקיאים בהן (ורק בדיני נפשות יש לימוד מיוחד שגם הכחשה בבדיקות מבטלת את העדות, כדלעיל ב,ב).
<b>אֶחָד אוֹמֵר בְּנִיסָן... אוֹ שֶׁאָמַר הָאֶחָד בִּירוּשָׁלַיִם... עֵדוּתָן בְּטֵלָה</b>. שבמקרים אלו הוכחשו בחקירה.
<b>מָנֶה שָׁחֹר</b>. שהושחר מחמת יושנו.
<b>מָנֶה לָבָן</b>. חדש.
<b>דְּיָטִי</b>. קומה.
<b>שֶׁיֵּשׁ בִּכְלַל מָאתַיִם מָנֶה</b>. ולכן אין זה נחשב לסתירה בעיקר העדות.
<b>וְכֵן אִם אָמַר הָאֶחָד דְּמֵי חָבִית שֶׁל יַיִן יֵשׁ לוֹ בְּיָדוֹ וְזֶה אוֹמֵר דְּמֵי חָבִית שֶׁמֶן</b>. כגון שזה אומר ‘בפני הודה לו דמי חבית יין’ וזה אומר ‘בפני הודה לו דמי חבית שמן’.
<b>מְשַׁלֵּם בַּפָּחוּת שֶׁבַּדָּמִים</b>. את השווי הנמוך שבהם, שבכלל מאתיים מנה.
<h3> ד</h3>
<b>מִפִּי הָעֵדִים</b>. שיבואו ויאמרו את עדותם לפני בית הדין.
<b>וְלֹא מִכְּתַב יָדָן</b>. אינם רשאים לשלוח את עדותם בכתב.
<b>מִדִּבְרֵי סוֹפְרִים</b>. תקנת חכמים.
<b>שֶׁחוֹתְכִין</b>. פוסקים ומכריעים.
<b>בְּעֵדוּת שֶׁבִּשְׁטָר</b>. על פי העדים החתומים בשטר.
<b>אַף עַל פִּי שֶׁאֵין הָעֵדִים קַיָּמִין</b>. שמתו או שאינם בנמצא.
<b>כְּדֵי שֶׁלֹּא תִּנְעֹל דֶּלֶת בִּפְנֵי לֹוִין</b>. שאם העדות בשטר לא תתקבל, יימנעו המלווים מלהלוות מחשש שלאחר זמן לא יהיה אפשר להביא את העדים להעיד בבית דין ולא יוכלו לגבות את חובם.
<h3> ה</h3>
<b>מֻטְעֶה הָיִיתִי</b>. הטעו אותי בהבנת האירוע.
<b>שׁוֹגֵג הָיִיתִי</b>. טעיתי בהבנת האירוע.
<b>לְפַחְדּוֹ עָשִׂיתִי</b>. פחדתי שיהרגני (ע”פ פה”מ כתובות ב,ג).
<b>אֵין שׁוֹמְעִין לוֹ אֲפִלּוּ נָתַן טַעַם לִדְבָרָיו</b>. אפילו אם נימק מדוע ברצונו לחזור בו, אינו יכול יחזור.
<b>וְכֵן אֵינוֹ יָכוֹל לְהוֹסִיף בְּעֵדוּתוֹ תְּנַאי</b>. להוסיף על עדותו הראשונה ולהעיד שחיוב הממון היה על תנאי מסוים. כגון שהעיד תחילה שראובן מכר ביתו לשמעון, וכעת אומר שהמכירה הייתה על תנאי מסוים ואינו יודע אם התקיים התנאי.
<h3> ו</h3>
<b>וְאֵינָן יְכוֹלִין לַחֲזֹר בָּהֶן</b>. ולהעיד שמה שכתוב בשטר אינו נכון.
<b>לְקַיֵּם אֶת הַשְּׁטָר</b>. לזהות שזו אכן חתימת העדים ולאשרר את השטר (ראה לקמן ו,ב).
<b>שֶׁלֹּא מִפִּיהֶן</b>. מבלי שהם עצמם יבואו ויאשרו את חתימתם.
<b>כְּגוֹן שֶׁהָיוּ שָׁם עֵדִים שֶׁזֶּה כְּתַב יָדָן</b>. שעדים אחרים מזהים שזו חתימתם.
<b>אוֹ שֶׁהָיָה כְּתַב יָדָן יוֹצֵא מִמָּקוֹם אַחֵר</b>. שחתימותיהם נמצאות על שטר אחר ואפשר להשוות אליו את החתימות (ראה לקמן שם ה”ג).
<b>קְטַנִּים הָיִינוּ קְרוֹבִים הָיִינוּ וכו’</b>. בזמן שחתמנו על השטר.
<b>הֲרֵי אֵלּוּ נֶאֱמָנִין וְיִבְטַל הַשְּׁטָר</b>. שכשם שמאמינים לדבריהם שזו חתימת ידם, כך יש להאמין לדבריהם שעדותם אינה כשרה.
<h3> ז</h3>
<b>פְּסוּלֵי עֵדוּת הָיִינוּ בַּעֲבֵרָה</b>. כשחתמנו על השטר היינו עוברי עברה שעדותם פסולה.
<b>שֹׁחַד לָקַחְנוּ עַל עֵדוּת זוֹ</b>. וחתמנו על השטר בשקר.
<b>וְכֵן אִם אָמְרוּ אֲמָנָה הָיוּ דְּבָרֵינוּ</b>. חתמנו על שטר הלוואה אף על פי שלא הייתה שום הלוואה אלא הלווה כתב שטר הלוואה ומסרו למלווה והאמינו שלא ישתמש בו אלא אם כן ילווה ממנו לאחר מכן.
<b>שֶׁהַמֵּעִיד עַל שְׁטַר אֲמָנָה כְּמֵעִיד בְּשֶׁקֶר</b>. שאסור לחתום על שטר אמנה, וממילא אינם יכולים להרשיע את עצמם שחתמו על דבר עברה.
<h3> ח</h3>
<b>מוֹדָעָא נִמְסְרָה לָנוּ עָלָיו</b>. המוכר הודיע לנו לפני המכירה שמאלצים אותו למכור בעל כרחו, ולכן המכר לא חל (ראה הלכות מכירה י,א).
<b>אַף עַל פִּי שֶׁכְּתַב יָדָן יוֹצֵא מִמָּקוֹם אַחֵר הֲרֵי אֵלּוּ נֶאֱמָנִין</b>. ואינם נחשבים כחוזרים בהם ממה שכתבו בשטר, הואיל וטענתם אינה עוקרת את השטר לגמרי, שהרי גם אם המכירה הייתה באונס עדיין נצרך השטר כדי להחזיר את כסף המכירה על פיו. כמו כן אינם נחשבים למבטלים את השטר לאחר קיומו, שהרי באפשרותם לכתוב שטר מודעא ולפסול את שטר המכר מעיקרו (כס”מ).
<h3> ט</h3>
<b>עַל תְּנַאי הָיָה שְׁטָר זֶה</b>. חיוב הממון בשטר היה על תנאי מסוים.
<b>אִם הָיָה כְּתַב יָדָן יוֹצֵא מִמָּקוֹם אַחֵר אֵין נֶאֱמָנִין</b>. שמאחר שניתן לקיים את השטר בלעדיהם הסתיימה עדותם ואינם יכולים להוסיף עליה (לעיל ה”ה).
<b>וְאִם אֵין הַשְּׁטָר מִתְקַיֵּם אֶלָּא מִפִּיהֶן נֶאֱמָנִין</b>. שהואיל ועדיין זקוקים אנו לעדותם לקיום השטר, יש לנו להאמין גם לדבריהם שהחיוב היה בתנאי מסוים.
<b>וְאוֹמְרִין לְבַעֲלֵי הַדִּין קַיְּמוּ הַתְּנַאי וּבֹאוּ לַדִּין</b>. כלומר, רק משיתקיים התנאי יחול החיוב ותוכלו לתבעו.
<h3> י</h3>
<b>הֲרֵי כָּאן עֵד אֶחָד</b>. שטר זה נחשב כשטר שיש בו עד אחד בלבד (העד שאומר שלא היה תנאי), והוא מחייב את הנתבע שבועה מן התורה כדלקמן ה,א (לח”מ).
<h3> יא</h3>
<b>גַּם בְּדִינֵי מָמוֹנוֹת</b>. כמו בדיני נפשות.
<b>אֵין מְקַבְּלִין עֵדִים אֶלָּא בִּפְנֵי בַּעַל דִּין</b>. אין בית הדין מקבל את עדות העדים שלא בנוכחות הנתבע.
<b>שֶׁלֹּא בִּפְנֵי בַּעַל דִּין</b>. לפי שעדות החתומה בשטר נחשבת כמי שנחקרה בבית דין (לעיל ה”ו), והקיום נצרך רק מתקנת חכמים (כס”מ). ויש מסבירים שהטעם הוא לפי שקיום השטר אינו מתייחס לתוכן השטר אלא רק לזהות החותמים עליו (רשב”א בתשובה מובא בב”י חו”מ מו).
<b>אֶלָּא מְקַיְּמִין אֶת הַשְּׁטָר וְאִם יֵשׁ לוֹ רְאָיָה לְפָסְלוֹ יִפְסֹל</b>. יקיימו את השטר לאלתר, ואם יש לו ראיות לפסול את השטר, יביאן לאחר מכן.
<h3> יב</h3>
<b>הוּא מְטַפֵּל בָּעֵדִים עַד שֶׁיָּבִיא אוֹתָן לְבֵית דִּין</b>. חובת הבאת העדים מוטלת על התובע, שכן המוציא מחברו עליו הראיה.
<b>שֶׁבַּעַל דִּינוֹ אַלָּם</b>. שהנתבע הוא אדם אלים.
<b>כּוֹפִין אֶת בַּעַל דִּינוֹ שֶׁיָּבִיא הוּא הָעֵדִים</b>. במקום שהתובע יביא עדים לחייב את הנתבע, על הנתבע לאתר עדים שיעידו שאינו חייב.
<h2>פרק ד</h2>
<h3> א</h3>
<b>וּצְרִיכִין לְהָעִיד כְּאֶחָד</b>. בזה אחר זה באותו מעמד (ראה הלכות סנהדרין יב,ג).
<b>וּבְבֵית דִּין אֶחָד</b>. צריכים להעיד לפני אותו בית דין, ואותם דיינים שקיבלו את העדות הם אלה שידונו על פיה. אבל אם העידו בבית דין אחד וחזרו והעידו את אותה עדות בבית דין אחר, אין יכולים מקצת מדייני בית הדין הראשון להצטרף למקצת מדייני בית הדין השני (השווה לקמן ה”ו).
<b>הַמַּתְרֶה בּוֹ</b>. המתרה בעובר העברה ומזהירו מפניה (והמתרה יכול להיות אחד מהעדים או אדם אחר שאינו מהעדים — ראה הלכות סנהדרין יב,ב).
<b>וְאִם אֵינָן רוֹאִין אֵלּוּ אֶת אֵלּוּ</b>. ששתי כתות העדים לא ראו אחת את השנייה.
<b>וְלֹא צֵרֵף אוֹתָן הַמַּתְרֶה</b>. שגם המתרה לא ראה את שתי כתות העדים.
<b>הוּא וָהֵן נֶהֱרָגִין</b>. עובר העברה והעדים הזוממים.
<h3> ב</h3>
<b>בְּפָנַי הוֹדָה לוֹ</b>. הודה לאדם שחייב לו.
<b>וְאָמַר הָעֵד הַשֵּׁנִי וְכֵן אֲנִי וכו’</b>. שהעד השני מעיד על אירוע דומה לאירוע שהעיד הראשון (‘הלווהו’ או ‘הודה’), אך מעיד על זמן אחר ממה שהעיד הראשון.
<h3> ג</h3>
<b>וְכֵן אִם אָמַר הָאֶחָד בְּפָנַי הִלְוָהוּ וְהַשֵּׁנִי אוֹמֵר בְּפָנַי הוֹדָה לוֹ</b>. שכל אחד מעיד על אירוע שונה.
<h3> ד</h3>
<b>וּכְשֶׁיָּבֹא הָעֵד הַשֵּׁנִי לְאַחַר זְמַן שׁוֹמְעִין דְּבָרָיו</b>. אף על פי שלא העיד יחד עם העד הראשון באותו מעמד.
<h3> ה</h3>
<b>עֵד אֶחָד בִּכְתָב</b>. חתום בשטר חוב.
<b>וְעֵד אֶחָד עַל פֶּה</b>. המעיד על החוב.
<b>מִצְטָרְפִין</b>. לחייב ממון (ודין החוב כמלווה על פה, שאין הנתבע צריך לפרעה בעדים — ראה הלכות מלווה ולווה יא,א).
<b>וְאִם אָמַר זֶה שֶׁלֹּא כָּתַב עֵדוּתוֹ</b>. העד שהעיד על פה.
<b>קָנִיתִי מִיָּדוֹ עַל דָּבָר זֶה</b>. קיבלתי קניין סודר מידו של הנתבע המבטא את התחייבותו המלאה על החוב, ובאפשרותי לחתום על שטר חוב (ראה שם שכאשר עושים קניין על החוב ניתן לכתוב עליו שטר גם אם לא נאמר כך בפירוש).
<b>וְלֹא בָּא הַמַּלְוֶה הַזֶּה וְלֹא שָׁאַל מִמֶּנִּי לִכְתֹּב</b>. ורק בשל כך לא כתבתי שטר על החוב המדובר.
<b>שְׁנֵיהֶן מִצְטָרְפִין וְנַעֲשָׂת מִלְוָה בִּשְׁטָר וְאֵינוֹ יָכוֹל לוֹמַר פְּרַעְתִּיו</b>. דינו כחוב בשטר ואינו נאמן לטעון שפרע את החוב אם לא מביא עדים על כך, שכן המלווה את חברו בשטר צריך לפרעו בעדים (שם).
<h3> ו</h3>
<b>יָבֹא בֵּית דִּין אֵצֶל בֵּית דִּין וְיִצְטָרְפוּ עֵדוּתָן</b>. יצטרפו שני בתי הדין וידונו יחד על פי העדויות ששמעו.
<b>יָבֹא אֶחָד אֶחָד מִכָּל בֵּית דִּין וּבֵית דִּין וְיִצְטָרְפוּ</b>. כגון שהעדים העידו בפני שלושה בתי דין ואז בא דיין אחד מכל בית דין ומצטרפים יחד לדון בדין זה (כס”מ, וכן פירשו ראשונים רבים בבבא בתרא קסה,ב).
<b>אֲבָל הָעֵד עִם הַדַּיָּן שֶׁהֵעִידוּ שְׁנֵי הָעֵדִים בְּפָנָיו אֵין מִצְטָרְפִין</b>. להעיד בפני בית דין אחר, לפי שאינם מעידים על דבר אחד, שהרי העד מעיד שראה את המעשה, ואילו הדיין מעיד ששמע עדות על המעשה.
<h3> ז</h3>
<b>כְּמוֹ שֶׁבֵּאַרְנוּ</b>. בהלכות הקודמות, שבדיני ממונות מצרפים את העדות גם אם העדים ראו את העדות בזמנים שונים או שהעידו בבית הדין בזמנים שונים או באופנים שונים, ובכל המקרים הללו צריך שכל אחד מהעדים יעיד עדות שלמה.
<b>אֵין מְצָרְפִין עֵדוּת שְׁלָשְׁתָּן וְאוֹמְרִין הֲרֵי אֲכָלָהּ שָׁלֹשׁ שָׁנִים</b>. כאשר שדה נמצאת ברשות אדם ובא אחר שהיה ידוע כבעלים של השדה וטוען שהשדה שלו, אם המחזיק מביא עדים שאכל מפירות השדה במשך שלוש שנים רצופות, היא נעשית בחזקתו והוא נאמן לטעון שקנאה או קיבלה מהבעלים הקודמים גם אם אינו מביא ראיה לדבריו (הלכות טוען ונטען יא,ב). ומכיוון שבמקרה הנזכר כאן כל עד העיד על שנה אחרת, אין עדותם מצטרפת (ראה גם שם טו,ב).
<b>רָאִיתִי שַׂעֲרָה אַחַת בְּצַד יְמִינוֹ שֶׁל זֶה</b>. במקום הערווה. וכדי שאדם יהיה מוגדר כגדול וכאיש הוא צריך להיות בן שלוש עשרה שנה ושיהיו לו שתי שערות במקום הערווה (הלכות אישות ב,י).
<h2>פרק ה</h2>
<h3> א</h3>
<b>חוֹתְכִין</b>. מכריעים.
<b>וּמִפִּי הַשְּׁמוּעָה</b>. מסורת חכמים במדרש הפסוקים.
<b>שֶׁקָּם הוּא לִשְׁבוּעָה</b>. שאמנם אין מוציאים ממון על פי עד אחד, אבל עדותו מחייבת את הנתבע שבועה מן התורה.
<b>כְּמוֹ שֶׁבֵּאַרְנוּ בְּהִלְכוֹת טוֹעֵן</b>. הלכות טוען ונטען א,א.
<h3> ב</h3>
<b>כְּמוֹ שֶׁבֵּאַרְנוּ בִּמְקוֹמָן</b>. הלכות סוטה א,יד, הלכות רוצח ט,יב.
<b>מִדִּבְרֵיהֶם</b>. מדברי חכמים.
<b>בְּעֵדוּת אִשָּׁה שֶׁיָּעִיד לָהּ שֶׁמֵּת בַּעְלָהּ</b>. ותהיה מותרת להינשא על פיו (ראה הלכות גירושין יב,טו-טז, יג,כח).
<h3> ג</h3>
<b>אִשָּׁה וּפָסוּל כֵּן מְעִידִין</b>. גם עדות של אישה או של עד פסול מועילה.
<b>שֶׁאֵין מְחַיְּבִין שְׁבוּעָה אֶלָּא בְּעֵדוּת עֵד כָּשֵׁר וכו’</b>. עד אחד מחייב שבועה רק במקרה שאם היה מצטרף אתו עד אחר, הייתה עדותם מחייבת את הנתבע ממון.
<h3> ד</h3>
<b>מַה יַּעֲשׂוּ שְׁנֵי אַחִים וכו’</b>. שהרי קרובי משפחה פסולים להעיד יחד (לקמן יג,א), ולא ייתכן שבגלל ששניהם היו נוכחים באירוע תיפסל העדות כולה.
<h3> ה</h3>
<b>עֵדוּת כֻּלָּן בְּטֵלָה</b>. אפילו של אלה שלא התכוונו להעיד, הואיל ונמצא פסול בעדים העיקריים (לח”מ).
<b>אֶחָד הַמִּתְכַּוֵּן לְהָעִיד וְאֶחָד שֶׁלֹּא נִתְכַּוֵּן לְהָעִיד וכו’</b>. אף מי שלא נתכוון להעיד יכול להעיד, ומכריעים את הדין על פיו.
<h3> ו</h3>
<b>שְׁטָר שֶׁהָיוּ עֵדָיו מְרֻבִּין</b>. שחתומים עליו יותר משני עדים.
<b>וַהֲרֵי אֵין הָעֵדִים קַיָּמִין כְּדֵי לִשְׁאֹל אוֹתָן</b>. שאין אפשרות לברר עם העדים עצמם אם כל החתומים התכוונו להעיד או שיש כאלה שחתמו על השטר לשם כבוד וכדומה ולא לשם עדות.
<b>אִם יֵשׁ שָׁם עֵדוּת בְּרוּרָה שֶׁכֻּלָּם יָשְׁבוּ לַחְתֹּם שֶׁהֲרֵי נִתְכַּוְּנוּ כֻּלָּם לְהָעִיד</b>. אם ידוע שהתכנסו לחתום יחד מוכח שכוונתם הייתה להעיד.
<b>וְהִנִּיחוּ מָקוֹם לַגָּדוֹל לַחְתֹּם</b>. מעל חתימותיהם, מפאת כבודו.
<h3> ח</h3>
<b>אֵינוֹ מוֹרֶה בְּדִין זֶה הַנֶּהֱרָג</b>. אינו יכול לשמש כדיין בדינו.
<b>וְלֹא יְלַמֵּד עָלָיו לֹא זְכוּת וְלֹא חוֹבָה</b>. אינו רשאי להוסיף דברים בעניינו וללמד עליו זכות או חובה לאחר שסיים את עדותו.
<b>אֲבָל בְּדִינֵי מָמוֹנוֹת יֵשׁ לָעֵד לְלַמֵּד זְכוּת וְחוֹבָה</b>. שהרי הפסוק מיעט רק עד שהעיד בנפש למות.
<b>לֹא יִמָּנֶה מִן הַדַּיָּנִין</b>. לא ישתתף במשא ומתן של הדיינים (ראה הלכות סנהדרין יא,ח).
<b>וְלֹא יֵעָשֶׂה דַּיָּן</b>. בוודאי שאינו יכול לשמש כדיין בדין זה.
<h3> ט</h3>
<b>אֲבָל בְּשֶׁל דִּבְרֵיהֶן</b>. בדבר שמן התורה אין צריך כלל עדים, וחכמים הם שהצריכו עדים.
<b>אֶחָד שֶׁהֵבִיא אֶת הַגֵּט</b>. שליח שהביא גט ממדינת הבעל למדינת האישה.
<b>וְאָמַר בְּפָנַי נִכְתַּב וּבְפָנַי נֶחְתַּם</b>. בגט המובא ממקום רחוק חששו חכמים לכך שיהיה קושי לאמת את חתימת העדים במקרה של ערעור על ידי הבעל, ולכן תיקנו שהשליח המביא את הגט יעיד שהגט נכתב ונחתם בפניו ואז לא ניתן יהיה לערער עוד על כשרותו (הלכות גירושין ז,ח).
<b>הוּא וּשְׁנַיִם נוֹתְנִין אוֹתוֹ לָהּ וְנִמְצָא כְּאִלּוּ נְטָלַתּוּ בְּבֵית דִּין</b>. שעדות השליח על כשרות הגט צריכה להיאמר בפני בית דין (בדומה לקיום שטרות שצריך להיעשות בפני בית דין — ראה לקמן ו,א), אך מכיוון שמדובר בתקנת חכמים די בכך שהשליח יעיד בפני שניים והוא עצמו יצטרף אליהם כדיין לקיים את הגט (ראה הלכות גירושין ז,יט ולקמן ז,ו).
<h2>פרק ו</h2>
<h3> א</h3>
<b>כְּבָר בֵּאַרְנוּ שֶׁקִּיּוּם שְׁטָרוֹת מִדִּבְרֵיהֶם כְּדֵי שֶׁלֹּא תִּנְעֹל דֶּלֶת בִּפְנֵי לֹוִין</b>. לעיל ג,ד התבאר שאף על פי שמן התורה אין מקבלים עדות בשטר, תיקנו חכמים שבדיני ממונות שטר מועיל ואפשר לגבות על פיו ממון. זאת כדי שלא יימנעו אנשים מלהלוות מחשש שלא יוכלו להביא את עדיהם לאחר זמן ולא יוכלו לגבות את חובם. אמנם כדי למנוע חשש שהשטר מזויף, תיקנו שבית דין יאשרר את החתימות שבו ויציין זאת בגוף השטר (לח”מ; לנוסח הקיום ראה לקמן ה”ד, למקום כתיבת הקיום בשטר ראה הלכות מלווה ולווה כז,ו).
<b>וְאַף עַל פִּי כֵן אֵין מְקַיְּמִין שְׁטָרוֹת אֶלָּא בִּשְׁלֹשָׁה... מִפְּנֵי שֶׁהוּא דִּין</b>. אף שקיום שטרות אינו אלא אישור על כשרות חתימות העדים בשטר, והיה מקום לומר שדי בשניים שיעידו על כך, מכל מקום תקנת חכמים הייתה לתת לשטר תוקף גמור של פסק דין, ולכן הצריכו שיהיו שלושה ככל דין שצריך להיעשות בשלושה (הלכות סנהדרין ב,י; וראה רשב”ם בבא בתרא מ,א).
<b>וּלְפִיכָךְ אֵין מְקַיְּמִין שְׁטָרוֹת בַּלַּיְלָה</b>. מאחר שנחשב להליך משפטי, ואין דנים בלילה (הלכות סנהדרין ג,ג).
<b>כְּמוֹ שֶׁבֵּאַרְנוּ</b>. שם ה”ד.
<h3> ב</h3>
<b>שֶׁיַּחְתְּמוּ הָעֵדִים בִּפְנֵיהֶם</b>. שמלכתחילה החתימה על השטר תהיה בנוכחות הדיינים.
<b>וַאֲנִי עֵד בְּדָבָר זֶה</b>. ואני זוכר את האירוע (שכן עד המזהה את חתימתו בשטר אך אינו זוכר את העדות, אינו רשאי להעיד על כתב ידו, כמבואר לקמן ח,א).
<b>שֶׁיִּהְיֶה כְּתַב יָדָן יוֹצֵא בִּשְׁטָרוֹת אֲחֵרוֹת</b>. כמפורט בהלכה הבאה.
<b>וְעוֹרְכִין</b>. משווים.
<b>וְיֵרָאֶה לָהֶן בְּיַחַד</b>. שכל שלושת הדיינים יסכימו שכתבי היד זהים.
<h3> ג</h3>
<b>מִשְּׁתֵּי שְׁטָרוֹת שֶׁל שְׁתֵּי שָׂדוֹת</b>. שני שטרי מכר של שדות.
<b>שֶׁאֲכָלוּם בַּעֲלֵיהֶן שָׁלֹשׁ שָׁנִים אֲכִילָה נְכוֹנָה גְּלוּיָה</b>. שהקונים אכלו מהן בביטחון ולעיני כל, ואינם חוששים שיבואו מערערים על המכירה.
<b>אוֹ מִשְּׁנֵי שִׁטְרֵי כְּתֻבּוֹת</b>. של נשים היושבות תחת בעליהן בכתובות אלו, ואינן חוששות שיש בהן פגם (כס”מ; וראה מאירי כתובות כ,א שביאר שהדרך בכתובות לחתום בהן בפרהסיא).
<b>וְהוּא שֶׁיֵּצְאוּ שְׁנֵי הַשְּׁטָרוֹת מִתַּחַת יְדֵי אַחֵר</b>. שהשטרות המשמשים לקיום היו ברשות אדם אחר.
<b>לֹא מִתַּחַת יְדֵי זֶה שֶׁרוֹצֶה לְקַיֵּם שְׁטָרוֹ שֶׁמָּא הוּא זִיֵּף הַכֹּל</b>. שאם הביאם הוא בעצמו, יש לחוש שזייף גם את חתימות העדים על השטר הנידון לפנינו, וגם את חתימות העדים על השטרות שמציג לצורך קיום השטר הנידון.
<b>מִשְּׁטָר שֶׁקָּרָא עָלָיו עַרְעָר וְהֻחְזָק בְּבֵית דִּין</b>. שערערו על כשרותו ובית דין בחן ואישר את כשרות חתימות העדים.
<h3> ד</h3>
<b>שֶׁאֵין חוֹשְׁשִׁין לְבֵית דִּין שֶׁמָּא יִטְעוּ</b>. ויקיימו בטעות את השטר בדרך לא נכונה.
<h3> ה</h3>
<b>אֲבָל בּוֹדְקִין אַחַר הָעֵדִים</b>. מוודאים שהם עדים כשרים ואכן מוסרים עדות מדויקת.
<h3> ו</h3>
<b>וּמֵת אֶחָד מֵהֶן</b>. לאחר שנוכחו בכשרות חתימות העדים, אך לפני שאישרו זאת בכתב.
<b>שֶׁמָּא יִרְאֶה הָרוֹאֶה וְיֹאמַר בִּשְׁנַיִם קִיְּמוּהוּ</b>. שאם השניים שנותרו יכתבו סתם שהשטר התקיים בפניהם ויחתמו, עלול הקורא להסיק שהשטר קוים בפני שני עדים, וכלל לא בפני בית דין.
<b>אֲפִלּוּ הָיָה כָּתוּב בּוֹ בְּבֵית דִּין</b>. אפילו כתבו ‘בבית דין היינו והתקיים שטר זה בפנינו’.
<b>יֹאמַר שֶׁמָּא דִּמּוּ שֶׁשְּׁנַיִם בֵּית דִּין הֵם</b>. עדיין יש לחוש שכשיראה שרק שניים חתומים על כך, יאמר שהשטר קוים בפני שני דיינים בלבד, אלא שטעו לחשוב שהם בית דין.
<b>וְאִם יֵשׁ בּוֹ מַשְׁמָע שֶׁהָיוּ שְׁלֹשָׁה</b>. שמשתמע מאותו השטר שכתוב בו ‘בבית דין’ שהיו שם שלושה, כגון שכתוב שבית הדין התמנה לקיים את השטר על ידי דיין ידוע שבוודאי לא היה טועה לעשות את הקיום בשניים (ראה רש”י כתובות כב,א).
<h3> ז</h3>
<b>וְעִרְעֲרוּ עַל אֶחָד מֵהֶן</b>. ערערו על כשרות אחד מהדיינים העוסקים בקיום השטר.
<b>שֶׁהוּא גַּזְלָן וְכַיּוֹצֵא בּוֹ</b>. גזלן וכן עוברי עברה נוספים פסולים להעיד (לקמן י,ד), וכשם שפסולים להעיד כך פסולים לדון (לקמן טז,ד).
<b>וּבָאוּ שְׁנַיִם אֲחֵרִים וְהֵעִידוּ שֶׁחָזַר בִּתְשׁוּבָה</b>. ולאחר חזרתו בתשובה הרי הוא חוזר לכשרותו (לקמן יב,ד).
<b>אִם עַד שֶׁלֹּא חָתְמוּ הֵעִידוּ שֶׁחָזַר</b>. אם העדות ששב בתשובה התקבלה לפני שהדיינים האחרים חתמו על קיום השטר.
<b>הֲרֵי זֶה חוֹתֵם עִמָּהֶן שֶׁהֲרֵי שְׁלֹשָׁה הָיוּ</b>. שכן היה כשר לדון באותה שעה.
<b>וְאִם אַחַר שֶׁחָתְמוּ הַשְּׁנַיִם הֵעִידוּ עָלָיו שֶׁחָזַר בִּתְשׁוּבָה אֵינוֹ חוֹתֵם עִמָּהֶן</b>. שכן הוכשר לדון רק מאותה שעה שהעידו ששב בתשובה, ולא קודם לכן, ונמצא אפוא שבשעה שקיימו שני הדיינים האחרים את השטר לא היה כשר לדון עמהם.
<b>בְּשֶׁעִרְעֲרוּ עָלָיו בַּעֲבֵרָה</b>. שטענו שנפסל לדון בשל עברה שעבר.
<b>הֲרֵי זֶה חוֹתֵם עִמָּהֶן שֶׁזֶּה גִּלּוּי דָּבָר שֶׁהָיָה מִקֹּדֶם הוּא</b>. והתברר שגם בשעה שקיימו את השטר היה כשר לדון עמהם.
<h3> ח</h3>
<b>מֻתָּר לִכְתֹּב הַקִּיּוּם בַּשְּׁטָר</b>. להכין את נוסח קיום השטר.
<b>וְחוֹתְמִין הַדַּיָּנִין אַחֲרֵי שֶׁיִּתְקַיֵּם הַשְּׁטָר</b>. כשאמינות השטר תוברר לדיינים, יחתמו על נוסח הקיום.
<b>וְאֵין הַדַּיָּנִין צְרִיכִין לִקְרוֹת הַשְּׁטָר שֶׁמְּקַיְּמִין אוֹתוֹ וכו’</b>. שקיום השטר הוא אישור של בית הדין על כך שחתימות העדים אינן מזויפות, ואין הוא מתייחס לתוכן השטר.
<h2>פרק ז</h2>
<h3> א</h3>
<b>מֵעִיד הַקָּרוֹב עַל כְּתַב יְדֵי קְרוֹבוֹ</b>. מאשר שהחתימה שבשטר היא אכן חתימת קרובו. ואף על פי שקרוב פסול לעדות, מכל מקום מאחר שכל הצורך בקיום שטרות הוא מדברי חכמים (כמבואר לעיל ו,א), הם הכשירו בו את אלו (בבלי כתובות כח,א).
<b>וְאִם נִצְטָרֵף עִמָּהֶן שְׁלִישִׁי וכו’</b>. שכן צריך שני עדים על כל אחת מהחתימות (ראה לקמן ה”ג).
<h3> ב</h3>
<b>וְאֵלּוּ מִדְּבָרִים וכו’</b>. קיום שטרות הוא מהדברים שהאמינו לגדול להעיד על מה שראה בקטנותו. ואף על פי שבדרך כלל אין אדם כשר להעיד על מה שראה בקטנותו, בקיום שטרות שהוא מדברי חכמים הריהו כשר (לקמן יד,ג, ושם מפורטים עניינים נוספים שעדים כאלו נאמנים לגביהם).
<b>וְהוּא שֶׁיִּצְטָרֵף עִמּוֹ אַחֵר וכו’</b>. דווקא כשהעד השני על קיום השטר הכיר את כתב ידם כשהיה גדול.
<h3> ד</h3>
<b>אָמַר הָרִאשׁוֹן זֶה כְּתַב יָדִי</b>. העיד בעצמו על חתימתו.
<b>וְהֵעִיד הוּא וְאַחֵר עַל כְּתַב יְדֵי הַשֵּׁנִי</b>. ובנוסף לכך זיהה ואישר עם עד אחר את חתימת העד השני.
<b>לְפִי שֶׁנִּמְצָא שְׁלֹשֶׁת רִבְעֵי הַמָּמוֹן שֶׁבַּשְּׁטָר תָּלוּי בְּעֵדוּת הָאֶחָד</b>. שכן כשאומר ‘זה כתב ידי’, יוצא על פיו חצי מהממון, וכשמצטרף עם האחר להעיד על חתימת ידי השני, חוזר ויוצא רבע מהממון על פיו, נמצאו שלושת רבעי הממון יוצאים על פי עד אחד, והתורה אמרה “על פי שנים עדים יקום דבר”, חצי דבר על פיו של זה, וחצי על פיו של זה (רש”י כתובות כא,א).
<b>שֶׁהֲרֵי שְׁלֹשֶׁת רִבְעֵי הַמָּמוֹן תָּלוּי בְּעֵדוּת הַקְּרוֹבִים</b>. שהרי כשהראשון מעיד על כתב ידו, יוצא על פיו חצי מהממון, וכשקרובו מעיד עם אחר על חתימת העד השני, יוצא על פיו רבע מהממון, נמצאו שלושת רבעי הממון תלויים בעדות קרובים.
<h3> ה</h3>
<b>וְאִם לֹא נִמְצָא אֶלָּא עֵד אֶחָד עִם זֶה הָעֵד הַחַי</b>. והלא אין אפשרות שהעד החי יקיים גם את חתימת ידו וגם יצטרף עם אחר לקיים את חתימת העד השני, שכן אז נמצאו שלושת רבעי הממון יוצאים על פיו של זה.
<b>כּוֹתֵב חַתְמוּת יָדוֹ בִּפְנֵי עֵדִים וכו’</b>. כותב דוגמה של חתימתו בפני עדים ונותן את הדוגמה בבית דין, והעדים באים לאחר מכן לבית הדין ומזהים ומקיימים את חתימתו שבשטר.
<b>וְיָעִיד הוּא וְהָאַחֵר עַל כְּתַב יְדֵי הַמֵּת</b>. שמאחר שהוא לא צריך לקיים בעצמו את חתימתו בבית הדין, הריהו רשאי לקיים עם עד אחר את חתימת העד השני שמת.
<h3> ו</h3>
<b>עַד שֶׁלֹּא חָתְמוּ</b>. על קיום השטר.
<b>מְעִידִין בְּפָנָיו וְחוֹתֵם</b>. רשאים שני הדיינים שמכירים את החתימות להעיד בפני הדיין השלישי על כתב יד העדים החתומים בשטר ועל סמך עדותם יכול הדיין השלישי לחתום על קיום השטר.
<b>שֶׁהָעֵדִים נַעֲשִׂים דַּיָּנִים בְּדָבָר שֶׁהוּא מִדִּבְרֵיהֶם</b>. בדברים שמתקנת חכמים, כגון כאן בקיום שטרות, יכול אדם להיות עד בתחילה ולאחר מכן לדון על אותו הדבר
<b>כְּמוֹ שֶׁבֵּאַרְנוּ</b>. לעיל ה,ט.
<b>וְאֵין מְקַיְּמִין בִּשְׁנַיִם</b>. כמבואר לעיל ו,א, ונמצא שחתמו על קיום השטר שלא כדין.
<b>אֶלָּא עַד שֶׁיִּהְיוּ שְׁלָשְׁתָּן מַכִּירִין וכו’</b>. כמבואר לעיל ו,ב.
<h3> ז</h3>
<b>וְאָמְרוּ כְּתַב יָדָם הוּא וכו’</b>. העידו שאלו אכן חתימות העדים, אך יחד עם זאת העידו שהעדות שבשטר אינה כשרה.
<b>אֲנוּסִין הָיוּ</b>. כפו עליהם לחתום בשטר שלא מרצונם.
<b>אַף עַל פִּי שֶׁיֵּשׁ עֵדִים אֲחֵרִים וכו’</b>. כך שיש דרכים אחרות לקיים את השטר בלא להזדקק לעדות אותם העדים הפוסלים את השטר.
<b>שֶׁהָיָה כְּתַב יָדָם יוֹצֵא מִשְּׁטָר וכו’</b>. כמבואר לעיל ו,ג.
<b>הֲרֵי זֶה לֹא נִתְקַיֵּם</b>. אין מקיימים את השטר באותן דרכים, שהרי העדים הראשונים פוסלים אותו.
<b>אֶלָּא מַעֲמִידִין הַשְּׁנַיִם שֶׁבַּשְּׁטָר וכו’</b>. ומחמת הספק מעמידים את הממון בחזקתו.
<h2>פרק ח</h2>
<h3> א</h3>
<b>וּבָא לְהָעִיד עַל כְּתַב יָדוֹ בְּבֵית דִּין</b>. להעיד שזו אכן חתימת ידו ולקיים בכך את השטר, כמבואר לעיל ו,ב.
<b>שֶׁאֵין אָדָם מֵעִיד עַל כְּתַב יָדוֹ שֶׁהוּא זֶה אֶלָּא עַל הַמָּמוֹן שֶׁבַּשְּׁטָר הוּא מֵעִיד</b>. שכן מהות השטר היא העדות הגלומה בו, וכשעדים אחרים מקיימים את השטר הם נותנים תוקף לעדותם של העדים החתומים בשטר. אבל אם עדי השטר עצמם באים לקיים את חתימתם בלא שיזכרו את העדות, אין שום משמעות לקיום (שערי יושר ז,ט).
<b>אֲבָל אִם לֹא נִזְכַּר לֹא יָעִיד</b>. שבמקרה זה עדותו אינה מתבססת על זיכרונו אלא על הכתוב בשטר וכאילו מעיד על סמך עדות של אחר (לקמן ה”ה).
<h3> ב</h3>
<b>וַאֲפִלּוּ הִזְכִּירוֹ הָעֵד הַשֵּׁנִי שֶׁהֵעִיד עִמּוֹ</b>. החתום עמו על השטר.
<b>אִם נִזְכַּר הֲרֵי זֶה מֵעִיד</b>. אף על פי שהיה מקום לומר שאין להסתמך על הזכרת העד השני, שהרי יש לו קצת נגיעה בדבר, שנוח לו שייאמנו דבריו.
<b>מִפְּנֵי שֶׁזֶּה דּוֹמֶה בְּעֵינֵי בַּעַל דִּין כְּאִלּוּ הֵעִיד לוֹ בְּשֶׁקֶר בְּדָבָר שֶׁלֹּא יָדַע</b>. שיש לחוש שהתובע הטעהו וגרם לו לחשוב שנזכר בעדות אף על פי שלא נזכר.
<h3> ג</h3>
<b>אִם הָיָה הַתּוֹבֵעַ תַּלְמִיד חֲכָמִים וכו’</b>. סומכים על זהירותו שהקפיד להזכיר לעד מבלי להטעותו ולשים מילים בפיו.
<h3> ד</h3>
<b>הוֹאִיל וְהַדָּבָר כֵּן</b>. שאף העד עצמו אינו רשאי לקיים את השטר אלא אם כן זוכר את גוף המעשה, כמבואר לעיל ה”א.
<b>וַהֲרֵי הוּא כַּחֶרֶשׂ</b>. כשבר כלי חרס שאין בו תועלת.
<b>אֲבָל אִם הָיָה כְּתַב יָדָם יוֹצֵא... מְקַיְּמִין אֶת הַשְּׁטָר</b>. כמבואר לעיל ו,ב-ג.
<b>שֶׁמָּא חָזְרוּ בָּהֶן</b>. ומסיבה כלשהי רוצים לבטל את השטר.
<b>וּכְאִלּוּ אָמְרוּ קְטַנִּים הָיִינוּ... שֶׁאֵינָן נֶאֱמָנִין</b>. כמבואר לעיל ג,ו.
<h3> ה</h3>
<b>שֶׁאֵין זֶה דּוֹמֶה אֶלָּא וכו’</b>. וכשם שפשוט שאינו רשאי להעיד על דבר ששמע מפי אחר בלא שהיה עד בדבר (לקמן יז,א), כך אינו רשאי להעיד על דבר שמצא כתוב בכתב ידו אך אינו זוכרו כלל.
<h2>פרק ט</h2>
<h3> א</h3>
<b>עֲשָׂרָה מִינֵי פַּסְלָנוּת הֵן</b>. פירוט דיני כל הפסולים הללו מבואר בהמשך פרק זה ובפרקים י-טז.
<h3> ג</h3>
<b>הַטֻּמְטוּם</b>. מי שאיברי המין שלו מכוסים ואין ניכר אם הוא זכר או נקבה.
<b>וְהָאַנְדְּרָגִינָס</b>. מי שיש לו איברי מין זכריים ונקביים.
<b>מִפְּנֵי שֶׁהֵן סָפֵק אִשָּׁה</b>. ראה הלכות אישות ב,כד-כה.
<b>לְחַיֵּב עַל פִּיו עָוֹן</b>. לחייבו עונש.
<h3> ד</h3>
<b>הָעֲבָדִים</b>. עבדים כנענים.
<b>מָה אָחִיו בֶּן חַיִס</b>. שיש לו ייחוס.
<b>אַף הָעֵד בֶּן חַיִס</b>. ולפיכך עבד שאין לו ייחוס (שהרי אין משמעות ליחס שבין העבד וצאצאיו), פסול לעדות.
<b>אִם עֲבָדִים שֶׁהֵן בְּמִקְצָת מִצְווֹת</b>. שחייבים במצוות כנשים (הלכות חגיגה ב,א).
<h3> ה</h3>
<b>מִי שֶׁחֶצְיוֹ עֶבֶד וְחֶצְיוֹ בֶּן חֹרִין</b>. כגון שהיה בבעלות של שני שותפים ואחד מהם שחרר את חלקו (ראה הלכות עבדים ז,ד).
<h3> ו</h3>
<b>וְכָל מִי שֶׁנִּשְׁתַּחְרֵר וַהֲרֵי הוּא מְחֻסַּר גֵּט שִׁחְרוּר</b>. כגון שאדונו הפקירו אך עדיין לא מסר לו שטר שחרור (ראה הלכות עבדים ח,יג).
<b>וְיִטְבֹּל וְיֵעָשֶׂה מִכְּלַל בְּנֵי בְּרִית</b>. שכשהעבד משתחרר צריך לטבול לשם גרות ואז נגמר גיורו ונעשה כישראל (הלכות איסורי ביאה יג,יב).
<h3> ז</h3>
<b>כְּמוֹ שֶׁבֵּאַרְנוּ בְּהִלְכוֹת אִישׁוּת</b>. ב,י-יב.
<b>עַד שֶׁיָּבִיא שְׁתֵּי שְׂעָרוֹת</b>. עד שיצמחו לו שתי שערות במקום הערווה.
<b>אַחַר שְׁלֹשׁ עֶשְׂרֵה שָׁנָה גְּמוּרוֹת</b>. לאחר שנשלמו לו שלוש עשרה שנים.
<b>וְנוֹלַד בּוֹ סִימָן מִסִּימָנֵי סֵרוּס</b>. שיש לו אחד מהסימנים של הסריס (לפירוט סימני הסריס ראה הלכות אישות ב,יג).
<b>עַד רֹב שְׁנוֹתָיו</b>. עד גיל שלושים וחמש, שבגיל זה נחשב גדול בכל אופן.
<h3> ח</h3>
<b>שֶׁהִגִּיעַ לִכְלַל שְׁנוֹתָיו</b>. שהוא מבן שלוש עשרה שנה ומעלה.
<b>שֶׁנִּרְאוּ בּוֹ סִימָנֵי בַּגְרוּת מִלְּמַעְלָה</b>. שיש לו זקן.
<b>אֵינוֹ צָרִיךְ בְּדִיקָה</b>. אין צריך לבדקו שהביא שתי שערות, מפני שחזקה שאם הביא סימני בגרות למעלה, הביא גם סימני בגרות למטה (הלכות אישות ב,טו).
<b>אֵין עֵדוּתוֹ עֵדוּת בְּקַרְקָעוֹת מִפְּנֵי שֶׁאֵינוֹ מְדַקְדֵּק בַּדְּבָרִים</b>. ועדות הקרקעות צריכה דקדוק גדול (רדב”ז; והשווה הלכות מכירה כט,יב).
<h3> ט</h3>
<b>לְפִי שֶׁאֵינוֹ בֶּן מִצְווֹת</b>. ומי שאינו מחויב במצוות פסול להעיד, כמבואר לעיל ה”ד.
<b>וְלֹא שׁוֹטֶה שֶׁהוּא מְהַלֵּךְ עָרֹם וּמְשַׁבֵּר כֵּלִים וכו’</b>. לאו דווקא אם מתנהג כשוטה בכל דבר, אלא אפילו הוא שוטה בדבר אחד בלבד.
<b>הַנִּכְפֶּה</b>. סובל ממחלת הנפילה (אפילפסיה).
<b>הַנִּכְפֶּה מִזְּמַן לִזְמַן</b>. שמקבל התקף בתדירות קבועה.
<b>וְצָרִיךְ לְהִתְיַשֵּׁב בְּעֵדוּת הַנִּכְפִּים הַרְבֵּה</b>. מפני שהם פעמים שוטים ופעמים פיקחים, ולכן צריך להתיישב בדבר ולברר מה מצבם באותו הזמן.
<h3> י</h3>
<b>הַפְּתָיִים בְּיוֹתֵר</b>. שרמתם השכלית ירודה.
<b>שֶׁאֵינָן מַכִּירִין דְּבָרִים הַסּוֹתְרִין זֶה אֶת זֶה</b>. אינם יכולים להבחין בין דברים סותרים שכל בר דעת מבחין ביניהם.
<b>וְכֵן הַמְבֹהָלִין וְהַנֶּחְפָּזִין בְּדַעְתָּם וְהַמִּשְׁתַּגְּעִין בְּיוֹתֵר</b>. נמהרים ופזיזים בפרשנותם למציאות שלפניהם, ומתנהגים מתוך התפרצות וללא שיקול דעת באופן קיצוני.
<b>שֶׁאִי אֶפְשָׁר לְכַוֵּן הַדֵּעוֹת בַּכְּתָב</b>. לא ניתן לקבוע כללים קבועים בעניין הזה.
<h3> יא</h3>
<b>הַחֵרֵשׁ</b>. שאינו שומע ואינו מדבר.
<b>וְאֶחָד חֵרֵשׁ שֶׁמְּדַבֵּר וְאֵינוֹ שׁוֹמֵעַ וכו’</b>. חרש שאין בו דעת הוא מי שאינו שומע ואינו מדבר (הלכות אישות ב,כו). אמנם לעניין עדות לא די בכך שהאדם יהיה בן דעת אלא צריך שיוכל לדבר ולשמוע, ואם חסר אחד מאלו, הריהו פסול לעדות.
<b>צָרִיךְ לְהָעִיד בְּבֵית דִּין בְּפִיו</b>. ראה לעיל ג,ד.
<b>וְהָאִיּוּם שֶׁמְּאַיְּמִין עָלָיו</b>. לקמן יז,ב.
<b>נִשְׁתַּתֵּק</b>. שנולד שומע ומדבר, ולאחר מכן נעשה אילם מחמת חולי.
<b>אַף עַל פִּי שֶׁנִּבְדַּק כְּדֶרֶךְ שֶׁבּוֹדְקִין לְגִטִּין</b>. אף שבדקוהו כדרך שבודקים בעל שהשתתק ורוצה שייתנו גט לאשתו, ששואלים אותו שאלות שלוש פעמים ורואים אם יודע לענות עליהן כהוגן על ידי הנהון בראשו (הלכות גירושין ב,טז).
<b>חוּץ מֵעֵדוּת אִשָּׁה</b>. להעיד לאישה שמת בעלה.
<b>לְפִי שֶׁבַּעֲגוּנָה הֵקֵלּוּ</b>. לקבל גם פסולים לעדות, כדי שלא תישאר בעגינותה (ראה שם יג,כט).
<h3> יב</h3>
<b>הַסּוֹמְאִין</b>. עיוורים.
<b>שֶׁמַּכִּירִין הַקּוֹל וְיֵדְעוּ הָאֲנָשִׁים</b>. יודעים להבחין בין אנשים על פי שמיעת קולם.
<h2>פרק י</h2>
<h3> א</h3>
<b>מִפִּי הַשְּׁמוּעָה לָמְדוּ אַל תָּשֶׁת רָשָׁע עֵד</b>. על פי מסורת חכמים נדרש הכתוב לא רק לאיסור לשתף פעולה עם רשע כדי להעיד עדות שקר (‘להיות עד חמס’), אלא שיש איסור לקבל עדות של רשע בכל מקרה (‘אל תשת רשע עד’).
<b>הֵשִׁית יָדוֹ</b>. הצטרף.
<b>וְיָדַע שֶׁהָעֵד הַשֵּׁנִי שֶׁעִמּוֹ עֵד שֶׁקֶר</b>. שיודע שהעד השני כלל לא ראה את המעשה, וכאשר מעיד שראהו הריהו מעיד שקר (ראה לקמן יז,א).
<h3> ב</h3>
<b>עֲבֵרָה שֶׁחַיָּבִין עָלֶיהָ מַלְקוּת</b>. כפי שמבוארים גדריה בהלכות סנהדרין יח,א-ב.
<b>לַמְחֻיָּב מִיתַת בֵּית דִּין</b>. כמפורט בהלכות סנהדרין טו,י-יג.
<b>שֶׁהוּא פָּסוּל</b>. לעדות, שכן הוא רשע.
<h3> ג</h3>
<b>פָּסוּל מִן הַתּוֹרָה... פָּסוּל מִדִּבְרֵיהֶם</b>. ראה לקמן יא,ו שמבואר החילוק בין הפסול מהתורה לפסול מדברי חכמים.
<b>אָכַל בְּשַׂר בְּהֵמָה בְּחָלָב וכו’</b>. שעל כולם חייבים מלקות מן התורה.
<b>בֵּין לְתֵאָבוֹן</b>. לספק את תאוותו.
<b>בֵּין לְהַכְעִיס</b>. מתוך זלזול ומרד במצוות ה’.
<b>שׁוּעַ</b>. חיבור צמר ופשתן באמצעות עירובם ודחיסתם יחד.
<b>טָווּי</b>. חיבור באמצעות טווייתם לחוט אחד.
<b>נוּז</b>. חיבור באמצעות אריגתם לאריג אחד.
<b>אָכַל בְּשַׂר עוֹף בְּחָלָב</b>. שאיסורו מדברי חכמים (הלכות מאכלות אסורות ט,ד).
<b>שֶׁלָּבַשׁ בֶּגֶד צֶמֶר שֶׁאָבַד בּוֹ חוּט שֶׁל פִּשְׁתָּן</b>. וספק אם הוא נותר שם, ולכן איסורו מדברי חכמים (לח”מ, וראה הלכות כלאיים י,כז).
<b>וּכְבָר מָנִינוּ</b>. בהלכות סנהדרין פרק יט.
<h3> ד</h3>
<b>אַף עַל פִּי שֶׁהֵן בְּנֵי תַּשְׁלוּמִין וְאֵינָן בְּנֵי מַלְקוּת</b>. אף שאינם נענשים במלקות, אלא רק משלמים ממון.
<b>הוֹאִיל וְלוֹקְחִין מָמוֹן שֶׁאֵינוֹ שֶׁלָּהֶן בְּחָמָס</b>. ברשעות ועוול.
<b>הַגַּנָּבִין</b>. הגונבים בסתר.
<b>וְהַגַּזְלָנִין</b>. החוטפים בכוח בגלוי.
<b>אַף עַל פִּי שֶׁהֶחֱזִיר</b>. שאינו חוזר לכשרותו אלא כשיוברר ששב בתשובה שלמה (לקמן יב,ד).
<b>עֵד זוֹמֵם</b>. שהוברר בעדים שהעיד שקר, ונענש במה שרצה לעשות בעדותו (לקמן יח,א).
<b>אַף עַל פִּי שֶׁהוּזַם בְּעֵדוּת מָמוֹן</b>. לא רק עד הזומם לחייב את הנתבע מיתה או מלקות נפסל לעדות, שהרי הוא רשע שעונשו מיתה או מלקות, אלא גם המעיד בשקר לחייב את הנתבע ממון נפסל לעדות.
<b>וְשִׁלֵּם</b>. אפילו ענשוהו ושילם את הממון שזמם לחייב, מכל מקום אינו חוזר לכשרותו אלא כשיוברר ששב בתשובה שלמה.
<b>אַף עַל פִּי שֶׁלֹּא הוּזַם עַל אוֹתָהּ עֵדוּת אֶלָּא אַחַר כַּמָּה יָמִים</b>. שפסולו הוא מעת שהעיד שקר, ואפילו אם הדבר התברר בזמן מאוחר יותר.
<b>אֶחָד הַלֹּוֶה וְאֶחָד הַמַּלְוֶה שְׁנֵיהֶם פְּסוּלִין</b>. שאיסור הלוואה בריבית הוא גם על הלווה וגם על המלווה (הלכות מלווה ולווה ד,ב).
<b>רִבִּית קְצוּצָה</b>. שקבעוה מראש בשעת ההלוואה, ואסורה מהתורה (שם ו,א).
<b>אֲבַק רִבִּית</b>. ריבית שאסורה מדברי חכמים.
<b>בְּהֵמָה דַּקָּה</b>. קטנה, כגון כבשים.
<b>בְּהֵמָה גַּסָּה</b>. גדולה, כגון שוורים.
<b>שֶׁל עַצְמָן</b>. אבל הרועה בהמות של אחרים אינו פסול, שאינו חוטא להניחן לרעות בשדות אחרים כשהוא עצמו אינו מרוויח מכך.
<b>וּמְגַדְּלֵי בְּהֵמָה דַּקָּה בְּאֶרֶץ יִשְׂרָאֵל פְּסוּלִין</b>. אף על פי שאינם רועים אותן בשדות אלא רק מגדלים אותן בחצרותיהם פסולים, שאסור לגדל בהמה דקה בארץ ישראל סמוך לשדות וכרמים מפני שהיא בורחת ורועה בשדות אחרים (הלכות נזקי ממון ה,א-ב).
<b>הַמּוֹכְסִין</b>. שקנו מהמלך את זכות גביית המסים באותו מקום.
<b>מִפְּנֵי שֶׁחֶזְקָתָן לִקַּח יָתֵר מִדָּבָר הַקָּצוּב לָהֶן בְּדִין הַמַּלְכוּת</b>. מכיוון שהכסף הולך לכיסם (ראה גם הלכות גזלה ה,ט).
<b>גַּבָּאֵי מְנַת הַמֶּלֶךְ</b>. האחראים מטעם המלך לגבות את מסיו.
<b>סְתָמָן כְּשֵׁרִים</b>. הואיל ושכרם קבוע, חזקתם שאינם גובים יותר מהמכס הקצוב (ראה גם שם הל’ יא-יב).
<b>מַפְרִיחֵי יוֹנִים</b>. מפריחים יונים מאולפים כדי שיביאו אתם יונים משובכים של אחרים (הלכות גזלה ו,ז).
<b>בַּיִּשּׁוּב</b>. בתוך היישוב שבו מצויים שובכים של אחרים. אבל במקום מדבר והפקר, מותר.
<b>שֶׁיּוֹשְׁבִין בְּטֵלִין וְכֵיוָן שֶׁבָּאָה שְׁבִיעִית וכו’</b>. שסוחרים בפירות רק בשנת השמיטה, ומשום כך חזקתם שעוברים על איסור מסחר בפירות שביעית. אבל אם הם תמיד סוחרים בפירות, יש לתלות שמדובר ביבול משנים קודמות.
<b>הַמְשַׂחֵק בְּקֻבְיָא</b>. משחק משחקי הימורים.
<b>בְּחֶזְקַת שֶׁאוֹכֵל מִן הַקֻּבְיָא</b>. אף אם לא ראינו שמשחק על כסף, מכל מקום חזקה עליו שהוא אכן מהמר על כסף (כס”מ). ויש מפרשים שאף המשחק על כסף אינו נחשב לגזלן גמור לפסלו לעדות, ורק אם הוא פגום ביותר שאין לו אומנות אחרת ומתפרנס מהימורים, נפסל לעדות (לח”מ).
<b>שֶׁהוּא אֲבַק גָּזֵל</b>. שהמרוויח בהימורים כסף מחברו, נחשב לאבק גזל בידו (הלכות גזלה ו,י).
<b>לֹא יוֹנִים בִּלְבַד אָמְרוּ</b>. לא רק המהמר בתחרות יונים נפסל (כס”מ, וראה הלכות גזלה ו,י).
<b>הַמְּמִירִין</b>. מהמרים.
<h3> ה</h3>
<b>אָרִיס</b>. פועל שמעבד את השדה תמורת חלק מהיבול.
<b>שֶׁלָּקַח דָּבָר מוּעָט וכו’</b>. הורה לעצמו היתר ליטול מעט פירות בשעת העבודה, אף שאינו זכאי להם.
<h2>פרק יא</h2>
<h3> א</h3>
<b>וְלֹא בְּדֶרֶךְ אֶרֶץ</b>. שאין חברותו עם בני אדם בעדינות ובנימוס (פה”מ קידושין א,י).
<h3> ב</h3>
<b>אֵין מוֹסְרִין עֵדוּת</b>. אין מזמינים אותו להיות נוכח באירוע כדי שיוכל להעיד עליו.
<b>וְאֵין מְקַבְּלִין מִמֶּנּוּ עֵדוּת</b>. אם הוא בא לבית דין להעיד.
<h3> ד</h3>
<b>וְכָל מִי שֶׁיְּקַבֵּל עֵדוּת וכו’</b>. כל דיין שיקבל עדות מעם הארץ ויוציא ממון על פיה.
<h3> ה</h3>
<b>וְאֵינָן מַקְפִּידִין עַל עֵדוּת שֶׁקֶר</b>. שהרי אפילו אם יתברר ויתפרסם שהעידו שקר, לא אכפת להם בכך (רש”י קדושין מ,ב).
<b>הָאוֹכְלִין צְדָקָה שֶׁל גּוֹיִם בְּפַרְהֶסְיָא וכו’</b>. שכן אסור ליטול צדקה מגויים בפרהסיא כשניתן לקבלה בצנעה (ראה הלכות מתנות עניים ח,ט).
<h3> ו</h3>
<b>כְּדֵי שֶׁלֹּא לְאַבֵּד זְכוּת הָעָם</b>. שהסתמכו עליו לעד על עסקיהם, ואם עדותו תיבטל, ייגרם להם הפסד.
<h3> ז</h3>
<b>עֵד אֶחָד נֶאֱמָן בְּאִסּוּרִין וכו’</b>. נאמן להעיד על כשרותו של דבר, כגון להעיד על מאכל שמותר לאכלו או על חפץ שהוא טהור, ואפילו אם הוא רשע הפסול לעדות.
<b>שֶׁהֲרֵי רָשָׁע בַּעֲבֵרָה שֶׁשָּׁחַט שְׁחִיטָתוֹ כְּשֵׁרָה</b>. שחזקה על כל אחד מישראל שאם יש לו אפשרות לעשות דבר בהיתר לא יבחר בדרך האיסור (ראה הלכות שחיטה ד,טו).
<b>אֲבָל נֶאֱמָן עַל שֶׁל אֲחֵרִים</b>. שחזקה שאינו חוטא כשאין לו רווח מכך.
<h3> ח</h3>
<b>יֵשׁ לוֹ</b>. מותר לו.
<b>נֶאֱמָן עַם הָאָרֶץ לוֹמַר פֵּרוֹת פְּלוֹנִי מְעֻשָּׂרִין הֵן</b>. אף על פי שעם הארץ אינו נאמן על עצמו לומר שפירותיו מעושרים (ראה הלכות מעשרות ט,א).
<b>לְפִי שֶׁאֵימַת הָאִסּוּרִין עַל הָרְשָׁעִים וכו’</b>. ולכן כשאין להם נגיעה ממונית יש להם נאמנות.
<h3> ט</h3>
<b>מַלְכֵי יִשְׂרָאֵל לֹא מְעִידִין וְאֵין מְעִידִין עֲלֵיהֶן</b>. אבל מלכי בית דוד מעידים עליהם (הלכות מלכים ג,ז).
<b>שֶׁהֵן בְּחֶזְקַת אַלָּמִים בַּעֲלֵי זְרוֹעַ וכו’</b>. ועלול להיות הפסד על הדת כשלא ירצה לקבל את פסק דינם (שם).
<b>וּמֵעִיד הוּא לַמֶּלֶךְ... כְּמוֹ שֶׁבֵּאַרְנוּ</b>. לעיל א,ג.
<h3> י</h3>
<b>הַמּוֹסְרִין</b>. את ישראל או את ממונו ביד גוי או אדם אלים (הלכות תשובה ג,יב).
<b>וְהָאֶפִּיקוֹרוֹסִין</b>. הכופרים בקשר שיש בין הבורא לברואים, וכן הכופרים בתורה (ראה שם ה”ח, הלכות רוצח ד,י).
<b>וְהַמִּינִים</b>. העובדים עבודה זרה וכן הכופרים ביסודות האמונה בבורא (ראה הלכות תשובה ג,ז, הלכות רוצח ד,י).
<b>וְהַמְשֻׁמָּדִים</b>. העוברים בזדון ובמרד על מצוות ה’, ואפילו עוברים על עברה אחת להכעיס (הלכות תשובה ג,ט, הלכות רוצח ד,י).
<b>שֶׁהַגּוֹיִם לֹא מַעֲלִין וְלֹא מוֹרִידִין</b>. אם נפלו לבור, אין מצילים אותם, אך אין להפילם לבור כדי לגרום למותם.
<b>וְיֵשׁ לַחֲסִידֵיהֶן חֵלֶק לָעוֹלָם הַבָּא</b>. ראה הלכות מלכים ח,יא.
<b>וְאֵלּוּ מוֹרִידִין וְלֹא מַעֲלִין</b>. מצווה אף לגרום למותם, מפני שהם מצֵרים לישראל ומסירים אותם מאחרי ה’ (הלכות עבודה זרה י,א; וראה גם הלכות רוצח ד,י-יא).
<h2>פרק יב</h2>
<h3> א</h3>
<b>כָּל הַנִּפְסָל בַּעֲבֵרָה</b>. הנפסל לעדות בגלל שעבר עברה שחייבים עליה מלקות (כמבואר לעיל י,ב).
<b>אַף עַל פִּי שֶׁלֹּא הִתְרוּ בּוֹ שֶׁהֲרֵי אֵינוֹ לוֹקֶה וכו’</b>. אפילו אם לא התרו בו על העברה, ומשום כך אינו חייב מלקות, מכל מקום נפסל לעדות.
<b>עוֹבֵר עַל דָּבָר שֶׁקָּרוֹב הָעוֹשֶׂה לִהְיוֹת שׁוֹגֵג</b>. שעשה איסור שמסתבר לומר שאיננו יודע שהוא אסור.
<b>צְרִיכִין לְהַזְהִירוֹ</b>. שהדבר שהוא עומד לעשות אסור.
<b>צְרִיכִין לְהוֹדִיעוֹ שֶׁזֶּה חִלּוּל שַׁבָּת</b>. שקשירה והתרה הן מלאכות גמורות שאסור לעשותן בשבת.
<b>שֶׁמָּא שׁוֹכֵחַ הוּא</b>. שאף על פי שרוב העם יודעים את איסור המלאכה בשבת ויום טוב, מכל מקום השכחה מצויה וייתכן ששכח שאותו יום הוא שבת או יום טוב.
<b>הַמְשַׂחֵק בְּקֻבְיָא תָּמִיד</b>. משחק משחקי הימורים כל ימיו ואינו עוסק ביישובו של עולם.
<b>אוֹ מִי שֶׁנַּעֲשָׂה מוֹכֵס</b>. שקנה מהמלך את זכות גביית המס, וחזקתו שגובה יותר מהראוי לו.
<b>אוֹ גַּבַּאי שֶׁמּוֹסִיף לְעַצְמוֹ</b>. שאחראי מטעם המלך לגבות את המס, ולקח יותר מהראוי לו.
<b>שֶׁהָעוֹשֶׂה דָּבָר זֶה פָּסוּל לְעֵדוּת</b>. שכל אלו פסולים לעדות מדברי חכמים, כמבואר לעיל י,ד.
<h3> ב</h3>
<b>אֵין אָדָם נִפְסָל בַּעֲבֵרָה עַל פִּי עַצְמוֹ</b>. על פי הודאתו שעבר עברה. ומכל מקום לכתחילה אין לייחד אותו לעד (הלכות טוען ונטען ב,ג).
<b>לָוָה בְּרִבִּית</b>. בדפוסים “הלוה בריבית” וזוהי גם משמעות הגרסה כאן (ראה הערת שילת ברמב”ם מדויק וילקוט שינו”ס במהדורת פרנקל).
<b>אַף עַל פִּי שֶׁמְּשַׁלֵּם עַל פִּי עַצְמוֹ</b>. וחייב להחזיר את מה שגנב או גזל או את הריבית שלקח על פי עדותו, שכן לעניין תשלומי ממון הודאת בעל דין נחשבת לעדות גמורה.
<b>וְהֵעִיד לֵוִי וְאָמַר לִי הִלְוָה בְּרִבִּית</b>. הצטרף לעדות שמעון על כך שראובן הלווה בריבית, ואמר שהוא היה הלווה.
<b>אַף עַל פִּי שֶׁהֲרֵי הוֹדָה לֵוִי שֶׁלָּוָה בְּרִבִּית</b>. ומאחר שאין אדם משים עצמו רשע, היה מקום לומר שאין עדותו עדות כלל.
<b>וְנֶאֱמָן עַל רְאוּבֵן וְאֵינוֹ נֶאֱמָן עַל עַצְמוֹ</b>. מחלקים את דיבורו, ומאמינים לעדותו שראובן הלווה בריבית ואין מאמינים לעדותו שהוא היה הלווה.
<b>שֶׁפְּלוֹנִי רְבָעוֹ</b>. במשכב זכור.
<b>בֵּין לִרְצוֹנוֹ</b>. אפילו כשהעיד שרבעו לרצונו, מאמינים לעדותו שפלוני עבר על האיסור, אף על פי שאין מאמינים לעדותו שהוא היה שותף לעברה.
<b>לְהָרְגוֹ אֲבָל לֹא לְהָרְגָהּ</b>. לפי שאדם קרוב אצל אשתו ואינו נאמן עליה, ומחלקים את דיבורו ומאמינים לדבריו שפלוני עבר על איסור אשת איש, ואין מאמינים לדבריו שהאיסור היה עם אשתו.
<b>הוּא וְאַחֵר מִצְטָרְפִין לְהָרְגוֹ</b>. את הרובע.
<b>שֶׁאֵין אָדָם קָרוֹב אֵצֶל מָמוֹנוֹ</b>. ולכן מאמינים לדבריו אף ביחס לשור.
<h3> ג</h3>
<b>שֶׁעָשָׂה תְּשׁוּבָה וְחָזַר בּוֹ אוֹ שֶׁלָּקָה הֲרֵי זֶה כָּשֵׁר</b>. שכאשר עושה תשובה וחוזר בו ממעשיו או לוקה הריהו חוזר לכשרותו, כמבואר בהלכות הבאות.
<b>הֲרֵי זֶה סָפֵק פָּסוּל</b>. שהרי יש עדויות סותרות על כשרותו.
<b>לְפִיכָךְ לֹא יָעִיד וכו’</b>. שכן מחמת הספק מעמידים את הממון בחזקת בעליו (וחזקת הממון עדיפה על חזקת הכשרות של העד).
<b>וְלֹא יָדוּן</b>. שהפסול לעדות פסול גם לדון (לקמן טז,ד).
<b>עַד שֶׁיִּוָּדַע שֶׁעָשָׂה תְּשׁוּבָה</b>. שאז אפילו על צד שהיה פסול, חזר לכשרותו.
<h3> ד</h3>
<b>כֵּיוָן שֶׁלָּקָה בְּבֵית דִּין חָזַר לְכַשְׁרוּתוֹ</b>. ראה גם הלכות סנהדרין יז,ז.
<b>אַף עַל פִּי שֶׁשִּׁלְּמוּ צְרִיכִין תְּשׁוּבָה וכו’</b>. לא די בכך שהחזירו את הממון, אלא צריכים לעשות תשובה באופן שיתברר ששבו ממעשיהם הרעים.
<h3> ה</h3>
<b>מִשֶּׁיִּקְרְעוּ אֶת שְׁטָרוֹתֵיהֶן</b>. כך שאפילו את הקרן לא יוכל לגבות כמלווה בשטר אלא רק כמלווה בעל פה (סמ”ע סי’ לד ס”ק עג).
<b>אֲפִלּוּ לְגוֹי</b>. אף שמעיקר הדין מותר להלוות לגוי בריבית (הלכות מלווה ולווה ה,א).
<h3> ו</h3>
<b>הַמְשַׂחֲקִין בְּקֻבְיָא</b>. המשחקים משחקי הימורים.
<b>פְּסִיסֵיהֶן</b>. אבני המשחק שלהם.
<b>וַאֲפִלּוּ בְּחִנָּם</b>. אף שהמשחק בחינם אינו עובר על איסור של אבק גזל (ראה לעיל י,ד).
<h3> ז</h3>
<b>מַפְרִיחֵי יוֹנִים</b>. מפריחים יונים מאולפים כדי שיביאו אתם יונים משובכים של אחרים.
<b>שֶׁאֲפִלּוּ בַּמִּדְבָּר לֹא יִהְיוּ עוֹשִׂין</b>. אף שבמדבר אין איסור להפריח יונים אלא רק במקום יישוב (לעיל י,ד).
<h3> ח</h3>
<b>וְיִבָּדְקוּ</b>. ויתברר שאינם סוחרים יותר בפירות שביעית.
<b>וְלֹא חֲזָרַת דְּבָרִים בִּלְבַד</b>. לא רק הצהרה שיפסיקו לסחור בפירות הללו.
<b>כָּנַסְתִּי מָאתַיִם זוּז מִפֵּרוֹת שְׁבִיעִית</b>. הרווחתי מהמסחר האסור בפירות שביעית.
<b>וַהֲרֵי הֵן נְתוּנִים בְּמַתָּנָה לַעֲנִיִּים</b>. שהם הנהנים העיקריים מהפקר הפירות בשביעית, ונמצא שעיקר ההפסד מהמסחר בפירות נגרם להם (יד רמ”ה סנהדרין כה,ב).
<h3> ט</h3>
<b>הַמּוֹעֵל בִּשְׁבוּעוֹת</b>. החשוד להישבע לשקר (ראה לעיל ה”א).
<b>טַבָּח</b>. שוחט.
<b>שֶׁהָיָה בּוֹדֵק לְעַצְמוֹ</b>. את הבהמות לוודא שלא היו נוטות למות מחמת מכה שיש בהן ואינן טרפות (ראה הלכות שחיטה י,יד).
<b>וְיָצָאת טְרֵפָה מִתַּחַת יָדוֹ</b>. מכר לשוק בשר טרפה.
<b>שֶׁהֲרֵי הוּא בִּכְלַל אוֹכְלֵי טְרֵפָה</b>. שכיוון שמכר טרפה לאחרים, חזקה שגם הוא אינו נמנע מאכילת טרפות (כס”מ), ויש מפרשים שכיוון שרואים שהכשיל אחרים באכילת טרפות תמורת בצע כסף, חושדים בו שגם יעיד עדות שקר תמורת בצע כסף, והרי הוא פסול לעדות כשם שאוכלי טרפה פסולים לעדות (ערוה”ש חו”מ לד,ז, וראה פסקים ושיטות).
<b>וְיֵלֵךְ לְמָקוֹם שֶׁאֵין מַכִּירִין אוֹתוֹ וכו’</b>. שכשמחזיר שם אבדה יקרה או מפסיד שם ממון רב בגלל בהמתו ששחט ויצאה טרפה, ניכר שעשה תשובה גמורה, וכבר אינו להוט אחר ממון (ראה גם הלכות שחיטה שם, הלכות מאכלות אסורות ח,ט).
<h3> י</h3>
<b>מָמוֹן חָשׁוּב</b>. סכום כסף גדול.
<h2>פרק יג</h2>
<h3> א</h3>
<b>פְּסוּלִין לְעֵדוּת</b>. להעיד זה על זה.
<b>מִפִּי הַשְּׁמוּעָה</b>. מסורת חכמים במדרש הפסוקים.
<b>עַל פִּי בָּנִים</b>. על פי עדותם.
<b>וְהָאַחִים מִן הָאָב</b>. אפילו אינם אחים מן האם.
<b>וּבְנֵיהֶם זֶה עִם זֶה</b>. בני דודים.
<b>וְאֵין צָרִיךְ לוֹמַר הַדּוֹד עִם בֶּן אָחִיו</b>. שקרבתם גדולה יותר מקרבת שני בני דודים. שכן כל הקרבה נובעת מאבי המשפחה, והדוד קרוב לו יותר מבן הדוד.
<b>שְׁאָר הַקְּרוֹבִים מִן הָאֵם</b>. כגון הדוד עם בן אחותו.
<b>מִדֶּרֶךְ הָאִישׁוּת</b>. שהקרבה נוצרה באמצעות קשרי נישואין, כגון האב עם חתנו בעל בתו.
<h3> ב</h3>
<b>הַגֵּרִים</b>. שהיו קרובים בגיותם.
<b>אֵינָן בְּדִין הַקְּרוֹבִים</b>. אינם נידונים כקרובים.
<b>שֶׁהַגֵּר שֶׁנִּתְגַּיֵּר כְּקָטָן שֶׁנּוֹלַד הוּא חָשׁוּב</b>. ואין לו קשר לקרוביו כשהיה גוי (ראה גם הלכות איסורי ביאה יד,יא).
<h3> ג</h3>
<b>הֲרֵי הֵן רִאשׁוֹן בְּרִאשׁוֹן</b>. קרבתם מכונה ‘ראשון בראשון’, הואיל והם ראשונים לאב שמכוחו חלה הקרבה.
<b>וּבְנֵיהֶם זֶה עִם זֶה שֵׁנִי בְּשֵׁנִי</b>. קרבת בני דודים מכונה ‘שני בשני’, הואיל והם שניים לסב שמכוחו חלה הקרבה.
<b>וּבְנֵי בְּנֵיהֶן זֶה עִם זֶה</b>. כגון פנחס בן אלעזר בן אהרן עם יהונתן בן גרשום בן משה.
<h3> ד</h3>
<b>שְׁלִישִׁי בְּרִאשׁוֹן כָּשֵׁר</b>. כגון פנחס בן אלעזר בן אהרן כשר להעיד על משה.
<b>וְאֵין צָרִיךְ לוֹמַר שְׁלִישִׁי בְּשֵׁנִי</b>. כגון פנחס בן אלעזר בן אהרן כשר להעיד על גרשום בן משה, שכן הקרבה נובעת מאבי המשפחה ולכן קרבת שלישי בשני קלושה יותר מקרבת שלישי בראשון.
<b>שֵׁנִי בְּשֵׁנִי</b>. בני דודים זה עם זה.
<b>שֵׁנִי בְּרִאשׁוֹן</b>. הדוד עם בן אחיו.
<h3> ה</h3>
<b>לְפִיכָךְ הָאָב עִם בֶּן בְּנוֹ פָּסוּל</b>. מפני שהוא כשני בראשון.
<h3> ו</h3>
<b>שֶׁאַתָּה קָרוֹב לָהּ</b>. כגון אחות אביך.
<b>חוּץ מִבַּעַל אֵם אָבִיו</b>. סב חורג, לפי שהחילו פסול קורבה רק על אב חורג או בן חורג ולא מעבר לכך.
<b>שֶׁאַתָּה קָרוֹב לוֹ</b>. כגון אחי אביך.
<h3> ז</h3>
<b>כָּל שְׁתֵּי נָשִׁים שֶׁהֵן זוֹ עִם זוֹ שֵׁנִי בְּשֵׁנִי</b>. כגון בנות דודים.
<b>בַּעֲלֵיהֶן מְעִידִין זֶה לָזֶה</b>. לפי שקרבת הבעלים זה לזה נובעת מכך שהבעל כאשתו, ואין אומרים פעמיים ‘בעל כאשתו’ בקרבה רחוקה של שני בשני.
<b>אֲבָל אִם הָיוּ רִאשׁוֹן בְּרִאשׁוֹן... אֵין מְעִידִין זֶה לָזֶה</b>. לפי שבקרבה קרובה אומרים פעמיים ‘בעל כאשתו’.
<h3> ט</h3>
<b>וְכֵן לֹא יָעִיד לְבֶן אֲחוֹת אִשְׁתּוֹ</b>. שקרבתו אליו היא של ראשון בשני.
<b>וְלֹא לְבַעַל בַּת אֲחוֹת אִשְׁתּוֹ</b>. לפי שבקרבה של ראשון בשני אומרים פעמיים ‘הבעל כאשתו’.
<b>אֲבָל מֵעִיד הוּא לְבֶן בַּעַל אֲחוֹת אִשְׁתּוֹ שֶׁיֵּשׁ לוֹ מֵאִשָּׁה אַחֶרֶת</b>. שאינו קרוב לו, שכן הוא בנה החורג של אחות אשתו.
<h3> י</h3>
<b>הֲרֵי אַתָּה מֵעִיד לִשְׁאָר קְרוֹבָיו</b>. שהרי אין ביניהם קרבה כלל, כדלקמן הי”ב (כס”מ).
<b>כְּגוֹן בְּנוֹ</b>. שיש לו מאישה אחרת.
<h3> יג</h3>
<b>לֹא לִבְנָהּ... וְלֹא לְבִתָּהּ</b>. שנולדו לה מאיש אחר.
<h3> יד</h3>
<b>אַף עַל פִּי שֶׁעֲדַיִן לֹא נִגְמְרָה הָאִישׁוּת</b>. שעדיין לא כנסה לחופה.
<b>הֲרֵי הִיא כִּנְשׂוּאָה לְעִנְיַן עֵדוּת</b>. ופסול להעיד לה לפי שכבר התקרב בדעתו אליה.
<b>אֲבָל אִם הֵעִיד לִקְרוֹבֵי אֲרוּסָתוֹ... אֵין פּוֹסְלִין אוֹתָן</b>. הואיל ועדיין לא התקרב בדעתו לקרוביה (כס”מ).
<h3> טו</h3>
<b>לְפִיכָךְ הָאוֹהֵב וְהַשּׂוֹנֵא כָּשֵׁר לְעֵדוּת</b>. כמבואר לקמן טז,ו.
<b>אַף עַל פִּי שֶׁהוּא פָּסוּל לְדַיָּנוּת</b>. כמבואר בהלכות סנהדרין כג,ו.
<h2>פרק יד</h2>
<h3> א</h3>
<b>מִפְּנֵי שֶׁהוּא בַּעַל קְרוֹבָתְךָ</b>. שפסול העדות נוצר כתוצאה מקשר נישואין. שכשם שאדם פסול להעיד לקרובתו כך פסול לבעלה (לעיל יג,ו).
<h3> ב</h3>
<b>מִי שֶׁהָיָה יוֹדֵעַ לַחֲבֵרוֹ עֵדוּת וכו’</b>. שראה את העדות בזמן שהיה כשר להעיד, ולאחר מכן, קודם שבא להעיד, נפסל.
<b>חֲתָנוֹ</b>. בעל בתו.
<b>פִּקֵּחַ</b>. שומע באזניו.
<b>פִּתֵּחַ</b>. רואה בעיניו.
<b>אַף עַל פִּי שֶׁיָּכוֹל לְכַוֵּן מִדַּת הַקַּרְקַע שֶׁמֵּעִיד בָּהּ וּמְסַיֵּם מְצָרֶיהָ</b>. שעל אף עיוורונו יכול להגדיר את גודל השטח ולציין את גבולותיו.
<b>זֶה הַכְּלָל כָּל שֶׁתְּחִלָּתוֹ בְּכַשְׁרוּת וְסוֹפוֹ בְּכַשְׁרוּת כָּשֵׁר</b>. כדי שהעדות תתקבל צריך שיהיה כשר לעדות הן בשעת ראיית העדות והן בשעת ההעדאה בבית הדין.
<b>תְּחִלָּתוֹ בְּפַסְלוּת אַף עַל פִּי שֶׁסּוֹפוֹ בְּכַשְׁרוּת פָּסוּל</b>. וכל שכן תחילתו בכשרות וסופו בפסלות פסול, שהרי בשעת העדות אינו רשאי להעיד.
<h3> ג</h3>
<b>הוֹאִיל וְהֵם דְּבָרִים שֶׁל דִּבְרֵיהֶם</b>. שמעיקר דין תורה העדות כלל אינה נצרכת, ומאחר שרק חכמים הצריכוה, הקלו לקבלה גם כשתחילתה הייתה בפסלות מחמת שהיה קטן.
<b>זֶה כְּתַב יָדוֹ שֶׁל אָבִי אוֹ שֶׁל אָחִי</b>. לזהות את חתימותיהם בשטר, ובכך לקיים את השטר ולתקפו.
<b>מִפְּנֵי שֶׁקִּיּוּם שְׁטָרוֹת מִדִּבְרֵיהֶם</b>. שחכמים תיקנו את עצם חתימת העדים על השטר וכן את הדרך לקיים ולאשר את חתימות העדים, ולפיכך לא הצריכו כאן עדות הכשרה מן התורה (ראה לעיל ג,ד, ו,א).
<b>וְנַעֲשָׂה לָהּ מִנְהַג הַבְּתוּלוֹת</b>. שנהגו בחתונתה מנהגים הנוהגים בחתונת בתולות, כגון שהתכסתה בהינומה שנהגו שרק בתולות לובשות כמותה בחתונתן. ממילא היא זכאית לכתובה בשווי מאתיים דינר, ואינה כאלמנה הזכאית רק למאה דינר (הלכות אישות י,ז).
<b>שֶׁהַמָּקוֹם הַזֶּה בֵּית הַפְּרָס</b>. בית הפרס הוא מקום שנחרש בו קבר והתפזרו העצמות בכל השדה, וחכמים גזרו שהשטח של מאה אמה על מאה אמה ממקום הקבר יהיה טמא (ראה הלכות טומאת מת ב,טז, י,א). ומכיוון שטומאה זו מדברי חכמים, כאשר היה ידוע שבאזור ההוא יש בית הפרס, נאמן הקטן להעיד שהאזור הטמא הוא במקום מסוים ושאר המתחם טהור (כס”מ בשם הר”ן).
<b>עַד כָּאן הָיִינוּ בָּאִים בְּשַׁבָּת</b>. שזה סוף תחום השבת.
<b>שֶׁצִּמְצוּם הַתְּחוּם עַד אַלְפַּיִם בִּלְבַד מִדִּבְרֵיהֶם</b>. שמן התורה מותר לצאת עד שנים עשר מיל (ראה הלכות שבת כז,א), וחכמים הם שצמצמו את התחום לאלפיים אמה בלבד, ולכן סומכים על דבריו לגבי תחום זה.
<b>לִטְבֹּל וְלֶאֱכֹל בִּתְרוּמָתוֹ</b>. כדי שיאכל תרומה בטהרה (ראה גם הלכות איסורי ביאה כ,טו).
<b>שֶׁהָיָה חוֹלֵק עִמָּנוּ תְּרוּמָה</b>. שהיה מקבל אתנו הכהנים את חלק התרומה מהשדה.
<b>עַל יְדֵי עַצְמוֹ</b>. נאמן כשמעיד שהוא עצמו נשלח להוליך מתנות כהונה (אבל אם העיד שאחרים היו מוליכים לו מתנות כהונה אינו נאמן).
<b>וְאָמַר לִי אַבָּא מִשְׁפָּחָה זוֹ כְּשֵׁרָה מִשְׁפָּחָה זוֹ פְּסוּלָה</b>. שהיה ידוע שיש משפחה שנפסלה לתרומה, והעיד העד איזו מהמשפחות היא המשפחה ההיא (כס”מ בשם הר”ן).
<b>וְאָכַלְנוּ בִּקְצָצָה שֶׁל פְּלוֹנִי וכו’</b>. שנהגו שמשפחה שאחד מבניה נשא אישה פסולה, הייתה שוברת חבית פירות ומחלקתם ברחבת העיר ומכריזה שפלוני נקצץ ממשפחתם.
<b>שֶׁכָּל אֵלּוּ הַדְּבָרִים לְהַחֲזִיק זֶה הַכֹּהֵן לֶאֱכֹל בִּתְרוּמָה שֶׁל דִּבְרֵיהֶם וכו’</b>. שכן חיוב תרומה בזמן הזה אינו מן התורה אלא מדברי חכמים (הלכות תרומות א,כו).
<h3> ה</h3>
<b>מִי שֶׁהָיָה יוֹדֵעַ לַחֲבֵרוֹ בְּעֵדוּת עַד שֶׁלֹּא נַעֲשָׂה גַּזְלָן</b>. שחתם בשטר שהתאריך שבו קודם לזמן שנפסל לעדות.
<b>הוּא אֵינוֹ מֵעִיד עַל כְּתַב יָדוֹ</b>. אינו רשאי לקיים את השטר, שהרי נפסל לעדות. ואף אחרים אינם רשאים לקיימו, שחוששים שזייף את השטר לאחר שנפסל לעדות, וכתב בו תאריך מוקדם.
<b>אֲבָל אִם הֻחְזַק כְּתַב יָדוֹ וכו’</b>. אם בית הדין ראה את השטר חתום לפני שאותו עד נפסל לעדות.
<b>הֲרֵי זֶה שְׁטָר כָּשֵׁר</b>. שהתברר שהשטר נכתב בכשרות.
<b>וְכֵן אִם נַעֲשָׂה חֲתָנוֹ</b>. וקודם לכן חתם על שטר שנגע לחותנו.
<b>הוּא אֵינוֹ מֵעִיד עַל כְּתַב יָדוֹ</b>. אינו רשאי לקיים את השטר, שהרי נפסל לעדות מחמת קורבתו.
<b>אֲבָל אֲחֵרִים מְעִידִים וכו’</b>. ניתן לקיים את השטר אף על פי שאין ידיעה מפורשת שנחתם על ידו לפני שנפסל לעדות.
<b>שֶׁהַפָּסוּל בַּעֲבֵרָה חָשׁוּד לְזַיֵּף</b>. ואילו הפסול בקריבה אינו חשוד לזייף את התאריך בשטר ולכתוב בו תאריך מוקדם לזמן שנפסל לעדות.
<h3> ו</h3>
<b>שֶׁיֵּשׁ בּוֹ שְׁנֵי עֵדִים בִּלְבַד וכו’</b>. אבל אם היו עדיו מרובים, תתקיים העדות בשאר העדים (כמבואר לעיל ה,ו).
<b>אַף עַל פִּי שֶׁמָּסַר לוֹ הַשְּׁטָר בִּשְׁנֵי עֵדִים כְּשֵׁרִים</b>. וכעיקרון שטר שנמסר בפני עדים כשר גם אם לא חתומים עליו עדים (ראה למשל הלכות מלווה ולווה יא,ב).
<b>מִפְּנֵי שֶׁהוּא מְזֻיָּף מִתּוֹכוֹ</b>. ולכן אין לו תוקף כלל.
<h3> ז</h3>
<b>הַכּוֹתֵב כָּל נְכָסָיו לִשְׁנֵי בְּנֵי אָדָם בְּעֵדוּת אַחַת</b>. שכתב ‘כל נכסיי נתונים במתנה לפלוני ולאלמוני’.
<b>הֲרֵי הַשְּׁטָר פָּסוּל</b>. ואף האדם שהעדים רחוקים ממנו אינו זוכה בכלום.
<b>שֶׁאֵלּוּ שְׁתֵּי עֵדֻיּוֹת אַף עַל פִּי שֶׁהֵן בִּשְׁטָר אֶחָד</b>. שהרי נתן בו נכסים שונים לאנשים שונים ונחשב הדבר לשתי עדויות (כס”מ). ויש שפירשו שמכיוון שהפריד את הנתינות לשתיים (‘שנתתי... ושנתתי’) הרי יש כאן עדות נפרדת על כל אחת מהנתינות (מחנה אפרים עדות ג).
<b>לְמָה זֶה דּוֹמֶה לָאוֹמֵר הֱיוּ עָלַי עֵדִים שֶׁנָּתַתִּי וכו’</b>. במקרה זה ברור שהעדויות נפרדות שהרי כל עדות מתייחסת לפעולה שונה, וכך גם במקרה שבפסקה הקודמת כל עדות מתייחסת לנתינה נפרדת ולכן הן שתי עדויות נפרדות.
<h2>פרק טו</h2>
<h3> א</h3>
<b>כְּמֵעִיד לְעַצְמוֹ</b>. לטובת עצמו.
<b>לְעַרְעֵר עֲלֵיהֶן בַּמֶּרְחָץ וכו’</b>. לערער על בעלות הציבור על נכסים אלו.
<b>בִּרְחוֹב שֶׁל עִיר</b>. רחבה ציבורית גדולה.
<b>אֵין אֶחָד מִבְּנֵי הָעִיר מֵעִיד וכו’</b>. שהרי הוא שותף בנכסי הציבור, וכמעיד לטובת עצמו.
<b>עַד שֶׁיְּסַלֵּק עַצְמוֹ מִמֶּנּוּ בְּקִנְיָן</b>. עד שיוותר על חלקו בנכס הציבורי הנידון, וייתן לכך תוקף באמצעות קניין סודר (ראה הלכות מכירה ה,ה ובביאור שם).
<h3> ב</h3>
<b>הוֹאִיל וְלִשְׁמִיעָה הוּא עָשׂוּי</b>. לשמיעת קריאת התורה ממנו בשבתות ומועדים.
<b>שֶׁאִי אֶפְשָׁר לְאָדָם לְסַלֵּק עַצְמוֹ מִמֶּנּוּ</b>. שהרי הוא זקוק לשמוע את הקריאה בו.
<h3> ג</h3>
<b>הָאוֹמֵר תְּנוּ מָנֶה לַעֲנִיֵּי עִירִי</b>. חולה שציווה לפני מותו לתת מנה לעניים ומת, וכעת תובעים זאת מהיורשים.
<b>אֵין דָּנִין בְּדַיָּנֵי אוֹתָהּ הָעִיר וכו’</b>. שהרי הם נוגעים בעדות, שנוח להם שהמנה יינתן לעניים, שבכך תפחת חובת בני העיר לפרנסם.
<b>אֲפִלּוּ אָמְרוּ שְׁנַיִם מֵאַנְשֵׁי הָעִיר וכו’</b>. אפילו התחייבו לשלם בכל מקרה לקופת העניים, וממילא אינם נוגעים בעדות.
<b>שֶׁהֲנָיָה הִיא לָהֶם שֶׁיִּתְעַשְּׁרוּ עֲנִיִּים אֵלּוּ וכו’</b>. כדי שלא יצטרכו לפרנסם בשנים הבאות.
<h3> ד</h3>
<b>קַרְקַע שֶׁבֵּין שְׁנֵי שֻׁתָּפִין</b>. שבבעלות שני שותפים.
<b>שֶׁבָּא מְעַרְעֵר לְהוֹצִיאָהּ מִתַּחַת יַד הַשֻּׁתָּף</b>. שטוען שחלקו של השותף בקרקע שייך לו.
<b>אֵינוֹ מֵעִיד לְשֻׁתָּפוֹ עָלֶיהָ</b>. שהרי אם יפסיד השותף את חלקו יצטרכו לחלוק יחד בחלק שנותר, ונמצא שהעדות נוגעת אליו.
<b>אֶלָּא אִם כֵּן סִלֵּק עַצְמוֹ מִמֶּנָּה וכו’</b>. ויתר על חלקו בשותפות, ונתן לכך תוקף באמצעות קניין סודר.
<b>וְשֶׁאִם בָּא בַּעַל חוֹב שֶׁלּוֹ וּטְרָפָהּ מִיַּד הַשֻּׁתָּף מְשַׁלֵּם לוֹ דָּמֶיהָ</b>. ואף קיבל על עצמו שאם יבוא בעל חובו ולא יהיה לו כסף לפרעו ובשל כך יגבה בעל החוב את הקרקע מיד השותף, ישלם הוא לשותף לאחר מכן את שווי השדה. שאם לא כן עדיין הוא נוגע בדבר, שנוח לו להעמיד את הקרקע ביד שותפו כדי שבעל חובו יוכל לגבותה ממנו.
<h3> ה</h3>
<b>הָעוֹרֵר עַל הַשָּׂדֶה</b>. טוען שהיא שלו.
<b>הֶעָרִיס</b>. אריס, אדם המעבד את השדה לבעליה תמורת חלק ביבול.
<b>אֲבָל הַשּׂוֹכֵר</b>. את השדה תמורת סכום קבוע בכל שנה.
<b>אִם לָקַח הַשְּׂכִירוּת בְּיָדוֹ וכו’</b>. אם עדיין לא שילם את השכירות, ומכריז שייתן את דמי השכירות למי שיוברר כבעל השדה.
<b>שֶׁאִם תֵּצֵא הַשָּׂדֶה לַמְעַרְעֵר</b>. ויזכה בדין.
<b>חַיָּב לִתֵּן לוֹ שְׂכַר כָּל הַשָּׁנִים שֶׁיָּשַׁב בָּהּ</b>. שכאשר מתברר שהשוכר שילם למי שאינו הבעלים של השדה, דינו שחוזר ומשלם פעם שנייה לבעלים האמתי וחוזר ותובע את מי שהשכיר לו שדה שאינה שלו (הלכות טוען ונטען טז,ח). ומשום כך אם השוכר שילם הריהו נוגע בדבר ואינו יכול להעיד.
<h3> ו</h3>
<b>וּבָא יְהוּדָה לְעַרְעֵר עַל שִׁמְעוֹן הַלֹּוֶה וּלְהוֹצִיא קַרְקַע מִתַּחַת יָדוֹ</b>. בטענה שהיא שלו.
<b>אִם יֵשׁ לְשִׁמְעוֹן שָׂדֶה אַחֶרֶת כְּנֶגֶד הַחוֹב</b>. אם יש לו שדה אחרת שיוכל המלווה לגבות ממנה.
<b>הֲרֵי רְאוּבֵן הֶעָרֵב יֵשׁ לוֹ לְהָעִיד וכו’</b>. שהרי אין לו נגיעה בדבר, שכן גם אם יוציאו את השדה מידי שמעון, לא יפרעו ממנו אלא מהשדה השנייה של שמעון.
<b>וְכֵן לוֹקֵחַ רִאשׁוֹן מֵעִיד לְלוֹקֵחַ שֵׁנִי וכו’</b>. כאשר שניים קנו שדות מהמוכר זה אחר זה, רשאי הקונה הראשון להעיד לקונה השני שהשדה שלו.
<b>וְהוּא שֶׁיֵּשׁ לַמּוֹכֵר שָׂדֶה בַּת חֹרִין וכו’</b>. בתנאי שיש למוכר שדה נוספת שנמצאת ברשותו. שאז אין לקונה הראשון נגיעה בדבר, שגם אם יוציאו מרשותו את השדה (בטענה שהמוכר גזלה וכלל לא הייתה שלו), יהיה באפשרותו לחזור על המוכר ולגבות ממנו. מה שאין כן כאשר אין למוכר שדה, נוח לקונה הראשון להעמיד את השדה של הקונה השני ברשותו כדי שיוכל לחזור ולגבותה ממנו.
<h2>פרק טז</h2>
<h3> א</h3>
<b>שֶׁהֲרֵי שִׁמְעוֹן רוֹצֶה לְהַעֲמִיד שָׂדֶה זוֹ וְטַלִּית זוֹ בְּיַד רְאוּבֵן וכו’</b>. שמעון מעוניין שהשדה או הטלית יהיו ברשות ראובן, כדי שלאחר מכן יוכל להוציאן מידו בטענת גזלה.
<b>שֶׁהֲרֵי אֶפְשָׁר שֶׁתִּהְיֶה הָרְאָיָה שֶׁל שִׁמְעוֹן וכו’</b>. כגון שיש גם לשמעון וגם ליהודה עדים שהשדה שלהם, ולכן נוח לשמעון שהשדה לא תעמוד ביד יהודה אלא ביד ראובן.
<b>שֶׁמָּא נַחַת יֵשׁ לוֹ לְהוֹצִיאָהּ מִיַּד לֵוִי</b>. כגון שיהודה הוא בעל דין קשה ושמעון מעדיף שלא לדון עמו.
<h3> ב</h3>
<b>מָכַר הַטַּלִּית הַגְּזוּלָה לְלֵוִי</b>. והתייאש שמעון ממנה.
<b>שִׁמְעוֹן מֵעִיד עָלֶיהָ שֶׁאֵינָהּ שֶׁל יְהוּדָה</b>. ואינו נוגע בדבר שכן בכל מקרה אינו יכול לתבוע בחזרה את גזלתו.
<b>שֶׁכְּבָר קָנָה אוֹתָהּ הַלּוֹקֵחַ בְּיֵאוּשׁ וְשִׁנּוּי רְשׁוּת</b>. שכאשר אדם גוזל חפץ מחברו ומוכרו לאדם אחר והנגזל התייאש מהחפץ, קונה הלוקח את החפץ ואינו צריך להחזירו לנגזל (הלכות גזלה ב,ג).
<b>וּכְבָר מֵת רְאוּבֵן הַגַּזְלָן וְאֵין לוֹ מִמִּי יִטֹּל דָּמֶיהָ</b>. אף שבמקרה של ייאוש ושינוי רשות מחויב הגזלן להחזיר לנגזל את שווי הגזלה, מכיוון שהוא מת והגזלה אינה נמצאת ביד יורשיו, הם אינם חייבים לשלם את דמי הגזלה (ראה שם ה,ה, וראה פסקים ושיטות).
<b>וִישַׁלֵּם לוֹ דָּמֶיהָ</b>. שאמנם אינו יכול לתבוע את הטלית עצמה מאחר שלוי כבר זכה בה, אך יכול לתבוע מהגזלן את שווייה.
<b>מִפְּנֵי שֶׁסּוֹפָהּ אִם תַּעֲמֹד בְּיַד הַיּוֹרֵשׁ לַחֲזֹר לוֹ</b>. הואיל ומעבר הטלית ליורשיו אינה נחשבת לשינוי רשות.
<h3> ג</h3>
<b>שֶׁלֹּא בְּאַחֲרָיוּת</b>. שהתנה במפורש שאם יוציאוה מידו לא יהיה עליו לפצותו.
<b>הֲרֵי הוּא רוֹצֶה שֶׁתַּעֲמֹד בְּיַד שִׁמְעוֹן כְּדֵי שֶׁיָּבֹא בַּעַל חוֹב שֶׁל רְאוּבֵן וְיִטְרֹף אוֹתָהּ בְּחוֹבוֹ</b>. ראובן מעוניין שהשדה תהיה ברשות שמעון כדי שאם לא יהיה בידי ראובן לפרוע את חובו, יוכל בעל חובו לגבות משמעון את השדה שראובן מכר לו שמשועבדת לבעל חובו.
<b>וְלֹא יִהְיֶה לֹוֶה רָשָׁע וְלֹא יְשַׁלֵּם</b>. שלא יהיה בגדר של רשע שלווה ואינו משלם (ע”פ תהלים לז,כא, וראה הלכות מלווה ולווה א,ג). אמנם לגבי הקונה אינו נחשב רשע, שהרי התנה במפורש שמוכר לו את השדה בלי אחריות (כס”מ).
<h3> ד</h3>
<b>וְנִפְלָאָה</b>. נדירה, לא מצויה.
<b>רְאוּבֵן מֵעִיד לוֹ עָלֶיהָ וכו’</b>. שהרי אינו מרוויח מכך שתישאר ביד שמעון.
<b>שֶׁאֲפִלּוּ עָמְדָה בְּיַד שִׁמְעוֹן אֵין בַּעַל חוֹבוֹ שֶׁל רְאוּבֵן טוֹרֵף מִן הַמִּטַּלְטְלִין</b>. שכן בעל חוב אינו גובה מיטלטלין מלקוחות של החייב (ראה הלכות מלווה ולווה יח,ב).
<b>וַאֲפִלּוּ הָיוּ הַפּוֹתִיקֵי</b>. הפותיקי הוא נכס שסוכם עליו מראש שבעל החוב יגבה ממנו את חובו (שם ה”ג). ואפילו כאשר סיכמו כך מראש, מכיוון שמדובר במיטלטלין, אם מכרם לאדם אחר אין בעל החוב יכול לגבות מהם את חובו (ראה שם ה”ה).
<b>בְּשֶׁהָיָה שִׁמְעוֹן מוֹדֶה שֶׁזּוֹ הַפָּרָה וְהַטַּלִּית הֵן שֶׁל רְאוּבֵן</b>. ושיהודה תובע אותן שלא כדין.
<b>יַחֲזֹר שִׁמְעוֹן וְיִתְבַּע רְאוּבֵן בְּדָמִים</b>. יתבע ממנו להשיב את הכסף ששילם לו.
<b>שֶׁמָּא הִקְנָה אוֹתָן לְבַעַל חוֹבוֹ וְכָתַב לוֹ דְּאִקְנֶה וכו’</b>. שכאשר אדם כותב בשטר החוב שמקנה לבעל חובו אגב קרקע את זכות הגבייה מכל הנכסים שעתיד לקנות (‘דאקנה’) לעניין שיכול לגבות מהם, חל השעבוד אף על המיטלטלין ויכול בעל החוב לגבות מהם אף אם נמכרו לאדם אחר (ראה הלכות מלווה ולווה יח,ב).
<h3> ה</h3>
<b>אֵין סוֹמְכִין בַּסַּנְהֶדְרִין שְׁנַיִם הַקְּרוֹבִים זֶה לָזֶה</b>. אין ממנים שני קרובים לדון יחד.
<b>בְּסַנְהֶדְרִי גְּדוֹלָה</b>. בית הדין הגדול בירושלים של שבעים ואחד דיינים.
<b>בְּסַנְהֶדְרִי קְטַנָּה</b>. בית דין עירוני של עשרים ושלושה דיינים (ואף בבית דין של שלושה אין דנים שני קרובים יחד — כס”מ).
<b>אֲבָל אֵלּוּ שֶׁמּוֹסִיפִין עַד שִׁבְעָה לְעַבֵּר הַשָּׁנָה</b>. הדיון על עיבור השנה היה נעשה בתחילה על ידי הרכב של שלושה דיינים, ואם רובם הסכימו שיש לבדוק אם השנה צריכה עיבור היו מוסיפים שני דיינים ונושאים ונותנים בדבר, ואם רובם סברו שצריך לעבר היו מוסיפים עוד שניים ומחליטים על פי הרכב של שבעה דיינים.
<b>כְּמוֹ שֶׁבֵּאַרְנוּ בְּהִלְכוֹת קִדּוּשׁ הַחֹדֶשׁ</b>. ד,ט-י.
<b>יֵרָאֶה לִי שֶׁאִם הָיָה בָּהֶם קְרוֹבִים אֵין בְּכָךְ כְּלוּם</b>. כיוון שמוסיפים אותם רק מפאת חשיבות המעמד ואם עיברו את השנה בשלושה הרי זו מעוברת (שם ה”י).
<h3> ו</h3>
<b>הָאוֹהֵב וְהַשּׂוֹנֵא</b>. פסולים לדון מפני שחוששים שלא יהפכו בזכות הנידונים או בחובתם (ראה גם הלכות סנהדרין כג,ו).
<b>וְהַגֵּר וְהַמְשֻׁחְרָר</b>. גר, ועבד כנעני ששוחרר שדינו כגר, שרק מי שאמו ישראלית כשר לדון (שם ב,ט, יא,יא).
<b>וְכֵן הַזָּקֵן וְהַסָּרִיס וְהַמַּמְזֵר וְסוּמָא בְּאַחַת מֵעֵינָיו... וְאֵינָן כְּשֵׁרִים לָדוּן דִּינֵי נְפָשׁוֹת</b>. הגם שכשרים לדון דיני ממונות.
<b>כְּמוֹ שֶׁבֵּאַרְנוּ</b>. שם ב,ג, ב,ט, יא,יא.
<h2>פרק יז</h2>
<h3> א</h3>
<b>שֶׁנֶּאֱמַר אוֹ רָאָה אוֹ יָדָע</b>. ומכאן שצריך שיראה את המעשה בעיניו, או שיודה בעל הדין לפניו, כך שתהיה לו ידיעה גמורה בדבר.
<b>וְאֵין לְךָ עֵדוּת שֶׁמִּתְקַיֶּמֶת בִּרְאִיָּה אוֹ בִּידִיעָה אֶלָּא עֵדוּת מָמוֹן</b>. אבל עדות נפשות אינה מתקיימת אלא בראייה בלבד, שגזרת הכתוב שאין דנים דיני נפשות על פי הודאת בעל הדין (הלכות סנהדרין יח,ו).
<h3> ב</h3>
<b>לְפִיכָךְ מְאַיְּמִין אַף עַל עֵדֵי מָמוֹן</b>. מאחר שגם בדיני ממונות השומע מאחרים אינו רשאי להעיד, על כן מטילים עליהם אימה שיעידו רק מה שראו בעצמם (לח”מ).
<b>בִּפְנֵי הַכֹּל</b>. כדי לביישם שלא יעידו עדות שקר (רדב”ז).
<b>אִם אָמַר הוּא אָמַר לִי חַיָּב אֲנִי לוֹ</b>. מכיוון שאמר זאת בדרך סיפור אין לכך תוקף של הודאה (פה”מ סנהדרין ג,ו).
<b>אִישׁ פְּלוֹנִי אָמַר לִי שֶׁהוּא חַיָּב לוֹ</b>. שמעיד שאדם פלוני אמר לו על אדם אחר שחייב לחברו, והרי זו עדות של עד מפי עד.
<b>בְּפָנֵינוּ הוֹדָה לוֹ</b>. הנתבע הודה לתובע בפני העדים.
<b>נִמְצְאוּ דִּבְרֵיהֶן מְכֻוָּנִין</b>. ללא סתירה ביניהם.
<b>נוֹשְׂאִין וְנוֹתְנִין בַּדָּבָר</b>. ומכריעים את הדין על פי עדותם.
<h3> ג</h3>
<b>הַמַּטְמִין עֵדִים לַחֲבֵרוֹ</b>. הסתיר עדים בקרבתם.
<b>אֲבָל אֲנִי מִתְיָרֵא שֶׁמָּא תִּכְפֵּנִי בַּדִּין לְמָחָר</b>. ואין בידי כעת ממון לשלם לך.
<b>הֲרֵי זוֹ אֵינָהּ עֵדוּת</b>. כיוון שלא ידע על העדים שבקרבתו יכול לטעון שמשטה היה בו וכלל לא התכוון ברצינות לדבריו (ראה הלכות טוען ונטען ו,ז).
<h3> ד</h3>
<b>וְאָמַר דֶּרֶךְ הוֹדָיָה</b>. ולא דרך שיחה (ראה הלכות טוען ונטען ז,א).
<b>אוֹ שֶׁאָמַר אַתֶּם עֵדַי אוֹ הֱיוּ עָלַי עֵדִים</b>. שאז בכל מקרה ברור שמתכוון שיעידו על דבריו.
<b>בֵּין שֶׁאָמַר הַלֹּוֶה</b>. שחייב למלווה כסף.
<b>בֵּין שֶׁאָמַר הַמַּלְוֶה וְשָׁתַק הַלֹּוֶה דֶּרֶךְ מַאֲמִין לִדְבָרָיו</b>. שהמלווה אמר ללווה בפני העדים שהלה חייב לו כסף, והלווה שתק בדרך של הסכמה לדבריו.
<b>קָנוּ מִיָּדוֹ</b>. עשו קניין סודר כדי לתת תוקף לדברים (ראה הלכות מכירה ה,ה ובביאור שם).
<h3> ז</h3>
<b>פָּטוּר מִדִּינֵי אָדָם</b>. אפילו כשהודה ששכרם להעיד שקר אין מחייבים אותו בבית דין, שהרי אין שליח לדבר עברה ומעשה העברה מיוחס לשליח ולא למשלח.
<b>וְחַיָּב בְּדִינֵי שָׁמַיִם</b>. מבחינה מוסרית הוא אחראי לנעשה וראוי שישלם (ראה הלכות נזקי ממון ב,יט ובפסקים ושיטות שם). ומדובר כשחברו והעדים מכחישים שהעידו שקר, או שמודים בכך אך מסיבה כלשהי לא ניתן לגבות מהם (סמ”ע סי’ לב ס”ק ג).
<b>שֶׁכָּבַשׁ עֵדוּתוֹ וְלֹא הֵעִיד</b>. שיודע עדות לטובת חברו ולא מוכן להעיד לו.
<h2>פרק יח</h2>
<h3> א</h3>
<b>וּמִצְוַת עֲשֵׂה לַעֲשׂוֹת לוֹ כְּמוֹ שֶׁרָצָה לַעֲשׂוֹת בְּעֵדוּתוֹ</b>. שנאמר: “ועשיתם לו כאשר זמם לעשות לאחיו” (דברים יט,יט).
<b>כִּשְׁאָר מְחֻיְּבֵי מַלְקוּת אוֹמְדִין כֹּחוֹ</b>. אומדים כמה ניתן להלקותו בלי שימות (ראה הלכות סנהדרין יז,א).
<b>מְשַׁלְּשִׁין הַמָּמוֹן בֵּינֵיהֶן</b>. שלא כחיוב מיתה ומלקות שכל אחד מהעדים נענש בפני עצמו כאשר זמם, כשהעידו לחייבו ממון בסכום מסוים, מחלקים את חובת התשלום ביניהם, כך שזה שהעידו עליו יקבל לבסוף את הסכום שרצו להפסידו.
<b>וְאֵינָן לוֹקִין בִּמְקוֹם תַּשְׁלוּמִין</b>. שלאו שניתן לתשלומים אין לוקים עליו (שם יח,ב, פה”מ מכות א,ב; וראה לקמן כ,ח-ט שעד זומם שאין אפשרות לעשות לו כאשר זמם — לוקה).
<h3> ב</h3>
<b>אֵין כָּאן עֵדוּת</b>. העדות בטלה.
<b>הַהַכְחָשָׁה בָּעֵדוּת עַצְמָהּ</b>. מערערת על העובדות שנאמרו בעדות.
<b>יָבֹא מִכְּלַל דְּבָרֶיהָ</b>. ישתמע ממנה.
<b>וְהַהֲזַמָּה בָּעֵדִים עַצְמָן</b>. מערערת על עצם נוכחות העדים באירוע שהעידו עליו.
<b>הוֹאִיל וְהָעֵדִים שֶׁהֵזִימוּ אוֹתָם לֹא הִשְׁגִּיחוּ עַל עַצְמָהּ שֶׁל עֵדוּת כְּלָל</b>. אלא העידו על העדים.
<h3> ד</h3>
<b>אֵינָן צְרִיכִין הַתְרָאָה</b>. שלא כשאר חייבי מיתה או מלקות שאינם נענשים אם לא התרו בהם לפני מעשה העברה (ראה הלכות סנהדרין יב,א-ב, טז,ד), עדים זוממים נענשים בלא שהתרו בהם מראש (לטעם הדבר ראה לקמן כ,ד).
<b>שֶׁהֻכְחֲשׁוּ וּלְבַסּוֹף הוּזְמוּ</b>. שתחילה באו עדים והעידו כנגדם שהעובדות שהעידו עליהן אינן נכונות, ולאחר מכן באו עוד עדים והעידו כנגדם שהם כלל לא היו נוכחים באותו אירוע.
<b>הֲרֵי אֵלּוּ נֶהֱרָגִין וכו’</b>. אף על פי שהיה מקום לומר שלאחר שהעדות הוכחשה אין עוד מקום להזימה.
<b>מִפְּנֵי שֶׁהַהַכְחָשָׁה תְּחִלַּת הֲזַמָּה הִיא</b>. וממילא יש לראות את ההזמה כהמשך להכחשה.
<h3> ה</h3>
<b>אֵין מְזִימִין אֶת הָעֵדִים אֶלָּא בִּפְנֵיהֶם</b>. שכן ההזמה מתייחסת לעדים עצמם, ומאחר שהם בעלי הדין אין מקבלים עדות עליהם אלא בפניהם (כס”מ, וראה לעיל ג,יא).
<b>וּמַכְחִישִׁין אֶת הָעֵדִים שֶׁלֹּא בִּפְנֵיהֶם</b>. שכן ההכחשה היא בעדות, והעדים אינם צד בדבר.
<b>וְעֵדִים שֶׁהוּזְמוּ שֶׁלֹּא בִּפְנֵיהֶם הֲרֵי הֻכְחֲשׁוּ</b>. שכן הערעור על נוכחות העדים באירוע כוללת בתוכה גם ערעור על העדות.
<h3> ו</h3>
<b>אֲפִלּוּ בָּא הַנֶּהֱרָג בְּרַגְלָיו</b>. אפילו זה שהעידו עליו שנרצח התייצב חי לפנינו, והוברר לגמרי שהעדים שיקרו.
<b>אֵינָן לוֹקִין</b>. אף על פי שיש מקרים שבהם מלקים עדי שקר, כשאין מקיימים בהם דין הזמה (ראה לקמן כ,ח-ט).
<b>מִפְּנֵי שֶׁהוּא לָאו שֶׁנִּתַּן לְאַזְהָרַת מִיתַת בֵּית דִּין וכו’</b>. אילו היו העדים מוזמים במקרה של עדי נפשות היו חייבים מיתה בבית דין. וכל איסור שיש בו אזהרת מיתת בית דין, אין לוקים עליו גם כשאין מבצעים בו דין מיתה (הלכות סנהדרין יח,ב).
<b>מַכִּין אוֹתָן מַכַּת מַרְדּוּת כְּפִי מַה שֶּׁיִּרְאוּ</b>. שכן בסמכות בית הדין להכות על פי ראות עיניהם גם מי שאינו חייב מלקות מן התורה (שם כד,ד).
<h3> ח</h3>
<b>קְנָס הוּא</b>. ולא פיצוי על הפסד ממון.
<b>וּלְפִיכָךְ אֵין מְשַׁלְּמִין עַל פִּי עַצְמָן</b>. על פי הודאתם, שכן כלל הוא שאין מתחייבים בתשלום קנס אלא על פי עדים והמודה בקנס פטור (הלכות נזקי ממון ב,ח).
<b>אוֹ שֶׁאָמְרוּ הֵעַדְנוּ עַל זֶה בְּכָךְ וְכָךְ וְהוּזַמְנוּ</b>. הודו שהוזמו בבית דין (אבל לא הודו שנגמר דינם וחויבו בתשלום).
<b>שֶׁזּוֹ הוֹדָאָה בְּמָמוֹן שֶׁנִּגְמַר דִּינָם לִתֵּן אוֹתוֹ</b>. שכן לאחר שבית דין חייבם לשלם את הקנס, חל עליהם חוב ממוני רגיל לשלמו, והמודה בחוב חייב לשלמו.
<b>וְאִם אָמַר הָאֶחָד כָּךְ מְשַׁלֵּם חֶלְקוֹ</b>. אפילו הודה רק אחד מהעדים שבית דין חייבם לשלם, משלם את חלקו היחסי בקנס כפי שבית הדין חייבוהו.
<h2>פרק יט</h2>
<h3> א</h3>
<b>הַבִּירָה</b>. מבנה גדול.
<b>אֵינָן זוֹמְמִין</b>. שכן אין בהכרח סתירה בין העדויות.
<b>כַּר קַל בְּיוֹתֵר</b>. גמל מהיר.
<b>וְקִפְּלוּ בּוֹ אֶת הַדֶּרֶךְ</b>. עברו את הדרך במהירות, וכאילו התקצרה להם הדרך.
<h3> ב</h3>
<b>אֲפִלּוּ הֵעִידוּ הָאַחֲרוֹנִים שֶׁקֹּדֶם כַּמָּה יָמִים הֲרָגוֹ</b>. והקדימו חובתו יותר מהראשונים.
<b>הֲרֵי זֶה הַהוֹרֵג עִם עֵדָיו הָרִאשׁוֹנִים נֶהֱרָגִים וכו’</b>. ההורג נהרג על פי כת העדים השנייה שהעידה שהרג את הנפש, והעדים הראשונים נהרגים שהרי הוזמו על ידיהם.
<b>שֶׁבְּעֵת שֶׁהֵעִידוּ שֶׁהֲרָגוֹ עֲדַיִן לֹא הָיָה נִגְמָר דִּינוֹ לֵהָרֵג</b>. ונמצא שזממו להרוג את החי.
<b>אוֹ בְּשֵׁנִי בְּשַׁבָּת נִגְמַר דִּינוֹ</b>. אפילו אם העידו שנגמר דינו לאחר הזמן שהעידו עליו העדים הראשונים (כגון שהראשונים מעידים שנגמר דינו ביום ראשון בשבוע והאחרונים מעידים שהיה זה ביום שני), מכל מקום הרי אף האחרונים מודים שנגמר דינו למות קודם שבאו העדים הראשונים להעיד על כך בבית הדין (כגון שבאו להעיד על כך ביום שלישי).
<b>שֶׁהֲרֵי מִכָּל מָקוֹם בְּעֵת שֶׁהֵעִידוּ עָלָיו כְּבָר נִגְמַר דִּינוֹ לַהֲרִיגָה</b>. ונמצא שזממו להרוג אדם שכבר חשוב כמת.
<h3> ג</h3>
<b>הַשְּׁטָר כָּשֵׁר וְהָעֵדִים כְּשֵׁרִים שֶׁאֶפְשָׁר שֶׁאִחֲרוּהוּ וּכְתָבוּהוּ</b>. ושטר שהתאריך הכתוב בו מאוחר לזמן כתיבתו בפועל כשר (ראה הלכות מלווה ולווה כג,ב).
<b>וּכְשֶׁהָיוּ בִּירוּשָׁלַיִם בְּאֶחָד בַּאֲדָר כָּתְבוּ שְׁטָר זֶה שָׁם וכו’</b>. ונמצא שאין סתירה בין העדויות.
<b>אוֹ עֵדִים שֶׁרָאוּ זֶה הַשְּׁטָר וַחֲתִימַת יָדָם בּוֹ בְּיוֹם פְּלוֹנִי</b>. שאמנם לא ראו את העדים חותמים על השטר אבל מעידים שביום מסוים ראו את השטר חתום.
<b>הֲרֵי נִפְסְלוּ לְמַפְרֵעַ בַּיּוֹם שֶׁנּוֹדַע שֶׁחָתְמוּ עַל הַשְּׁטָר</b>. פסול העדים חל למפרע מאותו יום, וכל העדויות שהעידו עדים אלו מאז נפסלו.
<b>הֲרֵי הֵן כְּמִי שֶׁנֶּחְקְרָה עֵדוּתָן בְּבֵית דִּין בְּעֵת הַחֲתִימָה</b>. כמבואר לעיל ג,ו, ולכן נפסלו כבר מעת החתימה.
<h2>פרק כ</h2>
<h3> א</h3>
<b>רְאוּיִין לְעֵדוּת</b>. כשרים להעיד.
<b>אַחַר שֶׁנִּגְמַר הַדִּין</b>. רק לאחר שבית הדין חייב את בעל הדין על פי עדותם.
<b>וְנִמְצָא אֶחָד מֵהֶן קָרוֹב אוֹ פָּסוּל</b>. וממילא עדותו בטלה.
<b>אֵין נֶעֱנָשִׁין אַף עַל פִּי שֶׁהוּזְמוּ וְנִפְסְלוּ לְכָל עֵדֻיּוֹת שֶׁבַּתּוֹרָה</b>. שאין קשר בין היפסלותם לעדות מפני שהעידו שקר, ובין העונש המיוחד ‘כאשר זמם’.
<h3> ב</h3>
<b>אֵינָן נֶהֱרָגִין מִן הַדִּין</b>. אף על פי שהיה מקום להרגם מדין קל וחומר.
<b>וְדָבָר זֶה מִפִּי הַקַּבָּלָה</b>. הלכה זו נלמדה במסורת חכמים.
<b>אֲבָל אִם לָקָה זֶה שֶׁהֵעִידוּ עָלָיו לוֹקִין וכו’</b>. שהלימוד של ‘כאשר זמם לעשות — ועדיין לא עשה’, מתייחס דווקא למקרה שזמם להמית את אחיו ולא כשזמם לחייבו מלקות או ממון (רדב”ז ע”פ משנה מכות א,ו).
<h3> ג</h3>
<b>וְהֵעִיד כָּל אֶחָד מֵהֶן אַחַר חֲבֵרוֹ בְּתוֹךְ כְּדֵי דִּבּוּר</b>. עם הפסקה קצרצרה בלבד ביניהם, כמבואר בסמוך.
<b>אֵינָן נֶעֱנָשִׁין עַד שֶׁיּוּזְמוּ כֻּלָּן</b>. הואיל וכולם נחשבים לכת אחת.
<b>וְהוּא כְּדֵי שְׁאֵלַת שָׁלוֹם תַּלְמִיד לָרַב</b>. כדי אמירת המילים ‘שלום עליך רבי’ (הלכות שבועות ב,יז).
<b>וְהַשְּׁנַיִם שֶׁהוּזְמוּ נֶעֱנָשִׁין</b>. אף על פי שהשניים האחרים לא הוזמו.
<b>מִפְּנֵי שֶׁהֵן כַּת אַחַת</b>. שהואיל ובאו להעיד יחד, הרי הם נחשבים לעניין ביטול העדות לכת אחת שאם בטלה מקצתה בטלה כולה (רדב”ז, כס”מ וכדלעיל ה,ג-ה).
<h3> ד</h3>
<b>וְאֵין לְעֵדִים זוֹמְמִין שְׁגָגָה לְפִי שֶׁאֵין בָּהֶן מַעֲשֶׂה</b>. שאין דין שגגה במי שלא עשה מעשה, שנאמר: “תורה אחת יהיה לכם לעושה בשגגה” (ראה הלכות שגגות א,ב). ועדים זוממים לא עשו מעשה אלא העידו בדיבור בלבד (רדב”ז, וראה במפרשים שהסבירו את עצם העניין באופנים אחרים).
<b>לְפִיכָךְ אֵין צְרִיכִין הַתְרָאָה</b>. כדי לענשם, שהתראה נועדה להבחין בין שוגג למזיד (הלכות סנהדרין יב,ב), וכאן אין הדבר שייך (וראה פה”מ סנהדרין יא,ד ובבלי כתובות לג,א טעמים נוספים מדוע אינם צריכים התראה).
<b>כְּמוֹ שֶׁבֵּאַרְנוּ</b>. לעיל יח,ד.
<h3> ה</h3>
<b>כְּשֵׁם שֶׁהַשְּׁנַיִם מְזִימִין אֶת הַמֵּאָה אִם הֵעִידוּ הַמֵּאָה בְּכַת אַחַת</b>. כמבואר לעיל יח,ג.
<b>וְעָמְדוּ אוֹתָן הַשְּׁנַיִם וְהֵזִימוּ גַּם זֹאת הַכַּת הַשְּׁנִיָּה</b>. שהעידו גם על עדי הכת השנייה שבאותו זמן היו עמהם במקום אחר.
<h3> ו</h3>
<b>וְהֵזִימָה אֶת הַכַּת הַשְּׁנִיָּה</b>. העידו עליהם שבאותו זמן היו עמהם במקום אחר.
<b>תֵּהָרֵג הַכַּת הַשְּׁנִיָּה</b>. שהרי זממו להרוג את הכת הראשונה.
<b>וּרְאוּבֵן</b>. יהרג גם כן, שהרי הוברר שהכת הראשונה שהעידה שראובן הרג את שמעון הייתה כשרה.
<h3> ז</h3>
<b>אִישׁ טְרֵפָה</b>. אדם בעל מום חמור הממית תוך זמן קצר ואין לו רפואה, והוא נחשב כמת במידה מסוימת.
<b>שֶׁאֲפִלּוּ הֲרָגוּהוּ בִּידֵיהֶן אֵינָן נֶהֱרָגִין לְפִי שֶׁהוּא טְרֵפָה</b>. כמבואר בהלכות רוצח ב,ח.
<b>הָעֵדִים שֶׁהָיוּ טְרֵפָה וְהֵעִידוּ בְּדָבָר שֶׁחַיָּבִין עָלָיו מִיתַת בֵּית דִּין</b>. ומדובר שהדיינים לא ידעו שהם טרפה וקיבלו עדותם, ורק לאחר מכן הוברר מצבם (ערוה”ש חו”מ לח,טז).
<b>שֶׁאִם יוּזְמוּ זוֹמְמֵיהֶן אֵין זוֹמְמֵיהֶן נֶהֱרָגִין שֶׁלֹּא הֵזִימוּ אֶלָּא טְרֵפָה</b>. ומכיוון שאי אפשר להעניש אותם אם יוזמו אין לקבל את עדותם, שעדות שאין אתה יכול להזימה אינה נחשבת עדות בדיני נפשות (ראה הלכות רוצח ב,ט).
<h3> ח</h3>
<b>הֲרֵי אֵלּוּ לוֹקִין</b>. שכן קיבלו חכמים שעדים זוממים שאין מענישים אותם כאשר זממו לעשות, לוקים, כמבואר בהלכה הבאה.
<b>וְכֵן אִם הֵעִידוּ עַל אָדָם שֶׁהָרַג בִּשְׁגָגָה</b>. ודינו של הרוצח בשגגה לגלות לעיר מקלט (הלכות רוצח ה,א).
<b>וְאֵינָן גּוֹלִין</b>. שבעניין זה אין מענישים אותם במה שזממו לעשות.
<b>וְאֵין מְשַׁלְּמִין אֶת הַכֹּפֶר</b>. אף על פי שבעל שור מועד שהרג נפש משלם כופר (הלכות נזקי ממון י,ב), אינם נענשים במה שזממו.
<b>שֶׁנִּמְכַּר בְּעֶבֶד עִבְרִי</b>. העידו עליו שגנב ושבית דין מכרוהו לעבד הואיל ולא היה בידו לשלם את הגנבה (ראה הלכות גנבה ג,יא).
<b>וְאַרְבָּעָה דְּבָרִים אֵלּוּ מִפִּי הַקַּבָּלָה הֵן</b>. מסורת חכמים בתורה שבעל פה, שבאותם הדברים לוקים ואינם נענשים בדרך אחרת.
<h3> ט</h3>
<b>כָּךְ קִבְּלוּ חֲכָמִים וכו’</b>. שמן הכתוב “והצדיקו את הצדיק והרשיעו את הרשע. והיה אם בן הכות הרשע...” (דברים כה,א-ב) דרשו שעדים שבתחילה רצו להרשיע אדם צדיק ולבסוף הזימו אותם, והצדיקו את הנאשם הצדיק והרשיעו את העדים הזוממים כרשעים, הרי עדים אלו לוקים אף על פי שלא זממו לחייב מלקות (ראה בבלי מכות ב,ב).
<b>אֲבָל אִם הֵעִידוּ עָלָיו שֶׁאָכַל בָּשָׂר בְּחָלָב אוֹ שֶׁלָּבַשׁ שַׁעַטְנֵז הֲרֵי אֵלּוּ לוֹקִין</b>. כשאר עדים זוממים, שהרי זממו להלקותו.
<h3> י</h3>
<b>וְנִגְמַר דִּין רְאוּבֵן לֵחָנֵק וְדִין הַנּוֹאֶפֶת לִשְׂרֵפָה</b>. כמבואר בהלכות איסורי ביאה ג,ג.
<b>הֲרֵי אֵלּוּ נֶחֱנָקִין וְאֵינָן נִשְׂרָפִין</b>. אף שהמתחייב בשתי מיתות נידון בחמורה ושרפה חמורה מחנק (הלכות סנהדרין יד,ד), אין מחייבים אותם במיתה החמורה שזממו לגרום.
<h2>פרק כא</h2>
<h3> א</h3>
<b>וְהוּזְמוּ</b>. והתברר שזממו לחייבו לשלם לה כתובתה.
<b>וַהֲלֹא בֵּין הַיּוֹם בֵּין לְמָחָר אִם גֵּרֵשׁ סוֹפוֹ לִתֵּן כְּתֻבָּה</b>. יכול לקרות במוקדם או במאוחר שיגרש את אשתו ואז יצטרך לתת לה כתובה, ואם כן נמצא שהעדים לא גורמים לנזק בערך של הכתובה כולה.
<b>אוֹמְרִין כַּמָּה אָדָם רוֹצֶה לִתֵּן בִּכְתֻבָּתָהּ שֶׁל זוֹ וכו’</b>. כלומר, מעריכים כמה אדם מוכן לשלם כדי לקנות כתובה עם סיכון שאם תמות לא יהיה ניתן לממשה, ואת אותו שווי חייבים העדים לשלם.
<b>וּמְשַׁעֲרִין בָּאִשָּׁה</b>. מה הסיכוי שאישה זו תתגרש.
<b>וּבַכְּתֻבָּה</b>. לפי סכום הכתובה.
<b>שֶׁאִם הָיְתָה הָאִשָּׁה חוֹלָה אוֹ זְקֵנָה</b>. ויש סיכוי גדול יותר שתמות ולא תגבה כתובה.
<b>אוֹ שֶׁהָיָה שָׁלוֹם בֵּינָהּ לְבֵין בַּעְלָהּ</b>. והסיכוי שיתגרשו קטן יותר.
<b>שֶׁאִם הָיְתָה כְּתֻבָּתָהּ אֶלֶף וַהֲרֵי הִיא נִמְכֶּרֶת בְּטוֹבַת הֲנָאָה בְּמֵאָה וכו’</b>. שעל כתובה שערכה רב משתלם לקונה להסתכן ולשלם עליה סכום גדול יותר באופן יחסי ממה שמוכן לשלם עבור כתובה שערכה מועט.
<h3> ב</h3>
<b>וְנִמְצְאוּ זוֹמְמִין</b>. והתברר שרצו לחייבו לשלם חוב תוך שלושים יום במקום תוך חמש שנים ושלושים יום.
<b>אוֹמְרִין כַּמָּה אָדָם רוֹצֶה לִתֵּן וְיִהְיוּ בְּיָדוֹ אֶלֶף זוּז חָמֵשׁ שָׁנִים</b>. מעריכים כמה שווה דחייה של מועד הפירעון בחמש שנים.
<h3> ג</h3>
<b>מְשַׁלְּמִין חֲצִי נֶזֶק</b>. שכן על נזקי שור תם שנגח משלם הבעלים חצי מהנזק (הלכות נזקי ממון א,ב).
<b>וְאִם אֵין הַשּׁוֹר שָׁוֶה חֲצִי נֶזֶק וכו’</b>. שכן נזקי שור תם אינם משולמים אלא מגופו של השור, ואם הוא שווה פחות מחצי הנזק אין בעליו צריך להשלים את התשלום מכיסו (שם ה”ג).
<b>אִם הֵעִידוּ עָלָיו שֶׁאָכַל פֵּרוֹת וכו’</b>. שכן על נזקי שן ורגל משלם הבעלים נזק שלם (שם ה”ב).
<h3> ד</h3>
<b>הֵעִידוּ עַל פְּלוֹנִי שֶׁהִפִּיל שֵׁן עַבְדּוֹ וכו’</b>. המכה עבדו הכנעני ומפיל את שינו או מסמא את עינו מוציאו לחירות (הלכות עבדים ה,ה). ואם הפיל שינו ואחר כך סימא את עינו, מוציאו לחירות בשינו ומשלם לו דמי עינו (שם הי”ד). ולכן כאשר העידו על כך ונמצאו זוממים משלמים לאדון את דמי העבד ונוסף על כך את דמי עינו.
<b>הֵעִידוּ שֶׁסִּמֵּא אֶת עֵינוֹ וְאַחַר כָּךְ הִפִּיל אֶת שִׁנּוֹ וְנִמְצָא הַדָּבָר הֵפֶךְ... מְשַׁלְּמִין דְּמֵי עַיִן לָעֶבֶד</b>. שהרי התברר שזממו שהעבד יקבל רק דמי שן מועטים ויפסיד את דמי העין המרובים (אמנם מקזזים מחובם את דמי השן שאותם היה חייב האדון לשלם ממילא — כס“מ).
<h3> ה</h3>
<b>עֵדֵי קִנּוּי וּסְתִירָה שֶׁהוּזְמוּ לוֹקִין</b>. אישה שבעלה התרה בה שלא תתייחד עם פלוני (‘קינוי’) ולאחר מכן התייחדה עמו (‘סתירה’), הרי היא סוטה ונאסרת על בעלה עד שתשתה מים המרים (הלכות סוטה א,א-ב). ואם באו עדים וזממו לחייב אישה כסוטה והוזמו, הריהם חייבים מלקות כדין עדים זוממים שאי אפשר להעניש אותם במה שזממו לעשות (לעיל כ,ט).
<b>בָּא עֵד אֶחָד וְהֵעִיד שֶׁזִּנָּת... מְשַׁלֵּם כְּתֻבָּתָהּ</b>. שעד אחד נאמן להעיד על הסוטה שזינתה והיא נאסרת על בעלה ויוצאת בלא כתובה (הלכות סוטה א,יד), ולכן כשנמצא זומם נענש במה שזמם לחייבה.
<b>הָיוּ שְׁנַיִם הֵם עֵדֵי הַקִּנּוּי וְהַסְּתִירָה וְהַטֻּמְאָה</b>. שעדי הקינוי והסתירה העידו גם שזינתה.
<b>מְשַׁלְּמִין כְּנֶגֶד הַכְּתֻבָּה וְאֵין לוֹקִין</b>. לפי שזממו להפסידה כתובתה, וכל המשלם אינו לוקה (לעיל יח,א).
<b>וְלָמָּה לֹא יֵהָרְגוּ וַהֲרֵי הֵעִידוּ בְּטֻמְאָה</b>. הלא זממו לחייבה מיתה כדין אשת איש שזינתה.
<b>לְפִי שֶׁלֹּא הִתְרוּ בָּהּ</b>. ואין חיוב מיתה בלא התראה, נמצא שלא זממו להרגה.
<h3> ו</h3>
<b>שְׁנַיִם שֶׁהֵעִידוּ עַל זֶה שֶׁגָּנַב וְטָבַח אוֹ מָכַר</b>. שור או שה. והגונב שור או שה משלם פי שניים, ואם גם טבחו או מכרו משלם על השור פי חמישה ועל השה פי ארבעה (הלכות גנבה א,ו).
<b>הָרִאשׁוֹנִים מְשַׁלְּמִין לוֹ תַּשְׁלוּמֵי כֶּפֶל</b>. כפי שזממו לחייבו.
<b>וְהָאַחֲרוֹנִים מְשַׁלְּמִין תַּשְׁלוּמֵי שְׁנַיִם אוֹ שְׁלֹשָׁה</b>. שלושה תחת השור ושניים תחת השה, שכך זממו לחייבו נוסף על חיוב תשלום הכפל.
<b>נִמְצָא אֶחָד מִן הָאַחֲרוֹנִים זוֹמֵם בָּטְלָה עֵדוּת שְׁנִיָּה</b>. שכן אם נמצא אחד מהם פסול, בטלה כל העדות (לעיל ה,ג). אמנם העד הזומם אינו משלם שכן אין מחייבים בדין הזמה אלא כשיוזמו כולם (לעיל כ,א).
<b>שֶׁאִם אֵין גְּנֵבָה אֵין הַטְּבִיחָה אוֹ הַמְּכִירָה מְחַיֶּבֶת אוֹתוֹ לְשַׁלֵּם כְּלוּם</b>. שהרי ייתכן שטבח ומכר משלו.
<h3> ז</h3>
<b>שְׁנַיִם שֶׁהֵעִידוּ שֶׁאָכַל זֶה שָׂדֶה זוֹ שָׁלֹשׁ שָׁנִים וכו’</b>. כאשר שדה נמצאת ברשות אדם ובא אחר שהיה ידוע כבעלים של השדה וטוען שהשדה שלו, אם המחזיק מביא עדים שאכל מפירות השדה במשך שלוש שנים רצופות, היא נעשית בחזקתו והוא נאמן לטעון שקנאה או קיבלה מהבעלים הקודמים גם אם אינו מביא ראיה לדבריו (הלכות טוען ונטען יא,ב). וכאשר עדי החזקה נמצאו זוממים, חייבים לשלם לבעלים הקודמים של השדה את דמי השדה שרצו להפסידה ממנו.
<b>מְשַׁלְּשִׁין בֵּינֵיהֶן</b>. מחלקים את חובת התשלום ביניהם כך שמכולם יחד יתקבל הסכום שרצו להפסידו.
<b>שֶׁאַף עַל פִּי שֶׁעֵדוּת הַחֲזָקָה שָׁלֹשׁ עֵדֻיּוֹת הֲרֵי הֵן כְּעֵדוּת אַחַת לַהֲזַמָּה</b>. מצד גדרי עדות הרי אלו שלוש עדויות נפרדות, אך לעניין הזמה נחשבים כעדות אחת, כמבואר בסמוך.
<b>שְׁלֹשָׁה אַחִים וְאֶחָד מִצְטָרֵף... וְהֵעִידוּ בְּשָׁנָה שָׁנָה</b>. על כל שלוש השנים העיד עד אחד, ועל כל שנה הצטרף אליו אחד מהאחים.
<b>הֲרֵי אֵלּוּ שָׁלֹשׁ עֵדֻיּוֹת</b>. ואין אומרים שהן עדות אחת וממילא מאחר שיש בה אחים תיפסל כולה (רדב”ז).
<b>וְהֵן כְּעֵדוּת אַחַת לַהֲזַמָּה</b>. שכן אין משמעות לעדויות זו בלא זו.
<b>הֲרֵי שְׁלֹשֶׁת הָאַחִים מְשַׁלְּמִין וכו’</b>. מחלקים את חובת התשלום ביניהם על פי חלקם היחסי בהפסד שזממו לגרום לו, לפיכך העד שהעיד על כל שלוש השנים משלם חצי מערך השדה, ואילו האחים שהעידו כל אחד על שנה אחת מחלקים ביניהם את התשלום וכל אחד משלם שישית מערך השדה.
<h3> ח</h3>
<b>שֶׁנִּתְקַיֵּם בְּעֵדוּתָן שֶׁשּׁוֹר זֶה מוּעָד</b>. כל כת העידה שהשור נגח פעם אחת, ומסך העדויות עלה שנגח שלוש פעמים והוא שור מועד. וכעת השור נגח והזיק, ונמצא שמשום עדויותיהם חייב לשלם נזק שלם (ובלעדיהם היה משלם חצי נזק בלבד, כדין שור תם — ראה הלכות נזקי ממון א,ב-ד).
<b>וְנִמְצֵאת כַּת רִאשׁוֹנָה וּשְׁנִיָּה זוֹמְמִין כֻּלָּן פְּטוּרִין</b>. מלפצות על תשלומי נזק שלם, ששלושת העדויות נחשבות כעדות אחת להזמה, ואין מתחייבים אלא אם כן הוזמה כולה.
<b>נִמְצְאוּ שְׁלָשְׁתָּן זוֹמְמוֹת כֻּלָּן חַיָּבִין לְשַׁלֵּם חֲצִי נֶזֶק</b>. אם הוזמו כל העדויות ששור זה נגח, חייבים העדים לשלם את מה שהיו מפסידים את בעל השור.
<b>שֶׁאַף עַל פִּי שֶׁהוּא תָּם מְשַׁלֵּם חֲצִי נֶזֶק</b>. שהרי אף על נזק של שור תם משלם לניזק חצי מהנזק, נמצא שזממו להוסיף על חיובו רק חצי נזק.
<b>בְּשֶׁהָיוּ כֻּלָּן רוֹמְזִין זֶה אֶת זֶה אוֹ שֶׁבָּאוּ רְצוּפִין</b>. ביחד, שניכר שהתכוונו לעשותו מועד.
<b>אוֹ שֶׁהָיוּ מַכִּירִין בַּעַל הַשּׁוֹר וְלֹא הִכִּירוּ הַשּׁוֹר</b>. שבמקרה זה מוכח מכך שבאים לעשותו מועד. שכן מכיוון שאין מכירים איזה שור נגח, לא היו יכולים לחייב את בעליו בחצי נזק (שהרי תשלום זה גובים רק מגופו של השור — ראה הלכות נזקי ממון א,ב), ומכאן שבאו לחייב את הבעלים בנזק שלם שהוא משתלם ממיטב הנכסים של הבעלים (ומדובר שהזהירו את הבעלים שיש לו שור נגחן שאז צריך לשמור את כל בקרו — ראה בבלי בבא קמא כד,ב).
<b>אֲבָל אִם אֵין שָׁם אֶחָד מֵאֵלּוּ הֲרֵי כַּת רִאשׁוֹנָה וּשְׁנִיָּה פְּטוּרִין שֶׁהֲרֵי הֵם אוֹמְרִים וכו’</b>. שהרי יכולים לטעון שבאו להעיד רק כדי לחייבו תשלום חצי נזק על הנגיחה שהעידו עליה, ולא התכוונו לעשותו מועד.
<h3> ט</h3>
<b>שְׁנַיִם שֶׁהֵעִידוּ בְּבֵן סוֹרֵר וּמוֹרֶה וכו’</b>. בן סורר ומורה הוא בן המורד בהוריו, שגנב מהם ממון וקנה בו בשר ויין, ואכל ושתה אותם ברעבתנות וזלילה. בתחילה הוריו מביאים אותו לבית דין, ובית הדין מלקים אותו על סמך העדות הזו (‘עדות ראשונה’). ואם חזר על מעשהו שוב, פונים לבית דין עם עדים שחזר על מעשיו, ועל סמך עדות זו (‘עדות אחרונה’) בית הדין גומרים דינו לסקילה (הלכות ממרים ז,א, ז,ז).
<b>מִפְּנֵי שֶׁיְּכוֹלִין לוֹמַר לְהַלְקוֹתוֹ בָּאנוּ</b>. כדין בן סורר ומורה בפעם הראשונה, ולא זממו להחיל עליו דין בן סורר ומורה גמור.
<b>הָיְתָה הַכַּת הָאַחֲרוֹנָה אַרְבָּעָה... כֻּלָּן נֶהֱרָגִין</b>. ארבעת העדים של הכת האחרונה נהרגים, שעדויות הגנבה והאכילה נצרכות זו לזו ומצטרפות יחד לחייבו מיתה, ונמצא שכולם זממו להרגו.
<b>הֵעִידוּ שְׁנַיִם שֶׁגָּנַב זֶה נֶפֶשׁ מִיִּשְׂרָאֵל וּמְכָרוֹ וְהוּזְמוּ הֲרֵי אֵלּוּ נֶחֱנָקִין</b>. שהגונב נפש מישראל והשתמש בו ומכרו חייב מיתת חנק (הלכות גנבה ט,א-ב), ונענשים במה שזממו לעשות.
<b>שֶׁהַגְּנֵבָה הִיא תְּחִלַּת חִיּוּבוֹ שֶׁל זֶה מִיתָה</b>. ולכן גם עדי הגנבה חייבים מיתה, שכן כוונת עדותם הייתה להביא למותו.
<b>הֵעִידוּ שְׁנַיִם שֶׁמְּכָרוֹ לְזֶה הַיִּשְׂרְאֵלִי</b>. העידו על פלוני שמכר אדם זה הישראלי לאדם אחר.
<b>מִפְּנֵי שֶׁיָּכוֹל לוֹמַר עַבְדִּי מָכַרְתִּי</b>. וכלל לא גנבתיו.
<b>בָּאוּ עֵדֵי גְּנֵבָה אַחַר שֶׁהוּזְמוּ עֵדֵי מְכִירָה אֲפִלּוּ רָאִינוּ אוֹתָם רוֹמְזִין זֶה אֶת זֶה אֵין נֶהֱרָגִין</b>. שלאחר שהוזמו עדי המכירה, אין העדות על הגנבה יכולה להביא למותו של הנאשם. ואין הרמיזה מועילה לצירוף בשלב זה, שכבר בטלה עדות המכירה (ראה אבן האזל).
<h3> י</h3>
<b>מוֹצִיא שֵׁם רַע עַל אִשְׁתּוֹ שֶׁהֵבִיא עֵדִים שֶׁזִּנְּתָה כְּשֶׁהִיא אֲרוּסָה וכו’</b>. המוציא שם רע הוא מי שטען שקר על אשתו שזינתה בהיותה ארוסה לפני שנישאה לו. דין זה חל כאשר הבעל הביא עדים על כך שאשתו זינתה (‘עדי הבעל’), ולאחר מכן הזים אבי הנערה את העדים על ידי עדים אחרים שהביא (‘עדי האב’). דינו של הבעל שמוציא שם רע הוא מלקות ותשלום קנס של מאה סלעים כסף לאבי הנערה, והעדים שהביא חייבים מיתה בסקילה כפי שזממו לעשות בנערה (הלכות נערה בתולה ג,ו).
<b>עֵדֵי הָאָב נֶהֱרָגִין וּמְשַׁלְּמִין מָמוֹן לַבַּעַל וכו’</b>. אם הבעל הביא אחר כך עדים שהזימו את עדי האב, ונמצא שהעדים הראשונים שהביא הבעל דוברים אמת, ועדי האב זממו להמית את עדי הבעל וגם לחייב את הבעל לשלם קנס.
<b>וְנִמְצְאוּ נְפָשׁוֹת לָזֶה וּמָמוֹן לָזֶה</b>. ואף על פי שכלל הוא שכל עברה שיש בה מיתת בית דין אין בה תשלומים (ראה שם א,יד), במקרה זה חיוב התשלומים וחיוב המיתה הנם כלפי אנשים שונים, ולכן מתחייבים בשניהם.
<b>שֶׁהֵעִידוּ עַל זֶה שֶׁבָּעַל נַעֲרָה מְאֹרָסָה</b>. וחייב מיתה.
<b>נֶהֱרָגִין וְאֵין מְשַׁלְּמִין</b>. פיצוי לאבי הנערה על ירידת ערך כתובתה של הנערה, שהרי לא אמרו מי הנערה.
<b>בָּעַל בִּתּוֹ שֶׁל פְּלוֹנִי וכו’</b>. אם אמרו מי הנערה, נהרגים ומשלמים לאבי הנערה את סכום ירידת ערך הכתובה (רדב”ז, ולפי זה הלשון ‘קנס’ אינה דווקא). ויש מן המפרשים שהסבירו שמדובר בקנס דווקא, של האונס נערה בתולה או של המוציא שם רע, ונדחקו בהסבר מדוע משלמים לאביה ולא לנחשד (ראה ערוה”ש ועוד).
<b>פְּלוֹנִי רָבַע הַשּׁוֹר</b>. והרובע חייב סקילה, ואף השור הנרבע דינו סקילה (הלכות איסורי ביאה א,טז).
<b>נִסְקָלִין וְאֵין מְשַׁלְּמִין</b>. נסקלים על שזממו להרוג את האדם שטענו שרבע, אך אינם צריכים לשלם את שווי השור, שהרי לא ציינו לשור מסוים.
<b>שׁוֹרוֹ שֶׁל פְּלוֹנִי וכו’</b>. כשהעידו על שורו של אדם מסוים, משלמים לו את שווי השור שזממו להמית.
<h2>פרק כב</h2>
<h3> א</h3>
<b>הַמַּכְחִישׁוֹת זוֹ אֶת זוֹ</b>. סותרות אחת את דברי השנייה (ראה לעיל יח,ב).
<b>וְהֵעִידוּ בְּעֵדוּת אַחֶרֶת</b>. הצטרפו להעיד יחד בעניין אחר.
<b>אֵין כָּאן עֵדוּת שֶׁהֲרֵי בְּוַדַּאי אֶחָד מֵהֶן שַׁקְרָן</b>. וכשנמצא אחד מהעדים פסול, עדות כולם בטלה (לעיל ה,ג).
<b>מְקַבְּלִין כָּל אַחַת מֵהֶם בִּפְנֵי עַצְמָהּ</b>. שמאחר שלא ידוע איזו מהן פסולה, מעמידים כל אחת על חזקת כשרותה, ואין פוסלים לא זו ולא זו.
<h3> ב</h3>
<b>הֲרֵי שִׁמְעוֹן מְשַׁלֵּם מָנֶה</b>. שמוסכם על כולם שלכל הפחות חייב לו מנה, אבל אינו משלם יותר מזה.
<b>שֶׁיַּד בַּעַל הַשְּׁטָר עַל הַתַּחְתּוֹנָה</b>. שהרי בוודאי עדי אחד מהשטרות פסולים, ואין מוציאים ממון מספק.
<b>בִּנְקִיטַת חֵפֶץ</b>. שנשבע בעודו אוחז ספר תורה (הלכות שבועות יא,ח), כדין שבועה חמורה, ולא כשבועת היסת שאינה צריכה נקיטת חפץ (שם הי”ג).
<b>שֶׁהֲרֵי יֵשׁ עָלָיו שְׁנֵי עֵדִים וכו’</b>. וכשם שהמודה במקצת הטענה חייב שבועה מן התורה, כך כאשר עדים מעידים שחייב במקצת הטענה חייב שבועה מן התורה.
<b>כְּמוֹ שֶׁבֵּאַרְנוּ</b>. הלכות טוען ונטען ד,י.
<h3> ג</h3>
<b>שֶׁוַּדַּאי אֶחָד מֵהֶן יֵשׁ לוֹ אֶצְלוֹ</b>. ומאחר שאינו יכול להוכיח איזו כת פסולה, אינו רשאי להפסידם.
<b>וּשְׁבוּעָה זוֹ בְּתַקָּנַת חֲכָמִים כְּדִין חֶנְוָנִי עַל פִּנְקָסוֹ</b>. בעל הבית שהיה חייב כסף לפועל שלו ואמר לחנווני שישלם עבורו לפועל והוא יחזיר לו אחר כך. וכעת החנווני טוען ששילם לפועל והפועל טוען שלא קיבל ממנו, ושניהם תובעים את בעל הבית שישלם להם, הדין הוא ששניהם נשבעים בנקיטת חפץ על טענתם, ונוטלים מבעל הבית. ואף שמעיקר הדין אינם צריכים להישבע כלל, תיקנו חכמים שיישבעו מכיוון שבעל הבית מפסיד מכך ששני הצדדים נוטלים ממנו (הלכות מלווה ולווה טז,ה). וכך גם כאן, מעיקר הדין אינם צריכים להישבע כלל, אבל חכמים תיקנו שיישבעו מכיוון שלוי מפסיד מכך ששניהם נוטלים ממנו בעוד שהוא חייב רק לאחד מהם.
<h3> ד</h3>
<b>וְכָל אֶחָד מֵהֶן כּוֹפֵר בּוֹ</b>. וטוען שהעדים החתומים על השטר שהוציא עליו הם הפסולים, והעדים הכשרים חתמו על השטר השני.
<b>נִשְׁבָּעִין הֶסֵּת</b>. שבועה מתקנת חכמי התלמוד למי שכופר בכל הטענה נגדו (הלכות טוען נטען א,ג).
<b>בְּשֶׁבָּאוּ שְׁתֵּי הַכִּתּוֹת לְהָעִיד כְּאֶחָד</b>. שהוציא ראובן את שני השטרות יחד.
<b>שֶׁהֲרֵי כָּל כַּת מִשְּׁתֵּיהֶן בִּפְנֵי עַצְמָהּ הֵעִידָה</b>. והואיל ואין ידוע איזו מהן פסולה, מעמידים כל אחת על חזקת כשרותה, ואין פוסלים לא זו ולא זו, כמבואר לעיל ה”א.
<h3> ה</h3>
<b>וְנִמְצֵאת עֵדוּת אֵלּוּ הָאַחֲרוֹנִים מְכֻוֶּנֶת</b>. מדוקדקת ותואמת.
<b>שֶׁקָּרָא עָלָיו עַרְעָר</b>. שיצא עליו קול שהוא פסול.
<b>אַף עַל פִּי שֶׁנִּתְקַיֵּם הַשְּׁטָר מֵחוֹתְמָיו</b>. שקיימו את השטר באמצעות השוואת חתימות העדים לחתימותיהם בשטרות אחרים, ובשטר מקוים אין טענת מזויף.
<b>אֵין גּוֹבִין בּוֹ לְעוֹלָם</b>. שחוששים שבכל זאת הצליח לזייף.
