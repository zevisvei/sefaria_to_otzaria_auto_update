<h1>ביאור שטיינזלץ על משנה תורה, הלכות ממרים</h1>
<h2>פרק א</h2>
<h3> א</h3>
<b>בֵּית דִּין הַגָּדוֹל שֶׁבִּירוּשָׁלַיִם</b>. שיש בו שבעים ואחד דיינים, והוא יושב בלשכת הגזית שבמקדש (הלכות סנהדרין א,ג).
<b>וַעֲלֵיהֶם הִבְטִיחָה תּוֹרָה</b>. התורה אמרה שיש לבטוח ולהסתמך על ההוראה שלהם (השווה הלכות איסורי ביאה יא,א).
<b>חַיָּב לִסְמֹךְ מַעֲשֵׂה הַדָּת אֲלֵיהֶם וּלְהִשָּׁעֵן עֲלֵיהֶם</b>. לעשות כפי הוראתם ולקבל על עצמו את סמכותם.
<h3> ב</h3>
<b>וְאֵין לוֹקִין עַל לָאו זֶה מִפְּנֵי שֶׁנִּתַּן לְאַזְהָרַת מִיתַת בֵּית דִּין וכו’</b>. מכיוון שעיקרו של לאו זה מתייחס לדין זקן ממרא שהוא חייב מיתה (כמבואר לקמן ג,ד ואילך), נמצא שלאו זה אינו בא להזהיר מפני מלקות. ולפיכך גם אדם שאינו זקן ממרא, אם עבר על הוראת חכמים אינו חייב מלקות (לכלל זה ראה הלכות סנהדרין יח,ב).
<b>שֶׁמָּרָה</b>. מרד וסירב.
<b>שֶׁנֶּאֱמַר וְהָאִישׁ אֲשֶׁר יַעֲשֶׂה בְזָדוֹן</b>. ובהמשך הפסוק נאמר: “ומת האיש ההוא”, וסתם מיתה האמורה בתורה היא בחנק (הלכות סנהדרין יד,א).
<b>דְּבָרִים שֶׁלָּמְדוּ אוֹתָן מִפִּי שְׁמוּעָה וְהֵם תּוֹרָה שֶׁבְּעַל פֶּה</b>. פירושים והלכות שעברו במסורת בעל פה ממשה רבנו.
<b>בְּאַחַת מִן הַמִּדּוֹת שֶׁהַתּוֹרָה נִדְרֶשֶׁת בָּהֶן</b>. באחת הדרכים המקובלות לדרשת המקראות.
<b>וְהֵם הַגְּזֵרוֹת</b>. דינים שקבעו הנביאים והחכמים לעשות סייג לדיני התורה, כדי לשמור שלא יעברו עליהם.
<b>וְהַתַּקָּנוֹת</b>. דינים שנעשו להסדרת העניינים שבין אדם לחברו או מפני תיקון העולם לפי מה שהשעה צריכה.
<b>וְהַמִּנְהָגוֹת</b>. דברים שנהגו העם או חכמים יחידים מעצמם, והסכימו עליהם בית הדין הגדול והורו לכל העם לנהוג כך (לפירוט המושגים הללו ראה הקדמת הרמב”ם לפה”מ).
<h3> ג</h3>
<b>דִּבְרֵי הַקַּבָּלָה</b>. שנמסרו מפי משה רבנו.
<b>וּדְבָרִים שֶׁלְּמֵדִין מִן הַדִּין</b>. דברים שלמדו חכמים מדעתם באחת המידות שהתורה נדרשת בהן.
<h3> ד</h3>
<b>שׁוֹאֵל לְבֵית דִּין שֶׁבְּעִירוֹ</b>. שבכל עיר ועיר בארץ ישראל מצווה להעמיד בית דין (ראה הלכות סנהדרין א,א-ב).
<b>וְשׁוֹאֲלִין לְבֵית דִּין שֶׁבְּהַר הַבַּיִת... בָּאִין לְבֵית דִּין שֶׁעַל פֶּתַח הָעֲזָרָה וכו’</b>. שמלבד בית הדין הגדול שבלשכת הגזית, יש בהר הבית עוד שני בתי דינים של עשרים ושלושה דיינים, אחד יושב על פתח הר הבית, ואחד יושב על פתח העזרה (שם ה”ג).
<b>דָּנִין בּוֹ בִּשְׁעָתָן</b>. דנים בו מיד, ואין פונים לערכאה נוספת.
<h3> ה</h3>
<b>שֶׁלֹּא בִּזְמַן הַסַּנְהֶדְרִין</b>. לאחר שבטל בית דין הגדול.
<b>אוֹ עַד שֶׁלֹּא הִגִּיעַ הַדָּבָר לָהֶן</b>. שנחלקו בזמן שבית דין הגדול קיים, אלא שדין זה טרם הובא להכרעתו, ובינתיים צריך לדעת מה לעשות (לח”מ).
<b>בֵּין בִּזְמַן אֶחָד בֵּין בָּזֶה אַחַר זֶה</b>. בין אם שני החכמים חיו באותה התקופה, ובין אם בתקופות שונות.
<b>בְּשֶׁל תּוֹרָה</b>. כאשר הספק הוא לגבי דין מן התורה.
<b>וּבְשֶׁל דִּבְרֵי סוֹפְרִים</b>. דין מדברי חכמים.
<h2>פרק ב</h2>
<h3> ב</h3>
<b>אֵינוֹ יָכוֹל עַד שֶׁיִּהְיֶה גָּדוֹל מִן הָרִאשׁוֹנִים בְּחָכְמָה וּבְמִנְיָן</b>. ודווקא לבטל גזרות ותקנות, אבל דין שנלמד על ידי אחת המידות, יכול בית הדין לבטל דברי הראשונים אף על פי שאינו גדול מהם בחכמה ובמניין (רדב”ז, כס”מ ועוד).
<b>בְּחָכְמָה</b>. שראש בית הדין הנוכחי חכם יותר מן הקודם (פה”מ עדויות א,ה). ויש שכתבו שצריך גם שכללות החכמה בהצטרפות כל בית הדין תהיה יתרה מחכמת בית הדין הקודם (שו”ת הרדב”ז ה,קיז).
<h3> ג</h3>
<b>כְּדֵי לַעֲשׂוֹת סְיָג</b>. גזרות שנועדו להרחיק את האדם מן העברה (ראה דוגמא לכך לקמן ה”ט), להבדיל מתקנות ומנהגות של חכמים להסדרת העניינים שבין בני אדם או מפני תיקון העולם וכדומה (ע”פ הקדמת הרמב”ם לפה”מ; וראה מרכה”מ שביאר את דברי הרמב”ם כאן באופן אחר).
<h3> ד</h3>
<b>לְפִי שָׁעָה</b>. באופן זמני.
<b>יֵשׁ לְכָל בֵּית דִּין</b>. רשאי כל בית דין.
<b>מַכִּין שֶׁלֹּא כַּדִּין וְעוֹנְשִׁין שֶׁלֹּא כַּדִּין</b>. ראה הלכות סנהדרין כד,ד-ה.
<b>וְכֵן אִם רָאוּ לְפִי שָׁעָה לְבַטֵּל מִצְוַת עֲשֵׂה אוֹ לַעֲבֹר עַל מִצְוַת לֹא תַעֲשֶׂה... עוֹשִׂין לְפִי מַה שֶּׁהַשָּׁעָה צְרִיכָה</b>. ובדומה לכך הדין בנביא שאמר לעבור על דברי תורה לפי שעה, כדוגמת אליהו בהר הכרמל (ראה הלכות יסודי התורה ט,ג).
<b>כְּשֵׁם שֶׁהָרוֹפֵא חוֹתֵךְ יָדוֹ אוֹ רַגְלוֹ שֶׁל זֶה כְּדֵי שֶׁיִּחְיֶה כֻּלּוֹ וכו’</b>. שכל המצוות נידונות כגוף אחד, ולפיכך פעמים ויש צורך לעקור אחת בכדי שתתקיים הדת בכללותה (ראה רדב”ז).
<b>כְּדֶרֶךְ שֶׁאָמְרוּ חֲכָמִים הָרִאשׁוֹנִים</b>. בעניין ההיתר לחלל שבת לצורך הצלת נפש (בבלי יומא פה,ב).
<h3> ה</h3>
<b>צְרִיכִין לְהִתְיַשֵּׁב בַּדָּבָר</b>. לבחון היטב ביישוב הדעת.
<h3> ו</h3>
<b>וּלְאַחַר שֶׁגָּזְרוּ אוֹתָהּ פִּקְפְּקוּ הָעָם בָּהּ</b>. שקיום הגזרה היה רופף בידם.
<h3> ז</h3>
<b>גָּזְרוּ וְדִמּוּ שֶׁפָּשְׁטָה בְּכָל יִשְׂרָאֵל... יֵשׁ לוֹ רְשׁוּת לְבַטְּלָהּ</b>. ודווקא במקרה שדימו שפשטה בכל ישראל, אבל אם באמת הגזרה פשטה בכל ישראל, אף על פי שלאחר זמן מרובה בדקו ומצאו שאינה פושטת יותר בכל ישראל, לא ניתן לבטלה (מסקנת הכס”מ וכן דעת מפרשים רבים). וייתכן לפרש שאפילו אם פשטה התקנה בתחילה בכל ישראל, אם כעת רוב ישראל אינם מקפידים עליה, רשאי בית הדין המאוחר לבטלה (הבנה ראשונית של הכס”מ, וכן פירש ביד”פ).
<h3> ט</h3>
<b>וְלִקְבֹּעַ הַדָּבָר לְעוֹלָם שֶׁהוּא מִן הַתּוֹרָה</b>. אבל לקבוע דבר לדורות מדברי חכמים, מותר.
<b>בֵּין בַּתּוֹרָה שֶׁבִּכְתָב בֵּין בַּתּוֹרָה שֶׁבְּעַל פֶּה</b>. האיסור להוסיף ולגרוע על דברי תורה מתייחס הן לדברים המפורשים בתורה שבכתב והן לדברים מן התורה שנאמרו במסורת התורה שבעל פה.
<b>וּמִפִּי הַשְּׁמוּעָה</b>. מסורת חז”ל בפרשנות הפסוקים.
<b>בֵּין בְּשַׂר הַשּׁוֹר בֵּין בְּשַׂר הַשֶּׂה וכו’</b>. ראה הלכות מאכלות אסורות ט,ד [הערה: הנוסח כאן הוא על פי תשובת ר’ יהושע הנגיד (סי’ מה) שכתב שזה הנוסח בספר שהוגה מספרו של הרמב”ם. ובשאר כתבי היד ובדפוסים הנוסח הוא: “בין בשר בהמה בין בשר חיה”. וכן בפסקה הבאה: “אם יבא בית דין ויתיר בשר השה בחלב”, במקום המילים: “בשר השה”, גורסים כתבי היד והדפוסים: “בשר חיה”. ונראה שהנוסח שלפנינו הוא תיקון שעשה הרמב”ם בספרו שמתאים לשיטתו בהלכות מאכלות אסורות שם שבשר חיה בחלב אינו אסור באכילה מן התורה (ראה ר”י שילת ברמב”ם מדויק שהאריך בעניין).]
<b>חֻרְבָּה</b>. תקלה.
<b>וְיָבֹא אַחֵר לוֹמַר אַף בְּשַׂר בְּהֵמָה מֻתָּר חוּץ מִן הָעֵז</b>. שהרי בפסוק מפורש רק “גדי”, ובמקומות אחרים בתורה מבואר שגדי הוא ממין העזים (בראשית כז,טז, שם לח,כ; ע”פ בבלי חולין קיג,א).
<h2>פרק ג</h2>
<h3> א</h3>
<b>מִי שֶׁאֵינוֹ מַאֲמִין בַּתּוֹרָה שֶׁבְּעַל פֶּה</b>. שכופר בפירוש התורה המקובל במסורת, וסומך רק על התורה שבכתב כמו שהוא מפרש אותה (פה”מ סנהדרין יא,ג, וראה הלכות תשובה ג,ח).
<b>הֲרֵי זֶה בִּכְלַל הַמִּינִים</b>. אנשים הכופרים בעיקרי האמונה (ראה הלכות תשובה ג,ו-ח).
<b>וּמִיתָתוֹ בְּיַד כָּל אָדָם</b>. ראה הלכות רוצח ד,י.
<h3> ב</h3>
<b>מוֹרִידִין וְלֹא מַעֲלִין</b>. מורידים אותו בכוח לבור או לסכנת מוות אחרת כדי להרגו, ואם נפל לבור מעצמו מונעים ממנו לעלות, כגון על ידי סילוק הסולם וכדומה.
<b>כִּשְׁאָר הַמִּינִים וְהָאֶפִּיקוֹרוֹסִין וכו’</b>. ראה גם הלכות עבודה זרה י,א, הלכות עדות יא,י.
<b>וְהַמּוֹסְרִין</b>. אנשים המוסרים את חבריהם או ממונם ביד גויים או אנשים אלימים (הלכות תשובה ג,יב, וראה גם הלכות חובל ומזיק ח,ט-י).
<b>וְהַמְשֻׁמָּדִין</b>. העוברים בזדון ובמרד על מצוות ה’, ואפילו עוברים על עברה אחת להכעיס (הלכות תשובה ג,ט, הלכות רוצח ד,י).
<h3> ג</h3>
<b>וְכָפַר בַּתּוֹרָה שֶׁבְּעַל פֶּה תְּחִלָּה</b>. שהתחיל לכפור מעצמו, ולא שהתחנך לכך.
<b>וְכֵן כָּל הַטּוֹעִים אַחֲרָיו</b>. אלו שהלכו אחריו שטעו באותו העניין.
<b>וְגִדְּלוּ אוֹתָן עָלָיו</b>. גידלו וחינכו אותם על תפיסות של כפירה.
<b>הֲרֵי הֵן כְּתִינוֹק שֶׁנִּשְׁבָּה לְבֵין הַגּוֹיִם... שֶׁהוּא אָנוּס</b>. ולפיכך אין להרגו. אמנם לעניין חיוב קרבן הוא נידון כשוגג וחייב חטאת על עברותיו (הלכות שגגות ב,ו).
<b>עַד שֶׁיַּחְזְרוּ לְאֵיתַן הַתּוֹרָה</b>. שיגלו את טעותם וישובו לתוקף האמונה בתורה (השווה ללשון ‘איתן’ האמורה לגבי אברהם אבינו בהלכות עבודה זרה א,ג).
<h3> ד</h3>
<b>שֶׁיֵּשׁ בְּיָדוֹ קַבָּלָה</b>. שקיבל מרבותיו מסורות הלכתיות.
<b>וּמִתְוַדֶּה וְיֵשׁ לוֹ חֵלֶק לְעוֹלָם הַבָּא</b>. כדרך כל המומתים על ידי בית הדין, שמתוודים לפני הריגתם כדי שיהיה להם חלק לעולם הבא (ראה הלכות סנהדרין יג,א), ושלא כמינים והאפיקורוסים שאין להם חלק לעולם הבא (הלכות תשובה ג,ו).
<h3> ה</h3>
<b>חָכָם שֶׁהִגִּיעַ לְהוֹרָאָה</b>. שבקי בכל התורה וראוי להיסמך (הלכות סנהדרין ד,ח, וראה פה”מ סנהדרין יא,ב).
<b>סָמוּךְ בַּסַּנְהֶדְרִין</b>. הוסמך על ידי בית הדין (ראה הלכות סנהדרין ה,א).
<b>בְּדָבָר שֶׁחַיָּבִין עַל זְדוֹנוֹ כָּרֵת וְעַל שִׁגְגָתוֹ חַטָּאת</b>. כמבואר לקמן ד,ב.
<b>אוֹ בַּתְּפִלִּין</b>. ראה לקמן ד,ג.
<b>וְהֵם יוֹשְׁבִין בְּלִשְׁכַּת הַגָּזִית</b>. שהיא מקום מושבם (הלכות בית הבחירה ה,יז).
<b>מִי שֶׁלֹּא יִפָּלֵא מִמֶּנּוּ אֶלָּא דָּבָר מֻפְלָא</b>. רק מי שהלכות קשות ומסובכות אינן ידועות לו ראוי להיעשות זקן ממרא, ולא תלמיד שלא הגיע להוראה שגם דברים פשוטים וידועים אינו יודע.
<h3> ו</h3>
<b>חָכָם מֻפְלָא שֶׁל בֵּית דִּין</b>. שראוי להורות בכל התורה כולה ונסמך על ידי בית הדין (ראה הלכות סנהדרין ד,ח).
<h3> ז</h3>
<b>מְצָאָן חוּץ לִמְקוֹמָן</b>. שהיו חכמי בית דין הגדול מחוץ ללשכת הגזית.
<h3> ח</h3>
<b>בְּעֵת שֶׁיִּפָּלֵא דָּבָר</b>. שיעלה ספק בדין כלשהו.
<b>וּבָאִים לְבֵית דִּין שֶׁעַל פֶּתַח הַר הַבַּיִת וכו’</b>. ראה לעיל א,ד.
<b>וְשָׁנָה וְלִמֵּד כְּדֶרֶךְ שֶׁהוּא לָמוּד</b>. למד בעצמו ולימד לאחרים כפי הדעה ההלכתית שחשב, אך לא הורה לעשות כך באופן מעשי.
<b>וְאֵינוֹ צָרִיךְ הַתְרָאָה</b>. שלא כשאר חייבי מיתות בית דין שאין הורגים אותם אלא אם כן התרו בהם קודם מעשה (הלכות סנהדרין יב,א-ב), זקן ממרא אינו צריך התראה, הואיל והוא כבר יודע שהדבר שעושה הוא אסור (רדב”ז, וראה פסקים ושיטות).
<b>וּמְשַׁמְּרִין אוֹתוֹ עַד הָרֶגֶל</b>. ממתינים בהריגתו עד שיגיע החג הקרוב משלושת הרגלים, שאז יש רוב עם בירושלים.
<b>וְחוֹנְקִין אוֹתוֹ</b>. שמיתת הזקן ממרא בחנק (לעיל א,ב, הלכות סנהדרין טו,יג).
<b>מִכְּלָל שֶׁצָּרִיךְ הַכְרָזָה</b>. שצריך להכריז ברבים על הריגתו.
<h2>פרק ד</h2>
<h3> א</h3>
<b>זָקֵן</b>. חכם.
<b>בְּדָבָר שֶׁחַיָּבִין עַל זְדוֹנוֹ כָּרֵת וְעַל שִׁגְגָתוֹ חַטָּאת</b>. כפי שיבואר בהמשך פרק זה.
<b>מִפִּי הַקַּבָּלָה</b>. שקיבל במסורת.
<b>כְּגוֹן שֶׁהִתִּיר הֶחָמֵץ יוֹם אַרְבָּעָה עָשָׂר בְּשָׁעָה שִׁשִּׁית וכו’</b>. מן התורה החמץ אסור בערב פסח (ארבעה עשר בניסן) החל מן השעה השביעית של היום, וחכמים אסרו אותו באכילה ובהנאה כבר מתחילת השעה השישית כדי להרחיק מאיסור תורה והוסיפו וגזרו שלא לאכול חמץ מהשעה החמישית מחשש שיטעה בין שעה חמישית לשישית אך לא אסרו אז את החמץ בהנאה (הלכות חמץ ומצה א,ח-י). והזקן ממרא המתיר בשעה השישית או שאסרו בהנאה בשעה החמישית, חולק על חכמים בגזרתם בעניין חמץ, שהוא איסור שבעיקרו חייבים על זדונו כרת ועל שגגתו חטאת (מאירי סנהדרין פח,א, רדב”ז; וראה כס”מ שפירש באופן אחר).
<h3> ב</h3>
<b>וּלְדִבְרֵי הָאוֹמֵר שֶׁלּוֹ נָטַל וכו’</b>. ונמצא שקידושיו קידושין, והאישה נחשבת כאשת איש.
<b>חוֹבְלִים הֵם בּוֹ וְחַיָּבִין לְשַׁלֵּם</b>. ששלוחי בית הדין המלקים את האדם שלא כדין נידונים כחובל בחברו וחייבים בתשלומים.
<b>בַּעֲרָכִין אוֹ בַּחֲרָמִין</b>. כגון שנחלקו לגבי מקרה מסוים שבו אדם התחייב לתת ערך של אדם להקדש, או שהחרים דבר כלשהו לצרכי המקדש או הכהנים.
<b>הֲרֵי זֶה חַיָּב</b>. הזקן ממרא החולק בעניין זה, חייב  מיתה.
<b>בַּעֲרִיפַת הָעֶגְלָה וכו’</b>. הרוג שנמצא בקרבת עיר מסוימת ולא נודע מי הרגו, חייבים אנשיה להביא עגלת בקר ולערפה בנחל, והיא נאסרת בהנאה (הלכות רוצח י,ו).
<b>וְהַמְקַדֵּשׁ בָּהּ אִשָּׁה אֵינָהּ מְקֻדֶּשֶׁת</b>. שהמקדש בדבר שאסור בהנאה אינה מקודשת (הלכות אישות ה,א).
<b>וְכֵן אִם נֶחְלְקוּ בְּעָרְלָה</b>. כגון שנחלקו לגבי צמח מסוים אם הוא חייב בערלה או לא (פה”מ סנהדרין יא,ב). והערלה אסורה בהנאה (הלכות מאכלות אסורות י,ט).
<b>בְּלֶקֶט שִׁכְחָה וּפֵאָה</b>. מתנות מן היבול שבעל הבית חייב לתת לעניים.
<b>כְּגוֹן נִגְעֵי בָּשָׂר וכו’</b>. שנחלקו בנגעי צרעת מסוימים אם הם טהורים או טמאים.
<b>וּלְדִבְרֵי הָאוֹמֵר טָמֵא אִם נִכְנַס אוֹ אָכַל... וּבְשׁוֹגֵג מֵבִיא חַטָּאת</b>. שהטמא שנכנס למקדש בשוגג או אכל קודש בשוגג מביא קרבן עולה ויורד שהוא סוג של קרבן חטאת (ראה הלכות שגגות א,א-ד, יד”פ).
<b>וְכֵן אִם נֶחְלְקוּ בְּטָהֳרַת מְצֹרָע אִם יֵשׁ לָזֶה טָהֳרָה אוֹ אֵין לוֹ</b>. כגון במצורע שאין לו בוהן יד, או בוהן רגל או אוזן ימנית (בבלי סנהדרין פח,א, וראה הלכות מחוסרי כפרה ה,א).
<b>בְּהַשְׁקָאַת שׂוֹטָה</b>. אישה שבעלה קינא לה ונסתרה אסורה לבעלה, עד שתיבדק על ידי מי המרים המאררים (הלכות סוטה א,א-ב).
<b>לְדִבְרֵי הָאוֹמֵר צְרִיכָה אִם מֵת הַבַּעַל קֹדֶם שֶׁתִּשְׁתֶּה הֲרֵי זוֹ אֲסוּרָה לִיבָמָהּ</b>. שסוטה שמת בעלה קודם שתשתה אינה מתייבמת (הלכות ייבום וחליצה ו,יט). והואיל ואין כאן מצוות ייבום, נמצא שהיבם בועל את אשת אחיו באיסור, וחייב על כך כרת במזיד וחטאת בשוגג (רע”א שם, ערוך לנר יבמות יא,ב ועוד).
<b>אִם הִיא עֶרְוָה אוֹ אֵינָהּ</b>. אם היא אסורה באיסור עריות על אדם זה (כגון שהיא קרובתו), כך שאם בא עליה במזיד חייב כרת ובשוגג חייב חטאת.
<b>אִם מַרְאֵה דָּם זֶה מְטַמֵּא אוֹ אֵינוֹ מְטַמֵּא</b>. שאם ראתה האישה דם המטמא אותה היא נעשית נידה והבא עליה חייב כרת או חטאת (לפרטי הדם המטמא ראה הלכות איסורי ביאה פרק ה).
<b>אִם זוֹ טְמֵאָה לֵידָה אוֹ אֵינָהּ טְמֵאָה לֵידָה</b>. שהיולדת טמאה כנידה, ודווקא כשילדה או הפילה דבר המטמא אותה (כמבואר שם פרק י).
<b>אִם זוֹ זָבָה אוֹ אֵינָהּ זָבָה</b>. שאם ראתה דם בימים מסוימים נעשית זבה (ראה שם ו,א-ו), והבא עליה חייב כבא על הנידה.
<b>אִם חֵלֶב זֶה אָסוּר אוֹ מֻתָּר</b>. שהאוכל חלב אסור חייב כרת או חטאת (ראה הלכות מאכלות אסורות פרק ז מהם החלבים האסורים).
<b>אִם מְעַבְּרִים עַד הַפּוּרִים אוֹ בְּכָל אֲדָר</b>. שנחלקו בשאלה אם ניתן להחליט שהשנה מעוברת ולהוסיף לה חודש אדר נוסף רק עד שיגיע פורים, או שניתן לעשות זאת עד סוף חודש אדר (ראה הלכות קידוש החודש ד,יג-יד).
<b>שֶׁזֶּה מֵבִיא לִידֵי אֲכִילַת חָמֵץ בְּפֶסַח</b>. שההכרעה בעניין עיבור השנה משפיעה על הזמן שבו יחול חג הפסח, ונמצא שהמחלוקת בכך משפיעה על זמן איסור אכילת החמץ, שהוא דבר שחייבים על זדונו כרת ועל שגגתו חטאת.
<b>אוֹ בְּמִנְיַן הַדַּיָּנִין שֶׁדָּנִין דִּינֵי מָמוֹנוֹת</b>. נחלקו מה מספר הדיינים שרשאי לדון דיני ממונות (ראה הלכות סנהדרין ב,י).
<b>לִדְבָרָיו שֶׁל אֶחָד וכו’</b>. זהו ביאור מדוע מחלוקת זו מביאה לידי חטאת או כרת.
<b>וְאִם קִדֵּשׁ בּוֹ אִשָּׁה אֵינָהּ מְקֻדֶּשֶׁת</b>. שהמקדש בדבר שאינו שלו אינה מקודשת (הלכות אישות ה,ז).
<h3> ג</h3>
<b>לְהוֹסִיף טוֹטֶפֶת חֲמִישִׁית בַּתְּפִלִּין</b>. בית נוסף לארבעת הבתים שבתפילין של ראש.
<b>שֶׁהַבַּיִת הַחִיצוֹן שֶׁאֵינוֹ רוֹאֶה אֶת הָאֲוִיר פָּסוּל</b>. הבית הקיצוני בצד ימין או שמאל צריך להיות חשוף לאוויר, ואם הוסיף בצדו בית נוסף וחסם אותו התפילין פסולות.
<b>מִפִּי הַקַּבָּלָה</b>. מסורת הלכתית.
<b>וְזֶה אוֹמֵר שֵׁנִי לַטֻּמְאָה</b>. ובדרגת טומאה זו אין באים לידי חיוב כרת או חטאת בכניסה למקדש (ראה כס”מ, וראה כתר המלך שביאר באופן אחר).
<h2>פרק ה</h2>
<h3> א</h3>
<b>נִסְקָל שֶׁנֶּאֱמַר... דָּמָיו בּוֹ</b>. ולמדו חכמים שבכל מקום שכתובה לשון זו בתורה הכוונה לסקילה (ספרא קדושים פ”ט הי”ד, וראה גם בבלי סנהדרין סו,ב).
<b>הַטֻּמְטוּם</b>. מי שאיברי המין שלו מכוסים ומינו אינו ברור. [הערה: הרמב”ם בפה”מ מנקד מילה זו: טֻומְטוֹם.]
<b>וְהָאַנְדְּרָגִינָס</b>. שיש לו איברי זכרות ואיברי נקבות.
<b>וְהוּא שֶׁיִּהְיוּ גְּדוֹלִים שֶׁהִגִּיעוּ לִכְלַל הָעֳנָשִׁים</b>. שרק כאשר מוגדרים כגדולים חייבים בעונשים (לגדרי ההגעה לגדלות ראה הלכות אישות פרק ב).
<h3> ב</h3>
<b>בְּשֵׁם מִן הַשֵּׁמוֹת הַמְיֻחָדִין</b>. אחד משבעת השמות שאינם נמחקים (ראה הלכות יסודי התורה ו,ב).
<b>בְּכִנּוּי</b>. אחד מכינויי השם כגון ‘רחום’ ו’חנון’ (שם ה”ה).
<b>וְלוֹקֶה כְּדֶרֶךְ שֶׁלּוֹקֶה עַל קִלְלַת כָּל אָדָם כָּשֵׁר מִיִּשְׂרָאֵל</b>. שהמקלל אדם מישראל שאינו אביו או אמו חייב מלקות אפילו כשקיללו בכינוי (הלכות סנהדרין כו,ג; ודווקא המקלל אדם כשר, אבל המקלל את הרשע פטור — ראה בבלי סנהדרין פה,א ואו”ש שם, וראה לקמן הי”ב).
<h3> ד</h3>
<b>עֹנֶשׁ שָׁמַעְנוּ בְּפֵרוּשׁ</b>. ראה לעיל ה”א.
<b>אֲבָל הָאַזְהָרָה הֲרֵי הִיא בִּכְלַל לֹא תְקַלֵּל חֵרֵשׁ וכו’</b>. שמפסוק זה לומדים שאסור לקלל כל אדם מישראל ולא רק חרש (הלכות סנהדרין כו,א).
<h3> ה</h3>
<b>מִיתָתוֹ בְּחֶנֶק שֶׁנֶּאֱמַר... מוֹת יוּמָת</b>. וסתם ‘מיתה’ האמורה בתורה היא בחנק (הלכות סנהדרין יד,א).
<b>חַבּוּרָה</b>. מכה שמוציאה דם.
<b>הֲרֵי זֶה כְּמַכֶּה אֶחָד מִשְּׁאָר יִשְׂרָאֵל</b>. שאינו חייב מיתה אלא עובר בלא תעשה (הלכות חובל ה,א), וחייב לשלם את חמשת התשלומים שהחובל בחברו משלם (שם ד,ז).
<h3> ו</h3>
<b>אֲפִלּוּ טִפַּת דָּם יָצָאת בִּפְנִים בָּאֹזֶן וְנִתְחָרֵשׁ</b>. אף שלא רואים כלל שנעשתה חבורה, די בכך שטיפת דם אחת בלבד יצאה בפנים וגרמה לכך שנתחרש, כדי שהמכה תיחשב כחבורה שחייבים עליה מיתה.
<h3> ז</h3>
<b>וְחָתַךְ לוֹ בָּשָׂר אוֹ אֵבֶר</b>. לצורך רפואתו.
<b>אַף עַל פִּי שֶׁהוּא פָּטוּר לְכַתְּחִלָּה לֹא יַעֲשֶׂה</b>. שמא יחבול בהם יותר מכדי הצורך לרפואתם (כס”מ).
<b>סִלּוֹן</b>. קוץ.
<h3> ח</h3>
<b>עֹנֶשׁ שָׁמַעְנוּ</b>. ראה לעיל ה”ה.
<b>הוֹאִיל וְהוּא מֻזְהָר שֶׁלֹּא לְהַכּוֹת אָדָם מִיִּשְׂרָאֵל</b>. הלכות חובל ה,א, הלכות סנהדרין טז,יב.
<h3> ט</h3>
<b>שְׁתוּקִי</b>. אדם שאין ידוע בוודאות מיהו אביו (הלכות איסורי ביאה טו,יב).
<b>חַיָּב עַל אִמּוֹ</b>. אם קילל או הכה אותה.
<b>אֲבָל בְּנוֹ מִן הַשִּׁפְחָה וּמִן הַנָּכְרִית אֵינוֹ חַיָּב לֹא עַל אָבִיו וְלֹא עַל אִמּוֹ</b>. שאינו נחשב כבנו אלא הולך אחר האם ודינו כעבד או גוי, ולאחר שמשתחרר או מתגייר נחשב כקטן שנולד ואינו מתייחס אחר הוריו.
<b>גֵּר שֶׁהוֹרָתוֹ שֶׁלֹּא בִּקְדֻשָּׁה אַף עַל פִּי שֶׁנּוֹלַד בִּקְדֻשָּׁה אֵינוֹ חַיָּב עַל מַכַּת אָבִיו וְעַל קִלְלָתוֹ</b>. שמאחר שאמו הייתה גויה בשעה שהתעברה, אף על פי שהתגיירה קודם הלידה, ונמצא שבנה הוא ישראל ואינו טעון גיור, מכל מקום אינו חייב על אביו משום שאינו מתייחס אחריו.
<h3> יא</h3>
<b>כְּדֵי שֶׁלֹּא יֹאמְרוּ בָּאוּ מִקְּדֻשָּׁה חֲמוּרָה לִקְדֻשָּׁה קַלָּה</b>. אף שהגויים אינם מצווים על כיבוד הורים, מאחר שהם נוהגים כך בנימוסיהם, אסרו על הגר לבזות את אביו, כדי שלא ייראה כאילו הגיור גורם להתיר איסורים (פרי מגדים איגרת ג אות כ, מובא ברע”א; לדוגמה נוספת ראה הלכות איסורי ביאה יד,יב).
<b>אֲבָל הָעֶבֶד אֵין לוֹ יִחוּס וכו’</b>. שהעבד אינו מתייחס אחר אביו כלל, ואינו נוהג בו כבוד אפילו בעודו עבד, ולפיכך אף לאחר שנשתחרר אינו חייב בכבודו כלל.
<h3> יב</h3>
<b>וְאִם קִלֵּל אוֹ חָבַל בָּהֶן פָּטוּר</b>. שאין חייבים אלא על אדם כשר (בבלי סנהדרין פה,א, וראה לעיל ה”ב).
<b>בַּמֶּה דְּבָרִים אֲמוּרִים בִּבְנוֹ וכו’</b>. חכמים למדו שחיוב המקלל הוא רק באדם שעומד להתקיים ולחיות ולא באדם שנגמר דינו למיתה, ומן המקלל למדו שהוא הדין גם למכה (ראה בבלי סנהדרין פה,א). אמנם מאחר שהמקלל את הוריו חייב גם לאחר מותם (לעיל ה”א), נמצא שגם לאחר שנגמר דינם למיתה חייב על קללתם, וממילא הוא הדין שחייב גם על הכאתם (בנין שלמה סנהדרין פה,ב, וראה הסבר נוסף ברש”י שם).
<b>וְאִם בִּיְּשׁוֹ חַיָּב בִּקְנָס הַמְבַיֵּשׁ</b>. שגם כאשר נגמר דינו למיתה חייב בתשלומי בושת כדין כל המבייש את חברו.
<h3> יג</h3>
<b>וְהָיָה הוּא חַזָּן לִפְנֵי הַדַּיָּנִין</b>. שתפקידו להלקות את החייבים מלקות (הלכות סנהדרין טז,ח).
<h3> יד</h3>
<b>חוּץ מִמֵּסִית</b>. שאם אביו הסית, הבן יכול להיות שליח בית דין אפילו להכותו או לקללו.
<h3> טו</h3>
<b>מִי שֶׁנִּתְחַיֵּב שְׁבוּעָה לִבְנוֹ</b>. שתבעו בנו ממון בבית הדין וחייבוהו הדיינים שבועה על טענתו.
<b>שֶׁאֵינוֹ מַשְׁבִּיעוֹ בִּשְׁבוּעַת הָאָלָה שֶׁהֲרֵי זֶה בָּא לְקִלְלַת אָבִיו</b>. המתחייב בשבועה בבית דין יכול להישבע שבועה רגילה, ויכול להישבע שבועת אלה שהיא שבועה שכוללת בתוכה קללה כלפי הנשבע במקרה שהוא משקר (ראה הלכות שבועות יא,ח). והתובע את אביו בבית דין ומחייבו שבועה, משביעו שבועה שאין בה אלה כדי שלא יבוא לידי קללת אביו אם יתברר ששיקר.
<b>וּכְבָר בֵּאַרְנוּ</b>. הלכות רוצח א,ג.
<b>אֵין אֶחָד מֵאֶחָיו שֶׁל נֶהֱרָג נַעֲשֶׂה גּוֹאֵל הַדָּם</b>. אף שמוטלת עליו מצווה להיות גואל הדם (שם ה”ב), אסור לו להרוג את אביו.
<b>בִּדְבָרִים</b>. בדיבור.
<b>מַקְלֶה</b>. מזלזל.
<b>וַהֲרֵי הוּא אוֹמֵר עַיִן תִּלְעַג לְאָב וכו’</b>. מפסוק זה ניתן ללמוד שאפילו קריצת עין ברמיזה בלבד יכולה ללעוג לאב ולבזות ולפגוע במשמעת כלפי האם (ראה מפרשים שם).
<b>מַכַּת מַרְדּוּת</b>. מלקות מדברי חכמים.
<b>וְלַעֲנֹשׁ כְּפִי מַה שֶּׁיִּרְאוּ</b>. ראה גם הלכות סנהדרין כו,ה.
<h2>פרק ו</h2>
<h3> ב</h3>
<b>הַמְקַלֵּל אָבִיו אוֹ אִמּוֹ בִּסְקִילָה</b>. לעיל ה,א.
<b>וְהַמְגַדֵּף</b>. מקלל את ה’.
<b>בִּסְקִילָה</b>. הלכות עבודה זרה ב,ו.
<b>הִקְדִּים אָב לָאֵם בְּכָבוֹד וְהִקְדִּים אֵם לָאָב בְּמוֹרָא</b>. בציווי על כיבוד הורים, האב מוזכר ראשון (שמות כ,יב, דברים ה,טז). לעומת זאת בציווי על מוראם, האם מוזכרת ראשונה (ויקרא יט,ג).
<h3> ג</h3>
<b>לֹא עוֹמֵד בִּמְקוֹמוֹ</b>. הקבוע של אביו.
<b>וְלֹא סוֹתֵר אֶת דְּבָרָיו</b>. לא יאמר דברים כנגד דברי אביו.
<b>וְלֹא מַכְרִיעַ אֶת דְּבָרָיו</b>. לא יכריע בוויכוח שמתווכח אדם אחר עם אביו.
<b>וְלֹא יִקְרָא לוֹ בִּשְׁמוֹ</b>. הפרטי.
<b>הָיָה שֵׁם אָבִיו אוֹ שֵׁם רַבּוֹ כְּשֵׁם אֲחֵרִים מְשַׁנֶּה אֶת שְׁמָם</b>. שאסור לו לקרוא לאחרים בשמם אם הוא זהה לשם אביו או לשם רבו (שאדם חייב בכבוד רבו, ראה הלכות תלמוד תורה פרק ה), אלא קורא להם בכינוי אחר (ראה גם שם ה”ה).
<b>מָרִי</b>. אדונ
<b>ִ</b>. י.
<b>בְּשֵׁם שֶׁהוּא פֶּלִיא</b>. שם נדיר ומיוחד, שאז יש בשימוש בו זלזול באביו.
<b>מִשֶּׁל אָב</b>. מנכסי האב.
<b>וּמוֹצִיא וּמַכְנִיס</b>. אם הם זקנים וצריכים יד להישען עליה (רבנו חננאל בן שמואל קידושין לא,ב).
<b>וּמְשַׁמְּשׁוֹ בִּשְׁאָר הַדְּבָרִים שֶׁהַשַּׁמָּשִׁין מְשַׁמְּשִׁין בָּהֶן אֶת הָרַב</b>. ראה הלכות תלמוד תורה ה,ח.
<b>וְעוֹמֵד בְּפָנָיו כְּדֶרֶךְ שֶׁעוֹמֵד מִפְּנֵי רַבּוֹ</b>. ראה שם ה”ז.
<h3> ד</h3>
<b>בִּשְׁעַת מַשָּׂאוֹ וּמַתָּנוֹ וַעֲשִׂיַּת חֲפָצָיו</b>. בשעה שעוסק בצרכי מסחרו ועסקיו של אביו.
<b>הַנִּשְׁמָע בִּדְבַר אָבִיו לְמָקוֹם</b>. הולך בשליחות אביו למקום מסוים.
<h3> ו</h3>
<b>וְהָאִשָּׁה אֵין בְּיָדָהּ לַעֲשׂוֹת שֶׁהֲרֵי רְשׁוּת אֲחֵרִים עָלֶיהָ</b>. שעומדת לרשות בעלה ועסוקה בביתה ואינה יכולה תמיד לעסוק בכבוד הוריה.
<b>הֲרֵי שְׁנֵיהֶם שָׁוִים</b>. האיש והאישה שווים לעניין כיבוד הוריהם.
<h3> ז</h3>
<b>גְּזֵרַת הַכָּתוּב</b>. ציווי התורה.
<b>בְּגָדִים חֲמוּדוֹת</b>. בגדים נאים ומכובדים.
<b>לְפַרְכֵּס</b>. לפקפק.
<h3> ט</h3>
<b>שֶׁהֲרֵי הוּא עוֹבֵר עַל וְלִפְנֵי עִוֵּר לֹא תִתֵּן מִכְשֹׁל</b>. שייתכן שהדבר יגרום לבן להכותו בחזרה ולעבור בכך על איסור.
<h3> יא</h3>
<b>אַף עַל פִּי שֶׁהוּא פָּטוּר עַל מַכָּתוֹ וְעַל קִלְלָתוֹ עַד שֶׁיַּעֲשֶׂה תְּשׁוּבָה</b>. שהרי אביו בעל עברה שכן בא על הערווה והוליד ממזר, וכל עוד לא עשה תשובה בנו פטור על הכאתו וקללתו (לעיל ה,יב).
<b>אֶלָּא יֹאמַר לוֹ אַבָּא כָּתוּב בַּתּוֹרָה כָּךְ וְכָךְ</b>. וכעין זה יש לנהוג כלפי רבו (ראה הלכות תלמוד תורה ה,ט).
<h3> יב</h3>
<b>שֶׁל דִּבְרֵיהֶם</b>. דברי חכמים.
<h3> יג</h3>
<b>וּמִצְוָה לַעֲשׂוֹת</b>. יש מצווה אחרת המוטלת עליו לעשות באותו זמן, וכגון שלא ניתן לדחות אותה לאחר מכן (כס”מ).
<h3> יד</h3>
<b>מִפְּנֵי שֶׁהוּא וְאִמּוֹ חַיָּבִין בִּכְבוֹד אָבִיו</b>. ראה הלכות אישות טו,כ.
<h2>פרק ז</h2>
<h3> א</h3>
<b>הָאָמוּר בַּתּוֹרָה</b>. דברים כא,יח-כא.
<b>אֲכִילָה הַמְּבִיאָה לִידֵי שְׁפִיכוּת דָּמִים</b>. אכילה זו שסופה שיידון עליה למות, ודמו בראשו (ראה סה”מ ל”ת קצה).
<b>מִפִּי הַשְּׁמוּעָה</b>. מסורת חכמים בפרשנות הפסוקים.
<h3> ב</h3>
<b>דְּבָרִים</b>. תנאים.
<b>מִפִּי הַקַּבָּלָה</b>. מסורת הלכתית.
<b>עַד שֶׁיִּגְנֹב</b>. ממון.
<b>וְיִקְנֶה בָּשָׂר בְּזוֹל וְיַיִן בְּזוֹל</b>. שכשקונה בזול הוא עשוי להמשיך במעשיו, מה שאין כן בבשר ויין יקרים שקשה לו להשיג מספיק כסף כדי לקנותם.
<b>כְּדֶרֶךְ שֶׁהַגַּנָּבִין אוֹכְלִין</b>. שממהרים לאכול כדי שלא יתפסו אותם, ואין להם זמן לבשל עד הסוף.
<b>וְיִשְׁתֶּה הַיַּיִן מָזוּג וְאֵינוֹ מָזוּג כְּדֶרֶךְ שֶׁהַגַּרְגְּרָנִין שׁוֹתִין</b>. כדרך הזללנים שמערבים רק מעט מים ביין שלהם.
<b>מִשְׁקַל חֲמִשִּׁים דִּינָר</b>. כ-240 גרם.
<b>בִּמְלוּגְמָא אַחַת</b>. שייתן את כל השיעור הזה של הבשר לתוך פיו בבת אחת וילעס (ראה תוספתא סנהדרין יא,ו, פה”מ שביעית ח,א), ויש מפרשים שהכוונה היא שיאכל מהר בלי הפסק כדרך רעבתנות (רדב”ז).
<b>חֲצִי לֹג</b>. כ-150 סמ”ק.
<b>מִדִּבְרֵיהֶם</b>. מדברי חכמים.
<b>יָצָא זֶה שֶׁעָבַר בָּהּ עַל דִּבְרֵי תּוֹרָה אוֹ שֶׁאֲכָלָהּ בִּדְבַר מִצְוָה</b>. ולגבי אכילת מצווה דורשים: “איננו שומע בקולנו” — יצא זה ששומע בקול אביו שבשמים (ירושלמי סנהדרין ח,ב).
<b>אוֹ שֶׁאָכְלוּ מַעֲשֵׂר שֵׁנִי בִּירוּשָׁלַיִם</b>. שגנב מעות של מעשר שני מאביו, וקנה בהן בשר ויין בירושלים ואכל שם כמצוותם (רש”י סנהדרין ע,ב).
<b>בְּתַנְחוּמֵי אֲבֵלִים שֶׁהִיא מִצְוָה מִדִּבְרֵיהֶם</b>. ראה הלכות אבל יד,א.
<h3> ד</h3>
<b>קֶרִי</b>. דרך מקרה.
<b>וְכֵן אִם אָכַל בָּשָׂר מָלִיחַ בְּיוֹם שְׁלִישִׁי לִמְלִיחָתוֹ</b>. שמהיום השלישי והלאה אין בו כבר טעם ממש של בשר (השווה הלכות תעניות ה,ז).
<b>יַיִן מִגִּתּוֹ</b>. תירוש, מיץ ענבים סחוטים שטרם הושלמה תסיסתו.
<h3> ה</h3>
<b>בְּבֶן שְׁלֹשׁ עֶשְׂרֵה שָׁנָה וְיוֹם אֶחָד שֶׁהֵבִיא שְׁתֵּי שְׂעָרוֹת</b>. במקום הערווה, שאז הוא מוגדר כאיש (הלכות אישות ב,י).
<b>עַד שֶׁיַּקִּיף הַשֵּׂעָר אֶת כָּל הַגִּיד</b>. איבר הזכרות.
<h3> ו</h3>
<b>לְפִי שֶׁאֶפְשָׁר שֶׁתִּתְעַבֵּר אִשְׁתּוֹ וְיִהְיֶה עֻבָּרָהּ נִכָּר בִּשְׁלֹשָׁה חֳדָשִׁים וכו’</b>. שלאחר שלושה חודשים מעת שהביא שתי שערות ונחשב גדול, הוא יכול להיות ראוי להיחשב כאב לעובר שבמעי אשתו, ולפיכך אינו נידון יותר כבן סורר ומורה (ואפילו כשאינו נשוי).
<b>הָא לָמַדְתָּ שֶׁאִם הִקִּיף הַשֵּׂעָר אֶת כָּל הַגִּיד קֹדֶם שֶׁיַּשְׁלִים שְׁלֹשָׁה חֳדָשִׁים הֲרֵי זֶה פָּטוּר</b>. שלאחר שיעור זה הוא ממילא פטור הואיל והוא ראוי להיקרות אב.
<h3> ז</h3>
<b>לְבֵית דִּין שֶׁל שְׁלֹשָׁה</b>. שדנים בו את דינם של מחויבי מלקות (הלכות סנהדרין ה,ד).
<b>וְאָכַל אוֹתָם אֲכִילָה הָאֲמוּרָה אַחַר הַהַתְרָאָה</b>. שאכל ושתה ברעבתנות על פי כל התנאים שנאמרו לעיל (הלכות ב-ד), לאחר שהתרו בו על כך בפני שני עדים.
<b>וּמַלְקִין אוֹתוֹ כִּשְׁאָר מְחֻיְּבֵי מַלְקוּת שֶׁנֶּאֱמַר וְיִסְּרוּ אֹתוֹ וְלֹא יִשְׁמַע אֲלֵיהֶם</b>. ואף שאין כאן לאו מסוים שחייבים עליו מלקות (שהרי אזהרת בן סורר ומורה משום “לא תאכלו על הדם” היא ‘לאו שבכללות’ שאין לוקים עליו כמבואר בהלכות סנהדרין יח,ג), המלקות כאן הן גזרת הכתוב מיוחדת (ראה בבלי סנהדרין עא,ב ויד רמ”ה שם סג,א).
<b>לְבֵית דִּין שֶׁל עֶשְׂרִים וּשְׁלֹשָׁה</b>. שדנים בו דיני נפשות (הלכות סנהדרין ה,ב).
<b>וְאֵינוֹ נִסְקָל עַד שֶׁיִּהְיוּ שָׁם שְׁלֹשָׁה הָרִאשׁוֹנִים</b>. שבבית הדין שדנים אותו למיתה יהיו שלושת הדיינים שדנו אותו למלקות.
<h3> י</h3>
<b>הָיָה אָבִיו רוֹצֶה וכו’</b>. לנהוג בו דין סורר ומורה.
<b>וְתָפְשׂוּ בוֹ וְלֹא גִּדְּמִין</b>. שאינם יכולים לתפוס.
<b>וְהוֹצִיאוּ אֹתוֹ וְלֹא חִגְּרִין</b>. שהחיגרים אינם יכולים ללכת.
<b>בְּנֵנוּ זֶה וְלֹא סוּמִין</b>. שהעיוורים אינם יכולים לראות ולומר: “זה”.
<b>אֵינֶנּוּ שֹׁמֵעַ בְּקֹלֵנוּ וְלֹא חֵרְשִׁים</b>. שהחרשים אינם שומעים אם קיבל דבריהם או לא.
<h3> יא</h3>
<b>טֻמְטוּם</b>. מי שאיברי המין שלו מכוסים ומינו אינו ברור.
<b>וְאַנְדְּרָגִינָס</b>. מי שיש לו איברי זכרות ואיברי נקבות.
<h3> יב</h3>
<b>טֻמְטוּם שֶׁנִּקְרַע</b>. נקרע הקרום שכיסה על איברי המין שלו.
<b>עַד שֶׁיִּהְיֶה בֵּן מִשְּׁעַת הֲוָיָה</b>. שיהיה ברור שהוא בן משעה שנולד.
<h3> יד</h3>
<b>כְּכָל הֲרוּגֵי בֵּית דִּין שֶׁמָּמוֹנָם לְיוֹרְשֵׁיהֶן</b>. הלכות אבל א,ט.
