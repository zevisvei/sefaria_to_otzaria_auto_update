<h1>ביאור שטיינזלץ על משנה תורה, הלכות אבל</h1>
<h2>פרק א</h2>
<h3> א</h3>
<b>שֶׁנֶּאֱמַר וְאָכַלְתִּי חַטָּאת הַיּוֹם הַיִּיטַב בְּעֵינֵי יי</b>. אלו דברי אהרן למשה ביום מיתת שני בניו, נדב ואביהוא, שאינו יכול לאכול את קרבן החטאת אף שאכילת הקרבנות היא מצוות עשה, מפני שבניו מתו באותו היום, ומכאן נלמד שמצוות האבלות היא ביום הראשון בלבד. אבל עצם מצוות האבלות נלמד מהפסוק “לה יטמא“ (ויקרא כא,ג) המחייבת את הכהן להיטמא לקרוביו במיתתם, וממילא גם להתאבל עליהם (קנאת סופרים על סה“מ מ“ע לז, לח“מ, וראה לקמן ב,ו; וראה רדב“ז שהסביר באופן אחר).
<b>שֶׁהוּא יוֹם הַמִּיתָה וְיוֹם הַקְּבוּרָה</b>. אבל אם הקבורה ביום אחר, אין אבלות מן התורה לא ביום המיתה ולא ביום הקבורה (ערוה“ש שצח,א, אך ראה לח“מ).
<b>אַף עַל פִּי שֶׁנֶּאֱמַר בַּתּוֹרָה</b>. כשהוליכו יוסף ואחיו את יעקב אבינו לקבורתו.
<b>נִתְּנָה תּוֹרָה וְנִתְחַדְּשָׁה הֲלָכָה</b>. ואין לקבוע הלכה על פי מה שנהגו קודם מתן תורה.
<b>וְשִׁבְעַת יְמֵי הַמִּשְׁתֶּה</b>. שלאחר הנישואין (ראה הלכות אישות י,יב).
<h3> ב</h3>
<b>הַגּוֹלֵל</b>. כיסוי הקבר.
<b>הַדְּבָרִים שֶׁהָאָבֵל אָסוּר בָּהֶן</b>. המפורטים לקמן ה,א.
<b>כְּשֶׁמֵּת הַיֶּלֶד</b>. הבן הראשון שנולד לו מבת שבע, ונגזר עליו שימות (ראה שמואל ב יב,יד-כ).
<h3> ג</h3>
<b>הֲרוּגֵי מַלְכוּת שֶׁאֵין מַנִּיחִין אוֹתָן לְהִקָּבֵר</b>. שנהרגו על ידי השלטון ואינו מאפשר את השבת גופותיהם לקבורה.
<b>אַף עַל פִּי שֶׁלֹּא נִתְיָאֲשׁוּ מִלִּגְנֹב אוֹתָן</b>. משום שגנבה אינה דבר מצוי, אין לעכב את האבלות בשל כך.
<h3> ד</h3>
<b>מִשֶּׁנִּתְיָאֲשׁוּ לְבַקֵּשׁ</b>. כשהתייאשו מהחיפושים אחר גופתו, מתחילים למנות שבעה ושלושים.
<b>אֵין מוֹנִין לוֹ</b>. אין מתחילים למנות שבעה ושלושים.
<h3> ה</h3>
<b>לִמְדִינָה אַחֶרֶת</b>. לעיר אחרת.
<h3> ו</h3>
<b>וְכָל שֶׁלֹּא שָׁהָה שְׁלֹשִׁים יוֹם וכו’</b>. כאשר אין ידוע בוודאות אם מלאו תשעה חדשי היריון ולא חי שלושים יום שלמים אנו מסופקים אם הוא מוגדר כוולד בן קיימא או כנפל, ומקילים שלא להתאבל עליו (כס“מ).
<h3> ז</h3>
<b>אֲפִלּוּ מֵת בַּיּוֹם שֶׁנּוֹלַד מִתְאַבְּלִין עָלָיו</b>. משום ששהה בבטן אמו תשעה חודשים מלאים נחשב כוולד בן קיימא אף אם מת בו ביום.
<h3> ח</h3>
<b>בֶּן תִּשְׁעָה חֳדָשִׁים</b>. ששהה תשעה חודשים בבטן אמו.
<b>וּבֶן שְׁמוֹנָה</b>. שידוע בוודאות שנולד לאחר ששהה שמונה חדשים בבטן אמו, ולכן נחשב נפל גם אם חי יותר משלושים יום (ראה הלכות שבת כה,ו).
<b>מְחֻתָּךְ</b>. שנחתכו איבריו בבטן אמו ויצאו כסדר, כגון שיצאה היד ואחר כך הרגל וכדומה.
<b>מְסֹרָס</b>. שנחתכו איבריו בבטן אמו ויצאו שלא כסדר (ראה פה“מ נידה ג,ה).
<b>וְלֹא יִתְעַסְּקוּ עִמָּהֶן</b>. בהספד ולוויה וכדומה, אבל בטיפול במת ובצרכי המיטה והקבורה מתעסקים עבורם (טור יו“ד סי’ שמד, וכעין זה כתב בשו“ת הרשב“א א,תשסג). וייתכן לפרש שאין מתעסקים אפילו בטיפול במת ובמיטתו כדרך שמתעסקים בשאר מתים, אלא קוברים בלבד (ראה לקמן הי“א, ד,א, הלכות יום טוב א,כג).
<h3> ט</h3>
<b>כָּל הֲרוּגֵי מַלְכוּת</b>. כגון המורד במלך או מבזהו (ראה הלכות מלכים ג,ח).
<b>וְאֵין מוֹנְעִין מֵהֶן כָּל דָּבָר</b>. מהדברים הנעשים לכבוד המת.
<b>וּמָמוֹנָם לַמֶּלֶךְ</b>. ראה גם שם ד,ט.
<b>אֲבָל כָּל הֲרוּגֵי בֵּית דִּין אֵין מִתְאַבְּלִין עֲלֵיהֶן... עַד שֶׁיִּתְאַכֵּל הַבָּשָׂר</b>. משום שהנהרגים מחמת חטא על ידי בית דין אין עוונותיהם מתכפרים בשעת מיתתם אלא עד שיתאכל הבשר, נמצא שבשעת תחילת האבלות שהיא סתימת הקבר אינם ראויים לאבלות, ולכן נדחתה אבלותם לגמרי (פה“מ סנהדרין ו,ח; וראה גם הלכות סנהדרין יג,ו).
<b>אֲבָל אוֹנְנִין שֶׁאֵין אֲנִינוּת אֶלָּא בַּלֵּב</b>. מותר להם להצטער עליהם מכיוון שצער הלב אינו מוגדר כמעשה אבלות.
<h3> י</h3>
<b>הַמִּינִים</b>. הכופרים (ראה הלכות תשובה ג,ז-ח, ו’מין’ הנזכר כאן הוא כינוי כללי לכל סוגי הכופרים הנזכרים שם).
<b>וְהַמְשֻׁמָּדִין</b>. העוברים בזדון ובמרד על מצוות ה’, ואפילו עוברים על עברה אחת להכעיס (הלכות תשובה שם ה“ט, הלכות רוצח ד,י).
<b>וְהַמָּסוֹרוֹת</b>. המוסרים את חבריהם או ממונם ביד גויים או אנשים אלימים (הלכות תשובה ג,יב).
<h3> יא</h3>
<b>עוֹמְדִין עָלָיו בְּשׁוּרָה</b>. לאחר קבורת המת עומדים המנחמים בשורות ביציאה מבית הקברות ועוברים מול האבלים אחד אחד ומנחמים אותם (ראה לקמן יג,א-ב).
<b>בִּרְכַּת אֲבֵלִים</b>. דברים הנאמרים בבית האבל (לקמן יב,ז).
<b>וְכָל דָּבָרשֶׁהוּא כָּבוֹד לַחַיִּים</b>. דברים שבהם מתכבדים קרוביו.
<b>לֹא שֶׁיַּעֲלֶה לְרֹאשׁ הַגַּג וְנָפַל וּמֵת</b>. שמא נפל בטעות ולא התכוון לאבד עצמו לדעת.
<b>וְרָאוּ אוֹתוֹ שֶׁעָלָה מִיָּד דֶּרֶךְ כַּעַס אוֹ שֶׁהָיָה מֵצֵר</b>. שמיד לאחר שאיים שבכוונתו לעלות לראש הגג כדי ליפול ממנו, אכן ראו שעלה לגג בכעסו או מתוך צערו.
<b>אֲבָל אִם רָאוּ אוֹתוֹ וכו’</b>. ולא שמעו ממנו קודם לכן שבכוונתו לאבד עצמו לדעת.
<b>סִפּוֹ</b>. חרבו.
<b>הֲרֵי זֶה בְּחֶזְקַת כָּל הַמֵּתִים</b>. ואין מחזיקים אותו כמי שאיבד עצמו לדעת.
<h2>פרק ב</h2>
<h3> א</h3>
<b>וּמִדִּבְרֵיהֶם</b>. מדברי חכמים (ראה פסקים ושיטות).
<b>אִשְׁתּוֹ הַנְּשׂוּאָה</b>. הנשואה לו, למעט ארוסתו (כדלקמן ה“ג).
<h3> ב</h3>
<b>שֶׁאֵינוֹ מִתְטַמֵּא לְאָחִיו וַאֲחוֹתוֹ מֵאִמּוֹ</b>. כדלקמן הי“ב.
<b>וְלֹא לַאֲחוֹתוֹ הַנְּשׂוּאָה</b>. כדלקמן ה“י.
<h3> ג</h3>
<b>בְּנוֹ אוֹ אָחִיו הַבָּא מִן הַשִּׁפְחָה אוֹ מִן הַנָּכְרִית</b>. שנולד לשפחה כנענית או לגויה והוא הולך אחר אמו והריהו עבד או גוי.
<b>וְכֵן מִי שֶׁנִּתְגַּיֵּר הוּא וּבָנָיו אוֹ נִשְׁתַּחְרֵר הוּא וְאִמּוֹ</b>. ולאחר שמתגייר או משתחרר נחשב כקטן שנולד ואינו מתייחס להוריו או לאחיו.
<b>וְלֹא אוֹנֵן</b>. האונן הוא אדם שמת לו מת מן הקרובים שהוא חייב להתאבל עליהם, וביום המיתה הוא אונן מדין תורה ובלילה שלאחר יום המיתה הוא אונן מדברי חכמים. האונן אסור בהקרבת קרבנות ובאכילת קדשים ומעשר שני (ראה הלכות מעשר שני ג,ה-ז, הלכות ביאת מקדש ב,ט-י). [הערה: בדברי הפוסקים הכינוי ‘אונן’ מתייחס לאדם שמתו מוטל לפניו וטרם הובא לקבורה ודיני מצב זה מבוארים ברמב“ם לקמן ד,ו ובפסקים ושיטות שם.]
<h3> ד</h3>
<b>הֲרֵי זֶה מִתְאַבֵּל עִמָּהֶן</b>. כשמת להם קרוב שהם חייבים להתאבל עליו.
<b>בִּפְנֵיהֶן</b>. כשהוא נמצא בנוכחותם.
<b>אֲחִי בְּנוֹ</b>. אח של בנו מאם אחרת.
<b>אֵם בְּנוֹ</b>. לאחר שהתגרש ממנה.
<h3> ה</h3>
<b>כּוֹפֶה מִטָּתוֹ</b>. הופך את מיטתו (כדלקמן ה,יח).
<b>אוֹ בְּנָהּ</b>. מאיש אחר.
<b>וְכֵן כָּל כַּיּוֹצֵא בָּזֶה</b>. כאשר אין הקרבה של הנפטרים לקרוביו קרבת שאֵר (קשר דם) אלא קרבה על ידי נישואין, אינו חייב להתאבל עם קרוביו עליהם.
<h3> ו</h3>
<b>בַּמֶּה דְּבָרִים אֲמוּרִים</b>. שמצווה להיטמא ושמטמאים אותו בעל כרחו.
<b>הוֹאִיל וְאֵינָן מֻזְהָרוֹת עַל הַטֻּמְאָה</b>. כדלקמן ג,יא.
<h3> ז</h3>
<b>מִדִּבְרֵי סוֹפְרִים</b>. מדברי חכמים.
<b>עָשׂוּ אוֹתָהּ כְּמֵת מִצְוָה וכו’</b>. אף על פי שאיסור טומאת כהן הוא מן התורה ואבלות על אשתו אינה אלא מדברי חכמים, מכיוון שהשוו אותה למת מצווה, נדחה איסור טומאת כהן מפני קבורתה (רדב“ז; לדין מת מצווה ראה לקמן ג,ח).
<h3> ח</h3>
<b>כָּל אוֹתָן שֶׁאָמַרְנוּ שֶׁאֵין מִתְאַבְּלִין עֲלֵיהֶן</b>. לעיל א,ט-יא.
<b>עַד שֶׁיִּסָּתֵם הַגּוֹלֵל</b>. עד שיכסו את הקבר.
<h3> ט</h3>
<b>פְּסוּלִין</b>. חללים, שנולדו מגרושה שנישאה לכהן.
<b>מַמְזֵרִים</b>. שנולדו מאיסורי עריות (חוץ מן הנולד מן הנידה, ראה הלכות איסורי ביאה טו,א).
<b>אִשְׁתּוֹ הַפְּסוּלָה</b>. שאסורה עליו ועליו לגרשה.
<b>מִי שֶׁשָּׁמְעָה שֶׁמֵּת בַּעְלָהּ וְנִשֵּׂאת וכו’</b>. ודינה שאסורה לשני הבעלים וצריכה לקבל גט משניהם (ראה הלכות גירושין י,ה).
<b>חֲלָלָה</b>. אישה שהייתה אסורה לכהונה ונבעלה לכהן, או אישה שנולדה מנישואי כהן עם אישה האסורה לו (הלכות איסורי ביאה יט,א). ודווקא אם התחללה לאחר שנולד, אבל אם התחללה קודם שנולד, הרי בן זה חלל ואינו מוזהר מלהיטמא למתים (כדלקמן ג,יא).
<h3> י</h3>
<b>אַף עַל פִּי שֶׁהִיא נְשׂוּאָה לְכֹהֵן</b>. אף שנשארה בקדושת כהונה לעניין אכילת תרומה וכדומה, אינו מיטמא לה (תפארת למשה יו“ד סי’ שעג).
<b>הַבּוֹגֶרֶת</b>. שהגיעה לגיל שתים עשרה שנה ושישה חודשים, שנתמעטו בתוליה ואינה נקראת בתולה שלמה (ראה בבלי יבמות ס,א-ב, הלכות איסורי ביאה יז,יג).
<b>מֻכַּת עֵץ</b>. שאבדו בתוליה כתוצאה מחבלה, ולא עקב בעילה.
<b>מִי שֶׁהֲוָיָתָהּ בִּידֵי אִישׁ</b>. שנבעלה לאיש.
<b>אֲשֶׁר לֹא הָיְתָה לְאִישׁ פְּרָט לַאֲרוּסָה</b>. שהתקדשה לאחר ועדיין לא נבעלה.
<h3> יב</h3>
<b>אַף אָחִיו וַאֲחוֹתוֹ הָרְאוּיִין לִירֻשָּׁתוֹ</b>. ורק אחיו ואחותו מאביו ראויים לירשו (ראה הלכות נחלות א,ז).
<h3> יג</h3>
<b>הַוְּלָדוֹת שֶׁנִּתְעָרְבוּ</b>. ואין ידוע בוודאות מיהו האב של כל ולד.
<b>וְהַבֵּן שֶׁהוּא סָפֵק בֶּן שִׁבְעָה לָאַחֲרוֹן אוֹ בֶּן תִּשְׁעָה לָרִאשׁוֹן</b>. אישה שהתגרשה או התאלמנה ולא שהתה שלושה חודשים קודם שהתחתנה בשנית, ונולד לה בן ויש ספק אם הוא נולד לשבעה חודשים מהבעל האחרון או לתשעה חודשים מהבעל הראשון.
<b>וְכֵן כָּל הַמִּתְגָּרֶשֶׁת סְפֵק גֵּרוּשִׁין</b>. שיש ספק אם הגירושין חלו, כגון שזרק לה גט ברשות הרבים והוא נפל באמצע בין שניהם (הלכות גירושין ה,יב).
<b>אוֹ בְּגֵט פָּסוּל</b>. גט שפסול מדברי חכמים (ראה שם י,ב), ומן התורה האישה מגורשת.
<h3> יד</h3>
<b>לְאֵבֶר מִן הַחַי מֵאָבִיו</b>. אם נחתך מאביו אבר קודם שמת, אין הכהן נטמא לצורך קבורת אבר זה (ראה לקמן ג,א בביאור שאסור לכהן להיטמא לאבר מן החי).
<b>וְלֹא לְעֶצֶם מֵעַצְמוֹת אָבִיו</b>. אם נחסר מאביו עצם או אבר לאחר שמת, אינו נטמא לצורך קבורת עצם זו.
<b>וְכֵן הַמְלַקֵּט עַצְמוֹת אָבִיו</b>. שמלקטן ממקום קבורתן הראשון להביאן לקבורה במקום אחר.
<b>אַף עַל פִּי שֶׁהַשִּׁדְרָה קַיֶּמֶת</b>. עמוד השדרה קיים. ואף ששדרה שלמה מטמאת את הנוגע בה כמת שלם (ראה הלכות טומאת מת ב,ח), לעניין היתר טומאת כהן אינה נחשבת כגוף שלם.
<h3> טו</h3>
<b>הַטֻּמְאָה לַקְּרוֹבִים דְּחוּיָה הִיא וְלֹא הֻתְּרָה לַכֹּל</b>. איסור הטומאה של הכהן נדחה מפני מצוות האבל על הקרובים, אבל אין בכך כדי להתיר לו להיטמא לאנשים אחרים.
<h2>פרק ג</h2>
<h3> א</h3>
<b>חוּץ מִשִּׁשָּׁה מֵתִים הַמְפֹרָשִׁים בַּתּוֹרָה</b>. אמו ואביו, בנו ובתו, אחיו ואחותו הבתולה (ויקרא כא,א-ג).
<b>אוֹ אִשְׁתּוֹ</b>. שטומאתה מדברי סופרים (לעיל ב,ז).
<b>הַנּוֹגֵעַ בַּמֵּת</b>. שנגע בגופו במת (הלכות טומאת מת א,ג).
<b>הַמַּאֲהִיל</b>. שהאהיל בגופו על המת או שהמת האהיל עליו או ששהה עם המת תחת אוהל אחד (שם א,י).
<b>הַנּוֹשֵׂא</b>. אף שאינו נוגע בגופו במת או בטומאה עצמה, וכן המזיז את המת או את הטומאה נחשב נושא ונטמא (שם א,ו-ז).
<b>אוֹ שְׁאָר הַטֻּמְאוֹת הַפּוֹרְשׁוֹת מִן הַמֵּת</b>. כגון אבר ובשר הפורשים מן המת. וכן אבר שנחתך מאדם חי מטמא כמת מן התורה ואסור לכהן להיטמא לו (ראה שם ב,א-ד, וראה לעיל ב,יד).
<b>שֶׁנֶּאֱמַר לְנֶפֶשׁ לֹא יִטַּמָּא</b>. וכל הטומאות הפורשות מהמת שאיסורן מהתורה הרי הן בכלל ‘נפש’ (רדב“ז).
<b>וּכְבָר פֵּרַשְׁנוּ בְּהִלְכוֹת טֻמְאַת מֵת</b>. פרקים ב-ג.
<b>כָּל הַדְּבָרִים הַמְטַמְּאִין מִן הַמֵּת מִן הַתּוֹרָה אוֹ מִדִּבְרֵיהֶם</b>. ואם נטמא בדברים שטומאתם מן התורה, לוקה מן התורה. ובדברים שטומאתם מדברי חכמים מכים אותו מכת מרדות מדברי חכמים (לקמן הי“ג).
<h3> ב</h3>
<b>אִם נָגַע הַכֹּהֵן בַּקֶּבֶר לוֹקֶה</b>. אף על פי שלא נגע במת עצמו. וכן אם האהיל על הקבר או ששהה עם הקבר תחת אוהל אחד, לוקה, שכן הקבר מטמא גם באוהל (הלכות טומאת מת ב,טו).
<b>אֲבָל נוֹגֵעַ הוּא בִּבְגָדִים שֶׁנָּגְעוּ בְּמֵת</b>. בגדים שנגעו במת מטמאים את הנוגע בהם טומאת שבעה, אך אין לטומאה זו דין תורה (ראה שם ה,ג-ה). ואף שהכהן מוזהר גם על טומאות מדברי חכמים (כדלקמן הי“ג), לטומאה זו מותר לו להיטמא אף לכתחילה.
<h3> ג</h3>
<b>וְכֵן אִם נִכְנַס לְאֹהֶל טָמֵא שֶׁנִּכְנְסָה לוֹ הַטֻּמְאָה</b>. נכנס למקום שהוא טמא מחמת שהטומאה הנמצאת בחדר סמוך נכנסה לתוכו דרך אחד הפתחים או החלונות.
<b>וּכְבָר בֵּאַרְנוּ כָּל הָאֹהָלִים שֶׁתִּכָּנֵס לָהֶן הַטֻּמְאָה אוֹ שֶׁתֵּצֵא מֵהֶן</b>. המקומות הטמאים מחמת שהטומאה נכנסת לתוכם, והמקומות שהטומאה שבתוכם מתפשטת למקום אחר.
<b>וְדִין הַסְּכָכוֹת וְהַפְּרָעוֹת</b>. ענפי אילנות שסוככים על הארץ ואבנים הבולטות מהגדר וסוככות על הארץ (ראה הלכות טומאת מת יג,ב).
<b>וְכָל הַמְבִיאִין אֶת הַטֻּמְאָה</b>. שהטומאה מתפשטת תחתיהם.
<b>וְהַחוֹצְצִין בִּפְנֵי הַטֻּמְאָה</b>. דברים שהטומאה אינה חודרת דרכם.
<b>הַכֹּל בְּהִלְכוֹת טֻמְאַת מֵת</b>. בעיקר בפרקים יב-יט.
<b>וְשָׁם בֵּאַרְנוּ</b>. הלכות טומאת מת א,יג.
<b>שֶׁאֵין הַגּוֹיִם מְטַמְּאִין בְּאֹהֶל</b>. שכן נאמר במלחמת מדין: “כל נוגע בחלל“ (במדבר לא,יט), ולא נזכר שם אוהל.
<b>וּלְפִיכָךְ קִבְרוֹתֵיהֶן טְהוֹרִים</b>. שטומאת הקבר היא מדין אוהל.
<h3> ד</h3>
<b>כְּדֵי הִשְׁתַּחֲוָיָה כְּמוֹ שֶׁבֵּאַרְנוּ בְּעִנְיַן טֻמְאַת מִקְדָּשׁ</b>. שאדם שנכנס למקדש כשהוא טהור ונטמא, צריך לצאת מיד, ואם שהה שם שיעור הזמן של השתחוואה בהשתטחות על הקרקע (והוא כשיעור אמירת הכתוב בדברי הימים ב ז,ג: “ויכרעו אפים ארצה על הרצפה וישתחוו והודות לה’ כי טוב כי לעולם חסדו“) — חייב (הלכות ביאת מקדש ג,כא-כג).
<b>וּפֵרֵשׁ</b>. עזב את נגיעתו במת.
<b>לוֹקֶה עַל כָּל אַחַת וְאַחַת</b>. אף על פי שעדיין לא נטהר מטומאתו הקודמת, לוקה על כך שנטמא במעשה טומאה חדש.
<b>וְחָזַר וְנָגַע וְהִתְרוּ בּוֹ</b>. קודם שנגע.
<b>שֶׁהֲרֵי הוּא מְחֻלָּל וְעוֹמֵד כָּל זְמַן שֶׁלֹּא פֵּרֵשׁ</b>. מכיוון שלא פירש מן הטומאה, אין כאן מעשה טומאה חדש ולכן אינו לוקה (השווה הלכות נזירות ה,טז-יז).
<h3> ה</h3>
<b>וְזֶה שֶׁטִּמְּאוֹ עוֹבֵר עַל וְלִפְנֵי עִוֵּר לֹא תִתֵּן מִכְשֹׁל</b>. שכל המחזק ידי עוברי עברה או מכשילם עובר בלאו זה (הלכות רוצח יב,יד). אך אין לוקים על לאו זה משום שהוא לאו שכולל עניינים רבים (‘לאו שבכללות’ — ראה סה“מ כלל ט, הלכות סנהדרין יח,ג).
<b>הָיָה הַכֹּהֵן שׁוֹגֵג וְזֶה שֶׁטִּמְּאוֹ מֵזִיד הֲרֵי זֶה שֶׁטִּמְּאוֹ לוֹקֶה</b>. ראה גם הלכות כלאיים י,לא, הלכות נזירות ה,כ.
<h3> ו</h3>
<b>הָא לָמַדְתָּ שֶׁהוּא חַיָּב בְּלֹא יָבֹא וְחַיָּב בְּלֹא יִטַּמָּא</b>. שלא ככהן הדיוט שבמקרים שאסור לו להיטמא ונטמא עובר רק על ‘לא יטמא’, כהן גדול עובר גם על ‘לא יבא’.
<b>נִכְנַס לָאֹהֶל וְיָשַׁב שָׁם עַד שֶׁמֵּת עָלָיו הַמֵּת וכו’</b>. השווה הלכות נזירות ה,יח.
<b>אוֹ שֶׁנִּכְנַס בְּשִׁדָּה תֵּבָה וּמִגְדָּל</b>. כלים שאם נפחם גדול מארבעים סאה אינם מקבלים טומאה (ראה הלכות כלים ג,ב). וכאשר המכסה שלהם סתום, אין הנמצא בתוכם נטמא (ראה הלכות טומאת מת כא,א).
<b>וּבָא חֲבֵרוֹ וּפָרַע עָלָיו גַּג הַשִּׁדָּה</b>. פתח חברו את מכסה הכלי (השווה הלכות נזירות שם).
<b>שֶׁהֲרֵי טֻמְאָה וּבִיאָה בָּאִין כְּאֶחָד</b>. בשני המקרים הללו הטומאה והשהייה באוהל המת באו בבת אחת, ולכן לוקה על שתיהן. אבל אם נכנס הכהן בדרך רגילה לאוהל שהיה בו מת לוקה אחת, משום שאין הביאה והטומאה באות כאחת שהרי מרגע שהכניס את אפו או את רגליו כבר נטמא, ונמצא שטומאתו קדמה לביאתו (ראה שם).
<h3> ז</h3>
<b>נִטְמָא מִקֹּדֶם וכו’</b>. כגון שנגע במת ונטמא, ואחר שפרש מהטומאה הראשונה נכנס לאוהל ולאחר שנכנס מת שם אדם.
<h3> ח</h3>
<b>מִפִּי הַקַּבָּלָה</b>. מסורת חכמים.
<h3> ט</h3>
<b>הָיָה כֹּהֵן וְנָזִיר מְהַלְּכִין בַּדֶּרֶךְ וכו’</b>. השווה הלכות נזירות ז,יג.
<b>שֶׁהֲרֵי אֵין קְדֻשָּׁתוֹ קְדֻשַּׁת עוֹלָם</b>. שבניגוד לכהונה שהיא קדושה עצמית שחלה על הכהן מלידתו, קדושת הנזיר — אפילו נזיר עולם — נובעת מכוח קבלת הנזירות, ויש לו גם אפשרות להתירה.
<b>וּסְגָן</b>. הממונה כמשנה לכהן הגדול (הלכות כלי המקדש ד,טז).
<b>מְשׁוּחַ מִלְחָמָה</b>. הממונה לדבר אל העם בשעת המלחמה ונמשח לתפקיד זה בשמן המשחה (הלכות מלכים ז,א).
<b>יִתְטַמֵּא מְשׁוּחַ מִלְחָמָה וְאַל יִתְטַמֵּא סְגָן</b>. אף שמשוח מלחמה קודם במעלתו לסגן (ראה הלכות כלי המקדש ד,יט), לעניין טומאה הסגן קודם, שכן אחד מתפקידיו הוא להחליף את הכהן הגדול בעבודת יום הכיפורים אם נטמא (בבלי נזיר מז,ב).
<h3> י</h3>
<b>נָשִׂיא</b>. ראש הסנהדרין או המלך (יד“פ, וראה הלכות סנהדרין כו,א).
<b>וְכֵן הַכֹּל אוֹנְנִים עָלָיו</b>. שאסורים באכילת קדשים ומעשר שני ואינם יכולים להקריב קרבנות כדין האונן (יד“פ; ולביאור המושג אונן בדברי הרמב“ם ראה לעיל ב,ב בביאור).
<h3> יא</h3>
<b>הַחֲלָלִים</b>. מי שנולד מנישואי כהן עם האסורה לכהונה (הלכות איסורי ביאה יט,ה-ו), וכן מי שאביו חלל (שם הי“ד).
<h3> יב</h3>
<b>אֵין בֵּית דִּין מְצֻוִּין עָלָיו לְהַפְרִישׁוֹ אֲבָל אָבִיו צָרִיךְ לְחַנְּכוֹ בִּקְדֻשָּׁה</b>. ראה גם הלכות מאכלות אסורות יז,כז-כח.
<h3> יג</h3>
<b>מֵת תּוֹפֵס אַרְבַּע אַמּוֹת שֶׁלּוֹ לְטֻמְאָה</b>. מחשש שלא ידע היכן מונח המת ויאהיל עליו, גזרו חכמים טומאה על שטח של ארבע אמות מסביב למת.
<b>מַכַּת מַרְדּוּת</b>. מלקות מדברי חכמים.
<b>לְבֵית הַפְּרָס</b>. שדה שהיה בה קבר ונחרש, וכעת יש בה עצמות מת שנתפרסו בכל השדה, וחכמים גזרו עליה טומאת מת (ראה הלכות טומאת מת י,א).
<b>לְחוּצָה לָאָרֶץ</b>. חכמים גזרו טומאת מת על אדמת ארצות הגויים מפני שהם אינם נזהרים לקבור במקום אחד ויש סבירות שיש באדמה עצמות מת כשעורה (שם ב,טז, פה“מ אהלות ב,ג).
<b>בְּדַם תְּבוּסָה</b>. רביעית דם שמעורב בה דם שיצא מהמת כשהיה חי עם דם שיצא ממנו לאחר מיתתו, ודם זה מטמא מדברי חכמים (הלכות טומאת מת ב,יג).
<b>בְּגוֹלֵל וּבְדוֹפֵק</b>. גולל הוא הכיסוי המונח על הקבר מלמעלה, והדופק הם האבנים התומכות את הגולל מהצדדים, ומטמאים באוהל ובמגע מדברי חכמים (שם הט“ו).
<b>כְּמוֹ שֶׁבֵּאַרְנוּ בְּהִלְכוֹת טֻמְאַת מֵת</b>. ב,יג-טז, ה,יא.
<b>אֲבָל אִם נִכְנַס לְבֵית הַקְּבָרוֹת לוֹקֶה מִן הַתּוֹרָה</b>. שבכניסתו לבית הקברות הוא מאהיל על הקברות והקבר מטמא באוהל מן התורה (שם ב,טו). אך אם אינו מאהיל על הקברות והוא בתוך ארבע אמות מן הקברים מכים אותו מכת מרדות (כמבואר בתחילת ההלכה), ומחוץ לארבע אמות מותר (רדב“ז).
<h3> יד</h3>
<b>מֻתָּר לְכֹהֵן לְהִתְטַמֵּא בְּבֵית הַפְּרָס אוֹ בְּחוּצָה לָאָרֶץ לִדְבַר מִצְוָה וכו’</b>. משום שמדובר בטומאה מדברי חכמים, האיסור נדחה מפני מצוות פרייה ורבייה או תלמוד תורה.
<b>וְכֵן מִתְטַמֵּא בְּטֻמְאָה שֶׁל דִּבְרֵיהֶם לִכְבוֹד הַבְּרִיּוֹת</b>. שכבוד הבריות דוחה איסור מדברי חכמים (ראה גם הלכות כלאיים י,כט).
<b>וְכֵן מְדַלְּגִין עַל גַּבֵּי אֲרוֹנוֹת שֶׁל מֵתִים</b>. ארונות של עץ שמניחים בהם את המת, אם יש חלל טפח בין המת לכיסוי הארון דינו כאוהל החוצץ בפני הטומאה, וכשאין חלל טפח אין הארון חוצץ והטומאה בוקעת ועולה. ואף על פי שברוב הארונות יש חלל טפח, גזרו חכמים טומאה על כלל הארונות מחמת המיעוט שאין בהם חלל טפח (ראה הלכות טומאת מת יב,ו).
<b>לִקְרַאת מְלָכִים</b>. משום כבוד מלכות.
<b>וַאֲפִלּוּ מַלְכֵי גּוֹיִם כְּדֵי לְהַבְחִין וכו’</b>. שלאחר שיחזור כבוד ישראל, יוכל לראות את גודל השכר של מלכי ישראל.
<b>מִפְּנֵי שֶׁהוּא מַצִּיל מִיָּדָם</b>. שמציל את ממונו מידם.
<h2>פרק ד</h2>
<h3> א</h3>
<b>מְאַמְּצִין</b>. עוצמים.
<b>וּפוֹקְקִין נְקָבָיו</b>. סותמים את נקבי הגוף כדי שלא תיכנס בהם רוח (הלכות שבת כו,כ).
<b>וְסָכִין אוֹתוֹ בְּמִינֵי בְּשָׂמִים</b>. כדי להעביר ממנו ריח רע.
<b>וְגוֹזְזִין שְׂעָרוֹ</b>. אם היה מגודל מדי.
<b>בְּצוּדָר</b>. סודר, בגד.
<b>שֶׁלֹּא לְבַיֵּשׁ אֶת הָעֲנִיִּים שֶׁפְּנֵיהֶם מֻשְׁחָרִין בָּרָעָב</b>. שבתחילה היו מגלים פני עשירים ומכסים פני עניים מפני שמשחירים מתוך רעבון, והיו העניים החיים מתביישים שהם נקברים בצורה אחרת, ולכן התקינו שיהיו מכסים תמיד את פני המת (ראה בבלי מועד קטן כז,א).
<h3> ב</h3>
<b>וְסוֹבְלִין</b>. נושאים.
<h3> ג</h3>
<b>תִּפָּסֵק</b>. תיקרע.
<b>וְנִמְצָא מִתְעַכֵּב מִן הַמִּצְוָה</b>. שיעצור כדי לתקן סנדלו ולא יוכל להמשיך לשאת את המיטה.
<h3> ד</h3>
<b>כּוּךְ</b>. קבר.
<b>וּמַחֲזִירִין הֶעָפָר וְהָאֲבָנִים לְמַעְלָה</b>. מכסים את המת או את ארונו בעפר.
<b>וְיֵשׁ לָהֶן</b>. רשאים הם.
<b>וּמְצַיְּנִין אֶת הַקְּבָרוֹת</b>. מסמנים את מקום הקבורה בסיד כדי שיוכלו הכהנים להיזהר מטומאת הקברות (פה“מ מעשר שני ה,א).
<b>וּבוֹנִין נֶפֶשׁ עַל הַקֶּבֶר</b>. מצבה.
<b>וְלֹא יִפְנֶה אָדָם לְבַקֵּר הַקְּבָרוֹת</b>. יש מפרשים שמדובר באיסור של פתיחת הקבר (רדב“ז, וראה שו“ת חת“ס חלק ב יו“ד,שלח). ויש מפרשים שזהו סיום המשפט הקודם שאין לבקר את קברי הצדיקים כי מעשיהם הם זכרונם ואל זכר מעשיהם הטובים אדם צריך לפנות ולהביט (כס“מ ע“פ שו“ת הריב“ש סי’ תכא). ויש מפרשים שמדובר באיסור הפנייה להשגת רוח טומאה או תקשורת עם המתים על ידי ביקור הקברות (יד“פ, וראה הלכות עבודה זרה יא,יג).
<h3> ה</h3>
<b>הַגּוֹסֵס</b>. הנמצא בנשימותיו האחרונות (פה“מ ערכין א,ג).
<b>וּכְלֵי מֵקַר</b>. כלים קרירים.
<b>לְנֵר שֶׁמְּטַפְטֵף</b>. ובעירתו יכולה להימשך זמן מסוים.
<b>וְלֹא מְטִילִין אוֹתוֹ עַל הַחוֹל וְלֹא עַל הַמֶּלַח</b>. שהיו מטילים את המת על חול צונן או מלח כדי שלא ימהר להסריח מחום הכרים והכסתות שמוטל עליהם.
<b>הַמְאַמֵּץ</b>. הסוגר עיניו של המת מיד כשנפטר.
<b>וְלֹא חוֹלְצִין כָּתֵף</b>. שהוא אחד ממנהגי האבלות (לקמן ח,ג).
<b>וְלֹא מַכְנִיסִין עִמּוֹ אָרוֹן וְתַכְרִיכִין בַּבַּיִת עַד שֶׁיָּמוּת</b>. כדי שלא תיטרף דעתו של הגוסס, וכן כדי שלא יתייאשו מלהתפלל עליו (יד“פ).
<h3> ו</h3>
<b>מִי שֶׁמֵּתוֹ מֻטָּל לְפָנָיו</b>. שעדיין לא קברו.
<b>אוֹכֵל בְּבֵית חֲבֵרוֹ</b>. ואינו אוכל בפני המת.
<b>עוֹשֶׂה מְחִצָּה</b>. בינו ובין המת.
<b>מַחֲזִיר פָּנָיו</b>. מסובב את גופו לצד השני.
<b>וּבֵין כָּךְ וּבֵין כָּךְ</b>. גם אם אין המת מוטל לפניו ממש, ומת זה הוא קרובו שמוטל עליו לעסוק בקבורתו.
<b>אֵינוֹ מֵסֵב וְאוֹכֵל</b>. לא יאכל בהסיבה שהיא דרך קביעות ויש חשש שישכח צרכי המת (שטמ“ק ברכות יז,ב) ויש שהסבירו שאין להסב משום שהסיבה היא דרך חשיבות (רש“י שם).
<b>וְלֹא אוֹכֵל בָּשָׂר וְאֵינוֹ שׁוֹתֶה יַיִן</b>. כדי שלא יימשך אחריהם ויתעצל מצרכי הקבורה (תוספות ור“ן מועד קטן כג,ב).
<b>וְאֵינוֹ מְבָרֵךְ</b>. ברכת המוציא שלפני המזון.
<b>וְאֵינוֹ מְזַמֵּן</b>. ברכת המזון שאחר הסעודה (רש“י ברכות שם).
<b>וְאֵין מְבָרְכִין עָלָיו</b>. אינו צריך שאחרים יברכו עבורו להוציאו ידי חובה.
<b>וְאֵין מְזַמְּנִין עָלָיו</b>. אינו מצטרף לזימון (שם).
<b>וּפָטוּר מִקְּרִיַּת שְׁמַע וכו’</b>. משום כבוד המת ומפני שטרוד במצוות קבורתו (מאירי שם יח,א; וראה גם הלכות קריאת שמע ד,ג ושם מבואר שגם החופר את הקבר והמשמר את המת פטורים).
<b>וּמִכָּל מִצְווֹת</b>. עשה, אך אסור בעשיית איסורים.
<b>חוּץ מִתַּשְׁמִישׁ הַמִּטָּה</b>. שאינו חייב לקיים מצוות עונה, אך אם ירצה רשאי (לח“מ, יד“פ).
<b>לֹא לִרְווֹת</b>. לא ישתה שתייה מרובה שיכולה להביא לידי שכרות ולהסיח דעתו מהאבלות (ראה גם לקמן יג,ח).
<h3> ז</h3>
<b>מַדְחִין מִטָּתוֹ מִיָּד</b>. ממהרים להביא את מיטתו לקבורה, כדי שלא להטריח את הרבים יותר מדי (רי“ץ גיאת הלכות אבל עמ’ רלב, ולטעמים נוספים ראה ב“י).
<b>וְעַל אָבִיו וְעַל אִמּוֹ הֲרֵי זֶה מְגֻנֶּה</b>. שמשום כבודם עליו להאריך בהספדם והלוויתם.
<h3> ח</h3>
<b>הָיָה עֶרֶב שַׁבָּת אוֹ עֶרֶב יוֹם טוֹב</b>. ואין זמן רב להשתהות ולהאריך בהספד ולוויה.
<b>גְּשָׁמִים מְזַלְּפִין</b>. יורדים.
<b>מֻתָּר</b>. למהר בקבורת אביו ואמו.
<b>הַמֵּלִין אֶת מֵתוֹ</b>. מניחו ללא קבורה.
<b>עוֹבֵר בְּלֹא תַעֲשֶׂה</b>. שנאמר בהרוגי בית דין: “לא תלין נבלתו על העץ כי קבר תקברנו ביום ההוא“ (דברים כא,כג), ולמדו חכמים שלא רק בהרוגי בית דין הדין כן, אלא בכל המתים (הלכות סנהדרין טו,ז-ח, וראה שם ולקמן יב,א שיש גם מצוות עשה בקבורת המת ביום מיתתו).
<h3> ט</h3>
<b>וְחַיָּב לֵישֵׁב עַל מִטָּה כְּפוּיָה</b>. מיטה הפוכה (וראה גם לקמן ה,יח).
<b>מַפָּץ</b>. מחצלת.
<b>שֶׁהֲרֵי נֶאֱמַר בִּיחֶזְקֵאל... מִכְּלָל שֶׁכָּל הָעָם אֲסוּרִין</b>. כאשר בישר ה’ ליחזקאל שאשתו תיספה במגפה ציווהו שלא ינהג במנהגי אבלות, ומשם למדו חכמים מהם מנהגי האבלות שאותם צריך האבל לנהוג בדרך כלל.
<b>פְּאֵרְךָ</b>. ופאר הוא כינוי לתפילין (ראה בבלי ברכות יא,א).
<b>מִכְּלָל שֶׁכָּל הָעָם אוֹכְלִין מִשֶּׁל אֲחֵרִים בְּיוֹם רִאשׁוֹן וַאֲסוּרִין לֶאֱכֹל מִשֶּׁל עַצְמָן</b>. ועל ידי כך האבל לא יתעסק בהכנת אוכל ויסיח דעתו מהאבלות, וכן על ידי שהאחרים מצווים להאכילו, ממילא ידאגו לצרכיו ויתמכו בו וינחמו אותו.
<h2>פרק ה</h2>
<h3> א</h3>
<b>בַּיּוֹם הָרִאשׁוֹן מִן הַתּוֹרָה</b>. שמנהגי האבלות ביום המיתה והקבורה הנם מן התורה (כדלעיל א,א).
<b>לְסַפֵּר</b>. להסתפר.
<b>וְלִזְקֹף אֶת הַמִּטָּה</b>. אלא צריך להפוך את כל המיטות בבית האבל (כדלקמן הי“ח).
<b>וְלִפְרֹעַ אֶת רֹאשׁוֹ</b>. אלא צריך לכסות ראשו (כדלקמן הי“ט).
<h3> ב</h3>
<b>שֶׁהֲרֵי הִזְהִיר בְּנֵי אַהֲרֹן רָאשֵׁיכֶם אַל תִּפְרָעוּ</b>. לאחר מיתת נדב ואביהוא, הזהיר ה’ את אלעזר ואיתמר אחיהם שלא לנהוג בגידול השער, ומכאן למדו חכמים שהאבל מגדל את שערו ואינו מסתפר.
<b>וְכָל שֵׂעָר שֶׁיֵּשׁ בּוֹ</b>. אפילו שער שבמקומות המכוסים.
<b>אֶחָד הַמְגַלֵּחַ וְאֶחָד הַמִּתְגַּלֵּחַ</b>. אסור לו להסיר שערו, בין על ידי עצמו בין על ידי אחרים.
<b>שָׂפָה</b>. שפם.
<h3> ג</h3>
<b>שֶׁנֶּאֱמַר הִתְאַבְּלִי נָא וכו’</b>. יואב בן צרויה מצווה על האישה החכמה להתחזות לאשה אבלה, ומסיים הכתוב: “והיית כאשה זה ימים רבים מתאבלת על מת“.
<b>וְלִבְשִׁי נָא בִגְדֵי אֵבֶל</b>. ומכאן נלמד שהאבל צריך ללבוש בגדים שאינם מכובסים.
<b>וּרְחִיצָה בִּכְלַל סִיכָה שֶׁהָרְחִיצָה קוֹדֶמֶת לְסִיכָה</b>. אף על פי שהכתוב מדבר על סיכה בלבד, מכך שהסיכה היא השלב האחרון של הרחיצה, מובן שגם הרחיצה אסורה.
<b>כֵּלִים</b>. בגדים.
<b>לְבָנִים חֲדָשִׁים וּמְגֹהָצִין</b>. אבל בגדים צבעוניים אף אם הם חדשים ומגוהצים מותר לאבל ללבשם משום שאין חידושם וגיהוצם משפיע על מראיתם באופן משמעותי (ראה מאירי מועד קטן כג,א). וכן בגדים לבנים חדשים שאינם מגוהצים או בגדים לבנים ישנים אפילו מגוהצים מותר לאבל ללבשם.
<b>וּמְגֹהָצִין</b>. בגדים שהוחלקו ויושרו מקמטים (ערוך ערך ‘גהץ’, רדב“ז). ויש מפרשים שמדובר בפעולת ניקיון חזקה יותר מכיבוס כגון במים חמים או בחומרי ניקוי חזקים (נימוקי יוסף מועד קטן יד,ב, וראה מאירי שם כג,א).
<h3> ד</h3>
<b>וְאִם לְהַעֲבִיר אֶת הַזֻּהֲמָה מֻתָּר</b>. שלא אסרו אלא סיכה של תענוג.
<b>אֲבָל בְּצוֹנֵן רוֹחֵץ פָּנָיו יָדָיו וְרַגְלָיו</b>. שאין זו רחיצה של תענוג.
<h3> ה</h3>
<b>שֶׁנֶּאֱמַר וַיְנַחֵם דָּוִד אֵת בַּת שֶׁבַע וכו’</b>. לאחר מיתת ילדם בסיום שבעת ימי האבל (ראה מאירי מועד קטן טו,א).
<b>וּמֻתָּר לְהִתְיַחֵד עִם אִשְׁתּוֹ אַף עַל פִּי שֶׁהוּא אָסוּר בְּתַשְׁמִישׁ הַמִּטָּה</b>. ואין חוששים שישמש עמה.
<h3> ו</h3>
<b>שֶׁהֲרֵי נֶאֱמַר בִּיחֶזְקֵאל וכו’</b>. ראה לעיל ד,ט בביאור.
<b>הָיָה בָּא בַּדֶּרֶךְ נוֹעֵל וְהוֹלֵךְ</b>. שלא ייפצעו רגליו (ראה גם הלכות תעניות ג,ד).
<b>וּכְשֶׁיִּכָּנֵס בַּמְּדִינָה</b>. כשנכנס לעיר.
<b>וְלֵילֵךְ מִמְּדִינָה לִמְדִינָה בִּסְחוֹרָה</b>. לעבור מעיר לעיר לצורך מסחרו.
<h3> ח</h3>
<b>כָּל שְׁלֹשָׁה יָמִים הָרִאשׁוֹנִים</b>. שהם תקפו של אבל (ירושלמי מועד קטן ג,ה).
<b>וְהָאִשָּׁה טֹוָה בַּפֶּלֶךְ בְּתוֹךְ בֵּיתָהּ</b>. האישה הענייה מותרת בטווייה בפלך בביתה (ריטב“א מועד קטן כא,ב).
<h3> י</h3>
<b>הַדְּבָרִים הַמֻּתָּרִין לַעֲשׂוֹתָן בְּחֻלּוֹ שֶׁל מוֹעֵד</b>. חול המועד אסור בעשיית מלאכה. אך מלאכות שאם לא יעשה אותן יפסיד הפסד מרובה, מותר לו לעשותן, ובלבד שלא יהיה בהן טרחה מרובה (ראה הלכות יום טוב ז,ב-ג).
<b>זֵיתָיו לַהֲפֹךְ</b>. לפני הפקת השמן מניחים את הזיתים בערמה כדי לרככם וצריך להפך בהם מדי פעם כדי שלא יתקלקלו מחמת החום שנוצר בערמה.
<b>וְכַדָּיו לָגוּף</b>. שצריך לסתום את פתח החביות לאחר נתינת היין או השמן בתוכן.
<b>וּפִשְׁתָּנוֹ לַעֲלוֹת מִן הַמִּשְׁרָה</b>. שצריך להוציא את הפשתן הגולמי המונח במי השרייה לצורך ריכוכו כדי שלא יירקב בהם.
<b>וְצַמְרוֹ מִן הַיּוֹרָה</b>. שצריך להוציא את הצמר שהונח בקדרה הרותחת לצורך צביעתו, שאם יישאר שם זמן רב, יתקלקל.
<b>וּמַרְבִּיצִין</b>. משקים השקיה מועטת.
<b>מִשֶּׁתַּגִּיעַ עוֹנַת הַמַּיִם</b>. שקודם הזריעה משקים מעט את השדה, ואם לא ישקו אותה בעונה זו ויבואו ימי הגשמים לא תיזרע השדה כהוגן בשנה זו (רמב“ן תורת האדם ענין האבלות).
<h3> יא</h3>
<b>הָאֲרִיסִין</b>. האריס מקבל את השדה מבעליה תמורת אחוזים מן היבול.
<b>וְהַחֲכִירִין</b>. החוכר מקבל את השדה מבעליה תמורת סכום קבוע של יבול.
<b>וְהַקַּבְּלָנִין</b>. הקבלן הנזכר כאן הוא המשלם דמי שכירות קבועים על השדה במעות (מאירי מועד קטן יא,ב, וראה ריטב“א שפירש באופן אחר).
<b>הֲרֵי אֵלּוּ יַעֲשׂוּ כְּדַרְכָּן</b>. משום שעבודתם של אלו בשדה היא לצורך עצמם ויש להם הפסד אם לא יעסקו בה, רשאים לעבוד בה גם כשבעליה נעשה אבל.
<b>אֲבָל הַחַמָּרִין וְהַגַּמָּלִין בַּבְּהֵמוֹת שֶׁלּוֹ... הֲרֵי אֵלּוּ לֹא יַעֲשׂוּ</b>. כאשר לא שכרו אותם לזמן קצוב הרי זו כשכירות לימים, ואף שהם עושים לצורך עצמם, משום שבאפשרותם לשכור מאדם אחר ללא הפסד אינם רשאים לעבוד בבהמותיו או בספינתו של האבל.
<b>וְאִם הָיוּ מֻחְכָּרִין אוֹ מֻשְׂכָּרִין מִקֹּדֶם לִזְמַן קָצוּב הֲרֵי אֵלּוּ יַעֲשׂוּ</b>. שבשכירות לזמן קצוב, השוכרים יפסידו אם ישכרו מאחר, ומשום שהם עושים לצורך עצמם, מותר (ראה מאירי שם, וראה בראשונים שם שביארו דין זה באופנים אחרים).
<h3> יב</h3>
<b>שְׂכִיר יוֹם</b>. העובד עבור האבל בשדהו ומקבל שכר יומי.
<b>אֲפִלּוּ בְּעִיר אַחֶרֶת לֹא יַעֲשֶׂה לוֹ</b>. שהעבודה בשדה היא מפורסמת, וניכר שעושה מלאכה עבור האבל (רדב“ז ע“פ המשתמע מלקמן הי“ג).
<h3> יג</h3>
<b>בֵּין בְּקַבְּלָנוּת</b>. שמקבל שכר כולל עבור המלאכה.
<b>בֵּין שֶׁאֵינָהּ בְּקַבְּלָנוּת</b>. שמקבל שכר יומי עבור עבודתו.
<b>לֹא יַעֲשֶׂה</b>. שהרי האבל אסור במלאכה, ועליו לדחות את המלאכה לאחר ימי אבלו.
<b>בְּבֵית אֲחֵרִים עוֹשִׂין</b>. משום שמדובר בדבר תלוש והמלאכה נעשית בצנעה, אין חשש שייחסו מלאכה זו לאבל.
<h3> יד</h3>
<b>דִּין עִם אָדָם</b>. תביעה ממונית כלפי אדם אחר.
<b>וְאִם הָיָה דָּבָר אָבֵד</b>. כגון שמתעתד הנתבע להפליג למדינה אחרת או שעדיו של התובע חולים ועלולים למות.
<h3> טו</h3>
<b>הֵאָנֵק דֹּם</b>. חכמים למדו מכתוב זה שעל האבל להיות דומם מלימוד תורה ומשאילת שלום (כדלקמן ה“כ).
<h3> טז</h3>
<b>וּבַהַגָּדוֹת</b>. דברי אגדה.
<b>וְאִם הָיוּ רַבִּים צְרִיכִין לוֹ</b>. כגון שאין אחר שילמדם תורה או שיפסוק להם הלכות.
<b>וּבִלְבַד שֶׁלֹּא יַעֲמִיד תֻּרְגְּמָן</b>. שלא ימנה אדם שישמיע דבריו לציבור, כרגיל בשעת דרשה.
<b>אֶלָּא יִלְחֹשׁ לְאַחֵר בְּצִדּוֹ וכו’</b>. ועל ידי שינוי זה ניכר שהוא אבל.
<h3> יז</h3>
<b>וּמִנַּיִן שֶׁאֵין הָאָבֵל יוֹשֵׁב עַל הַמִּטָּה</b>. הזקופה כדרכה, אלא על מיטה הפוכה.
<b>וַיִּשְׁכַּב אָרְצָה</b>. ופירשו חכמים שלא ישב על הארץ ממש אלא על מיטה כפויה הסמוכה לארץ (ראה בבלי מועד קטן כא,א; וראה לעיל ד,ט שישיבה על מיטה כפויה היא חובה רק ביום הראשון ובשאר הימים יכול לשבת על הארץ).
<h3> יח</h3>
<b>לִכְפּוֹת אֶת הַמִּטָּה</b>. להפוך את המיטה, רגליה כלפי מעלה וצדה העליון כלפי מטה.
<b>אֲפִלּוּ עֶשֶׂר מִטּוֹת בַּעֲשָׂרָה בָּתִּים וכו’</b>. שאין חיוב כפיית המיטה דווקא בבית שמת בו המת, אלא בכל הבתים שברשות האבלים.
<b>הַמִּטָּה הַמְיֻחֶדֶת לְכֵלִים אוֹ לְמָעוֹת אֵינוֹ צָרִיךְ לִכְפּוֹתָהּ</b>. שאין צורך לכפות אלא מיטה המיועדת לשינה או לישיבה.
<b>דַּרְגָּשׁ</b>. מיטה קטנה.
<b>אֲבָל מַתִּיר אֶת קַרְבִּיטָיו וְהוּא נוֹפֵל מֵאֵלָיו</b>. הקרביטים הם הלולאות שבהן מחזיקים וקושרים את מצע העור למסגרת של המיטה, ועל ידי התרת הלולאות מצע העור נשמט למטה.
<b>מִטָּה שֶׁנַּקְלִיטֶיהָ יוֹצְאִין מִמֶּנָּה שֶׁהֲרֵי אִי אֶפְשָׁר לְהָפְכָהּ</b>. שיש לה שני עמודים משני צדי המיטה לצורך פרישת סדין עליה, ואין אפשרות להעמיד את המיטה הפוכה על עמודים אלו.
<b>זוֹקְפָהּ וְדַיּוֹ</b>. משאירה זקופה ואינו צריך לכפותה.
<b>אֶלָּא יִישַׁן עַל גַּבֵּי מִטָּה הַכְּפוּיָה</b>. במשך שבעת ימי האבלות, וזאת נוסף לחובת הישיבה על מיטה כפויה ביום האבלות הראשון (כדלעיל ד,ט, מרכה“מ, יד“פ). ויש מפרשים שגם חובת השינה היא רק ביום הראשון (רדב“ז).
<h3> יט</h3>
<b>בִּפְרִיעַת הָרֹאשׁ</b>. בגילוי הראש מכיסויו.
<b>לֹא תַעְטֶה עַל שָׂפָם</b>. שלא יעטוף את ראשו עד שפמו כדרכם של אבלים.
<b>מִכְּלָל שֶׁשְּׁאָר הָאֲבֵלִים חַיָּבִין בַּעֲטִיפַת הָרֹאשׁ</b>. ראה לעיל ד,ט בביאור.
<b>וְהַסּוּדָר שֶׁמְּכַסֶּה בּוֹ רֹאשׁוֹ</b>. שרגיל לכסות בו את ראשו בכל ימות השנה.
<b>שֶׁנֶּאֱמַר וְעַל שָׂפָם יַעְטֶה</b>. בהנהגת המצורע שנוהג כמנהגי האבל.
<b>כַּאֲבֵלָא</b>. כאדם אבל.
<h3> כ</h3>
<b>כָּל שְׁלֹשָׁה יָמִים הָרִאשׁוֹנִים</b>. שהם תקפו של אבל (כדלעיל ה“ח).
<b>מִי שֶׁנָּתַן לוֹ שָׁלוֹם</b>. כגון שלא ידע שהוא אבל.
<h2>פרק ו</h2>
<h3> א</h3>
<b>מִדִּבְרֵי סוֹפְרִים</b>. מדברי חכמים.
<b>שֶׁהֲרֵי הוּא אוֹמֵר</b>. בפרשת אשת יפת תואר הנלקחת כשבויה לאחר המלחמה.
<h3> ב</h3>
<b>וּבְשִׂמְחַת מֵרֵעוּת</b>. סעודה הנהוגה בין רעים (כדלקמן הל’ ו-ז).
<b>וְלֵילֵךְ בִּסְחוֹרָה מִמְּדִינָה לִמְדִינָה</b>. לעבור מעיר לעיר לצורך מסחרו.
<h3> ג</h3>
<b>חַיָּב לְגַדֵּל שְׂעָרוֹ עַד שֶׁיְּשַׁלַּח פֶּרַע</b>. מגדל שערו הרבה, וכששערו מגודל בצורה קיצונית מותר לגלחו לאחר שלושים אף ללא שיגערו בו חבריו.
<b>אוֹ עַד שֶׁיִּגְעֲרוּ בּוֹ חֲבֵרָיו</b>. אף אם לא גדל שערו בצורה קיצונית.
<h3> ד</h3>
<b>כֵּלִים</b>. בגדים.
<b>וּכְלֵי פִּשְׁתָּן אֵין בָּהֶן מִשּׁוּם גִּהוּץ</b>. אינם אסורים בגיהוץ, שאין הגיהוץ מועיל להם לזמן מרובה וחוזרים לקימוטם מהר (ולפי הדעה שגיהוץ הוא כיבוס יתר — ראה לעיל ה,ג בביאור — בבגדי פשתן הגיהוץ אינו ניכר היטב בבגד מחמת גסות בד הפשתן).
<h3> ה</h3>
<b>וּמֻתָּר לְאָרֵס אֲפִלּוּ בְּיוֹם הַמִּיתָה</b>. מותר לקדש את האישה שמא יקדימנו אחר ויארס אישה זו. ולאחר השלושים יישאנה ויכניסה לביתו.
<b>אִם כְּבָר קִיֵּם מִצְוַת פְּרִיָּה וּרְבִיָּה</b>. שכבר יש לו בן ובת (הלכות אישות טו,ד).
<b>וְיֵשׁ לוֹ מִי שֶׁיְּשַׁמְּשֶׁנּוּ</b>. מי שיעשה עבורו את המלאכות שעושה האישה לבעלה.
<b>וְאֵין לוֹ בָּנִים קְטַנִּים</b>. הצריכים אם שתגדלם.
<b>שְׁלֹשָׁה רְגָלִים</b>. פסח שבועות וסוכות.
<b>לְאָרֵס וְלִכְנֹס מִיָּד</b>. לקדש אישה ולהכניסה לביתו, ואפילו ביום המיתה.
<b>וְאָסוּר לוֹ לָבֹא עָלֶיהָ עַד שְׁלֹשִׁים יוֹם</b>. ואף שאיסור תשמיש המיטה נוהג רק בשבעת ימי האבל, בבעילת אישה חדשה יש שמחה יתרה.
<b>וְכֵן הָאִשָּׁה שֶׁהָיְתָה אֲבֵלָה לֹא תִּבָּעֵל עַד שְׁלֹשִׁים יוֹם</b>. המפרשים התקשו בהלכה זו שכן אסור לאישה להינשא תשעים יום לאחר שהתאלמנה כדי שיוכלו להבחין אם היא מעוברת מבעלה הראשון (ראה הלכות גירושין יא,כ). ולפיכך יש שפירשו שמדובר באישה האבלה על שאר קרובים, ואף שאיסור תשמיש המיטה נוהג רק בימי השבעה, בעילה של נישואין שיש בה שמחה יתרה אסורה כל שלושים יום (לח“מ, ב“ח סי’ שצב; ובכס“מ פירש שמדובר כאן על איסור נוסף מצד אבלות מלבד האיסור הכללי מחמת הבחנה).
<h3> ו</h3>
<b>שִׂמְחַת מֵרֵעוּת שֶׁהָיָה חַיָּב לִפְרֹעַ אוֹתָהּ</b>. שהחברים אוכלים זה אצל זה, וכבר הוזמן לחברו קודם שנעשה אבל וכעת עליו לפרוע לחברו ולהזמינו.
<b>אֲבָל אִם אֵינוֹ חַיָּב לְפָרְעָהּ</b>. שעדיין לא אכל אצל חברו וכעת הוא מזמין אותו.
<h3> ז</h3>
<b>בֵּין כָּךְ וּבֵין כָּךְ לֹא יִכָּנֵס לְשִׂמְחַת מֵרֵעוּת</b>. אפילו אם הוא חייב לפרעה.
<h3> ח</h3>
<b>מֻתָּר לֵילֵךְ בִּסְחוֹרָה לְאַחַר שְׁלֹשִׁים יוֹם</b>. אף שהאבל מותר במשא ומתן ובסחורה לאחר שבעה (כדלעיל ה,ז) בהליכה למקום רחוק הנעשית בשיירה יש פרסום גדול ושמחה, ולכן מותר רק לאחר שלושים יום (רדב“ז, כס“מ).
<b>עַד שֶׁיִּגְעֲרוּ בּוֹ חֲבֵרָיו</b>. לאחר שלושים יום.
<h3> ט</h3>
<b>רָצָה מְמַעֵט בְּעִסְקוֹ וכו’</b>. לאחר שבעה, שהוא מותר במשא ומתן ובסחורה שאינה בשיירה וכדומה.
<b>עַל אָבִיו וְעַל אִמּוֹ מְמַעֵט בְּעִסְקוֹ</b>. לאחר שבעה כל שלושים יום (כס“מ).
<h3> י</h3>
<b>הַהוֹלֵךְ מִמָּקוֹם לְמָקוֹם</b>. מדובר באבל על אב ואם שעליו למעט בעסקיו כל שלושים יום (כדלעיל בסמוך; כס“מ).
<b>וְאִם לָאו</b>. שאינו יכול למעט, כגון שאין מי שיקנה עבורו, ועליו לקנות באותה העיר כי לא יזדמן לו לאחר מכן.
<b>יִקְנֶה צָרְכֵי הַדֶּרֶךְ וּדְבָרִים שֶׁיֵּשׁ בָּהֶן חַיֵּי נֶפֶשׁ</b>. אף שקונה בעצמו וקונה הרבה.
<h3> יא</h3>
<b>צָלוּב</b>. תלוי.
<b>אָסוּר לוֹ לִשְׁכֹּן בְּאוֹתָהּ הָעִיר עַד שֶׁיִּכְלֶה הַבָּשָׂר</b>. משום שכאשר יראוהו ייזכרו בקרובו הצלוב ויתבזה המת, וכשיכלה הבשר אין צורתו קיימת ואין מזכירים אותו יותר (כס“מ). ויש מפרשים שטעם הדבר הוא משום אבלות, שאם ישהה במקום שקרובו צלוב, נראה כמזלזל באבלות עליו, וכשיכלה הבשר כבר תמה חובת האבלות (רדב“ז).
<b>וְאִם הָיְתָה עִיר גְּדוֹלָה כְּאַנְטוֹכְיָא וכו’</b>. שבעיר גדולה אנשים אינם מכירים זה את זה (כס“מ).
<b>יֵשׁ לוֹ</b>. מותר לו.
<h3> יב</h3>
<b>וְהוּא עוֹלֶה לְכָאן וּלְכָאן</b>. שמסתיימים בו דיני השבעה ומתחילים בו דיני השלושים.
<b>לְסַפֵּר</b>. להסתפר.
<h3> יג</h3>
<b>מִי שֶׁתְּכָפוּהוּ אֲבָלָיו</b>. שהוצרך לנהוג שתי אבלויות רצופות או יותר.
<b>מֵקֵל בְּתַעַר לֹא בְּמִסְפָּרַיִם וכו’</b>. שלא התירו לו תספורת וכיבוס ורחיצה גמורים אלא בשינוי.
<b>וּבָא מִמְּדִינַת הַיָּם וּמִבֵּית הַשִּׁבְיָה וכו’</b>. בכל המקרים הללו לא היה האדם יכול להתגלח או להתרחץ או לכבס בגדיו, וכשתכפוהו אבלויות בצירוף אחד מהמקרים הללו, רשאי להסתפר ולהתרחץ ולכבס כדרכו אף בלא שינוי.
<b>אוֹ שֶׁהָיָה מְנֻדֶּה וְהֻתַּר</b>. שהמנודה אסור לספר ולכבס עד שיתירו לו את נידויו (ראה הלכות תלמוד תורה ז,ד), והתירו את נידויו בתוך ימי האבלות.
<b>אוֹ שֶׁהָיָה מֻדָּר וְנִשְׁאַל עַל נִדְרוֹ וְהֻתַּר</b>. שנדר שלא יסתפר או שלא יכבס, והלך לחכם והתיר לו את הנדר בתוך ימי האבלות.
<b>וְכָל הַיּוֹצֵא מִטֻּמְאָה לְטָהֳרָה</b>. ולא הסתפר או כיבס בגדיו בזמן טומאתו משום שלא ראוי לאדם הנמצא בימי טומאה להתייפות (מ“מ הלכות יום טוב ז,יט).
<h2>פרק ז</h2>
<h3> א</h3>
<b>אִם בְּתוֹךְ שְׁלֹשִׁים יוֹם</b>. מיום הקבורה.
<b>וּמוֹנֶה שְׁלֹשִׁים</b>. מיום שהגיעה השמועה.
<h3> ב</h3>
<b>שָׁעָה אַחַת</b>. זמן מועט.
<h3> ג</h3>
<b>בְּתוֹךְ הָרֶגֶל אוֹ בְּיוֹם הַשַּׁבָּת</b>. ובימים אלו אינו נוהג אבלות בפרהסיה (כדלקמן י,א-ג).
<b>עוֹלֶה לוֹ</b>. משום שאינו יכול לנהוג בימים אלו אבלות הם נכללים במניין שלושים יום, ובמוצאי הרגל או השבת השמועה מוגדרת כשמועה רחוקה.
<b>אֶלָּא יוֹם אֶחָד בִּלְבַד וּמִקְצָת הַיּוֹם כְּכֻלּוֹ</b>. נוהג אבלות שעה אחת.
<b>כְּמוֹ שֶׁבֵּאַרְנוּ</b>. לעיל ה“ב.
<h3> ד</h3>
<b>אִם הָיָה בְּמָקוֹם קָרוֹב וכו’</b>. אם נמצא במרחק עד עשר פרסאות (כ-40 ק“מ), שבמרחק כזה יש אפשרות להגיע ביום אחד של הליכה ממוצעת (ראה בבלי פסחים צג,ב), ולכן ניתן להחשיבו כמי שהיה מצוי שם ולצרפו למניין ימי האבלות שמנו.
<b>אִם מָצָא מְנַחֲמִין אֵצֶל גְּדוֹל הַבַּיִת</b>. אם כשבא היו עדיין מנחמים אצל החשוב שבמשפחה.
<b>אַף עַל פִּי שֶׁנִּנְעֲרוּ לַעֲמֹד</b>. אפילו אם המנחמים התכוננו כבר לעמוד וללכת.
<b>וּמוֹנֶה עִמָּהֶן תַּשְׁלוּם שְׁלֹשִׁים יוֹם</b>. משלים אתם את שלושים ימי האבלות.
<h3> ה</h3>
<b>מִכָּאן וָאֵילָךְ הוֹלֵךְ</b>. לבית אבל אחר.
<b>שַׁבָּת הָרִאשׁוֹנָה</b>. שבוע ראשון.
<b>שְׁנִיָּה</b>. שבוע שני.
<b>יוֹצֵא וְאֵינוֹ יוֹשֵׁב בִּמְקוֹמוֹ</b>. רשאי לצאת מפתח ביתו אך אינו יושב במקומו בבית כנסת ובבית המדרש ובכל מקום שיש בו מקומות ישיבה קבועים.
<h3> ו</h3>
<b>אֶלָּא שֶׁאָסוּר לוֹ לִקְרֹעַ בְּגָדָיו לְמַעְלָה וּלְגַדֵּל פֶּרַע</b>. ואסור באלו מן התורה (ראה הלכות ביאת מקדש א,י), ואת חיוב הקריעה הוא מקיים בקריעת בגדיו מלמטה, בתחתית הבגד (הלכות כלי המקדש ה,ו).
<b>וְלָצֵאת אַחַר הַמִּטָּה</b>. להלווית המת, אלא נשאר בביתו או במקדש (שם ה“ה).
<b>וּכְשֶׁמַּבְרִין אוֹתוֹ</b>. שאסור לאבל לאכול ביום הראשון משלו ומאכילים אותו משלהם (כדלעיל ד,ט).
<b>כָּל הָעָם מְסֻבִּין עַל הָאָרֶץ</b>. לכבדו ולהשתתף באבלו.
<b>וְהוּא מֵסֵב עַל הַסַּפְסָל</b>. שלא כאבל רגיל שחייב לשבת על מיטה כפויה (שם).
<b>וְאִם רָצָה לְנַחֵם אֲחֵרִים הַמְמֻנֶּה מְמַצְּעוֹ בְּתוֹךְ הָעָם</b>. הממונה (המכונה גם ‘סגן’) נמצא מימינו וגורם לכך שהכהן הגדול יהיה באמצע בינו לבין האבלים והעם הנמצאים בצד שמאל (כדלקמן יג,ב, וראה גם הלכות כלי המקדש שם ה“ד).
<h3> ז</h3>
<b>שֶׁאֵינוֹ יוֹצֵא מִפֶּתַח פַּלְטוֹרִין שֶׁלּוֹ</b>. מפתח הארמון שלו, שאין זה לכבודו ללוות את המת (ראה גם הלכות מלכים ב,ד)..
<b>וְלֹא יָצָא דָּוִד אַחַר אַבְנֵר אֶלָּא לְהוֹדִיעַ לָעָם שֶׁלֹּא נֶהֱרַג בִּרְצוֹנוֹ</b>. שיואב בן צרויה שר צבא דוד הרג את אבנר בן נר שר צבא שאול ללא ידיעתו של דוד, ויצא דוד אחר מיטתו של אבנר כדי שהעם ידעו שהוא מצטער על מיתתו ושהדבר נעשה נגד רצונו (ראה שמואל ב ג,כו-לט).
<h3> ח</h3>
<b>וּכְשֶׁמַּבְרִין אוֹתוֹ כָּל הָעָם מְסֻבִּין עַל הָאָרֶץ</b>. לכבדו ולהשתתף באבלו (יד רמ“ה סנהדרין יט,א). וייתכן לפרש שהוא כדרך המנחמים שיושבים על הארץ (ראה לקמן יג,ג, וראה גם הלכות מלכים ב,ד).
<b>הַדַּרְגָּשׁ</b>. מיטה קטנה.
<h2>פרק ח</h2>
<h3> א</h3>
<b>מִלְּפָנָיו</b>. בקדמת הבגד.
<b>מִן הַצְּדָדִין</b>. בצדי הבגד.
<b>אֶלָּא כֹּהֵן גָּדוֹל בִּלְבַד שֶׁהוּא פּוֹרֵם מִלְּמַטָּה</b>. משום כבודו (כדלעיל ז,ו).
<b>שֶׁנֶּאֱמַר וּבִגְדֵיכֶם לֹא תִפְרֹמוּ וְלֹא תָמֻתוּ הָא אַחֵר חַיָּב לִפְרֹם</b>. כאשר מתו נדב ואביהוא בני אהרן, אמר ה’ לאחיהם אלעזר ואיתמר שלא יקרעו את בגדיהם, ומכאן דייקו חכמים שאבל אחר חייב לקרוע.
<b>שֶׁנֶּאֱמַר וַיָּקָם הַמֶּלֶךְ וַיִּקְרַע אֶת בְּגָדָיו</b>. פסוק זה נאמר כאשר הגיעה לדוד שמועת שקר שהרג אבשלום את כל בני המלך, ומכך שקרע דוד בעמידה, למדו חכמים שחובת הקריעה היא מעומד.
<h3> ב</h3>
<b>וְאֵינוֹ צָרִיךְ לְהַבְדִּיל שְׂפַת הַבֶּגֶד</b>. אינו חייב להתחיל את הקרע משפת הבגד ממש ולהבדיל את השפה לשני קרעים נפרדים, אלא רשאי להתחיל את הקרע מתחת לשפת הבגד וליצור מעין חור בבגד אף על פי שבאופן זה אין הבגד קרוע לשניים.
<b>וְיֵשׁ לוֹ לִקְרֹעַ בִּפְנִים</b>. רשאי לקרוע את בגדו העליון גם אם הוא מכוסה בגלימה וכדומה.
<b>שֶׁלֹּא בִּפְנֵי אָדָם</b>. רשאי לקרוע גם במקום שאין בו בני אדם.
<b>וְאֵינוֹ חַיָּב לִקְרֹעַ אֶלָּא בֶּגֶד הָעֶלְיוֹן בִּלְבַד</b>. ולא שאר הבגדים שעליו.
<h3> ג</h3>
<b>וְכָל שִׁבְעַת יְמֵי אֲבֵלוּת הַקֶּרַע לְפָנִים</b>. הקרע צריך להיות מלפניו כדי שייראה, מלבד ביום השבת שמחליף את בגדו הקרוע, ואם אין לו בגד אחר הופך בגדו כדי שהקרע יהיה מאחוריו (כדלקמן י,א).
<b>בִּשְׁעַת חִמּוּם</b>. בשעת עיקר הצער והכאב של האבל, סמוך לשעת המיתה.
<b>קוֹרֵעַ עַד שֶׁמְּגַלֶּה אֶת לִבּוֹ</b>. ולא די בקריעת טפח.
<b>וּמַבְדִּיל שְׂפַת הַבֶּגֶד</b>. קורע משפת הבגד והלאה באופן שיהיו שני צדדים נבדלים.
<b>מִבַּחוּץ</b>. הבגד שאותו קורע צריך להיות מגולה ולא מכוסה בגלימה וכדומה.
<b>בִּפְנֵי כָּל הָעָם</b>. במקום שמצויים בו בני אדם.
<b>וְקוֹרֵעַ כָּל הַבְּגָדִים שֶׁעָלָיו</b>. ולא רק הבגד העליון.
<b>בֶּגֶד הַזֵּעָה הַדָּבוּק לִבְשָׂרוֹ אֵינוֹ מְעַכֵּב</b>. ואינו חייב לקרעו.
<b>וּמוֹצִיא זְרוֹעוֹ מִן הֶחָלוּק עַד שֶׁיִּתְגַּלֶּה כְּתֵפוֹ וּזְרוֹעוֹ</b>. מוציא את ידו דרך הקרע עד שיהיו כתפו וזרועו מגולות מחוץ לבגד.
<b>לִפְנֵי הַמִּטָּה</b>. לפני המיטה שהמת מונח בה במהלך ההלוויה.
<h3> ד</h3>
<b>קוֹרְעִין לַקָּטָן מִפְּנֵי עָגְמַת נֶפֶשׁ</b>. כדי שהרואים יצטערו.
<b>אֵין מְקָרְעִין לוֹ</b>. אם נודע לו על מיתת קרובו.
<b>וְלֹא מוֹדִיעִין אוֹתוֹ</b>. אם לא נודע לו.
<b>שֶׁלֹּא תִּטָּרֵף דַּעְתּוֹ עָלָיו</b>. שמא מחמת הצער תתבלבל דעתו.
<b>וּמְשַׁתְּקִין אֶת הַנָּשִׁים מִפָּנָיו</b>. כדי שלא ידע.
<h3> ו</h3>
<b>מִי שֶׁאֵין לוֹ חָלוּק לִקְרֹעַ</b>. כגון שהוא עני ובגדיו קרועים או שאין לו אלא בגד העשוי לזיעה או שבגדיו שאולים.
<b>וְכָל הַיּוֹצֵא בַּבֶּגֶד הַקָּרוּעַ</b>. שהיה קרוע קודם לכן.
<b>כְּלוֹמַר שֶׁהוּא קָרַע עַתָּה עֲלֵיהֶם</b>. כאומר שקרע אותו כעת.
<h3> ז</h3>
<b>וּמְאַחֶה</b>. תופר את מקום הקרע (אף שבקרע רגיל על אב או אם אינו רשאי לאחות כלל).
<b>וְנוֹתֵן לוֹ דְּמֵי קִרְעוֹ</b>. שערך החלוק נפחת על ידי כך.
<b>הֲרֵי זֶה לֹא יִגַּע בּוֹ</b>. שהרי לא קיבל כל רשות לקרוע את בגדו של חברו, מה שאין כן כשהודיעו לפני שהשאילו היה יכול המשאיל להעלות אפשרות כזו על דעתו ועל דעת כן השאיל לו.
<h3> ח</h3>
<b>בְּתוֹךְ כְּדֵי דִּבּוּר</b>. שיעור אמירת התיבות ‘שלום עליך רבי’ (הלכות שבועות ב,יז).
<b>אֵינוֹ חוֹזֵר וְקוֹרֵעַ</b>. שבתוך שיעור זה נחשב שקרע בשעת מיתה.
<b>מֵת אָבִיו</b>. מת אביך.
<b>וְאַחַר כָּךְ נִמְצָא בְּנוֹ</b>. התברר שבנו הוא שמת ולא אביו.
<b>וְאִם אַחַר כְּדֵי דִּבּוּר לֹא יָצָא</b>. שהקריעה על מת צריכה להיות לשם אותו המת דווקא (ראה בבלי נדרים פז,א).
<h3> י</h3>
<b>אִם בְּתוֹךְ שִׁבְעָה קוֹרֵעַ קֶרַע אַחֵר</b>. שאם יוסיף על הקרע הראשון בתוך השבעה, יהיה נראה כממשיך את הקרע הקודם, ולא יהיה ניכר שקורע קריעה על המת הנוסף.
<b>הִגִּיעַ לְטַבּוּרוֹ מַרְחִיק שָׁלֹשׁ אֶצְבָּעוֹת וְקוֹרֵעַ</b>. אינו קורע הלאה באותו מקום אלא מתחיל את הקרע החדש במרחק שלוש אצבעות ממקום הקרע הקודם.
<b>כְּמוֹ שֶׁיִּתְבָּאֵר</b>. שאין לאחות לעולם קרע שקרע על אביו או על אמו (לקמן ט,א).
<b>שֶׁאֵין אָבִיו וְאִמּוֹ בַּתּוֹסֶפֶת</b>. אין יוצאים ידי חובת קריעה על אב או אם בתוספת על קרע אחר, מפני כבודם.
<h2>פרק ט</h2>
<h3> א</h3>
<b>שׁוֹלֵל</b>. תופר את הקרע תפירה גסה ולא יציבה.
<b>וּמְאַחֶה</b>. תופר בתפירה מדויקת.
<h3> ב</h3>
<b>עַל רַבּוֹ שֶׁלִּמְּדוֹ תּוֹרָה</b>. רבו המובהק שלמד ממנו רוב חכמתו (הלכות תלמוד תורה ה,ט).
<b>הַנָּשִׂיא</b>. ראש הסנהדרין.
<b>אַב בֵּית דִּין</b>. משנה לראש הסנהדרין שהוא הגדול שבשבעים החכמים (הלכות סנהדרין א,ג).
<b>בִּרְכַּת הַשֵּׁם</b>. גידוף שם ה’.
<b>וְעַל עָרֵי יְהוּדָה וְעַל יְרוּשָׁלַיִם וְעַל הַמִּקְדָּשׁ</b>. כשהם בחורבנם (לקמן ה“י).
<h3> ג</h3>
<b>וְאֵינוֹ מְאַחֶה לְעוֹלָם</b>. אינו רשאי לתפור את הקרע תפר ישר ולהשיב את הבגד לקדמותו.
<b>לְשָׁלְלָן לְמָלְלָן לְלַקְּטָן לַעֲשׂוֹתָן כְּמִין סֻלָּמוֹת</b>. סוגי תפירות לא ישרות שאינן מחברות את הבגד כמות שהיה, והקרע ניכר.
<b>כְּאִחוּי אֲלֶכְּסַנְדְּרִי</b>. שמתיר את חוטי האריג הפרומים ומחבר את הקרע באריגה מחודשת (ונקרא אלכסנדרי משום שכך נהגו לתפור קרעי בגדים באלכסנדריה).
<b>וְכָל הַקּוֹרֵעַ מִתּוֹךְ הַשְּׁלָל אוֹ הַמְּלָל אוֹ הַלֶּקֶט לֹא עָשָׂה כְּלוּם</b>. שבתפירות אלו אין הבגד נחשב שלם אלא כקרוע ועומד.
<b>אֲבָל קוֹרֵעַ הוּא מִתּוֹךְ הָאִחוּי הָאֲלֶכְּסַנְדְּרִי</b>. שתפירה זו היא תפירה מעולה והבגד נחשב שלם.
<b>וַאֲפִלּוּ הָפַךְ הַכְּלִי וְנַעֲשָׂת שְׂפָתוֹ לְמַטָּה</b>. וכעת הקרע נמצא בצדו התחתון של הבגד.
<h3> ד</h3>
<b>הַלּוֹקֵחַ</b>. הקונה.
<h3> ה</h3>
<b>שֶׁנֶּאֱמַר וְהוּא מְצַעֵק וכו’</b>. כתוב זה מדבר על הנהגתו של אלישע בשעת עליית רבו אליהו הנביא השמיימה.
<b>מִכָּאן שֶׁחַיָּב לְהַבְדִּיל הַשָּׂפָה</b>. לקרוע משפת הבגד ולהבדיל את השפה לשני קרעים נפרדים (כדלעיל ח,ב).
<h3> ו</h3>
<b>שֶׁנֶּאֱמַר וַיַּחֲזֵק דָּוִד וכו’</b>. לאחר ששמע דוד על תבוסת ישראל במלחמה נגד פלשתים.
<h3> ז</h3>
<b>שֶׁנֶּאֱמַר וַיָּבֹא אֶלְיָקִים וכו’</b>. לאחר ששמעו את רבשקה שליחו של סנחריב מלך אשור מגדף את ה’.
<b>וְאֶחָד הַשּׁוֹמֵעַ מִפִּי הַשּׁוֹמֵעַ</b>. כשם שקרע חזקיהו בשעה שאליקים ושבנא ויואח סיפרו לו על גידופו של רבשקה, שנאמר “ויהי כשמע המלך חזקיהו ויקרע את בגדיו“ (ישעיהו לז,א; וראה גם הלכות עבודה זרה ב,י).
<h3> ח</h3>
<b>וְהָעֵדִים אֵין חַיָּבִין לִקְרֹעַ כְּשֶׁיָּעִידוּ בְּבֵית דִּין</b>. אבל הדיינים ששומעים את העדות קורעים (הלכות עבודה זרה ב,ח).
<h3> ט</h3>
<b>שֶׁנֶּאֱמַר וַיְהִי כִּקְרוֹא יְהוּדִי וכו’</b>. כתוב זה נאמר על המגילה שכתב ירמיהו הנביא על המפלה העתידה של ירושלים, וכשהגיעה המגילה אל יהויקים מלך יהודה וקראוה בפניו, קרעה והשליכה לאש עד שנשרפה.
<b>בִּזְרוֹעַ וּכְמַעֲשֶׂה שֶׁהָיָה</b>. באונס ובכוח, מתוך כוונה להכעיס ולחלל שם שמים, כמעשהו של יהויקים.
<b>הַגְּוִיל</b>. הקלף.
<b>אֶת הַמְּגִלָּה וְאֶת הַדְּבָרִים</b>. משמע שעל כל אחד מהם יש לקרוע קריעה בפני עצמה.
<h3> י</h3>
<b>שֶׁנֶּאֱמַר וַיָּבֹאוּ אֲנָשִׁים... וּקְרֻעֵי בְגָדִים</b>. שלאחר ששמעו על החורבן קרעו בגדיהם (ראה רש“י ורד“ק שם; ולגבי קריעות אלו ראה גם הלכות תעניות ה,טז-יח).
<h3> יא</h3>
<b>חַיָּב לִקְרֹעַ</b>. שדומה הדבר לספר תורה שנשרף (בבלי מועד קטן כה,א, וראה ראשונים שם).
<b>הַכֹּל חַיָּבִין לִקְרֹעַ עָלָיו</b>. אף אם אינם נמצאים לידו בשעת יציאת נשמה.
<b>וְקוֹרְעִין טֶפַח כִּשְׁאָר הָאֲבֵלִים</b>. כקריעה של אבל על שאר קרוביו (כדלעיל ח,ב).
<b>עַד שֶׁמְּגַלִּין אֶת לִבֵּיהֶן</b>. כקריעה על אב ואם (לעיל ח,ג).
<b>וְחוֹלְצִין מִיָּמִין</b>. מוציאים את הזרוע הימנית מהקרע עד שיהיו הכתף והזרוע מגולות (כדלעיל שם).
<h3> יב</h3>
<b>כֵּיוָן שֶׁהֶחֱזִירוּ פְּנֵיהֶם מֵאֲחוֹרֵי הַמִּטָּה</b>. שהפסיקו ללוות את המיטה שהמת מונח בה והחלו לחזור.
<b>שֶׁאֲפִלּוּ רַבּוֹ שֶׁמֵּת אֵין מִתְאַבֵּל עָלָיו אֶלָּא יוֹם אֶחָד בִּלְבַד</b>. וכל שכן שבקריעה על חכם שאינו רבו רשאי לאחות את הקרע למחרת.
<h3> יד</h3>
<b>וְחוֹלְצִין מִשְּׂמֹאל</b>. מוציאים את הזרוע השמאלית מהקרע עד שיהיו הכתף והזרוע מגולות.
<h3> טו</h3>
<b>וְחוֹלְצִין שְׁתֵּי הַיָּדַיִם מִכָּאן וּמִכָּאן</b>. מוציאים הן את זרוע ימין והן את זרוע שמאל מהקרע ונמצא ששתי הכתפיים ושתי הזרועות מגולות.
<b>וְכָל בָּתֵּי מִדְרָשׁוֹת בְּטֵלִין</b>. ואין מבטלים ישיבתו יותר משלשים יום (כדלקמן יד,כה).
<b>וְקוֹרְאִין שִׁבְעָה</b>. קוראים בתורה ומעלים שבעה קרואים.
<b>דְּווּיִין</b>. כואבים, מצטערים.
<h2>פרק י</h2>
<h3> א</h3>
<b>הַשַּׁבָּת עוֹלָה לְמִנְיַן יְמֵי אֲבֵלוּת</b>. נכללת במניין שבעת ימי האבלות.
<b>כְּגוֹן עֲטִיפַת הָרֹאשׁ</b>. ונחשבת דברים שבצנעה משום שרגילים להתעטף בסודר כל ימות השנה אלא שעטיפת האבל שונה במקצת מהעיטוף הרגיל במה שמכסה גם את פיו, ואין שינוי זה ניכר (רדב“ז, וראה כס“מ שנתן הסברים נוספים לדבר).
<b>וְזוֹקֵף אֶת הַמִּטָּה</b>. מחזיר את המיטות שהפך ומניח אותן כרגיל.
<b>מַחֲזִיר אֶת הַקֶּרַע לַאֲחוֹרָיו</b>. הופך את החולצה ונמצא הקרע בצדה האחורי.
<h3> ב</h3>
<b>מִן הַמִּנְחָה וָמַעְלָה</b>. מזמן מנחה קטנה, כשעתיים וחצי קודם השקיעה.
<h3> ג</h3>
<b>נִמְצָא מוֹנֶה לְאַחַר רֹאשׁ הַשָּׁנָה וְיוֹם הַכִּפּוּרִים שְׁלֹשָׁה וְעֶשְׂרִים יוֹם</b>. שאם קבר את מתו שעה אחת לפני ראש השנה או לפני יום הכיפורים, מחשיבים אנו שעה זו כשבעה ימים ונשארו לו עשרים ושלושה ימים בלבד שבהם עליו לנהוג דיני שלושים.
<b>שֶׁהֲרֵי בָּטְלָה גְּזֵרַת שִׁבְעָה</b>. ואנו מחשיבים זאת כשבעה ימים.
<b>עֲצֶרֶת</b>. שבועות.
<b>אַף עַל פִּי שֶׁהִיא יוֹם אֶחָד הֲרֵי הִיא רֶגֶל וְעוֹלָה לְשִׁבְעַת הַיָּמִים</b>. אף שחג השבועות הוא יום אחד, מפני שהוא רגל הוא נחשב לשבעה ימים. ובצירוף השעה שלפני שבועות שנחשבת לשבעה ימים מונה לאחר החג שישה עשר יום.
<h3> ד</h3>
<b>מוֹנֶה אַחַר הֶחָג תִּשְׁעָה יָמִים בִּלְבַד</b>. להשלמת גזרת שלושים.
<b>וְנִמְצָא יוֹם טוֹב הָרִאשׁוֹן מַפְסִיק שִׁבְעָה</b>. ואנו מחשיבים זאת כשבעה ימים.
<b>וּשְׁמִינִי שֶׁל חַג רֶגֶל אַחֵר</b>. ומשום שהוא רגל בפני עצמו אנו מחשיבים את היום האחד שלו כשבעה ימים, בדומה לחג השבועות.
<h3> ה</h3>
<b>שֶׁמִּקְצָת הַיּוֹם כְּכֻלּוֹ</b>. ובמקצת מן היום השביעי מסתיימים דיני השבעה (כדלעיל ו,יב), ומיד לאחר מכן מתחילים השלושים ומתבטלת גזרת שלושים בהגיע הרגל.
<b>אֵינוֹ מְגַלֵּחַ עַד שֶׁיְּשַׁלֵּחַ פֶּרַע אוֹ עַד שֶׁיִּגְעֲרוּ בּוֹ חֲבֵרָיו</b>. כדלעיל ו,ג.
<h3> ו</h3>
<b>וְאֵינוֹ מֻתָּר לִרְחֹץ וְלֹא לָסוּךְ וְלֹא לַעֲשׂוֹת דָּבָר עַד שֶׁיִּכָּנֵס יוֹם טוֹב</b>. שגזרת שבעה אינה מתבטלת אלא בכניסת הרגל ממש.
<b>בְּכָל הַחֲמִשָּׁה דְּבָרִים</b>. האסורים בימי השלושים (כדלעיל ו,ב).
<h3> ז</h3>
<b>וּמֻתָּר לְגַלֵּחַ בְּתוֹךְ הַמּוֹעֵד שֶׁהֲרֵי אָנוּס הָיָה וכו’</b>. אף שגזרו חכמים שאין להסתפר בימי חול המועד שמא לא יסתפר קודם הרגל וייכנס לרגל כשהוא מנוול, כשלא היה באפשרותו להסתפר לפני המועד, מותר לו להסתפר בימי חול המועד (ראה הלכות יום טוב ז,יז-יח).
<b>וְכֵן מְגַלֵּחַ אַחַר עֲצֶרֶת אוֹ אַחַר רֹאשׁ הַשָּׁנָה וְיוֹם הַכִּפּוּרִים</b>. כשחל יום השביעי שלו בערב החג.
<b>מִי שֶׁחָל שְׁבִיעִי שֶׁלּוֹ לִהְיוֹת בְּעֶרֶב הָרֶגֶל</b>. וקודם הרגל בטלה ממנו גזרת שלושים ומותר בתספורת (כדלעיל ה“ה).
<b>אַף עַל פִּי שֶׁאָסוּר לְגַלֵּחַ בַּמּוֹעֵד</b>. שלא התירו אלא למי שלא היה באפשרותו להסתפר קודם הרגל, אבל אם היה באפשרותו ולא עשה זאת, אסור לו להסתפר בימי חול המועד (הלכות יום טוב שם הי“ט).
<b>מֻתָּר לְגַלֵּחַ לְאַחַר הַמּוֹעֵד</b>. מכיוון שבטלה גזרת השלושים.
<h3> ח</h3>
<b>בְּתוֹךְ הָרֶגֶל</b>. בחול המועד, או ביום טוב על ידי גויים (ראה הלכות יום טוב א,כג ובפסקים ושיטות שם, וראה לקמן ה“י מה הדין אם קברו ביום טוב שני שבסוף הרגל).
<h3> ט</h3>
<b>מוֹנֶה הַשִּׁבְעָה מִיּוֹם טוֹב שֵׁנִי הָאַחֲרוֹן</b>. אם נקבר בתוך ימי הרגל.
<b>הוֹאִיל וּמִדִּבְרֵיהֶם הוּא</b>. שאינו חיוב מן התורה אלא מדברי חכמים (ראה הלכות קידוש החודש ה,ד-ו).
<b>עוֹלֶה לוֹ מִן הַמִּנְיָן</b>. נכלל בחשבון שבעת ימי האבלות.
<b>כְּמוֹ שֶׁאָמַרְנוּ</b>. לעיל ה“ח.
<h3> י</h3>
<b>בְּיוֹם טוֹב שֵׁנִי שֶׁהוּא יוֹם טוֹב הָאַחֲרוֹן</b>. יום טוב שני של שביעי של פסח או של שמיני עצרת (‘יום טוב שני של גלויות’, וכאשר קוברים ביום זה הטיפול במת ובצרכי קבורתו נעשה על ידי ישראל — ראה הלכות יום טוב א,כג ובפסקים ושיטות שם).
<b>עֲצֶרֶת</b>. חג השבועות.
<b>הוֹאִיל וְיוֹם טוֹב שֵׁנִי מִדִּבְרֵיהֶם</b>. חיובו מדברי חכמים.
<b>וַאֲבֵלוּת יוֹם רִאשׁוֹן שֶׁל תּוֹרָה</b>. חיוב אבלות ביום הראשון שהוא יום המיתה ויום הקבורה הוא מן התורה (כדלעיל א,א).
<b>שֶׁשְּׁנֵיהֶם כְּיוֹם אֶחָד אָרֹךְ הֵן</b>. שלא כשאר ימים טובים של גלויות, שני הימים של ראש השנה נחשבים כקדושה אחת, ולכן אין לנהוג אבלות גם ביום השני כשם שאין נוהגים בראשון (אמנם ניתן לקבור אז על ידי ישראל כדין יום טוב שני של גלויות — ראה הלכות יום טוב א,כד).
<b>מֵהַטַּעַם שֶׁבֵּאַרְנוּ בְּהִלְכוֹת קִדּוּשׁ הַחֹדֶשׁ</b>. ה,ז-ח.
<h2>פרק יא</h2>
<h3> א</h3>
<b>אַף עַל פִּי שֶׁאֵין אֲבֵלוּת בַּמּוֹעֵד</b>. בימי חול המועד (כדלעיל י,ח, וראה גם הלכות יום טוב ו,כג).
<b>וְחוֹלֵץ כְּתֵפוֹ</b>. הוצאת הכתף והזרוע מן הבגד הנהוגה עד הקבורה (כדלעיל ח,ג).
<b>וּמַבְרִין אֶת הָאֲבֵלִים לֶחֶם בַּמּוֹעֵד</b>. אף בימי חול המועד מאכילים את האבל משל אחרים ביום הראשון (כדלעיל ד,ט).
<h3> ב</h3>
<b>אֶלָּא הַקְּרוֹבִים שֶׁחַיָּבִין בָּאֵבֶל</b>. החייבים להתאבל מן התורה או מדברי חכמים (כדלעיל ב,א). אבל קריעה הנעשית לשם כבוד, כגון שקורע באבלות שנוהג בנו או שנוהגת אשתו (כדלעיל ב,ד-ה), אינו קורע בימי חול המועד.
<b>אוֹ הַקּוֹרֵעַ וְחוֹלֵץ עַל הֶחָכָם וכו’</b>. שאלו קריעות של חובה (כדלעיל ט,יא).
<b>וּמַבְרִין הַכֹּל עַל הֶחָכָם בַּמּוֹעֵד</b>. כל אחד מאכיל את חברו משלו.
<b>בְּתוֹךְ הָרְחָבָה</b>. ברחובה של עיר.
<b>שֶׁהַכֹּל אֲבֵלִים עָלָיו</b>. אף שגם סעודת הבראה אינה נוהגת במועד אלא לקרובים שחייבים להתאבל עליהם (ראה הלכות יום טוב ו,כג), על החכם כולם צריכים להתאבל ולכן מברים עליו.
<h3> ג</h3>
<b>אֵין מַבְרִין אֶלָּא עַל מִטּוֹת זְקוּפוֹת</b>. שלא כהבראה רגילה שהאבל יושב על מיטה כפויה (כדלעיל ד,ט).
<b>בִּרְכַּת אֲבֵלִים</b>. דברים הנאמרים בבית האבל (ראה לקמן יב,ז).
<b>עוֹמְדִין בְּשׁוּרָה וּמְנַחֲמִין</b>. לאחר קבורת המת עומדים המנחמים בשורות ביציאה מבית הקברות ובאים אל האבלים אחד אחד ומנחמים אותם (ראה לקמן יג,א-ב).
<b>וּפוֹטְרִין</b>. פוטרים את המנחמים לחזור לביתם ואינם מלווים את האבלים לבית האבל.
<b>וְאֵין מַנִּיחִין אֶת הַמִּטָּה בָּרְחוֹב שֶׁלֹּא לְהַרְגִּיל אֶת הַסֶּפֶד וכו’</b>. מוליכים את המת מביתו היישר לקבורה, שלא יבואו להספידו ברחוב כדרך שנוהגים בימות החול (ראה גם הלכות יום טוב ו,כב-כג).
<b>אֵין מְלַקֵּט עַצְמוֹת אָבִיו וְאִמּוֹ</b>. שהיו נוהגים בעבר להניח את המת בקבורה זמנית ולאחר שנרקב הבשר היו מלקטים את העצמות ומעבירים אותן למקום קבורה קבוע (ראה ירושלמי מועד קטן א,ה), ואין לעשות זאת במועד.
<b>שֶׁאֵבֶל הוּא לוֹ</b>. לקמן יב,ח.
<b>וְכֵן אֵין מַסְפִּידִין אֶת הַמֵּת בַּחֲנֻכָּה וּפוּרִים</b>. ראה גם הלכות מגילה וחנוכה ב,יג, ג,ג.
<h3> ד</h3>
<b>מְטַפְּחוֹת</b>. בידיהן או על גופן כביטוי של אבל.
<h3> ה</h3>
<b>שֶׁכֻּלָּן עוֹנוֹת כְּאַחַת</b>. אומרות את ההספד יחד.
<b>קִינָה שֶׁאַחַת אוֹמֶרֶת וְכֻלָּן עוֹנוֹת אַחֲרֶיהָ</b>. האחת מקוננת בקול והשאר עונות אחריה מה שהיא אומרת או ראשי פרקים, כדרך הספדנים (ר“י מלוניל מועד קטן יז,א בדפי הרי“ף).
<b>בְּפָנָיו</b>. כשמיטתו מוטלת לפנינו.
<b>וְיוֹם שְׁמוּעָתוֹ כְּפָנָיו הִיא</b>. כשהגיעה השמועה על מיתתו, נחשב כאילו מיטתו מוטלת לפנינו ומספידים אותו.
<b>אַף עַל פִּי שֶׁהִיא רְחוֹקָה</b>. אף על פי שהשמועה הגיעה לאחר שלושים יום מפטירתו.
<h3> ו</h3>
<b>לֹא תְּעוֹרֵר אִשָּׁה עַל מֵת שֶׁלָּהּ</b>. לעורר בכי והספד (ולאו דווקא אשה, אלא כל אדם — ראה הלכות יום טוב ו,כד).
<b>דְּווּיִים</b>. כואבים, מצטערים.
<b>שֶׁאֵין הַמֵּת מִשְׁתַּכֵּחַ מִן הַלֵּב שְׁלֹשִׁים יוֹם</b>. ועל ידי הבכי וההספד נזכרים במת, וייכנסו לחג בעצב ודאגה.
<b>בְּמֵת יָשָׁן</b>. שמת יותר משלושים יום קודם החג.
<b>אֲבָל אִם מֵת בְּתוֹךְ שְׁלֹשִׁים יוֹם סָמוּךְ לֶחָג מְעוֹרֶרֶת</b>. שהרי בכל מקרה אין מת זה משתכח מהלב קודם החג.
<h3> ז</h3>
<b>שִׁבְעַת יְמֵי הַחַתְנוּת</b>. שתיקנו חכמים שהנושא בתולה ישמח אתה שבעה ימים (הלכות אישות י,יב, וראה גם לעיל א,א).
<h3> ח</h3>
<b>כָּל צָרְכֵי הַסְּעוּדָה</b>. סעודת הנישואין.
<b>וְטָבַח טִבְחוֹ</b>. שחט את הבהמות והכין את נתחי הבשר.
<b>אִם לֹא נָתַן מַיִם עַל גַּבֵּי בָּשָׂר</b>. ועדיין ראוי הבשר למכירה.
<b>מַכְנִיסִין אֶת הַמֵּת לַחֶדֶר</b>. משהים את קבורת המת, שהרי אם יקברוהו כעת תחול אבלות על החתן או על הכלה.
<b>וּבוֹעֵל בְּעִילַת מִצְוָה וּפוֹרֵשׁ</b>. הבעילה הראשונה שבועל החתן את כלתו נקראת בעילת מצווה, ולאחר הבעילה פורש ממנה שהרי עליו לנהוג אבלות בדברים שבצנעה (כמבואר בפסקה הבאה).
<b>נוֹהֵג בִּדְבָרִים שֶׁבְּצִנְעָה כְּשַׁבָּת</b>. כגון עטיפת הראש ואיסור תשמיש המיטה ורחיצה בחמים (כדלעיל י,א).
<b>וְאֵין מוֹנְעִין תַּכְשִׁיטִין מִן הַכַּלָּה כָּל שְׁלֹשִׁים יוֹם</b>. כדי שלא תתגנה על בעלה (השווה הלכות שביתת עשור ג,א).
<b>בְּשֶׁמֵּת אָבִיו שֶׁל חָתָן אוֹ אִמָּהּ שֶׁל כַּלָּה</b>. שבדרך כלל הם הטורחים בהכנת הסעודה או בהכנת תכשיטי הכלה ותמרוקיה.
<h2>פרק יב</h2>
<h3> א</h3>
<b>לְפִיכָךְ כּוֹפִין אֶת הַיּוֹרְשִׁין וכו’</b>. משום שהוא כבוד המת, אין היורשים יכולים להשתמט מקיום ההספד אף כשהדבר כרוך בהוצאה ממונית, שאין ביכלתם למחול על כבוד המת.
<b>וְאִם צִוָּה אַל תִּסְפְּדוּהוּ אֵין סוֹפְדִין אוֹתוֹ</b>. שהמת עצמו רשאי למחול על כבודו.
<b>אֵין שׁוֹמְעִין לוֹ</b>. וקוברים אותו נגד רצונו.
<b>שֶׁהַקְּבִירָה מִצְוָה שֶׁנֶּאֱמַר כִּי קָבוֹר תִּקְבְּרֶנּוּ</b>. פסוק זה נאמר על הרוגי בית דין, ומכאן למדו שיש מצווה לקבור כל אחד מישראל ביום מותו (סה“מ עשה רלא, וראה הלכות סנהדרין טו,ח).
<h3> ג</h3>
<b>אֵין מַנִּיחִין סֵפֶר תּוֹרָה עַל מִטָּתוֹ שֶׁל חָכָם</b>. משום כבודו של ספר תורה, כשם שאסור לשבת על מיטה שספר תורה מונח עליה (הלכות ספר תורה י,ו).
<b>וְאֵין מְשַׁנִּין אוֹתוֹ מִמִּטָּה לְמִטָּה</b>. שכבודו של החכם לצאת במיטה שנפטר בה (בבלי מועד קטן כה,א).
<b>לֹא שֶׁיְּשַׁלְשְׁלוּ אוֹתָהּ דֶּרֶךְ גַּג</b>. אף במקרה שהפתח צר ואין המיטה עוברת דרכו, יש להקפיד שלא להעביר את מיטת החכם דרך הגג וכדומה, שאין זה מכבודו.
<h3> ד</h3>
<b>וְאֵין עוֹשִׂין מַעֲמָד וּמוֹשָׁב בְּפָחוֹת מֵעֲשָׂרָה</b>. מכיוון שעומדים ויושבים שבע פעמים, אינו דרך ארץ לטרוח טרחה כזו כשהאבלים וקרוביהם אינם עשרה אנשים (פה“מ מגילה ד,ג), ויש שפירשו שאין דרך ארץ לומר בסגנון מכובד כזה לפחות מעשרה אנשים (ראה בבלי מגילה כג,ב).
<b>בִּקְרוֹבִים</b>. לקרוביו של מת, אף אם אינם חייבים באבלות.
<b>בְּיוֹם רִאשׁוֹן</b>. ביום הקבורה.
<b>מַעֲמִידִין שְׁאָר הַקְּרוֹבִים וּבְנֵי מִשְׁפָּחָה שֶׁאֵינָן בְּנֵי אֵבֶל</b>. יחד עם האבלים.
<h3> ה</h3>
<b>אֵין מַנִּיחִין אֶת מִטַּת הָאִשָּׁה בָּרְחוֹב לְעוֹלָם</b>. ולא רק בחול המועד שאז אין מניחים גם את מיטת האיש ברחוב (לעיל יא,ג).
<h3> ו</h3>
<b>הַמְלַקֵּט עֲצָמוֹת</b>. בעבר נהגו להניח את המת בקבורה זמנית ולאחר שנרקב הבשר היו מלקטים את העצמות ומעבירים אותן למקום קבורה קבוע (ראה ירושלמי מועד קטן א,ה).
<b>קִינִים וּנְהִי</b>. דברי צער.
<b>וְדִבְרֵי כִּבּוּשִׁין</b>. דברי מוסר.
<h3> ז</h3>
<b>שִׁדְרוֹ</b>. עמוד השדרה.
<b>עוֹמְדִין עָלָיו בְּשׁוּרָה</b>. לאחר קבורת המת עומדים המנחמים בשורות ביציאה מבית הקברות ובאים אל האבלים אחד אחד ומנחמים אותם (ראה לקמן יג,א-ב).
<b>אַף עַל פִּי שֶׁהֶעֱבִירוּהוּ לְאַחַר שְׁנֵים עָשָׂר חֹדֶשׁ</b>. אף שלאחר שנים עשר חודש פסקה האבלות, מכיוון שצורת גופו קיימת מחשיבים אותו כמת הנקבר מחדש לדברים אלו.
<h3> ח</h3>
<b>אֲפִלּוּ צְרוּרִין לוֹ בִּסְדִינוֹ</b>. אף שהעצמות עדיין נמצאות אצלו ועדיין לא נקברו, אין מתאבלים יותר מיום אחד.
<b>וְאֵין אוֹמְרִין עֲלֵיהֶן קִינוֹת</b>. אף שמדובר באביו ואמו אין אומרים עליהם קינות כדלעיל ה“ו.
<h3> ט</h3>
<b>בְּנֵי עֲנִיִּים</b>. שמצטערים יותר באבדן הילד שגידלו ברעב ואין להם שמחה אחרת להתנחם בה (רש“י מועד קטן כד,ב).
<b>בְּנֵי זְקֵנִים</b>. שאינם יודעים אם יהיו להם עוד ילדים (ר“ן שם).
<h3> י</h3>
<b>כָּל שְׁלֹשִׁים יוֹם</b>. שלא יצא עדיין מגדר נפל וניתן לומר שמתחילה לא היה ראוי לחיות ולכן האבל עליו אינו מרובה כל כך.
<b>יוֹצֵא בַּחֵיק</b>. שנושאים אותו לקבורה בידיים בלבד ולא בארון או במיטה.
<b>וְנִקְבָּר בְּאִשָּׁה אַחַת וּבִשְׁנֵי אֲנָשִׁים</b>. ואין צורך בעשרה אנשים.
<b>מִפְּנֵי הַיִּחוּד</b>. שאסור לאיש אחד להתייחד אפילו עם נשים הרבה (ראה הלכות איסורי ביאה כב,ח).
<b>בִּגְלוּסְקְמָא קְטַנָּה הַנִּטֶּלֶת בָּאֲגַפַּיִם</b>. בארון מתים קטן שניטל בזרועות ואין צורך לתתו על הכתף.
<b>בֶּן שְׁנֵים עָשָׂר חֹדֶשׁ יוֹצֵא בַּמִּטָּה</b>. כפי שמוציאים אדם מבוגר.
<h3> יא</h3>
<b>מַצְהִיבִין</b>. מצטערים, ויש מפרשים שצועקים ובוכים.
<b>הַנִּכָּר לָרַבִּים</b>. שכבר התרגל לצאת מביתו ובני אדם מכירים אותו.
<b>רַבִּים מִתְעַסְּקִין בּוֹ</b>. בהלוויתו.
<h3> יב</h3>
<b>הָעֲבָדִים וְהַשְּׁפָחוֹת</b>. כנעניים המשרתים בבית ישראל.
<b>אֵין מַסְפִּידִין אוֹתָן וכו’</b>. משום שאין שייכותם לבעליהם כשייכות משפחתית כלל.
<b>הַמָּקוֹם יְמַלֵּא חֶסְרוֹנְךָ</b>. שהרי אינם קשורים לבעליהם אלא קשר ממוני בלבד.
<h2>פרק יג</h2>
<h3> א</h3>
<b>וְעוֹמְדִים בְּצַד בֵּית הַקְּבָרוֹת</b>. במקום הקבוע לצורך כך ונקרא מעֻמד (פה“מ ברכות ג,ב).
<b>וְאֵין אֲבֵלִים מִן הַמִּנְיָן</b>. משום שמטרת השורה היא לנחמם, הם אינם מצטרפים.
<h3> ב</h3>
<b>בֵּין שֶׁבָּאוּ פָּנִים חֲדָשׁוֹת</b>. אנשים שעדיין לא ניחמו את האבל.
<b>בֵּין שֶׁלֹּא בָּאוּ</b>. גם אנשים שכבר ניחמו את האבל, מקיימים את מצוות הניחום אם יגיעו שוב במשך שבעת ימי האבלות.
<h3> ג</h3>
<b>וַיֵּשְׁבוּ אִתּוֹ לָאָרֶץ</b>. והאבל עצמו יושב על גבי קרקע (כדלעיל ה,יז-יח).
<b>שֶׁיִּפְתַּח הָאָבֵל אֶת פִּיו</b>. בדברים.
<b>וַיַּעַן אֱלִיפַז</b>. שרק לאחר שאיוב פתח בדברים, ענהו אליפז, ולא קודם לכן.
<b>וְכֵיוָן שֶׁנִּעֲנַע הָאָבֵל בְּרֹאשׁוֹ</b>. כרומז למנחמים שיניחוהו.
<h3> ד</h3>
<b>וְיוֹשְׁבִין בִּמְקוֹמוֹ כָּל שִׁבְעַת יְמֵי הָאֲבֵלוּת</b>. בבוקר ובערב, שהם זמנים שדרך העולם לבוא לנחם אבלים (רדב“ז), ויש מוסיפים שבאים ומתפללים שם שחרית מנחה וערבית (ר“י קפאח).
<b>וּשְׁאָר הָעָם מִתְקַבְּצִין עֲלֵיהֶן</b>. אנשים אחרים באים ומתאספים סביב האנשים הקבועים כדרך שעושים לאבלים משום כבודו של מת (מאירי שבת קנב,א).
<b>מִתְקַבְּצִין עֲשָׂרָה מִשְּׁאָר הָעָם וכו’</b>. בכל יום נאספים שם עשרה אנשים שאינם קבועים.
<h3> ה</h3>
<b>לַעֲמֹד בִּפְנֵי נָשִׂיא</b>. משום כבודו.
<b>חוּץ מֵאָבֵל וְחוֹלֶה</b>. שטרודים באבלם או בחוליים ואינם מחויבים לעמוד.
<b>וּלְכָל הָעוֹמֵד מִפָּנָיו אוֹמֵר אָדָם שֵׁב וכו’</b>. כל אדם רשאי לומר לחברו לשבת, חוץ מלאבל וחולה שאינו אומר להם לשבת.
<h3> ו</h3>
<b>מְכַבְּדִין</b>. מטאטאים.
<b>וּמְרַבְּצִין</b>. מזלפים מים על עפר הרצפה.
<b>וְקִיתוֹנוֹת</b>. כלי שתייה.
<b>לֹא אֶת הַמֻּגְמָר</b>. בשמים שמניחים על הגחלים לקטורת, שאין ראוי שהאבל יתענג בזמן אבלו.
<h3> ז</h3>
<b>הַמַּאֲכָל שֶׁמַּבְרִין בּוֹ</b>. לעיל ד,ט.
<b>לְבָנָה</b>. שקופה.
<b>אֶלָּא בִּצְבוּעָה</b>. שלא ניתן להבחין במה שבתוכה.
<h3> ח</h3>
<b>אֵין שׁוֹתִין בְּבֵית הָאֵבֶל וכו’</b>. תיקנו חכמים לנוהגים לשתות יין בבית האבל שלא יפחתו מעשרה כוסות, ולאחר זמן התחילו להוסיף על מניין הכוסות והאנשים היו משתכרים מכך, וקבעו חכמים שאין להוסיף על עשרה כוסות (ראה בבלי כתובות ח,ב).
<h3> ט</h3>
<b>אֵין אוֹמְרִין שְׁמוּעָה וְהַגָּדָה בְּבֵית הָאֵבֶל</b>. משום שהדבר גורם להסחת דעת מהאבלות (ואיסור זה מוסב על המנחמים או הקרובים שאינם אבלים, שהרי האבל עצמו אסור בדברי תורה כדלעיל ה,טו-טז).
<b>שְׁמוּעָה</b>. דברי הלכה.
<b>וְהַגָּדָה</b>. דברי אגדה.
<b>דֹּוִין</b>. מצטערים, כואבים.
<b>אֶלָּא דְּבָרִים שֶׁל מֵת</b>. דברי תורה הקשורים למת, כגון הלכות לוויה קבורה או הספד (ראה ראשונים לברכות ג,ב).
<b>אֲבָל לַעֲסֹק בְּדִבְרֵי תּוֹרָה</b>. שאינם קשורים למת.
<b>בְּפָנָיו אוֹ בְּבֵית הַקְּבָרוֹת אָסוּר</b>. אבל אם הוא מרחיק ארבע אמות מהמת או מהקבר, מותר (ראה הלכות קריאת שמע ג,ב; הלכות ספר תורה י,ו; וראה גם לקמן יד,יג).
<h3> י</h3>
<b>וְכָתוּב וַיִּתְּמוּ יְמֵי בְכִי אֵבֶל מֹשֶׁה</b>. ולפני כן נאמר: “ויבכו בני ישראל את משה... שלשים יום“.
<b>מֵרַבֵּנוּ הַקָּדוֹשׁ</b>. רבי יהודה הנשיא.
<b>שֶׁבָּאָה שְׁמוּעָתוֹ</b>. הגיעה השמועה שנפטר.
<h3> יא</h3>
<b>תָּנֻדוּ</b>. תנידו ראשכם בדרך אבל וצער.
<b>שֶׁזֶּהוּ מִנְהָגוֹ שֶׁל עוֹלָם</b>. הפטירה היא חלק מדרך הטבע וסדר העולם הרגיל.
<b>וְלִשְׁאָר הַחֲמִשָּׁה</b>. חמשת הדברים האסורים במהלך השלושים (כדלעיל ו,ב).
<h3> יב</h3>
<b>כְּאִלּוּ חֶרֶב מֻנַּחַת לוֹ עַל כְּתֵפוֹ</b>. שאף הוא עלול ליהרג בה, וצריך לנהוג באימה יתרה.
<b>מֻנַּחַת בְּקֶרֶן זָוִית</b>. בפינה, שהאיום קטן אך עדיין קיים.
<b>מִכָּאן וָאֵילָךְ עוֹבֶרֶת כְּנֶגְדּוֹ בַּשּׁוּק</b>. שאף שהאיום הנוכחי חלף, מכל מקום צריך לזכור את המוות תמיד וישים אותו לנגד עיניו כדי שילמד ממנו לקח (המספיק לעובדי ה’ לר“א בן הרמב“ם, מובא ביד“פ).
<b>לְהָבִין דַּעְתּוֹ וְלַחֲזֹר</b>. להתבונן בדעתו ולחזור בתשובה על מעשיו.
<b>וְלֹא חָלוּ</b>. לא פחדו (מלשון חיל ורעדה).
<h2>פרק יד</h2>
<h3> א</h3>
<b>שֶׁל דִּבְרֵיהֶם</b>. מדברי חכמים.
<b>וּלְהוֹצִיא הַמֵּת</b>. ללוותו לקבורה.
<b>וּלְהַכְנִיס הַכַּלָּה</b>. ללוותה לחופה.
<b>שֶׁאֵין לָהֶן שִׁעוּר</b>. שלא נתנו חכמים גבול מירבי בהשתתפות האדם בעשיית חסדים אלו, שלא כגמילות חסדים בממונו שנתנו בה חכמים שיעור וגבול (פה“מ פאה א,א).
<b>הֲרֵי הֵן בִּכְלַל וְאָהַבְתָּ לְרֵעֲךָ כָּמוֹךָ</b>. כלולות במצווה זו שהיא מצוות עשה מן התורה (ראה סה“מ שורש שני, וראה גם הלכות דעות ו,ג, סה“מ עשה רו).
<h3> ב</h3>
<b>הַלִּוּוּי</b>. ליווי האורחים.
<b>שֶׁנֶּאֱמַר וַיַּרְא וְהִנֵּה שְׁלֹשָׁה אֲנָשִׁים</b>. ואברהם אבינו רץ לקראתם אף על פי שהיה מקבל את פני השכינה באותה העת.
<h3> ג</h3>
<b>כּוֹפִין לִלְוָיָה כְּדֶרֶךְ שֶׁכּוֹפִין לִצְדָקָה</b>. שהמסרב לתת מעות לצורך לוויה, בית דין כופים אותו ומכים אותו מכת מרדות עד שייתן כפי שאמדוהו לתת, באופן דומה לכפייה לצורך צדקה (ראה הלכות מתנות עניים ז,י).
<b>אֲפִלּוּ הַמְלַוֶּה אֶת חֲבֵרוֹ אַרְבַּע אַמּוֹת בָּעִיר</b>. אף על פי שאין חברו יוצא מהעיר עדיין יש מצווה ללוותו ארבע אמות. ויש מפרשים שמדובר שחברו יוצא מן העיר. ואף על פי שאינו מלווהו אל מחוץ לעיר, מכיוון שהתחיל ללוותו והוא ממשיך ללוות אותו במחשבתו, הדבר מסייע לו בהמשך דרכו מחוץ לעיר (מהרש“א סוטה מה,ב).
<b>עַד עִבּוּרָהּ שֶׁל עִיר</b>. השטח שמתווסף לעיר כאשר מצרפים אליו את הבתים הנמצאים במרחק כשבעים אמה (כ-35 מטר) מהעיר (הלכות שבת כח,א).
<b>עַד תְּחוּם שַׁבָּת</b>. אלפיים אמה סביבות העיר שנחשבות תחום העיר שאסור לצאת ממנו בשבת (שם כז,א), והתחום נמדד מעיבורה של עיר והלאה.
<b>פַּרְסָה</b>. כארבעה קילומטרים.
<h3> ה</h3>
<b>מִפְּנֵי שֶׁהֵן מִתְעַסְּקִין בְּצָרְכֵי הַחוֹלֶה</b>. והמבקר יפריע להם במלאכתם.
<h3> ו</h3>
<b>לֹא יֵשֵׁב לֹא עַל גַּבֵּי מִטָּה וכו’</b>. משום שהשכינה מצויה למעלה ממראשותיו של חולה (ראה בבלי שבת יב,ב).
<b>וְלֹא לְמַעְלָה מִמְּרַאֲשׁוֹתָיו</b>. סמוך לראשו, ואפילו אם יושב באותו הגובה, משום ששם מצויה השכינה (ראה ערוה“ש יו“ד שלה,ז בשם הזוהר).
<b>אֶלָּא מִתְעַטֵּף</b>. מתעטף בטליתו ויושב באימה ובכבוד.
<h3> ח</h3>
<b>שֶׁפָּגְעוּ</b>. עברו בסמוך האחד לשני.
<b>מַעֲבִירִין אֶת הַמֵּת מִלִּפְנֵי הַכַּלָּה</b>. מעבירים את המת לצדדי הדרך ומקדימים לתת לכלה לעבור לחופתה. שמכיוון שמדובר בעניין של כבוד, כבוד החיים קודם (לח“מ). ויש מפרשים שלעולם העסק בהכנסת הכלה קודם לעסק הוצאת המת, אלא שבתחילת ההלכה מדובר כאשר יש כבר מספיק עוסקים בהכנסת הכלה ובהוצאת המת, ואז עדיף שיצטרף לעוסקים בהוצאת המת (העמק שאלה ג,ו).
<b>וְהַכֹּל עוֹבְרִים מִלִּפְנֵי הַמֶּלֶךְ</b>. עוברים לצדדי הדרך ומניחים למלך לעבור.
<h3> ט</h3>
<b>בְּשֶׁאֵין לוֹ כָּל צָרְכּוֹ</b>. מספיק אנשים ללוותו לקבורה.
<b>וְהַכֹּל שֶׁאֵין מִתְעַסְּקִין בְּתַלְמוּד תּוֹרָה</b>. כל מי שלא עוסק בלימוד תורה באותו הזמן.
<b>חַיָּבִין לְהִתְעַסֵּק עִמּוֹ</b>. גם אם יש לו כל צרכו.
<h3> יא</h3>
<b>עַד שִׁשִּׁים רִבּוֹא</b>. כשם שניתנה התורה בסיני לשש מאות אלף איש, כך בנטילת אדם שעסק בה יש ללוותו בשש מאות אלף איש (ראה בבלי כתובות יז,א).
<h3> יב</h3>
<b>מִפְּנֵי דַּרְכֵי שָׁלוֹם</b>. ובהלכות מלכים (י,יב) הסמיך זאת הרמב“ם לכתובים: “טוב ה’ לכל ורחמיו על כל מעשיו“ (תהלים קמה,ט), “דרכיה דרכי נועם וכל נתיבותיה שלום“ (משלי ג,יז).
<h3> יג</h3>
<b>וְלֹא קוֹרִין בָּהֶן</b>. אין לומדים בהם מקרא.
<b>וְלֹא שׁוֹנִין בָּהֶן</b>. אין לומדים בהם משנה.
<b>נֵאוֹתִין</b>. משתמשים.
<b>וְלֹא נוֹהֲגִין בָּהֶן קַלּוּת רֹאשׁ</b>. כגון שחוק והיתול ושיחה בטלה (הלכות תפילה יא,ו).
<b>וּתְפִלִּין בְּרֹאשׁוֹ</b>. מפני קדושת התפילין (ראה גם הלכות תפילין ד,כג).
<b>וְסֵפֶר תּוֹרָה בִּזְרוֹעוֹ</b>. אף אם הוא כרוך במטפחת ונתון בתיקו (ראה גם הלכות ספר תורה י,ו).
<b>וְלֹא יִתְפַּלֵּל שָׁם</b>. וגם לא יקרא שם קריאת שמע (הלכות קריאת שמע ג,ב).
<h3> יד</h3>
<b>בְּדִיסַקַּיָא</b>. שק כפול שמניחים משני צדי החמור (ראה גם הלכות ספר תורה י,יא).
<h3> טו</h3>
<b>וְאִם הָיָה בְּתוֹךְ שָׂדֵהוּ מְפַנֶּה</b>. אם הקבר שאליו מוליך את המת נמצא בשדה קבורת אבותיו מותר לפנותו לשם משום שנוח לאדם להיקבר אצל אבותיו (ירושלמי מועד קטן ב,ד, וראה גם הלכות יום טוב ח,ט).
<h3> טז</h3>
<b>וְלֹא שְׁנֵי מֵתִים כְּאֶחָד</b>. זה בצד זה.
<b>וְקָטָן הַיּוֹצֵא עִם אִמּוֹ</b>. קטן הכרוך אחר אמו וצריך לה.
<h3> יז</h3>
<b>עֲפַר הַקֶּבֶר</b>. העפר שמחזירים על המת לאחר שהוכנס לקבר (כדלעיל ד,ד).
<b>קַרְקַע עוֹלָם</b>. אדמת הארץ.
<h3> יח</h3>
<b>הַבּוֹנֶה קֶבֶר לְמֵת לֹא נֶאֱסַר עַד שֶׁיִּכָּנֵס בּוֹ הַמֵּת</b>. שאין הזמנת הדבר לשם המת אוסרת אותו בהנאה עד שישתמש בו עבור המת בפועל.
<b>אֲפִלּוּ הִטִּיל בּוֹ נֵפֶל נֶאֱסַר בַּהֲנָיָה</b>. אף שאין מתאבלים עליו ואין מתעסקים עמו (כדלעיל א,ח).
<h3> יט</h3>
<b>שֶׁנַּעֲשָׂה לְשֵׁם חַי</b>. עבור אדם בעודו בחיים.
<b>וְרָמָה</b>. השליך, טמן.
<b>רוֹמָם</b>. דבר מוגבה (ר“י שילת, ובנוסחאות אחרות הגרסא: ‘דימוס’, ופירושו: נדבך, שורת אבנים).
<b>הַכֹּל אָסוּר בַּהֲנָיָה</b>. משום שאינו יודע להבחין היכן היא התוספת האסורה בהנאה, נאסר הקבר כולו בהנאה.
<b>וְאִם הִכִּיר אֶת הַתּוֹסֶפֶת</b>. אם ניתן להבחין מהי התוספת.
<b>חוֹלֵץ אוֹתָהּ וְהַשְּׁאָר מֻתָּר</b>. שמכיוון שנעשה מראש בעודו בחיים, לא נאסר כשהטיל בו את המת.
<b>נֶפֶשׁ</b>. הבניין שבונים על הקבר (כדלעיל ד,ד; וראה פה“מ אהלות ז,א).
<h3> כ</h3>
<b>וְהַקֶּבֶר הַזֶּה אָסוּר בַּהֲנָיָה מִפְּנֵי כְּבוֹד אָבִיו</b>. אף על פי שבמת אחר אין ההזמנה אוסרת את הקבר בהנאה עד שייקבר בו המת בפועל (כדלעיל הי“ח), במקרה זה מחמת כבוד אביו, הקבר נאסר בהנאה גם בהזמנה בלבד ללא שנקבר בו.
<h3> כא</h3>
<b>חוּץ מִשְּׂעָרוֹ שֶׁהוּא מֻתָּר בַּהֲנָיָה</b>. ראה גם הלכות סנהדרין יב,ד.
<b>וְכָל תַּכְרִיכָיו</b>. כל התכריכים המשמשים לעטיפתו ונקבר עמהם, ולא רק התכריכים העוטפים את גופו באופן ישיר.
<b>כֵּלִים</b>. בגדים.
<b>עַד שֶׁיִּגַּע בַּמִּטָּה הַנִּקְבֶּרֶת עִמּוֹ</b>. כדלקמן הכ“ב.
<h3> כב</h3>
<b>כָּל הַכֵּלִים שֶׁזּוֹרְקִין עַל הַמֵּת</b>. שהקרובים, מחמת צערם, זורקים בגדים משלהם על המת כדי שייקבר עמהם.
<b>שֶׁלֹּא יִתְחַלְּפוּ בַּתַּכְרִיכִין</b>. שהאנשים יחשבו שנוטלים מתכריכי המת ומשתמשים בהם, ויטעו לחשוב שהתכריכים מותרים בהנאה.
<h3> כג</h3>
<b>מֵחֲמָתָן</b>. מתוך כעס וצער.
<b>מִצְוָה עַל אֲחֵרִים לְהַצִּילָן</b>. ליטול את הבגדים הללו לפני שייגעו במיטה וייאסרו.
<h3> כד</h3>
<b>עוֹבֵר מִשּׁוּם בַּל תַּשְׁחִית</b>. לפרטי איסור זה ראה הלכות מלכים ו,י.
<h3> כה</h3>
<b>עוֹקְרִין סוּס שֶׁהָיָה רוֹכֵב עָלָיו</b>. חותכים את פרסות הסוס, משום שסוס זה נחשב ככלי תשמיש המיוחד למלך, ודבר שהיה מיוחד למלך שוב אין משתמש בו אחר (ראה הלכות מלכים ב,א).
<b>מִן הָאַרְכֻּבָּה וּלְמַטָּה</b>. חותכים את פרסותיה מהברך ולמטה כדי שלא יוכלו להשתמש בה (ואף שיש בזה צער בעלי חיים, הוא נדחה מפני כבודו של מלך, שהוא כבוד לכל ישראל — תוספות עבודה זרה יא,א).
<b>מָקוֹם שֶׁאֵין עוֹשֶׂה אוֹתָהּ טְרֵפָה</b>. שבאופן שעושה אותה טרפה הרי זה גורם לבהמה צער גדול במיוחד (ריטב“א שם).
<b>וּמוֹשִׁיבִין יְשִׁיבָה עַל קִבְרוֹ שִׁבְעַת יָמִים</b>. שיושבים תלמידיו ועוסקים שם בתורה לכבודו. ואף שאין לעסוק בדברי תורה בפני המת או בבית הקברות (כדלעיל יג,ט), בחכם שמת ועוסקים לפניו תלמידים רבים בתורה, זהו כבודו (שו“ת הר“י מיגאש סי’ מז).
<b>וְכָבוֹד עָשׂוּ לוֹ בְמוֹתוֹ</b>. נאמר במלך חזקיה, ודרשו חכמים שהושיבו ישיבה על קברו.
<h3> כו</h3>
<b>יֵשׁ לָהֶן לִשְׂרֹף מִטָּתוֹ וְכָל כְּלֵי תַּשְׁמִישׁוֹ</b>. משום כבודו של המלך, שלא ישתמשו אחרים בכלי תשמישו (ראה גם הלכות מלכים ב,א).
<b>וְאֵין בָּזֶה דַּרְכֵי אֱמוֹרִי</b>. אין זה בכלל מנהגי הגויים שאסור לנהוג בהם (לאיסור זה ראה הלכות עבודה זרה יא,א).
<b>שֶׁנֶּאֱמַר</b>. לצדקיהו המלך.
