<h1>ביאור שטיינזלץ על משנה תורה, הלכות מלכים ומלחמות</h1>
<h2>פרק א</h2>
<h3> א</h3>
<b>וּלְהַכְרִית זַרְעוֹ שֶׁל עֲמָלֵק</b>. לקמן ה,ה.
<b>וְלִבְנוֹת לָהֶן בֵּית הַבְּחִירָה</b>. בית המקדש (הלכות בית הבחירה א,א).
<h3> ב</h3>
<b>וַיי הֵנִיחַ לוֹ מִסָּבִיב מִכָּל אֹיְבָיו וַיֹּאמֶר הַמֶּלֶךְ וכו’</b>. רק לאחר הכרתת האויבים רצה דוד לבנות את בית המקדש.
<b>לֹא רָצָה הַקָּדוֹשׁ בָּרוּךְ הוּא כְּשֶׁשָּׁאֲלוּ מֶלֶךְ מִשְּׁמוּאֵל</b>. כאשר העם ביקש משמואל שימנה להם מלך, הדבר היה רע בעיני שמואל, וה’ אמר לו שזה המשך הרעות שעשו מיום עלותם ממצרים שעזבוהו ועבדו עבודה זרה.
<h3> ג</h3>
<b>אֵין מַעֲמִידִין מֶלֶךְ תְּחִלָּה</b>. כשממנים מלך שאינו בן מלך.
<b>אֶלָּא עַל פִּי בֵּית דִּין שֶׁל שִׁבְעִים וְאֶחָד זְקֵנִים</b>. סנהדרין הגדולה (ראה גם הלכות סנהדרין ה,א).
<h3> ד</h3>
<b>מִקְּהַל גֵּרִים אֲפִלּוּ אַחַר כַּמָּה דּוֹרוֹת</b>. צאצא של גרים שבמשך כמה דרות נשאו אלו מאלו ולא התחתנו עם ישראלי או ישראלית שאינם גרים.
<b>עַד שֶׁתִּהְיֶה אִמּוֹ מִיִּשְׂרָאֵל</b>. שתהיה ישראלית ולא גויה או גיורת (והוא הדין שכשר אם אמו גיורת ואביו מישראל — כס”מ).
<b>שְׂרָרוֹת</b>. ממונים.
<b>וְלֹא שַׂר חֲמִשִּׁים וְלֹא עֲשָׂרָה</b>. הממונה על חמישים או עשרה אנשים.
<b>אֲפִלּוּ מְמֻנֶּה עַל אַמַּת הַמַּיִם שֶׁמְּחַלֵּק מִמֶּנָּה לַשָּׂדוֹת</b>. הממונה על חלוקת המים בין בעלי השדות.
<b>אֵין צָרִיךְ לוֹמַר דַּיָּן אוֹ נָשִׂיא שֶׁלֹּא יְהֵא אֶלָּא מִיִּשְׂרָאֵל</b>. ראה גם הלכות סנהדרין ב,ט.
<h3> ו</h3>
<b>גָּרָע</b>. מקיז דם.
<b>בַּלָּן</b>. העובד במרחץ.
<b>בֻּרְסִי</b>. מעבד עורות.
<b>נִקְלָה</b>. מזולזלת בעיני הבריות.
<b>הָעָם מְזַלְזְלִין בָּהֶן לְעוֹלָם</b>. ימשיכו לזלזל בהם אף לאחר שיעלו לגדולה.
<h3> ז</h3>
<b>מוֹשְׁחִין אוֹתוֹ בְּשֶׁמֶן הַמִּשְׁחָה</b>. שמן המשחה הוא שמן שנעשה על ידי משה רבנו על פי הנחיות של ה’, ובו משחו את המשכן וכליו, וכן מושחים בו כהנים גדולים וכהן משוח מלחמה ומלכי בית דוד (ראה גם הלכות כלי המקדש א,ז).
<b>כְּמוֹ שֶׁעָשָׂה יְהוֹיָדָע לְיוֹאָשׁ</b>. לאחר שכל בני אחזיהו המלך הומתו על ידי עתליה אמו, שמר יהוידע הכהן את יואש שש שנים עד שגדל והיה ראוי למלוך תחת אביו (ראה מלכים ב פרק יא).
<b>וְכָל הַקּוֹדֵם בַּנַּחֲלָה קוֹדֵם לִירֻשַּׁת הַמְּלוּכָה</b>. בניו קודמים לבני בניו ולשאר קרוביו ממשפחת אביו.
<b>כָּל הַשְּׂרָרוֹת וְכָל הַמִּנּוּיִין שֶׁבְּיִשְׂרָאֵל יְרֻשָּׁה לִבְנוֹ</b>. ראה גם הלכות כלי המקדש ד,כ.
<b>וְהוּא שֶׁיִּהְיֶה הַבֵּן מְמַלֵּא מְקוֹם אֲבוֹתָיו בְּחָכְמָה וּבְיִרְאָה</b>. שידמה לאביו בחכמתו ויראתו.
<b>וּמְלַמְּדִין אוֹתוֹ</b>. כדי שיחכים.
<b>לֹא תִּכָּרֵת הַמְּלוּכָה מִזֶּרַע דָּוִד לְעוֹלָם</b>. המלוכה לא תפסוק מהם ולבסוף יחזור להיות מלך מבניו.
<b>וְחַסְדִּי לֹא אָפִיר מֵעִמּוֹ</b>. אף אם בניו יעזבו את תורתו ולא ילכו במשפטיו, לא יפר הקדוש ברוך הוא את ההבטחה שלא תיפסק ממנו המלכות.
<h3> ח</h3>
<b>אַף עַל פִּי שֶׁעִקַּר הַמַּלְכוּת לְדָוִד וְיִהְיֶה מִבָּנָיו מֶלֶךְ</b>. גם בעת שיעמידו מלך משבט אחר, יישאר מלך מזרעו של דוד.
<b>וְלִבְנוֹ אֶתֵּן שֵׁבֶט אֶחָד</b>. אחיה השילוני אמר לירבעם שיישאר לרחבעם בן שלמה שבט אחד שהוא ימשיך למלוך עליו.
<b>נִיר</b>. שלטון.
<h3> ט</h3>
<b>תִּפְסֹק הַמְּלוּכָה מִבֵּיתוֹ</b>. כשלא ישמרו בניו תורתו (מרכה”מ).
<h3> י</h3>
<b>מַלְכֵי יִשְׂרָאֵל</b>. שאינם מזרע בית דוד.
<b>אֶלָּא בְּשֶׁמֶן אֲפַרְסְמוֹן</b>. ומסורת חכמים שכך משך אלישע את יהוא למלך (הלכות כלי המקדש א,יא). שמן זה מופק מצמח האפרסמון (כנראה Commiphora apobalsamum שהוא שיח או עץ נמוך בעל ענפים דקים ועלים מורכבים, ובכל אופן אין זה עץ פרי האפרסמון של ימינו), והוא היה שמן יקר ביותר.
<h3> יא</h3>
<b>אֶלָּא עַל הַמַּעְיָן</b>. לסימן טוב, כדי שתימשך מלכותו (בבלי כרתות ה,ב; וראה גם הלכות כלי המקדש א,יא).
<h3> יב</h3>
<b>לְפִיכָךְ מָשְׁחוּ שְׁלֹמֹה מִפְּנֵי מַחֲלֹקֶת אֲדֹנִיָּה</b>. אדוניה היה מבני דוד המבוגרים משלמה, ועוד בימי דוד הכריז על עצמו כמלך. ולפיכך משחו את שלמה בעת שהמליכוהו (מלכים א א,ה-לט).
<b>וְיוֹאָשׁ מִפְּנֵי עֲתַלְיָה</b>. לאחר מיתת אחזיהו, עתליה אמו תפסה את המלוכה לעצמה והרגה את כל זרע המלוכה חוץ מיואש בן אחזיהו שהוחבא. ומשום כך כאשר המליכו את יואש, משחוהו (מלכים ב יא,א-יב).
<b>וּמָשְׁחוּ יְהוֹאָחָז מִפְּנֵי יְהוֹיָקִים אָחִיו</b>. שהיה גדול ממנו בשנתיים (בבלי כרתות ה,ב), ולפיכך משחו את יהואחז בעת המלכתו (מלכים ב כג,ל).
<h2>פרק ב</h2>
<h3> א</h3>
<b>וּמְשִׂימִין לוֹ אֵימָה וְיִרְאָה בְּלֵב כָּל אָדָם</b>. גורמים לכך שיהיה לאנשים אימה ויראה ממנו.
<b>וּכְשֶׁהוּא מֵת כֻּלָּם נִשְׂרָפִין לְפָנָיו</b>. שורפים את כליו לפני מיטתו כדי לכבדו (ראה גם הלכות אבל יד,כו; ואת סוסו לא היו שורפים אלא עוקרים את פרסותיו — כס”מ ע”פ הלכות אבל שם הכ”ה).
<b>אֲבִישַׁג הָיְתָה מֻתֶּרֶת לִשְׁלֹמֹה וַאֲסוּרָה לַאֲדֹנִיָּה</b>. אבישג לא נישאה לדוד אלא הייתה משרתת שלו, וכמשרתת של מלך הייתה מותרת רק לשלמה שהיה מלך אחר ולא לאדוניה שלא היה מלך (ראה מלכים א ב,יג-כה).
<h3> ג</h3>
<b>מִסְתַּפֵּג</b>. מתנגב.
<b>וְאֵינוֹ חוֹלֵץ</b>. אם אחיו מת ללא ילדים ואשתו צריכה ייבום או חליצה, אין המלך חולץ לה.
<b>שֶׁנֶּאֱמַר וְיָרְקָה בְּפָנָיו</b>. היבמה יורקת על הקרקע בפני היבם שחולץ לה.
<b>שֶׁהַמֶּלֶךְ שֶׁמָּחַל עַל כְּבוֹדוֹ אֵין כְּבוֹדוֹ מָחוּל</b>. שלא כאב, כהן גדול ונשיא שיכולים למחול על כבודם (ראה הלכות ממרים ו,ח, הלכות כלי המקדש ה,ג, הלכות תלמוד תורה ו,ו).
<b>כֵּיוָן שֶׁאִי אֶפְשָׁר לְיַבֵּם אֶת אִשְׁתּוֹ</b>. של המלך, שהרי אין נושאין אלמנתו של מלך (לעיל ה”ב).
<b>אֶלָּא תֵּשֵׁב לְעוֹלָם בְּזִקָּתָהּ</b>. היא נשארת זקוקה לייבום, ומשום כך, מלבד האיסור לשאת אותה בגלל שהיא אלמנת המלך, הריהי אסורה מן התורה להינשא לאחרים (ראה הלכות ייבום וחליצה ב,יח).
<h3> ד</h3>
<b>אֵינוֹ יוֹצֵא מִפֶּתַח פַּלְטוֹרִין שֶׁלּוֹ</b>. מפתח הארמון שלו, שאין זה לכבודו ללוות את המת (ראה גם הלכות אבל ז,ז).
<b>וּכְשֶׁמַּבְרִין אוֹתוֹ</b>. כשמאכילים אותו סעודת הבראה כדרך שמאכילים את שאר האבלים (ראה שם ד,ט).
<b>כָּל הָעָם מְסֻבִּין עַל הָאָרֶץ</b>. לכבדו ולהשתתף באבלו (יד רמ”ה סנהדרין יט,א). וייתכן לפרש שהוא כדרך המנחמים שיושבים על הארץ (ראה הלכות אבל יג,ג, וראה גם שם ז,ח).
<b>הַדַּרְגָּשׁ</b>. מיטה קטנה.
<b>שֶׁאֵין יְשִׁיבָה בָּעֲזָרָה אֶלָּא לְמַלְכֵי בֵּית דָּוִד בִּלְבַד</b>. אף שאסור לכל אדם לשבת בעזרה שבמקדש, מותר למלכי בית דוד לשבת שם (ראה גם הלכות בית הבחירה ז,ו).
<h3> ה</h3>
<b>וְלֹא יִקְרָא לְאָדָם אֶלָּא בִּשְׁמוֹ</b>. ולא בתואר של כבוד.
<b>שֶׁנֶּאֱמַר מֶלֶךְ בְּיָפְיוֹ תֶּחֱזֶינָה עֵינֶיךָ</b>. ולכן מותר לו לרחוץ את פניו ביום הכיפורים (הלכות שביתת עשור ג,א).
<b>כֹּהֵן גָּדוֹל אֵינוֹ בָּא לִפְנֵי הַמֶּלֶךְ אֶלָּא אִם רָצָה</b>. אינו מחויב לבוא לפי רצון המלך אלא מגיע לפי רצונו.
<b>הַמֶּלֶךְ עוֹמֵד לִפְנֵי כֹּהֵן גָּדוֹל</b>. כשבא לשאול אותו באורים ותומים.
<b>וְלִפְנֵי אֶלְעָזָר הַכֹּהֵן יַעֲמֹד</b>. נאמר על יהושע בן נון שנחשב כמלך.
<b>כְּשֶׁיִּשְׁאַל לוֹ בְּמִשְׁפַּט הָאוּרִים</b>. כשהמלך שואל לפני הכהן הגדול, והכהן עונה לו ברוח הקודש על פי מה שרואה באותיות החושן (ראה הלכות כלי המקדש י,יא-יב).
<b>בְּפַרְהֶסְיָא בִּפְנֵי הָעָם לֹא יַעֲשֶׂה</b>. לא ינהג כבוד באחרים.
<h3> ו</h3>
<b>וְחָלָל</b>. ללא חשיבות עצמית.
<b>גַּסּוּת לֵב</b>. התנשאות.
<b>וְיֵצֵא וְיָבֹא בְּחֶפְצֵיהֶם וּבְטוֹבָתָם</b>. יתעסק בצרכיהם ובמה שיכול להיטיב להם.
<b>אִם הַיּוֹם תִּהְיֶה עֶבֶד לָעָם הַזֶּה</b>. כך יעצו הזקנים למלך רחבעם בן שלמה שבא ליטול עצה כיצד לנהוג בעם כדי שתתקיים מלכותו.
<b>מִמֹּשֶׁה רַבֵּנוּ</b>. שנחשב מלך.
<b>וְנַחְנוּ מָה</b>. איננו נחשבים כלום.
<b>בַּקַּבָּלָה</b>. דברי הנביאים.
<b>כְּרֹעֶה עֶדְרוֹ יִרְעֶה בִּזְרֹעוֹ יְקַבֵּץ טְלָאִים וּבְחֵיקוֹ יִשָּׂא עָלוֹת יְנַהֵל</b>. הרועה נושא בידיו את עוללי הצאן ומנהל בנחת את אמהותיהם המניקות (רד”ק שם).
<h2>פרק ג</h2>
<h3> א</h3>
<b>כּוֹתֵב לוֹ סֵפֶר תּוֹרָה לִשְׁמוֹ יָתֵר עַל הַסֵּפֶר שֶׁהִנִּיחוּ לוֹ אֲבוֹתָיו</b>. שחובת המלך לכתוב ספר תורה לאחר מינויו לשם מצוות המלך, ואינו יוצא בספר שהניחו לו אבותיו (ובשל כך גם אם כתב ספר תורה לפני שהתמנה למלך, כפי שמצווה כל אחד מישראל, עליו לחזור ולכתוב ספר נוסף כשמתמנה — הלכות ספר תורה ז,ב).
<b>וּמַגִּיהוֹ מִסֵּפֶר הָעֲזָרָה</b>. מוודא שהוא כתוב כתיקונו, לפי ספר התורה שהיה במקדש שהנוסח שלו היה מדויק ביותר.
<b>עַל פִּי בֵּית דִּין שֶׁל שִׁבְעִים וְאֶחָד</b>. שממונה מטעם הסנהדרין הגדולה היה מגיה את הספר.
<b>לֹא הִנִּיחוּ לוֹ אֲבוֹתָיו סֵפֶר... כּוֹתֵב שְׁנֵי סִפְרֵי תּוֹרָה</b>. שמלבד החובה המוטלת עליו כמלך לכתוב ספר תורה, הוא מחויב בכתיבת ספר תורה נוסף כפי שמחויב כל אדם מישראל. אך אם יש לו ספר מאבותיו אינו מחויב לכתוב ספר נוסף (ראה גם הלכות ספר תורה ז,ב-ג).
<b>בְּבֵית גְּנָזָיו</b>. בבית האוצרות שלו, ואינו משתמש בו בכל עת.
<b>שֶׁהוּא מְצֻוֶּה בּוֹ כְּכָל אֶחָד מִיִּשְׂרָאֵל</b>. שכל אדם מישראל מצווה לכתוב ספר תורה לעצמו (שם ה”א).
<b>מֵסֵב</b>. בזמן הסעודה.
<h3> ב</h3>
<b>מִפִּי הַשְּׁמוּעָה</b>. מסורת חכמים בביאור המקרא.
<b>הַפִּילַגְשִׁים</b>. נשים שמייחד לו המלך ללא קידושין וכתובה (לקמן ד,ד).
<b>וְיֵשׁ לוֹ</b>. מותר לו.
<h3> ג</h3>
<b>כְּדֵי מֶרְכַּבְתּוֹ</b>. מה שצריך לצרכי רכיבה ורתימה למרכבות, לו ולאנשיו ולצבאו.
<h3> ד</h3>
<b>לְאוֹצַר בֵּית יי</b>. לבית המקדש.
<h3> ו</h3>
<b>עַל הֲסָרַת לִבּוֹ הִקְפִּידָה תּוֹרָה</b>. איסור ריבוי הנשים הוא כדי שלא יסור לבו מן התורה, ולכן אפילו אם נושא אישה אחת לא יהיה שטוף בה יותר מדי שלא יסור לבו מהתורה.
<h3> ז</h3>
<b>כְּבָר בֵּאַרְנוּ</b>. הלכות סנהדרין ב,ה.
<b>דָּנִין וְדָנִין אוֹתָן</b>. משמש דיין ודנים אותו בבית דין.
<b>וּמְעִידִין עֲלֵיהֶן</b>. אחרים יכולים להעיד בדינים הנוגעים אליהם (ובדומה לכהן גדול הם אינם מחויבים ללכת ולהעיד לאחרים — כס”מ, ראה הלכות עדות א,ג).
<b>וְלֹא מֵעִיד וְלֹא מְעִידִין עָלָיו</b>. ראה גם הלכות עדות יא,ט.
<b>מִפְּנֵי שֶׁלִּבּוֹ גַּס בָּהֶן וכו’</b>. מפני שהמלך מתגאה על הדיינים והם מפחדים ממנו, עלולה לבוא מכך תקלה ופגיעה במערכת המשפט (ראה בבלי סנהדרין יט,א-ב).
<h3> ח</h3>
<b>אֲפִלּוּ גָּזַר עַל אֶחָד מִשְּׁאָר הָעָם שֶׁיֵּלֵךְ לְמָקוֹם פְּלוֹנִי וְלֹא הָלַךְ</b>. כגון אוריה החתי שדוד ציווה עליו שילך לביתו והוא לא שמע לו (ראה שמואל ב יא,ו-טו ותוספות קידושין מג,א).
<b>אוֹ שֶׁלֹּא יֵצֵא מִבֵּיתוֹ וְיָצָא</b>. כמו שמעי בן גרא ששלמה ציווה עליו שלא יצא מירושלים (ראה מלכים א ב,לו-מו).
<b>כָּל אִישׁ אֲשֶׁר יַמְרֶה אֶת פִּיךָ</b>. נאמר לגבי יהושע שהיה נחשב מלך, ובהמשך הפסוק נאמר “יומת”.
<b>כְּשִׁמְעִי בֶּן גֵּרָא</b>. שקילל וביזה את דוד המלך כשברח מפני אבשלום (שמואל ב טז,ה-ח), ודוד ציווה את שלמה להרגו (מלכים א ב,ח-ט).
<b>וְאֵין לַמֶּלֶךְ רְשׁוּת לַהֲרֹג אֶלָּא בְּסַיִף בִּלְבַד</b>. ולא בשאר מיתות שנמסרו לבית דין (ראה גם הלכות סנהדרין יד,ב).
<b>אֲבָל לֹא יַפְקִיר מָמוֹן וְאִם הִפְקִיר הֲרֵי זֶה גָּזֵל</b>. אינו יכול להפקיר ממון באופן מזדמן של אחד מבני המדינה בדרך חמס, אבל יכול לקחת על פי חוקים השווים בכל אדם שיקבע בעצמו (הלכות גזלה ה,יד; וראה לקמן ד,א שיכול להטיל מסים כרצונו).
<h3> ט</h3>
<b>שֶׁנִּתְעַסֵּק בַּמִּצְווֹת</b>. אף על פי שבגזרה עצמה אין ביטול מצווה.
<b>דִּבְרֵי הָרַב</b>. הקדוש ברוך הוא שציווה על המצוות.
<b>וְדִבְרֵי הָעֶבֶד</b>. גזרת מלך ישראל שהוא עבד ה’.
<h3> י</h3>
<b>כָּל הַהוֹרְגִים נְפָשׁוֹת שֶׁלֹּא בִּרְאָיָה בְּרוּרָה</b>. שלא היו עדים שראו את מעשה ההריגה באופן שאפשר לחייבו בבית דין.
<b>אוֹ בְּלֹא הַתְרָאָה</b>. בלא שהתרו בו מראש שיימנע מלרצוח ושאם יעשה כן יתחייב מיתה, ובמקרים אלו כונסים את הרוצח לכיפה שימות בה מאליו (הלכות רוצח ד,ח).
<b>אֲפִלּוּ בְּעֵד אֶחָד</b>. ואי אפשר להרגו בבית דין בלי שני עדים.
<b>שׂוֹנֵא שֶׁהָרַג בִּשְׁגָגָה</b>. ששגגתו קרובה למזיד ואינו גולה לעיר מקלט (שם ו,י).
<b>יֵשׁ לַמֶּלֶךְ רְשׁוּת לַהֲרֹג אוֹתָם וּלְתַקֵּן הָעוֹלָם כְּפִי מַה שֶּׁהַשָּׁעָה צְרִיכָה</b>. למנוע מעשי הרג, ולא מדין עונש רוצח של התורה (ראה גם שם ב,ד והשווה הלכות סנהדרין כד,ד).
<b>וְהוֹרֵג רַבִּים בְּיוֹם אֶחָד וְתוֹלֶה וּמַנִּיחָם תְּלוּיִין יָמִים רַבִּים</b>. אם יש צורך יכול להרוג ולתלות גם שלא כפי הדין הרגיל (שבית דין רשאים להרוג רק אדם אחד בכל יום ואסור להם להשאיר את התלוי בערב — ראה הלכות סנהדרין יד,י, טו,ז).
<h2>פרק ד</h2>
<h3> א</h3>
<b>וְדִינָיו בְּכָל אֵלּוּ הַדְּבָרִים וְכַיּוֹצֵא בָּהֶן דִּין</b>. הוא אינו כפוף בעניינים אלו לכללים ולחוקים, אלא הוא קובע את הכללים והם מחייבים את העם (ראה גם הלכות גזלה ה,יא-יב).
<b>שֶׁכָּל הָאָמוּר בְּפָרָשַׁת מֶלֶךְ מֶלֶךְ זוֹכֶה בּוֹ</b>. כשביקשו מלך משמואל הוא פירט להם את זכויות המלך שייבחר (‘פרשת מלך’, שמואל א ח,יא-יז), והמלך זוכה בכל הזכויות שכתובות שם (והן הזכויות המפורטות כאן בהל’ א-ז).
<h3> ג</h3>
<b>וְעוֹשִׂין לוֹ מְלַאכְתּוֹ וְנוֹתֵן שְׂכָרָן</b>. שאינם כאנשי החיל והבחורים הטובים שנמצאים באופן קבוע אצל המלך ופרנסתם מוטלת עליו (לעיל ה”ב), אלא המלך משלם להם על מלאכתם (לח”מ).
<b>אוֹ דְּמֵיהֶן</b>. אם ירצה לקחתם לעולם.
<h3> ד</h3>
<b>וּפִילַגְשִׁים בְּלֹא כְּתֻבָּה וְלֹא קִדּוּשִׁין</b>. הפילגש היא אישה קבועה ומיוחדת לאדם מסוים ללא קידושין ונישואין.
<b>בְּיִחוּד בִּלְבַד קוֹנֶה אוֹתָהּ</b>. בכך שמייחד אותה לו לפילגש.
<b>אֲבָל הַהֶדְיוֹט אָסוּר בְּפִילֶגֶשׁ</b>. ורק אישה הנשואה לו בחופה וקידושין מותרת להדיוט (הלכות אישות א,ד).
<b>בְּאָמָה עִבְרִיָּה בִּלְבַד אַחַר יִעוּד</b>. שאדם שקנה אמה עברייה יכול לייעד אותה לאישה על ידי שאומר לה שהיא לו לאישה ובכך היא נעשית מקודשת לו אף ללא כסף קידושין (הלכות עבדים ד,ז).
<b>וְרַקָּחוֹת</b>. מכינות מרקחות.
<h3> ו</h3>
<b>וְלוֹקֵחַ הַשָּׂדוֹת וְהַזֵּיתִים וְהַכְּרָמִים</b>. את התבואה והפירות הגדלים שם (לח”מ).
<b>וְנוֹתֵן דְּמֵיהֶן</b>. על אף שמותר לו לקחתם ללא רשות, עליו לשלם את מחירם.
<h3> ז</h3>
<b>מַעֲשֵׂר מִן הַזְּרָעִים וּמִן הָאִילָנוֹת וּמִן הַבְּהֵמָה</b>. נוטל עשירית מהם באופן קבוע לעצמו ללא תשלום.
<h3> ח</h3>
<b>הַמֶּלֶךְ הַמָּשִׁיחַ נוֹטֵל מִכָּל הָאֲרָצוֹת שֶׁכּוֹבְשִׁין יִשְׂרָאֵל חֵלֶק אֶחָד מִשְּׁלֹשׁ עֶשְׂרֵה</b>. כאשר ישראל כובשים שטחים בכיבוש רבים, דינם כארץ ישראל, והמלך המשיח נוטל מהם חלק אחד משלוש עשרה והשאר נחלק בין שבטי ישראל (לעומת זאת השטחים שכובש מלך לעצמו באופן פרטי שייכים לו בלבד כדלקמן ה”י — יד”פ).
<h3> ט</h3>
<b>הֲרוּגֵי הַמֶּלֶךְ</b>. שנהרגו במצוות המלך (ראה לעיל ג,ח).
<b>מָמוֹנָם לַמֶּלֶךְ</b>. ראה גם הלכות אבל א,ט.
<b>אוֹצְרוֹת הַמְּלָכִים</b>. של הארץ הנכבשת.
<b>וְהוּא נוֹטֵל מֶחֱצָה בָּרֹאשׁ</b>. המלך נוטל מחצית מן הביזה לפני שהיא מחולקת לאחרים.
<b>אַנְשֵׁי הַצָּבָא</b>. הלוחמים.
<h2>פרק ה</h2>
<h3> א</h3>
<b>מִלְחֶמֶת שִׁבְעָה עֲמָמִין</b>. מלחמת כיבוש ארץ ישראל מיד שבעת עמי כנען שישבו בה.
<b>וְעֶזְרַת יִשְׂרָאֵל מִצַּר שֶׁבָּא עֲלֵיהֶן</b>. מלחמת הגנה מפני תוקפים.
<h3> ב</h3>
<b>עַל פִּי בֵּית דִּין שֶׁל שִׁבְעִים וְאֶחָד</b>. בהסכמת הסנהדרין הגדולה (ראה גם הלכות סנהדרין ה,א).
<h3> ג</h3>
<b>וּפוֹרֵץ לַעֲשׂוֹת לוֹ דֶּרֶךְ</b>. עושה דרך בתוך שטח פרטי כדי לעבור דרכו לצורך המלחמה.
<h3> ד</h3>
<b>לְהַחֲרִים שִׁבְעָה עֲמָמִים</b>. להרוג את יושבי הארץ הכנעניים (ראה לקמן ו,ד).
<b>וּכְבָר אָבְדוּ</b>. רובם נכרתו על ידי ישראל בזמן דוד המלך, ונשארו מהם בודדים שהתפזרו והתערו באומות אחרות (סה”מ עשה קפז).
<h3> ה</h3>
<b>מַעֲשָׂיו הָרָעִים</b>. שבא להילחם עם ישראל בהיותם בדרך לאחר שיצאו ממצרים (שמות יז,ח, דברים כה,יח).
<b>וַאֲרִיבָתוֹ בַּדֶּרֶךְ</b>. ששם להם מארב.
<b>כְּדֵי לְעוֹרֵר אֵיבָתוֹ</b>. שלא תיחלש השנאה כלפיו.
<b>זָכוֹר בַּפֶּה לֹא תִּשְׁכָּח בַּלֵּב</b>. לגבי זכירת מעשה עמלק נאמר ‘זכור’ ונאמר ‘לא תשכח’, וכפילות זו מלמדת שלא די לזכור את מעשהו אלא יש להזכירו בדיבור.
<h3> ו</h3>
<b>הָאֲרָצוֹת שֶׁכּוֹבְשִׁין יִשְׂרָאֵל בַּמֶּלֶךְ עַל פִּי בֵּית דִּין</b>. או על ידי שופט או נביא מדעת רוב ישראל (ראה הלכות תרומות א,ב).
<b>הֲרֵי זֶה כִּבּוּשׁ רַבִּים וַהֲרֵי הִיא כְּאֶרֶץ יִשְׂרָאֵל</b>. אבל מקום שכבשו משפחה או שבט לעצמם נקרא כיבוש יחיד ואינו נחשב כארץ ישראל (שם).
<b>וְהוּא שֶׁיִּכְבְּשׁוּ אוֹתָהּ אַחַר כִּבּוּשׁ כָּל אֶרֶץ יִשְׂרָאֵל הָאֲמוּרָה בַּתּוֹרָה</b>. השטח שכובשים בכיבוש רבים נחשב כארץ ישראל רק אם הכיבוש נעשה לאחר כיבוש ארץ שבעת עמי כנען (ראה במדבר לד,א-יב), ולכן הארצות שכבש דוד המלך לפני השלמת כיבוש הארץ אינן נחשבות כארץ ישראל לכל דבר (ראה הלכות תרומות א,ג).
<h3> ז</h3>
<b>מִן הַיָּם הַגָּדוֹל הַמַּעֲרָבִי</b>. הים התיכון הנמצא מצפון למצרים, ונקרא כך מכיוון שהוא משמש כגבול המערבי של ארץ ישראל.
<b>אַרְבַּע מֵאוֹת פַּרְסָה</b>. כאלף ושש מאות קילומטר.
<b>כְּנֶגֶד אֶרֶץ כּוּשׁ</b>. הנמצאת בדרומה של מצרים.
<b>וּכְנֶגֶד הַמִּדְבָּר</b>. ממערב למצרים.
<b>וּבִשְׁלֹשָׁה מְקוֹמוֹת הִזְהִירָה תּוֹרָה שֶׁלֹּא לָשׁוּב לְמִצְרַיִם</b>. ואף שפסוקים אלו כתובים כסיפור דברים ולא כציווי, קיבלו חכמים במסורת שהם אזהרות (סה”מ לא תעשה מו)
<b>וַאֲלֶכְּסַנְדְּרִיָּא בִּכְלַל הָאִסּוּר</b>. ומהים שבחופי אלכסנדריה מודדים ארבע מאות פרסה לאורך ולרוחב והוא השטח של ארץ מצרים האסור להתיישב בו (שם).
<h3> ח</h3>
<b>לִסְחוֹרָה וְלִפְרַקְמַטְיָא</b>. מסחר וניהול עסקים.
<b>וְלִכְבֹּשׁ אֲרָצוֹת אֲחֵרוֹת</b>. לעבור דרכה לצורך כיבוש ארצות אחרות.
<b>וְאֵין אָסוּר אֶלָּא לְהִשְׁתַּקֵּעַ שָׁם</b>. לגור שם בקביעות.
<b>וְאֵין לוֹקִין עַל לָאו זֶה שֶׁבְּעֵת הַכְּנִיסָה מֻתָּר הוּא</b>. שעדיין לא השתקע.
<b>וְאִם יְחַשֵּׁב לֵישֵׁב וּלְהִשְׁתַּקֵּעַ אֵין בּוֹ מַעֲשֶׂה</b>. ואין לוקים אלא על לאו שיש בו מעשה (הלכות סנהדרין יח,א).
<b>שֶׁנֶּאֱמַר כְּמַעֲשֵׂה אֶרֶץ מִצְרַיִם</b>. התורה מגדירה את איסורי העריות והמעשים המתועבים כ’מעשה ארץ מצרים’.
<h3> ט</h3>
<b>לִלְמֹד תּוֹרָה</b>. ואפילו אם יש לו אפשרות ללמוד בארץ אלא שמעדיף ללמוד אצל חכם הנמצא בחוץ לארץ (כס”מ, וראה הלכות אבל ג,יד).
<b>לְהַצִּיל מִיַּד הַגּוֹיִם</b>. ממון, כגון שצריך להתדיין אתם (כס”מ).
<b>וְיַחֲזֹר לָאָרֶץ</b>. גם כשיוצא באופן המותר צריכה יציאתו להיות לזמן מוגבל, ועליו לחזור כשמסיים.
<b>אֲבָל לִשְׁכֹּן בְּחוּצָה לָאָרֶץ</b>. באופן קבוע.
<b>עַד שֶׁנַּעֲשָׂה שָׁוֶה דִּינָר חִטִּים בִּשְׁנֵי דִּינָרִים</b>. מחיר התבואה נעשה כפול ממחירו הרגיל.
<b>בְּשֶׁהָיוּ הַמָּעוֹת מְצוּיוֹת</b>. היה ממה להרוויח כסף.
<b>אִם הָיוּ הַפֵּרוֹת בְּזוֹל וְלֹא יִמְצָא מָעוֹת וְלֹא בַּמֶּה יִשְׂתַּכֵּר</b>. אף על פי שאין רעב, לא נמצא לו דבר שבו יוכל להתפרנס ולהרוויח.
<b>וְאַף עַל פִּי שֶׁמֻּתָּר לָצֵאת וכו’</b>. יציאה קבועה בזמן רעב וכשאין כסף.
<b>מַחְלוֹן וְכִלְיוֹן וכו’</b>. בני אלימלך שירדו אתו לגור במואב מפני רעב שהיה בבית לחם ומתו שם (ראה רות א,א-ה).
<h3> י</h3>
<b>מְנַשְּׁקִים עַל תְּחוּמֵי אֶרֶץ יִשְׂרָאֵל</b>. כשהיו מגיעים מחוץ לארץ ונכנסים לתחום של ארץ ישראל.
<h3> יא</h3>
<b>וּבַל יֹאמַר שָׁכֵן חָלִיתִי הָעָם הַיֹּשֵׁב בָּהּ נְשֻׂא עָוֹן</b>. השוכן בארץ לא יצטער על תחלואיו כיוון שהקדוש ברוך הוא נושא עוונו ומוחל לו.
<b>וְאֵינוֹ דּוֹמֶה קוֹלַטְתּוֹ מֵחַיִּים לְמִי שֶׁקְּלָטַתּוּ לְאַחַר מִיתָה</b>. זכויותיו של המגיע לארץ בחיים גדולות מזכויותיו של הנפטר בחוץ לארץ ונקבר בארץ.
<h3> יב</h3>
<b>כִּי גֵרְשׁוּנִי הַיּוֹם מֵהִסְתַּפֵּחַ בְּנַחֲלַת יי לֵאמֹר לֵךְ עֲבֹד אֱלֹהִים אֲחֵרִים</b>. כך אמר דוד על הרדיפות שרדפו שאול שהן גורמות לו לצאת לחוץ לארץ.
<b>כָּךְ אָסוּר לָצֵאת מִבָּבֶל לִשְׁאָר אֲרָצוֹת</b>. מלבד ארץ ישראל שאליה מותר ללכת מבבל (ערוה”ש עד,יח, מכתם לדוד, אבן האזל). ויש מפרשים שאיסור זה כולל אף את ארץ ישראל, ואסור לצאת מבבל לשם (כס”מ).
<h2>פרק ו</h2>
<h3> א</h3>
<b>מִלְחֶמֶת הָרְשׁוּת... מִלְחֶמֶת מִצְוָה</b>. להגדרתן לעיל ה,א.
<b>שֶׁבַע מִצְווֹת שֶׁנִּצְטַוּוּ בְּנֵי נֹחַ עֲלֵיהֶן</b>. המצוות שגויים מחויבים בהן (ומבוארות לקמן פרק ח).
<b>אֵין שׁוֹמְעִין לָהֶן</b>. ונלחמים אתם.
<b>נִבְזִים וּשְׁפָלִים לְמַטָּה וְלֹא יָרִימוּ רֹאשׁ בְּיִשְׂרָאֵל</b>. שיהיו כפופים לישראל ופחותים מהם במעמדם.
<b>מוּכָנִין לַעֲבוֹדַת הַמֶּלֶךְ בְּגוּפָם וּמָמוֹנָם</b>. המלך יוכל להשתמש בהם ובכספם לצרכיו כרצונו.
<b>הַמְּצוּרוֹת</b>. מבצרים (בהרבה כתבי יד הגרסא: ‘המצודות’, אך גרסת הפנים מבוססת על הכתוב בדברי הימים ב יא,יא — ע”פ הערת הר”י שילת ברמב”ם מדויק).
<h3> ב</h3>
<b>וְיֵשׁ לַמֶּלֶךְ לְהַתְנוֹת עִמָּהֶן שֶׁיִּקַּח חֲצִי מָמוֹנָם</b>. כמס שלוקח מממונם.
<h3> ד</h3>
<b>שֶׁנֶּאֱמַר וְהַנָּשִׁים וְהַטַּף</b>. בפסוק לפני כן נאמר: “והכית את כל זכורה לפי חרב". ולאחר מכן נאמר: “רק הנשים והטף... תבֹז לך”, ומכאן שאת הנשים (הגדולות והקטנות) ואת הילדים הזכרים משאירים בחיים.
<b>שִׁבְעָה עֲמָמִין</b>. יושבי ארץ כנען.
<b>כֵּן תַּעֲשֶׂה וכו’</b>. השארת הנשים והטף בחיים היא רק בערים הרחוקות, אבל בערי העמים שבארץ כנען אין משאירים כל נשמה בחיים אם לא השלימו.
<b>בִּלְתִּי הַחִוִּי יֹשְׁבֵי גִבְעוֹן</b>. הגבעונים שהערימו על ישראל כדי שיכרתו עמם ברית (כמבואר בהלכה הבאה).
<b>מֵאֵת יי הָיְתָה לְחַזֵּק אֶת לִבָּם לִקְרַאת הַמִּלְחָמָה אֶת יִשְׂרָאֵל לְמַעַן הַחֲרִימָם</b>. ה’ חיזק בהם את ההחלטה לא להשלים עם ישראל, ועל ידי כך הותר להרגם.
<h3> ה</h3>
<b>שְׁלֹשָׁה כְּתָבִים שָׁלַח יְהוֹשֻׁעַ</b>. ליושבי הארץ הכנענים.
<b>מִפְּנֵי מָה הֶעֱרִימוּ יוֹשְׁבֵי גִּבְעוֹן</b>. שהתחזו לאנשים מערים רחוקות כדי שישראל ישאירו אותם בחיים (ראה יהושע ט,ג-יג).
<b>שֶׁשָּׁלַח לָהֶם בִּכְלָל</b>. עם שאר ערי כנען.
<b>וְדִמּוּ שֶׁאֵין פּוֹתְחִין לָהֶן לְשָׁלוֹם</b>. חשבו שלאחר שלא קיבלו בתחילה את הקריאה לשלום, שוב לא יקבלו אותם.
<b>וְלָמָּה קָשָׁה הַדָּבָר לַנְּשִׂיאִים וכו’</b>. כשהתבררה ההערמה רצו להרגם ונמנעו מכך בגלל שנשיאי ישראל נשבעו להם וכרתו אתם ברית (שם ט,יח-יט).
<b>מִפְּנֵי שֶׁכָּרְתוּ לָהֶם בְּרִית</b>. ואף כשמשלימים עם ישראל אסור לכרות אתם ברית, אלא יש לעשותם לעבדים ולהטיל עליהם מס.
<b>וְהוֹאִיל וּבְטָעוּת נִשְׁבְּעוּ לָהֶם וכו’</b>. השבועה שנשבעו לגבעונים בטעות לא חייבה אותם, אמנם נמנעו להרוג אותם, מפני שיהיה חילול השם אם יפרו את הברית.
<h3> ו</h3>
<b>אֵין שׁוֹאֲלִין לָהֶם לְשָׁלוֹם</b>. אלא נלחמים אתם מיד.
<b>לְפִי שֶׁנֶּאֱמַר וְקָרָאתָ אֵלֶיהָ לְשָׁלוֹם</b>. לגבי מלחמות ערי שאר העמים.
<b>אִם הִשְׁלִימוּ מֵעַצְמָן תְּחִלָּה מְקַבְּלִין אוֹתָם</b>. אם לפני שבאו להילחם אתם, קיבלו על עצמם מס, עבדות ושבע מצוות בני נח — אין הורגים אותם.
<h3> ז</h3>
<b>כְּשֶׁצָּרִין עַל עִיר לְתָפְשָׂהּ</b>. עושים מצור לקראת כיבוש.
<b>אֵין מַקִּיפִין אוֹתָהּ מֵאַרְבַּע רוּחוֹתֶיהָ אֶלָּא מִשָּׁלֹשׁ רוּחוֹת</b>. מקיפים את העיר משלושה כיוונים, ומניחים צד אחד שממנו יוכל לצאת מי שרוצה להימלט מן העיר.
<b>מִפִּי הַשְּׁמוּעָה</b>. מסורת חכמים בביאור המקראות.
<h3> ח</h3>
<b>שֶׁחוּץ לַמְּדִינָה</b>. סביבות העיר שאותה רוצים לכבוש.
<b>וְאֵין מוֹנְעִין מֵהֶן אַמַּת הַמַּיִם</b>. אין מסיתים מהם מים הזורמים אליהם.
<b>מִפְּנֵי שֶׁדָּמָיו יְקָרִים</b>. מחיר העץ כשייחתך גבוה יותר ממחיר הפירות ולא שווה להניחו שימשיך להניב פירות.
<h3> ט</h3>
<b>וְאֵינוֹ עוֹשֶׂה אֶלָּא דָּבָר מוּעָט שֶׁאֵינוֹ רָאוּי לִטְרֹחַ בּוֹ</b>. שכמות הפירות שהאילן מניב אינה מצדיקה את הטרחה בו.
<b>קַב</b>. כ-1.4 ליטר.
<h3> י</h3>
<b>כָּל הַמְשַׁבֵּר כֵּלִים וְקוֹרֵעַ בְּגָדִים... עוֹבֵר בְּלֹא תַשְׁחִית</b>. ראה גם הלכות אבל יד,כד.
<b>עוֹבֵר בְּלֹא תַשְׁחִית וְאֵינוֹ לוֹקֶה אֶלָּא מַכַּת מַרְדּוּת מִדִּבְרֵיהֶם</b>. יש איסור מן התורה בהשחתת כל דבר, אך חיוב מלקות מן התורה הוא רק על השחתת אילנות (מכיוון שבתורה נזכר בפירוש רק אילנות — מנ”ח מצווה תקכט, ערוה”ש עה,טו), ועל השחתת שאר דברים חייבים מכת מרדות מדברי חכמים.
<h3> יא</h3>
<b>צָרִין עַל עֲיָרוֹת הַגּוֹיִם בְּשַׁבָּת</b>. כשהתחילו לצור לפני שבת ממשיכים את המצור בשבת, אבל לכתחילה אין מתחילים לצור בשבת אלא לפחות שלושה ימים לפני שבת (הלכות שבת ל,יג, וראה גם שם ב,כה).
<b>עַד רִדְתָּהּ</b>. יש לצור על העיר ולהילחם בה עד שמשלימים את הכיבוש שלה ושולטים בעיר.
<h3> יב</h3>
<b>כְּשֶׁחוֹנִין</b>. אנשי הצבא היוצאים להילחם.
<b>חוֹנִין בְּכָל מָקוֹם</b>. אף ללא רשות בעל המקום שבו חונים.
<b>וּמִי שֶׁנֶּהֱרַג בַּמִּלְחָמָה בַּמָּקוֹם שֶׁיִּפֹּל שָׁם יִקָּבֵר</b>. רשאים לקברו במקום בו נפל, ובעל השטח אינו יכול למנוע את קבורתו שם.
<b>קוֹנֶה מְקוֹמוֹ כְּמֵת מִצְוָה</b>. כשם שמת מצווה, שמוטל בדרך ואין לו קוברים, קונה את המקום שבו נמצא ושם קוברים אותו (הלכות רוצח ט,ט).
<h3> יג</h3>
<b>וְאַרְבָּעָה דְּבָרִים פָּטְרוּ בַּמַּחֲנֶה</b>. הקלו בהם על הלוחמים.
<b>אוֹכְלִים הַדְּמַאי</b>. פירות ותבואה של עמי ארצות שחכמים חייבו להפריש מהם תרומת מעשר ומעשר שני (הלכות מעשר ט,ב), ובמחנה התירו להם לאכול את הדמאי ללא צורך בהפרשה.
<b>וּפְטוּרִים מֵרְחִיצַת יָדַיִם בַּתְּחִלָּה</b>. פטורים מנטילת ידיים לפני אכילת פת, אבל חייבים בנטילת מים אחרונים (הלכות ברכות ו,ג).
<b>וּמְבִיאִין כָּל מִינֵי עֵצִים מִכָּל מָקוֹם</b>. בלי רשות הבעלים.
<b>וַאֲפִלּוּ מְצָאָן תְּלוּשִׁין וִיבֵשִׁים</b>. שבוודאי הבעלים מקפידים עליהם ואינם הפקר.
<b>מִלְּעָרֵב עֵרוּבֵי חֲצֵרוֹת</b>. חכמים תיקנו לא לטלטל בחצר שיש בה רשויות נפרדות של אנשים שונים, אף אם היא מוקפת מחיצות ונחשבת רשות היחיד, אלא אם כן ישתתפו כל בני החצר במאכל אחד שיונח במקום שייקבע כמקום משותף לכולם (הלכות עירובין א,ב).
<b>כְּדֵי שֶׁתִּהְיֶה רְשׁוּת יָחִיד כְּמוֹ שֶׁנִּתְבָּאֵר בְּהִלְכוֹת שַׁבָּת</b>. יד,א.
<b>וְאֵין מַחֲנֶה פְּחוּתָה מֵעֲשָׂרָה</b>. אנשי צבא.
<b>כָּךְ פְּטוּרִין בַּחֲזִירָתָן</b>. כשחוזרים מן המלחמה. שאם לא נקל עליהם אף בחזרה, יימנעו לצאת בעתיד (רדב”ז).
<h3> יד</h3>
<b>לְהִפָּנוֹת</b>. לצרכיו.
<b>לְתַקֵּן דֶּרֶךְ שָׁם מְיֻחֶדֶת לְהִפָּנוֹת בָּהּ</b>. מקום מיוחד שבו יתפנו.
<b>וְיָד תִּהְיֶה לְךָ</b>. מקום יהיה לך.
<h3> טו</h3>
<b>יָתֵד</b>. כלי חפירה.
<b>אֲזֵנֶךָ</b>. כלי המלחמה.
<b>שֶׁיֵּשׁ עִמָּהֶן אָרוֹן</b>. שהוציאו את ארון הברית אתם למחנה.
<h2>פרק ז</h2>
<h3> א</h3>
<b>מִלְחֶמֶת מִצְוָה... מִלְחֶמֶת רְשׁוּת</b>. לעיל ה,א.
<b>וּמוֹשְׁחִין אוֹתוֹ בְּשֶׁמֶן הַמִּשְׁחָה</b>. ראה גם הלכות כלי המקדש א,ז.
<h3> ב</h3>
<b>בַּסְּפָר</b>. קרוב לגבול.
<b>קֹדֶם שֶׁיַּעַרְכוּ הַמִּלְחָמָה</b>. לפני סידור החיילים לקראת המלחמה.
<b>אוֹמֵר אֲלֵיהֶם מִי הָאִישׁ אֲשֶׁר נָטַע כֶּרֶם כְּשֶׁיִּשְׁמַע דְּבָרַי יַחֲזֹר מֵעֶרְכֵי הַמִּלְחָמָה</b>. הכהן אומר לאותם שצריכים לחזור מן המלחמה, שיכינו את עצמם לחזור כשידבר בפעם השנייה בעת סידור המערכות (כס”מ).
<b>בְּעֶרְכֵי הַמִּלְחָמָה אוֹמֵר אַל תִּירְאוּ וְאַל תַּחְפְּזוּ וכו’</b>. וממשיך ואומר: “מי האיש אשר בנה בית... נטע כרם... ארס אשה... ילך וישב לביתו” (כמבואר לקמן ה”ג).
<h3> ג</h3>
<b>שֶׁעוֹרְכִין הַמַּעֲרָכוֹת</b>. שמסדרים את החיילים לקראת המלחמה.
<b>שְׁמַע יִשְׂרָאֵל</b>. הקשיבו.
<b>אַל יֵרַךְ לְבַבְכֶם</b>. אל תפחדו.
<b>וְאַל תַּחְפְּזוּ</b>. אל תהיו בהולים.
<b>וְאַל תַּעַרְצוּ</b>. אל תישברו.
<b>עַד כָּאן מְשׁוּחַ מִלְחָמָה אוֹמֵר</b>. בבת אחת.
<b>וְכֹהֵן אַחַר תַּחְתָּיו מַשְׁמִיעַ לְכָל הָעָם בְּקוֹל רָם</b>. לפני שהכהן המשוח ממשיך לומר “מי האיש אשר בנה בית חדש...” חוזר כהן אחר על דבריו בקול.
<b>וְהַשּׁוֹטֵר מַשְׁמִיעַ לְכָל הָעָם בְּקוֹל רָם</b>. שוטר הממונה על מערכות הצבא חוזר על דברי הכהן המשוח בקול רם.
<b>וְשׁוֹטֵר אַחֵר מַשְׁמִיעַ לְכָל הָעָם</b>. בקול רם.
<h3> ד</h3>
<b>מְתַקְּנִין אֶת הַמַּעֲרָכוֹת</b>. מכינים אותם ללחימה.
<b>וּפוֹקְדִין שָׂרֵי צְבָאוֹת בְּרֹאשׁ הָעָם</b>. ממנים מפקדים, שכן לאחר שחלק חזרו מערכי המלחמה, יש צורך בהתארגנות מחודשת (ספורנו דברים כ,ט).
<b>וְכַשִּׁילִין</b>. מוטות.
<b>שֶׁתְּחִלַּת נְפִילָה נִיסָה</b>. המנוסה גורמת למפלה במלחמה.
<b>בַּמֶּה דְּבָרִים אֲמוּרִים שֶׁמַּחֲזִירִין וכו’</b>. ולכן לא הייתה הכרזת “מי האיש...” במלחמת מצווה (ראב”ד וכס”מ לעיל ה”א).
<b>חָתָן מֵחַדְרוֹ וְכַלָּה מֵחֻפָּתָהּ</b>. חתן וכלה בתוך שבעת ימי המשתה.
<h3> ה</h3>
<b>בֵּית הַבָּקָר</b>. רפת.
<b>בֵּית הָעֵצִים</b>. שמאחסנים בו עצים.
<b>בֵּית הָאוֹצָרוֹת</b>. מחסן.
<b>הַלּוֹקֵחַ</b>. הקונה.
<b>הֲרֵי זֶה חוֹזֵר</b>. מן המלחמה כשבנה או קנה או קיבל אחד מבתים אלו ולא התחיל לגור בו.
<b>בֵּית שַׁעַר</b>. ביתן הסמוך לשער הבית.
<b>אַכְסַדְרָה</b>. רחבה שלפני הבית.
<b>וּמִרְפֶּסֶת</b>. משטח המוגבה מהחצר שממנו עולים במדרגות לקומות העליונות. ומבנים אלו אינם ראויים לדירה ולכן אין חוזרים עליהם.
<h3> ו</h3>
<b>אֶחָד הַנּוֹטֵעַ כֶּרֶם וכו’</b>. כל אלו חוזרים מן המלחמה אם פירות הנטיעה שלהם עדיין ערלה ועדיין לא התחילו לאכול מהם.
<b>כֶּרֶם</b>. ענבים.
<b>וַאֲפִלּוּ מֵחֲמֵשֶׁת מִינֵי מַאֲכָל</b>. גם אם כל עץ ממין שונה.
<b>הַמַּבְרִיךְ</b>. מכופף ענף מן האילן וטומנו בארץ כדי שיצמח ממנו אילן נוסף.
<b>הַמַּרְכִּיב</b>. מחבר ייחור או ענף בגזע עץ הנטוע מכבר.
<b>הַבְרָכָה וְהַרְכָּבָה שֶׁהִיא חַיֶּבֶת בְּעָרְלָה</b>. ההברכה וההרכבה שחוזרים עליהן הן כאשר הדבר נעשה באופן שהענף המוברך או המורכב נחשב כנטיעה חדשה וצריך למנות בה שנות ערלה מחדש (ראה הלכות מעשר שני ונטע רבעי י,יד).
<h3> ז</h3>
<b>אֶחָד הַמְאָרֵס אֶת הַבְּתוּלָה וכו’</b>. כל אלו חוזרים מן המלחמה אם עדיין לא נשאו את הנשים שאירסו.
<b>הַמְאָרֵס</b>. מקדש אישה.
<b>נָפְלָה לוֹ יְבָמָה</b>. אם אחיו מת ללא ילדים, עליו לייבם (לשאת) או לחלוץ לאשתו. ועד שהוא נושאה בפועל דינו כאדם שאירס אישה ולא נשאה.
<b>כֻּלָּם חוֹזְרִין</b>. שכל אחד מהם ראוי ליבמה.
<b>קִדֵּשׁ אִשָּׁה מֵעַכְשָׁו לְאַחַר שְׁנֵים עָשָׂר חֹדֶשׁ</b>. אם כשקידשה קבע עמה שהקידושין יחולו בעוד שנים עשר חודש ואז תיחשב מקודשת כבר מעכשיו.
<b>וְשָׁלַם הַזְּמַן בַּמִּלְחָמָה חוֹזֵר וּבָא לוֹ</b>. שכשנשלם הזמן התברר שכבר לפני המלחמה נשאה (אבל אם לא אמר ‘מעכשיו’, אלא ‘הרי את מקודשת לי לאחר שנים עשר חודש’ ונשלם הזמן במלחמה, אינו חוזר שהרי בתחילת המלחמה עדיין לא נשאה — רדב”ז, כס”מ).
<h3> ח</h3>
<b>וְהַמְאָרֵס אֶת אִשָּׁה הָאֲסוּרָה עָלָיו וכו’</b>. אף באיסורי לאווים שבהם הקידושין חלים (כדוגמאות המובאות כאן, ראה הלכות אישות א,ז).
<b>וַחֲלוּצָה</b>. יבמה שחלץ לה היבם והותרה בכך לכל אדם, אסורה לכהן כגרושה.
<b>מַמְזֶרֶת</b>. שנולדה מאיסורי עריות.
<b>וּנְתִינָה</b>. הגבעונים היו מעמי כנען והתגיירו במרמה, הם ניתנו לעבודת המקדש וגזרו איסור להתחתן עמם כממזרים (ראה הלכות איסורי ביאה יב,כב-כג).
<h3> ט</h3>
<b>חוֹזְרִין וּמְסַפְּקִין מַיִם וכו’</b>. אף שאינם נלחמים, אינם חוזרים לביתם אלא מטילים עליהם משימות עורפיות.
<h3> י</h3>
<b>וְאֵין מַטְרִיחִין אוֹתָן לְשׁוּם דָּבָר בָּעוֹלָם</b>. אפילו לאספקת מים ומזון.
<b>וַחֲנָכוֹ</b>. התחיל לגור בו.
<b>יִבֵּם</b>. נשא יבמתו.
<b>שֶׁחִלֵּל כַּרְמוֹ</b>. שאכל את פירות כרמו בשנה הרביעית, שבה הפירות נטע רבעי וכדי לאכלם יש לחללם על מעות (הלכות מעשר שני ונטע רבעי ט,א-ב).
<b>נָקִי יִהְיֶה לְבֵיתוֹ וכו’</b>. הכתוב מדבר על הנושא אישה חדשה שבשנה הראשונה לנישואיו לא יוצא בצבא ולא טורח בשאר צרכי הצבא והעיר (ראה הלכה הבאה), ונלמד במסורת שהוא הדין למי שחנך בית או חילל כרם.
<h3> יא</h3>
<b>לְפַסֵּי הָעִיר</b>. מס לצורך שמירת העיר.
<b>וְלֹא יַעֲבֹר עָלָיו</b>. לא יהיה מוטל עליו.
<b>לַעֲבֹר עָלָיו בִּשְׁנֵי לָאוִין</b>. הלאו נכפל כדי לחזק את האיסור (אבל אין מדובר בשתי מצוות לא תעשה נפרדות — ראה ספר המצוות הכלל התשיעי ולא תעשה שיא).
<b>לְצָרְכֵי הָעִיר</b>. חיזוק ביטחונה.
<b>לְצָרְכֵי הַגְּדוּד</b>. סיוע ללוחמים.
<h3> יב</h3>
<b>וְהִקְדִּים לוֹ שְׂכָרוֹ</b>. נתן לו את דמי השכירות בתחילת תקופת השכירות.
<b>הֲרֵי זֶה כְּמִי שֶׁחֲנָכוֹ</b>. שמשעה שקיבל בפועל את שכר הדירה ונהנה מן הבית, דינו כמי שחנך את הבית.
<h3> יג</h3>
<b>בָּנָה בַּיִת וְנָתַן בּוֹ חֲפָצָיו וְנָעַל עֲלֵיהֶם</b>. ולא התחיל לגור בו בפועל.
<b>אִם הָיָה צָרִיךְ לִבָּטֵל עַל שְׁמִירָתָן הֲרֵי זֶה וכו’</b>. אם לפני שהכניסם לבית היה צריך להתבטל ממלאכתו כדי לשמור על החפצים שהכניס, ונמצא שאף שעדיין לא גר בבית נהנה ממנו.
<h3> טו</h3>
<b>מִי הָאִישׁ הַיָּרֵא וְרַךְ הַלֵּבָב</b>. שנאמר עליו בהמשך הפסוק “ילך וישב לביתו”.
<b>שֶׁאֵין בְּלִבּוֹ כֹּחַ לַעֲמֹד בְּקִשְׁרֵי הַמִּלְחָמָה</b>. מחמת פחד אינו מסוגל להשתתף בקרבות.
<b>מִקְוֵה יִשְׂרָאֵל וּמוֹשִׁיעוֹ בְּעֵת צָרָה</b>. הקדוש ברוך הוא, שאליו ישראל מייחלים והוא מושיעם (על פי ירמיהו יד,ח).
<b>שֶׁעַל יִחוּד הַשֵּׁם הוּא עוֹשֶׂה מִלְחָמָה</b>. שהמלחמה כנגד עם ישראל היא כנגד ה’.
<b>וְיָשִׂים נַפְשׁוֹ בְּכַפּוֹ</b>. ימסור את נפשו (על פי שופטים יב,ג).
<b>שֶׁכָּל דְּמֵי יִשְׂרָאֵל תְּלוּיִין בְּצַוָּארוֹ</b>. ההפסד נזקף לחובתו.
<b>נִצַּח</b>. התגבר.
<b>בַּקַּבָּלָה</b>. דברי הנביאים.
<b>אָרוּר עֹשֶׂה מְלֶאכֶת יי רְמִיָּה וְאָרוּר מֹנֵעַ חַרְבּוֹ מִדָּם</b>. הפסוק עוסק במלחמת ישראל עם מואב, ונאמר בו כי ארורים יהיו אלו שאינם נלחמים כראוי ונמנעים מלהרוג באויב.
<b>כִּי עָשֹׂה יַעֲשֶׂה יי לַאדֹנִי וכו’</b>. כך אמרה אביגיל לדוד.
<b>בַּיִת נָכוֹן</b>. יציב, מתוקן ומבוסס.
<b>בִּצְרוֹר הַחַיִּים</b>. העולם הבא.
<h2>פרק ח</h2>
<h3> א</h3>
<b>כְּשֶׁיִּכָּנְסוּ בִּגְבוּל הַגּוֹיִם וְיִכְבְּשׁוּ אוֹתָם וְיִשְׁבּוּ מֵהֶן מֻתָּר לָהֶן לֶאֱכֹל וכו’</b>. ההיתר הוא בזמן הלחימה והשהייה בשטח האויב (אבל לפני שיצאו מן הגבול אסור להם לאכול איסורים — רדב”ז).
<b>אִם רָעַב וְלֹא מָצָא מַה יֹּאכַל אֶלָּא מַאֲכָלוֹת אֵלּוּ הָאֲסוּרִים</b>. כשאין לפניו מאכלי היתר זמינים (ולא דווקא במצב של סכנת נפשות — רדב”ז, כס”מ).
<b>יֵין נֶסֶךְ</b>. שהתנסך לעבודה זרה, שכרגיל אסור בשתייה והנאה (הלכות מאכלות אסורות יא,א).
<b>מִפִּי הַשְּׁמוּעָה</b>. מסורת חכמים בביאור המקראות.
<b>וּבָתִּים מְלֵאִים כָּל טוּב</b>. כתוב זה נאמר לגבי זמן הכניסה לארץ, שבעת מלחמת כיבוש הארץ יהיה באפשרותם לאכול מן המאכלים שימצאו בבתי הכנענים, ודרשו חכמים שמדובר אפילו אם יהיו שם מאכלים אסורים.
<b>עָרְפֵּי חֲזִירִים</b>. בשר צוואר חזיר.
<h3> ב</h3>
<b>בְּגַיּוּתָהּ</b>. בהיותה גויה.
<b>אֶלָּא מַכְנִיסָהּ לְתוֹךְ בֵּיתוֹ</b>. כדי לגיירה ולשאת אותה (ראה לקמן הל’ ה-ז).
<h3> ג</h3>
<b>בִּשְׁעַת הַשִּׁבְיָה</b>. ולא אחר כך בתום המלחמה (אלא אם כן נושאה לאישה כמבואר לקמן הל’ ה-ו).
<b>שֶׁאֵין אִישׁוּת לַגּוֹיִם</b>. אשת הגוי אינה נחשבת אשת איש ביחס לישראל, ולכן אף היא הותרה (אבל ביחס לגויים נחשבת — ראה הלכות איסורי ביאה יד,יט, לקמן ט,ה).
<b>שֶׁלֹּא יִלְחָצֶנָּה בַּמִּלְחָמָה</b>. לא יבעל אותה בשטח הלחימה.
<h3> ד</h3>
<b>הַכֹּהֵן מֻתָּר בִּיפַת תֹּאַר בְּבִיאָה רִאשׁוֹנָה</b>. גויה נחשבת זונה ואסורה לכהנים (הלכות איסורי ביאה יח,א), ובכל זאת לעניין ביאה ראשונה, התירה לו התורה לבוא עליה.
<b>שֶׁלֹּא דִּבְּרָה תּוֹרָה אֶלָּא כְּנֶגֶד הַיֵּצֶר</b>. כל עיקר ההיתר לבוא על יפת תואר, הוא רק מפני התגברות היצר בשעת מלחמה (שהרי גם לישראל אסור לבוא על אישה שלא באופן של קידושין ונישואין). ומפני טעם זה הותר גם לכהן לבוא עליה, אף שבדרך כלל אסורה לו.
<b>אֲבָל אֵינוֹ יָכוֹל לִשָּׂא אוֹתָהּ אַחַר כֵּן לְפִי שֶׁהִיא גִּיֹּרֶת</b>. ואסורה לכהן (שם ה”ג).
<h3> ה</h3>
<b>מַטְבִּילָהּ לְשֵׁם גֵּרוּת מִיָּד</b>. כדי לשאתה אחר כך (כמבואר לקמן ה”ו).
<b>תֵּשֵׁב בְּבֵיתוֹ שְׁלֹשִׁים יוֹם</b>. שבהם היא מתאבלת על הוריה שנפרדה מהם (ראה הלכות אבל ו,א).
<b>וְכֵן בּוֹכָה עַל דָּתָהּ</b>. שחכמים דרשו את לשון הכתוב ‘ובכתה את אביה ואת אמה’ כמתייחסת גם לעבודה זרה שלה (ראה ספרי כי תצא ריג).
<b>שֶׁיָּקוּץ בָּהּ</b>. ימאס בה.
<b>וּמְגַלְגֵּל עִמָּהּ</b>. משכנע ומשדל אותה.
<b>שֶׁתְּקַבֵּל</b>. תשתכנע להתגייר.
<h3> ו</h3>
<b>וּצְרִיכָה לְהַמְתִּין שְׁלֹשָׁה חֳדָשִׁים</b>. לפני שנושא אותה, כדי שבמידה ותימצא מעוברת לא יהיה ספק לגבי ייחוס הוולד (ראה הלכות גירושין יא,כא).
<b>אִם כָּבַשׁ אוֹתָהּ אַחַר שֶׁנִּבְעֲלָה לְשֵׁם שִׁפְחָה</b>. החזיק בה והשאירה אצלו כדי שתהיה שתהיה שפחתו.
<b>תִתְעַמֵּר</b>. תשתמש.
<h3> ז</h3>
<b>מְגַלְגְּלִין עִמָּהּ כָּל שְׁנֵים עָשָׂר חֹדֶשׁ</b>. לדין דומה בעבד ראה הלכות עבדים ח,יב.
<b>שֶׁבַע מִצְווֹת שֶׁנִּצְטַוּוּ בְּנֵי נֹחַ</b>. לקמן פרק ט.
<b>הַגֵּרִים הַתּוֹשָׁבִים</b>. גויים שקיבלו על עצמם שלא לעבוד עבודה זרה, ולקיים את המצוות שנצטוו בני נח (ראה לקמן ה”י).
<b>שֶׁאָסוּר לוֹ לִשָּׂא אִשָּׁה שֶׁלֹּא נִתְגַּיְּרָה</b>. הלכות איסורי ביאה יב,א.
<h3> ח</h3>
<b>נִתְעַבְּרָה מִבִּיאָה רִאשׁוֹנָה הֲרֵי הַוָּלָד גֵּר וכו’</b>. הנולד מביאת ישראל וגויה, נחשב גוי ואינו נחשב בנו של הישראל (הלכות איסורי ביאה יב,ט). אמנם בית דין מגיירים אותו מדעתם (ראה שם יג,ז, לקמן י,ג).
<b>וְתָמָר מִבִּיאָה רִאשׁוֹנָה נִתְעַבְּרָה שֶׁל יְפַת תֹּאַר הָיְתָה</b>. תמר אחות אבשלום הייתה בת דוד מאישה יפת תואר שלקח, ואינה נחשבת בתו.
<b>וּמֻתֶּרֶת לְהִנָּשֵׂא לְאַמְנוֹן</b>. שהיה בן דוד מאישה אחרת.
<h3> ט</h3>
<b>וְכֵן עִיר שֶׁהִשְׁלִימָה וכו’</b>. כשפתחו לה לשלום לפני המלחמה (ראה גם לעיל ו,ד).
<h3> י</h3>
<b>וְהַמְקַבֵּל אוֹתָן הוּא הַנִּקְרָא גֵּר תּוֹשָׁב בְּכָל מָקוֹם</b>. ומכונה כך מפני שמותר להושיבו בארץ ישראל (הלכות איסורי ביאה יד,ז, וראה גם הלכות עבודה זרה י,ו).
<b>וְצָרִיךְ לְקַבֵּל עָלָיו</b>. לפרוש מעבודה זרה ולקיים מצוות בני נח.
<b>בִּפְנֵי שְׁלֹשָׁה חֲבֵרִים</b>. שמשמשים כבית דין.
<b>וְכָל הַמְקַבֵּל עָלָיו לָמוּל</b>. גר תושב שקיבל על עצמו למול, אף על פי שאינו חייב.
<b>הֲרֵי זֶה כְּמִין שֶׁבָּאֻמּוֹת</b>. מכיוון שקיבל למול ולא מל מניחים שהדבר נעשה משום כפירה, ואין נוהגים בו כגר תושב שמצווה להחיותו אלא כגוי (ראה בבלי עבודה זרה סה,א).
<b>וְכָל מִי שֶׁלֹּא קִבֵּל יֵהָרֵג</b>. מדובר כשדוגל בעבודה זרה במוצהר ובגלוי (יד”פ).
<h3> יא</h3>
<b>הֶכְרֵעַ הַדַּעַת</b>. שהבין מעצמו שכך נכון וראוי לעשות.
<h2>פרק ט</h2>
<h3> א</h3>
<b>בִּרְכַּת הַשֵּׁם</b>. איסור לקלל את שם השם.
<b>הַדִּינִין</b>. למנות דיינים (לקמן הי”ד).
<b>שֶׁכֻּלָּן קַבָּלָה הֵן בְּיָדֵנוּ מִמֹּשֶׁה רַבֵּנוּ</b>. מצוות אלו שנצטוו עליהן בני נח הועברו במסורת ממשה רבנו.
<b>וְהַדַּעַת נוֹטָה לָהֶן</b>. האדם מבין בשכלו שעליו לקיימם.
<b>מִכְּלַל דִּבְרֵי הַתּוֹרָה יֵרָאֶה שֶׁעַל אֵלּוּ נִצְטַוּוּ</b>. ניתן להסיק זאת גם מסיפורי התורה שמתואר בהם שבני אדם נענשו על מעשים אלו (יד”פ).
<b>אַךְ בָּשָׂר בְּנַפְשׁוֹ דָמוֹ לֹא תֹאכֵלוּ</b>. ומכאן נלמד שאסור לאכול את הבשר בעוד הבהמה בחיים (‘בנפשו דמו’).
<b>וְהוּא הִתְפַּלֵּל שַׁחֲרִית וְיִצְחָק הִפְרִישׁ מַעֲשֵׂר וכו’</b>. מצוות אלו עשו מעצמם אף על פי שלא הצטוו בהן (כס”מ).
<b>תְּפִלָּה אַחֶרֶת לִפְנוֹת הַיּוֹם</b>. תפילת מנחה, שהיא לקראת סוף היום.
<b>גִּיד הַנָּשֶׁה</b>. הגיד שעל כף הירך ברגלי הבהמה האסור באכילה (הלכות מאכלות אסורות ח,א). וכבר מזמן יעקב אבינו נהגו בו איסור (ראה בראשית לב,לג).
<b>עַמְרָם</b>. אביו של משה.
<h3> ב</h3>
<b>בֶּן נֹחַ שֶׁעָבַד עֲבוֹדָה זָרָה חַיָּב</b>. מיתה בסיף (לקמן הי”ד).
<b>שֶׁיַּעֲבֹד כְּדַרְכָּהּ</b>. באופן שבו עובדים את אותה עבודה זרה.
<b>וְכָל עֲבוֹדָה זָרָה שֶׁבֵּית דִּין שֶׁל יִשְׂרָאֵל מְמִיתִין עָלֶיהָ</b>. אם ישראל עבדה (ראה הלכות עבודה זרה ג,ב-ג).
<b>שֶׁאֵין בֵּית דִּין שֶׁל יִשְׂרָאֵל מְמִיתִין עָלֶיהָ</b>. כגון שעבדה שלא כדרכה (ראה שם ה”ו).
<b>לְהָקִים מַצֵּבָה</b>. בניין שמתקבצים אליו לפולחן (שם ו,ו).
<b>לִטַּע אֲשֵׁרָה</b>. לנטוע אילן לעבודה זרה.
<b>לַעֲשׂוֹת צוּרוֹת וְכַיּוֹצֵא בָּהֶן לְנוֹי</b>. פסלים ותבליטים של בני אדם וגרמי השמים. ונאסר לעשותם כדי שלא יטעו ויחשבו שהם לעבודה זרה (שם ג,י-יא).
<h3> ג</h3>
<b>שֶׁבֵּרֵךְ</b>. גידף בקללה.
<b>בֵּין שֶׁבֵּרֵךְ בַּשֵּׁם הַמְיֻחָד</b>. אחד משמות השם שאינם נמחקים (ראה הלכות קריאת שמע ג,ה, לפירוטם ראה הלכות יסודי התורה ו,ב). כגון שאמר שהשם המיוחד יכה את השם.
<b>בֵּין שֶׁבֵּרֵךְ בְּכִנּוּי</b>. באחד מהכינויים שמשבחים בהם את ה’, כגון ‘חנון’, ‘רחום’ וכדומה (שם ו,ה). כגון שאמר שהכינוי יכה את השם.
<b>חַיָּב</b>. מיתת סייף.
<b>מַה שֶּׁאֵין כֵּן בְּיִשְׂרָאֵל</b>. שחייבים רק כשמקללים את השם באחד מהשמות שאינם נמחקים (הלכות עבודה זרה ב,ז).
<h3> ד</h3>
<b>אֲפִלּוּ עֻבָּר בִּמְעֵי אִמּוֹ נֶהֱרָג עָלָיו</b>. אבל ישראל שהרג עובר אינו נהרג, כיוון שאינו נחשב חי ממש (ראה הלכות רוצח א,ט).
<b>וְכֵן אִם הָרַג טְרֵפָה</b>. אדם בעל מום חמור הממית תוך זמן קצר ואין לו רפואה, והוא נחשב כמת במידה מסוימת, ולכן ישראל שהרגו אינו נהרג בבית דין (שם ב,ח).
<b>שֶׁכְּפָתוֹ וּנְתָנוֹ לִפְנֵי אֲרִי</b>. והאריה הרגו, וישראל שעשה זאת נחשב שופך דמים וחייב מיתה לשמים אך אינו חייב מיתה בבית דין כיוון שגרם למותו באופן עקיף (שם ב,ב).
<b>אוֹ שֶׁהִנִּיחוֹ בָּרָעָב עַד שֶׁמֵּת</b>. וישראל שעשה כך הריהו רוצח אך אינו נהרג בבית דין (שם ג,י).
<b>אִם הָרַג רוֹדֵף שֶׁיָּכוֹל לְהַצִּילוֹ בְּאֶחָד מֵאֵבָרָיו וכו’</b>. הרודף אחרי אדם אחר להרגו, מותר להרוג את הרודף כדי להציל את הנרדף. אבל אם אפשר להציל את הנרדף על ידי פגיעה באחד מאיברי הרודף, אסור להרוג את הרודף (שם א,ו-ז). וישראל שהיה יכול להציל את הנרדף באחד מאיברי הרודף ולא טרח לעשות כן אלא הרגו, הריהו שופך דמים וחייב מיתה, אך בית דין אינם ממיתים אותו (שם הי”ג), אבל בן נח נהרג על כך.
<h3> ה</h3>
<b>שֵׁשׁ עֲרָיוֹת אֲסוּרוֹת עַל בְּנֵי נֹחַ וכו’</b>. ראה גם הלכות איסורי ביאה יד,י.
<b>וּזְכוּר</b>. משכב זכר.
<b>וְנֶאֱמַר אֲחֹתִי בַת אָבִי הִיא אַךְ לֹא בַת אִמִּי וכו’</b>. ומכאן שאחותו מאמו אסורה אך לא מאביו.
<h3> ו</h3>
<b>מְפֻתַּת אָבִיו וַאֲנוּסַת אָבִיו הֲרֵי הִיא אִמּוֹ</b>. הוא אסור באמו אפילו אם לא הייתה אשת אביו.
<b>וְחַיָּב עַל הַזְּכוּר בֵּין קָטָן בֵּין גָּדוֹל</b>. אבל ישראל אינו חייב מיתה כשבא על קטן (הלכות איסורי ביאה א,יד).
<b>וְהוּא נֶהֱרָג לְבַדּוֹ וְאֵין הוֹרְגִין אֶת הַבְּהֵמָה</b>. אבל בהמה הנרבעת לישראל נהרגת (שם הט”ז).
<h3> ז</h3>
<b>מְאֹרָסָה</b>. שייעד אותה לו לאישה.
<b>שֶׁנִּכְנְסָה לַחֻפָּה</b>. נישאה.
<b>וְהִיא בְּעֻלַת בָּעַל</b>. נאמר לאבימלך כתוכחה על לקיחת שרה.
<b>אֲבָל גּוֹי שֶׁבָּא עַל הַיִּשְׂרְאֵלִית</b>. שהיא אשת איש. אבל הבא על הפנויה אינו נהרג (הלכות איסורי ביאה יב,ט).
<b>שֶׁלֹּא כְּדַרְכָּהּ</b>. מאחוריה, וחייב מיתה כשם שבישראל חייבים מיתה גם על ביאה שלא כדרכה (שם א,י).
<b>וְאִם הָיְתָה נַעֲרָה מְאֹרָסָה נִסְקָל עָלֶיהָ כְּדִינֵי יִשְׂרָאֵל</b>. כדין ישראל שבא על נערה המאורסה (שם א,ו). ולא נידון בסיף כמיתת בני נח, שהרי בבני נח ביאה כזו אינה מחייבת מיתה.
<b>בְּחֶנֶק כְּדִינֵי יִשְׂרָאֵל</b>. כדין ישראל שבא על אשת איש (שם), שכן אצל בני נח אין איסור בנכנסה לחופה ולא נבעלה.
<b>אִם בָּא עַל אֵשֶׁת יִשְׂרָאֵל אַחַר שֶׁנִּבְעֲלָה וכו’</b>. כיוון שגם בבני נח ביאה כזו אסורה, נהרג במיתת בני נח.
<h3> ח</h3>
<b>שֶׁיִּחֵד שִׁפְחָה לְעַבְדּוֹ</b>. שתהיה קבועה אצל עבד זה, ואף על פי שהעבד והשפחה לא נישאו זה לזו ברצונם היא נחשבת אשתו.
<b>הֲרֵי זֶה נֶהֱרָג עָלֶיהָ</b>. בן נח אחר שבא עליה.
<b>שֶׁיִּפְשֹׁט הַדָּבָר</b>. תתפשט השמועה.
<b>רִבְיַת עֶבֶד פְּלוֹנִי</b>. הבחורה של פלוני.
<b>וְיִפְרַע רֹאשָׁהּ בַּשּׁוּק</b>. יסיר מראשה את כיסוי הראש בפרהסיה כדרך אישה פנויה.
<b>שֶׁאֵין לָהּ גֵּרוּשִׁין בִּכְתָב וְאֵין הַדָּבָר תָּלוּי בּוֹ לְבַד</b>. שלא כנישואי ישראל שבהם יש לגרש בגט כתוב, והבעל בלבד הוא המגרש (הלכות גירושין א,א-ב).
<h3> ט</h3>
<b>הַגּוֹזֵל</b>. בכוח ובגלוי.
<b>אוֹ הַגּוֹנֵב</b>. בסתר.
<b>הַכּוֹבֵשׁ שְׂכַר שָׂכִיר</b>. מעכב תשלום משכורת.
<b>אֲפִלּוּ פּוֹעֵל שֶׁאָכַל שֶׁלֹּא בִּשְׁעַת מְלָאכָה</b>. אבל בשעת מלאכה מותר לפועל העושה בגידולי קרקע לאכול (הלכות שכירות יב,א, ודין זה נוהג גם בגוי — ראה שער המשפט חו”מ שלז ס”ק א, מנ”ח מצווה תקעו).
<b>עַל הַכֹּל חַיָּב</b>. מיתה.
<b>מַה שֶּׁאֵין כֵּן בְּיִשְׂרָאֵל</b>. שאינו חייב בכל אלו משום גזל (כס”מ).
<b>וְכֵן חַיָּב עַל פָּחוֹת מִשָּׁוֶה פְּרוּטָה</b>. שלא כישראל שאינו עובר על גזל בפחות משווה פרוטה (הלכות גזלה א,א).
<b>שְׁנֵיהֶן נֶהֱרָגִין עָלֶיהָ</b>. שהשני גזל מן הראשון, ולכן גם הוא נהרג.
<h3> י</h3>
<b>אֵבֶר מִן הַחַי... בָּשָׂר מִן הַחַי</b>. איבר או חתיכת בשר שנחתכו מחיה בעודה בחיים (להגדרתם ראה הלכות מאכלות אסורות ה,ב).
<b>בְּכָל שֶׁהוּא שֶׁלֹּא נִתְּנוּ הַשִּׁעוּרִים אֶלָּא לְיִשְׂרָאֵל</b>. חייב על אכילתם בכל גודל ואפילו בפחות מכזית. אבל ישראל חייבים על אכילת אבר מן החי רק כשאוכלים שיעור של כזית (שם ה”ג).
<b>בְּדָם מִן הַחַי</b>. דם שיצא מן החיה בעודה בחיים.
<h3> יא</h3>
<b>אֲבָל הָעוֹף יֵרָאֶה לִי שֶׁאֵין בֶּן נֹחַ נֶהֱרָג עַל אֵבֶר מִן הַחַי מִמֶּנּוּ</b>. אף על פי שבישראל איסור אבר מן החי נוהג גם בעוף (הלכות מאכלות אסורות ה,א).
<h3> יב</h3>
<b>הַשּׁוֹחֵט אֶת הַבְּהֵמָה</b>. שחט את הבהמה כראוי והכשירה לאכילה לישראל.
<b>אֲפִלּוּ שָׁחַט בָּהּ שְׁנֵי הַסִּימָנִין</b>. אפילו אם שחט את שני סימני השחיטה (הקנה והוושט) בשלמות, שהיא השחיטה המעולה (שמן הדין אפילו אם שחט רובו של כל סימן השחיטה כשרה — הלכות שחיטה א,ט).
<b>כָּל זְמַן שֶׁהִיא מְפַרְכֶּסֶת</b>. כל עוד היא מזיזה את איבריה לאחר השחיטה, שעדיין לא מתה לגמרי.
<b>אֵבֶר וּבָשָׂר הַפּוֹרְשִׁין מִמֶּנָּה אֲסוּרִין לִבְנֵי נֹחַ מִשּׁוּם אֵבֶר מִן הַחַי</b>. אף על פי שלישראל אינם נחשבים אבר מן החי.
<h3> יג</h3>
<b>שֶׁבְּנֵי נֹחַ אֶחָד בְּהֵמָה וְחַיָּה בֵּין טְהוֹרָה בֵּין טְמֵאָה חַיָּבִין עָלֶיהָ</b>. וישראל אינם חייבים משום אבר מן החי על הפורש מן הטמאה (הלכות מאכלות אסורות ה,א).
<h3> יד</h3>
<b>בְּכָל פֶּלֶךְ וָפֶלֶךְ</b>. בכל אזור.
<b>בְּסַיִף</b>. בחרב.
<b>כָּל בַּעֲלֵי שְׁכֶם</b>. תושבי העיר.
<b>שְׁכֶם גָּזַל</b>. את דינה (ראה בראשית פרק לד).
<b>בְּעֵד אֶחָד וּבְדַיָּן אֶחָד וכו’</b>. שלא כישראל שנידון על פי שני עדים ובשלושה דיינים, ונענש רק כשהתרו בו לפני המעשה וקרוביו פסולים להעיד לו.
<b>אֲבָל לֹא בְּעֵדוּת אִשָּׁה</b>. אישה פסולה להעיד ולדון בדיניהם, כבדיני ישראל.
<h2>פרק י</h2>
<h3> א</h3>
<b>פָּטוּר מִכְּלוּם</b>. אינו נענש כלל.
<b>חוּץ מֵרוֹצֵחַ בִּשְׁגָגָה שֶׁאִם הֲרָגוֹ גּוֹאֵל הַדָּם אֵינוֹ נֶהֱרָג עָלָיו וכו’</b>. כאשר אדם רוצח בשגגה יכול קרוב משפחה של הנהרג (‘גואל הדם’) להרוג את הרוצח. אמנם אם הרוצח בורח לעיר מקלט אסור לגואל הדם להרגו ואם עשה כן חייב מיתה. ומכיוון שלבן נח אין דין של ערי מקלט (ערי מקלט אינן קולטות אותו וגם בתוכן יכול גואל הדם להרוג אותו), אין לו הגנה מפני גואל הדם ואם הרגו אינו נהרג (ראה הלכות רוצח ה,ד).
<h3> ב</h3>
<b>שֶׁאֲנָסוֹ אַנָּס</b>. הכריחו.
<b>אֲפִלּוּ נֶאֱנַס לַעֲבֹד עֲבוֹדָה זָרָה עוֹבֵד לְפִי שֶׁאֵינָן מְצֻוִּין עַל קִדּוּשׁ הַשֵּׁם</b>. אבל ישראל מצווה לקדש את השם, ואסור לו לעבוד עבודה זרה גם אם ייהרג על ידי האנס (הלכות יסודי התורה ה,ב).
<b>לֹא קָטָן וְלֹא חֵרֵשׁ וְלֹא שׁוֹטֶה לְפִי שֶׁאֵינָן בְּנֵי מִצְווֹת</b>. שאין בהם דעת.
<h3> ג</h3>
<b>וּמָל וְטָבַל</b>. בפעולות אלו משלים הגוי את תהליך הגיור שלו (הלכות איסורי ביאה יג,ד-ה).
<b>וְלִהְיוֹת גֵּר תּוֹשָׁב בִּלְבַד כְּשֶׁהָיָה מִקֹּדֶם</b>. ולקיים רק את שבע מצוות בני נח (לעיל ח,י).
<b>אוֹ יֵהָרֵג</b>. אם מתעקש להחשיב עצמו לגוי, נחשב למומר ודינו כאפיקורוס (אבן האזל).
<b>וְאִם הָיָה קָטָן כְּשֶׁהִטְבִּילוּ אוֹתוֹ בֵּית דִּין וכו’</b>. שבמקרים מסוימים (כגון לעיל ח,ח) בית דין מטבילים קטן על דעתם כיוון שזו זכות להיות ישראל (ראה הלכות איסורי ביאה יג,ז), אך אם מוחה כשגדל חוזר להיות גר תושב.
<b>בִּשְׁעָתוֹ</b>. מיד כשנעשה גדול.
<b>אִם בָּא לִקְטַנָּה שֶׁהִטְבִּילוּהָ בֵּית דִּין כֶּסֶף כְּתֻבָּתָהּ</b>. אם מגיע לה לקבל את כסף כתובתה, כגון שבעלה מת או גירשה.
<b>קְנַס אוֹנֵס אוֹ מְפַתֶּה</b>. שנאנסה או נתפתתה, וחייב האונס או המפתה לשלם לה (ראה הלכות נערה בתולה א,א).
<b>יִהְיֶה הַכֹּל תַּחַת יַד בֵּית דִּין וכו’</b>. הממון יישמר עבורה בבית דין ורק כאשר יתברר באופן סופי שהיא אכן ישראלית היא תקבלו.
<b>שֶׁמָּא תִּטֹּל וְתַגְדִּיל וּתְמַחֶה</b>. ותחזור להיות בגדר גר תושב.
<h3> ד</h3>
<b>שֶׁבֵּרֵךְ אֶת הַשֵּׁם אוֹ שֶׁעָבַד עֲבוֹדָה זָרָה... וְנִתְגַּיֵּר פָּטוּר</b>. מכיוון שלאחר גיורו מיתתו השתנתה למיתה חמורה יותר (שקודם לכן היה חייב על מעשים אלו סיף וכעת חייב עליהם סקילה), אי אפשר לחייבו על מיתה זו ונפטר (ראה בבלי סנהדרין עא,ב).
<b>שֶׁבָּא עַל אֵשֶׁת חֲבֵרוֹ אוֹ שֶׁהָרַג חֲבֵרוֹ וְנִתְגַּיֵּר פָּטוּר</b>. מכיוון שאם היה עושה מעשה זה כעת לא היה חייב מיתה אין נהרג על מה שעשה קודם לכן (רש”י שם).
<b>וְהוֹרְגִין אוֹתוֹ עַל בֶּן יִשְׂרָאֵל</b>. נהרג בסיף על בן ישראל שהרג בזמן שהיה גוי, שמיתה זו זהה בישראל ובבני נח, וגם כעת אם יהרוג ישראל יתחייב מיתה בסיף.
<b>וְחוֹנְקִין אוֹתוֹ עַל אֵשֶׁת יִשְׂרָאֵל שֶׁבָּעַל שֶׁהֲרֵי נִשְׁתַּנָּה דִּינוֹ</b>. אף שבן נח שבעל אשת איש נהרג בסיף, לאחר שהתגייר ונעשה ישראל נהרג בחנק כדין ישראל שבעל אשת איש. ובמקרה זה אינו נפטר מעונש שכן מיתת סיף חמורה ממיתת חנק (ראה הלכות סנהדרין יד,ד), וממילא עונש החנק שחייב בו כעת כלול בעונש הסיף שהתחייב בעודו גוי (בבלי שם).
<h3> ה</h3>
<b>כְּבָר בֵּאַרְנוּ</b>. לעיל ט,ז.
<b>אֶלָּא אִם בָּעַל אֵשֶׁת יִשְׂרָאֵל נַעֲרָה מְאֹרָסָה יִסָּקֵל</b>. ולכן אף אם נתגייר אחר שבא עליה יש להרגו בסקילה, ואין כאן החמרה בדינו.
<b>וְאִם בְּעָלָהּ אַחַר שֶׁנִּכְנְסָה לַחֻפָּה קֹדֶם שֶׁתִּבָּעֵל יֵחָנֵק</b>. וכך ייענש גם אם נתגייר (ראה מרכה”מ ויד”פ).
<h3> ו</h3>
<b>מִפִּי הַקַּבָּלָה</b>. על פי מסורת חכמים.
<b>בְּהַרְבָּעַת בְּהֵמָה</b>. הרבעת בעלי חיים ממינים שונים אלו באלו (ראה הלכות כלאיים ט,ב).
<b>וּבְהַרְכָּבַת אִילָן</b>. נעיצת ענף תלוש של עץ ממין אחד בתוך עץ ממין אחר כדי שיתאחה בו (ראה שם א,ו).
<b>בִּלְבַד</b>. בני נח לא נאסרו בשאר מיני כלאיים כגון כלאי זרעים וכלאי הבגד.
<b>אֲפִלּוּ חָבַל בּוֹ</b>. שעשה בו חבורה שיצא ממנה דם, אפילו שלא הכהו מכה חזקה.
<b>אַף עַל פִּי שֶׁהוּא חַיָּב מִיתָה אֵינוֹ נֶהֱרָג</b>. בבית דין (ראה גם הלכות חובל ה,ג).
<h3> ז</h3>
<b>אַבְרָהָם וְזַרְעוֹ בִּלְבַד וכו’</b>. יעקב וזרעו נחשבים הממשיכים של זרע אברהם, ולא ישמעאל ועשו (ראה גם הלכות נדרים ט,כא וראה פה”מ נדרים ג,יא).
<b>כִּי בְיִצְחָק יִקָּרֵא לְךָ זָרַע</b>. ה’ אומר לאברהם שלא יקפיד על גירוש ישמעאל מביתו כיוון שהזרע שייקרא על שמו הוא דווקא מיצחק ולא מישמעאל.
<h3> ט</h3>
<b>לֹא יַעֲסֹק אֶלָּא בְּשֶׁבַע מִצְווֹת שֶׁלָּהֶן בִּלְבַד</b>. מותר לו ללמוד רק את דיני המצוות שלו.
<b>וְכֵן גּוֹי שֶׁשָּׁבַת</b>. בשבת.
<b>וְאֵין צָרִיךְ לוֹמַר אִם עָשָׂה מוֹעֵד לְעַצְמוֹ</b>. שהמציא חג שכלל לא קיים אצל ישראל.
<b>יַעֲמֹד בְּתוֹרָתוֹ</b>. שבע מצוות בני נח.
<h3> י</h3>
<b>בֶּן נֹחַ</b>. השומר את מצוות בני נח.
<b>שֶׁרָצָה לַעֲשׂוֹת מִצְוָה מִשְּׁאָר מִצְווֹת הַתּוֹרָה</b>. מלבד לימוד תורה ושביתה בשבת.
<b>אֵין מוֹנְעִין אוֹתוֹ</b>. כשאין במעשיו חידוש דת, אין מניעה שיקיימו את מצוות ישראל, והם מקבלים שכר על כך.
<b>הֵבִיא עוֹלָה מְקַבְּלִין מִמֶּנּוּ</b>. ומקריבים אותה. אך אין מקבלים ממנו קרבנות אחרים (הלכות מעשה הקרבנות ג,ב).
<b>וְיֵרָאֶה לִי שֶׁנּוֹתְנִין אוֹתָהּ לַעֲנִיֵּי יִשְׂרָאֵל וכו’</b>. אסור לקבל צדקה מגוי עבור עניי ישראל ואם נותן מחלקים אותה לעניי גויים (הלכות מתנות עניים ח,ט). אבל מותר לקבל צדקה מבני נח הואיל וכשהם נזקקים מצווה על ישראל לפרנסם.
<b>הַגּוֹי</b>. עובד עבודה זרה.
<h3> יא</h3>
<b>לָדוּן לָהֶם עַל פִּי מִשְׁפָּטִים אֵלּוּ</b>. על פי מצוותיהם.
<b>כְּדֵי שֶׁלֹּא יִשָּׁחֵת הָעוֹלָם</b>. כשלא תהיה להם מערכת צדק ומשפט.
<h3> יב</h3>
<b>בְּדִינֵיהֶן</b>. על פי כללי דיני בני נח.
<b>אִם יֵשׁ זְכוּת לַיִּשְׂרָאֵל בְּדִינֵיהֶם וכו’</b>. כגון בנזקי בהמה שבדיניהם אין מחייבים את האדם על נזקי בהמתו (ראה הלכות נזקי ממון ח,ה).
<b>שֶׁנֶּאֱמַר לַגֵּר אֲשֶׁר בִּשְׁעָרֶיךָ תִּתְּנֶנָּה וַאֲכָלָהּ</b>. התורה מצווה להעניק לגר תושב טרפות שאסורות לנו באכילה (ראה גם הלכות עבודה זרה י,ב).
<b>אֲפִלּוּ הַגּוֹיִם צִוּוּ חֲכָמִים... וּלְפַרְנֵס עֲנִיֵּיהֶם בִּכְלַל עֲנִיֵּי יִשְׂרָאֵל מִפְּנֵי דַּרְכֵי שָׁלוֹם</b>. ראה גם שם ה”ה, הלכות מתנות עניים ז,ז.
<h2>פרק יא</h2>
<h3> א</h3>
<b>לְיָשְׁנָהּ</b>. למצבה הקדום והראשון.
<b>הַמֶּמְשָׁלָה הָרִאשׁוֹנָה</b>. בזמן שהמלך מבית דוד מלך על כל ישראל, לפני שהמלכות נחצתה למלכות יהודה ומלכות ישראל (ראה מלכים א יא,כט-לט).
<b>וְעוֹשִׂין שְׁמִטִּים וְיוֹבְלוֹת כְּכָל מִצְוָתָן הָאֲמוּרָה בַּתּוֹרָה</b>. שמצוות שמיטה ויובל אינן נוהגות מן התורה אלא בזמן שכל ישראל מתגוררים בארץ ישראל ואינם מעורבבים שבט בשבט אלא כל שבט בנחלתו (ראה הלכות שמיטה ויובל י,ח-ט). ומצוות אלו יחזרו לנהוג מן התורה רק לאחר קיבוץ כל נדחי ישראל על ידי המלך המשיח, ולאחר שייחס כל אחד מישראל ויודיע לאיזה שבט הוא שייך (לקמן יב,ג).
<b>הֵם כּוֹלְלִים כָּל הַדְּבָרִים שֶׁנֶּאֶמְרוּ עַל יְדֵי הַנְּבִיאִים</b>. שבתורה נאמרו הדברים באופן כללי, ובספרי הנביאים יש הרחבה ופירוט רב בנושא הגאולה.
<b>אַף בְּפָרָשַׁת בִּלְעָם נֶאֱמַר</b>. גם בברכותיו של בלעם נזכר עניין הגאולה.
<b>וְשָׁם נִבָּא בִּשְׁנֵי הַמְּשִׁיחִים</b>. ולא רק בגאולה באופן כללי.
<b>בַּמָּשִׁיחַ הָרִאשׁוֹן שֶׁהוּא דָּוִד</b>. שהוא המלך הראשון שנמשח באמצעות קרן ונמשכה מלכותו (ראה בבלי מגילה יד,א).
<b>שֶׁמּוֹשִׁיעַ אֶת יִשְׂרָאֵל מִיַּד בְּנֵי עֵשָׂו</b>. גואל את ישראל מהגלות האחרונה של בני עשו שנקראת גלות אדום.
<b>אֶרְאֶנּוּ וְלֹא עַתָּה</b>. לא עכשיו, אלא בזמן מאוחר יותר.
<b>אֲשׁוּרֶנּוּ וְלֹא קָרוֹב</b>. אראה אותו, אך רק בעתיד הרחוק.
<b>דָּרַךְ כּוֹכָב מִיַּעֲקֹב</b>. יקום מלך מצאצאי יעקב, שהמלך מרומם משאר האנשים כמו כוכב.
<b>שֵׁבֶט</b>. רודה ומושל.
<b>וּמָחַץ פַּאֲתֵי מוֹאָב</b>. יכה וישבור את שליטי מואב (ראה ת”א).
<b>וַיַּךְ אֶת מוֹאָב וַיְמַדְּדֵם בַּחֶבֶל</b>. ובהמשך שם נאמר: “וימדד שני חבלים להמית ומלא החבל להחיות...”, ופירושו שדוד מדד את אנשי הצבא של מואב על ידי חבל, והרג שני שליש מהם.
<b>וְקַרְקַר כָּל בְּנֵי שֵׁת</b>. ישלוט על כל בני האדם שנולדו משת בנו של אדם הראשון (ראה ת”א).
<b>וּמָשְׁלוֹ מִיָּם עַד יָם</b>. והמשך הפסוק: “ומנהר עד אפסי ארץ”, והכוונה שימשול על כל העולם.
<b>וְהָיָה אֱדוֹם יְרֵשָׁה</b>. אדום יהיה לירושה למי שיכבוש אותם.
<b>וְהָיָה יְרֵשָׁה שֵׂעִיר אֹיְבָיו</b>. יירש וישלוט באויביו שהם מצאצאי עשו המכונה ‘שעיר’.
<b>שֶׁנֶּאֱמַר וְעָלוּ מוֹשִׁעִים בְּהַר צִיּוֹן</b>. והמשך הפסוק “לשפֹט את הר עשו”.
<h3> ב</h3>
<b>אַף בְּעָרֵי מִקְלָט הוּא אוֹמֵר וכו’</b>. זוהי הוכחה נוספת על הגאולה העתידה מתוך מצווה בתורה.
<b>וְיָסַפְתָּ לְךָ עוֹד שָׁלֹשׁ עָרִים עַל הַשָּׁלֹשׁ הָאֵלֶּה</b>. נאמר לישראל שאם נחלתם תתרחב יוסיפו שלוש ערי מקלט מלבד ערי המקלט שהצטוו להבדיל בעת כניסתם לארץ ישראל.
<b>וּמֵעוֹלָם לֹא הָיָה דָּבָר זֶה</b>. שהוסיפו ערי מקלט מלבד הערים שהפרישו בימי יהושע בן נון.
<b>וְלֹא צִוָּה הַקָּדוֹשׁ בָּרוּךְ הוּא לְתֹהוּ</b>. לא ייתכן שהקדוש ברוך הוא ציווה על תוספת ערים אלו לחינם, אלא ודאי שהדבר יתקיים בעתיד. והערים הללו יהיו בערי הקיני הקניזי והקדמוני שהובטחו לאברהם אבינו ועדיין לא נכבשו והם ייכבשו בימי המלך המשיח (ראה הלכות רוצח ח,ד).
<b>אֲבָל בְּדִבְרֵי הַנְּבִיאִים אֵין הַדָּבָר צָרִיךְ רְאָיָה וכו’</b>. את ההוכחות מן התורה לביאת המשיח ולגאולה העתידה היה צורך לפרט, אך לגבי דברי הנביאים אין צורך בכך מפני שהם מלאים בתיאורים של הגאולה.
<h3> ג</h3>
<b>וְכַיּוֹצֵא בִּדְבָרִים אֵלּוּ שֶׁהַטִּפְּשִׁים אוֹמְרִים</b>. שחושבים שעניינו של המשיח לשנות את טבע העולם.
<b>בֶּן כּוֹזֵבָה הַמֶּלֶךְ</b>. הידוע בכינויו ‘בר כוכבא’, שהיה מנהיג המרד ברומאים.
<b>וְדִמָּה הוּא וְכָל חַכְמֵי דּוֹרוֹ שֶׁהוּא הַמֶּלֶךְ הַמָּשִׁיחַ</b>. ראה גם הלכות תעניות ה,ג.
<b>עַד שֶׁנֶּהֱרַג בַּעֲוֹנוֹת</b>. שהדור לא היה זכאי לגאולה ובן כוזבה נהרג בעוונות הדור.
<b>וְעִקַּר הַדְּבָרִים כָּכָה הֵן וכו’</b>. אחד מיסודי הדת הוא שלא יהיה שינוי בתורה ובמצוות (ראה הלכות יסודי התורה ט,א, הקדמה לפרק חלק היסוד התשיעי ועוד). ולכן אין ספק שמי שטוען שהוא משיח ומוסיף או גורע מן המצוות או שמפרש שאינן כפשוטן, כדרך שעשו משיחי הנצרות והאסלאם (ראה הלכות תשובה ג,ח ולקמן ה”ד), הריהו בוודאי כופר ואינו המשיח שהתכוונה אליו התורה.
<h3> ד</h3>
<b>וְאִם יַעֲמֹד מֶלֶךְ מִבֵּית דָּוִד</b>. יקום מנהיג המיוחס לדוד המלך.
<b>הוֹגֶה בַּתּוֹרָה וְעוֹסֵק בַּמִּצְווֹת כְּדָוִד אָבִיו</b>. שהוא ממלא מקום דוד בחכמה ויראה וראוי למלוך תחתיו (ראה לעיל א,ז).
<b>וְיָכֹף כָּל יִשְׂרָאֵל לֵילֵךְ בָּהּ וּלְחַזֵּק בִּדְקָהּ</b>. יתעסק בכפיית כל ישראל ללכת בדרך התורה ובחיזוק הפרצות הקיימות בשמירת המצוות.
<b>וְיִלָּחֵם מִלְחֲמוֹת יי וכו’</b>. ראה לעיל ד,י.
<b>הֲרֵי זֶה מָשִׁיחַ בְּוַדַּאי</b>. שהשלים את הייעוד של מלך המשיח כמתואר לעיל ה”א.
<b>וְלֹא הֶעֱמִידוֹ הַקָּדוֹשׁ בָּרוּךְ הוּא אֶלָּא לְנַסּוֹת בּוֹ רַבִּים וכו’</b>. כחלק מתהליך של בירור וצירוף שמכשיר את העם לעת קץ שיתגלה המשיח שהבטיחה עליו תורה.
<b>וּמִן הַמַּשְׂכִּילִים יִכָּשְׁלוּ</b>. בר כוזבה שהיה אדם גדול וראוי להיות משיח נכשל בניסיונו להביא את הגאולה.
<b>אַף יֵשׁוּעַ הַנָּצְרִי וכו’</b>. לא רק על מלכי ישראל הכשרים שהיו בחזקת משיח ונכשלו התנבא דניאל, אלא גם על משיחי שקר שיצאו מתוך עם ישראל.
<b>זֶה הַיִּשְׁמְעֵאלִי שֶׁעָמַד אַחֲרָיו</b>. מוחמד מייסד האסלאם.
<b>אֵינָם אֶלָּא לְיַשֵּׁר דֶּרֶךְ לַמֶּלֶךְ הַמָּשִׁיחַ וכו’</b>. הם חלק מתהליך של הכשרת העולם לקראת בואו של המלך המשיח ולכך שכולם יאמינו בה’ ויעבדו אותו.
<b>כְּבָר נִתְמַלֵּא הָעוֹלָם מִדִּבְרֵי הַמָּשִׁיחַ וּמִדִּבְרֵי הַתּוֹרָה וּמִדִּבְרֵי הַמִּצְווֹת וכו’</b>. על ידי הנצרות והאסלאם הופצה התורה והתפרסמה בכל העולם כולו.
<b>אֵלּוּ אוֹמְרִין מִצְווֹת אֱמֶת הָיוּ וּכְבָר בָּטְלוּ בַּזְּמַן הַזֶּה וְלֹא הָיוּ נוֹהֲגוֹת לְדוֹרוֹת</b>. יש מהגויים שאומרים שהתורה והמצוות אכן נהגו בעבר, אך בזמן הזה אינן נוהגות כבר.
<b>וְאֵלּוּ אוֹמְרִין דְּבָרִים נִסְתָּרוֹת יֵשׁ בָּהֶן וְאֵינָן כִּפְשׁוּטָן וּכְבָר בָּא מָשִׁיחַ וְגִלָּה נִסְתְּרֵיהֶן</b>. אחרים אומרים שהמצוות שנאמרו אינן כפשוטן אלא מרמזות למשמעויות אחרות נסתרות שנתגלו על ידי מי שטוענים שהוא המשיח שלהם.
<b>וּכְשֶׁיַּעֲמֹד הַמֶּלֶךְ הַמָּשִׁיחַ בֶּאֱמֶת וכו’</b>. אף שכיום הגויים שעוסקים בתורה מעוותים את משמעותה, מכל מקום כשיגיע המלך המשיח הם יחזרו בהם ויבינו שטעו. ונמצא שמשיחי השקר שעמדו לאומות העולם גרמו לכך שיעסקו בענייני התורה ויהיו מודעים למה שכתוב בה, ובכך סייעו למעשה למלאכת המשיח לעתיד לבוא.
<h2>פרק יב</h2>
<h3> א</h3>
<b>יִבְטַל דָּבָר מִמִּנְהָגוֹ שֶׁל עוֹלָם וכו’</b>. יתרחש שינוי בטבע הבריאה.
<b>שֶׁנֶּאֱמַר זְאֵב עֲרָבוֹת יְשָׁדְדֵם נָמֵר שֹׁקֵד עַל עָרֵיהֶם</b>. הפסוק המשיל את מלכויות האומות לזאב הנמצא במדבר ושודד, ולנמר הממהר לבוא על עריהם להשחיתן.
<b>וְכֵן כָּל כַּיּוֹצֵא בְּאֵלּוּ הַדְּבָרִים הַכְּתוּבִין בְּעִנְיַן הַמָּשִׁיחַ</b>. בדברי הנביאים.
<h3> ב</h3>
<b>אֶלָּא שִׁעְבּוּד מַלְכֻיּוֹת בִּלְבַד</b>. שבזמן הגלות ישראל משועבדים למלכויות האומות, ובימות המשיח תחזור המלכות לישראל (הלכות תשובה ט,ב).
<b>תִּהְיֶה מִלְחֲמוֹת גּוֹג וּמָגוֹג</b>. ראה יחזקאל פרקים לח-לט.
<b>לְיַשֵּׁר יִשְׂרָאֵל וּלְהָכִין לִבָּם</b>. להדריכם לתקן מעשיהם ולהכינם לדעת את ה’. ואינו בא להוסיף ולגרוע דברים בתורה (פה”מ עדויות ח,ז).
<b>אֲנָשִׁים שֶׁהֵן בְּחֶזְקַת כַּשְׁרוּת</b>. שמוחזקים בציבור כאנשים שכשרים לבוא בקהל ומותר להתחתן אתם.
<b>אֶלָּא לָשׂוּם שָׁלוֹם בָּעוֹלָם</b>. לסלק את שנאת החינם הקיימת בין בני אדם (שם).
<b>וְיֵשׁ מִן הַחֲכָמִים שֶׁאוֹמְרִין שֶׁקֹּדֶם בִּיאַת הַמָּשִׁיחַ יָבֹא אֵלִיָּהוּ</b>. ולא בתחילת ימי מלכותו כפי שתואר בפסקה הקודמת.
<b>גַּם הַחֲכָמִים אֵין לָהֶם קַבָּלָה בִּדְבָרִים אֵלּוּ</b>. אין לחז”ל מסורת בעניינים אלו.
<b>אֶלָּא לְפִי הֶכְרֵעַ הַפְּסוּקִים</b>. לפי פרשנותם בפסוקים.
<b>אֵין סִדּוּר הֲוָיַת דְּבָרִים אֵלּוּ וְלֹא דִּקְדּוּקָן עִקָּר בַּדָּת</b>. סדר האירועים והאופן המדויק שבו יהיו ההתרחשויות אינם מיסודות האמונה.
<b>לֹא יְחַשֵּׁב הַקִּצִּין</b>. לא יערוך חישובים לקבוע באיזה זמן יגיע המשיח.
<b>תָּפוּחַ דַּעְתָּן</b>. תפרח ברוח ותתנדף, שאין בה ממש.
<b>אֶלָּא יְחַכֶּה וְיַאֲמִין בִּכְלַל הַדָּבָר כְּמוֹ שֶׁבֵּאַרְנוּ</b>. יחכה ויתפלל לביאת המשיח ויאמין בעניינים העקרוניים הנוגעים להגדרתו וייעודו של המלך המשיח כמבואר לעיל יא,א (ראה הקדמת הרמב”ם לפרק חלק היסוד השנים עשר).
<h3> ג</h3>
<b>כְּשֶׁתִּתְיַשֵּׁב מַמְלַכְתּוֹ</b>. תתבסס מלכותו.
<b>יִתְיַחֲסוּ כֻּלָּם עַל פִּיו</b>. יודיע את הייחוס האמתי של כל אחד.
<b>וְיֵשֵׁב מְצָרֵף וּמְטַהֵר</b>. ישב על מנת לזקק ולטהר את ישראל (ע”פ מלאכי ג,ג).
<b>וְאוֹמֵר זֶה מְיֻחָס כֹּהֵן וכו’</b>. שבזמן הזה הכהנים נמצאים במעמדם על פי חזקה, ואין להם מעמד של כהני ייחוס שמותרים באכילת קדשים ותרומה של תורה (ראה הלכות איסורי ביאה כ,א). ועל ידי המלך המשיח יהיה להם מעמד של כהני ייחוס.
<b>וְדוֹחֶה אֶת שֶׁאֵינָן מְיֻחָסִין לְיִשְׂרָאֵל</b>. אדם שהוחזק ככהן או לוי, ובאמת אינו משבט לוי, דוחהו ממעמדו ומודיע שהוא ישראל.
<b>וַיֹּאמֶר הַתִּרְשָׁתָא לָהֶם וכו’</b>. נחמיה (המכונה ‘התרשתא’ — ראה נחמיה ח,ט) אמר לכהנים שלא הצליחו להוכיח את ייחוסם שלא יאכלו תרומה וקדשים עד שיחזור כהן גדול עם אורים ותומים שיודיע את ייחוסם.
<b>שֶׁמִּשְׁפָּחָה שֶׁנִּטְמְעָה נִטְמְעָה</b>. משפחה פסולה שהתערבה בקהל בגלל חוסר ידיעה, אין לגלות את פסולה.
<h3> ד</h3>
<b>כְּמוֹ שֶׁבֵּאַרְנוּ בְּהִלְכוֹת תְּשׁוּבָה</b>. ט,ב.
<h3> ה</h3>
<b>וְלֹא יִהְיֶה עֵסֶק כָּל הָעוֹלָם אֶלָּא לָדַעַת אֶת יי בִּלְבַד</b>. והמלך המשיח יהיה בעל חכמה יותר משלמה ויהיה בדרגת נבואה קרובה לשל משה רבנו, וילמד את העם ויורה אותם דרך ה’, ויבואו כל הגויים לשמעו (הלכות תשובה ט,ב).
