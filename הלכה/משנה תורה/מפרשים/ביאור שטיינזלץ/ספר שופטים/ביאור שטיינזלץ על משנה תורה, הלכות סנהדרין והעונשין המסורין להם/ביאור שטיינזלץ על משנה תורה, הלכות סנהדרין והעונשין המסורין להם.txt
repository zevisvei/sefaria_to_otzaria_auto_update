<h1>ביאור שטיינזלץ על משנה תורה, הלכות סנהדרין והעונשין המסורין להם</h1>
<h2>פרק א</h2>
<h3> א</h3>
<b>מְדִינָה</b>. עיר.
<b>פֶּלֶךְ</b>. אזור ובו כמה עיירות (שכאשר יש עיירות שאין בכל אחת מהן די אנשים כדי להעמיד בה סנהדרין, כדלקמן ה”ד, מעמידים בית דין אחד לאזור כולו — מרכה”מ, לחם יהודה; וראה לקמן ה,א בפסקים ושיטות).
<b>בַּעֲלֵי מַקֵּל וּרְצוּעָה</b>. להכות עוברי עברה בשליחות הדיינים במקרה הצורך, ולהלקות ברצועה את חייבי המלקות (לקמן טז,ח).
<b>הַמְסַבְּבִין בַּשְּׁוָקִים וְעַל הַחֲנֻיּוֹת וכו’</b>. השוטרים מסתובבים במקומות המסחר ומפקחים על שערי המחירים שלא יפקיעו אותם, ובודקים את הדיוק של כלי המידה והמשקל (ראה הלכות גזלה ח,כ).
<b>וְכָל שֶׁיִּרְאוּ בּוֹ עֶרְוַת דָּבָר וכו’</b>. השוטרים צריכים גם לפקח על המון העם שלא יתנהגו באופן שיביא לזימה ופריצות (ראה הלכות שביתת יום טוב ו,כא).
<h3> ב</h3>
<b>אֲבָל בְּחוּצָה לָאָרֶץ אֵינָן חַיָּבִין לְהַעֲמִיד בֵּית דִּין בְּכָל פֶּלֶךְ וּפֶלֶךְ</b>. וכל שכן שאין חייבים להעמיד בכל עיר ועיר (לחם יהודה על פי רמב”ן דברים טז,יח, וראה מאירי מכות ז,א).
<h3> ג</h3>
<b>קוֹבְעִין בַּתְּחִלָּה בֵּית דִּין הַגָּדוֹל בַּמִּקְדָּשׁ</b>. בלשכת הגזית (הלכות בית הבחירה ה,יז).
<b>יוֹשְׁבִין לִפְנֵי שְׁנֵיהֶן כְּפִי מַעֲלָתָן</b>. שאר הדיינים יושבים לצד הנשיא ואב בית הדין לפי סדר חשיבותם.
<b>כָּל הַגָּדוֹל מֵחֲבֵרוֹ בְּחָכְמָה יִהְיֶה קָרוֹב לַנָּשִׂיא מִשְּׂמֹאלוֹ יָתֵר מֵחֲבֵרוֹ</b>. הגדולים בחכמה יתיישבו משמאל הנשיא והפחותים מהם יתיישבו מימין אב בית הדין (רדב”ז; וביד”פ הסביר שהדיינים מסודרים בזוגות לפי מעלתם — הגדול שבכל זוג משמאל לנשיא, וחברו מימין אב בית הדין).
<b>אֶחָד עַל פֶּתַח הָעֲזָרָה וְאֶחָד עַל פֶּתַח הַר הַבַּיִת</b>. ובתי דינים אלו שימשו את בתי הדין בכל ערי ישראל לענות להם על שאלות שהסתפקו בהן (ראה הלכות ממרים א,ד).
<b>וְיוֹשֶׁבֶת בְּשַׁעַר הָעִיר</b>. ברחבת הכניסה לעיר שבה היו מתאספים העם ושם היו רגילים להושיב דיינים.
<h3> ד</h3>
<b>מַעֲמִידִין בָּהּ שְׁלֹשָׁה דַּיָּנִין</b>. הדנים דיני מלקות ודיני ממונות, אך אין בסמכותם לדון דיני נפשות (לקמן פרק ה).
<b>כְּדֵי שֶׁיִּהְיֶה בָּהֶן רֹב וּמִעוּט וכו’</b>. מעמידים מספר לא זוגי של דיינים, כדי שיהיה אפשר להכריע על פי הרוב במקרה של מחלוקת.
<h3> ה</h3>
<b>וְאֶחָד יוֹדֵעַ לִשְׁמֹעַ וְיוֹדֵעַ לִשְׁאֹל וּלְהָשִׁיב</b>. שאינו גדול כמו הראשון, אבל מבין כל דבר שמסבירים לו בכל התורה, ויכול לשאת ולתת עם הראשון ולחוות דעתו. ושאר הדיינים צריכים להיות חכמים בחלק מן הדינים (כס”מ).
<h3> ו</h3>
<b>הֲרֵי זוֹ סַנְהֶדְרִין</b>. סנהדרין כשרה, שיש בה את הכמות המינימלית של דיינים חכמים הנדרשים בסנהדרין.
<h3> ז</h3>
<b>שׁוּרָה רִאשׁוֹנָה קְרוֹבָה לַסַּנְהֶדְרִין</b>. ובה יושבים התלמידים החכמים ביותר.
<b>וְכָל שׁוּרָה וְשׁוּרָה יוֹשְׁבִין בָּהּ לְפִי מַעֲלָתָן בְּחָכְמָה</b>. החכמים יושבים בראש השורה והבאים אחריהם בחכמה יושבים אחריהם לפי סדר חכמתם.
<h3> ח</h3>
<b>אִם נֶחְלְקוּ הַסַּנְהֶדְרִין וְצָרְכוּ לִסְמֹךְ אֶחָד לְהוֹסִיף עַל מִנְיָנָם</b>. כשאי אפשר להכריע את הדין על ידי עשרים ושלושה דיינים ויש צורך להוסיף דיינים, כגון שהיה רוב של אחד לחייב בדיני נפשות (ראה לקמן ח,א), או שאחד הדיינים אינו יודע להכריע כיצד לפסוק (לקמן ט,ב). וכן הדין כשמת אחד מהם ויש צורך לסמוך דיין במקומו להשלים את המניין (מאירי סנהדרין לז,א, וראה יד”פ).
<h3> ט</h3>
<b>אֶחָד כּוֹתֵב דִּבְרֵי הַמְזַכִּין וְאֶחָד כּוֹתֵב דִּבְרֵי הַמְחַיְּבִין</b>. ובמקרה שצריכים לדעת מה היה טעמו של כל אחד ואינם זוכרים, סופרי הדיינים מזכירים להם (לקמן יב,ג).
<h3> י</h3>
<b>כְּדֵי שֶׁיִּהְיוּ מֵהֶן וכו’</b>. עיר שחייבת בסנהדרין היא עיר שיש בה מספיק אנשים כנגד כל התפקידים שצריך לצורך ניהול מערכת משפט ולאיוש התפקידים החיוניים של העיר (ראה הלכות דעות ד,כג).
<b>וְשָׁלֹשׁ שׁוּרוֹת שֶׁל תִּשְׁעָה וְשִׁשִּׁים</b>. שורות התלמידים שיושבים לפני הסנהדרין (לעיל ה”ז).
<b>וַעֲשָׂרָה בַּטְלָנִין שֶׁל בֵּית הַכְּנֶסֶת</b>. עשרה אנשים שאינם עוסקים במלאכה אלא נשארים בבית הכנסת לצרכי ציבור (ראה הלכות מגילה א,ח).
<b>וּשְׁנֵי סוֹפְרִים</b>. סופרי הדיינים.
<b>וּשְׁנֵי חַזָּנִים</b>. שמשי בית הדין המלקים את חייבי המלקות והמזמינים את בעלי הדין לדין (רש”י סנהדרין יז,ב, וראה לקמן טז,ח; והם השוטרים הנזכרים לעיל ה”א).
<b>וּשְׁנֵי זוֹמְמִין</b>. שני אנשים נוספים שעשויים להעיד ולהזים את העדים במקרה שהם משקרים.
<b>וּשְׁנֵי זוֹמְמֵי זוֹמְמִין</b>. אנשים נוספים שעשויים להזים את העדים המזימים שהם עדי שקר. כדי לנהל את הדין יש צורך שיהיו אנשים שיכולים להזים עדי שקר, שהרי אם לא תהיה אפשרות להזים את העדים הם לא יפחדו לשקר (רש”י שם).
<b>וּשְׁנֵי גַּבָּאֵי צְדָקָה וְעוֹד אֶחָד כְּדֵי שֶׁיִּהְיוּ שְׁלֹשָׁה לְחַלֵּק הַצְּדָקָה</b>. כדי לגבות צדקה (בכפייה) יש צורך לפחות בשניים שיגבו, וכדי להכריע בדרך חלוקת הצדקה יש צורך לצרף אליהם עוד אחד, כדי שיהיו לפחות שלושה אנשים הנחשבים כבית דין של דיני ממונות (הלכות מתנות עניים ט,ה).
<b>וְרוֹפֵא אֻמָּן</b>. רופא מומחה.
<b>וְלַבְלָר</b>. עוסק במלאכת הכתיבה.
<b>וּמְלַמֵּד תִּינוֹקוֹת</b>. שמלמדם תורה (ראה גם הלכות תלמוד תורה ב,א).
<h2>פרק ב</h2>
<h3> א</h3>
<b>מֻפְלָאִין בְּחָכְמַת הַתּוֹרָה</b>. מובדלים וידועים בחכמתם.
<b>וְחֶשְׁבּוֹן תְּקוּפוֹת וּמַזָּלוֹת וְאִצְטַגְנִינוּת</b>. חישוב עונות השנה ומהלכי המאורות והכוכבים (ראה הלכות קידוש החודש א,ו).
<b>הַמְעוֹנְנִים</b>. הקובעים איזו עונה טובה למעשים שונים על ידי הסתכלות בכוכבים (הלכות עבודה זרה יא,ח).
<b>וְהַקּוֹסְמִים</b>. מגלי עתידות (שם הל’ ו-ז).
<b>וְהַבְלֵי עֲבוֹדָה זָרָה... כְּדֵי שֶׁיִּהְיוּ יוֹדְעִין לָדוּן אוֹתָם</b>. ידעו אם יש איסור וחיוב מיתה בכל מעשה ממעשי העבודה הזרה (שם ג,ב).
<b>הַמְיֻחָסִין</b>. שיש עדים שהעידו על הייחוס שלהם (ראה הלכות איסורי ביאה כ,ב).
<b>הָרְאוּיִין לְהַשִּׂיא לִכְהֻנָּה</b>. שאין בייחוסם פגם הפוסל את בנותיהם להינשא לכהנים (כגון ממזרים וחללים).
<h3> ג</h3>
<b>לֹא זָקֵן מֻפְלָג בְּשָׁנִים וְלֹא סָרִיס מִפְּנֵי שֶׁיֵּשׁ בָּהֶן אַכְזָרִיּוּת</b>. שמכיוון ששכחו צער גידול בנים או שלא מצפים לבנים, הרי הם קשי לב ומחמירים ביותר בדין.
<b>וְלֹא מִי שֶׁאֵין לוֹ בָּנִים כְּדֵי שֶׁיִּהְיֶה רַחֲמָן</b>. שעדיין לא נולדו לו ילדים, ולא התפתחה אצלו מידת החמלה והרחמנות.
<h3> ה</h3>
<b>אַף עַל פִּי שֶׁאֵין מוֹשִׁיבִין אוֹתָן בַּסַּנְהֶדְרִין</b>. שאינם משמשים כדיינים בסנהדרין.
<b>דָּנִין הֵם אֶת הָעָם</b>. דיני ממונות בבית דין של שלושה (תוספות סנהדרין יט,א), או כשהם לבדם (לח”מ).
<b>וְדָנִין אוֹתָן אִם יֵשׁ עֲלֵיהֶן דִּין</b>. אם יש עליהם תביעה.
<b>שֶׁמָּא תָּבֹא מֵהֶן תַּקָּלָה</b>. שלא יקבלו את פסק הדין (ראה גם הלכות מלכים ג,ז).
<h3> ו</h3>
<b>מְנֻקִּין בְּצֶדֶק</b>. נקיים מכל אשמה ומכל חשד.
<b>בַּעֲלֵי שֵׂיבָה</b>. מבוגרים.
<b>בַּעֲלֵי קוֹמָה</b>. גבוהים.
<b>בַּעֲלֵי מַרְאֶה</b>. יפים.
<b>נְבוֹנֵי לַחַשׁ</b>. היודעים לנסח דבריהם באופן קצר ושלם (ראה מו”נ א,לד).
<b>כְּדֵי שֶׁלֹּא תִּהְיֶה סַנְהֶדְרִין שׁוֹמַעַת מִפִּי הַתֻּרְגְּמָן</b>. שעל דייני בית הדין להבין בעצמם את טענות בעלי הדין והעדים (לקמן כא,ח).
<h3> ז</h3>
<b>צָרִיךְ שֶׁיִּהְיֶה בְּכָל אֶחָד מֵהֶן שִׁבְעָה דְּבָרִים</b>. לכתחילה יש לבקש שיהיו בהם מידות אלו (רדב”ז, לח”מ).
<b>וְאַהֲבַת הַבְּרִיּוֹת לָהֶן</b>. שיהיו אהובים על הבריות.
<b>עַיִן טוֹבָה</b>. שמסתפק במה שיש לו (פה”מ אבות ה,יט).
<b>וְנֶפֶשׁ שְׁפָלָה</b>. שאינו רודף אחר התאוות ואינו מתגאה ומתנשא.
<b>וְיִהְיֶה פִּרְקָן נָאֶה</b>. שבזמן שהגיע לפרקו, לבחרותו, לא יצא עליו שם רע (ע”פ בבלי תענית טז,ב).
<b>כָּעִנְיָן שֶׁנֶּאֱמַר וַיָּקָם מֹשֶׁה וַיּוֹשִׁעָן</b>. משה הושיע את בנות יתרו מיד רועי מדין שעשקו אותן.
<b>רוֹדְפִין אַחַר הַצֶּדֶק מֵחֲמַת עַצְמָן בְּדַעְתָּן</b>. ולא רק מתוקף תפקידם כדיינים.
<h3> ח</h3>
<b>וְשָׁפוּי</b>. שלו ורגוע.
<b>לְפֶתַח הַר הַבַּיִת... לְפֶתַח הָעֲזָרָה</b>. להיות דיין בבתי הדין הנמצאים שם (ראה לעיל א,ג).
<h3> ט</h3>
<b>גֵּר הֲרֵי זֶה פָּסוּל</b>. ראה גם הלכות מלכים א,ד.
<b>עַד שֶׁתִּהְיֶה אִמּוֹ מִיִּשְׂרָאֵל</b>. ואז כשר לדון אפילו אם אביו גר.
<b>מַה שֶּׁאֵין כֵּן בַּסַּנְהֶדְרִין</b>. שהסומא באחת מעיניו פסול לסנהדרין מפני שיש בו מום (לעיל ה”ו), והממזר פסול מפני שאינו משיא לכהונה (לעיל ה”א), והגר שאמו מישראל ואביו גר גם כן פסול לדיני נפשות (כס”מ, והשווה הלכות ייבום וחליצה ד,ה; וראה גם לקמן יא,יא).
<b>הַסּוּמָא בִּשְׁתֵּי עֵינָיו פָּסוּל לַכֹּל</b>. וכן כל הפסולים להעיד, כגון נשים ועבדים וקטנים, פסולים לדון (הלכות עדות טז,ד; לפירוט הפסולים להעיד ראה שם ט,א).
<h3> י</h3>
<b>אַף עַל פִּי שֶׁאֵין בֵּית דִּין פָּחוֹת מִשְּׁלֹשָׁה</b>. לפחות משלושה אין מעמד של בית דין.
<b>וּשְׁנַיִם שֶׁדָּנוּ אֵין דִּינֵיהֶן דִּין</b>. מדברי סופרים (כס”מ, לח”מ ועוד).
<h3> יא</h3>
<b>מֻמְחֶה לָרַבִּים</b>. מי שגדולותו בתורה ומעלתו בחכמה מפורסמים אצל הרבים (פה”מ סנהדרין א,א, ג,א).
<b>אוֹ נוֹטֵל רְשׁוּת מִבֵּית דִּין</b>. קיבל מראש הגולה או מבית דין של ארץ ישראל רשות לדון (שם ג,א).
<b>אֲבָל אֵינוֹ חָשׁוּב בֵּית דִּין</b>. אף שפסקיו מחייבים, אין לו מעמד של בית דין לעניינים שונים (ראה לקמן ה,יח).
<b>אַל תְּהִי דָּן יְחִידִי</b>. עצה טובה על דרך המוסר (פה”מ אבות ד,ח).
<b>שֶׁאֵין דָּן יְחִידִי אֶלָּא אֶחָד</b>. הקדוש ברוך הוא.
<h3> יב</h3>
<b>יֵשׁ לָאָדָם לַעֲשׂוֹת דִּין לְעַצְמוֹ אִם יֵשׁ בְּיָדוֹ כֹּחַ</b>. כשאדם יודע שאחר חייב לו ממון על פי דין, הוא אינו חייב לדון עמו בבית דין אלא הוא רשאי ליטול את הממון המגיע לו בלא דין.
<b>אַף עַל פִּי שֶׁלֹּא הָיָה שָׁם הֶפְסֵד בִּנְכָסָיו אִלּוּ נִתְאַחֵר וּבָא לְבֵית דִּין</b>. עשיית דין לעצמו מותרת אף במקרה שהדיון בבית דין אינו כרוך בהפסד ממון.
<b>לְפִיכָךְ אִם קָבַל עָלָיו בַּעַל דִּינוֹ וכו’</b>. מכיוון שמותר לעשות דין לעצמו, אם בעל דינו התלונן עליו בבית הדין, הם אינם סותרים את מה שעשה, אלא דנים בו כך ורק אם מתברר שהדין נעשה שלא כהלכה מחזירים את הממון.
<h3> יג</h3>
<b>כָּל זְמַן שֶׁהֵם רַבִּים</b>. שמוסיפים ודנים על ידי יותר דיינים.
<h3> יד</h3>
<b>וְאָסוּר לְאָדָם חָכָם שֶׁיֵּשֵׁב בַּדִּין עַד שֶׁיֵּדַע עִם מִי יֵשֵׁב</b>. כך ראוי לאדם חכם לנהוג וכך נהגו גם בקיאי הדעת שבירושלים (לקמן כב,י). אך אם ידוע שהדיין האחר גזלן או רשע אסור להצטרף עמו לדון (שם).
<b>וְנִמְצָא בִּכְלַל קֶשֶׁר בּוֹגְדִים</b>. התחברות של אנשים שאינם הגונים.
<h2>פרק ג</h2>
<h3> א</h3>
<b>עַד אֵימָתַי יוֹשְׁבִין הַדַּיָּנִין בַּדִּין</b>. באלו שעות יושבים.
<b>עַד סוֹף שֵׁשׁ שָׁעוֹת בַּיּוֹם</b>. חצות היום.
<b>בֵּית דִּין הַגָּדוֹל</b>. סנהדרין של שבעים ואחת שישבה בלשכת הגזית.
<b>מִתָּמִיד שֶׁל שַׁחַר</b>. מזמן שחיטת קרבן התמיד שהוא לאחר שהאיר פני כל המזרח קודם הנץ החמה (הלכות תמידין ומוספין א,ב).
<b>עַד תָּמִיד שֶׁל בֵּין הָעַרְבַּיִם</b>. שקרב בתשע וחצי שעות ביום (שם ה”ג).
<b>וּבְשַׁבָּתוֹת וְיָמִים טוֹבִים</b>. שאין דנים בהם (הלכות שבת כג,יד).
<b>הָיוּ יוֹשְׁבִין בְּבֵית הַמִּדְרָשׁ שֶׁבְּהַר הַבַּיִת</b>. ולא בלשכת הגזית שבה היו יושבים ודנים.
<h3> ב</h3>
<b>בְּעֵת שֶׁיִּהְיוּ צְרִיכִין לְהִתְקַבֵּץ</b>. ולדון בדבר שצריך לדון בו בשבעים ואחד דיינים (ראה לקמן ה,א באלו דברים צריכים לדון בשבעים ואחד).
<b>כָּל זְמַן יְשִׁיבָתָן</b>. המבואר לעיל ה”א.
<h3> ג</h3>
<b>כַּנְּגָעִים</b>. ראיית נגעי צרעת על ידי הכהן לטמא או לטהר נעשית רק ביום (הלכות טומאת צרעת ט,ו).
<h3> ד</h3>
<b>אֵין מְקַבְּלִין עֵדוּת</b>. שקבלת עדות על ידי הדיינים נחשבת כהתחלת דין (כס”מ).
<b>וְלֹא מְקַיְּמִין שְׁטָרוֹת</b>. קיום שטר הוא אִמוּת חתימת עדי השטר, והוא נחשב לדין ונעשה על ידי שלושה וביום (הלכות עדות ו,א).
<b>וּבְדִינֵי מָמוֹנוֹת אִם הִתְחִילוּ בַּיּוֹם מֻתָּר לִגְמֹר הַדִּין בַּלַּיְלָה</b>. אבל בדיני נפשות מתחילים וגומרים ביום (לקמן יא,א).
<h3> ה</h3>
<b>הַנְּחָלוֹת כַּדִּינִין</b>. הנחלת נכסים בתורת ירושה אינה כהקנאת נכסים רגילה, אלא יש לה מעמד של דין (ראה הלכות נחלות ו,א).
<b>אֵין מַפִּילִין נְחָלוֹת בַּלַּיְלָה</b>. אדם רשאי לצוות לחלק את רכושו בין יורשיו שלא באופן שווה, אם עושה זאת בזמן שהוא חולה ונוטה למות (שם הל’ ב-ד). ומעשה זה מוגדר כדין, והוא יכול להיעשות רק ביום ולא בלילה.
<h3> ו</h3>
<b>וְצִוָּה בִּפְנֵיהֶם</b>. כיצד לחלק את רכושו בין יורשיו.
<b>כּוֹתְבִין וְאֵין עוֹשִׂין דִּין</b>. כיוון שהם שניים הם אינם ראויים לשמש דיינים ולקיים דברי המת. אבל הם יכולים להיות עדים על דבריו ולכתוב שטר המשמש עדות על ציוויו.
<b>וְאִם הָיוּ שְׁלֹשָׁה... רָצוּ עוֹשִׂין דִּין</b>. כיוון ששלושה יכולים לשמש בית דין, בכוחם לשמש דיינים בנוגע לחלוקת הרכוש כפי שהמת ציווה.
<h3> ז</h3>
<b>בְּאֵימָה וְיִרְאָה וכו’</b>. מפני כבוד שכינה (בדומה לתפילה, ראה הלכות תפילה ה,ד).
<b>וַעֲטִיפָה</b>. בטלית (ראה לקמן ה”ט).
<b>וְאָסוּר לְהָקֵל רֹאשׁ וכו’</b>. בדומה לבית הכנסת (שם יא,ו).
<h3> ח</h3>
<b>סַנְהֶדְרִין אוֹ מֶלֶךְ אוֹ רֹאשׁ גָּלוּת</b>. הממונים על מינוי הדיינים (ראה לקמן ד,יג-טו).
<b>דַּיָּן שֶׁאֵינוֹ הָגוּן</b>. אינו ראוי מצד מעשיו.
<b>שֶׁזֶּה מְדַבֵּר כְּנֶגֶד הַמְמֻנֶּה לְהוֹשִׁיב דַּיָּנִין</b>. שלא יעמיד את מי שנראה בעיניו אלא את הראוי.
<b>נִמְצָא מְזַכֶּה אֶת הַחַיָּב וּמְחַיֵּב אֶת הַזַּכַּאי</b>. הדיין הנבחר שאינו חכם וראוי.
<b>מַצֵּבָה</b>. בניין שמתקבצים אליו לפולחן (הלכות עבודה זרה ז,ו).
<b>וּבִמְקוֹם תַּלְמִיד חֲכָמִים</b>. אם העמיד דיין שאינו הגון במקום שיש בו תלמידי חכמים.
<b>אֵצֶל מִזְבַּח יי אֱלֹהֶיךָ</b>. ליד תלמידי חכמים הנחשבים כמזבח.
<b>אֲשֵׁרָה</b>. אילן המשמש לעבודה זרה.
<b>אֱלוֹהַּ</b>. דיין (ראה לקמן ד,ד).
<h3> ט</h3>
<b>לַעֲמֹד מִפָּנָיו</b>. כדי לכבדו.
<h3> י</h3>
<b>וְשֶׁאִם יִמָּנְעוּ מִן הַדִּין תִּתְקַלְקֵל הַשּׁוּרָה</b>. שורת הדין והצדק תיפגע משום שלא ידונו כראוי.
<b>וּפוֹצְרִין</b>. מפצירים.
<h2>פרק ד</h2>
<h3> א</h3>
<b>וְכֵן הַשִּׁבְעִים זְקֵנִים מֹשֶׁה רַבֵּנוּ סְמָכָן וְשָׁרָת עֲלֵיהֶן שְׁכִינָה</b>. ראה במדבר יא,טז-יז, כד-כה.
<b>עַד בֵּית דִּינוֹ שֶׁל יְהוֹשֻׁעַ עַד בֵּית דִּינוֹ שֶׁל מֹשֶׁה רַבֵּנוּ</b>. רק הסמוכים רשאים לסמוך. אם כן כל סמיכה נמשכת מיהושע בן נון שנסמך על ידי משה רבנו או ממשה רבנו ישירות.
<b>וְאֶחָד הַנִּסְמָךְ מִפִּי הַנָּשִׂיא אוֹ מִפִּי אֶחָד מִן הַסְּמוּכִין וכו’</b>. אין הבדל אם אדם נסמך על ידי נשיא הסנהדרין או על ידי אדם אחר שנסמך, ואפילו אם מי שסמכו לא ישב בפועל בסנהדרין.
<h3> ב</h3>
<b>לֹא שֶׁיִּסְמְכוּ יְדֵיהֶן עַל רֹאשׁ הַזָּקֵן</b>. כפי שעשה משה ליהושע.
<b>אֲפִלּוּ דִּינֵי קְנָסוֹת</b>. שאי אפשר לדון בהם אלא על ידי מומחים (לקמן ה,ח).
<h3> ג</h3>
<b>בִּשְׁלֹשָׁה וְהוּא שֶׁיִּהְיֶה הָאֶחָד מֵהֶן סָמוּךְ מִפִּי אֲחֵרִים</b>. צריך לפחות שלושה שיסמכו את הדיין, אמנם רק אחד מהם חייב להיות סמוך בעצמו והשניים שמצטרפים עמו יכולים להיות אנשים שאינם סמוכים.
<h3> ד</h3>
<b>אֵין קָרוּי אֱלֹהִים וכו’</b>. כך מכנה התורה את הדיינים (ראה למשל שמות כב,ח ובתרגום אונקלוס שם, וראה מו”נ ב,ו).
<b>וְהִמְחוּ אוֹתָן</b>. קבעו שהם מומחים.
<h3> ה</h3>
<b>לְבֵית הִלֵּל הַזָּקֵן</b>. שהיה נשיא הסנהדרין.
<b>וְשֶׁלֹּא יִהְיֶה הַנָּשִׂיא סוֹמֵךְ אֶלָּא אִם כֵּן הָיָה אַב בֵּית דִּין עִמּוֹ וְלֹא יִהְיֶה אַב בֵּית דִּין וכו’</b>. כדי לכבד גם את אב בית הדין (הדיין השני בחשיבותו בסנהדרין הגדולה, לעיל א,ג), תיקנו שהנשיא עצמו יסמוך רק בשיתוף עם אב בית הדין, ואב בית הדין יסמוך רק בשיתוף הנשיא.
<h3> ו</h3>
<b>זְקֵנִים</b>. חכמים.
<b>וְכָל אֶרֶץ יִשְׂרָאֵל שֶׁהֶחֱזִיקוּ עוֹלֵי מִצְרַיִם רְאוּיָה לִסְמִיכָה</b>. כל השטח שנכבש על ידי עולי מצרים התקדש בקדושת ארץ ישראל. ואמנם קדושה זו בטלה עם הגלות, ורק השטח המצומצם יותר שהחזיקו בו עולי בבל התקדש לדורות (ראה הלכות תרומות א,ה), אך לעניין סמיכת דיינים נחשב כל השטח שהחזיקו בו עולי מצרים כארץ ישראל וכשר לסמיכה (ראה רדב”ז; וראה הלכות תרומות שם ה”ז שמפורטים גבולות הארץ של עולי מצרים).
<h3> ח</h3>
<b>לִדְבָרִים יְחִידִים</b>. שיהיה סמוך רק לדברים מסוימים, כמבואר בסמוך.
<b>וְהוּא שֶׁיִּהְיֶה רָאוּי לְכָל הַדְּבָרִים</b>. שמבחינת ידיעתו בתורה יכול להורות בכל התורה כולה.
<b>וְלִתֵּן לוֹ רְשׁוּת לָדוּן לֹא לְהוֹרוֹת בְּאִסּוּר וְהֶתֵּר וכו’</b>. שהסמיכה נותנת לסמוך הרשאה לעסוק בתחום שבו סמכוהו. ואף שגם חכם שלא קיבל רשות רשאי להורות בחלק מהעניינים הנזכרים כאן (כגון באיסור והיתר), החכם הסמוך לא יצטרך לשלם אם יטעה ויזיק בהוראתו (לח”מ).
<b>לְהַתִּיר בְּכוֹרוֹת בְּמוּמָן</b>. בכור בהמה טהורה קדוש למזבח משעת לידתו, אך אם יש בו מום הוא נפסל מן המזבח ומותר באכילה (הלכות בכורות א,ג), ורק מומחה שקיבל רשות לכך רשאי לקבוע שהמום שבו מתירו באכילה (שם ג,א).
<b>לִרְאוֹת כְּתָמִים</b>. להבחין אם מראה הכתם הוא מראה דם נידה המטמא או שהוא מראה טהור (ראה הלכות איסורי ביאה ה,ז-יב).
<h3> ט</h3>
<b>לִתֵּן רְשׁוּת עַד זְמַן</b>. ולאחר זמן זה תוקף הסמיכה שלו נפסק, ויהיה אסור לו לדון או להורות.
<h3> י</h3>
<b>חָכָם מֻפְלָא</b>. ומבחינת חכמתו הוא ראוי לסמיכה.
<b>שֶׁהָיָה סוּמָא בְּעֵינוֹ אַחַת</b>. ולכן הוא פסול מלדון בסנהדרין, אך הוא כשר לדון בדיני ממונות (לעיל ב,ט).
<b>אֵין סוֹמְכִין אוֹתוֹ לְדִינֵי מָמוֹנוֹת</b>. ורק כשנסמך לפני שנעשה עיוור, יכול להמשיך לדון בדיני ממונות אחר כך.
<h3> יא</h3>
<b>וְאַחַר כָּךְ יֵעָשֶׂה הוּא וְהַשִּׁבְעִים בֵּית דִּין הַגָּדוֹל וְיִסְמְכוּ בָּתֵּי דִּינִין אֲחֵרִים</b>. כדלעיל ב,ח.
<b>נִרְאִין לִי הַדְּבָרִים שֶׁאִם הִסְכִּימוּ וכו’</b>. בפה”מ (סנהדרין א,ג) מבסס הרמב”ם את דעתו על הבטחת ה’ להשיב את השופטים כבראשונה, וכיוון שאין אפשרות למנות שופטים שאינם סמוכים, ולא נשאר בעת הזו אדם סמוך איש מפי איש עד משה רבנו — מוכרחים לומר שיש אופן מסוים שבו ניתן לחדש את הסמיכה אפילו שלא על ידי אדם סמוך.
<b>אִם כֵּן לָמָּה הָיוּ הַחֲכָמִים מִצְטָעֲרִין עַל הַסְּמִיכָה וכו’</b>. חכמי ישראל עשו מאמצים גדולים תוך סיכון ומסירות נפש כדי למנוע מצב שלא יישארו דיינים סמוכים ויתבטלו דיני קנסות (ראה בבלי סנהדרין יד,א).
<b>לְפִי שֶׁיִּשְׂרָאֵל מְפֻזָּרִין וכו’</b>. ומחמת כך אי אפשר שיסכימו כולם, ויהיה קושי רב לחדש את הסמיכה, אמנם אם יישארו דיינים סמוכים הם יוכלו בקלות לסמוך אחרים.
<b>וְהַדָּבָר צָרִיךְ הֶכְרֵעַ</b>. יש להסתפק לגבי האפשרות לחדש את הסמיכה (רדב”ז, לח”מ ועוד; וראה ביד”פ שפירש שהכוונה שכדי לחדש את הסמיכה יש צורך שכל חכמי ישראל יסכימו להתכנס כדי לבחור את הסמוך ולעמוד למניין ולהכריע על פי הרוב).
<h3> יב</h3>
<b>שֶׁהַסַּנְהֶדְרִין נוֹהֶגֶת בָּאָרֶץ וּבְחוּצָה לָאָרֶץ</b>. רק הסמיכה מוגבלת לארץ ישראל, אך הסמוכים דנים בחוץ לארץ כשם שדנים בארץ.
<h3> יג</h3>
<b>רָאשֵׁי גָּלֻיּוֹת שֶׁבְּבָבֶל</b>. שלטון מלכי בית דוד נמשך גם במהלך הגלות בבבל. ראש הגולה היה מזרע המלוכה (מצאצאי בית דוד), וקיבל מהשלטונות הפרסיים והבבליים את ראשות השלטון הפנימי על היהודים הנמצאים בתחום הממלכה.
<b>בִּמְקוֹם מֶלֶךְ הֵן עוֹמְדִין וְיֵשׁ לָהֶן לִרְדּוֹת וכו’</b>. בדומה למלך יש להם כוח לכוף את העם לכל מה שירצו ולדון אותם, ומכוח זה הם יכולים לתת רשות לדיינים לדון אפילו בעל כרחם של בעלי הדין.
<h3> יד</h3>
<b>בֵּין בָּאָרֶץ בֵּין בְּחוּצָה לָאָרֶץ</b>. סמכותם של ראשי הגלויות אינה מוגבלת במקום.
<b>אַף עַל פִּי שֶׁאֵינוֹ דָּן דִּינֵי קְנָסוֹת</b>. שהרי נסמך על ידי ראש הגולה ולא על ידי סמוכים בארץ.
<b>יֵשׁ לוֹ לָדוּן בְּכָל אֶרֶץ יִשְׂרָאֵל וּבָעֲיָרוֹת הָעוֹמְדוֹת עַל הַגְּבוּלִין וכו’</b>. מקומות אלו כפופים לבית דין של ארץ ישראל, והדיינים שהוסמכו על ידם דנים בהם בכפייה. אבל בני חוץ לארץ אינם כפופים לבית דין של ארץ ישראל, ואי אפשר לדונם בכפייה מכוח בית דין של ארץ ישראל.
<b>אַף עַל פִּי שֶׁיֵּשׁ לוֹ לָדוּן דִּינֵי קְנָסוֹת בְּחוּצָה לָאָרֶץ</b>. שהרי נסמך על ידי דיינים סמוכים בארץ ישראל.
<h3> טו</h3>
<b>שֶׁעָבַר רֹאשׁ גָּלוּת וְנָתַן לוֹ רְשׁוּת</b>. עבר בלא תעשה, כמבואר לעיל ג,ח.
<b>אֵין הָרְשׁוּת מוֹעֶלֶת לוֹ כְּלוּם</b>. אין לכבדו כלל (שם), ודיניו אינם דין (לקמן ו,ד).
<b>שֶׁהַמַּקְדִּישׁ בַּעַל מוּם לַמִּזְבֵּחַ אֵין קְדֻשָּׁה חָלָה עָלָיו</b>. כשם שאי אפשר להקדיש בעל מום (כשמקדישו לא חלה עליו קדושת הגוף אלא קדושת דמים, הלכות איסורי מזבח א,י) כך אי אפשר למנות דיין שאינו ראוי.
<h2>פרק ה</h2>
<h3> א</h3>
<b>אֵין מַעֲמִידִין מֶלֶךְ אֶלָּא עַל פִּי בֵּית דִּין שֶׁל שִׁבְעִים וְאֶחָד</b>. והמדובר כשממנים אותו בתחילה, ואז צריך גם נביא. אבל מלך בן מלך אינו צריך מינוי (ראה הלכות מלכים א,ג ובביאור שם; וראה הלכות כלי המקדש ד,טו שגם מינוי הכהן הגדול נעשה בשבעים ואחד).
<b>וְאֵין עוֹשִׂין סַנֶדְרִי קְטַנָּה לְכָל שֵׁבֶט וָשֵׁבֶט</b>. בנוסף לציווי למנות סנהדרין בכל עיר ועיר (לעיל א,א), יש למנות סנהדרין בכל שבט שתדון את בני השבט שלה (סה”מ עשה קעו, וראה הלכות שגגות יג,א).
<b>הַשֵּׁבֶט שֶׁהֻדַּח כֻּלּוֹ</b>. לעבוד עבודה זרה. וכיוון שהם רבים יש לדונם בסנהדרין הגדולה (ראה בבלי סנהדרין טז,א).
<b>נְבִיא הַשֶּׁקֶר</b>. חייב מיתה ודנים אותו בסנהדרין הגדולה (ראה גם הלכות עבודה זרה ה,ט).
<b>וְלֹא אֶת כֹּהֵן גָּדוֹל בְּדִינֵי נְפָשׁוֹת</b>. ראה גם הלכות כלי המקדש ה,ח.
<b>זָקֵן מַמְרֵא</b>. חכם סמוך שהגיע להוראה והורה ועשה נגד פסק הסנהדרין הגדולה, חייב מיתה, ומעלים אותו מעירו לסנהדרין הגדולה בירושלים ושם הורגים אותו (ראה גם הלכות ממרים ג,ח).
<b>עוֹנְשִׁין עִיר הַנִּדַּחַת</b>. עיר שרוב תושביה הודחו ועבדו עבודה זרה, נהרגים העובדים בסייף, ונידונים בסנהדרין הגדולה (ראה הלכות עבודה זרה ד,ג, ד,ו).
<b>מַשְׁקִין אֶת הַשּׂוֹטָה</b>. הלכות סוטה ג,א.
<b>מוֹסִיפִין עַל הָעִיר וְעַל הָעֲזָרוֹת</b>. כשרוצים להרחיב את שטח ירושלים או העזרות שבמקדש, צריך שיחליטו על כך בית דין של שבעים ואחד. וההחלטה נעשית בצירוף מלך, נביא ואורים ותומים (הלכות בית הבחירה ו,יא).
<b>מוֹצִיאִין לְמִלְחֶמֶת הָרְשׁוּת</b>. כשהמלך רוצה לערוך מלחמה להרחבת גבול ישראל ולהגדלת שם המלכות הוא צריך לקבל הסכמה מהסנהדרין הגדולה (הלכות מלכים ה,ב, ושם מבואר שבמלחמת מצווה אין צורך ברשות בית דין).
<b>וְלִמְדִידַת הֶחָלָל</b>. כשנמצא הרוג בדרך ולא נודע מי הרגו, נשלחים דיינים מהסנהדרין הגדולה כדי למדוד את המרחק לערים בסביבה ולקבוע איזו עיר היא הקרובה שעליה להביא עגלה ערופה. ואף שרק חמישה דיינים משתתפים במדידה (הלכות רוצח ט,א ולקמן ה”ה), שליחתם נעשית על פי הסנהדרין כולה (לח”מ).
<b>כָּל הַדָּבָר הַגָּדֹל יָבִיאוּ אֵלֶיךָ</b>. הדיינים שמונו בזמן משה רבנו צֻוו להביא את הדינים הנוגעים לדברים הגדולים אליו, ולכן יש להביא את כל הדברים הגדולים המנויים כאן לסנהדרין הגדולה העומדת במקום משה רבנו ושבעים הזקנים (לעיל א,ג).
<h3> ב</h3>
<b>דִּינֵי נַפְשׁוֹת אָדָם</b>. אדם שעבר איסור ונידון למיתה.
<b>שׁוֹר הַנִּסְקָל</b>. שור שהמית אדם, חייב מיתה בסקילה (הלכות נזקי ממון י,א).
<b>בְּהֵמָה הַנִּרְבַּעַת אוֹ הָרוֹבַעַת</b>. כשאדם בא על בהמה או שהביא בהמה עליו, האדם והבהמה חייבים מיתה בסקילה (הלכות איסורי ביאה א,טז).
<b>אֲרִי וְדֹב וְנָמֵר וּבֻרְדְּלָס שֶׁהֵן תַּרְבּוּת וְיֵשׁ לָהֶן בְּעָלִים</b>. חיות טרף הרגילות ומועדות להזיק (הלכות נזקי ממון א,ו), כשהן בר והפקר אפשר להרגן גם ללא בית דין. אבל אם יש להן בעלים שגידלן בביתו, דנים אותן בבית דין.
<b>אֲבָל נָחָשׁ שֶׁהֵמִית אֶחָד הוֹרֵג אוֹתוֹ</b>. כדי שלא יוסיף להזיק, יש להרגו בלי בית דין.
<h3> ג</h3>
<b>הַמּוֹצִיא שֵׁם רַע</b>. טוען שהנערה שנשא זנתה לאחר אירוסיה, אם נמצאו דבריו אמת היא נסקלת ואם הוא שיקר הוא לוקה ומשלם (הלכות נערה בתולה ג,ו).
<b>אֵין דָּנִין אוֹתוֹ תְּחִלָּה</b>. כשהבעל בא לבית דין לטעון שאשתו זנתה (ראה גם שם ה”ג).
<b>לֹא נֶאֶמְנוּ דִּבְרֵי הַבַּעַל וּבָא הָאָב לְתָבְעוֹ בִּקְנָס</b>. נפסלו עדיו ונמצא שהוא הוציא שם רע ועליו לשלם קנס לאבי הנערה, ואין כבר דיני נפשות בדין זה.
<b>אַף עַל פִּי שֶׁדִּבְרֵי קַבָּלָה הֵן הֲרֵי הוּא אוֹמֵר וכו’</b>. על אף שהעניין נלמד במסורת חכמים, יש לו גם רמז בפסוק.
<b>וְשָׁפְטוּ הָעֵדָה וְהִצִּילוּ הָעֵדָה</b>. הפסוקים עוסקים במשפטו של רוצח בשגגה.
<b>וְאֵין עֵדָה פְּחוּתָה מֵעֲשָׂרָה</b>. עדת אנשים מונה לפחות עשרה בני אדם (כפי שקראה התורה לעדת המרגלים, משנה סנהדרין א,ו).
<b>וּמוֹסִיפִין שְׁלֹשָׁה כְּדֵי שֶׁיִּהְיֶה וכו’</b>. ההכרעה לחיוב מיתה צריכה להיות ברוב של שניים לפחות (לקמן ח,א). ואם כן כדי שתהיה אפשרות שהעדה השופטת תחייב מיתה יש להוסיף עליה עוד שניים כנגד העדה המצלת, ומכיוון שיש צורך שבית הדין יוכל לשקול ולהכריע על פי הרוב (‘כדי שיהיה בית דין שקול’ — ראה ר”י שילת ברמב”ם מדויק וראה עוד פה”מ סוטה ט,א), אי אפשר שמניין הדיינים יהיה זוגי ויש להוסיף אחד על העשרים ושניים (פה”מ סנהדרין א,ו).
<h3> ד</h3>
<b>מַכּוֹת בִּשְׁלֹשָׁה</b>. דיני מלקות שמכים את העובר עברה.
<b>וְאַף עַל פִּי שֶׁאֶפְשָׁר שֶׁיָּמוּת כְּשֶׁמַּלְקִין אוֹתוֹ</b>. אף שיש חשש שהאדם ימות מחמת המלקות, אין חוששים לכך שכן לפני ההלקאה מעריכים כמה מכות מסוגל האדם הזה ללקות ולא למות ולפי זה קובעים כמה מלקות הוא יקבל (לקמן יז,א).
<h3> ה</h3>
<b>עֲרִיפַת הָעֶגְלָה בַּחֲמִשָּׁה</b>. מדידת המרחק מהחלל לערים סביבותיו לשם קביעת העיר שעליה להביא עגלה ערופה, נעשית על ידי חמישה דיינים (ראה לעיל ה”א).
<h3> ו</h3>
<b>עִבּוּר הַחֹדֶשׁ בִּשְׁלֹשָׁה</b>. בדיקת העדים המעידים על ראיית הלבנה וקידוש החודש על פיהם נעשים על ידי שלושה דיינים (ראה הלכות קידוש החודש ב,ח).
<h3> ז</h3>
<b>עִבּוּר הַשָּׁנָה בְּשִׁבְעָה</b>. הוספת חודש נוסף (אדר שני) לשנה כדי שהפסח יהיה בזמן האביב נעשית על ידי שבעה דיינים (ראה הלכות קידוש החודש ד,ט-י ושם מבואר שבדיעבד אם עיברוה שלושה, השנה מעוברת).
<b>וְכָל אֵלּוּ סְמוּכִין כְּמוֹ שֶׁבֵּאַרְנוּ</b>. לעיל ד,א.
<h3> ח</h3>
<b>דִּינֵי קְנָסוֹת</b>. קנסות הם חיובי ממון שאינם חופפים להפסד הממוני שנגרם לתובע (ראה הלכות נזקי ממון ב,ח).
<b>כְּגוֹן גְּזֵלוֹת</b>. כגון כאשר גזלן כופר בהאשמה כנגדו ונשבע על כך חייב לשלם את הקרן בתוספת חומש (הלכות גזלה ז,א-ב). ותוספת זו היא קנס, אבל הקרן אינו קנס ודנים לגביו גם דיינים שאינם מומחים (ראה לקמן הי”ג ומרכה”מ שם).
<b>וְחַבָּלוֹת</b>. תשלומי נזק, צער ובושת שחייב לשלם החובל בחברו (ראה הלכות חובל א,א). אמנם תשלום ה’שבת’ עבור ביטול מלאכה, ותשלום הריפוי אינם קנס ודנים בהם גם דיינים שאינם מומחים (כדלקמן ה”י).
<b>וְתַשְׁלוּמֵי כֶּפֶל וְתַשְׁלוּמֵי אַרְבָּעָה וַחֲמִשָּׁה</b>. שמשלם הגנב (הלכות גנבה א,ד, א,ו).
<b>וְהָאוֹנֵס וְהַמְפַתֶּה</b>. שמשלמים קנס על אונס או פיתוי הנערה (הלכות נערה בתולה א,א).
<b>שְׁלֹשָׁה מֻמְחִין וְהֵן הַסְּמוּכִין בְּאֶרֶץ יִשְׂרָאֵל</b>. לעיל ד,א.
<b>הוֹדָאוֹת וְהַלְוָאוֹת</b>. דיון לגבי אדם שהודה שחייב ממון לחברו או שלווה ממנו ממון.
<b>וַאֲפִלּוּ אֶחָד מֻמְחֶה דָּן אוֹתָן</b>. שבדיני ממונות אין צריך בית דין של שלושה אלא מותר ליחיד לדון (ראה לעיל ב,י-יא).
<b>אַף עַל פִּי שֶׁאֵין בֵּית דִּין שֶׁל חוּצָה לָאָרֶץ אֱלֹהִים</b>. שהרי אינם סמוכים (לעיל ד,ד).
<b>שְׁלִיחוּת בֵּית דִּין שֶׁל אֶרֶץ יִשְׂרָאֵל עוֹשִׂין</b>. דייני חוץ לארץ משמשים ממלאי מקום של הדיינים הסמוכים של ארץ ישראל (פה”מ בבא קמא ח,א).
<h3> ט</h3>
<b>וְיֵשׁ בָּהֶן חֶסְרוֹן כִּיס</b>. שהתביעה היא על ממון שהפסיד התובע.
<b>הַקְּנָסוֹת שֶׁקָּצְצוּ חֲכָמִים</b>. מקרים שבהם קבעו חכמים סכום קבוע לקנס.
<b>בַּתּוֹקֵעַ לַחֲבֵרוֹ וּבַסּוֹטֵר אֶת חֲבֵרוֹ וְכַיּוֹצֵא בָּהֶן</b>. ראה הלכות חובל ג,ט.
<b>הַמְשַׁלֵּם חֲצִי נֶזֶק</b>. כגון שור תם שהזיק בנגיחה, שתשלום זה הוא קנס.
<b>חוּץ מֵחֲצִי נֶזֶק צְרוֹרוֹת</b>. בהמה המתיזה ברגליה בשעת הילוכה גושי אדמה וכדומה והזיקה, משלמים הבעלים חצי מהנזק. ואף על פי שהתשלום על נזקי צרורות הוא חצי נזק, הוא אינו בגדר קנס (הלכות נזקי ממון ב,ז).
<h3> י</h3>
<b>כָּל הַנִּשּׁוֹם כָּעֶבֶד</b>. תשלום ה’נזק’ שמשלם החובל באדם, שנקבע על ידי חישוב בכמה היה נמכר אדם זה לעבד לפני הנזק ובכמה הוא יכול להימכר כעת (הלכות חובל א,ב). תשלום זה מוגדר כקנס ואין דנים בו דיינים שאינם מומחים (ראה מרכה”מ לקמן הי”ד).
<b>אָדָם שֶׁחָבַל בַּחֲבֵרוֹ וכו’</b>. החובל חייב לשלם לנחבל חמישה דברים: נזק, צער, בושת, שבת וריפוי. תשלומי הנזק הצער והבושת נחשבים קנס ואין גובים אותם דיינים שאינם מומחים. אך תשלומי הריפוי והשבת (דמי ביטול מלאכה בזמן החולי) הם ממון ולא קנס וגובים אותם אפילו דייני חוץ לארץ (ראה הלכות חובל ה,ז).
<h3> יא</h3>
<b>בְּהֵמָה שֶׁהִזִּיקָה בְּשֵׁן וָרֶגֶל</b>. אכלה להנאתה או דרכה והזיקה בדרך הילוכה.
<b>הוֹאִיל וְהִיא מוּעֶדֶת לָהֶן מִתְּחִלָּתָהּ</b>. כל בהמה רגילה להזיק באופן זה (‘מועדת’), ולכן חייב נזק שלם כבר בפעם הראשונה שהזיקה (הלכות נזקי ממון א,ב).
<b>אִם הָיְתָה תַּמָּה וְהוּעֲדָה וְהִזִּיקָה וכו’</b>. כשהזיקה באופן שאין דרכה להזיק בדרך כלל, הרי היא מוגדרת כתמה והבעלים חייב לשלם חצי נזק, ואין גובים נזק זה בחוץ לארץ כיוון שהוא קנס (לעיל ה”ט). ואם התרגלה לעשות כך פעמים רבות נעשתה מועדת לנזק זה והבעלים חייב לשלם נזק שלם (הלכות נזקי ממון א,ד), אך בחוץ לארץ אי אפשר לעשות בהמה מועדת (מהטעם המבואר בהלכה הבאה), ולכן אין אפשרות לדון בתשלום נזקיו. וגם במקרה שיובא שור מועד שהועד בבית דין של ארץ ישראל, אין לדון בחוץ לארץ בנזקיו כיוון שאין זה מקרה מצוי.
<b>כְּגוֹן שֶׁנָּשְׁכָה אוֹ נָגְחָה וכו’</b>. חמישה דברים אלו (‘נזקי קרן’) הם הדברים בהם הבהמה תמה מתחילתה (שם א,ה).
<b>נָגְפָה</b>. דחפה בגופה בכוונה.
<h3> יב</h3>
<b>לְפִי שֶׁצָּרִיךְ לְהָעִיד בּוֹ בִּפְנֵי בֵּית דִּין</b>. ראה גם הלכות נזקי ממון ו,ב.
<b>אִם הָיוּ בֵּית דִּין בְּחוּצָה לָאָרֶץ</b>. שנסמכו בארץ ויצאו לחוץ לארץ.
<b>כְּשֵׁם שֶׁהֵן דָּנִין דִּינֵי קְנָסוֹת בְּחוּצָה לָאָרֶץ</b>. לעיל ד,יב.
<b>כָּךְ מְעִידִין אֶת הַבְּהֵמָה בִּפְנֵיהֶן בְּחוּצָה לָאָרֶץ</b>. ואף שהבהמה נעשית מועדת, אין דייני חוץ לארץ שאינם סמוכים יכולים לדון בנזקיה, שמקרה זה אינו מצוי (רדב”ז, כס”מ).
<h3> יג</h3>
<b>הַקֶּרֶן</b>. הסכום שגנב או שגזל.
<b>הַתּוֹסֶפֶת</b>. תשלומי כפל וארבעה וחמישה שמתחייב הגנב, וחומש שמוסיף מי שכיחש בגזלה שגזל ונשבע על שקר (מרכה”מ).
<h3> יד</h3>
<b>וְלֹא כָּל הַמְשַׁלֵּם עַל פִּי עַצְמוֹ גּוֹבִין מִמֶּנּוּ דַּיָּנֵי חוּצָה לָאָרֶץ</b>. רק חיוב ממון גובים על פי הודאת החייב, אבל המודה בקנס פטור מתשלומים (הלכות גנבה א,ה). אמנם יש דברים שהמודה בהם חייב ובכל זאת אין גובים אותם בחוץ לארץ.
<b>הַפְּגָם וְהַבֹּשֶׁת</b>. שמשלם מי שאנס או פיתה נערה בתולה, והמודה שפיתה נערה בתולה משלם אותם על פי עצמו (הלכות נערה בתולה ב,יב).
<b>וְהַכֹּפֶר</b>. שמשלם בעל שור מועד שהרג אדם (הלכות נזקי ממון י,ד).
<b>אֵין גּוֹבִין אוֹתוֹ דַּיָּנֵי חוּצָה לָאָרֶץ</b>. מפני שאינם מצויים או שאין בהם חסרון ממון (רדב”ז).
<h3> טו</h3>
<b>דִּינֵי גְּרָמוֹת</b>. חיוב שחייב לשלם הגורם הפסד ממון לחברו (הלכות חובל ומזיק ז,ז).
<h3> טז</h3>
<b>הַמּוֹסֵר מָמוֹן חֲבֵרוֹ</b>. המוסר את ממון חברו לאנס הגוזל את הממון חייב לשלם לחברו אפילו אם לא מסר את הממון לאנס בידיו אלא הראה לו היכן הממון נמצא (הלכות חובל ומזיק ח,א).
<h3> יז</h3>
<b>מְנַדִּין אוֹתוֹ עַד שֶׁיְּפַיֵּס לְבַעַל דִּינוֹ</b>. והנהיגו זאת כדי שלא יהיה חוטא נשכר וכדי למנוע מאנשים להזיק זה לזה (תשובות הגאונים שערי צדק ד שער א סי’ ב ושם סי’ יד).
<b>יַעֲלֶה עִמּוֹ לַדִּין לְאֶרֶץ יִשְׂרָאֵל</b>. ושם ידונו בקנס שצריך לשלם בבית דין של סמוכים.
<b>וְכֵיוָן שֶׁיִּתֵּן לוֹ שִׁעוּר הָרָאוּי לוֹ מַתִּירִין נִדּוּיוֹ וכו’</b>. אם בעל הדין אינו מוכן להתפייס בממון שבית דין משערים שעליו לקבל אלא דורש לקבל יותר, מתירים את הנידוי בכל אופן.
<b>תָּפַס הַנִּזָּק</b>. לקח בעצמו שלא באמצעות בית דין.
<h3> יח</h3>
<b>יָחִיד שֶׁהוּא מֻמְחֶה לָרַבִּים אַף עַל פִּי שֶׁהוּא דָּן דִּינֵי מָמוֹנוֹת יְחִידִי</b>. לעיל ב,יא.
<b>אֵין הַהוֹדָאָה בְּפָנָיו הוֹדָאָה בְּבֵית דִּין</b>. אין להודאה בפני יחיד מומחה מעמד של הודאה בפני בית דין. כגון לעניין כתיבת שטר על סמך ההודאה, שאם הודה בפני בית דין של שלושה יכולים לכתוב שטר חוב על כך, אך אם לא הודה בפני שלושה אין כותבים שטר (ראה הלכות טוען ונטען ז,ג-ד).
<b>וְכֵן הַכּוֹפֵר בִּפְנֵיהֶם וְאַחַר כָּךְ בָּאוּ עֵדִים הֻחְזַק כַּפְרָן</b>. לאחר שהתברר על ידי עדים שהטענה שטען בתחילה בפני שלושה הייתה שקר, עליו לשלם ואין להאמין לטענות אחרות שלו (ראה הלכות טוען ונטען ו,א). אך כשכפר בפני דיין יחיד לא הוחזק כפרן ונאמן בטענות אחרות.
<b>וְאֵינוֹ יָכוֹל לַחֲזֹר וְלִטְעֹן כְּמוֹ שֶׁבֵּאַרְנוּ</b>. כשטען טענה בבית דין ויצא, אינו יכול לחזור ולטעון טענה אחרת (שם ז,ח). אך אם טען בפני יחיד, יכול לחזור ולטעון אפילו אם יצא מלפניו.
<h2>פרק ו</h2>
<h3> א</h3>
<b>חוֹזֵר הַדִּין</b>. הדין מתבטל.
<b>אַלָּם</b>. אדם אלים, ואי אפשר להוציא ממנו בחזרה את מה ששולם לו.
<b>וְהֶאֱכִילָהּ לַכְּלָבִים</b>. עקב הפסיקה של הדיין לאסור את הבשר, נתן בעל הדין את הבשר לכלבים ונפסד מכך.
<b>אַף עַל פִּי שֶׁגָּרַם לְהַזִּיק לֹא נִתְכַּוֵּן לְהַזִּיק</b>. ואף שבדרך כלל הגורם נזק חייב לשלם (הלכות חובל ומזיק ז,ז), כאן שהדיין לא התכוון להזיק הריהו פטור.
<h3> ב</h3>
<b>מֻמְחֶה</b>. בקי בדינים, בין אם הוא מומחה לרבים (שגדולתו בתורה מפורסמת אצל הרבים) אף על פי שלא נסמך, ובין אם הוא מומחה לבית דין שנסמך על ידם (ראה פה”מ בכורות ד,ג).
<b>וְנוֹטֵל רְשׁוּת מֵרֹאשׁ גָּלוּת</b>. שבסמכותו של ראש הגולה למנות דיין שידון את בעלי הדין בעל כרחם (לעיל ד,יד).
<b>אֲבָל קִבְּלוּ אוֹתוֹ בַּעֲלֵי דִּינִין עֲלֵיהֶן הוֹאִיל וְהוּא מֻמְחֶה וכו’</b>. כאשר בעלי הדין קיבלוהו עליהם ובנוסף לכך הוא מומחה — חוזר הדין, ואם אי אפשר להחזירו — פטור מלשלם. אבל אם חסר אחד מהתנאים הללו הדין שונה כדלקמן ה”ג.
<b>אֶחָד הַנּוֹטֵל רְשׁוּת מֵרֹאשׁ גָּלוּת וכו’</b>. דין הנוטל רשות מראש הגלות זהה לדין הנוטל רשות מבית דין שבארץ ישראל, אלא שהנוטל רשות מראש הגלות יכול לדון בעל כרחם של בעלי הדין בכל העולם ואילו הנוטל רשות מבית דין שבארץ ישראל יכול לדון רק בארץ ישראל ולא בחוץ לארץ.
<b>כְּמוֹ שֶׁבֵּאַרְנוּ</b>. לעיל ד,יד.
<h3> ג</h3>
<b>מֻמְחֵה בֵּית דִּין וְלֹא נָטַל רְשׁוּת</b>. שנסמך על ידי בית דין אך לא קיבל מהם רשות לדון (ראה לעיל ד,ח). ואף על פי שנסמך, מכיוון שלא קיבל רשות לדון צריך לשלם מביתו (וכל שכן שאם היה מומחה לרבים שלא נסמך משלם מביתו — ראה יד”פ והערת הר”י שילת ברמב”ם מדויק).
<b>אִם נָשָׂא וְנָתַן בַּיָּד מַה שֶּׁעָשָׂה עָשׂוּי וִישַׁלֵּם מִבֵּיתוֹ</b>. כאשר ביצע בעצמו את פסק הדין ונטל ממון מנתבע והעבירו לתובע, מכיוון שהטעות אינה מוחלטת, הדין אינו מתבטל ובעל הדין שזכה על פי הטעות אינו צריך להחזיר. ומכיוון שהדיין לא קיבל רשות לדון בדין זה, עליו לשלם לבעל הדין שהפסיד (אבל כאשר יש לו רשות לדון יש לו רשות להחזיר את הדין גם כאשר נשא ונתן ביד).
<b>וְאִם לֹא נָשָׂא וְנָתַן בַּיָּד יַחֲזֹר הַדִּין</b>. כאשר לא ביצע את פסק הדין בידיו יכול להחזיר את הדין גם במקרה של טעות בשיקול הדעת.
<h3> ד</h3>
<b>אַף עַל פִּי שֶׁנָּטַל רְשׁוּת</b>. הרשות לדון שנותנים ראש הגולה או בית דין של ארץ ישראל אינה מועילה למי שאינו ראוי לדון (לעיל ד,טו).
<b>בִּכְלַל בַּעֲלֵי זְרוֹעַ</b>. הנוטלים ממון בכוח.
<b>חַיָּב לְשַׁלֵּם מִבֵּיתוֹ וְחוֹזֵר וְלוֹקֵחַ מִבַּעַל דִּין זֶה שֶׁנָּתַן לוֹ שֶׁלֹּא כַּהֲלָכָה</b>. כיוון שהוא אינו נחשב דיין כלל ודינו אינו דין, עליו להשיב את מה שנטל שלא כדין מבעל הדין. אמנם הוא יכול לתבוע את בעל הדין השני (שקיבל ממון שלא כדין) שישיב לו את מה שניתן לו.
<b>וְאִם אֵין לוֹ לְהַחֲזִיר וכו’</b>. אף כשאין לבעל הדין לשלם לדיין את מה שניתן לו שלא כדין, ישלם הדיין.
<b>שֶׁטִּמֵּא</b>. טהרות על פי הוראת הדיין שאינו מומחה שפסק שהן טמאות.
<b>יְשַׁלֵּם כְּדִין כָּל גּוֹרֵם לְהַזִּיק שֶׁזֶּה מִתְכַּוֵּן לְהַזִּיק הוּא</b>. כיוון שהוא אינו דיין ואין לו רשות בכלל לדון בדין זה, אנו מחשיבים את מעשיו כמעשים שנעשו בכוונה תחילה להזיק, וחייב לשלם אף כשלא הזיק בידיים אלא רק גרם הפסד על ידי הפסק שלו (ראה הלכות חובל ומזיק ז,ז).
<h3> ה</h3>
<b>וְאַחַר כָּךְ יָדַע שֶׁאֵינוֹ בֶּן שְׁבוּעָה</b>. נודע שהדיין טעה ולא היה עליו להישבע.
<b>שֶׁקָּנוּ מִיָּדוֹ עַל הַפְּשָׁרָה</b>. נתנו תוקף מחייב לפשרה על ידי קניין סודר (ראה הלכות מכירה ה,ה ובביאור שם).
<b>וְכָל קִנְיָן בְּטָעוּת חוֹזֵר</b>. ראה הלכות מכירה טו,א-ג.
<h3> ו</h3>
<b>שֶׁנִּתְעַצְּמוּ בַּדִּין</b>. התנצחו ורבו בדין.
<b>לְבֵית דִּין הַגָּדוֹל</b>. שבירושלים.
<b>כִּתְבוּ וּתְנוּ לִי מֵאֵי זֶה טַעַם דַּנְתּוּנִי</b>. שרוצה ללכת עם הכתב לבית דין הגדול ולראות אם יסכימו.
<b>כּוֹתְבִין וְנוֹתְנִין לוֹ וְאַחַר כָּךְ מוֹצִיאִין מִמֶּנּוּ</b>. אף על פי שהוא רוצה ללכת עם הכתב לבית דין הגדול, אין ממתינים לראות אם הם יחזירו את הדין אלא מוציאים ממנו מיד את הממון שצריך לשלם (הגה”מ).
<b>וְאִם הֻצְרַךְ דָּבָר לִשְׁאֹל מִבֵּית דִּין הַגָּדוֹל שֶׁבִּירוּשָׁלַיִם כּוֹתְבִין וכו’</b>. הדיינים מעלים את ספקותיהם בכתב לבית דין הגדול ודנים לפי תשובתם, ואין שולחים את בעלי הדין שיתדיינו שם.
<h3> ז</h3>
<b>בִּשְׁאָר הַדִּינִין שֶׁזֶּה טוֹעֵן וְזֶה טוֹעֵן</b>. כששני הצדדים תובעים זה את זה בדין, כגון בדיון בין שותפים, או כששניים חולקים למי שייך דבר מסוים ואין אחד מהם מוחזק יותר מהשני (ראה ט”ז חו”מ יד,א).
<h3> ח</h3>
<b>רְאָיָה</b>. כגון שטר חוב.
<b>טַעֲנָה רֵיקָנִית</b>. ללא סימוכין.
<b>נִשְׁבָּע בִּמְקוֹמוֹ וְנִפְטָר</b>. כדין נתבע שכופר בכל התביעה שצריך להישבע שבועת היסת ונפטר בכך (הלכות טוען ונטען א,ג).
<h2>פרק ז</h2>
<h3> א</h3>
<b>שֶׁמִּתּוֹךְ כָּךְ יֵצֵא הַדִּין לַאֲמִתּוֹ</b>. שכל דיין יהפך בזכות בעל הדין שבחר בו ומתוך כך יתבררו כל צדדי הזכות שיש לשני בעלי הדין (ראה כס”מ).
<h3> ב</h3>
<b>קָרוֹב אוֹ פָּסוּל</b>. קרוב משפחה שפסול להעיד (הלכות עדות יג,א), או אחד מהאנשים האחרים שפסולים להעיד (ראה שם ט,א). וכל אלו פסולים גם לדון (שם טז,ד).
<b>בֵּין לִהְיוֹתוֹ דַּיָּן בֵּין לִהְיוֹתוֹ עָלָיו עֵד</b>. שקיבל על עצמו לנהוג על פי הפסק שייתן דיין זה כאילו הוא דיין כשר, או לקבל עדותו של עד זה כאילו היה עד כשר.
<b>אֲפִלּוּ קִבֵּל אֶחָד מִן הַפְּסוּלִים בַּעֲבֵרָה כִּשְׁנֵי עֵדִים וכו’</b>. אפילו אם אותו אדם היה פסול מחמת שעבר עברה (ראה שם י,א-ב), וקיבל את עדותו שתיחשב כעדות של שני עדים או שקיבל שידון לבדו ודינו ייחשב כדין של שלושה דיינים כשרים.
<b>אִם קָנוּ מִיָּדוֹ עַל זֶה</b>. חיזק את קבלת הפסול על ידי קניין סודר (ראה הלכות מכירה ה,ה ובביאור שם).
<b>יֵשׁ לוֹ לַחֲזֹר בּוֹ</b>. הוא יכול לחזור בו.
<h3> ג</h3>
<b>וְאָמַר לוֹ הִשָּׁבַע לִי בְּחַיֵּי רֹאשְׁךָ</b>. במקום להישבע שבועה חמורה בשם ה’ כפי שנדרש בשבועה בבית דין (ראה הלכות שבועות יא,ח).
<b>נִגְמַר הַדִּין וְנִשְׁבַּע</b>. נשבע בחיי ראשו כפי שהסכים בעל דינו.
<h3> ד</h3>
<b>וְהוּא הַדִּין לְמִי שֶׁנִּתְחַיֵּב שְׁבוּעַת הֶסֵּת וַהֲפָכָהּ</b>. חכמי התלמוד תיקנו שמי שכופר בכל הטענה נגדו ופטור משבועה מן התורה, יישבע שבועה קלה שמכונה שבועת היסת (הלכות טוען ונטען א,ג). ושבועה זו ניתן להפכה על התובע, שבמקום שהנתבע יישבע וייפטר, הוא יכול לדרוש שהתובע יישבע על טענתו וייטול את מה שהוא תובע (שם ה”ו).
<h3> ה</h3>
<b>חוֹזֵר עַד שֶׁיִּגָּמֵר הַדִּין וְיִשָּׁבַע</b>. וכיוון שנשבע כפי שסיכמו לא יכול בעל דינו לחזור בו.
<h3> ו</h3>
<b>רְאָיָה</b>. כגון שטר.
<h3> ז</h3>
<b>סָתַם אֶת טַעֲנוֹתָיו</b>. סתם את האפשרות לטעון טענה חדשה.
<b>אֲפֻנְדָּתוֹ</b>. בגד הצמוד לבשר וסופג את הזיעה (פה”מ סנהדרין ג,ח).
<b>וְאֵין מַשְׁגִּיחִין עַל עֵדָיו וְלֹא עַל רְאָיָתוֹ</b>. שחוששים לכך שיש מרמה בעדים או בראיות אלו שהרי כבר אמר שאין לו עדים וראיות (שם).
<h3> ח</h3>
<b>הַחֵמֶת</b>. כלי קיבול מעור.
<h3> ט</h3>
<b>וּבָאוּ עָלָיו טְעָנוֹת מֵחֲמַת מוֹרִישׁוֹ</b>. כגון שתבעו ממנו חוב שהיה חייב המוריש.
<h3> י</h3>
<b>מִי שֶׁקָּנוּ מִיָּדוֹ וכו’</b>. אדם שהיה מחויב שבועה בבית דין וסיכמו אתו על ידי קניין שהוא יישבע עד תאריך מסוים ואם לא יישבע, יאבד את זכותו (לטעון שאינו חייב או שחברו חייב לו).
<b>וְיִשָּׁבַע כְּשֶׁיִּתְבָּעֶנּוּ חֲבֵרוֹ כְּשֶׁהָיוּ מִקֹּדֶם</b>. כפי שהיה הדין לפני שעשו את הקניין.
<h2>פרק ח</h2>
<h3> א</h3>
<b>וּבִשְׁאָר דִּינֵי אִסּוּר וְהֶתֵּר וְטָמֵא וְטָהוֹר וְכַיּוֹצֵא בָּהֶן</b>. שאף בהם מכריעים הסנהדרין על פי הרוב, והחלטתם מחייבת אף את החולקים (ראה הלכות ממרים פרק א).
<b>וְאִם הָיוּ הָרֹב מְחַיְּבִין אֵינוֹ נֶהֱרָג עַד שֶׁיִּהְיוּ הַמְחַיְּבִין יָתֵר עַל הַמְזַכִּין שְׁנַיִם</b>. וראה לקמן ט,ב כיצד מכריעים את הדין כשיש רוב של אחד לחובה.
<b>מִפִּי הַשְּׁמוּעָה</b>. מסורת חז”ל בדרשות הפסוקים.
<b>שֶׁעַל זֶה הִזְהִיר בַּתּוֹרָה וְאָמַר לֹא תִהְיֶה אַחֲרֵי רַבִּים לְרָעֹת וכו’</b>. באופן זה מתיישב הציווי ללכת אחר הרוב עם האזהרה לא להיות אחר רבים לרעות, שעל מנת לחייב אין ללכת אחרי רוב קטן אלא אחרי רוב של שניים לפחות.
<b>שֶׁיַּטּוּ הַטָּיָה גְּדוֹלָה וְיִהְיוּ הַמְחַיְּבִין שְׁנַיִם</b>. יותר מן המזכים.
<h3> ב</h3>
<b>בֵּית דִּין שֶׁל שְׁלֹשָׁה</b>. שאינם דנים בדיני נפשות.
<b>שֶׁאָמְרוּ שְׁנַיִם זַכַּאי אוֹ חַיָּב וְהַשְּׁלִישִׁי אוֹמֵר אֵינִי יוֹדֵעַ יוֹסִיפוּ שְׁנַיִם</b>. אף על פי שאם השלישי היה אומר בניגוד לדעתם דעתו הייתה בטלה ברוב, כשהוא אומר ‘איני יודע’ נחשב כאילו הכריעו בלעדיו, ויש להוסיף דיינים כדי שבגמר הדין יהיו שלושה דיינים.
<b>נִמְצְאוּ חֲמִשָּׁה נוֹשְׂאִין וְנוֹתְנִין בַּדָּבָר</b>. לאחר שהוסיפו דיינים. שאף הדיין שאמר ‘איני יודע’ רשאי להמשיך לדון איתם, ורשאי גם כן לשנות דעתו ולומר ‘חייב’ או ‘זכאי’ אם ישתכנע כאחד הצדדים.
<b>אָמְרוּ שְׁנַיִם זַכַּאי וּשְׁנַיִם חַיָּב וְאֶחָד אֵינִי יוֹדֵעַ מוֹסִיפִין שְׁנַיִם</b>. וידונו בשבעה דיינים.
<b>אִם אָמְרוּ אַרְבָּעָה זַכַּאי אוֹ חַיָּב וְאֶחָד אוֹמֵר אֵינִי יוֹדֵעַ... הוֹלְכִין אַחַר הָרֹב</b>. אף על פי שהאחד אינו יודע, מכריעים את הדין על פי ארבעת הדיינים שאומרים את דעתם.
<b>וְכֵן אִם נִסְתַּפֵּק הַדָּבָר</b>. ששוב גם לאחר ההוספה לא הייתה הכרעה על פי רוב.
<b>עַד שִׁבְעִים וְאֶחָד</b>. מספר הדיינים היושבים בסנהדרין הגדולה.
<b>וְאִם לֹא חָזַר לֹא הוּא וְלֹא אֶחָד מֵהֶן</b>. שכאשר נושאים ונותנים בדבר יכולים גם הדיינים שכבר אמרו ‘חייב’ או ‘זכאי’ לחזור בהם.
<b>וּמַעֲמִידִין אֶת הַמָּמוֹן בְּחֶזְקַת בְּעָלָיו</b>. מספק אין להתערב בדין זה ומשאירים את הממון ביד מי שמחזיק בו כעת.
<h3> ג</h3>
<b>וּלְהוֹדִיעַ מֵאֵי זֶה טַעַם בָּא לוֹ הַסָּפֵק</b>. להציג את צדדי הזכות והחובה שמהם התעורר אצלו הספק.
<h2>פרק ט</h2>
<h3> א</h3>
<b>סַנֶדְרִי שֶׁפָּתְחוּ כֻּלָּן בְּדִינֵי נְפָשׁוֹת תְּחִלָּה וְאָמְרוּ כֻּלָּם חַיָּב הֲרֵי זֶה פָּטוּר</b>. שבמצב זה הדיינים לא ימצאו לו צדדי זכות ואין להרגו בלי להפך בזכותו (ראה בבלי סנהדרין יז,א).
<h3> ב</h3>
<b>שְׁנֵים עָשָׂר אוֹמְרִין חַיָּב וְאַחַד עָשָׂר אוֹמְרִין זַכַּאי</b>. ואין כאן רוב של שניים, שהוא הרוב הנדרש כדי לחייב בדיני נפשות (לעיל ח,א).
<b>אֲפִלּוּ שְׁנַיִם וְעֶשְׂרִים מְזַכִּין אוֹ מְחַיְּבִין וְהָאֶחָד אוֹמֵר אֵינִי יוֹדֵעַ יוֹסִיפוּ שְׁנַיִם</b>. שאותו שאינו יודע נחשב כמי שאינו, ואין עשרים ושלושה דיינים כנדרש בדיני נפשות.
<b>הֲרֵי הוּא כְּמִי שֶׁאֵינוֹ שֶׁהֲרֵי אֵינוֹ חוֹזֵר וּמְלַמֵּד חוֹבָה</b>. מי שלא לימד חובה בהתחלה אסור לו לאחר מכן לחזור בו וללמד חובה (ראה לקמן י,ב), ולכן האומר ‘איני יודע’ לא יכול אחר כך ללמד חובה ולהמשיך להשתתף בדיונים.
<b>וְנִמְצְאוּ אַחַר הַתּוֹסֶפֶת אַרְבָּעָה וְעֶשְׂרִים חוּץ מִזֶּה הַמִּסְתַּפֵּק</b>. אמנם גם המסתפק יכול לחזור בו וללמד זכות, והוא אף נחשב במניין הדיינים בשעת גמר דין (רדב”ז).
<b>אָמְרוּ שְׁנֵים עָשָׂר זַכַּאי וּשְׁנֵים עָשָׂר חַיָּב הֲרֵי זֶה זַכַּאי</b>. לאחר שהוסיפו דיינים פעם אחת (ויש יותר מעשרים ושלושה דיינים) שוב אין צורך ברוב כדי לזכותו, ודי במחצית מן הדיינים שמזכים כדי לזכותו (מהר”ם פדוואה, רדב”ז, לח”מ).
<b>אַחַד עָשָׂר אוֹמְרִין זַכַּאי וּשְׁלֹשָׁה עָשָׂר אוֹמְרִין חַיָּב אַף עַל פִּי שֶׁהָאֶחָד מִן הָרִאשׁוֹנִים אָמַר אֵינִי יוֹדֵעַ הֲרֵי זֶה חַיָּב</b>. שבמקרה שיש רוב לזכות או רוב של שניים לחובה, ודנו בדין זה עשרים ושלושה דיינים או יותר, פוסקים את הדין אף על פי שאחד אומר ‘איני יודע’.
<b>אָמְרוּ שְׁנֵים עָשָׂר זַכַּאי וּשְׁנֵים עָשָׂר חַיָּב וְאֶחָד אוֹמֵר אֵינִי יוֹדֵעַ מוֹסִיפִין שְׁנַיִם אֲחֵרִים</b>. אף שמחצית מהדיינים אומרים חייב ומחצית אומרים זכאי, אין מזכים את הנידון מכיוון שמדובר כאן במקרה שאחד משני הדיינים שנוספו הוא זה שאמר ‘איני יודע’. שמאחר שאמר ‘איני יודע’ אינו נחשב, ונמצא שהוסיפו רק דיין אחד במקום שניים (רדב”ז, לח”מ).
<b>וְכֵן מוֹסִיפִין וְהוֹלְכִין וכו’</b>. כאשר אחד מן הנוספים אומר ‘איני יודע’ ושאר הדיינים חלוקים בדעותיהם, חצי מחייבים וחצי מזכים, או כאשר יש רוב של אחד לחייב — מוסיפים דיינים.
<b>עַד שֶׁיִּרְבּוּ הַמְזַכִּין אֶחָד וְיִהְיֶה זַכַּאי</b>. והוא הדין אם היו מחצה על מחצה ולא אמר אחד מהנוספים ‘איני יודע’ (רדב”ז, לח”מ).
<b>וְאִם לֹא רָאָה</b>. אף אחד מהדיינים לא שינה את דעתו.
<b>נִזְדַּקֵּן הַדִּין</b>. דנו בדין זה מכל צדדיו, ואין מה לדון בו יותר (ראה בבלי סנהדרין מב,א).
<b>חֲמִשָּׁה וּשְׁלֹשִׁים אוֹמְרִין חַיָּב וַחֲמִשָּׁה וּשְׁלֹשִׁים זַכַּאי וְאֶחָד אוֹמֵר אֵינִי יוֹדֵעַ פּוֹטְרִין אוֹתוֹ</b>. שהרי אי אפשר להוסיף יותר, ואין הכרעה לחובה.
<h3> ג</h3>
<b>בֵּית דִּין הַגָּדוֹל</b>. סנהדרין של שבעים ואחד.
<b>שֶׁבָּאָה לָהֶן מַחֲלֹקֶת בֵּין בְּדִינֵי נְפָשׁוֹת בֵּין בְּדִינֵי מָמוֹנוֹת וכו’</b>. כאשר פנו אליהם על מנת לברר את ההלכה בדין מסוים דנים בו על פי הרוב (ראה הלכות ממרים א,ד). ואף אם ההלכה נוגעת לדיני נפשות, מכיוון שאין דנים בדינו של אדם מסוים, קובעים את ההלכה אפילו על פי רוב של אחד (שו"ת הרדב”ז ה,תקלז).
<b>וְאִם בְּדִין אֶחָד מִן הַנֶּהֱרָגִין בִּפְנֵיהֶן וכו’</b>. אם הסנהדרין דנים אדם מסוים ועליהם להכריע בדינו, עליהם לנהוג לפי כללי הרוב בדיני נפשות שמצריכים בהם רוב כדי לזכותו או רוב של שניים כדי לחייבו.
<h2>פרק י</h2>
<h3> א</h3>
<b>לֹא תַעֲנֶה עַל רִב לִנְטֹת</b>. פסוק זה נדרש לכך שאין לדיין לחייב או לזכות במשפט מפני שנסמך ונוטה אחרי הרבים או הגדולים מבלי שבחן את הדבר בעצמו לפי דעתו (סה”מ לא תעשה רפג).
<h3> ב</h3>
<b>שֶׁנֶּאֱמַר לֹא תַעֲנֶה עַל רִב לִנְטֹת</b>. שכאשר אתה מטה את דבריך לכיוון אחר, לא תטה אותם לצד המחייבים.
<b>בִּשְׁעַת מַשָּׂא וּמַתָּן</b>. שחלק מהדיינים מציגים טיעונים לזכות וחלק מציגים טיעונים לחובה, ודנים ביניהם על הטענות השונות.
<b>בִּשְׁעַת גְּמַר דִּין</b>. כאשר הדיינים צריכים לומר את מסקנתם הסופית, ייתכן שגם מי שלימד זכות בשעת המשא ומתן השתכנע מהדיונים שיש לחייב, ולכן הוא יכול לשנות דעתו ולפסוק כדעת המחייבים.
<h3> ג</h3>
<b>תַּלְמִיד שֶׁהָיָה מְזַכֶּה וכו’</b>. התלמידים היושבים לפני הדיינים מצטרפים לדיוני הדיינים כשיש להם זכות ללמד (לקמן ה”ח), ואם אחד מהם מת לאחר שלימד זכות ממשיכים להתייחס לזכות שלימד ולדון בו כאילו התלמיד עדיין ביניהם ומלמד זכות.
<h3> ד</h3>
<b>וְנִשְׁתַּתֵּק אוֹ מֵת קֹדֶם שֶׁיְּלַמֵּד זְכוּת... הֲרֵי זֶה כְּמִי שֶׁאֵינוֹ</b>. כיוון שלא אמר עדיין מהי הזכות אין להתחשב בדבריו.
<h3> ה</h3>
<b>שְׁנַיִם שֶׁאָמְרוּ טַעַם אֶחָד אֲפִלּוּ מִשְּׁנֵי מִקְרָאוֹת אֵין נִמְנִין אֶלָּא בְּאֶחָד</b>. האומר סברה זהה לסברה שאמר אחר, אף על פי שהשני מביא מקור אחר לסברה זו אינו נמנה בנפרד מן הראשון. ונחלקו הפרשנים באיזה מקרה מדובר: יש מפרשים שמדובר בדיינים, שמכיוון שהדיין השני נסמך על דברי הראשון ואינו אומר את דבריו מדעתו, אינו נמנה בנפרד ממנו (קרן אורה סנהדרין לד,א). ויש מפרשים שמדובר בתלמידים המלמדים זכות שמעלים אותם לסנהדרין (לקמן ה”ח), שכאשר התלמיד אומר סברה שכבר נאמרה, אף אם מביא לה מקור חדש, אינו עולה להימנות עם הסנהדרין (מרגליות הים שם אות י, יד”פ).
<h3> ו</h3>
<b>שֶׁאֵין מַתְחִילִין בְּדִינֵי נְפָשׁוֹת מִן הַגָּדוֹל</b>. גדול הדיינים, אלא הוא אומר את דבריו בסוף (לקמן יא,ו).
<b>וְלֹא יֹאמַר כָּל אֶחָד דָּבָר הַנִּרְאֶה לוֹ בְּדַעְתּוֹ</b>. כשדעתו הפוכה מדעת הגדול.
<h3> ז</h3>
<b>אֵין פּוֹתְחִין בְּדִינֵי נְפָשׁוֹת לְחוֹבָה</b>. בתחילת המשא ומתן של הדיינים.
<h3> ח</h3>
<b>אָמַר אֶחָד מִן הַתַּלְמִידִים... מַעֲלִין אוֹתוֹ עִמָּהֶן לַסַּנְהֶדְרִין</b>. הוא עובר משורות התלמידים למושב הסנהדרין (וראה פסקים ושיטות אם מצטרף למניין).
<b>אֲפִלּוּ אָמַר הַנִּדּוֹן עַצְמוֹ... שׁוֹמְעִין לוֹ וְעוֹלֶה לַמִּנְיָן</b>. הנידון מצטרף למניין לעניין זה שמחשיבים את דעתו בשעת המשא ומתן, אך כשגומרים את הדין הוא אינו מצטרף לדיינים (מרכה”מ ויד”פ על פי המבואר לקמן יא,ז-ט, וכן נראית דעת המאירי סנהדרין מב,א). ויש שכתבו שהנידון עצמו מצטרף למזכים כדי להכריע את דינו לזכות, אך הקשו כיצד יכול הנידון לשמש דיין של עצמו (לח”מ, וראה שלל דוד ודבר המשפט שתירצו קושיה זו).
<h3> ט</h3>
<b>וְנִרְאָה לָהֶם הַטַּעַם שֶׁיִּסְתְּרוּ בּוֹ אֶת דִּינוֹ כְּדֵי לְזַכּוֹתוֹ</b>. נראה להם שיש סיבה שלפיה ניתן לזכותו.
<b>בְּדָבָר שֶׁאֵין הַצְּדוֹקִין מוֹדִים בּוֹ וכו’</b>. הצדוקים מסכימים רק לדברים המפורשים בפסוקי התורה. ואם טעו בית הדין בדבר מפורש כל כך שאפילו הצדוקים מסכימים שהוא טעות, מחזירים את הדין אף אם זה לחובה.
<b>הַבָּא עַל הָעֶרְוָה שֶׁלֹּא כְּדַרְכָּהּ</b>. בא על אחת מאיסורי עריות מאחוריה. ולפי הדין חייב מיתה אף על ביאה באופן זה (הלכות איסורי ביאה א,י).
<b>מַחֲזִירִין אוֹתוֹ וּמְמִיתִין אוֹתוֹ</b>. שדין זה נלמד מן הפסוק עצמו (ראה שם ג,טו).
<b>הַמְעָרֶה כְּדַרְכָּהּ</b>. שהכניס רק את קצה האיבר ולא את כולו. ולפי הדין המערה חייב מיתה אף על פי שלא גמר את ביאתו (שם א,י), אך דבר זה אינו מפורש בפסוקים והצדוקים אינם מודים בו.
<h2>פרק יא</h2>
<h3> א</h3>
<b>דִּינֵי מָמוֹנוֹת בִּשְׁלֹשָׁה</b>. דיינים (לעיל ה,ח).
<b>דִּינֵי נְפָשׁוֹת בְּעֶשְׂרִים וּשְׁלֹשָׁה</b>. שם ה”ב.
<b>דִּינֵי נְפָשׁוֹת פּוֹתְחִין לִזְכוּת כְּמוֹ שֶׁבֵּאַרְנוּ</b>. שאומרים לנידון ‘אם לא עשית דבר זה שהעידו עליך בו אל תירא מדבריהם’ (לעיל י,ז).
<b>דִּינֵי מָמוֹנוֹת מַטִּין עַל פִּי אֶחָד</b>. מכריעים את הדין ברוב של דיין אחד בלבד (לעיל ח,א).
<b>דִּינֵי מָמוֹנוֹת מַחֲזִירִין בֵּין לִזְכוּת בֵּין לְחוֹבָה</b>. כשטעו הדיינים מבטלים את הדין (לעיל ו,א).
<b>וְדִינֵי נְפָשׁוֹת מַחֲזִירִין לִזְכוּת וְאֵין מַחֲזִירִין לְחוֹבָה כְּמוֹ שֶׁבֵּאַרְנוּ</b>. לעיל י,ט.
<b>דִּינֵי מָמוֹנוֹת הַכֹּל רְאוּיִין לְלַמֵּד זְכוּת אוֹ חוֹבָה</b>. אף התלמידים.
<b>וְדִינֵי נְפָשׁוֹת הַכֹּל מְלַמְּדִין זְכוּת וכו’</b>. לעיל י,ח.
<b>כְּמוֹ שֶׁבֵּאַרְנוּ</b>. לעיל י,ב.
<b>דִּינֵי מָמוֹנוֹת דָּנִין בַּיּוֹם וְגוֹמְרִין בַּלַּיְלָה</b>. צריך להתחיל את הדין ביום ומותר להמשיך אותו בלילה (לעיל ג,ג-ד).
<b>וּבַיּוֹם שֶׁלְּאַחֲרָיו לְחוֹבָה</b>. שאם לא מצאו לו זכות לפטרו יושבים הדיינים זה עם זה כל היום וכל הלילה שאחריו לעיין בדינו ורק למחרת גומרים את דינו (לקמן יב,ג).
<h3> ב</h3>
<b>שֶׁמָּא יִתְחַיֵּב</b>. למחרת בשבת או ביום טוב.
<b>שֶׁאִי אֶפְשָׁר לְהָרְגוֹ לְמָחָר</b>. אסור לבית דין להעניש בשבת (הלכות שבת כד,ז).
<b>וְאָסוּר לְעַנּוֹת אֶת דִּינוֹ וּלְהַנִּיחוֹ לְאַחַר הַשַּׁבָּת</b>. אסור להשהות את הריגת הנידון לאחר שנגמר דינו (לקמן יב,ד).
<b>אֶלָּא אוֹסְרִין אוֹתוֹ עַד אֶחָד בְּשַׁבָּת וּמַתְחִילִין בְּדִינוֹ</b>. ואין מתחילים את דינו בערב שבת על מנת להשלימו לאחר השבת כדי שהדיינים לא ישכחו את טענותיהם (בבלי סנהדרין לה,א).
<h3> ג</h3>
<b>מִדִּבְרֵיהֶן שֶׁאֵין דָּנִין בְּעֶרֶב שַׁבָּת</b>. מפני שאנשים טרודים אז בהכנות לשבת (ראה גם לקמן כה,ט). ובשבת עצמה אין דנים גזרה שמא יבואו לכתוב (הלכות שבת כג,יד).
<h3> ד</h3>
<b>וְאֵין אֶחָד מֵהֶן בְּשׁוֹר הַנִּסְקָל וכו’</b>. כשדנים שור לסקילה (כגון שהרג אדם, הלכות נזקי ממון י,א), דנים אותו בבית דין של עשרים ושלושה, אך אין צריך לנהוג בשאר הדברים שנאמרו כאן לגבי דיני נפשות.
<b>כָּל הַדְּרָכִים הָאֵלּוּ שָׁוִין בָּהֶן</b>. כל הדברים הנוהגים בדיני נפשות (שפורטו בהלכות א-ג) נוהגים גם בדיני מלקויות ובדין גלות לרוצח בשגגה.
<h3> ה</h3>
<b>הַמֵּסִית</b>. מי שמסית אדם מישראל לעבוד עבודה זרה, ודינו מיתה בסקילה (הלכות עבודה זרה ה,א).
<b>אֵין דִּינָיו כִּשְׁאָר דִּינֵי נְפָשׁוֹת</b>. שאין לרחם עליו ולהפך בזכותו כדרך שעושים לשאר הנידונים בדיני נפשות.
<b>מְכַמְּנִין לוֹ אֶת הָעֵדִים</b>. כשהסית ואין שני עדים שיכולים להעיד על כך, גורמים לו להסית שוב בפני עדים מוסתרים שיעידו עליו (שם ה”ג).
<b>וְאֵינוֹ צָרִיךְ הַתְרָאָה כִּשְׁאָר הַנֶּהֱרָגִין</b>. הורגים אותו אף על פי שלא התרו בו שאם יעשה כך יומת. ושאר חייבי מיתות אינם נהרגים אלא אם התרו בהם (לקמן יב,ב).
<b>וְאֵין טוֹעֲנִין לַמֵּסִית</b>. בדיני נפשות הדיינים מעלים טענות לזכות הנידון גם אם לא טען בעצמו, אך למסית אין טוענים (בבלי סנהדרין כט,א).
<b>וּמוֹשִׁיבִין בְּדִינוֹ סָרִיס וְזָקֵן וּמִי שֶׁאֵין לוֹ בָּנִים כְּדֵי שֶׁלֹּא יְרַחֲמוּ עָלָיו</b>. ובשאר דיני נפשות אין מושיבים אותם כיוון שיש בהם אכזריות (לעיל ב,ג).
<b>שֶׁנֶּאֱמַר לְמַעַן יָשׁוּב יי מֵחֲרוֹן אַפּוֹ וְנָתַן לְךָ רַחֲמִים</b>. נאמר על הריגת עיר הנידחת, הרי שהריגתם מוסיפה רחמים בעולם.
<h3> ו</h3>
<b>וְהַטֻּמְאוֹת וְהַטְּהָרוֹת</b>. כשדנים אם לטמא או לטהר דבר מסוים.
<b>וְדִינֵי נְפָשׁוֹת מַתְחִילִין מִן הַצַּד</b>. אין מתחילים מן גדול הדיינים היושב באמצע, אלא מאחד משאר הדיינים היושבים בצדדים.
<b>וְאֵין שׁוֹמְעִין דִּבְרֵי הַגָּדוֹל אֶלָּא בָּאַחֲרוֹנָה</b>. ראה גם לעיל י,ו.
<h3> ז</h3>
<b>אָב וּבְנוֹ</b>. שפסולים לדון יחד משום שהם קרובים.
<b>הָרַב וְתַלְמִידוֹ</b>. שהתלמיד סומך לגמרי על מה שאומר הרב ואין לו דעה עצמאית.
<b>מוֹנִין אוֹתָן בִּשְׁנַיִם</b>. כשאומרים סברות בשעת המשא ומתן מתייחסים לדברי שניהם ודנים בסברה של כל אחד מהם. אך בשעה שגומרים את הדין ומונים את המזכים ואת המחייבים לראות אם יצא זכאי או חייב מחשיבים רק אחד מהם, כמבואר בסמוך.
<b>מוֹנִין אוֹתָן בְּאֶחָד</b>. מתייחסים לדברי שניהם כאילו נאמרו על ידי דיין אחד, וכיוון שדנו בדברי אחד מהם שוב אין צריכים לדון בדברי השני.
<h3> ח</h3>
<b>בֵּין בְּאֶחָד</b>. בדיני נפשות.
<b>בֵּין בִּשְׁנַיִם</b>. בדיני ממונות.
<b>כְּגוֹן שֶׁהָיָה אֶחָד מֵהֶן בַּסַּנְהֶדְרִין וְהָיָה מִן הַתַּלְמִידִים וכו’</b>. אין מדובר שהושיבו את שניהם מראש יחד בבית דין, שהרי אסור להושיב קרובים יחד בדין, אלא שאחד מהם ישב כדיין והשני הצטרף אליו כיוון שלימד זכות (בדיני נפשות) או אפילו חובה (בדיני ממונות).
<b>וְנִמְנִין עִמּוֹ</b>. דנים בדבריו ומשיבים על סברותיו.
<h3> ט</h3>
<b>וּבִשְׁעַת גְּמַר דִּין אֵין גּוֹמְרִין אֶת הַדִּין בִּקְרוֹבִים</b>. אלא רק האב או הבן יהיו דיינים בגמר הדין (ונראה שהוא הדין לגבי הרב והתלמיד, שמתחשבים בדעת התלמיד בשלב המשא ומתן, ובשעת גמר הדין אין מונים אותו כמבואר לעיל ה”ז; אך ראה אבן האזל שם).
<b>שֶׁהַדַּיָּנִין הַקְּרוֹבִים פְּסוּלִין לַדִּין כְּמוֹ שֶׁיִּתְבָּאֵר</b>. עדות טז,ה.
<h3> י</h3>
<b>תַּלְמִיד שֶׁהָיָה חָכָם וּמֵבִין וְהָיָה מְחֻסַּר קַבָּלָה</b>. יכול לומר סברות בעצמו, אך אינו יודע עדיין את המסורת ההלכתית בדין זה.
<b>הֲרֵי רַבּוֹ מוֹסֵר לוֹ הַקַּבָּלָה שֶׁצָּרִיךְ לָהּ בְּדִין זֶה וְהוּא דָּן עִמּוֹ בְּדִינֵי נְפָשׁוֹת</b>. שלאחר שנמסרה לו ההלכה הוא אינו מסתמך על רבו, והוא ורבו נחשבים כשניים ויכולים לדון יחד אפילו בדיני נפשות.
<h3> יא</h3>
<b>אֲפִלּוּ גֵּר וְהוּא שֶׁתִּהְיֶה אִמּוֹ מִיִּשְׂרָאֵל</b>. שאביו גר ואמו מישראל (ראה גם לעיל ב,ט).
<b>אֶלָּא כֹּהֲנִים וּלְוִיִּם וְיִשְׂרָאֵל הַמַּשִּׂיאִין לִכְהֻנָּה</b>. לעיל ב,ב.
<b>וְלֹא יִהְיֶה אֶחָד מֵהֶן סוּמָא אֲפִלּוּ בְּאַחַת כְּמוֹ שֶׁבֵּאַרְנוּ</b>. לעיל ב,ט.
<h2>פרק יב</h2>
<h3> א</h3>
<b>מַכִּירִין אַתֶּם אוֹתוֹ</b>. מזהים אותו בוודאות.
<b>הִתְרֵיתֶם בּוֹ</b>. הזהרתם אותו שאם יעשה כך יהיה חייב מיתה.
<b>נִסְתַּפֵּק לָנוּ</b>. אנו מסופקים אם זה אכן הוא.
<h3> ב</h3>
<b>שֶׁלֹּא נִתְּנָה הַתְרָאָה אֶלָּא לְהַבְחִין בֵּין שׁוֹגֵג לְמֵזִיד שֶׁמָּא שׁוֹגֵג הָיָה</b>. ולכן אף תלמיד חכם שבוודאי יודע שהדבר אסור צריך התראה, שהרי ייתכן שהיה שוגג כגון שלא ידע שמדובר באיסור או ששכח.
<b>וְחַיָּב אַתָּה עָלֶיהָ מִיתַת בֵּית דִּין אוֹ מַלְקוּת</b>. שכמו במיתה, גם להתחייב במלקות יש צורך בעדים והתראה (לקמן טז,ד).
<b>הִרְכִּין בְּרֹאשׁוֹ פָּטוּר</b>. אף על פי שהרכנת הראש נראית כהסכמה.
<b>אֲפִלּוּ אָמַר יוֹדֵעַ אָנִי פָּטוּר עַד שֶׁיַּתִּיר עַצְמוֹ לְמִיתָה וכו’</b>. לא די בזה שאנו יודעים שעושה בכוונה, אלא יש צורך שתהיה ידיעה ברורה שהוא מבין ומסכים שבמעשהו הוא מתחייב מיתה.
<b>בְּתוֹךְ כְּדֵי דִּבּוּר</b>. שיעור אמירת ‘שלום עליך רבי’ (הלכות שבועות ב,יז).
<b>אֲפִלּוּ הִתְרָה בְּעַצְמוֹ</b>. שעובר העברה התרה בעצמו, כגון שראה אדם שבא להתרות בו ואמר לו שאין צורך שיתרה בו מכיוון שיודע שהוא עובר עברה שחייבים עליה מיתה ועל מנת כן עושה (מאירי מכות ו,ב).
<h3> ג</h3>
<b>וְכֵיצַד מְאַיְּמִין עַל עֵדֵי נְפָשׁוֹת</b>. כדי שלא ישקרו (ראה הלכות עדות יז,ב שאף על עדי ממונות מאיימים, אך האיום שמאיימים על עדי נפשות חמור יותר).
<b>שֶׁמָּא תֹּאמְרוּ מֵאֹמֶד</b>. אולי אתם יודעים עדות זו על פי השערה נסיבתית ולא בראיית עין.
<b>וּמִשְּׁמוּעָה</b>. דבר שנתפרסם ברבים.
<b>עֵד מִפִּי עֵד</b>. ששמעתם כך מפי אדם שהעיד לכם שראה.
<b>מִפִּי אָדָם נֶאֱמָן שָׁמַעְנוּ</b>. שברור לנו שאינו משקר. שאסור לאדם להעיד עד שיראה את הדבר בעיניו (ראה שם ה”א).
<b>שֶׁסּוֹפֵנוּ לִבְדֹּק אֶתְכֶם בִּדְרִישָׁה וַחֲקִירָה</b>. שנערוך בירור יסודי לגבי פרטי המעשה שעליו אתם מעידים, ואם תשקרו יתגלה השקר.
<b>דִּינֵי מָמוֹנוֹת אָדָם נוֹתֵן מָמוֹנוֹ וּמִתְכַּפֵּר לוֹ</b>. עדים המעידים לשקר בדיני ממונות יכולים להשיב את הממון שגרמו לבעל דין להפסיד בעדותם, ובכך הם מתקנים את מה שעשו.
<b>דָּמוֹ וְדַם זַרְעוֹתָיו תְּלוּיִין בּוֹ עַד סוֹף הָעוֹלָם</b>. עדים הגורמים למוות של אדם שלא כדין, זוקפים לחובתם את חיי ההרוג וחיי הצאצאים שהיה יכול להוליד אילו לא היה נהרג, וזרעם עד סוף כל הדורות.
<b>דְּמֵי אָחִיךָ</b>. דמים רבים.
<b>לְפִיכָךְ נִבְרָא אָדָם יְחִידִי בָּעוֹלָם</b>. הקדוש ברוך הוא ברא רק אדם אחד וממנו נולדה האנושות כולה. הרי שמאדם אחד יכול להתקיים עולם שלם, ואיבוד אדם אחד נחשב כאיבוד עולם שלם.
<b>לְלַמֵּד שֶׁכָּל הַמְאַבֵּד נֶפֶשׁ אַחַת מַעֲלִים עָלָיו כְּאִלּוּ אִבֵּד עוֹלָם מָלֵא</b>. ראה גם הלכות רוצח א,טז.
<b>הֲרֵי כָּל בָּאֵי הָעוֹלָם בְּצוּרַת אָדָם הָרִאשׁוֹן וכו’</b>. אף על פי שכולם דומים באופן בסיסי לצורה של אדם הראשון, הרי לכל אחד יש מאפיינים שמיוחדים לו בלבד.
<b>לְפִיכָךְ כָּל אֶחָד וְאֶחָד יָכוֹל לוֹמַר בִּשְׁבִילִי נִבְרָא הָעוֹלָם</b>. שכל אדם הוא יצור ייחודי שאין דומה לו ונחשב כעולם שלם, וצריך להיזהר שלא להרגו שלא כדין.
<b>מַה לָּנוּ וּלְצָרָה זוֹ</b>. להעיד ולגרום למותו של הנידון.
<b>וְהוּא עֵד אוֹ רָאָה אוֹ יָדָע</b>. והמשך הפסוק: “אם לוא יגיד ונשא עונו”, ומכאן שאסור לעד להימנע מלהעיד מה שיודע (ראה הלכות עדות א,א).
<b>שֶׁמָּא תֹּאמְרוּ מַה לָּנוּ וְלָחוּב בְּדָמוֹ שֶׁל זֶה</b>. שתעדיפו לעבור על ‘אם לוא יגיד ונשא עונו’ ולא להסתכן בגרימת מיתה החמורה כל כך (רש”י סנהדרין לז,ב).
<b>וּבוֹדְקִין אוֹתוֹ בִּדְרִישָׁה וּבַחֲקִירָה כְּמוֹ שֶׁיִּתְבָּאֵר בְּהִלְכוֹת עֵדוּת</b>. א,ד-ה.
<b>אִם נִמְצֵאת עֵדוּתוֹ מְכֻוֶּנֶת</b>. מדויקת, ללא סתירות פנימיות.
<b>פּוֹתְחִין בִּזְכוּת כְּמוֹ שֶׁבֵּאַרְנוּ</b>. לעיל י,ז.
<b>וְאִם לֹא מָצְאוּ לוֹ זְכוּת אוֹסְרִין אוֹתוֹ עַד לְמָחָר</b>. שהרי אין לגמור את דינו לחובה בו ביום (לעיל יא,א).
<b>מִזְדַּוְּגִין</b>. מצטרפים.
<b>הַמְזַכֶּה אוֹמֵר אֲנִי הוּא הַמְזַכֶּה וּמְזַכֶּה אֲנִי בִּמְקוֹמִי</b>. שהרי אסור לו לחזור וללמד חובה עד שעת גמר דין (לעיל י,ב).
<b>וְאִם טָעוּ בַּדָּבָר וכו’</b>. אם שכחו מה אמר כל אחד בשעה שדנו המזכים כנגד המחייבים, ואינם זוכרים אם יש שניים שאמרו את אותו הטעם.
<b>שֶׁאֵינָן נֶחֱשָׁבִין אֶלָּא בְּאֶחָד כְּמוֹ שֶׁבֵּאַרְנוּ</b>. לעיל י,ה.
<b>שֶׁהֲרֵי הֵן כּוֹתְבִין טַעַם שֶׁל כָּל אֶחָד וְאֶחָד</b>. לעיל א,ט.
<b>וְאִם הֻצְרְכוּ לְהוֹסִיף</b>. דיינים, כמבואר לעיל ט,ב.
<b>שִׁשָּׁה מִילִין</b>. קרוב לשלושה קילומטרים.
<b>כְּמוֹ שֶׁהָיָה בֵּין בֵּית דִּינוֹ שֶׁל מֹשֶׁה רַבֵּנוּ וכו’</b>. מחנה ישראל היה באורך וברוחב של שנים עשר מיל ובמרכזו היה אוהל מועד ומושב בית הדין של משה רבנו. ואם כן הוציאו את המקלל מבית הדין מרחק שישה מיל עד מחוץ למחנה.
<h3> ד</h3>
<b>אֲפִלּוּ הָיְתָה עֻבָּרָה אֵין מַמְתִּינִין לָהּ עַד שֶׁתֵּלֵד</b>. מכיוון שהוולד הוא חלק מגופה (בבלי ערכין ז,א).
<b>וּמַכִּין אוֹתָהּ כְּנֶגֶד בֵּית הַהֵרָיוֹן עַד שֶׁיָּמוּת הַוָּלָד תְּחִלָּה</b>. כדי שלא יצא הוולד לאחר מותה ויצא דמה, ותתבזה בפני הרואים (שם).
<b>יָשְׁבָה עַל הַמַּשְׁבֵּר</b>. כרעה ללדת.
<b>מַמְתִּינִין לָהּ עַד שֶׁתֵּלֵד</b>. שכיוון שהעובר נעקר ממקומו לצאת הוא נחשב נפרד מאמו ואין להרגו (שם).
<b>וְכָל אִשָּׁה שֶׁתֵּהָרֵג מֻתָּר לֵהָנוֹת בִּשְׂעָרָהּ</b>. מכיוון שאינו חלק מגופה (הלכות אבל יד,כא).
<h3> ה</h3>
<b>מִי שֶׁהָיָה יוֹצֵא לֵהָרֵג וְהָיָה זִבְחוֹ זָבוּחַ</b>. קרבנו כבר נשחט (ראה גם הלכות שגגות ג,יב).
<b>שֶׁאֵין מְעַנִּין אֶת דִּינוֹ</b>. לאחר גמר הדין אין מאחרים את ביצועו.
<h2>פרק יג</h2>
<h3> א</h3>
<b>וְאֶחָד עוֹמֵד עַל פֶּתַח בֵּית דִּין וְהַסּוּדָרִין בְּיָדוֹ וְהַסּוּס רָחוֹק מִמֶּנּוּ וכו’</b>. כדי שיוכלו להחזיר לבית הדין את הנידון למוות במקרה שיבוא אדם וילמד עליו זכות, היה אחד עומד בפתח בית דין עם מטפחת, ובמקרה הצורך היה מנופף בה ומסמן לאדם שהמתין על סוס במרחק מה ממנו כדי שהלה ידהר לעבר היוצא להורג ויחזירו לבית הדין לפני שיהרגוהו.
<b>עַל שֶׁעָבַר עֲבֵרָה פְּלוֹנִית בְּמָקוֹם פְּלוֹנִי בִּזְמַן פְּלוֹנִי וּפְלוֹנִי וּפְלוֹנִי עֵדָיו</b>. והיו מפרטים זאת כדי שבמידה שהעדים הם עדי שקר יהיה ניתן על ידי פרטים אלו להזים את עדותם.
<b>אַף עַל פִּי שֶׁאֵין מַמָּשׁ בִּדְבָרָיו</b>. שלא נתן נימוק של ממש כדי לזכותו.
<b>לְפִיכָךְ מוֹסְרִין לוֹ שְׁנֵי תַּלְמִידֵי חֲכָמִים שֶׁשּׁוֹמְעִין דְּבָרָיו בַּדֶּרֶךְ</b>. ותפקידם להכריע אם יש ממש בדבריו.
<b>וְעֵדָיו הֵם שֶׁהוֹרְגִין אוֹתוֹ</b>. כיוון שהם ראו את המעשה ויודעים בידיעה ברורה שהדין אמת (פה”מ סנהדרין ז,ג).
<b>בְּכָל מִיתָה שֶׁיִּתְחַיֵּב בָּהּ</b>. בכל סוגי המיתות על כל העברות שחייבים עליהן מיתה, העדים הורגים את הנידון.
<b>וְרוֹצֵחַ שֶׁלֹּא הֲרָגוּהוּ עֵדָיו חַיָּבִין בֵּית דִּין לַהֲמִיתוֹ בְּיַד כָּל אָדָם</b>. אבל שאר חייבי מיתות מומתים דווקא על ידי העדים (לקמן יד,ח).
<b>רָחוֹק מִמְּקוֹם הַהֲרִיגָה כְּעֶשֶׂר אַמּוֹת אוֹמְרִין לוֹ הִתְוַדֶּה</b>. ואין אומרים לו להתוודות במקום ההריגה ממש שמא מחמת הפחד לא יצליח להתוודות (פה”מ סנהדרין ו,ב).
<b>שֶׁכֵּן דֶּרֶךְ כָּל הַמּוּמָתִין מִתְוַדִּין</b>. שמיתת בית דין אינה מכפרת ללא תשובה ווידוי (הלכות תשובה א,א).
<b>וְכָל הַמִּתְוַדֶּה יֵשׁ לוֹ חֵלֶק לָעוֹלָם הַבָּא</b>. אף על פי שעבר עברה חמורה במזיד והתחייב מיתה.
<b>אִם אֵינוֹ יוֹדֵעַ לְהִתְוַדּוֹת</b>. הווידוי כולל תיאור של החטא, הכרה באיסור שיש במעשהו וחרטה על עשייתו (שם). ואם בשל בורותו או בלבולו הוא אינו יכול להתוודות כראוי אומרים לו נוסח כללי שיאמר.
<b>אֲפִלּוּ יָדַע בְּעַצְמוֹ שֶׁשֶּׁקֶר הֵעִידוּ עָלָיו</b>. שלא עשה את המיוחס לו ואינו צריך להתוודות על זה.
<h3> ב</h3>
<b>קֹרֶט שֶׁל לְבֹנָה</b>. מעט לבונה (שרף המופק מעץ הלבונה), שיש בה מרכיב שיכול לגרום לשיפור מצב הרוח.
<h3> ג</h3>
<b>הַכֹּל בָּאִים מִשֶּׁל צִבּוּר</b>. ולא מכספי ההרוג.
<b>וְהָעֵץ שֶׁתּוֹלִין עָלָיו הַנִּתְלֶה</b>. שמצווה לתלות את המגדף ועובד עבודה זרה לאחר סקילתם (לקמן טו,ו).
<h3> ד</h3>
<b>אֵין בֵּית דִּין</b>. הדיינים.
<b>יוֹצְאִין אַחַר הַנֶּהֱרָג</b>. שלא ייראו כרוצחים (ערוה”ש העתיד סנהדרין נא,ז).
<b>וְאֵין מַבְרִין הַקְּרוֹבִים עַל הֲרוּגֵי בֵּית דִּין</b>. אין מביאים לקרובי ההרוג סעודת הבראה כדרך שמביאים לאבלים על שאר מתים (ראה הלכות אבל ד,ט).
<b>וּדְבָרִים אֵלּוּ אֲסוּרִין וְאֵין בָּהֶן מַלְקוּת</b>. מכיוון שהלאו של ‘לא תאכלו על הדם’ כולל איסורים רבים מעניינים שונים, הוא נחשב ‘לאו שבכללות’ ואין לוקים עליו (לקמן יח,ג).
<h3> ה</h3>
<b>בְּחֻלּוֹ שֶׁל מוֹעֵד</b>. שיש בו מצווה לשמוח ואסור להתענות בו (הלכות שביתת יום טוב ו,יז).
<b>מְעַיְּנִין בְּדִינוֹ וְאוֹכְלִין בֵּית דִּין וְשׁוֹתִין וְאַחַר כָּךְ גּוֹמְרִין דִּינוֹ סָמוּךְ לִשְׁקִיעַת הַחַמָּה</b>. כדי שיוכלו לאכול כל היום, שעד שלא גומרים את דינו והורגים אותו מותר להם לאכול.
<h3> ו</h3>
<b>הֲרוּגֵי בֵּית דִּין אֵין מִתְאַבְּלִין עֲלֵיהֶן</b>. שבזמן הקבורה (עד שעת עיכול הבשר) עדיין לא התכפר להם ואין ראוי להתאבל אז, וכיוון שלא היה ראויים לאבלות אז, התבטלה האבלות לגמרי (פה”מ סנהדרין ו,ח, וראה גם הלכות אבל א,ט).
<b>אוֹנְנִין</b>. מצטערים.
<h3> ז</h3>
<b>אֵין סוֹתְרִין אֶת דִּינוֹ... הֲרֵי זֶה יֵהָרֵג</b>. מכוח פסק בית הדין הראשון.
<b>בַּמֶּה דְּבָרִים אֲמוּרִים בְּרוֹצֵחַ וכו’</b>. שכאשר עדי הרוצח אינם הורגים אותו הוא נהרג בידי כל אדם (לעיל ה”א). אך בשאר מחויבי מיתה, אם העדים אינם נמצאים אי אפשר להרגו.
<b>וְהוּא שֶׁיָּעִידוּ בְּבֵית דִּין שֶׁל עֶשְׂרִים וּשְׁלֹשָׁה</b>. יש לברר בבית דין הכשר לדון דיני נפשות שאדם זה אכן התחייב מיתה.
<h3> ח</h3>
<b>וּבָרַח לְבֵית דִּין שֶׁבָּאָרֶץ סוֹתְרִין אֶת דִּינוֹ עַל כָּל פָּנִים</b>. אפילו שהעדים הראשונים מעידים עליו. והטעם מפני זכותה של ארץ ישראל שמא ימצאו לו זכות מחדש (בבלי מכות ז,א ורש”י שם).
<b>וְאִם הָיוּ אוֹתוֹ בֵּית דִּין עַצְמוֹ שֶׁנִּגְמַר דִּינוֹ בִּפְנֵיהֶן</b>. אם בא לפני אותם דיינים שדנו אותו בחוץ לארץ וכעת הם נמצאים ומשמשים בית דין בארץ ישראל.
<h2>פרק יד</h2>
<h3> א</h3>
<b>סְקִילָה וּשְׂרֵפָה וַהֲרִיגָה בְּסַיִף וְחֶנֶק</b>. לקמן פרק טו יתבארו אופני ההריגה של כל המיתות, ופירוט העברות שחייבים עליהן את המיתות הללו.
<b>סְקִילָה וּשְׂרֵפָה מְפֹרָשִׁין בַּתּוֹרָה</b>. כעונש על עברות שונות. סקילה כגון: מקלל ה’ (ויקרא כד,יד), שרפה כגון: הבא על חמותו (ויקרא כ,יד).
<b>שֶׁכָּל מִיתָה הָאֲמוּרָה בַּתּוֹרָה סְתָם</b>. ולא מפורש בה איזו מיתה היא.
<b>וְהַהוֹרֵג אֶת חֲבֵרוֹ מִיתָתוֹ בְּסַיִף</b>. גם דין זה נלמד במסורת (ראה הלכות רוצח א,א).
<b>וְכֵן אַנְשֵׁי עִיר הַנִּדַּחַת מִיתָתָן בְּסַיִף</b>. כמפורש בתורה (דברים יג,טז).
<h3> ב</h3>
<b>וְאֵין רְשׁוּת לַמֶּלֶךְ לַהֲרֹג בְּאַחַת מֵהֶן אֶלָּא בַּסַּיִף בִּלְבַד</b>. כשמלך הורג את המורדים בו או המבזים ומחרפים אותו עושה זאת בסיף (הלכות מלכים ג,ח).
<h3> ד</h3>
<b>שֶׁעָבַר עֲבֵרָה אַחַת שֶׁחַיָּב עָלֶיהָ שְׁתֵּי מִיתוֹת</b>. כגון שבא על אשת אביו שהיא גם חמותו (אביו נשא את אם אשתו), שחייב סקילה על ביאת אשת אביו ושרפה על ביאת חמותו.
<b>אֲפִלּוּ נִגְמַר דִּינוֹ לַקַּלָּה וְאַחַר כָּךְ עָבַר עַל הַחֲמוּרָה... נִדּוֹן בַּחֲמוּרָה</b>. ואין אומרים שכיוון שכבר נגמר דינו למיתה הוא נחשב כמת ואין להשגיח על מה שעשה אחר כך (פה”מ סנהדרין ט,ד).
<h3> ו</h3>
<b>כָּל חַיָּבֵי מִיתוֹת שֶׁנִּתְעָרְבוּ זֶה בָּזֶה</b>. שידוע שהם חייבים מיתה, אך לא ידוע איזו מיתה חייב כל אחד מהם.
<h3> ז</h3>
<b>שֶׁנִּתְעָרֵב עִם שְׁאָר הָעָם</b>. אנשים כשרים.
<b>מִי שֶׁלֹּא נִגְמַר דִּינוֹ</b>. שהוא נידון בבית דין על עברה שעונשה מוות, אך עדיין לא פסקו את דינו.
<b>כֻּלָּן פְּטוּרִין לְפִי שֶׁאֵין גּוֹמְרִין דִּינוֹ שֶׁל אָדָם אֶלָּא בְּפָנָיו</b>. ומכיוון שלא ידוע מי הוא הנידון שצריך לגמור את דינו אי אפשר לגמור את הדין בפניו (ראה גם הלכות רוצח ד,ז).
<h3> ח</h3>
<b>מִי שֶׁעָמַד עַל נַפְשׁוֹ</b>. התנגד כדי להציל עצמו ממוות.
<b>וְלֹא יָכְלוּ בֵּית דִּין לֶאֱסֹר אוֹתוֹ וכו’</b>. אינם מצליחים לקשור את ידיו ואת רגליו כדי להמיתו באופן שהוא מחויב בו (יד”פ, וראה לקמן טו,א).
<b>וְאֵין רְשׁוּת לִשְׁאָר הָעָם לְהָמִית אוֹתוֹ תְּחִלָּה</b>. להתחיל להמית אותו (ראה לקמן טו,א שבסקילה ייתכן ששאר העם יסיימו את ההריגה שלו).
<b>לְפִיכָךְ אִם נִקְטְעָה יַד הָעֵדִים פָּטוּר</b>. שהרי אינם יכולים להרגו בידם.
<b>בַּמֶּה דְּבָרִים אֲמוּרִים בִּשְׁאָר מְחֻיְּבֵי מִיתַת בֵּית דִּין</b>. שהריגתם רק בידי העדים.
<b>רוֹדְפִין אַחֲרָיו בְּכָל דָּבָר</b>. ולא רק בסייף שבו צריך להרגו.
<h3> ט</h3>
<b>אֶלָּא שְׁתֵּי קְבָרוֹת מְתַקְּנִין לָהֶן</b>. שני בתי קברות מיוחדים שבהם נקברו הרוגי בית דין, מכיוון שאין קוברים צדיק ליד רשע ואין קוברים רשע חמור ליד רשע קל (בבלי סנהדרין מז,א).
<b>וְדָבָר זֶה הֲלָכָה מִפִּי הַשְּׁמוּעָה</b>. שעושים שני בתי קברות ואין עושים ארבעה בתי קברות עבור כל אחד מסוגי הנהרגים (שם).
<b>נִתְאַכֵּל הַבָּשָׂר</b>. לאחר זמן, וכשמתאכל הבשר מתכפר העוון של ההרוגים.
<b>וְיֵשׁ לִקְרוֹבֵיהֶם</b>. מותר להם.
<b>לַעֲשׂוֹת לָהֶן אָרוֹן וְתַכְרִיכִין</b>. כשמובאים לקברי אבותיהם (רדב”ז; ויש שכתבו שאפילו בקבורה ראשונה שקוברים אותם בקבר הרוגי בית דין רשאים לעשות להם קרוביהם ארון ותכרכים — ח”ד סנהדרין ט,ג).
<h3> י</h3>
<b>לְהִתְיַשֵּׁב בְּדִינֵי נְפָשׁוֹת וּלְהַמְתִּין וְלֹא יָאִיצוּ</b>. להיות מתונים וזהירים ביותר, ולא יזדרזו להכריע לחובה.
<b>שֶׁהָרְגוּ נֶפֶשׁ בְּשֶׁבַע שָׁנִים הֲרֵי אֵלּוּ חָבְלָנִין</b>. שאם יתיישבו היטב בדין ובניסיון למצוא צדדי זכות רבים, תהיה ההריגה נדירה ביותר ולא תתבצע משך שנים רבות.
<b>בַּעֲבֵרָה אַחַת וּמִיתָה אַחַת כְּגוֹן נוֹאֵף עִם נוֹאֶפֶת</b>. שני הנידונים עשו מעשה עברה במשותף ושניהם חייבים עליו את אותה מיתה.
<b>וְהוּא בְּחֶנֶק וְהִיא בִּשְׂרֵפָה אֵין הוֹרְגִין שְׁנֵיהֶם בְּיוֹם אֶחָד</b>. התורה החמירה במיתת בת כהן אשת איש המזנה שתהיה בשרפה, אך מיתת בועלה כמיתת שאר בועלי אשת איש שדינם בחנק (הלכות איסורי ביאה ג,ג). ומכיוון שהם אינם נהרגים באותה מיתה, אין הורגים את שניהם ביום אחד.
<h3> יא</h3>
<b>בִּפְנֵי הַבַּיִת</b>. בזמן שבית המקדש קיים.
<b>שֶׁיִּהְיֶה בֵּית דִּין הַגָּדוֹל שָׁם בַּלִּשְׁכָּה שֶׁבַּמִּקְדָּשׁ</b>. שהסנהדרין תשב במקומה הראוי בלשכת הגזית שבבית המקדש.
<b>בְּזָקֵן מַמְרֵא</b>. דיין שהורה ועשה נגד פסק הסנהדרין וחייב מיתה (הלכות ממרים ג,ד).
<h3> יב</h3>
<b>בְּלִשְׁכַּת הַגָּזִית שֶׁהָיְתָה בְּעֶזְרַת יִשְׂרָאֵל וְהַמָּקוֹם שֶׁהָיוּ יוֹשְׁבִין בּוֹ חֹל הָיָה</b>. לשכת הגזית הייתה בצפון מזרח העזרה, והיו לה שני פתחים: אחד לקודש (לעזרה) ואחד לחול, ולכן חצייה היה קודש וחצייה חול (הלכות בית הבחירה ה,יז). הסנהדרין ישבו בחלק שהיה חול מכיוון שבחלק הקודש אסור לשבת (ראה גם שם ז,ו).
<b>וּכְשֶׁנִּתְקַלְקְלָה הַשּׁוּרָה</b>. התרבו מקרי הרציחה והיה קושי לדון ולהעניש את כל הרוצחים, ולכן גלו ממקומם כדי להפקיע מעצמם את החיוב לדון דיני נפשות (ראה בבלי עבודה זרה ח,ב).
<b>וְסוֹפָן לִטְבֶרְיָה</b>. המקום האחרון שאליו גלו היה טבריה [הערה: הרמב”ם בפה”מ מנקד את המילה ‘טבריה’: טֵבַרְיָה.]
<b>וְקַבָּלָה</b>. מסורת.
<h3> יד</h3>
<b>וְהוּא שֶׁיִּהְיוּ הַסַּנֶדְרִי סְמוּכִים בָּאָרֶץּ</b>. שדייני הסנהדרין שדנים בחוץ לארץ נסמכו בארץ.
<b>כְּמוֹ שֶׁבֵּאַרְנוּ</b>. לעיל ד,יב.
<h2>פרק טו</h2>
<h3> א</h3>
<b>מַפְשִׁיטִין אֶת הַמְחֻיָּב סְקִילָה בְּגָדָיו</b>. שבאופן זה מיתתו מהירה יותר (פה”מ סנהדרין ו,ג על פי בבלי סנהדרין מה,א).
<b>וְאֵין הָאִשָּׁה נִסְקֶלֶת עֲרֻמָּה אֶלָּא בְּחָלוּק אֶחָד</b>. כשהיא ערומה ביזיונה גדול, ועדיף לה להצטער במיתה אטית ולא להתבזות (בבלי שם), וכדי למנוע את ביזיונה מספיק שתלבש חלוק אחד ואין צורך שתישאר בכל בגדיה (מים חיים).
<b>שְׁתֵּי קוֹמוֹת</b>. פעמיים גובהו של אדם.
<b>וְהוּא נֶהְפָּךְ וְנוֹפֵל עַל לִבּוֹ לָאָרֶץ</b>. הנסקל שנדחף מאחוריו נופל וחזהו כלפי הקרקע.
<b>אִם מֵת בָּהּ יָצָא</b>. ואין צורך לסוקלו באבנים.
<b>יָרֹה יִיָּרֶה</b>. יושלך.
<b>מַשָּׂא שְׁנֵי בְּנֵי אָדָם</b>. שיש צורך בשני בני אדם כדי להרימה מפני כובדה.
<b>וְהָעֵד הַשֵּׁנִי מַרְפֶּה יָדוֹ וּמַשְׁלִיךְ אֶת הָאֶבֶן עַל לִבּוֹ</b>. כיוון שהיא כבדה מכדי שאדם אחד יישא אותה, שני העדים מרימים אותה יחד, ולאחר מכן העד השני (שלא דחף את הנסקל בתחילה) מסיר את ידיו ממנה והאחר משליך אותה על הנסקל.
<b>וְאִם לָאו רְגִימָתוֹ בְּכָל יִשְׂרָאֵל</b>. שאר האנשים משליכים עליו אבנים עד שמת.
<h3> ב</h3>
<b>אֶלָּא עַל שַׁעַר שֶׁעָבַד בּוֹ</b>. בשער העיר שעבד בה, ואפילו כשדנו אותו בעיר אחרת.
<b>וְאִם הָיְתָה עִיר שֶׁרֻבָּהּ גּוֹיִם סוֹקְלִין אוֹתוֹ עַל פֶּתַח בֵּית דִּין</b>. בתוך העיר, שלא כשאר נהרגים שיש להרחיק את מקום הריגתם מבית דין (כמבואר לעיל יב,ג; לדין דומה בנערה המאורסה ראה הלכות איסורי ביאה ג,ט-יא).
<b>וְדָבָר זֶה קַבָּלָה מִפִּי הַשְּׁמוּעָה וכו’</b>. שיש לסקול עובד עבודה זרה בשער העיר שעבד בה.
<h3> ג</h3>
<b>עַד אַרְכֻּבּוֹתָיו</b>. עד ברכיו, ועשו כך כדי שלא יזוז.
<b>וְנוֹתְנִין סוּדָר קָשֶׁה בְּתוֹךְ הָרַךְ</b>. יש ללחוץ על צווארו בסודר קשה כדי שיתחיל להיחנק ויפתח את פיו, אך עוטפים את הקשה בסודר רך כדי שלא ייחבל צווארו מפעולת החניקה (פה”מ סנהדרין ז,ב).
<h3> ד</h3>
<b>מַתִּיזִין אֶת רֹאשׁוֹ בַּסַּיִף</b>. חותכים את ראשו בחרב.
<b>כְּדֶרֶךְ שֶׁהַמְּלָכִים עוֹשִׂין</b>. כדרך מלכי אומות העולם שהורגים באופן זה.
<h3> ה</h3>
<b>וְזֶה מוֹשֵׁךְ אֶצְלוֹ וְזֶה מוֹשֵׁךְ אֶצְלוֹ</b>. שניים מחזיקים בקצוות הסודר וכל אחד מושך את הקצה שבידו עד שהנידון נחנק ומת.
<h3> ו</h3>
<b>לִתְלוֹת הַמְגַדֵּף וְעוֹבֵד עֲבוֹדָה זָרָה</b>. לאחר שהומתו בסקילה.
<b>הַמְגַדֵּף</b>. מקלל את השם, נהרג בסקילה (לקמן ה”י).
<b>קִלְלַת אֱלֹהִים תָּלוּי</b>. הפסוק מתייחס לדין תליית אדם שהומת בחטאו ובאיסור להלינו על העץ לאחר תלייתו, ודורשים ממנו שהאדם המומת שנתלה הוא זה שקילל את אלהים.
<b>וּבְעוֹבֵד עֲבוֹדָה זָרָה נֶאֱמַר אֶת יי הוּא מְגַדֵּף</b>. הרי שהוא גם נקרא מגדף ויש לתלותו (להשוואה בין מגדף לעובד עבודה זרה ראה הלכות עבודה זרה ב,ו).
<h3> ז</h3>
<b>מַשְׁקִיעִין אֶת הַקּוֹרָה בָּאָרֶץ וְהָעֵץ יוֹצֵא מִמֶּנָּה</b>. נועצים קורה בקרקע וממנה הוציאו מוט עץ שעליו תלו את הנתלה.
<b>וּמַקִּיפִין שְׁתֵּי יָדָיו זוֹ לָזוֹ</b>. מצרפים וקושרים את שתי ידיו יחד, ובהן תולים אותו על העץ (ראה רדב”ז).
<b>וְאִם לָן</b>. נשאר תלוי בלילה.
<h3> ח</h3>
<b>אֶלָּא כָּל הַמֵּלִין אֶת מֵתוֹ עוֹבֵר בְּלֹא תַעֲשֶׂה</b>. איסור ‘לא תלין נבלתו’ אינו דווקא בהרוגי בית דין אלא בכל מת (ראה גם הלכות אבל ד,ט).
<h3> ט</h3>
<b>עַל הַתָּלוּשׁ</b>. עץ הנעוץ בקרקע לאחר שנתלש.
<b>כְּדֵי שֶׁלֹּא יִהְיֶה מְחֻסַּר קְצִיצָה שֶׁהָעֵץ שֶׁנִּתְלֶה עָלָיו נִקְבָּר עִמּוֹ</b>. התורה כתבה על התלוי “תקברנו”, וכיוון שגם העץ טעון קבורה עמו, גם הוא צריך להיות במצב שניתן לקברו מיד בלי צורך בפעולה נוספת (פה”מ סנהדרין ו,ו).
<b>בִּתְפוּסַת הַנֶּהֱרָג</b>. בשטח שסמוך אליו.
<h3> י</h3>
<b>הַבָּא עַל הָאֵם... וְהָאִשָּׁה הַמְּבִיאָה אֶת הַבְּהֵמָה עָלֶיהָ</b>. הלכות איסורי ביאה א,ד.
<b>אֵשֶׁת הָאָב</b>. אפילו שאינה אמו.
<b>וְעַל הַכַּלָּה</b>. אשת בנו.
<b>וְעַל נַעֲרָה מְאֹרָסָה</b>. הבא על נערה בתולה לאחר שהתקדשה לאיש וקודם שנכנסה לחופה (שם ג,ד). אבל אם הייתה קטנה או בוגרת או שהייתה בעולה או שנכנסה לחופה — הבא עליה חייב חנק כדין הבא על אשת איש.
<b>וְהַמְגַדֵּף</b>. מקלל את ה’ (הלכות עבודה זרה ב,ו).
<b>וְהָעוֹבֵד עֲבוֹדָה זָרָה</b>. שם ג,א.
<b>וְהַנּוֹתֵן מִזַּרְעוֹ לַמֹּלֶךְ</b>. פולחן אלילי הכולל העברה של הבן במדורת אש (שם ו,ג).
<b>וּבַעַל אוֹב</b>. עושה פעולות שונות הגורמות להשמעת קולות כביכול של אנשים מתים (שם ה”א).
<b>וּבַעַל יִדְּעוֹנִי</b>. עושה פעולות שונות הגורמות לו להגיד עתידות כביכול (שם ה”ב).
<b>וְהַמֵּסִית</b>. אחרים לעבוד עבודה זרה אף על פי שלא עבד בעצמו (שם ה,א).
<b>וְהַמֵּדִיחַ</b>. משכנע את אנשי עירו לעבוד עבודה זרה, ואנשי העיר אכן עבדו (שם ד,א).
<b>וְהַמְכַשֵּׁף</b>. עושה מעשה כשפים (שם יא,טו).
<b>וְהַמְחַלֵּל אֶת הַשַּׁבָּת</b>. הלכות שבת א,א.
<b>וּמְקַלֵּל אָבִיו אוֹ אִמּוֹ</b>. הלכות ממרים ה,א.
<b>וּבֵן סוֹרֵר וּמוֹרֶה</b>. בן שאינו מציית לאביו ולאמו, שבתנאים מסוימים מתחייב סקילה לאחר שגנב ממון מהוריו ואכל ושתה בו ברעבתנות וזלילה (שם ז,א).
<h3> יא</h3>
<b>בַּת כֹּהֵן שֶׁזִּנָּת תַּחַת בַּעְלָהּ</b>. אף על פי שמיתת אשת איש רגילה בחנק, מיתת בת כהן בשרפה, ובועלה חייב חנק כשאר בועלי אשת איש (הלכות איסורי ביאה א,ו).
<b>וְהַבָּא עַל בִּתּוֹ... וְעַל אֵם חָמִיו</b>. שם ה”ה.
<b>וְהוּא שֶׁבָּא עֲלֵיהֶן בְּחַיֵּי אִשְׁתּוֹ וכו’</b>. כל קרובות אשתו המוזכרות כאן אסורות באיסור כרת אף לאחר מיתת אשתו, אך אין חייבים עליהן מיתת בית דין לאחר שמתה.
<h3> יב</h3>
<b>הַנֶּהֱרָגִין</b>. בסיף.
<b>הָרוֹצֵחַ</b>. הלכות רוצח א,א.
<b>וְהַנִּדָּח</b>. כל אחד מאנשי עיר הנידחת שהודח ועבד עבודה זרה (הלכות עבודה זרה ד,א).
<h3> יג</h3>
<b>הַבָּא עַל אֵשֶׁת אִישׁ</b>. הלכות איסורי ביאה א,ו.
<b>וְהַחוֹבֵל בְּאָבִיו אוֹ בְּאִמּוֹ</b>. הלכות ממרים ה,ה.
<b>וְגוֹנֵב נֶפֶשׁ מִיִּשְׂרָאֵל</b>. ומוכר אותו לאחר שהשתמש בו (הלכות גנבה ט,א).
<b>וְזָקֵן מַמְרֵא</b>. דיין החולק על הסנהדרין ומורה לעשות כדבריו (הלכות ממרים ג,ה).
<b>וּנְבִיא הַשֶּׁקֶר</b>. המתנבא על דבר שלא שמע או אומר שנאמר לו דבר שנאמר לחברו (הלכות עבודה זרה ה,ח).
<b>וְהַמִּתְנַבֵּא בְּשֵׁם עֲבוֹדָה זָרָה</b>. שם ה”ו.
<h2>פרק טז</h2>
<h3> א</h3>
<b>וְאַף עַל פִּי שֶׁמַּלְקוּת בִּשְׁלֹשָׁה</b>. דיינים (לעיל ה,ד).
<b>בִּמְקוֹם מִיתָה הִיא עוֹמֶדֶת</b>. המלקות נחשבות עונש חמור והן תחליף למיתה, ומחויב כרת שלקה נפטר מכרתו (לקמן יז,ז).
<h3> ב</h3>
<b>מַלְקִין בַּזְּמַן הַזֶּה</b>. אף שבית המקדש חרב והסנהדרין אינה יושבת בלשכת הגזית ואי אפשר לדון דיני נפשות (לעיל יד,יא).
<h3> ג</h3>
<b>דַּיָּנֵי חוּצָה לָאָרֶץ</b>. שאינם סמוכים.
<b>מַכַּת מַרְדּוּת</b>. מכות מתקנת חכמים לעוברים על איסורים (ראה לקמן יח,ה).
<h3> ד</h3>
<b>בְּעֵדִים וְהַתְרָאָה</b>. שראוהו שני עדים עובר את העברה ולפני שעבר התרו בו שלא יעשה כך ואם יעשה ילקה (ראה לעיל יב,ב).
<b>וּבוֹדְקִין הָעֵדִים בִּדְרִישָׁה וַחֲקִירָה</b>. בירור יסודי לגבי פרטי המעשה שעליו הם מעידים.
<b>כְּדֶרֶךְ שֶׁעוֹשִׂין בְּדִינֵי נְפָשׁוֹת</b>. לעיל יב,ג.
<b>עָבַר עַל לָאו שֶׁנִּתַּק לַעֲשֵׂה</b>. מצוות לא תעשה שיש ציווי מפורש לתקן את העברה במעשה מסוים, ובכך האיסור נעתק להיות מצוות עשה. אין לוקים על לאו הניתק לעשה, אך אם כבר אי אפשר לקיים את העשה שבו, לוקים עליו (לקמן יח,ב).
<b>שֶׁאַף עַל פִּי שֶׁהַהַתְרָאָה בְּסָפֵק הִיא שֶׁאִם יְקַיֵּם יִפָּטֵר</b>. שהרי בזמן שהתרו בו אינם יכולים לדעת בוודאות אם יעבור וילקה שהרי ייתכן שיקיים את העשה שבו וייפטר.
<h3> ה</h3>
<b>מַלְקוּת וּמִיתַת בֵּית דִּין כְּאַחַת</b>. שבאותה פעולה הוא עובר על שני איסורים, על האחד חייבים מיתה ועל השני מלקות.
<b>שֶׁשָּׁחַט אוֹתוֹ וְאֶת בְּנוֹ לַעֲבוֹדָה זָרָה</b>. שחיטה היא אחת מהעבודות שהעושה אותן לעבודה זרה מתחייב סקילה (הלכות עבודה זרה ג,ג). כמו כן אסור לשחוט בהמה וולדה באותו יום, ואם שחט מתחייב מלקות (הלכות שחיטה יב,א). נמצא שהשוחט בהמה וולדה באותו יום לעבודה זרה מתחייב בשחיטתו מיתה ומלקות.
<b>וְאִם הִתְרוּ בּוֹ לְמַלְקוּת בִּלְבַד</b>. התרו בו שאם יעבור ילקה ולא אמרו שייהרג (ראה גם שם ה”ז).
<h3> ו</h3>
<b>בִּשְׁעַת מַעֲשֶׂה</b>. שיעידו שני עדים שעשה את מעשה האיסור.
<b>הָאִסּוּר עַצְמוֹ בְּעֵד אֶחָד יֻחְזַק</b>. מספיק שעד אחד יעיד שהדבר אסור, ויהיה אפשר להלקות על פי עדותו אם יעבור אדם על האיסור בפני שני עדים.
<b>חֵלֶב כְּלָיוֹת</b>. אחד מהחלבים האסורים (הלכות מאכלות אסורות ז,ז).
<b>כִּלְאֵי הַכֶּרֶם הֵם פֵּרוֹת אֵלּוּ</b>. תבואה, ירקות או ענבים שגדלו בכרם שנזרע כלאיים, והאוכל מהם לוקה (שם י,ו-ז).
<b>גְּרוּשָׁה אוֹ זוֹנָה הִיא אִשָּׁה זוֹ</b>. ואסורה לכהן, ואם נשאה לוקה על בעילתה (הלכות איסורי ביאה יז,ב).
<b>אַף עַל פִּי שֶׁעִקַּר הָאִסּוּר בְּעֵד אֶחָד</b>. אף שידוע רק על פי עד אחד שהדבר אסור (ראה גם שם א,כב, הלכות שגגות ג,ב).
<h3> ח</h3>
<b>כּוֹפֵת שְׁתֵּי יָדָיו לָעַמּוּד הֵלָךְ וְהֵלָךְ</b>. היו משעינים את המוכה על עמוד נמוך וקושרים את שתי ידיו בשני צדי העמוד.
<b>וְחַזַּן הַכְּנֶסֶת</b>. שמש הקהל, השוטר המשמש שליח הדיינים להכות.
<b>אוֹחֵז בִּבְגָדָיו... עַד שֶׁהוּא מְגַלֶּה אֶת לִבּוֹ</b>. באופן שהכתפיים והחזה יהיו מגולים.
<b>וְהָאֶבֶן נְתוּנָה מֵאֲחוֹרָיו</b>. מאחורי המוכה עמדה אבן שעליה היה עומד המכה שהיה מכה מאחור ומן הגובה.
<b>וּרְצוּעָה שֶׁל עֵגֶל</b>. מעור של עגל.
<b>כְּפוּלָה לִשְׁנַיִם וּשְׁנַיִם לְאַרְבָּעָה</b>. מקפלים את הרצועה לשניים ואחר כך כופלים אותה פעם נוספת, או פירושו שהיו חותכים את הרצועה המקופלת לשניים (ראה הסברים שונים במפרשי המשנה מכות ג,יב ובמפרשי הגמרא שם כב,ב).
<b>וּשְׁתֵּי רְצוּעוֹת שֶׁל חֲמוֹר עוֹלוֹת וְיוֹרְדוֹת בָּהּ</b>. בתוך כפלי רצועות העגל או בצדדים שלהם היו תלויות שתי רצועות מעור של חמור, והרצועות הללו היו עולות ויורדות יחד עם רצועות העגל בזמן ההכאה (ראה הסברים נוספים בפרשנים שם).
<b>וְאָרְכָּהּ כְּדֵי שֶׁתִּהְיֶה מַגַּעַת עַד פִּי כְּרֵסוֹ</b>. הרצועה הייתה צריכה להגיע עד לטבורו של המוכה, וכדי להתאים את אורך הרצועה לאדם המוכה היו תוחבים את הרצועות לנקב שהיה בידית אחיזת הרצועה ומקצרים או מאריכים אותה לפי הצורך (פה”מ מכות ג,יג).
<h3> ט</h3>
<b>הָאִישׁ הַמַּכֶּה צָרִיךְ לִהְיוֹת יָתֵר בְּדֵעָה וְחָסֵר בְּכֹחַ</b>. שלא יכהו מכות חזקות ביותר.
<b>עַל בֵּין דַּדָּיו</b>. על החזה.
<h3> י</h3>
<b>מֻטֶּה</b>. כפוף.
<b>וְהִפִּילוֹ הַשֹּׁפֵט</b>. שלשון ‘נפילה’ פעמים שמתפרשת כהטיה (ראה הכתב והקבלה דברים כה,ב).
<b>וְהִכָּהוּ לְפָנָיו</b>. שהמוכה צריך להיות לפניו, באופן שרואהו.
<b>וְהִכָּהוּ מִכָּאן שֶׁאֵין מַלְקִין שְׁנַיִם</b>. שהרי כתוב ‘והכהו’ בלשון יחיד.
<h3> יא</h3>
<b>וּמִתְכַּוֵּן לִגְמֹר הַפְּסוּקִין עִם הַמַּלְקֻיּוֹת</b>. יקבע את קצב קריאתו לפי כמות המלקות כדי שיסיים את הקריאה בעת סיומן (פה”מ מכות ג,יד).
<b>וְאִם לֹא גָּמַר</b>. המכה להכותו בשעה שהקורא סיים את הקריאה.
<b>כָּל זְמַן שֶׁמַּכֶּה עַל פִּיו הוּא מַכֶּה</b>. אף על פי שמראש קבעו את כמות המלקות שילקה (לקמן יז,א-ב), יכול החזן להכות רק בהוראה ישירה של הדיין בכל מכה ומכה (שאם הדיין מבחין שהמוכה נחלש באמצע ההכאה לא יאמר לו שיכה — תפא”י מכות ג,יד, וראה לקמן יז,ב).
<h3> יב</h3>
<b>מֵת תַּחַת יָדוֹ פָּטוּר</b>. מגלות על הריגתו (שההורג בשעת עשיית מצווה אינו גולה — הלכות רוצח ה,ו).
<b>וְאִם הוֹסִיף רְצוּעָה אַחַת עַל הָאֹמֶד</b>. אם הכה ברצועה פעם אחת יותר מהמכות ששיערו הדיינים שבכוח המוכה לסבול.
<b>וְהוּא הַדִּין לְכָל מַכֶּה אֶת חֲבֵרוֹ וכו’</b>. ראה גם הלכות חובל ה,א.
<b>אֲפִלּוּ הִכָּה עֶבֶד... לוֹקֶה</b>. האיסור להכות אדם מישראל כולל גם איסור להכות עבד כנעני שהרי הוא חייב בחלק מהמצוות (שם ה”ג).
<b>אֵין אָדָם מְשַׁלֵּם וְלוֹקֶה כְּמוֹ שֶׁבֵּאַרְנוּ בְּכַמָּה מְקוֹמוֹת</b>. כשחייב לשלם אינו לוקה (הלכות שכירות יא,א, יב,ג; וראה לקמן יח,ב).
<h2>פרק יז</h2>
<h3> א</h3>
<b>כְּפִי כֹּחוֹ</b>. כמות המכות שלפי ההערכה בכוחו לסבול ולהישאר חי (והאומדן נעשה על ידי הבקיאים בעניין — פה”מ מכות ג,י).
<b>שֶׁנֶּאֱמַר כְּדֵי רִשְׁעָתוֹ בְּמִסְפָּר</b>. שמספר המכות יהיה כדי כוחו על רשעתו (ראה פה”מ שם ג,י-יא).
<b>שֶׁאִם יוֹסִיף לוֹ אַחַת נִמְצָא שֶׁלֹּא הִכָּהוּ אֶלָּא אַרְבָּעִים הָרְאוּיוֹת לוֹ</b>. שגם אם בטעות יכהו מכה נוספת לא יעבור את מכסת המכות. אבל אם היה מכהו ארבעים ובטעות היה מוסיף מכה נוספת היה עובר על ‘לא יוסיף’ (עמק המלך, מעשה רב, רש”ש וראה פה”מ מכות ג,י).
<h3> ב</h3>
<b>הָרְאוּיוֹת לְהִשְׁתַּלֵּשׁ</b>. מספר מכות שניתן לחלק לשלוש.
<h3> ג</h3>
<b>אֲמָדוּהוּ הַיּוֹם שֶׁיַּלְקוּהוּ שְׁנֵים עָשָׂר וְלֹא הִלְקוּהוּ עַד לְמָחָר</b>. אומד לאותו יום אינו מתבטל למחרת, ואין להוסיף על המלקות שפסקו לו באומד הראשון.
<b>אֲמָדוּהוּ שֶׁיִּלְקֶה לְמָחָר שְׁנֵים עָשָׂר וְלֹא לָקָה עַד יוֹם שְׁלִישִׁי</b>. אומד מיום אחד למחרתו עדיין נחשב אומד, אך ביום השלישי לאומד, הוא מתבטל ומכים אותו לפי האומד החדש (ערוה”ש נו,ט, יד”פ). ויש מפרשים שבכל מקרה כאשר האומד לא נעשה עבור אותו יום (אף אם נעשה עבור היום שאחריו) הוא מתבטל, ומלקים אותו יותר אם אמדוהו ליותר (כס”מ, שלל דוד).
<h3> ד</h3>
<b>אִם אֲמָדוּהוּ אֹמֶד אֶחָד לוֹקֶה וּפָטוּר</b>. אם אמדוהו לקבל מלקות עבור כל החיובים שהתחייב עליהם (כגון שיכול לקבל את מלוא ארבעים המלקות עבור חיוב אחד ולפחות חלק מהמלקות על החיוב השני שהתחייב בו), מלקים אותו בפעם אחת.
<b>וְאִם לָאו לוֹקֶה וּמִתְרַפֵּא וְחוֹזֵר וְלוֹקֶה</b>. אם אינו יכול לקבל יותר מארבעים מלקות בפעם אחת, מלקים אותו על חיוב אחד של מלקות כמה שיכול לקבל, ולאחר שמחלים מכים אותו שוב עבור יתר החיובים שהתחייב עליהם מלקות.
<b>יָכוֹל הוּא לְקַבֵּל חֲמִשָּׁה וְאַרְבָּעִים</b>. עבור שני חיובי המלקות.
<h3> ה</h3>
<b>נִתְקַלְקֵל</b>. נפתחו נקביו.
<b>שֶׁנִּקְלָה</b>. התבזה.
<b>אֲפִלּוּ נִתְקַלְקֵל מִשֶּׁיָּצָא מִבֵּית דִּין לִלְקוֹת וכו’</b>. אפילו אם התקלקל כבר בשעה שמוציאים אותו ללקות (ולא רק סמוך להכאה ממש), והיה מקום לחשוב שמכיוון שיש לו פחד גדול מהמלקות אין להכותו כלל (לח”מ, מל”מ).
<b>וַאֲפִלּוּ מִבָּעֶרֶב</b>. כגון שאמדוהו על מנת להכותו למחר, וכבר בערב לפני כן הוא התקלקל.
<b>אֲמָדוּהוּ לִשְׁתֵּי מַלְקֻיּוֹת</b>. שהתחייב שני חיובי מלקות ואמדוהו ללקות עבור שניהם יחד (כדלעיל ה”ד).
<b>וְלָקָה וְנִתְקַלְקֵל בֵּין בָּרִאשׁוֹנָה בֵּין בַּשְּׁנִיָּה פָּטוּר</b>. אף אם התקלקל בשעת הכאת המלקות של העברה הראשונה, נפטר בקלקולו גם מהמלקות השניות.
<b>נִפְסְקָה רְצוּעָה</b>. נחתכה הרצועה שבה מלקים אותו.
<b>נִפְסְקָה בָּרִאשׁוֹנָה נִפְטַר מִמַּלְקוּת רִאשׁוֹנָה וְלוֹקֶה הָאֹמֶד הַשֵּׁנִי</b>. כשנפסקה הרצועה ואי אפשר להמשיך להלקות, נפטר החייב מסדרת המלקות שהוא לוקה כעת. אך מכיוון שהוא לא ‘נקלה’, הוא אינו נפטר לחלוטין מחיוב המלקות, ויש להמשיך להכותו את סדרת המלקות על העברה השנייה.
<h3> ו</h3>
<b>כְּפָתוּהוּ עַל הָעַמּוּד לִלְקוֹת וְכָרַת אֶת הַמֵיתָרִים וּבָרַח</b>. קשרוהו אל העמוד שאליו מצמידים את המוכה (לעיל טז,ח) והוא חתך את החבלים וברח, וכיוון שהתבזה בדבר זה, נחשב ש’נקלה’ כבר ופטור מן המלקות (ראה בבלי שבועות כח,א ורש”י שם).
<h3> ז</h3>
<b>חוֹזֵר לְכַשְׁרוּתוֹ</b>. ונעשה כשר לעדות (הלכות עדות יב,ד).
<b>כֵּיוָן שֶׁלָּקָה</b>. מיד לאחר שלקה.
<b>מְחֻיְּבֵי כָּרֵת בִּלְבַד</b>. שאין בכרת שלהם חיוב מיתת בית דין, ועליהם ללקות (לקמן יח,א).
<b>נִפְטְרוּ מִידֵי כְּרֵתָן</b>. ובלבד שיעשו תשובה עם המלקות (פה”מ מכות ג,א, ג,טו).
<h3> ח</h3>
<b>כֹּהֵן גָּדוֹל שֶׁחָטָא לוֹקֶה בִּשְׁלֹשָׁה כִּשְׁאָר הָעָם</b>. שלא כדיני נפשות שבהם שונה דינו משאר העם ונידון בבית דין של שבעים ואחד (לעיל ה,א, וראה גם הלכות כלי המקדש ד,כב).
<b>וְחוֹזֵר לִגְדֻלָּתוֹ</b>. שקדושת הכהן הגדול אינה בטלה (ראה ירושלמי סנהדרין ב,א).
<h3> ט</h3>
<b>רֹאשׁ יְשִׁיבָה</b>. ראש בית הדין של שבעים ואחד, נשיא הסנהדרין.
<b>שֶׁמַּעֲלִין בַּקֹּדֶשׁ וְלֹא מוֹרִידִין</b>. כיוון שלקה אינו יכול לשמש כראש הישיבה, אמנם כיוון שכבר היה ראש ישיבה אין למנותו כדיין רגיל (ראה גם הלכות כלי המקדש ד,כא).
<h2>פרק יח</h2>
<h3> א</h3>
<b>שֶׁחַיָּבִין עָלָיו כָּרֵת וְאֵין בּוֹ מִיתַת בֵּית דִּין</b>. אבל חייבי מיתות בית דין אף שיש בהם כרת, אינם לוקים (לקמן ה”ב).
<b>כְּגוֹן אוֹכֵל חֵלֶב וכו’</b>. לקמן יט,א-ב מפורטים הלאווים שיש בהם כרת ושיש בהם מיתת בית דין.
<b>אוֹכֵל טֶבֶל</b>. תבואה שלא הופרשו ממנה תרומות ומעשרות.
<b>לוֹבֵשׁ שַׁעַטְנֵז</b>. בגד העשוי מצמר ופשתן יחד.
<b>אֲבָל לָאו שֶׁאֵין בּוֹ מַעֲשֶׂה</b>. שהוא בדיבור, בשמיעה או במחשבה.
<b>הוֹלֵךְ רָכִיל</b>. מרכל, מעביר מידע על אנשים או על מעשיהם, וכלול בלאו זה גם האיסור לספר לשון הרע (הלכות דעות ז,א-ב).
<b>וְנוֹקֵם</b>. בחברו, כגון שאינו מסכים להשאיל לחברו כיוון שלפני כן חברו לא השאיל לו (שם ה”ז).
<b>וְנוֹטֵר</b>. שומר טינה אף על פי שאינו נוקם (שם ה”ח).
<b>נוֹשֵׂא שֵׁמַע שָׁוְא</b>. דיין השומע דברי אחד מבעלי הדין שלא בנוכחות בעל הדין השני (לקמן כא,ז).
<h3> ב</h3>
<b>מִנִּשְׁבָּע</b>. שבועת שקר (הלכות שבועות א,ג) או שבועת שווא (שם ה”ז).
<b>וּמֵמֵר</b>. העושה תמורה, אומר על בהמת חולין שתהיה תמורת בהמת הקדש. אסור מן התורה להמיר, והממר לוקה (הלכות תמורה א,א).
<b>וּמְקַלֵּל אֶת חֲבֵרוֹ בַּשֵּׁם</b>. באחד משמות ה’ או בכינוי (לקמן כו,ג).
<b>לָאו שֶׁנִּתַּן לְאַזְהָרַת מִיתַת בֵּית דִּין</b>. איסור לא תעשה הכתוב בתורה לצורך התראה למיתת בית דין. ומכיוון שעיקרו של הלאו מתייחס לעונש מיתה ולא למלקות, גם אם עבר באופן שאינו מתחייב מיתה (כגון שהתרו בו למלקות ולא למיתה או כגון שעבר על האיסור באופן שאינו מחייב מיתה), אינו לוקה על לאו זה.
<b>וְכָל לָאו שֶׁנִּתַּן לְתַשְׁלוּמִין... אֵין לוֹקִין עָלָיו</b>. איסור שמתחייבים עליו תשלום ממוני אין לוקים עליו אלא משלמים את הממון (אמנם כאשר עושה מעשה שיש בו חיוב מלקות, ובנוסף לכך התחייב על מעשה זה בתשלומים מסיבה אחרת, לוקה ואינו משלם — ראה הלכות גנבה ג,א).
<b>לֹא תִגְנֹב</b>. לשון הכתוב כאן היא כפי שנאמר בעשרת הדיברות. אמנם לאו זה נאמר לגבי גונב נפשות (ראה הלכות גנבה ט,א), ולכן נראה שהכוונה לאיסור “לא תגנֹבו” הנזכר בפרשת קדושים (ויקרא יט,יא) שממנו נלמד איסור גנבת ממון (ראה הלכות גנבה שם א,א).
<b>לָאו שֶׁנִּתַּק לַעֲשֵׂה</b>. מצוות לא תעשה שיש ציווי מפורש לתקן את העברה במעשה מסוים, ובכך היא נעתקת להיות מצוות עשה.
<b>לֹא תִקַּח הָאֵם עַל הַבָּנִים</b>. מן הקן, ואם לקח הריהו מצֻווה בעשה של “שלח תשלח את האם” (דברים כב,ז).
<b>לֹא תְכַלֶּה פְּאַת שָׂדְךָ</b>. שלא יקצור לעצמו את כל השדה אלא יניח בו פאה לעניים, ואם קצר הריהו מצֻווה בעשה של “לעני ולגר תעזב” (ויקרא יט,י) — שייתן ממה שקצר לעניים.
<b>אֵין לוֹקִין עָלָיו אֶלָּא אִם לֹא קִיֵּם עֲשֵׂה שֶׁבָּהּ</b>. אם התבטל העשה שבלאו וכבר לא יוכל לקיים אותו (כגון שמתה האם, או שאבד הקציר), לוקה (ראה הלכות שחיטה יג,א, הלכות מתנות עניים א,ב-ג).
<b>וְכָל לָאו שֶׁבַּכְּלָלוֹת אֵין לוֹקִין עָלָיו</b>. כמבואר בהלכה הבאה.
<b>וּשְׁאָר כָּל לָאוִין שֶׁבַּתּוֹרָה לוֹקִין עֲלֵיהֶן</b>. לפירוטם ראה לקמן יט,ד.
<h3> ג</h3>
<b>אֵי זֶהוּ לָאו שֶׁבַּכְּלָלוֹת וכו’</b>. שני סוגי לאווים מוגדרים כלאו שבכללות כמתבאר כאן.
<b>לָאו אֶחָד שֶׁכּוֹלֵל עִנְיָנִים הַרְבֵּה כְּגוֹן לֹא תֹאכְלוּ עַל הַדָּם</b>. שבאזהרה אחת של התורה נאסרים כמה דברים שאינם קשורים זה לזה. בדוגמה זו של “לא תאכלו על הדם” כלולים איסורים רבים ובהם: איסור לאכול מבהמה לפני שתצא נפשה (הלכות שחיטה א,ב), איסור להברות על הרוגי בית דין ואיסור לדיינים לאכול ביום שהרגו נפש (לעיל יג,ד) — וכיוון שכל האיסורים הללו כלולים באזהרה אחת אין לוקים עליהם.
<b>וְכֵן אִם נֶאֱמַר וכו’</b>. הסוג השני של לאו שבכללות הוא כאשר התורה כותבת בפירוש כמה איסורים, אך אינה מייחדת אזהרה נפרדת לכל אחד מהם, אלא כוללת את כולם באזהרה אחת.
<b>אֵין לוֹקִין עַל כָּל אֶחָד וְאֶחָד</b>. אם עבר על כמה מהאיסורים הללו יחד, אין לוקים על כל איסור ואיסור בפני עצמו, אלא לוקים על כולם רק פעם אחת.
<b>אֶלָּא אִם כֵּן חִלֵּק אוֹתָם בְּלָאוִים אֲחֵרִים</b>. שהתורה אסרה חלק מהאיסורים הכלולים באזהרה זו במקום אחר בנפרד.
<b>אוֹ נֶאֱמַר מִפִּי הַשְּׁמוּעָה שֶׁנֶּחְלְקוּ</b>. נלמד במסורת שלוקים על כל אחד מהאיסורים הכלולים באזהרה  זו.
<b>אַל תֹּאכְלוּ מִמֶּנּוּ נָא וּבָשֵׁל מְבֻשָּׁל</b>. איסור לאכול את קרבן פסח (שיש לאכלו צלוי) מבושל או צלוי מעט באופן שאינו ראוי עדיין לאכילה.
<b>אֵינוֹ לוֹקֶה עַל הַנָּא וְהַמְבֻשָּׁל שְׁתַּיִם</b>. אפילו אכל גם נא וגם מבושל לוקה סדרת מלקות אחת (ראה גם הלכות קרבן פסח ח,ד).
<b>וּבֶחָדָשׁ</b>. איסור לאכול מהתבואה החדשה קודם הקרבת העומר בט”ז בניסן (הלכות מאכלות אסורות י,ב).
<b>וְקָלִי</b>. גרגרי חיטה קלויים.
<b>וְכַרְמֶל</b>. גרגרי חיטה לחים.
<b>וְחִיֵּב עַל שְׁלָשְׁתָּן שָׁלֹשׁ מַלְקֻיּוֹת מִפִּי הַשְּׁמוּעָה לָמְדוּ שֶׁזֶּה לְחַלֵּק</b>. אף על פי ששלושתם נכללים באזהרה אחת, למדו במסורת שלוקים על כל אחד מהם בנפרד, ואם אכל גם לחם וגם קלי וגם כרמל לפני הקרבת העומר לוקה שלוש סדרות של מלקויות (שם ה”ג).
<b>הֲרֵי נֶאֱמַר לֹא יִמָּצֵא בְךָ מַעֲבִיר בְּנוֹ וּבִתּוֹ בָּאֵשׁ קֹסֵם קְסָמִים וכו’</b>. ובהמשך נאמר “מעונן ומנחש ומכשף, וחבר חבר ושאל אוב וידעני ודרש אל המתים” (דברים יח,י-יא). ואף על פי שכללה התורה באזהרת “לא ימצא בך” איסורים רבים, לוקים על כל אחד מהם בנפרד, מפני ששניים מאיסורים אלו (מעונן ומנחש) נאסרו באזהרה נפרדת במקום אחר.
<h3> ד</h3>
<b>אִם אָכַל חֵלֶב פַּעַם שְׁלִישִׁית אֵין מַלְקִין אוֹתוֹ וכו’</b>. אדם שעבר במזיד על איסור כרת חייב בעצם מיתה אלא שמיתתו מסורה לשמים, אמנם כאשר הוא מפקיר את עצמו לאותה העברה פעם אחר פעם, מקרבים את מותו (בבלי סנהדרין פא,ב).
<b>וְנוֹתְנִין לוֹ לֶחֶם צָר וּמַיִם לָחַץ</b>. כמות מצומצמת של אוכל ושתייה (על פי ישעיהו ל,כ).
<b>עַד שֶׁכְּרֵסוֹ נִבְקַעַת</b>. והוא מת.
<h3> ה</h3>
<b>אֵין הוֹרְגִין אוֹתוֹ כְּמוֹ שֶׁבֵּאַרְנוּ</b>. שאין הורגים עד שיתיר עצמו למיתה בפירוש ויאמר ‘על מנת כן אני עושה’ (לעיל יב,ב).
<b>וְאֵין מַלְקִין אוֹתוֹ</b>. שגם במלקות יש צורך בהתראה, ואין מלקים ללא התראה (לעיל טז,ד).
<b>חָזַר פַּעַם שְׁלִישִׁית וְעָבַר וְהִתְרוּ בּוֹ וכו’</b>. כיוון שהוא עובר פעם אחר פעם על עברות שעונשן מיתה, מקרבים את מותו.
<b>וְכָל אֵלּוּ שֶׁלֹּא קִבְּלוּ עֲלֵיהֶן הַהַתְרָאָה מַכִּין אוֹתָן מַכַּת מַרְדּוּת</b>. כבר בפעם הראשונה והשנייה.
<b>מַכַּת מַרְדּוּת</b>. מלקות מדברי חכמים.
<h3> ו</h3>
<b>וְהַמְקַלֵּל בְּקוֹסֵם</b>. המקלל את שם השם בשם עבודה זרה (ראה גם הלכות עבודה זרה ב,ט).
<b>וְהַבּוֹעֵל אֲרָמִית</b>. הבא על גויה. ודין זה נוהג כשבעלה בפרהסיה בפני עשרה מישראל. ודווקא בשעת הבעילה, אבל לאחר שפרש אסור לקנאים לפגוע בו (הלכות איסורי ביאה יב,ד-ה).
<b>אֵין בֵּית דִּין נִזְקָקִין לָהֶם אֶלָּא הַקַּנָּאִין פּוֹגְעִין בָּהֶן</b>. שאין חייבים מיתת בית דין על מעשים אלו. ואף על פי כן רשאי היחיד המקנא לכבוד ה’ להורגם.
<b>וְכָל הַהוֹרְגָן זָכָה</b>. מעשה הריגתם ראוי ומשובח, כפי שהתורה שיבחה את פנחס שהרג את זמרי (ראה במדבר כה,א-טו).
<b>כֹּהֵן שֶׁשִּׁמֵּשׁ בְּטֻמְאָה</b>. והתחייב מיתה בידי שמים (הלכות ביאת מקדש ד,א).
<b>לֹא הָיוּ אֶחָיו הַכֹּהֲנִים מְבִיאִין אוֹתוֹ לְבֵית דִּין</b>. שיענישו אותו במלקות כמגיע לו על פי דין.
<b>פִּרְחֵי כְּהֻנָּה</b>. כהנים צעירים.
<b>מוֹצִיאִין אוֹתוֹ חוּץ לָעֲזָרָה וּמוֹצִיאִין אֶת מוֹחוֹ בִּגְזָרִין</b>. ראה גם שם ה”ב.
<b>שֶׁאֵין מְמִיתִין בֵּית דִּין וְלֹא מַלְקִין אֶת הָאָדָם בְּהוֹדָיַת פִּיו</b>. שלא כדיני ממונות שמחייבים אדם על סמך הודאתו, בדיני נפשות ובדיני מלקות אין להעניש על פי הודאת האדם.
<b>שֶׁהָרַג יְהוֹשֻׁעַ עָכָן</b>. שהודה שמעל בחרם יריחו (ראה יהושע ז,כ-כה).
<b>וְדָוִד לְגֵר עֲמָלֵקִי</b>. שהודה שהרג את שאול (ראה שמואל ב א,י-טו).
<b>הוֹרָאַת שָׁעָה הָיְתָה</b>. ואין ללמוד ממנה לדורות.
<b>אוֹ דִּין מַלְכוּת הָיָה</b>. שהמלך רשאי להרוג לתיקון העולם וצורך השעה (הלכות מלכים ג,י).
<b>שֶׁמָּא נִטְרְפָה דַּעְתּוֹ בְּדָבָר זֶה</b>. שכאשר ירצה למות מחמת טירוף יטען שחטא וחייב מיתה.
<b>הָעֲמֵלִים מָרֵי הַנֶּפֶשׁ הוּא הַמְחַכִּים לָמוּת</b>. אנשים שכל ימיהם בעמל או מדוכאים עד שמואסים בחיים ומצפים למוות (על פי איוב ג,כ-כא).
<b>שֶׁהֵם תָּמִיד תּוֹקְעִין הַחֲרָבוֹת בְּבִטְנָם וּמַשְׁלִיכִין עַצְמָן וכו’</b>. מנסים להתאבד בכל הזדמנות.
<b>וּכְלָלוֹ שֶׁל דָּבָר גְּזֵרַת מֶלֶךְ הִיא</b>. אף שהובאו כאן טעמים שונים לעניין, עיקר העניין הוא שדין זה הנו גזרת הכתוב.
<h2>פרק יט</h2>
<h3> א</h3>
<b>א-ז) הַבָּא עַל אֲחוֹתוֹ... וְעַל הַנִּדָּה</b>. הלכות איסורי ביאה א,ז.
<b>ח) וְהָאוֹכֵל חֵלֶב</b>. הלכות מאכלות אסורות ז,א.
<b>ט) וְהָאוֹכֵל דָּם</b>. שם ו,א.
<b>י) וְהָאוֹכֵל חָמֵץ בְּפֶסַח</b>. הלכות חמץ ומצה א,א.
<b>יא) וְהָאוֹכֵל בְּיוֹם הַכִּפּוּרִים</b>. הלכות שביתת עשור א,ד.
<b>יב) וְהָעוֹשֶׂה מְלָאכָה בְּיוֹם הַכִּפּוּרִים</b>. שם ה”א.
<b>יג) וְהָאוֹכֵל נוֹתָר</b>. בשר קדשים לאחר שעבר זמן אכילתם (הלכות פסולי המוקדשין יח,י).
<b>יד) וְהָאוֹכֵל פִּגּוּל</b>. בשר קרבן שחשבו להקריבו או לאכלו לאחר זמנו (‘מחשבת חוץ לזמנו’, שם ה”ו).
<b>טו) וְהַטָּמֵא שֶׁאָכַל בְּשַׂר קֹדֶשׁ</b>. אדם טמא שאכל בשר קרבן (שם הי”ג).
<b>יו) וְהַטָּמֵא שֶׁנִּכְנַס לָעֲזָרָה</b>. הלכות ביאת מקדש ג,יב.
<b>יז) וְהַשּׁוֹחֵט קָדָשִׁים בַּחוּץ</b>. מחוץ לעזרה (הלכות מעשה הקרבנות יח,ג).
<b>יח) וְהַמַּעֲלֶה קָדָשִׁים בַּחוּץ</b>. המעלה ומקריב קרבן על מזבח מחוץ לעזרה (שם ה”ב).
<b>יט) וְהַמְפַטֵּם אֶת הַשֶּׁמֶן</b>. העושה שמן במתכונת של שמן המשחה על מנת לסוך בו (הלכות כלי המקדש א,ד).
<b>כ) וְהַסָּךְ בְּשֶׁמֶן הַמִּשְׁחָה</b>. שעשה משה רבנו (שם ה”ה).
<b>כא) וְהַמְפַטֵּם אֶת הַקְּטֹרֶת</b>. העושה קטורת במתכונת של קטורת הסמים שבמקדש כדי להריח בה (שם ב,ט).
<h3> ב</h3>
<b>א-ב) זָר שֶׁאָכַל תְּרוּמָה גְּדוֹלָה... וְזָר שֶׁאָכַל תְּרוּמַת מַעֲשֵׂר</b>. אדם שאינו כהן שאכל מהתרומה הגדולה שמופרשת מהיבול וניתנת לכהנים או מתרומת מעשר שמופרשת מהמעשר של הלוויים וניתנת לכהן (הלכות תרומות ו,ה-ו, י,ד).
<b>ג) וְזָר שֶׁאָכַל בִּכּוּרִים אַחַר שֶׁנִּכְנְסוּ לִירוּשָׁלַיִם</b>. הביכורים הם ראשית הפירות משבעת המינים המובאים לכהן אל המקדש והם נקראים ‘תרומה’ ודינם כתרומה (הלכות ביכורים ג,א).
<b>ד) וְזָר שֶׁאָכַל חַלָּה</b>. המופרשת מן העיסה וניתנת לכהן, נקראת ‘תרומה’ ודינה כתרומה (הלכות תרומות י,ד).
<b>ה) וְהָאוֹכֵל טֶבֶל שֶׁלֹּא הוּרָם מִמֶּנּוּ תְּרוּמָה גְּדוֹלָה וּתְרוּמַת מַעֲשֵׂר</b>. אוכל שחייבים להפריש ממנו תרומות ומעשרות לפני שהפרישו ממנו (הלכות מאכלות אסורות י,יט).
<b>ו) וְהָאוֹכֵל מֵעִסָּה שֶׁלֹּא הוּרְמָה חַלָּתָהּ</b>. הלכות ביכורים ח,ה.
<b>ז) וְכֹהֵן טָמֵא שֶׁאָכַל תְּרוּמָה טְהוֹרָה</b>. הלכות תרומות ז,א.
<b>ח) וְכֹהֵן שֶׁנִּכְנַס לְקֹדֶשׁ הַקֳּדָשִׁים שֶׁלֹּא לַעֲבוֹדָה</b>. הלכות ביאת מקדש ב,ג.
<b>ט) וְכֹהֵן שֶׁיָּצָא מִן הַמִּקְדָּשׁ בִּשְׁעַת עֲבוֹדָה</b>. באמצע שעובד (שם ה”ה).
<b>י) וְלֵוִי שֶׁעָבַד בַּעֲבוֹדַת כֹּהֲנִים</b>. הלכות כלי המקדש ג,יא.
<b>יא) וְזָר שֶׁשִּׁמֵּשׁ בַּמִּקְדָּשׁ</b>. הלכות ביאת מקדש ט,א.
<b>יב) וּמְחֻסַּר בְּגָדִים</b>. כהן שחסר לו אחד מבגדי הכהונה.
<b>הֲרֵי הוּא כְּזָר וְלוֹקֶה אִם עָבַד</b>. הלכות כלי המקדש י,ד.
<b>יג) וְכֹהֵן טָמֵא שֶׁשִּׁמֵּשׁ</b>. שעבד בבית המקדש (הלכות ביאת מקדש ד,א).
<b>יד) שָׁתוּי שֶׁשִּׁמֵּשׁ</b>. שם א,א.
<b>טו) וּטְבוּל יוֹם שֶׁשִּׁמֵּשׁ</b>. טמא שטבל נחשב עדיין טמא עד הערב ואסור לעבוד במקדש (שם ד,ד).
<b>יו) וּמְחֻסַּר כִּפּוּרִים</b>. זב, זבה, יולדת ומצורע שטהרו מטומאתם ועדיין לא הביאו קרבן להשלמת תהליך טהרתם.
<b>שֶׁשִּׁמֵּשׁ</b>. ובהלכות ביאת מקדש (שם) כתב שאף על פי שאסור לו לעבוד, אם עבד פטור ממיתה וממלקות. ולכן יש שכתבו שיש כאן טעות סופר ויש לכתוב ‘יתר בגדים ששימש’ (כהן שעבד עם בגד נוסף על בגדי כהונה, כגון כהן הדיוט שעבד עם שמונה בגדים או כהן שעבד עם שני אבנטים וכדומה — הלכות כלי המקדש י,ה) במקום ‘מחוסר כיפורים ששימש’ (כס”מ ועוד). ויש שכתבו שחזר בו (ערוה”ש ס,יד, ר”י קאפח).
<b>יז) פְּרוּעַ רֹאשׁ שֶׁשִּׁמֵּשׁ</b>. כהן מגודל שער (ששערו צמח במשך שלושים יום לפחות), העובד במקדש (הלכות ביאת מקדש א,ח).
<b>יח) קְרוּעַ בְּגָדִים שֶׁשִּׁמֵּשׁ</b>. העובד במקדש בבגדים קרועים (שם הי”ד).
<h3> ג</h3>
<b>הַמְשַׁמֵּשׁ בְּלֹא קִדּוּשׁ יָדַיִם וְרַגְלַיִם וכו’</b>. הכהנים מצווים לרחוץ את ידיהם ורגליהם לפני תחילת העבודה במקדש וכהן שעבד ללא רחיצה חייב מיתה. אמנם אין לוקים על כך מכיוון שזו מצוות עשה.
<b>נָבִיא שֶׁכָּבַשׁ נְבוּאָתוֹ</b>. שלא התנבא את הנבואה שנאמר לו להתנבא.
<b>אַף עַל פִּי שֶׁשְּׁלָשְׁתָּן בְּמִיתָה</b>. הלכות יסודי התורה ט,ב-ג.
<b>שֶׁהֵן בָּאִין מִכְּלַל עֲשֵׂה</b>. איסורם אינו מפורש בלשון שלילה אלא נלמד ממשמעות הציווי בלשון עשה.
<b>וְלָאו הַבָּא מִכְּלַל עֲשֵׂה הֲרֵי הוּא כַּעֲשֵׂה</b>. איסור כזה אינו נחשב כלאו אלא כמצוות עשה (ראה גם הלכות אישות א,ח, הלכות איסורי מזבח ג,ח ועוד).
<h3> ד</h3>
<b>קסו) מֶלֶךְ שֶׁהִרְבָּה נָשִׁים</b>. שנשא יותר משמונה עשר נשים (הלכות מלכים ג,ב).
<b>קסז) מֶלֶךְ שֶׁהִרְבָּה כֶּסֶף וְזָהָב</b>. כדי להניח בבית גנזיו ולהתגאות (שם ג,ד).
<b>קסח) מֶלֶךְ שֶׁהִרְבָּה סוּסִים</b>. מעבר למה שנדרש למרכבתו (שם ג,ג).
<b>סִימָן לָהֶם יִלְק”וּ זֵדִי”ם</b>. זוהי הגימטרייה של מניין הלוקים.
<b>א) הָעוֹשֶׂה צֶלֶם</b>. צורה לשם עבודה זרה (הלכות עבודה זרה ג,ט).
<b>ב) הָעוֹשֶׂה צוּרָה לְנוֹי</b>. אפילו שאינה לשם עבודה זרה (שם ג,י).
<b>ג) הַפּוֹנֶה אֶל הָאֱלִילִים בְּאֶחָד מִן הַמַּעֲשִׂים</b>. נוטה אל העבודה זרה כגון שקורא בספרים המבארים דרכי עבודתה או מסתכל בצורתה, ובתנאי שנפנה אחריה בדרך שהוא עושה בו מעשה (שם ב,ב-ג).
<b>ד) הַמֵּקִים מַצֵּבָה</b>. מבנה המשמש לפולחן (שם ו,ו).
<b>ה) הַנּוֹטֵעַ אִילָן בַּמִּקְדָּשׁ</b>. בכל שטח העזרה (שם ו,ט).
<b>ו) הַנּוֹתֵן אֶבֶן מַשְׂכִּית</b>. אבן מצוירת שהיו מניחים לפני עבודה זרה להשתחוות עליה (שם ו,ו).
<b>ז-ח) הַנּוֹדֵר בְּשֵׁם עֲבוֹדָה זָרָה הַנִּשְׁבָּע בִּשְׁמָהּ</b>. כדי שהגוי יאמין לו (שם ה,י).
<b>ט) הַנֶּהֱנֶה בָּהּ</b>. הנהנה מעבודה זרה או מהכלים המשמשים אותה או מהדברים שמוקרבים לה (שם ז,ב).
<b>י) הַבּוֹנֶה עִיר הַנִּדַּחַת</b>. עיר שאנשים ממנה הדיחו את רוב תושביה לעבוד עבודה זרה, ושורפים עיר זאת ואסור לבנותה (שם ד,ח).
<b>יא) הַנֶּהֱנֶה מֵעִיר הַנִּדַּחַת</b>. מרכושה שדינו להישרף (שם ד,ז).
<b>יב) הָעוֹשֶׂה כְּחֻקּוֹת הַגּוֹיִם</b>. שנדמה להם במלבוש או בתספורת וכדומה (שם יא,א).
<b>יג) הַקּוֹסֵם</b>. עושה מעשים שונים ואומר דברים שעתידים להיות (שם יא,ז).
<b>יד) הַמְעוֹנֵן</b>. חוזה בכוכבים (שם יא,ט).
<b>טו) הַמְנַחֵשׁ</b>. מחליט מה לעשות לפי סימנים שונים (שם יא,ד).
<b>יו) הַחוֹבֵר</b>. מדבר דיבורים ללא פשר ומדמה שיש בהם תועלת (שם יא,י).
<b>יז) הַדּוֹרֵשׁ אֶל הַמֵּתִים</b>. עושה מעשים שונים שיגרמו למתים להתגלות אליו (שם יא,יג).
<b>יח) הַמּוֹחֵק שֵׁם</b>. משמות ה’ (הלכות יסודי התורה ו,א).
<b>וְכַיּוֹצֵא בּוֹ כְּגוֹן הוֹרֵס אֶבֶן מִן הַמִּזְבֵּחַ אוֹ שׂוֹרֵף עֵץ מִן הַמִּקְדָּשׁ</b>. כשם שאסור למחוק את השם אסור גם לעשות מעשים של הרס והשחתה במזבח ובמקדש (שם ה”ז, הלכות בית הבחירה א,יז).
<b>יט) וְהַמְכַבֶּה אֵשׁ הַמִּזְבֵּחַ</b>. הלכות תמידין ומוספין ב,ו.
<b>כ) הָעוֹלֶה עָלָיו בְּמַעֲלוֹת</b>. עולה על המזבח במדרגות ולא בכבש (הלכות בית הבחירה א,יז).
<b>כא) הַנִּכְנָס לָעֲזָרָה בִּבְגָדִים טְמֵאִים</b>. הלכות ביאת מקדש ג,טז.
<b>כב) זָב וְכַיּוֹצֵא בּוֹ שֶׁנִּכְנַס לְהַר הַבַּיִת</b>. טומאת הזב חמורה משאר טמאים ולכן נאסר עליו להיכנס לשטח הר הבית ולא רק לשטח העזרה (שם ה”ח).
<b>כג) הַמֵּסִיר בַּדֵּי הָאָרוֹן</b>. מסיר מארון הברית את מוטות הנשיאה שלו (הלכות כלי המקדש ב,יג).
<b>כד) הַמֵּזִיחַ חֹשֶׁן מֵעַל הָאֵפוֹד</b>. מפריד את חיבור החושן לאפוד (שם ט,י).
<b>כה) הַקּוֹרֵעַ פִּי הַמְּעִיל</b>. הקורע את בית הצוואר של מעיל הכהן הגדול, והוא הדין לקורע כל בגד מבגדי כהונה בדרך השחתה (שם ט,ג).
<b>כו) הַמַּקְרִיב עַל מִזְבַּח הַזָּהָב</b>. המזבח הפנימי שנמצא בהיכל ומיועד להקטרת הקטורת בלבד. ואם הקריב עליו דבר אחר לוקה (שם ב,יא).
<b>כז) כֹּהֵן שֶׁנִּכְנַס לַהֵיכָל שֶׁלֹּא בִּשְׁעַת הָעֲבוֹדָה</b>. מותר להיכנס להיכל רק לצורך עבודה או השתחוויה (הלכות ביאת מקדש ב,ד).
<b>כח) בַּעַל מוּם שֶׁנִּכְנַס לְשָׁם</b>. להיכל, ואסור לו להיכנס אף מן המזבח והלאה לכיוון ההיכל (שם ו,א).
<b>כט) שָׁתוּי שֶׁנִּכְנַס לְשָׁם</b>. שם א,טז.
<b>ל) בַּעַל מוּם שֶׁשִּׁמֵּשׁ</b>. כהן בעל פגם חיצוני בגופו שעבד במקדש (שם ו,א).
<b>לא) עָרֵל שֶׁשִּׁמֵּשׁ</b>. כהן שאינו מהול שעבד במקדש (שם ו,ח).
<b>לב) כֹּהֵן שֶׁעָבַד בַּעֲבוֹדַת הַלְוִיִּם</b>. הלכות כלי המקדש ג,יא.
<b>לג) כֹּהֵן שֶׁנִּכְנַס לַמִּקְדָּשׁ פְּרוּעַ רֹאשׁ</b>. בשיער מגודל (הלכות ביאת מקדש א,טו).
<b>לד) כֹּהֵן שֶׁנִּכְנַס לַמִּקְדָּשׁ קְרוּעַ בְּגָדִים</b>. שם.
<b>לה) הַמַּקְדִּישׁ בַּעֲלֵי מוּמִין</b>. בהמה בעלת פגם גופני חיצוני (הלכות איסורי מזבח א,ב).
<b>לו-לח) הַשּׁוֹחֲטָן הַזּוֹרֵק דְּמֵיהֶן הַמַּקְטִיר אֵמוּרֵיהֶן</b>. שם א,ד.
<b>לט) הַמַּקְרִיב קָרְבְּנוֹת גּוֹיִם בַּעֲלֵי מוּמִין</b>. שם א,ו.
<b>מ) הַמַּטִּיל מוּם בַּקֳּדָשִׁים בִּזְמַן הַמִּקְדָּשׁ</b>. ואף בזמן הזה עובר על איסור, אך אינו לוקה (שם א,ז).
<b>מא-מב) הָעוֹבֵד בַּקֳּדָשִׁים הַגּוֹזֵז אוֹתָן</b>. עושה מלאכה בבהמת קדשים או גוזז את צמרה (הלכות מעילה א,ז).
<b>מג) הַמַּקְטִיר שְׂאֹר אוֹ דְּבַשׁ</b>. על המזבח לשם קרבן או עם קרבן (הלכות איסורי מזבח ה,א).
<b>מד) הָעוֹשֶׂה שְׁיָרֵי מְנָחוֹת חָמֵץ</b>. המנחות המוקרבות למזבח עשויות מצה ואינן חמץ, ואף שייריהן הנאכלים לכהנים צריכים להישאר מצה ואין להחמיצם (הלכות מעשה הקרבנות יב,יד).
<b>מה) הַמַּקְרִיב בְּלֹא מֶלַח</b>. אסור להעלות קרבנות למזבח ללא מליחה (הלכות איסורי מזבח ה,יב).
<b>מו) הַמַּקְרִיב אֶתְנָן</b>. מקריב קרבן מבהמה שקיבלה הזונה על מעשה הזנות.
<b>אוֹ מְחִיר</b>. התשלום שהתקבל עבור מכירת כלב (שם ג,ז).
<b>מז-נ) הַנּוֹתֵן שֶׁמֶן עַל מִנְחַת חוֹטֵא... הַנּוֹתֵן עָלָיו לְבֹנָה</b>. על כל המנחות נותנים שמן ולבונה, חוץ ממנחה הבאה כחטאת ומנחת סוטה שאסור לתת בהן שמן ולבונה (הלכות מעשה הקרבנות יב,ח, הלכות סוטה ג,יג).
<b>נא) הַמַּבְדִּיל בְּחַטַּאת הָעוֹף</b>. במליקת חטאת העוף אין להפריד את ראש העוף מגופו (הלכות מעשה הקרבנות ז,ו).
<b>נב) הַמֵּמֵר בְּקָדְשֵׁי מִזְבֵּחַ</b>. העושה תמורה, שאומר על בהמת חולין שתהיה במקום בהמת הקדש (הלכות תמורה א,א).
<b>נג) הָאוֹכֵל בְּשַׂר קֹדֶשׁ שֶׁנִּטְמָא</b>. הלכות פסולי המוקדשין יח,יב.
<b>נד) הָאוֹכֵל מִפְּסוּלֵי הַמֻּקְדָּשִׁין</b>. האוכל מקרבן שנפסל (שם ה”ג).
<b>נה) כֹּהֵן שֶׁאָכַל בְּשַׂר קָדְשֵׁי קָדָשִׁים חוּץ לָעֲזָרָה</b>. שבשר קדשי קדשים נאכל לכהנים ובעזרה בלבד (הלכות מעשה הקרבנות יא,ה).
<b>נו) זָר שֶׁאָכַל בְּשַׂר קָדְשֵׁי קָדָשִׁים אַחַר מַתַּן דָּמִים</b>. שם ה”ח.
<b>נז) זָר שֶׁאָכַל בְּשַׂר בְּכוֹר</b>. בכור בהמה טהורה הניתן לכהנים, מוקרב קרבן ונאכל על ידם בירושלים (הלכות בכורות א,טז).
<b>נח) כֹּהֶנֶת שֶׁנִּשֵּׂאת לְזָר וְאָכְלָה חָזֶה וָשׁוֹק וכו’</b>. החזה והשוק הם חלקי השלמים שניתנים לכהנים ונאכלים גם לבניהם ונשותיהם. ואם בת כהן נישאה למי שאינו כהן הריהי אסורה באכילת חזה ושוק אפילו אם מת בעלה הזר ואין לה ממנו בן (אף שבאופן זה מותרת לחזור ולאכול תרומה — הלכות תרומות ו,ז).
<b>נט) חֲלָלָה שֶׁאָכְלָה תְּרוּמָה</b>. בת כהן שנבעלה לאדם שאסור לה ונעשתה חללה או זונה אסורה לאכול בתרומה (שם).
<b>ס) הָאוֹכֵל קָדָשִׁים קַלִּים קֹדֶם זְרִיקַת דָּמִים</b>. רק לאחר זריקת הדם מותר בשר הקרבנות באכילה (הלכות מעשה הקרבנות יא,ד).
<b>סא) הָאוֹכֵל קָדָשִׁים חוּץ לִירוּשָׁלַיִם</b>. קדשים קלים הנאכלים בכל ירושלים (שם ה”ה).
<b>סב) הָאוֹכֵל בְּכוֹר חוּץ לִירוּשָׁלַיִם</b>. הלכות בכורות א,טז.
<b>סג) הָאוֹכֵל מַעֲשֵׂר שֵׁנִי אַחַר שֶׁרָאָה פְּנֵי הַבַּיִת חוּץ לִירוּשָׁלַיִם</b>. האוכל מחוץ לירושלים מעשר שני שהיה בעיר ויצא ממנה (הלכות מעשר שני ב,ה).
<b>סד-סה) כֹּהֵן שֶׁאָכַל בִּכּוּרִים מִשֶּׁנִּכְנְסוּ לִירוּשָׁלַיִם קֹדֶם הַנָּחָה בָּעֲזָרָה כֹּהֵן שֶׁאָכַל בִּכּוּרִים חוּץ לִירוּשָׁלַיִם אַחַר שֶׁהֻנְּחוּ בָּעֲזָרָה</b>. מביאים את הביכורים אל הכהן לעזרה ומניחים אותם שם, ולפני כן אסור לכהן לאכלם, ולאחר מכן עליו לאכלם בירושלים (הלכות ביכורים ג,ג).
<b>סו) הָאוֹכֵל בִּירוּשָׁלַיִם מַעֲשֵׂר שֵׁנִי שֶׁנִּטְמָא קֹדֶם שֶׁיִּפָּדֶה</b>. מעשר שני נאכל דווקא בטהרה, ואם נטמא פודים אותו והוא יוצא לחולין ורק אז מותר לאכלו (הלכות מעשר שני ג,א).
<b>סז) טָמֵא שֶׁאָכַל מַעֲשֵׂר שֵׁנִי הַטָּהוֹר בִּירוּשָׁלַיִם</b>. שם.
<b>סח) הָאוֹכֵל מַעֲשֵׂר שֵׁנִי בַּאֲנִינוּת</b>. כשהוא אונן, ביום מיתת קרובו (שם ג,ה).
<b>וְכֵן כָּל הַקֳּדָשִׁים</b>. שאכלם באנינות (שם ג,ז).
<b>סט) עָרֵל שֶׁאָכַל בְּשַׂר קֹדֶשׁ</b>. אדם שאינו נימול שאכל בשר של קרבן פסח או שאר הקרבנות (הלכות קרבן פסח ט,ח, וראה הלכות מעשה הקרבנות י,ט).
<b>אוֹ תְּרוּמוֹת</b>. הלכות תרומות ז,י. וכן אם אכל מעשר שני (הלכות מעשר שני ג,ד).
<b>ע) הָאוֹכֵל מִמִּנְחַת כֹּהֵן</b>. שמוקטרת כולה למזבח.
<b>וְכֵן מִכָּל דָּבָר שֶׁהוּא כָּלִיל לָאִשִּׁים</b>. כגון האוכל מבשר עולה ומהאימורים (הלכות מעשה הקרבנות יא,א-ג).
<b>עא) הָאוֹכֵל מִבְּשַׂר חַטָּאוֹת הַנִּשְׂרָפוֹת וְכֵן מִכָּל הַטָּעוּן שְׂרֵפָה</b>. שם ה”ג.
<b>עב) הַשּׁוֹחֵט פֶּסַח עַל הֶחָמֵץ</b>. שיש ברשותו חמץ בזמן שחיטת קרבן הפסח שלו (הלכות קרבן פסח א,ה).
<b>עג) הַשּׁוֹבֵר בּוֹ עֶצֶם בֵּין בָּרִאשׁוֹן בֵּין בַּשֵּׁנִי</b>. אסור לשבור את עצמות בשר הפסח, בפסח ראשון ובפסח שני (שם י,א).
<b>עד) הַמּוֹצִיא מִבְּשָׂרוֹ חוּץ לַחֲבוּרָתוֹ</b>. הפסח נאכל במקום אחד לחבורת האנשים שנמנתה עליו, ואסור להוציאו ממקום המיוחד לאכילת החבורה (שם ט,א).
<b>עה) הָאוֹכֵל מִבְּשָׂרוֹ חוּץ לַחֲבוּרָתוֹ</b>. הבשר שיצא מחבורתו נפסל ונאסר (שם ט,ב).
<b>עו) הָאוֹכֵל מִבְּשָׂרוֹ נָא אוֹ מְבֻשָּׁל</b>. יש לאכול את קרבן הפסח צלוי ולא מבושל או צלוי בצלייה שאינה מספקת (שם ח,ד).
<b>עז) הַנֶּהֱנֶה מִן הַהֶקְדֵּשׁ בְּמֵזִיד</b>. הלכות מעילה א,ג.
<b>עח) הָאוֹכֵל טֶבֶל שֶׁעֲדַיִן לֹא הֻפְרַשׁ מִמֶּנּוּ מַעֲשֵׂר אֲפִלּוּ מַעְשַׂר עָנִי</b>. בנוסף לתרומות יש להפריש מכל יבול מעשר ראשון (ללוי) ומעשר שני (לאכלו בירושלים) או עני.
<b>אַף עַל פִּי שֶׁהוּרְמוּ תְּרוּמוֹתָיו</b>. וכבר אין בו מיתה בידי שמים (הלכות מאכלות אסורות י,כ).
<b>עט) הָאוֹכֵל מִבְּשַׂר נֶפֶשׁ חַיָּה שֶׁנִּגְמַר דִּינָהּ לִסְקִילָה</b>. כגון שנרבעה לאדם או המיתה אדם.
<b>אַף עַל פִּי שֶׁנִּשְׁחֲטָה</b>. אף אם נשחטה קודם שנסקלה ואינה אסורה משום נבלה (שם ד,כב).
<b>פ) הָאוֹכֵל בְּהֵמָה טְמֵאָה</b>. שם ב,ב.
<b>פא-פב) הָאוֹכֵל עוֹף טָמֵא הָאוֹכֵל דָּג טָמֵא</b>. שם ב,ד.
<b>פג) הָאוֹכֵל שֶׁרֶץ הָעוֹף</b>. בריות קטנות מעופפות כגון זבובים (שם ב,ה).
<b>פד) הָאוֹכֵל שֶׁרֶץ הָאָרֶץ</b>. בריות קטנות מהלכות (שם ב,ו).
<b>פה) הָאוֹכֵל שֶׁרֶץ הַמַּיִם</b>. בריות ימיות שאינן בצורת דגים (שם ב,יב).
<b>פו) הָאוֹכֵל רֶמֶשׂ הָאֲדָמָה אַף עַל פִּי שֶׁאֵינוֹ רָבֶה</b>. תולעים וכדומה, שסברו שנוצרים מעובש וריקבון ולא מזיווג זכר ונקבה (שם ב,יג).
<b>פז) הָאוֹכֵל תּוֹלָעִים שֶׁבַּפֵּרוֹת אַחַר שֶׁפֵּרְשׁוּ</b>. אבל לפני שיצאו כשהם עדיין בתוך הפרי התלוש, אין לוקים עליהם (שם ב,יד).
<b>פח) הָאוֹכֵל נְבֵלָה</b>. בהמה שמתה ללא שחיטה (שם ד,א).
<b>פט) הָאוֹכֵל טְרֵפָה</b>. בהמה שיש בה מכה או פגם שבגללם היא נוטה למות (שם ד,ו).
<b>צ) הָאוֹכֵל אֵבֶר מִן הַחַי</b>. איבר שנחתך מהבהמה בעודה בחיים (שם ה,א).
<b>צא) הָאוֹכֵל גִּיד הַנָּשֶׁה</b>. הגיד שעל כף הירך ברגלי הבהמה (שם ח,ב).
<b>צב-צג) הָאוֹכֵל בָּשָׂר בְּחָלָב הַמְבַשֵּׁל בָּשָׂר בְּחָלָב</b>. שם ט,א.
<b>צד) הָאוֹכֵל מִתְּבוּאָה חֲדָשָׁה קֹדֶם הֲבָאַת הָעֹמֶר</b>. תבואה מחמשת מיני דגן שאסורה באכילה עד הקרבת קרבן העומר ביום ט”ז בניסן (שם י,ג).
<b>צה) הָאוֹכֵל עָרְלָה</b>. פירות אילן בשלוש השנים הראשונות לנטיעתו (שם י,ט).
<b>צו) הָאוֹכֵל כִּלְאֵי הַכֶּרֶם</b>. גפן שגדלה יחד עם תבואה או ירקות, נאסרים כולם באכילה (שם י,ז).
<b>צז) הָאוֹכֵל תַּעֲרֹבֶת חָמֵץ בְּפֶסַח</b>. מאכל שמעורב בו חמץ (הלכות חמץ ומצה א,ו; אבל על חמץ בפני עצמו חייבים כרת כמבואר לעיל ה”א).
<b>צח) הָאוֹכֵל חָמֵץ אַחַר חֲצוֹת</b>. בערב פסח (הלכות חמץ ומצה א,ח).
<b>צט) הַמְקַיֵּם חָמֵץ בְּפֶסַח בִּרְשׁוּתוֹ כְּגוֹן שֶׁחִמֵּץ עִסָּתוֹ</b>. אסור לאדם שיהיה ברשותו חמץ בפסח. אמנם חייב מלקות רק אם עשה מעשה כדי שיהיה ברשותו חמץ (כגון שקנה חמץ או החמיץ עיסה בידיים במהלך הפסח), אבל מי שהשאיר אצלו חמץ במהלך ימי הפסח אינו לוקה כיוון שזהו איסור שאין בו מעשה (שם א,ג).
<b>ק) הַשּׁוֹתֶה יֵין נֶסֶךְ</b>. יין שהתנסך לעבודה זרה (הלכות מאכלות אסורות יא,א).
<b>קא-קג) נָזִיר שֶׁאָכַל מִגֶּפֶן הַיַּיִן... שֶׁנִּטְמָא לְמֵת</b>. שלושה מיני איסורים יש על הנזיר: אכילת דברים מענבים, גילוח שערותיו וטומאה למתים (הלכות נזירות א,ב).
<b>קד-קה) הַמְגַלֵּחַ אֶת הַנֶּתֶק</b>. מסיר את סימני הצרעת משערו.
<b>הַחוֹתֵךְ סִימָנֵי צָרַעַת</b>. מצרעת שבבשר.
<b>אוֹ שֶׁכְּוָיָן</b>. עשה בהם כווייה (הלכות טומאת צרעת י,א).
<b>קו) הָעוֹבֵד בְּנַחַל שֶׁנֶּעֶרְפָה בּוֹ הָעֶגְלָה</b>. כשנמצא הרוג מוטל בדרך ולא נודע מי הכהו מביאים אנשי העיר הקרובה להרוג עגלה ועורפים את העגלה הזו בנחל איתן. אסור לעבד ולזרוע את אדמת הנחל הזה (הלכות רוצח י,ט).
<b>קז) הַזּוֹרֵעַ אֶרֶץ יִשְׂרָאֵל בַּשְּׁבִיעִית</b>. בשנת שמיטה (הלכות שמיטה א,ב).
<b>קח) הַזּוֹמֵר אֶת הָאִילָן בַּשְּׁבִיעִית</b>. חותך את ענפיו כדי להשביחו (שם).
<b>קט) הַקּוֹצֵר סָפִיחַ</b>. גידולי האדמה של השנה השביעית.
<b>בְּלֹא שִׁנּוּי</b>. כדרך שקוצרים בכל השנים (שם ד,א).
<b>קי) הַבּוֹצֵר בְּלֹא שִׁנּוּי</b>. אוסף את פירות האילן (שם ד,כב).
<b>קיא-קיג) הַזּוֹרֵעַ בִּשְׁנַת הַיּוֹבֵל... הַבּוֹצֵר בָּהּ בְּלֹא שִׁנּוּי</b>. שנת החמישים לאחר שבע שמיטות נקראת יובל וכל הדברים שאסורים בשמיטה אסורים בה (שם י,טו).
<b>קיד) הַמְכַלֶּה פְּאַת שָׂדֶה וְלֹא נְתָנָהּ לֶעָנִי</b>. לא הניח מעט מהתבואה לעניים אלא קצר את כל שדהו (הלכות מתנות עניים א,ג).
<b>קטו) הַמְלַקֵּט לֶקֶט וְלֹא נְתָנוֹ לֶעָנִי</b>. אוסף לעצמו את השיבולים שנפלו בשעת הקציר ולא משאירם לעניים (שם א,ד).
<b>קיו) הַמְעוֹלֵל כַּרְמוֹ וְלֹא נְתָנוֹ לֶעָנִי</b>. נוטל את האשכולות הקטנים הנקראים ‘עוללות’ ולא מניחם לעניים (שם א,ה).
<b>קיז) הַמְלַקֵּט פֶּרֶט כַּרְמוֹ וְלֹא נְתָנוֹ לֶעָנִי</b>. אוסף ענבים בודדים שנפלו בשעת הבציר ולא מניחם לעניים (שם).
<b>קיח) הַלּוֹקֵחַ עֹמֶר הַשִּׁכְחָה וְלֹא נְתָנוֹ לֶעָנִי</b>. נוטל אגודת שיבולים קצורות שנשכחה בשדה ולא משאירה לעני (שם).
<b>קיט) הַלּוֹקֵחַ אֵם עַל הַבָּנִים וְלֹא שִׁלַּח הָאֵם</b>. נוטל ציפור עם אפרוחיה או ביציה מן הקן (הלכות שחיטה יג,א).
<b>קכ) הַזּוֹרֵעַ כִּלְאַיִם בָּאָרֶץ בִּזְרָעִים</b>. זורע שני מיני זרעים יחד. ואיסור זה נוהג רק בארץ ישראל (הלכות כלאיים א,א-ב).
<b>קכא) הַזּוֹרֵעַ כִּלְאֵי הַכֶּרֶם בָּאָרֶץ</b>. זורע שני מיני תבואה או שני מיני ירקות או תבואה וירק עם חרצן ענבים. איסור זה הוא מן התורה רק בארץ ישראל (שם ה,א-ב).
<b>קכב) הַמַּרְכִּיב אִילָנוֹת כִּלְאַיִם בְּכָל מָקוֹם</b>. נועץ ענף תלוש של עץ ממין אחד בתוך עץ ממין אחר כדי שיתאחה בו. איסור זה הוא מן התורה גם בחוץ לארץ (שם א,ה).
<b>קכג) הַמַּרְבִּיעַ בְּהֵמָה כִּלְאַיִם בְּכָל מָקוֹם</b>. מרביע בעלי חיים משני מינים שונים זה בזה (שם ט,א).
<b>קכד) הַמַּנְהִיג בְּכִלְאַיִם בְּכָל מָקוֹם</b>. מוביל או עושה מלאכה בשני מיני בהמות או חיות יחד (שם ט,ז).
<b>קכה) הַחוֹסֵם בְּהֵמָה בְּעֵת מְלָאכָה בְּכָל מָקוֹם</b>. מונע ממנה לאכול בזמן עבודתה (הלכות שכירות יג,ב).
<b>קכו) הַשּׁוֹחֵט אוֹתוֹ וְאֶת בְּנוֹ בְּכָל מָקוֹם</b>. שוחט בהמה וולדה באותו יום (הלכות שחיטה יב,א).
<b>קכז) הַמְמַשְׁכֵּן חֲבֵרוֹ בְּיָדוֹ וְלֹא הֶחֱזִיר הָעֲבוֹט</b>. הנכנס לבית הלווה לקחת משם משכון או שנוטל משכון מן הלווה בכוח עובר על לא תעשה, ומצווה להחזיר את המשכון. ואם לא קיים את העשה, לוקה (הלכות מלווה ולווה ג,ד).
<b>קכח-קכט) הַחוֹבֵל אַלְמָנָה... הַחוֹבֵל כֵּלִים שֶׁעוֹשִׂין בָּהֶן אֹכֶל נֶפֶשׁ וְלֹא הֶחֱזִיר</b>. אסור לקחת משכון מאלמנה, ואסור לקחת מכל אדם כמשכון כלים שמכינים בהם אוכל, ואם לקח ולא החזיר הריהו לוקה (שם ה”ב).
<b>קל) עֵד זוֹמֵם שֶׁאֵינוֹ בֶּן תַּשְׁלוּמִין</b>. עד שקר נענש במה שזמם לעשות למי שהוא מעיד עליו, ולכן כאשר זמם לחייב ממון (או מיתה) הוא אינו לוקה אלא משלם (או נהרג). אבל כשהעיד עדות שאין בה חיוב ממון או מיתה, לוקה (הלכות עדות כ,ח).
<b>קלא) הַמַּכֶּה חֲבֵרוֹ הַכָּיָה שֶׁאֵין בָּהּ שָׁוֶה פְּרוּטָה</b>. אך אם יש בה שווה פרוטה אינו לוקה כיוון שמתחייב בתשלומים (הלכות חובל ה,ג).
<b>קלב) בֵּן סוֹרֵר וּמוֹרֶה בְּעֵדוּת רִאשׁוֹנָה</b>. בן סורר ומורה (שאינו מציית לאביו ולאמו וגנב מהם ממון ואכל ושתה בו ברעבתנות וזלילה) מובא בתחילה לבית דין של שלושה דיינים ולוקה בו, ורק אם אחר כך חוזר למעשיו נהרג (הלכות ממרים ז,ז).
<b>קלג) הַמּוֹצִיא שֵׁם רַע שֶׁנִּמְצָא דְּבָרוֹ שֶׁקֶר</b>. שטען שאשתו זינתה בזמן אירוסיה והתברר ששיקר (הלכות נערה בתולה ג,א).
<b>קלד) הַמְקַלֵּל חֲבֵרוֹ בַּשֵּׁם</b>. באחד משמות ה’ (לקמן כו,א).
<b>קלה) הַנִּשְׁבָּע לַשֶּׁקֶר</b>. הלכות שבועות א,ג.
<b>קלו) הַנִּשְׁבָּע לַשָּׁוְא</b>. נשבע על דבר שידוע שאינו נכון, או על דבר שידוע לכול, או שנשבע לבטל מצווה, או שנשבע לעשות דבר שאין ביכלתו לעשות (שם ה”ז).
<b>קלז) הַמְחַלֵּל נִדְרוֹ</b>. עבר על נדרו (הלכות נדרים א,ה).
<b>קלח) הַיּוֹצֵא חוּץ לַתְּחוּם בְּשַׁבָּת</b>. הלכות שבת כז,א.
<b>קלט) הָעוֹשֶׂה מְלָאכָה בְּיוֹם טוֹב</b>. הלכות שביתת יום טוב א,ב.
<b>קמ) הַמַּקִּיף פְּאַת רֹאשׁ</b>. מגלח פאה מפאות הראש (הלכות עבודה זרה יב,א).
<b>קמא) הַמַּקִּיף פְּאַת זָקָן</b>. מגלח אחת מפאות הזקן בדרך השחתה (שם יב,ז).
<b>קמב) הַשּׂוֹרֵט עַל מֵת</b>. שורט את בשרו מחמת האבלות (שם יב,יב).
<b>קמג) הַקּוֹרֵחַ רֹאשׁוֹ עַל מֵת</b>. מסיר את שערו מחמת האבלות (שם יב,טו).
<b>קמד) הַכּוֹתֵב כְּתֹבֶת קַעֲקַע</b>. שם יב,יא.
<b>קמה) הַלּוֹבֵשׁ שַׁעַטְנֵז</b>. בגד העשוי מצמר ופשתן יחד (הלכות כלאיים י,ל).
<b>קמו) הַקּוֹצֵץ אִילָנֵי מַאֲכָל דֶּרֶךְ הַשְׁחָתָה</b>. הלכות מלכים ו,ח.
<b>קמז-קמח) אִישׁ שֶׁלָּבַשׁ מַלְבּוּשֵׁי אִשָּׁה אִשָּׁה שֶׁלָּבְשָׁה מַלְבּוּשֵׁי אִישׁ</b>. הלכות עבודה זרה יב,י.
<b>קמט) כֹּהֵן שֶׁנִּטְמָא לְמֵת</b>. הלכות אבל ג,א.
<b>קנ-קנב) כֹּהֵן שֶׁקִּדֵּשׁ זוֹנָה וכו’</b>. קידש אישה שנבעלה לאסור לה ונעשתה זונה או שקידש גרושה או קידש חללה שהיא אישה האסורה לכהונה שנבעלה לכהן או שנולדה מבעילת איסור כהונה.
<b>וּבְעָלָהּ</b>. לאחר הקידושין (הלכות איסורי ביאה יז,ב).
<b>קנג) וְכֹהֵן גָּדוֹל שֶׁבָּעַל אַלְמָנָה אַף עַל פִּי שֶׁלֹּא קִדְּשָׁהּ</b>. שם ה”ג.
<b>קנד) הַמַּחֲזִיר גְּרוּשָׁתוֹ אַחַר שֶׁנִּתְקַדְּשָׁה</b>. לאדם אחר (הלכות גירושין יא,יב).
<b>קנה) הַנּוֹשֵׂא זְקוּקָה לְיָבָם</b>. אישה שבעלה מת בלי להותיר ילדים, ועל אחיו ליבמה (לשאתה) או לחלוץ, ועד שיעשה אחד מאלו אסורה להינשא לאחר (הלכות ייבום וחליצה ב,יח).
<b>קנו) הַבָּא עַל הַקְּדֵשָׁה</b>. זונה, בועל בעילת זנות ללא קידושין (הלכות אישות א,ד).
<b>קנז) מַמְזֵר</b>. הנולד מביאת איסורי כרת.
<b>שֶׁנָּשָׂא בַּת יִשְׂרָאֵל וּבָעַל</b>. הלכות איסורי ביאה טו,ב.
<b>קנח) פְּצוּעַ דַּכָּא</b>. אדם שנפגעו איברי המין שלו.
<b>שֶׁנָּשָׂא בַּת יִשְׂרָאֵל וּבָעַל</b>. שם טז,א.
<b>קנט) הַמְסָרֵס אִישׁ וְכֵן שְׁאָר זִכְרֵי בְּהֵמָה חַיָּה וָעוֹף</b>. שם טז,י.
<b>קס) אוֹנֵס שֶׁגֵּרֵשׁ אֲנוּסָתוֹ וְלֹא הֶחֱזִירָהּ</b>. האונס חייב לשאת את אנוסתו (אם היא חפצה בכך), ואסור לו לגרשה. ואם עבר על האיסור ולא חזר וקיים את העשה שתהיה לו לאישה, לוקה (הלכות נערה בתולה א,ז).
<b>קסא) מוֹצִיא שֵׁם רַע שֶׁגֵּרֵשׁ אִשְׁתּוֹ וְלֹא הֶחֱזִירָהּ</b>. המוציא שם רע על אשתו (שטוען בשקר שזינתה בהיותה מאורסת) מחויב להישאר נשוי לה לעולם (שם ג,ד).
<b>קסב) הַקָּרֵב אֶל הָעֲרָיוֹת בְּדֶרֶךְ מִדַּרְכֵי הַזְּנוּת וכו’</b>. כגון בחיבוק ונישוק, ואף על פי שלא בעל (הלכות איסורי ביאה כא,א-ב).
<b>קסג) הַמִּתְחַתֵּן בַּגּוֹיִם</b>. בועל גויה (שם יב,א).
<b>קסד-קסה) גֵּר עַמּוֹנִי שֶׁנָּשָׂא בַּת יִשְׂרָאֵל וּבָעַל גֵּר מוֹאָבִי וכו’</b>. גרים מעמון ומואב אינם רשאים לשאת מבנות ישראל (שם יב,יח)
<h2>פרק כ</h2>
<h3> א</h3>
<b>וְהֶעֱלִימוּ עֵינֵיהֶם</b>. הסיטו את העין לזמן מועט ולא ראו את מעשה ההריגה בפועל.
<b>וְנָקִי וְצַדִּיק</b>. שיש צד לומר שהוא אינו הרשע (כמבואר בסמוך).
<b>זֶה רָאָהוּ שֶׁעָבַד אֶת הַחַמָּה וְהִתְרָה בּוֹ וְזֶה רָאָהוּ שֶׁעָבַד אֶת הַלְּבָנָה וְהִתְרָה בּוֹ</b>. כדי להעיד בדיני נפשות צריכים שני העדים לראותו יחד עובר את העברה (הלכות עדות ד,א).
<h3> ב</h3>
<b>בְּאֹנֶס</b>. בלית ברירה, שכפוהו לעבור על האיסור.
<b>וַאֲפִלּוּ הָיָה מְצֻוֶּה שֶׁיֵּהָרֵג וְאַל יַעֲבֹר</b>. שאנסוהו לעבור על המצוות שמחויב למסור נפשו למיתה ולא לעבור עליהן (עבודה זרה, גילוי עריות ושפיכות דמים — הלכות יסודי התורה ה,ב).
<b>אַף עַל פִּי שֶׁחִלֵּל אֶת הַשֵּׁם וכו’</b>. מי שעובר על איסור שצריך למסור נפשו עליו ולא נהרג מחלל את השם, ומכל מקום כיוון שעבר באונס אינו נהרג (שם ה”ד).
<b>וְלַנַּעֲרָ לֹא תַעֲשֶׂה דָבָר</b>. אין להרוג נערה מאורסה שנאנסה, ומכאן למדו לכל האנוסים.
<h3> ג</h3>
<b>אִישׁ שֶׁאֲנָסוּהוּ עַד שֶׁבָּא עַל הָעֶרְוָה וכו’</b>. ראה גם הלכות איסורי ביאה א,ט.
<b>שֶׁאֵין קִשּׁוּי אֶלָּא לְדַעַת</b>. שאין האיבר מתקשה בלא רצון של הבועל, ולכן זה לא נחשב אונס.
<b>הֲרֵי זוֹ פְּטוּרָה מִפְּנֵי שֶׁיִּצְרָהּ נִתְגַּבֵּר עָלֶיהָ</b>. היצר התלבש עליה מבלי שהייתה יכולה להשתלט עליו, שיצר האדם וטבעו כופה אותה לרצות, ולכן נחשבת אנוסה (ראה גם הלכות אישות כד,יט).
<h3> ד</h3>
<b>תְּעָלָה</b>. תועלת.
<b>עַל מִי שֶׁנִּתְחַיֵּב קְנָס</b>. כגון שחבל בחברו ונתחייב בתשלומי נזק, צער, ריפוי, שבת ובושת שחלקם מוגדרים כקנס (ראה גם הלכות חובל א,ד).
<b>לְפַרְנְסוֹ</b>. לתת לו צדקה.
<b>לֹא תֶהְדַּר</b>. לא תכבד.
<b>שֶׁלֹּא יִסְתַּתְּמוּ טַעֲנוֹתָיו שֶׁל אַחֵר</b>. שכשיראה שהדיין מכבד את בעל דינו ומסביר לו פנים יחשוב שדעת הדיין נוטה לזכותו.
<b>אֵינוֹ נִפְנֶה לְאֶחָד מֵהֶן</b>. לשאול בשלומו ולשוחח אתו.
<b>הֵיאַךְ אֲבַיְּשֶׁנּוּ</b>. לחייבו בדין.
<h3> ה</h3>
<b>אַל תֹּאמַר הוֹאִיל וְרָשָׁע הוּא וְחֶזְקָתוֹ מְשַׁקֵּר וְחֶזְקַת זֶה שֶׁאֵינוֹ מְשַׁנֶּה בְּדִבּוּרוֹ וכו’</b>. אלא כל עוד לא נגמר הדין תחשיב את שניהם כאילו הם שקרנים (לקמן כג,י).
<h3> ו</h3>
<b>הַמְעַנֶּה אֶת הַדִּין</b>. מתעכב מלפסוק.
<h3> ז</h3>
<b>הַגַּס לִבּוֹ בְּהוֹרָאָה</b>. בוטח בידיעותיו וסברותיו ואינו מהסס לפסוק באופן מידי.
<h3> ח</h3>
<b>וְיֵשׁ עִמּוֹ בַּמְּדִינָה גָּדוֹל מִמֶּנּוּ בְּחָכְמָה וְאֵינוֹ הוֹלֵךְ וְנִמְלָךְ בּוֹ</b>. אלא סומך על הדמיון לדין הידוע.
<b>מִגַּסּוּת הָרוּחַ</b>. גאווה.
<b>כִּי רַבִּים חֲלָלִים הִפִּילָה זֶה תַּלְמִיד שֶׁלֹּא הִגִּיעַ לְהוֹרָאָה וּמוֹרֶה</b>. שמורה שלא כדין ומכשיל אחרים בעברה.
<b>וַעֲצֻמִים כָּל הֲרֻגֶיהָ זֶה שֶׁהִגִּיעַ לְהוֹרָאָה וְאֵינוֹ מוֹרֶה</b>. שאף שלא הכשילם באופן פעיל, התוצאה מסירובו להורות היא שאנשים נכשלים בעברה.
<b>אֲבָל אִם יָדַע שֶׁיֵּשׁ שָׁם רָאוּי לְהוֹרָאָה</b>. ואין צורך שגם הוא יורה (ראה לעיל ג,י).
<b>מוֹנֵעַ מִמֶּנּוּ אֵיבָה</b>. של בעלי הדין.
<b>וְגָזֵל וּשְׁבוּעַת שָׁוְא</b>. אם יטעה ויחייב את הזכאי או יחייב שבועה שלא כדין.
<b>וְהַגַּס לִבּוֹ בְּהוֹרָאָה שׁוֹטֶה רָשָׁע וְגַס רוּחַ</b>. ראה גם הלכות תלמוד תורה ה,ד.
<h3> ט</h3>
<b>וְתַלְמִיד אַל יוֹרֶה הֲלָכָה בִּפְנֵי רַבּוֹ</b>. ראה גם הלכות תלמוד תורה ה,ג.
<b>שָׁלֹשׁ פַּרְסָאוֹת</b>. שנים עשר מיל (כשנים עשר קילומטרים).
<b>כְּנֶגֶד מַחֲנֵה יִשְׂרָאֵל</b>. אורך ורוחב מחנה ישראל במדבר היה שנים עשר מיל.
<h3> יא</h3>
<b>גּוֹמְרִין אֶת דִּינוֹ אֲפִלּוּ לְפָחוֹת מִשָּׁוֶה פְּרוּטָה</b>. אפילו אם סכום התביעה פחת מפרוטה מסיבות שונות.
<h3> יב</h3>
<b>וְאִם יָתוֹם הוּא עוֹבֵר בִּשְׁלֹשָׁה לָאוִין</b>. על גר שהוא גם יתום עובר בשלושה לאווים, ועל יתום שאינו גר עובר רק בלאו אחד כשם שעובר על כל אחד מישראל (רדב”ז).
<h2>פרק כא</h2>
<h3> א</h3>
<b>לֹא יִהְיֶה אֶחָד מְדַבֵּר כָּל צָרְכּוֹ וְאֶחָד אוֹמֵר לוֹ קַצֵּר דְּבָרֶיךָ</b>. שלא יסתתמו טענותיו בראותו שהדיין סבלן כלפי בעל דינו ולא כלפיו.
<h3> ב</h3>
<b>אוֹמְרִין לַמְכֻבָּד אוֹ הַלְבִּישֵׁהוּ וכו’</b>. כדי שיעמדו באופן שווה לפני הדיין.
<h3> ג</h3>
<b>בַּמֶּה דְּבָרִים אֲמוּרִים</b>. שאפשר להושיב את בעלי הדין.
<b>וְאֵי זֶה הוּא גְּמַר דִּין וכו’</b>. לקמן כב,ט.
<b>הָעֵדִים לְעוֹלָם בַּעֲמִידָה</b>. אפילו בשעת משא ומתן.
<h3> ד</h3>
<b>מוֹשִׁיבִין אֶת הֶחָכָם וְאוֹמְרִין לְעַם הָאָרֶץ שֵׁב וכו’</b>. יש להושיב את החכם כדי לכבדו, וכדי להשוות ביניהם אומרים גם לשני לשבת. ואם נתנו לו רשות לשבת, אף על פי שלא ישב, נחשב המשפט דין צדק.
<b>וְלֹא יַקְדִּים הַתַּלְמִיד כְּשֶׁיָּבֹא לַדִּין וְיֵשֵׁב לִפְנֵי רַבּוֹ שֶׁרוֹצֶה לָדוּן לְפָנָיו</b>. כשיש לתלמיד דין הנידון אצל רבו, אסור לו להקדים לבוא לרבו שלא ייראה שהקדים כדי לסדר טענותיו לפני רבו קודם שיבוא בעל דינו (ראה לקמן ה”ז שאסור לדיין לשמוע דברי בעל דין שלא בפני בעל דינו).
<b>לִקְרוֹת</b>. ללמוד.
<h3> ה</h3>
<b>כְּדֵי לְסַלֵּק הַמַּחֲלֹקֶת</b>. מצד אנשים שלא יהיו מוכנים לעמוד.
<h3> ו</h3>
<b>וְדִין הָאִשָּׁה קוֹדֵם לְדִין הָאִישׁ</b>. שאינו תלמיד חכם.
<h3> ז</h3>
<b>אוֹ שֶׁלֹּא בִּפְנֵי חֲבֵרוֹ</b>. לאחר שחברו בא, כגון כשיצא.
<b>שָׁמֹעַ בֵּין אֲחֵיכֶם</b>. שיש לשמוע את שני בעלי הדין האחד בפני השני.
<b>לֹא תִשָּׂא שֵׁמַע שָׁוְא</b>. שעל פי רוב מה שנאמר שלא בפני בעל הדין השני אינו ביושר ואמת, וכאשר השופט שומע צד אחד בלבד עשויה להתקבע אצלו תמונה לא אמתית של המקרה (סה”מ לא תעשה רפא).
<b>וּבִכְלַל לָאו זֶה אַזְהָרָה לַמְקַבֵּל לָשׁוֹן הָרַע וכו’</b>. שכל הדיבורים השקריים והלא ראויים כלולים באיסור זה (שם).
<h3> ח</h3>
<b>לֹא יִהְיֶה הַדַּיָּן שׁוֹמֵעַ מִפִּי הַתֻּרְגְּמָן</b>. כשאינו מבין את שפתם של בעלי הדין.
<b>אֶלָּא אִם כֵּן הָיָה מַכִּיר וכו’</b>. במקרה שמבין את השפה אך לא בקי בה ולכן אינו יכול לדבר בה, מותר לו לדון, אך צריך להעמיד מתורגמן שידבר עבורו לפי הצורך.
<h3> ט</h3>
<b>וְלִשְׁנוֹת טַעֲנוֹתֵיהֶן</b>. לחזור עליהן.
<b>שֶׁנֶּאֱמַר וַיֹּאמֶר הַמֶּלֶךְ וכו’</b>. שלמה המלך חזר בעצמו על טענות שתי הנשים שבאו לדון לפניו בשאלה מי היא האם שבנה מת.
<b>וּמְצַדֵּק אֶת הַדִּין בְּלִבּוֹ וְאַחַר כָּךְ יַחְתְּכֵהוּ</b>. עליו לברר את הדין היטב עד שיהיה בטוח בצדקתו, ורק אז יפסוק.
<h3> י</h3>
<b>שֶׁלֹּא יֵעָשֶׂה מֵלִיץ לִדְבָרָיו</b>. יצדיק את דבריו של אחד מבעלי הדין (כס”מ, וראה ר”ח שבועות ל,ב). ויש מפרשים שאם הדיין אינו שלם עם הפסק שלו, לא יצדיק את דבריו בתואנות שונות (ר”י קאפח על פי רש”י שם).
<b>וְלֹא יְלַמֵּד אֶחָד מִבַּעֲלֵי דִּינִין טַעֲנָה כְּלָל</b>. הדיין פוסק על פי טענות בעלי הדין ואסור לו להתערב בטענותיהם ולומר להם כיצד עליהם לטעון.
<b>אֵין מְקַבְּלִין עֵד אֶחָד</b>. הלכות עדות ה,א.
<b>וּלְוַאי שֶׁיּוֹדֶה וְיֹאמַר אֱמֶת הֵעִיד</b>. וייפסק הדין על סמך הודאתו.
<b>עַד שֶׁיִּטְעֹן הוּא וְיֹאמַר עֵד אֶחָד הוּא וכו’</b>. שיכפור בדברי העד ויטען שאינו נאמן מפני שהוא עד אחד, ואז מקבלים את טענתו.
<h3> יא</h3>
<b>וּבַעַל דִּין מְבַקֵּשׁ לְאָמְרָהּ וְאֵינוֹ יוֹדֵעַ לְחַבֵּר הַדְּבָרִים</b>. אינו יודע לנסח את הטענה.
<b>מִצְטַעֵר לְהַצִּיל עַצְמוֹ בְּטַעֲנַת אֱמֶת וכו’</b>. מנסה להצדיק עצמו בטענה שנראית אמתית, ואינו מצליח מפני שכועס או שאין בו מספיק דעת לומר את הדברים כראוי.
<b>לְסַעֲדוֹ מְעַט וּלְהָבִינוֹ תְּחִלַּת הַדָּבָר</b>. לעזור לו לפתוח את דבריו כדי שיוכל לטעון את טענתו בצורה טובה.
<b>וְצָרִיךְ לְהִתְיַשֵּׁב בְּדָבָר זֶה הַרְבֵּה</b>. לשקול את הדבר ולהיזהר בו.
<b>כְּעוֹרְכֵי הַדַּיָּנִין</b>. עורכי הדיינים הם אנשים שבאים בהרשאת בעל הדין וטוענים במקומו, ובכך הם כביכול עורכים את הדיינים (ראה פה”מ אבות א,ח). וכאן האיסור לדיין הוא להיות כמותם, שלא ללמד את בעל הדין לטעון טענה וכדלעיל ה”י.
<h2>פרק כב</h2>
<h3> א</h3>
<b>אֵינִי נִזְקָק לָכֶם</b>. להיות דיין בדינכם.
<b>לֹא תָגוּרוּ</b>. לא תפחדו.
<b>וְאִם הָיָה מְמֻנֶּה לָרַבִּים</b>. לדון אותם.
<h3> ב</h3>
<b>הֲרֵי זֶה עוֹבֵר מִשּׁוּם לֹא תָגוּרוּ מִפְּנֵי אִישׁ</b>. שהלשון “לא תגורו” נדרשת גם במובן של אגירת דברים, דהיינו שאסור לתלמיד להכניס דבריו ולשתוק (תוספתא סנהדרין א,ח).
<b>שֶׁלֹּא יוֹשִׁיב תַּלְמִיד בּוּר לְפָנָיו</b>. שעלול להטעותו.
<h3> ד</h3>
<b>אֵי זֶה הוּא מִשְׁפָּט שֶׁיֵּשׁ עִמּוֹ שָׁלוֹם</b>. שנעשה בדרך של הסכמה ושלום בין שני הצדדים.
<b>בִּצּוּעַ</b>. פשרה.
<b>אֵי זֶה הוּא מִשְׁפָּט שֶׁיֵּשׁ עִמּוֹ צְדָקָה הֱוֵי אוֹמֵר זֶה בִּצּוּעַ</b>. בעשיית פשרה יש שילוב של הליכה על פי כללי המשפט ויחד עם זאת מתחשבים גם בשיקולים של צדקה כלפי הצד החייב.
<b>יִקֹּב הַדִּין אֶת הָהָר</b>. יכריע באופן תקיף לפי שורת הדין.
<h3> ה</h3>
<b>יֵשׁ לָהֶן לַחֲזֹר וְלִתְבֹּעַ הַדִּין עַד שֶׁיִּקְנוּ מִיַּד שְׁנֵיהֶם</b>. כדי שיהיה לפשרה תוקף יש לערוך עליה קניין סודר (ראה הלכות מכירה ה,ה ובביאור שם), ואם לא עשו קניין אפילו לאחר שפסקו להם בכמה עליהם להתפשר, יכול כל אחד מהם לחזור בו ולדרוש שיעשו להם דין.
<h3> ו</h3>
<b>שֶׁשְּׁנֵי הֶדְיוֹטוֹת שֶׁדָּנוּ אֵין דִּינֵיהֶן דִּין</b>. לעיל ב,י.
<h3> ח</h3>
<b>שָׁאַל</b>. ביקש.
<b>אֶחָד מִבַּעֲלֵי דִּינִין לִכְתֹּב לוֹ פְּסַק דִּין</b>. ויש לכתוב לו (כמבואר לעיל ו,ו).
<b>מִדִּבְרֵיהֶם נִזְדַּכָּה פְּלוֹנִי</b>. כותבים כך כי לשון זו מדויקת גם במקרה שלא כל הדיינים הסכימו לזכותו, ומצד שני אין בה גילוי סוד (בבלי סנהדרין ל,א).
<h3> י</h3>
<b>אָסוּר לְהִצְטָרֵף עִמּוֹ שֶׁנֶּאֱמַר מִדְּבַר שֶׁקֶר תִּרְחָק</b>. שיש להתרחק מלשבת לדין עם דיין שחזקתו לשקר.
<b>בְּקִיאֵי הַדַּעַת</b>. הבקיאים בדינים.
<b>אֵין יוֹשְׁבִין בַּדִּין עַד שֶׁיֵּדְעוּ עִם מִי יוֹשְׁבִין</b>. ראה גם לעיל ב,יד.
<b>וְלֹא חוֹתְמִין עַל הַשְּׁטָר עַד שֶׁיֵּדְעוּ מִי חוֹתֵם עִמָּהֶן</b>. שאם יחתום עמם פסול תיפסל גם עדותם.
<b>וְלֹא נִכְנָסִין לִסְעוּדָה עַד שֶׁיֵּדְעוּ מִי מֵסֵב עִמָּהֶן</b>. שלא יסבו בחברת עמי הארץ.
<h2>פרק כג</h2>
<h3> א</h3>
<b>אֵין צָרִיךְ לוֹמַר לְעַוֵּת אֶת הַדִּין</b>. ליטול ממון על מנת לדון שלא כראוי.
<b>אֶלָּא אֲפִלּוּ לְזַכּוֹת אֶת הַזַּכַּאי וּלְחַיֵּב אֶת הַחַיָּב אָסוּר</b>. אפילו אם הדיין שלוקח את השוחד איננו מתכוון להטות את הדין לטובת הנותן אלא לדון דין אמת.
<h3> ב</h3>
<b>וּכְשֵׁם שֶׁהַלּוֹקֵחַ עוֹבֵר בְּלֹא תַעֲשֶׂה כָּךְ הַנּוֹתֵן</b>. שהנותן מכשיל את הדיין הלוקח באיסור שוחד.
<b>שֶׁנֶּאֱמַר וְלִפְנֵי עִוֵּר לֹא תִתֵּן מִכְשֹׁל</b>. ומכאן נלמד איסור להכשיל אנשים בעברה (ראה הלכות רוצח יב,יד).
<h3> ג</h3>
<b>כָּל דַּיָּן שֶׁיּוֹשֵׁב וּמְגַדֵּל מַעֲלָתוֹ כְּדֵי לְהַרְבּוֹת שָׂכָר לְחַזָּנָיו וּלְסוֹפְרָיו</b>. דואג להרבות חשיבותו, שעל ידי כך ייתנו לשמשיו ולסופרי הדיינים בדינים שלו ממון רב.
<b>הַנּוֹטִים אַחֲרֵי הַבֶּצַע</b>. תרים אחר ממון, אף שאין בזה שוחד גמור.
<b>שֹׁחַד דְּבָרִים</b>. כגון שמהנים אותו בדיבורים או באופן אחר שאינו ממוני.
<b>בְּדוּגִית</b>. ספינה קטנה שצדים בה דגים.
<b>וְהָיָה לוֹ דִּין</b>. שהיה רוצה שדיין זה ידון לו בו.
<b>הֲרֵינִי פָּסוּל לְךָ לַדִּין</b>. מחמת הסיוע שסייע לו.
<b>אֶבְרָה</b>. נוצה.
<b>רְדִיד</b>. סוג של כיסוי ראש.
<b>בְּאָרִיס</b>. אדם העובד בשדה הבעלים ומתחלק עמו בפירות.
<b>הִקְדִּים וְהֵבִיא בַּחֲמִישִׁי בְּשַׁבָּת מִפְּנֵי שֶׁהָיָה לוֹ דִּין</b>. שביום זה היה בית הדין יושב לדון ורצה לדון אצלו. ואמר לו שמכיוון שממילא היה צריך להגיע אליו לדין, הביא את הפירות שלו (ראה בבלי כתובות קה,ב).
<h3> ד</h3>
<b>שֶׁשּׁוֹאֵל שְׁאֵלָה</b>. לוקח דברים בהשאלה.
<b>בְּשֶׁלֹּא הָיָה לַדַּיָּן לְהַשְׁאִיל</b>. דברים משלו לאחרים.
<h3> ה</h3>
<b>שֶׁלֹּא יִהְיֶה שָׂכָר הַנִּכָּר</b>. שלא יהיה ניכר שמקבלו כשכר כדי לדון, אלא יקבל את השכר מחמת שמתבטל ממלאכתו.
<b>תְּנוּ לִי מִי שֶׁיַּעֲשֶׂה תַּחְתַּי עַד שֶׁאָדוּן לָכֶם</b>. שכרו לי מחליף.
<b>שְׂכַר הַבַּטָּלָה בִּלְבַד</b>. ראה פסקים ושיטות.
<h3> ו</h3>
<b>אָסוּר לַדַּיָּן לָדוּן לְמִי שֶׁהוּא אוֹהֲבוֹ... וְלֹא לְמִי שֶׁשּׂוֹנְאֵהוּ</b>. אף על פי שכשר להעיד עליהם (הלכות עדות טז,ו).
<b>שׁוֹשְׁבִינוֹ</b>. מחבריו הקרובים ביותר כגון הנמצאים עמו בימי חתונתו (פה”מ סנהדרין ג,ה).
<b>וְאִם לֹא הָיָה מַכִּיר אֶת אֶחָד מֵהֶן</b>. שאיננו מכיר את שניהם.
<h3> ח</h3>
<b>חֶרֶב מֻנַּחַת לוֹ עַל צַוָּארוֹ וְגֵיהִנָּם פְּתוּחָה לוֹ מִתַּחְתָּיו</b>. שאם יסטה מקו הדין ייענש.
<b>אֱלֹהִים נִצָּב בַּעֲדַת אֵל וְאוֹמֵר רְאוּ וכו’</b>. ומכאן שהדיין דן את דין ה’, ועומד לפניו בשעת הדין והוא עתיד להיפרע ממנו אם יטה את הדין.
<h3> ט</h3>
<b>וְקָבַע אֶת קֹבְעֵיהֶם נָפֶשׁ</b>. ייטול את נפש הדיינים הנוטלים ממון שלא כדין.
<b>וְשֶׁמָּא יֹאמַר הַדַּיָּן מַה לִּי וְלַצָּרָה הַזֹּאת</b>. וירצה להימנע מלדון מחשש שמא לא ידון כראוי.
<b>וְעִמָּכֶם בִּדְבַר מִשְׁפָּט אֵין לַדַּיָּן אֶלָּא מַה שֶּׁעֵינָיו רוֹאוֹת</b>. ה’ יהיה עם הדיין שדן על פי מה שנראה לו, ולכן אין לדיין שמתכוון לדון על פי האמת לחשוש.
<h3> י</h3>
<b>לְעוֹלָם יִהְיוּ בַּעֲלֵי הַדִּין לְפָנֶיךָ כִּרְשָׁעִים</b>. צריך לברר ביסודיות את טענות הצדדים ולהתייחס אל שני הצדדים בחשדנות כאילו שניהם מוחזקים לשקר. ולא יסתמך על טענותיהם אפילו אם אחד מהם מוחזק שקרן והשני כשר (ראה לעיל כ,ה).
<b>כְּצַדִּיקִים שֶׁקִּבְּלוּ עֲלֵיהֶן אֶת הַדִּין</b>. מכיוון שהסכימו לקיים את פסק הדין, אף החייב בדין נחשב צדיק.
<h2>פרק כד</h2>
<h3> א</h3>
<b>וְהַדָּבָר חָזָק בְּלִבּוֹ שֶׁהוּא כֵּן</b>. שהוא משוכנע בנכונות הדבר.
<b>אַף עַל פִּי שֶׁאֵין שָׁם רְאָיָה בְּרוּרָה</b>. שכן לפי שורת הדין הרגילה על הדיין לפסוק על פי עדים בראיה ברורה.
<b>שֶׁנִּתְחַיֵּב אָדָם שְׁבוּעָה בְּבֵית דִּין</b>. על תביעה שתבעו אותו, כגון שהודה במקצת התביעה והתחייב שבועה מן התורה.
<b>חָשׁוּד הוּא עַל הַשְּׁבוּעָה</b>. להישבע לשקר.
<b>לַהֲפֹךְ הַשְּׁבוּעָה עַל שֶׁכְּנֶגְדוֹ וְיִשָּׁבַע וְיִטֹּל</b>. לא לאפשר לו להישבע ולהיפטר מהתביעה, אלא להעביר את השבועה לתובע שיישבע וייטול כפי טענתו.
<b>אֲפִלּוּ הָיְתָה אִשָּׁה אוֹ עֶבֶד נֶאֱמָנִין אֶצְלוֹ</b>. אף שהם פסולים לעדות, מכיוון שהוא מאמין להם לחלוטין, עליו לסמוך עליהם.
<b>אִם הָיָה עָלָיו שְׁטַר חוֹב לְאַחֵר יִתֵּן לָזֶה שֶׁלֹּא נִפְגַּם שְׁטָרוֹ</b>. כשיש שני תובעים מאדם זה ויש לו אפשרות לפרוע רק אחד מהם, יעדיף את התובע ששטרו אמין בעיניו.
<b>יַשְׁלִיךְ הַשְּׁטָר בְּפָנָיו וְלֹא יָדוּן בּוֹ כְּלָל</b>. לא יתייחס לשטר כלל, ולא ידון בתביעה זו.
<b>שֶׁיֵּשׁ לִי פִּקָּדוֹן אֵצֶל פְּלוֹנִי זֶה שֶׁמֵּת בְּלֹא צַוָּאָה</b>. ואין לו ראיה שבה יוכל להוציא את פקדונו מיורשי המת.
<b>וְנָתַן סִימָנִין מֻבְהָקִין</b>. כגון שנתן את מידת המשקל של הפיקדון.
<b>אִם יָדַע הַדַּיָּן שֶׁזֶּה הַמֵּת אֵינוֹ אָמוּד לִהְיוֹת לוֹ חֵפֶץ זֶה וכו’</b>. כגון שמדובר בחפץ יקר מאוד שעל פי אמדן דעת הדיין אינו ראוי להיות אצל אדם זה (ראה גם הלכות שאלה ופיקדון ו,ד ושם מבואר שהדיין יכול לסמוך רק על אמדן דעתו, ואם אינו מכיר את המת אינו יכול לסמוך על אחרים שיעידו לו על אמדן דעתם).
<b>אִם כֵּן לָמָּה הִצְרִיכָה תּוֹרָה שְׁנֵי עֵדִים</b>. שהרי יכול לדון גם על סמך אמדן דעתו, או על דברי אדם אחד שנאמן עליו, ואפילו אם הוא פסול לעדות.
<h3> ב</h3>
<b>אֵינָן חֲכָמִים כָּרָאוּי וּבַעֲלֵי בִּינָה</b>. לסמוך על אמדן דעתם.
<b>שֶׁלֹּא יַהַפְכוּ שְׁבוּעָה אֶלָּא בִּרְאָיָה בְּרוּרָה</b>. כגון במקרה שיש עדים שהתובע חשוד על השבועה (הלכות טוען ונטען ב,ג).
<b>וְלֹא יִפְגְּמוּ שְׁטָר וְיַפְסִידוּ חֶזְקָתוֹ בְּעֵדוּת אִשָּׁה אוֹ פָּסוּל</b>. אבל עד אחד כשר נאמן לפגום את השטר ולחייב שבועה (הלכות מלווה ולווה יד,א).
<b>אֵין מוֹצִיאִין מִן הַיְתוֹמִים אֶלָּא בִּרְאָיָה בְּרוּרָה</b>. כגון עדים שהעידו שהפקיד אצל אביהם (ראה הלכות שאלה ופיקדון ו,ד).
<h3> ג</h3>
<b>אֶחְתְּכֶנּוּ וְיִהְיֶה הַקּוֹלָר תָּלוּי בְּצַוַּאר הָעֵדִים</b>. אפסוק את הדין כדברי העדים אף על פי שהם שקרנים והם ייענשו על ששיקרו.
<b>הַקּוֹלָר</b>. שרשרת התלויה בצוואר האסירים.
<b>כֵּיצַד יַעֲשֶׂה</b>. כשחושד שהדין מרומה.
<b>בִּדְרִישָׁה וַחֲקִירָה שֶׁל דִּינֵי נְפָשׁוֹת</b>. אף על פי שכרגיל אין דורשים וחוקרים בדיני ממונות (הלכות עדות ג,א), כדי לברר את אמתת הדין יש לדרוש בכל אופן שיכול.
<b>וְהִשִּׁיא אֶת הָעֵדִים</b>. התעה אותם.
<b>וַהֲרֵי הַדְּבָרִים מְסוּרִין לַלֵּב וְהַכָּתוּב אוֹמֵר כִּי הַמִּשְׁפָּט לֵאלֹהִים הוּא</b>. שהקדוש ברוך הוא יודע אם כוונת הדיין לפסוק כפי האמת (ראה סמ”ע טו ס”ק יא).
<h3> ד</h3>
<b>וְלַהֲרֹג מִי שֶׁאֵינוֹ מְחֻיָּב מִיתָה</b>. ראה גם הלכות רוצח ב,ד.
<b>לַעֲשׂוֹת סְיָג לַתּוֹרָה</b>. כגון שיש צורך להרתיע אחרים.
<b>מַעֲשֶׂה וְהִלְקוּ אָדָם שֶׁבָּעַל אִשְׁתּוֹ תַּחַת הָאִילָן</b>. ואף על פי שאשתו היא ומותרת לו, הלקוהו מכת מרדות מפני שעשה מעשה של פריצות שבעל במקום גלוי (ראה הלכות איסורי ביאה כא,יד).
<b>וּמַעֲשֶׂה בְּאֶחָד שֶׁרָכַב עַל הַסּוּס בְּשַׁבָּת בִּימֵי יְוָנִים וֶהֱבִיאוּהוּ לְבֵית דִּין וּסְקָלוּהוּ</b>. אף על פי שאיסור רכיבה בשבת אינו אלא גזרת חכמים (הלכות שבת כא,ט).
<b>וְתָלָה שִׁמְעוֹן בֶּן שָׁטָח שְׁמוֹנִים</b>. נשים מכשפות (פה”מ סנהדרין ו,ד).
<b>בְּיוֹם אֶחָד בְּאַשְׁקְלוֹן</b>. אף על פי שאין דנים שניים למיתה ביום אחד ואין תולים נשים (משנה סנהדרין שם, וראה לעיל יד,י, טו,ו).
<h3> ה</h3>
<b>לְבֵית דִּין בְּכָל מָקוֹם וּבְכָל זְמַן</b>. אפילו דייני חוץ לארץ שאינם סמוכים, ואפילו בזמן שלא דנים דיני נפשות.
<b>אָדָם שֶׁשְּׁמוּעָתוֹ רָעָה וְהָעָם מְרַנְּנִין אַחֲרָיו שֶׁהוּא עוֹבֵר עַל הָעֲרָיוֹת</b>. שמתפשטת אודותיו שמועה שעובר על איסורי עריות אך אין עדים על כך.
<b>וְהוּא שֶׁיִּהְיֶה קוֹל שֶׁאֵינוֹ פּוֹסֵק כְּמוֹ שֶׁבֵּאַרְנוּ</b>. שנמשכה והתפשטה השמועה במשך יום וחצי או יותר ללא הפסקה (הלכות סוטה ב,יד).
<h3> ו</h3>
<b>וּלְחַזֵּק הַבֶּדֶק</b>. לתקן סדקים בחומת הדת.
<h3> ז</h3>
<b>לְנַדּוֹת וּלְהַחֲרִים</b>. המנודה מתנהג כאבל ואין מצרפים אותו לדברים שבקדושה ואין להתקרב אליו. המוחרם חמור ממנו שגם אין לומדים אתו (לדיני הנידוי והחרם ראה הלכות תלמוד תורה פרק ז).
<b>בֶּן נִדּוּי</b>. אדם המחויב נידוי.
<b>אוֹרוּ מֵרוֹז</b>. קללו את העיר מרוז, נאמר בשירת דבורה על כך שלא באה לעזור במלחמה, ומכאן שיש לנדות (בבלי מועד קטן טז,א).
<b>אָמַר מַלְאַךְ יי</b>. שיש לומר למנודה שהנידוי נעשה על פי דברי אדם גדול — הדיין, שהוא כמלאך ה’ (שם).
<b>אֹרוּ אָרוֹר</b>. החרימו (שם).
<b>כִּי לֹא בָאוּ לְעֶזְרַת יי</b>. מוסבר כאן מהו החטא, ומכאן שיש לפרסם את החטא (שם).
<h3> ט</h3>
<b>לְכַתֵּף יָדַיִם</b>. לאזוק, לקשור את הידיים מאחורי הגב.
<b>הֵן לְמוֹת הֵן לִשְׁרֹשִׁי הֵן לַעֲנָשׁ נִכְסִין וְלֶאֱסוּרִין</b>. בפסוק שלפני כן נאמר שניתנת לעזרא סמכות למנות דיינים שידונו את העם לפי חוקי התורה, ובפסוק זה ניתנת לו הסמכות להעניש את כל מי שלא יציית לחוקים אלו באופנים הנזכרים כאן: להרוג (‘למות’), לרדוף (‘לשרשי’), להפקיר נכסים (‘לענש נכסין’) ולאסור (‘לאסורין’).
<h3> י</h3>
<b>וּבַכֹּל יִהְיוּ מַעֲשָׂיו לְשֵׁם שָׁמַיִם</b>. בכוונה לרדוף אחר הצדק ולהרבות בכבוד המקום, ולא על מנת להתנקם בנידונים ולהתאכזר אליהם.
<b>וְאַל יִהְיֶה כְּבוֹד הַבְּרִיּוֹת קַל בְּעֵינָיו</b>. להענישם בקלות.
<b>לֹא תַעֲשֶׂה שֶׁל דִּבְרֵיהֶם</b>. איסור מדברי חכמים (הלכות כלאיים י,כט).
<h2>פרק כה</h2>
<h3> א</h3>
<b>בִּשְׂרָרָה</b>. שליטה והתנשאות.
<b>פַּרְנָס</b>. ממונה.
<b>לָכֵן יְרֵאוּהוּ אֲנָשִׁים לֹא יִרְאֶה כָּל חַכְמֵי לֵב</b>. בגלל שפחדו ממנו אנשים, לא יראה בן תלמיד חכם.
<h3> ב</h3>
<b>קַלּוּת רֹאשׁ</b>. זלזול.
<b>וְלֹא יִפְסַע עַל רָאשֵׁי עַם הַקֹּדֶשׁ</b>. לא יהלך כשכולם יושבים (רש”י סנהדרין ז,ב). וייתכן לפרש שלא ינהג בדרך של גאווה שנראית כדריכה על ראשיהם ושנמצא מעליהם (ראה יד”פ).
<b>וְסוֹבֵל טֹרַח הַצִּבּוּר וּמַשָּׂאָן כְּמֹשֶׁה רַבֵּנוּ</b>. ובדומה לכך מצווה גם המלך לנהוג (הלכות מלכים ב,ו).
<b>וָאֲצַוֶּה אֶת שֹׁפְטֵיכֶם</b>. נאמר בתיאורו של משה רבנו את תהליך מינוי שופטי העם.
<b>מִפִּי הַקַּבָּלָה</b>. מסורת חכמים.
<h3> ד</h3>
<b>קַל וָחֹמֶר לֶאֱכֹל וְלִשְׁתּוֹת וּלְהִשְׁתַּכֵּר בִּפְנֵי רַבִּים</b>. שדברים אלו גורמים לרואים זלזול גדול (ראה הלכות דעות ה,ב-ג).
<b>וּבִכְנִיסַת עַמֵּי הָאָרֶץ</b>. לאכול ולשתות ולהשתכר במקום שבו מתכנסים עמי ארצות.
<b>וּבִסְעוּדַת מֵרֵעוּת</b>. כינוס חברים, סעודה שאינה סעודת מצווה.
<b>אוֹי לָהֶן לְאוֹתָן הַדַּיָּנִין שֶׁנָּהֲגוּ בְּכָךְ מֵעֶלְבּוֹן תּוֹרַת מֹשֶׁה שֶׁבִּזּוּ דִּינֶיהָ</b>. שהם מייצגים את התורה ודיניה וביזיונם הוא ביזיונה.
<h3> ה</h3>
<b>נֶאֱמָן כִּשְׁנַיִם</b>. כשני עדים.
<b>לְעִנְיַן הַנִּדּוּי</b>. שיש לנדות את המבזה חכם, את המבזה את שליח בית הדין או את המסרב לבוא לדין (הלכות תלמוד תורה ו,יד).
<b>הֱקִלַּנִי</b>. זלזל בי.
<b>מְשַׁמְּתִין</b>. מנדים.
<b>אֲבָל אֵין כּוֹתְבִין פִּתְחָא עָלָיו עַד שֶׁיָּבֹאוּ שְׁנַיִם וְיָעִידוּ שֶׁנִּמְנַע לָבֹא</b>. פתחא הוא כתב נידוי, ועל המנודה לשאת בהוצאות כתיבת השטר (לקמן ה”ח). ושליח בית הדין נאמן כשניים לעניין נידוי אך לא לעניין הוצאת ממון (בבלי בבא קמא קיב,ב).
<h3> ו</h3>
<b>וְאֵין שְׁלִיחַ בֵּית דִּין חַיָּב בַּאֲמִירַת דְּבָרִים אֵלּוּ מִשּׁוּם לָשׁוֹן הָרַע</b>. אינו עובר על איסור לשון הרע אם אומר מה אמר בעל הדין על הדיינים או עליו או אם מסרב לבוא לדין.
<h3> ז</h3>
<b>פְּלוֹנִי שְׁלָחַנִי וכו’</b>. דיין פלוני מזמינך לדין.
<b>פִּתְחָא שֶׁל שַׁמְתָּא</b>. כתב נידוי, ומדובר כששניים העידו על כך כדלעיל ה”ה.
<b>עַד שֶׁיֹּאמַר מִשֵּׁם שְׁלָשְׁתָּן</b>. שרק כששלושה דיינים מזמינים לדין חייב בעל הדין לבוא, ואף שכאן שלושה דיינים הזמינו, כיוון שהזמין רק בשם אחד מהדיינים, אין לנדותו אם סירב.
<b>אֲבָל בַּיּוֹם הַיָּדוּעַ שֶׁהַדַּיָּנִין יֵשְׁבוּ בּוֹ לַדִּין... כְּאִלּוּ בָּא בְּשֵׁם שְׁלָשְׁתָּן</b>. ואפשר לנדותו אם מסרב לבוא.
<h3> ח</h3>
<b>וְנוֹתֵן שְׂכַר הַסּוֹפֵר</b>. עליו לשאת בהוצאות כתיבת הפתחא.
<b>וּבְעֵת שֶׁיָּבֹא קוֹרְעִין הַפִּתְחָא</b>. אך אין קורעים את הפתחא לפני שבא, ואפילו אם אמר שמסכים לבוא.
<b>מִפְּנֵי שֶׁלֹּא קִבֵּל</b>. לא קיבל את פסק הדין, כגון שלא הסכים לשלם מה שחייבוהו.
<b>כֵּיוָן שֶׁאָמַר הֲרֵינִי מְקַבֵּל הַדִּין</b>. אף על פי שעדיין לא קיים בפועל את הפסק ושילם (שייתכן שאין לו לשלם כעת, ולכן יש להתיר לו אפילו שעדיין לא שילם).
<b>בַּמְּדִינָה</b>. בעיר.
<b>קוֹבְעִין לוֹ זְמַן שֵׁנִי וַחֲמִישִׁי וְשֵׁנִי וכו’</b>. מזמינים אותו ביום שני, ואם לא בא מזמינים אותו שוב ליום חמישי ואם לא בא מזמינים אותו ביום שני שלאחר מכן, ורק למחרת (ביום שלישי בשבוע השני) כותבים עליו פתחא.
<h3> ט</h3>
<b>אֵין קוֹבְעִין זְמַן</b>. לדין.
<b>וְלֹא בְּעֶרֶב שַׁבָּת</b>. ראה גם לעיל יא,ג.
<b>קוֹבְעִין בְּנִיסָן שֶׁיָּבֹא אַחַר נִיסָן</b>. שההזמנה לדין נעשית בחודש ניסן, והדין יהיה לאחר חודש ניסן.
<b>מִפְּנֵי שֶׁהַכֹּל טְרוּדִין בְּעֶרֶב שַׁבָּת</b>. ועלולים לשכוח את ההזמנה.
<h3> י</h3>
<b>וְאִם לֹא בָּא מְנַדִּין אוֹתוֹ לָעֶרֶב</b>. שמן הסתם הודיעו לו.
<b>בְּשֶׁאֵין הַדֶּרֶךְ שֶׁדַּרְכּוֹ לֵילֵךְ בָּהּ עַל מְקוֹם בֵּית דִּין</b>. שבית הדין אינו נמצא בדרכו.
<b>שֶׁהֲרֵי הֵן אוֹמְרִין דַּרְכּוֹ עַל בֵּית דִּין וכו’</b>. השכנים סוברים שמכיוון שדרכו עוברת סמוך לבית הדין מן הסתם כבר היה בבית הדין וסיים את הדין, ולכן אינם מודיעים לו.
<b>וְכֵן אִם לֹא בָּא לַמְּדִינָה עַד לְמָחָר</b>. אם אין דרכו לבוא באותו היום.
<b>אֵין סוֹמְכִין עַל הַשְּׁכֵנִים</b>. שיאמרו לו ביום המחרת שיבוא.
<h3> יא</h3>
<b>וְקִבֵּל הַדִּין וְאָמְרוּ לוֹ לְשַׁלֵּם וְהָלַךְ וְלֹא שִׁלֵּם</b>. אמר שמסכים לפסק הדין, אך בפועל לא שילם.
<b>וְאִם עָמַד שְׁלֹשִׁים יוֹם וְלֹא תָּבַע נִדּוּיוֹ</b>. לא ביקש להתיר את הנידוי.
<b>מַחֲרִימִין אוֹתוֹ</b>. החרם חמור מנידוי (ראה הלכות תלמוד תורה ז,ה; ויש מקרים שבהם נוהגים בדרך אחרת במי שלא תובע להתיר נידויו, והדבר תלוי בנסיבות המעשה — ראה שם הל’ ו-ז ובר”י קאפח שם).
<h2>פרק כו</h2>
<h3> א</h3>
<b>אֱלֹהִים</b>. כינוי לדיינים.
<b>אֶחָד רֹאשׁ הַסַּנְהֶדְרִין הַגְּדוֹלָה אוֹ הַמֶּלֶךְ</b>. שניהם נקראים ‘נשיא’, שלמלך מעלה שלטונית עליונה ולראש הסנהדרין מעלה תורנית עליונה (סה”מ ל”ת שטז).
<b>כָּל הַמְקַלֵּל אֶחָד מִיִּשְׂרָאֵל לוֹקֶה</b>. אף על פי שאין בו מעשה לוקים עליו (לעיל יח,ב).
<b>וְלָמָּה נֶאֱמַר חֵרֵשׁ</b>. הרי האיסור בכל אדם.
<b>שֶׁאֲפִלּוּ זֶה שֶׁאֵינוֹ שׁוֹמֵעַ וְלֹא נִצְטַעֵר בִּקְלָלָה זוֹ</b>. והיה מקום לחשוב שאיסור הקללה הוא רק מפני הצער שגורם לחברו.
<h3> ב</h3>
<b>קִלֵּל נָשִׂיא לוֹקֶה שָׁלֹשׁ</b>. שהנשיא הוא גם דיין.
<b>חַיָּב מִשּׁוּם אַרְבָּעָה שֵׁמוֹת שְׁלֹשָׁה שֶׁל כָּל אָדָם וְאַחַת מִשּׁוּם הָאָב</b>. יש איסור נפרד על אדם לקלל את אביו או אמו (הלכות ממרים ה,א), ונמצא שהמקלל את אביו הנשיא עובר על ארבעה איסורים (אמנם בפועל אינו לוקה ארבע, שהמקלל אביו ואמו חייב מיתה, ולכן אם התרו בו למיתה אינו לוקה, ואם התרו בו למלקות אינו לוקה על קללת אביו ואמו שהוא ניתן לאזהרת מיתת בית דין — ראה או”ש).
<h3> ג</h3>
<b>הִשָּׁמֶר לְךָ וּשְׁמֹר נַפְשְׁךָ מְאֹד</b>. ומכאן נלמד שחובה על האדם להישמר שלא יפגע בעצמו.
<b>בְּשֵׁם מִן הַשֵּׁמוֹת</b>. של הקדוש ברוך הוא (לפירוט השמות ראה הלכות יסודי התורה ו,ב).
<b>בְּכִנּוּי מִן הַכִּנּוּיִין</b>. תיאור שבו מכנים את הקדוש ברוך הוא אף שאינו משמות הקודש.
<b>וְאָרוּר בּוֹ שְׁבוּעָה וּבוֹ קְלָלָה וּבוֹ נִדּוּי</b>. המילה ‘ארור’ נחשבת קללה, והמקלל בה (כגון שאומר ‘ארור פלוני לה’ ‘) לוקה. והיא משמשת גם כשבועה (כגון שאומר ‘ארור לה’ מי שיאכל דבר פלוני’, ואם אוכל ממנו הרי זה נשבע לשקר — הלכות שבועות ב,ב) ויכולה לשמש גם כלשון שבה מנדים את החייב נידוי (הלכות תלמוד תורה ז,ב).
<h3> ד</h3>
<b>כִּשְׁאָר כָּל חַיָּבֵי לָאוִין</b>. לעיל טז,ד.
<b>שֶׁהָיְתָה הַקְּלָלָה בָּאָה מִכְּלַל הַדְּבָרִים</b>. שממשמעות דבריו משמע שיהיה מקולל.
<h3> ה</h3>
<b>אִם חֵרֵף תַּלְמִיד חֲכָמִים מְנַדִּין אוֹתוֹ</b>. וגם קונסים אותו שייתן לחכם שביזהו ליטרא של זהב (הלכות תלמוד תורה ו,יב, הלכות חובל ג,ה).
<b>וְאִם רָצוּ הַדַּיָּנִין לְהַכּוֹתוֹ מַכַּת מַרְדּוּת</b>. בנוסף לנידוי (סמ”ע כז ס”ק ט, וראה שם הסבר נוסף).
<b>הַזָּקֵן</b>. החכם.
<b>עוֹשִׂין הַדַּיָּנִין בַּדָּבָר כְּפִי מַה שֶּׁהַשָּׁעָה צְרִיכָה לוֹ</b>. שיכולים הדיינים להעניש גם מי שאינו מחויב עונש, לגדור ולחזק את הצריך חיזוק (לעיל כד,ד).
<b>לְפִי הַמְחָרֵף וּלְפִי הַמִּתְחָרֵף</b>. שקללה שמקללים אדם מכובד או שהמקלל הוא אדם מכובד, חמורה מקללה של אדם שאינו מכובד.
<h3> ו</h3>
<b>שֶׁיֵּשׁ לוֹ לַדַּיָּן אוֹ לַנָּשִׂיא לִמְחֹל עַל כְּבוֹדוֹ</b>. רשאי הוא אם ירצה (הלכות תלמוד תורה ו,ו).
<b>אֵינוֹ יָכוֹל לִמְחֹל עַל קִלְלָתוֹ</b>. ובכל מקרה מכים את מי שקיללו משום מקלל דיין או גם משום מקלל נשיא.
<b>שֶׁנִּתְחַיֵּב נִדּוּי מִפְּנֵי שֶׁהִפְקִיר בְּבֵית דִּין</b>. שזלזל ומרד בדיינים (ראה לעיל כה,ה ואילך).
<b>הוֹאִיל וּפָקְרוּ הָעָם בַּדָּבָר צְרִיכִין לְחַזֵּק וְלַעֲנֹשׁ כְּפִי מַה שֶּׁיֵּרָאֶה לָהֶן</b>. ואין להם למחול.
<h3> ז</h3>
<b>בְּדִינֵי גּוֹיִם</b>. על פי דיני הגויים.
<b>וּבָעַרְכָּאוֹת שֶׁלָּהֶן</b>. בתי המשפט שלהם (אפילו אם דנים בהם לפי דיני ישראל).
<b>לִפְנֵיהֶם וְלֹא לִפְנֵי גּוֹיִם</b>. שיש לדון דווקא לפני דייני ישראל, אף אם בבית דין של הגויים דנים כדיני ישראל.
<b>לִפְנֵיהֶם וְלֹא לִפְנֵי הֶדְיוֹטוֹת</b>. שיש לדון דווקא לפני דיינים כשרים שדנים בדיני ישראל, ולא לפני הדיוטות, שאינם דנים כדין התורה אלא כדיני הגויים (יד”פ).
<b>הָיְתָה יַד הַגּוֹיִם תַּקִּיפָה</b>. ודייניהם יכולים להוציא ממון גם מאלמים שאינם מצייתים לדין.
