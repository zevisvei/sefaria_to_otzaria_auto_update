<h1>ביאור שטיינזלץ על משנה תורה, הלכות שבועות</h1>
<h2>פרק א</h2>
<h3> א</h3>
<b>אוֹ נֶפֶשׁ כִּי תִשָּׁבַע לְבַטֵּא</b>. ובהמשך הפסוק נאמר: "להרע או להיטיב", ומשמעו הן לחיוב והן לשלילה. ולמדו חכמים שהשבועה היא הן לשעבר והן להבא (משנה שבועות ג,ה).
<h3> ב</h3>
<b>בִּדְבָרִים שֶׁאֶפְשָׁר לוֹ לַעֲשׂוֹתָן</b>. שהנשבע על דברים שאין באפשרותו לעשות, הרי זו שבועת שווא, כדלקמן ה"ז.
<b>וְכֵיצַד לְהַבָּא וכו'</b>. בשבועה להבא לא הוזכרה כאן דוגמה של 'ידבר פלוני עם פלוני' משום שאין זה תלוי בנשבע אלא במישהו אחר (ראה לקמן ה,א-ב).
<h3> ג</h3>
<b>וְלֹא תִשָּׁבְעוּ בִשְׁמִי לַשָּׁקֶר</b>. הן לשקר בפועל בנוגע למה שכבר היה בשבועה לשעבר, והן לגרום לשבועה להיות שקר בעתיד בשבועה להבא.
<b>בְּמֵזִיד לוֹקֶה</b>. אף שכשנשבע שיעשה ולא עשה אינו לוקה, משום שזהו לאו שאין בו מעשה (כדלקמן ד,כ-כא), פעמים שלוקה אף במקרה זה, כגון שנשבע שיאכל את הכיכר וזרקו לים, שהרי עבר על שבועתו בעשיית מעשה (פני יהושע שבועות ד,א, וראה כס"מ ולח"מ).
<b>בְּשׁוֹגֵג</b>. כגון שנשבע שלא אכל והוא אכל, וכשנשבע ידע שאכל ואף ידע שאסור להישבע לשקר בצורה כזו, אך לא ידע שחייבים על שבועה כזו קרבן (להגדרת השוגג ראה לקמן ג,ו-ז).
<b>קָרְבָּן עוֹלֶה וְיוֹרֵד</b>. קרבן חטאת שסוגו משתנה לפי מצבו הכלכלי של האדם (הלכות שגגות א,ד).
<h3> ה</h3>
<b>שֶׁאֵין בּוֹ סָפֵק לְאָדָם בָּעוֹלָם שֶׁהוּא כֵּן</b>. ראה לקמן ה,כב.
<b>לְאָדָם שָׁלֵם</b>. בדעתו.
<h3> ו</h3>
<b>שֶׁנִּשְׁבַּע לְבַטֵּל אֶת הַמִּצְוָה</b>. ואם עבר ונשבע, מחויב לקיים את המצווה, ולוקה על שבועת שווא (לקמן ה,יד).
<b>שֶׁלֹּא יִתְעַטֵּף בְּצִיצִית</b>. שילבש בגד של ארבע כנפות ולא יטיל בו ציציות. אבל הנשבע שלא ילבש בגד עם ציצית אינו מבטל את המצווה, משום שאינו מחויב ללבשו (ראה הלכות ציצית ג,יא, רדב"ז; וראה ר"י קאפח שדברי הרמב"ם כאן לפי מה שסבר בתחילה שיש חובה על האדם להתעטף בציצית).
<h3> ז</h3>
<b>וְאִם הָיָה מֵזִיד לוֹקֶה</b>. אף שבדרך כלל אין לוקים על לאו שאין בו מעשה, שבועת שווא יוצאת מן הכלל הזה משום שנאמר בה "כי לא ינקה ה' את אשר ישא את שמו לשוא" (שמות כ,ז, דברים ה,יא), ולמדו חכמים שבית דין מנקים אותו על ידי מלקות (הלכות סנהדרין יח,ב; וראה בבלי שבועות כא,א).
<h3> ח</h3>
<b>עֲשָׁקוֹ</b>. כגון שלא שילם לו שכר תמורת עבודתו.
<b>וְאֵין לוֹקִין עַל לָאו זֶה</b>. משום שאין בו מעשה.
<b>וּשְׁבוּעָה זוֹ הִיא הַנִּקְרֵאת שְׁבוּעַת הַפִּקָּדוֹן</b>. אף שהיא כוללת גם שבועה על מלווה או על גזל וכדומה, נקראת שבועת הפיקדון משום שכפירת הפיקדון מצויה יותר ובה פתח הכתוב (רדב"ז).
<h3> ט</h3>
<b>מְשַׁלֵּם</b>. למפקיד או למלווה וכדומה.
<b>עִם תּוֹסֶפֶת חֹמֶשׁ</b>. מוסיף על הקרן רבע משוויה, כך שיחד עם הקרן התוספת היא חומש (ראה הלכות ערכין וחרמין ד,ה). ואינו משלם חומש אלא אם כן הודה בעצמו, אבל אם העידו עליו עדים והוא עומד בכפירתו, משלם קרן בלבד (הלכות גזלה ז,ח).
<b>אָשָׁם וַדַּאי</b>. אשם הבא על חטא ודאי, השונה מאשם תלוי הבא על ספק חטא (ראה הלכות מעשה הקרבנות א,ו).
<b>בִתְשׂוּמֶת יָד</b>. ששם בידו ממון בשותפות או בהלוואה.
<b>וְלֹא נֶאֱמַר בּוֹ וְנֶעְלַם</b>. משום שלא נאמרה במקרה זה המילה 'ונעלם', שפירושה שהיה שוגג, משמע שאין חילוק בין שוגג למזיד (שלא כשבועת ביטוי, לעיל ה"ג).
<h3> י</h3>
<b>וּפָטוּר מִכְּלוּם</b>. הן מתשלום החומש והן מן הקרבן, ואינו עובר על הלאו של 'לא תכחשו' (ראה גם לקמן ג,ו).
<b>וּפָטוּר</b>. מן החומש ומן הקרבן, אבל עבר על לאו של "לא תכחשו" שהרי ידע שהממון אצלו (רדב"ז).
<h3> יג</h3>
<b>הֲרֵי אֵלּוּ אֲנוּסִים וּפְטוּרִין אַף מִן הַקָּרְבָּן</b>. ראה גם לקמן ג,ו.
<h2>פרק ב</h2>
<h3> א</h3>
<b>וְעָנָה אָמֵן</b>. אבל אם שתק ולא אמר כלום, אינו כנשבע (כס"מ).
<b>הִין</b>. כן.
<b>בֵּין לְחַיְּבוֹ מַלְקוּת</b>. כגון שהזיד בשבועת ביטוי או בשבועת שווא.
<b>בֵּין לְחַיְּבוֹ קָרְבָּן</b>. כששגג בשבועת ביטוי, וכששגג או הזיד בשבועת הפקדון ובשבועת העדות.
<h3> ב</h3>
<b>בַּשֵּׁם הַמְיֻחָד</b>. שמות ה' שאינם נמחקים (לפירוטם ראה הלכות יסודי התורה ו,ב; למשמעות הביטוי ראה גם הלכות עבודה זרה ב,ז, הלכות קריאת שמע ג,ה).
<b>אוֹ בְּאֶחָד מִן הַכִּנּוּיִין</b>. שמשבחים בהם את הקדוש ברוך הוא (הלכות יסודי התורה ו,ה).
<b>וְכַיּוֹצֵא בָּהֶן בְּכָל לָשׁוֹן</b>. שהשמות שקוראים בהם הגויים להקב"ה הרי הם ככל הכינויים (הלכות סנהדרין כו,ג).
<b>בְּאָלָה... מִי שֶׁיֹּאכַל דָּבָר פְּלוֹנִי וַאֲכָלוֹ הֲרֵי זֶה נִשְׁבָּע עַל שֶׁקֶר</b>. וכוונת הנשבע היא לתלות קללה בעצמו אם יאכל, אלא שדיבר בלשון נקייה.
<b>הֲרֵי זֶה נִשְׁבָּע עַל שֶׁקֶר</b>. וחייב משום שבועת ביטוי.
<h3> ג</h3>
<b>שֶׁלֹּא אֹכַל וְאָכַל</b>. שבועת ביטוי.
<b>שֶׁזּוֹ אִשָּׁה וְהוּא אִישׁ</b>. שבועת שווא.
<b>שֶׁאֵין לְךָ בְּיָדִי כְּלוּם וְיֵשׁ לוֹ</b>. שבועת הפקדון.
<b>שֶׁאֵינִי יוֹדֵעַ לְךָ עֵדוּת וְהוּא יוֹדֵעַ</b>. שבועת העדות.
<b>הֲרֵי זֶה חַיָּב</b>. שזוהי שבועה גמורה, וחייב על כל שבועה כדיניה.
<h3> ד</h3>
<b>כְּמוֹ שֶׁבֵּאַרְנוּ</b>. לעיל ה"ב.
<h3> ה</h3>
<b>עִלְּגִים</b>. שלשונם מעורבבת ומבולבלת.
<b>מִיהָא</b>. כן הוא בכמה כתבי יד. ובנוסח הדפוסים: "מוהא", וכן הוא במשנה נדרים א,ב בכתב יד הרמב"ם (ובנוסחאות אחרות במשנה: "מותא").
<h3> ו</h3>
<b>לָאו לָאו שְׁנֵי פְּעָמִים</b>. כגון שאמר 'לא אוכל לא אוכל'.
<b>הֲרֵי זֶה כְּנִשְׁבָּע</b>. לשון זו נחשבת כשבועה, שהרי מצאנו שהקב"ה אמר: "ולא יכרת כל בשר עוד ממי המבול ולא יהיה עוד מבול" (בראשית ט,יא), ונאמר בנביא: "אשר נשבעתי מעבור מי נח עוד על הארץ" (ישעיהו נד,ט), ומכאן שאמירה פעמיים 'לא' היא לשון שבועה.
<b>וְכֵן יָמִין שְׁבוּעָה וּשְׂמֹאל שְׁבוּעָה שֶׁנֶּאֱמַר נִשְׁבַּע יי בִּימִינוֹ וּבִזְרוֹעַ עֻזּוֹ</b>. ומכאן שזוהי לשון שבועה.
<b>וְכֵן הָאוֹמֵר מִבְטָא שֶׁלֹּא אֶעֱשֶׂה כָּךְ וְכָךְ</b>. כלשון הכתוב: "או נפש כי תשבע לבטא בשפתים..." (ויקרא ה,ד).
<h3> ז</h3>
<b>הוֹאִיל וְהוֹצִיאוֹ בִּלְשׁוֹן שְׁבוּעָה</b>. על אף שאיסר הוא לשון נדר (הלכות נדרים א,א), משום שהוציאו בלשון שבועה המתייחסת לפעולתו של האדם (בניגוד לנדר המתייחס לחפץ הנאסר על האדם – ראה שם ג,ז) אנו מתייחסים לכך כשבועה ולא כנדר.
<h3> ח</h3>
<b>הֲרֵי זֶה פָּטוּר</b>. מקרבן או מלקות, אך חייב לקיים שבועת חברו כדלקמן.
<b>וְזֶה הוּא מַתְפִּיס בִּשְׁבוּעָה שֶׁהוּא פָּטוּר</b>. המתפיס בנדרים הוא המחיל נדר שנדר לגבי חפץ מסוים על חפץ נוסף, והדבר מתאפשר משום שהנדר חל על החפץ ולכן אפשר להתפיס בו חפץ אחר (הלכות נדרים ג,ג-ד), אבל השבועה חלה על האדם ואין האדם נאסר ולכן לא ניתן להתפיס בו.
<h3> י</h3>
<b>וְגָמַר בְּלִבּוֹ</b>. החליט.
<h3> יב</h3>
<b>וְהִתְרוּ בּוֹ</b>. הזהירוהו קודם האכילה שאסור לאכול משום שבועתו ושייענש אם יאכל.
<b>אֵין שׁוֹמְעִין לוֹ</b>. משום שלאחר ההתראה הודה שהתכוון לאכילה, או שלא טען בשעת ההתראה שכוונתו הייתה אחרת, אינו יכול לטעון זאת כעת, ולוקה.
<h3> יג</h3>
<b>וְכֵיוָן שֶׁרָאָה אוֹתָם הֵעִידוּ עָלָיו</b>. לאחר שראה שהעידו עליו.
<h3> יד</h3>
<b>אָסוּר בְּפַת חִטִּים</b>. בלבד, על אף שלא אמר זאת בפירוש.
<h3> טז</h3>
<b>כְּשֶׁמַּשְׁבִּיעִין הַדַּיָּנִין אֶת הַנִּשְׁבָּע</b>. במקרים בהם עליו להישבע בבית דין (כדלקמן יא,יח).
<h3> יז</h3>
<b>וְהוּא כְּדֵי שֶׁיֹּאמַר תַּלְמִיד לָרַב שָׁלוֹם עָלֶיךָ רַבִּי</b>. שיעור זמן אמירת שלוש מילים אלו.
<b>נִחַמְתִּי</b>. התחרטתי.
<b>חָזַרְתִּי</b>. חזרתי בי.
<b>שֶׁזֶּה דּוֹמֶה לְטוֹעֶה</b>. למי שהוציא בשפתיו מה שלא היה בלבו כדלעיל הי"א.
<h3> יט</h3>
<b>עַד שֶׁיּוֹצִיא הַחֲזָרָה בְּפִיו כְּמוֹ הַשְּׁבוּעָה</b>. שכשם שבשבועה צריך שיהיו פיו ולבו שווים כך גם בחרטה.
<h2>פרק ג</h2>
<h3> א</h3>
<b>מֵאַרְבַּע מִינֵי שְׁבוּעוֹת אֵלּוּ</b>. שנזכרו לעיל א,א.
<b>וְאֶחָד הַנִּשְׁבָּע מִתְּחִלָּתוֹ בְּאֹנֶס כְּמוֹ שֶׁבֵּאַרְנוּ</b>. לעיל א,י.
<b>אַנָּס</b>. אדם אלים שיכול להזיק לזולתו בממון או בנפש (פה"מ נדרים ג,ג).
<b>לְפִיכָךְ</b>. משום שהנשבע באונס פטור, נשבעים במקרים מסוימים אף לכתחילה.
<b>לֶחָרָמִין</b>. שודדי דרכים והלסטים (שם), שאינם הורגים נפשות.
<b>וְלַהָרָגִין</b>. גזלנים ההורגים על עסקי ממון.
<b>וְלַמּוֹכְסִין</b>. נוטלי המכס.
<h3> ב</h3>
<b>בְּאֵי זֶה מוֹכֵס אָמְרוּ</b>. שנשבעים לו לכתחילה ופטורים מן השבועה.
<b>בְּמוֹכֵס הָעוֹמֵד מֵאֵלָיו וכו'</b>. שמוכס כזה גזלן הוא. אבל אם נוטל מס כפי פסק המלך אין נשבעין לו, משום שדין המלך הוא ואין כאן גזלה.
<b>כְּמוֹ שֶׁיִּתְבָּאֵר בְּהִלְכוֹת גְּזֵלָה</b>. ה,יא.
<h3> ג</h3>
<b>לְדָבָר הַפּוֹטֵר</b>. לתנאי שיפטור אותו מקיום השבועה, כדלקמן.
<b>וְאַף עַל פִּי שֶׁדְּבָרִים אֵלּוּ שֶׁבַּלֵּב אֵינָן דְּבָרִים</b>. בדינים אחרים אין נותנים תוקף למחשבת הלב (ראה לדוגמה הלכות מכירה יא,ט), וכאן סומכים על כך בשל האונס.
<h3> ד</h3>
<b>כְּגוֹן שֶׁנִּשְׁבַּע לָאוֹנֵס שֶׁלֹּא יֹאכַל בָּשָׂר סְתָם</b>. שאוסר על עצמו אכילת בשר אם יש בידו ממון שלא כהוגן, או אם לא שילם את המס כראוי וכדומה.
<h3> ה</h3>
<b>הֲבַאי</b>. גוזמא.
<b>בְּלֹא פָּחוֹת וְלֹא יָתֵר</b>. במדויק.
<h3> ו</h3>
<b>כְּגוֹן שֶׁשָּׁגַג בַּפִּקָּדוֹן וּבָעֵדוּת</b>. כגון ששכח שיש אצלו ממון חברו, או ששכח שיודע עדות לחברו, או שטעה לחשוב שאין איסור בשבועות אלו.
<b>כְּמוֹ שֶׁבֵּאַרְנוּ</b>. לעיל א,י, א,יג.
<b>וְאִם שְׁבוּעַת שֶׁקֶר הִיא</b>. שבועת ביטוי.
<h3> ז</h3>
<b>שֶׁחַיָּבִין עָלֶיהָ קָרְבָּן עוֹלֶה וְיוֹרֵד</b>. כמבואר לעיל א,ג.
<h3> ח</h3>
<b>שֶׁזֶּה נֶעֶלְמָה מִמֶּנּוּ הַשְּׁבוּעָה הֵיאַךְ הָיְתָה וַהֲרֵי הוּא זוֹכֵר הַחֵפֶץ שֶׁנִּשְׁבַּע עָלָיו</b>. שלמדו חכמים שהעלם שבועה כזה נחשב שוגג ולא אונס, וחייבים עליו (ראה כס"מ).
<h3> יא</h3>
<b>מִפְּנֵי הַצַּעַר</b>. מפני הרעב.
<b>שֶׁאֵינוֹ שָׁב מִיְּדִיעָתוֹ</b>. שכאשר נודע לו שאין הצער מתיר את האכילה, לא התחדשה אצלו ידיעה בנוגע לאיסור השבועה, שהרי ידע שעל אכילה אסורה חייבים קרבן, אלא שחשב שצערו מתיר לו לאכול. ואינו חייב קרבן שכן חיוב קרבן על השגגה הוא כאשר בעת שעבר על השבועה הייתה חסרה לו ידיעה הנוגעת לעצם איסור השבועה (כגון שלא ידע שחייבים קרבן על השבועה), ולאחר מכן נודע לו על כך (ראה לח"מ).
<h2>פרק ד</h2>
<h3> א</h3>
<b>שֶׁאֵין אֲכִילָה פְּחוּתָה מִכַּזַּיִת</b>. ולכן מפרשים אנו שכוונתו לכזית ומעלה (והשווה הלכות נדרים א,ה).
<b>וַהֲרֵי הוּא כְּאוֹכֵל חֲצִי שִׁעוּר מִנְּבֵלוֹת וּטְרֵפוֹת וְכַיּוֹצֵא בָּהֶן</b>. שאף שאסור מן התורה לאכול גם שיעור מועט שלהם, מכל מקום אינו לוקה אלא אם כן אכל מהם כזית (ראה הלכות מאכלות אסורות יד,ב). ואף כאן איסור האכילה הוא אף בפחות מכזית, ואפילו בכלשהו, אך אינו לוקה (רדב"ז וכס"מ).
<b>וְאִם אָמַר שְׁבוּעָה שֶׁלֹּא אֹכַל דָּבָר זֶה וַאֲכָלוֹ חַיָּב</b>. משום שנשבע על אכילת דבר מסוים, ואכלו.
<b>זֶרַע חַרְדָּל אֶחָד</b>. שהוא דבר קטן ופחות אף מחצי זית.
<h3> ב</h3>
<b>נִשְׁבַּע שֶׁלֹּא יִטְעֹם כְּלוּם וְאָכַל כָּל שֶׁהוּא חַיָּב</b>. שטעימה משמעה אפילו כלשהו.
<h3> ג</h3>
<b>לְפִיכָךְ</b>. משום ששתייה בכלל אכילה, אם ישתה ויאכל הרי כאילו אכל שתי אכילות בהעלם שבועה אחד (כדלקמן ה"ה; רדב"ז).
<h3> ד</h3>
<b>כִּשְׁאָר הָאִסּוּרִין</b>. כשאר איסורי שתייה, כגון שתיית יין לנזיר (הלכות נזירות ה,ב) או שתיית יין של גויים (הלכות מאכלות אסורות יא,ג).
<h3> ה</h3>
<b>אֵינוֹ חַיָּב אֶלָּא אַחַת</b>. ואינו לוקה על כל מין בפני עצמו.
<b>וְכֻלָּן מִצְטָרְפִין לְכַזַּיִת</b>. שאם אכל מכולם כדי כזית אחד, מצטרפים להתחייב עליהם מלקות או קרבן, משום שנכללו בשבועה אחת.
<h3> ו</h3>
<b>שֶׁהַשְּׁתִיָּה בִּכְלַל אֲכִילָה הִיא</b>. כדלעיל ה"ג.
<h3> ז</h3>
<b>שֶׁלֹּא אָמַר פַּת וּפַת וּפַת אֶלָּא לְחַלֵּק וּלְחַיֵּב עַל כָּל אַחַת וְאַחַת</b>. אבל אם אמר: 'שבועה שלא אוכל פת חיטים ושעורים וכוסמין', אינו חייב אלא אחת.
<h3> ח</h3>
<b>מְסָרֵב</b>. מפציר.
<b>וּמִשֶּׁחָזַר וּפֵרֵט גִּלָּה דַּעְתּוֹ שֶׁחִיֵּב עַצְמוֹ שְׁבוּעָה עַל כָּל מִין וָמִין בִּפְנֵי עַצְמוֹ</b>. אבל אם לא אמר לו חברו כלום אלא הוא מעצמו אמר 'שבועה שאיני שותה יין וחלב ודבש', אינו חייב עד שיאכל מכולן (פה"מ שבועות ג,ד).
<b>לְפִיכָךְ</b>. משום שחייב על כל אחד ואחד בפני עצמו.
<b>אֵין מִצְטָרְפִין זֶה עִם זֶה</b>. לשיעור אכילה המחייב.
<b>הוֹאִיל וְהֵן חֲלוּקִין לַחַטָּאוֹת</b>. שחייב קרבן נפרד על כל אחד.
<b>הֲרֵי הֵן כְּחֵלֶב וְדָם שֶׁאֵינָן מִצְטָרְפִין לְכַזַּיִת</b>. שאם אכל מעט חלב ומעט דם, אינו לוקה, משום שכל איסור עומד בפני עצמו ואינם מצטרפים זה לזה.
<b>כְּמוֹ שֶׁבֵּאַרְנוּ בְּהִלְכוֹת מַאֲכָלוֹת אֲסוּרוֹת</b>. ד,טז.
<h3> ט</h3>
<b>שְׁבוּעָה שֶׁלֹּא אֹכַל כִּכָּר זוֹ אוֹ שֶׁלֹּא אֹכַל אוֹתָהּ</b>. מכיוון שאמר לשון אכילה בפני עצמה, כוונתו שלא לאכול אפילו כזית, ומה שסיים ואמר 'ככר זו' או 'אותה', כוונתו להבדילה מפת אחרת, אבל אין כוונתו לאסור על עצמו רק את אכילת כל הכיכר (כס"מ).
<b>שְׁבוּעָה שֶׁלֹּא אֹכְלֶנָּה אֵינוֹ חַיָּב עַד שֶׁיֹּאכַל אֶת כֻּלָּהּ</b>. מכיוון שלא אמר לשון אכילה בפני עצמה אלא ייחד את איסור האכילה לכיכר, כוונתו לכיכר כולה.
<b>אֵינוֹ חַיָּב אֶלָּא אַחַת</b>. שאין השבועה השנייה חלה, משום שבשבועה הראשונה כבר נשבע על כזית, וכל שכן שלא יאכל את כולה, ובאופן כזה אין שבועה חלה על שבועה כדלקמן.
<h3> י</h3>
<b>שֶׁאֵין שְׁבוּעָה חָלָה עַל שְׁבוּעָה</b>. כשם שאין איסור חל על איסור (ראה הלכות איסורי ביאה יז,ח, וראה לקמן הי"א), כך אין השבועה השנייה חלה על גבי הראשונה, שהרי בשבועה הראשונה כבר נשבע שלא יאכל היום כלום (אבל אם אכלה למחרת חייב משום שבועתו שלא יאכלנה, שהרי השבועה הראשונה כבר אינה בתוקפה וממילא חלה השבועה השנייה – כס"מ ורדב"ז).
<h3> יא</h3>
<b>וְנִתְחַיֵּב בִּשְׁתֵּי שְׁבוּעוֹת</b>. ובמזיד לוקה שתיים ובשוגג מביא שני קרבנות.
<b>כְּמוֹ שֶׁבֵּאַרְנוּ בְּהִלְכוֹת מַאֲכָלוֹת אֲסוּרוֹת</b>. יד,יח-יט; שלמרות שאין איסור חל על איסור, כאשר האיסור השני כולל בתוכו מלבד האיסור הראשון גם דברים נוספים שהיו מותרים, חל גם האיסור השני.
<h3> יב</h3>
<b>אֵינוֹ חַיָּב אֶלָּא אַחַת</b>. שהשבועה השנייה והשלישית אינן חלות על השבועה הראשונה משום שאם אסור בשמונה כל שכן שאסור בתשעה ובעשרה, ואין שבועה חלה על שבועה.
<h3> יד</h3>
<b>וְחָזַר וְנִשְׁבַּע שֶׁלֹּא יֹאכַל תְּאֵנִים וַעֲנָבִים כְּאֶחָד</b>. שלא יאכל יחד תאנים וענבים, ומתוך שחלה השבועה על הענבים חלה גם על התאנים (כדלעיל הי"א).
<b>אֵינוֹ חַיָּב עַל הָעֲנָבִים מִפְּנֵי שֶׁהֵן כַּחֲצִי שִׁעוּר</b>. שמאחר שהפריש קרבן על אכילת התאנים, אין היא מצטרפת לענבים שאכל כעת, ועל אף שאסור לו לאכלם, אינו חייב קרבן.
<h3> טו</h3>
<b>שֶׁלֹּא יֹאכַל עֶשֶׂר</b>. כיכרות מסוימות.
<b>וְחָזַר וְנִשְׁבַּע שֶׁלֹּא יֹאכַל עֶשֶׂר וְתֵשַׁע</b>. עשר אלו שנשבע עליהם קודם, ובנוסף עליהם תשע כיכרות מסוימות, ומתוך שחלה שבועה על התשע חלה גם על העשר על אף שכבר נשבע עליהם בשבועתו הקודמת (לח"מ).
<h3> טז</h3>
<b>שְׁבוּעָה שֶׁלֹּא אוֹכַל כִּכָּר זוֹ הַגְּדוֹלָה אִם אָכַלְתִּי כִּכָּר זוֹ הַקְּטַנָּה</b>. ונמצא שהכיכר הגדולה היא כיכר האיסור והכיכר הקטנה היא כיכר התנאי.
<b>וְאָכַל אַחַר כָּךְ הַגְּדוֹלָה בְּמֵזִיד חַיָּב</b>. שהחיוב נובע ממצבו התודעתי בעת אכילת כיכר האיסור ולא בעת אכילת כיכר התנאי.
<h3> יז</h3>
<b>וְשָׁכַח וְאָכַל אֶת הַגְּדוֹלָה וְכִמְדֻמֶּה לוֹ שֶׁעֲדַיִן לֹא נֶאֶסְרָה</b>. כגון ששכח שאכל את כיכר התנאי.
<b>פָּטוּר</b>. שהרי בשעת אכילת כיכר האיסור היה שוגג.
<b>אָכַל שְׁתֵּיהֶן בִּשְׁגָגָה פָּטוּר</b>. שהרי גם במקרה זה אכל את כיכר האיסור בשוגג.
<b>בֵּין שֶׁאָכַל הַגְּדוֹלָה בַּתְּחִלָּה</b>. ואם יאכל אחריה את הקטנה, שהיא כיכר התנאי, נמצא עובר על שבועתו למפרע.
<b>אוֹ בָּאַחֲרוֹנָה</b>. וכבר אכל את הקטנה, שהיא כיכר התנאי, ואסור בגדולה.
<b>חַיָּב</b>. מכיוון שהיה מזיד באכילת כיכר האיסור. אבל אם אכל את הכיכר הגדולה, שהיא כיכר האיסור, בהתחלה במזיד, ואחריה אכל את הכיכר הקטנה, שהיא כיכר התנאי, בשוגג, אינו חייב מלקות שהרי שגג באכילת הקטנה, ואינו חייב קרבן שהרי הזיד באכילת הגדולה (לח"מ).
<h3> יח</h3>
<b>וְשָׁכַח הַתְּנַאי וְאָכַל אַחַת מֵהֶן וְאָכַל הַשְּׁנִיָּה בְּזָדוֹן חַיָּב</b>. שהראשונה נעשתה כיכר התנאי, והשניה כיכר האיסור, והרי אכל את כיכר האיסור במזיד.
<h3> כ</h3>
<b>בְּשׁוֹגֵג מֵבִיא קָרְבָּן עוֹלֶה וְיוֹרֵד</b>. כדלעיל א,ג.
<b>בְּמֵזִיד אֵינוֹ לוֹקֶה שֶׁהֲרֵי לֹא עָשָׂה מַעֲשֶׂה</b>. ואין לוקים על לאו שאין בו מעשה (הלכות סנהדרין יח,ב).
<h3> כא</h3>
<b>שֶׁלֹּא אָכַל וְהוּא אָכַל וְאַף עַל פִּי שֶׁלֹּא עָשָׂה מַעֲשֶׂה</b>. ומה שאכל אינו נחשב מעשה מפני שאכל בהיתר גמור, אלא שאחר כך נשבע שלא אכל (רדב"ז).
<h3> כב</h3>
<b>שֶׁלֹּא אֹכַל לְךָ</b>. שלא אוכל משלך.
<b>שֶׁאִי</b>. שאיני.
<b>מְסָרֵב</b>. מפציר.
<b>שְׁבוּעָה שֶׁאֹכַל לְךָ</b>. ובגלל שהפציר בו קודם לכן, משמע שכוונתו לומר 'שבועה אם אוכל לך' (כס"מ, והרדב"ז פירש שהסיבה שמפרשים כך היא מפני שנמנע בתחילה).
<b>לֹא שְׁבוּעָה לֹא אֹכַל לְךָ</b>. מה שלא אוכל משלך לא יהיה אסור עלי בשבועה, ומכאן שכוונתו שמה שיאכל משלו יהיה אסור עליו בשבועה.
<b>אֵינוֹ חַיָּב אֶלָּא אַחַת</b>. שהרי אין שבועה חלה על שבועה.
<h2>פרק ה</h2>
<h3> א</h3>
<b>הֲרֵי זֶה חַיָּב בִּשְׁבוּעַת בִּטּוּי וְאַף עַל פִּי שֶׁאֵינוֹ בִּלְהַבָּא</b>. אף שאינו מתחייב על שבועה כזו אם יישבע על העתיד שכן אין הדבר תלוי בו, מכל מקום אם נשבע על העבר חייב.
<b>מַכַּת מַרְדּוּת</b>. מלקות מדברי חכמים.
<b>שֶׁהֲרֵי אֵין בְּיָדוֹ לְקַיֵּם שְׁבוּעָה זוֹ</b>. ואף אם בסופו של דבר התקיימה שבועתו, מכים אותו מכת מרדות משום קנס, שהרי נשבע על דבר שאין בידו לעשותו (מער"ק).
<b>וְנִמְצָא גּוֹרֵם לִשְׁבוּעַת שָׁוְא</b>. שאם לא יעשו אחרים מה שאמר, הרי שבועתו תהיה שבועת שווא.
<h3> ב</h3>
<b>וְנִמְצָא כְּשֶׁמַּתְרִין בּוֹ בְּעֵת שֶׁנִּשְׁבַּע הַתְרָאַת סָפֵק</b>. שהרי אם יקיימו האחרים את שבועתו לא ילקה.
<b>שֶׁאֵין לוֹקִין עָלֶיהָ אֶלָּא אִם הָיָה לָאו שֶׁבָּהּ מְפֹרָשׁ כְּמוֹ שֶׁיִּתְבָּאֵר בְּהִלְכוֹת סַנְהֶדְרִין</b>. טז,ד. המפרשים התקשו בדברי הרמב"ם משום ששם מבואר שהעובר על 'לאו הניתק לעשה' והתרו בו, אף שזוהי התראת ספק (שכן אם יעבור על הלאו ויקיים את העשה לא ילקה), היא נחשבת התראה. ויש שכתבו לחלק בין המקרים, ששם בשעת המעשה האדם עבר על הלאו באופן ברור ('לאו שבה מפורש'), והספק הוא מחמת שלאחר מכן יכול האדם לקיים את העשה ולהיפטר מהמלקות. לעומת זאת כאן גם בשעת המעשה אין ודאות שיש כאן שבועת שווא (מרכה"מ, ובאופן דומה ראה יד"פ שם).
<b>נִזְקָקִין</b>. מחויבים.
<b>כְּמוֹ שֶׁבֵּאַרְנוּ</b>. לעיל ב,א.
<h3> ג</h3>
<b>הִרְגִּילוּ</b>. גרמו לכך.
<h3> ה</h3>
<b>פָּטוּר</b>. משום שניתן לומר שכשנשבע שלא יאכל, התכוון לאוכלים ראויים.
<b>פָּטוּר מִשּׁוּם שְׁבוּעַת בִּטּוּי</b>. שמאכלים אלו אינם ראויים לאכילה מחמת איסורם, ולכן באכילת דברים אלו לא עבר על שבועתו אלא חייב מלקות משום אכילת איסור.
<b>מֵאַחַר שֶׁהֵן חֲשׁוּבִין אֶצְלוֹ אֲכִילָתָן שְׁמָהּ אֲכִילָה</b>. וממילא גילה דעתו שכשנשבע הייתה כוונתו לכל סוג של אכילה.
<h3> ו</h3>
<b>אֲבָל לְהַבָּא שֶׁנִּשְׁבַּע שֶׁלֹּא יֹאכַל וְנִקְרֹא נִקְרָא וַאֲכָלָן אֵינָהּ אֲכִילָה</b>. מכיוון שניתן לומר שאכילה זו הייתה בדרך מקרה ואינה נחשבת אכילה, אי אפשר לחייבו על הפרת השבועה (ובהלכה הקודמת כשנשבע שיאכל, ואכל דברים אלו, אי אפשר לחייבו משום שניתן לומר שאכילתו הייתה מכוונת ונחשבת אכילה – ערוה"ש רלח,יב).
<b>כְּמוֹ שֶׁבֵּאַרְנוּ</b>. לעיל ה"ה.
<h3> ז</h3>
<b>שֶׁהֲרֵי אֵינוֹ מֻשְׁבָּע עַל חֲצִי שִׁעוּר מֵהַר סִינַי</b>. ולכן אינו נחשב כנשבע על המצווה שאין שבועתו חלה (ראה לקמן הי"א). ואף שחצי שיעור אסור מן התורה (הלכות מאכלות אסורות יד,ב), אין איסורו מפורש בתורה ולכן אינו בכלל הדברים שמושבע עליהם מהר סיני (רדב"ז).
<h3> ח</h3>
<b>חַיָּב בִּשְׁבוּעָה</b>. משום שאין מושבע על חצי שיעור מהר סיני, חלה עליו שבועה.
<b>אִם אָכַל כַּזַּיִת חַיָּב</b>. אף שאין דברים אלו ראויים לאכילה, מכיוון שנשבע עליהם בפירוש, חייב אם אכלם.
<b>שֶׁמָּא יִתְחַיֵּב בְּכָל שֶׁהוּא וכו'</b>. ומצד שני שמא לא יתחייב אלא על כזית, שהוא שיעור אכילה, שהרי נשבע בלשון אכילה.
<h3> ט</h3>
<b>חַרְצָן</b>. גרעיני הענבים.
<b>הֲרֵי זֶה סָפֵק</b>. שמא מכיוון שדרכו להיאכל ביחד עם הענבים כוונתו לאכילת כזית ולא עבר על שבועתו, או שמא מכיוון שאינו נאכל בפני עצמו כוונתו אפילו לכל שהוא ועבר על שבועתו.
<b>שֶׁהוּא אָסוּר בְּחַרְצָן בְּכַזַּיִת</b>. שהנזיר אסור בכל היוצא מן הגפן, כולל זגים וחרצנים, ושיעור האיסור בכזית (הלכות נזירות ה,ב).
<b>שֶׁאֵין דַּעְתּוֹ בִּשְׁבוּעָתוֹ אֶלָּא עַל כַּזַּיִת שֶׁהוּא מֻשְׁבָּע עָלָיו</b>. שהתכוון להישבע כדי לזרז את עצמו שלא לעבור על איסור הנזירות שלו (כדלקמן יא,ג), ולכן אין ספק שלא התכוון לפחות מכזית.
<b>וְאֵין שְׁבוּעָה חָלָה עָלָיו</b>. מכיוון שמושבע עליו מהר סיני שלא לאכלו.
<b>אִם פֵּרֵשׁ וְאָמַר שְׁבוּעָה שֶׁלֹּא אֹכַל חַרְצָן אֶחָד וַאֲכָלוֹ חַיָּב</b>. אף אם הוא נזיר, מכיוון שפירש ואמר אחד, ואינו מושבע מהר סיני על חרצן אחד אלא על כזית, שבועתו חלה, כנשבע על חצי שיעור (לעיל ה"ז).
<h3> י</h3>
<b>חַיָּב אַף מִשּׁוּם שְׁבוּעַת בִּטּוּי</b>. נוסף על החיוב מצד איסור אכילת נבלות וטרפות.
<b>כְּמוֹ שֶׁבֵּאַרְנוּ</b>. לעיל ד,יא.
<h3> יא</h3>
<b>לֹא שְׁבוּעַת בִּטּוּי</b>. שהרי מושבע על כך מהר סיני (לעיל ה"ז).
<b>וְלֹא שְׁבוּעַת שָׁוְא</b>. למרות שמחויב בכך גם ללא שבועתו, אין בכך משום שבועת שווא (וראה לקמן יא,ג).
<h3> יב</h3>
<b>הֲרֵי זֶה לוֹקֶה מִשּׁוּם שְׁבוּעַת שָׁוְא</b>. שהרי נשבע לבטל את המצווה (לעיל א,ו).
<h3> יג</h3>
<b>בֵּין אָכַל בֵּין לֹא אָכַל</b>. שהרי לוקה על עצם השבועה.
<b>וְאִם לֹא אֲכָלָהּ חַיָּב אַף בִּשְׁבוּעַת בִּטּוּי</b>. שהרי בשבועתו הראשונה נשבע שיאכל, ועבר על שבועתו.
<h3> יד</h3>
<b>פָּטוּר מִשְּׁבוּעַת בִּטּוּי</b>. שאין שבועה זו חלה, שהרי מושבע ועומד על קיום המצוות מסיני (לעיל ה"ז).
<b>וְלוֹקֶה מִשּׁוּם שְׁבוּעַת שָׁוְא</b>. כדלעיל א,ו.
<h3> טו</h3>
<b>מִפְּנֵי שֶׁהוּא מְצֻוֶּה לְהָעִיד</b>. מן התורה (הלכות עדות א,א).
<h3> טז</h3>
<b>וְיֵרָאֶה לִי שֶׁהוּא לוֹקֶה מִשּׁוּם שְׁבוּעַת שָׁוְא</b>. כדין הנשבע לבטל את המצווה.
<h3> יז</h3>
<b>אַף עַל פִּי שֶׁאֵינוֹ רַשַּׁאי</b>. שאסור לאדם לחבול בעצמו (הלכות חובל ה,א).
<b>אַף עַל פִּי שֶׁאֵינוֹ רַשַּׁאי שְׁבוּעָה חָלָה עָלָיו</b>. משום שאין איסור זה מפורש בתורה, אלא נלמד מדרשת חכמים, שבועה חלה על כך (רדב"ז, וכדלעיל ה"ז).
<b>נִשְׁבַּע לְהֵטִיב לַאֲחֵרִים... שְׁבוּעָה חָלָה עָלָיו</b>. על אף שאינו יכול להישבע להרע לאחרים, וממילא אין הפסוק "להרע או להיטיב" מתקיים במלואו, למדו חכמים שחלה שבועה במקרה זה (בבלי שבועות כז,א).
<h3> יח</h3>
<b>וּמִתּוֹךְ שֶׁחָלָה שְׁבוּעָה עַל שְׁאָר הַיָּמִים חָלָה עַל לֵילֵי הַפֶּסַח</b>. ראה גם לעיל ד,יא.
<b>שֶׁלֹּא יַעֲלֶה עָלָיו בֶּגֶד שָׁנָה אוֹ שְׁתַּיִם</b>. שלא ילבש בגד של ארבע כנפות עם ציציות, אלא בלי ציציות (רדב"ז, וראה לעיל א,ו בביאור). ומשום שאמר שנה או שנתיים הרי גם הלילות בכלל שבועתו, ומכיוון שאין חובת ציצית נוהגת בלילה, חלה השבועה על הלילה, ולכן חלה גם כן על היום.
<h3> כ</h3>
<b>שֶׁהִיא שְׁבוּעַת שָׁוְא</b>. שאין אדם יכול להתקיים ללא שינה שלושה ימים או ללא אכילה שבעה ימים (לעיל א,ז).
<b>יֵעוֹר</b>. יישאר ער.
<h3> כא</h3>
<b>אֵין זֶה כְּלוּם</b>. אין כוונתו מועילה לפטרו משבועת שווא.
<h3> כב</h3>
<b>שֶׁהַשֶּׁמֶשׁ גְּדוֹלָה מִן הָאָרֶץ מֵאָה וְשִׁבְעִים פְּעָמִים</b>. דברים אלה מבוססים על הערכה עתיקה של יחסי הארץ והשמש (וראה גם הלכות יסודי התורה ג,ח).
<b>אֵינוֹ לוֹקֶה מִשּׁוּם שְׁבוּעַת שָׁוְא</b>. על אף שהנשבע על דבר ידוע, הרי זו שבועת שווא (לעיל א,ה), כאן שאינו ידוע, אינה שבועת שווא.
<b>חֶשְׁבּוֹן תְּקוּפוֹת וּמַזָּלוֹת</b>. חישוב זמן התקופה וחישוב מיקום המזלות שנכללים בחכמת האסטרונומיה.
<b>וְגִימַטְרִיָּאוֹת</b>. חכמת ההנדסה המכונה גיאומטריה.
<h2>פרק ו</h2>
<h3> א</h3>
<b>וְנִחַם</b>. והתחרט.
<b>וְנֶהֶפְכָה דַּעְתּוֹ לְדַעַת אַחֶרֶת</b>. שינה את דעתו.
<b>שֶׁנּוֹלַד</b>. שהתחדש.
<b>נִשְׁאָל</b>. הולך לבקש התרה, והחכם שואלו שאלות כדי להתיר לו.
<b>הֲרֵי זֶה נִשְׁאָל... וּמַתִּירִין לוֹ שְׁבוּעָתוֹ</b>. אמנם יש להיזהר בדבר, ואין נזקקים להתיר אלא לדבר מצווה או מפני צורך גדול (לקמן יב,יב).
<h3> ב</h3>
<b>מִפִּי הַקַּבָּלָה</b>. מסורת חכמים.
<b>בִּשְׁאָט בְּנֶפֶשׁ</b>. בזלזול.
<h3> ג</h3>
<b>מִדַּעַת רַבּוֹ</b>. ברשותו.
<h3> ד</h3>
<b>וּבִלְבַד שֶׁיְּהוּא הַשְּׁלֹשָׁה מְקֻבָּצִין</b>. שכבר היו מצויים ביחד במקום אחד.
<b>אֲבָל לֹא יְקַבֵּץ אוֹתָם לְהַתִּיר לָהּ לְכַתְּחִלָּה</b>. יש מפרשים שהטעם הוא שאם עליו לטרוח בקיבוצם, עדיף שתטרח אשתו ותבוא בעצמה לבקש התרה (ריב"ן נדרים ח,ב). ויש מפרשים שמא בגלל טרחתו יוסיף על דברי החרטה של אשתו כדי שיתירו לה את שבועתה או את נדרה (תוספות ורא"ש שם).
<b>וְאֵינוֹ נַעֲשֶׂה שָׁלִיחַ לְהַתִּיר נִדּוּי לְאִשְׁתּוֹ</b>. משום חומרת הנידוי, מי שנידוהו בפניו צריך להיות נוכח בעצמו בשעת התרת הנידוי (הלכות תלמוד תורה ז,יג, לח"מ; וראה שאילתות דרב אחאי גאון מקץ כט). ויש גורסים כאן 'ואינו נעשה שליח להתיר נדר לאשתו', ומסבירים שדווקא כאשר האישה כבר התחרטה יכול הבעל לבוא ולבקש את ההתרה מבית דין, אבל אם טרם התחרטה וצריכים הדיינים למצוא פתח כדי לגרום לה להתחרט היא צריכה לבוא בעצמה לבית הדין (שיעורי הרי"ד סולובייצ'יק נדרים ח,ב; וראה ראב"ד ולח"מ שהסבירו גרסה זו בצורה אחרת). ויש שפירשו לפי גרסה זו שהבעל עצמו אינו יכול להצטרף למתירים (רדב"ז, וראה פסקים ושיטות).
<h3> ה</h3>
<b>שֶׁאֵין מֵפֵר אֶלָּא הַבַּעַל אוֹ הָאָב</b>. שביכולתם להפר את הנדר אף בעל כורחה של האישה ואף ללא חרטה וכדומה (ראה הלכות נדרים יג,ב).
<h3> ו</h3>
<b>וּמַתִּירִין בַּלַּיְלָה</b>. אף שאין עושים כן כשמדובר בדין (הלכות סנהדרין ג,ג ,ג,ז).
<b>לְפִיכָךְ</b>. משום שאין היתר שבועות ונדרים נחשב כדין, שהרי אין דנים בשבת (הלכות שבת כג,יד).
<b>אִם הָיָה לְצֹרֶךְ הַשַּׁבָּת</b>. בשונה מהפרה של אב או בעל, שמפירים בשבת אף שבועות ונדרים שאינם לצורך השבת, משום שאינם יכולים להפר אלא באותו היום ששמעו (הלכות שבת<br>			 <br>			כד,ו, הלכות נדרים יג,ח).
<h3> ז</h3>
<b>וְעָנָה אָמֵן אוֹ קִבֵּל הַשְּׁבוּעָה</b>. כמבואר לעיל ב,א.
<b>אֵין מַתִּירִין לוֹ אֶלָּא בִּפְנֵי רְאוּבֵן שֶׁהִשְׁבִּיעוֹ</b>. על מנת שלא יחשוד בו שעבר על שבועתו ללא התרה.
<h3> ח</h3>
<b>נִשְׁבַּע עַל דַּעַת רַבִּים</b>. שתלה את שבועתו בדעתם של הרבים (ראה גם לעיל ב,טו).
<b>אֵין מַתִּירִין לוֹ לְעוֹלָם</b>. שההתרה מועילה רק בנדר התלוי בדעתו של הנודר עצמו ולא בנדר שתלוי בדעתם של רבים.
<h3> ט</h3>
<b>שֶׁלֹּא יֵהָנֶה בִּפְלוֹנִי לְעוֹלָם</b>. שלא יקבל הנאה מפלוני או מכמה אנשים הדרים בעיר, כגון קבלת שכר.
<b>וְהֻצְרְכוּ בְּנֵי אוֹתָהּ הָעִיר</b>. ובתוכם האיש או האנשים שנשבע שלא ייהנה מהם.
<b>לִלְמֹד תּוֹרָה</b>. באופנים שבהם מותר למלמד לקבל שכר על לימוד תורה לאחרים (ראה הלכות תלמוד תורה א,ז, הלכות נדרים ו,ז).
<b>שֶׁיִּזְבַּח</b>. שישחט.
<b>וְלֹא נִמְצָא אֶלָּא זֶה בִּלְבַד</b>. הנשבע הוא היחיד היודע מלאכות אלו, והוא צריך להתיר נדרו כדי שיוכל לקבל מהם שכר עבור מלאכתו.
<h3> י</h3>
<b>וּבָא לְבֵית דִּין לְקַיֵּם שְׁבוּעָתוֹ</b>. כגון שנשבע לגרש את אשתו כדלקמן, או שבא לבית דין להתייעץ מה לעשות.
<b>שֶׁיִּתְנַחֵם</b>. שיתחרט.
<b>וְעָמַד בְּמִרְיוֹ</b>. נשאר בהתנגדותו.
<h3> יא</h3>
<b>לַעַז</b>. שם רע.
<b>וְאִי אַתָּה יָכוֹל לְהַחֲזִירָהּ</b>. כדין אישה גרושה שנישאה לאחר, שנאסרת על בעלה הראשון ושוב אינו יכול להינשא לה גם אם מתגרשת מהשני (הלכות גירושין יא,יב).
<h3> יב</h3>
<b>אֵין פּוֹתְחִין בַּנּוֹלָד</b>. גם במקרה שפותחים הדיינים פתח לנשבע כדי להתיר את נדרו (כדלעיל ה"י), לא פותחים בדבר שלא היה בעולם בשעת נדרו והתחדש לאחר מכן.
<b>סוֹפֵר הָעִיר</b>. הכותב שטרות לבני העיר.
<b>הוֹאִיל וַעֲדַיִן לֹא נִחַם אֶלָּא רְצוֹנוֹ שֶׁלֹּא יֵהָנֶה לוֹ וְלֹא יֵעָשֶׂה זֶה סוֹפֵר</b>. ונמצא שהנולד לא גרם לו להתחרט על נדרו ועדיין הוא חפץ בו.
<b>אֲבָל אִם נִחַם הוּא מֵעַצְמוֹ מִפְּנֵי הַנּוֹלָד וְנֶהֶפְכָה דַּעְתּוֹ מַתִּירִין לוֹ</b>. משום שהנולד גרם לו להתחרט על נדרו, וכדלעיל ה"א.
<h3> יג</h3>
<b>הֲרֵי זֶה נִשְׁאָל עַל הַשְּׁבוּעָה הָאַחֲרוֹנָה בַּתְּחִלָּה</b>. שאם יישאל על הראשונה, הרי הוא עובר על שבועתו השנייה.
<h3> טז</h3>
<b>וַהֲרֵי הוּא נָזִיר אִם נִשְׁאַל עַל שְׁבוּעָה זוֹ</b>. נשבע שיהיה נזיר אם יישאל על שבועתו הראשונה.
<h3> יז</h3>
<b>וְנִשְׁאַל עַל שְׁבוּעָה רִאשׁוֹנָה וְהֻתְּרָה הֲרֵי זֶה חַיָּב מִשּׁוּם שְׁבוּעָה שְׁנִיָּה</b>. שהשבועה השנייה אינה חלה משום השבועה הראשונה, וכשנשאל על הראשונה, מצאה השבועה השנייה מקום לחול.
<b>נִשְׁאַל עַל הַשְּׁלִישִׁית בִּלְבַד חַיָּב מִשּׁוּם רִאשׁוֹנָה וּשְׁנִיָּה</b>. אף שלא ניתן להתיר שבועה שעדיין לא חלה (כדלעיל הי"ד), זהו דווקא בשבועה התלויה בזמן או בתנאי. אבל במקרה זה שהשבועות ראויות לחול בזמן אחד ורק משום שאין שבועה חלה על שבועה אין השבועה חלה, יכול להתיר איזו שירצה, והאחרות יחולו (בן ידיד, מער"ק).
<b>כְּמוֹ שֶׁבֵּאַרְנוּ</b>. לעיל ד,י.
<h3> יח</h3>
<b>כְּפָתוּהוּ לִלְקוֹת</b>. קשרוהו לעמוד שלוקים עליו.
<h2>פרק ז</h2>
<h3> א</h3>
<b>הַתּוֹבֵעַ חֲבֵרוֹ בְּמָמוֹן</b>. כגון שאמר לו 'תן לי פיקדון שיש לי בידך'.
<b>שֶׁאִם הוֹדָה בּוֹ יִהְיֶה חַיָּב לְשַׁלֵּם</b>. בשונה מקנס, כדלקמן ה"ב.
<b>וְכָפַר וְנִשְׁבַּע</b>. הכחיש שיש בידו ממון של חברו ונשבע על כך, כגון שאמר 'שבועה שאין לך בידי'.
<b>אוֹ שֶׁהִשְׁבִּיעוֹ הַתּוֹבֵעַ</b>. השביעו שישיב לו את ממונו.
<b>חַיָּב בִּשְׁבוּעַת הַפִּקָּדוֹן</b>. חייב לשלם קרן וחומש ולהביא קרבן אשם (כדלעיל א,ט).
<b>שֶׁבִּשְׁבוּעַת הַפִּקָּדוֹן אֶחָד הַנִּשְׁבָּע מִפִּי עַצְמוֹ וכו'</b>. וזאת בשונה משבועה רגילה שאינו מתחייב בה ללא עניית אמן (כדלעיל ב,א), ובשונה משבועת העדות שאינו חייב אלא אם כן נשבע בבית דין (כדלקמן ט,א).
<b>שֶׁכְּפִירָתוֹ אַחַר שֶׁהִשְׁבִּיעוֹ הַתּוֹבֵעַ כַּעֲנִיַּת אָמֵן</b>. אבל אם כפר קודם שהשביעו, ולא ענה אמן לשבועתו, אין זו כשבועה.
<h3> ב</h3>
<b>כְּגוֹן שֶׁתְּבָעוֹ בִּקְנָס</b>. כגון שתבעו שגנב שורו וטבחו או מכרו, שחייב לשם קנס תשלומי ארבעה וחמישה (כדלקמן ח,א).
<b>שֶׁאֵין אָדָם מְשַׁלֵּם קְנָס עַל פִּי עַצְמוֹ</b>. הלכות גנבה א,ה.
<b>הֲרֵי זֶה פָּטוּר מִשְּׁבוּעַת הַפִּקָּדוֹן</b>. שאין חיוב שבועת הפיקדון אלא כאשר השבועה מפסידה ממון מהתובע.
<b>וְחַיָּב מִשּׁוּם שְׁבוּעַת בִּטּוּי</b>. שהרי נשבע לשקר.
<h3> ד</h3>
<b>בִתְשׂוּמֶת יָד</b>. ממון ששם בידו.
<b>וַהֲרֵי הֵן לִפְנֵי בַּעֲלֵיהֶן וּבְחֶזְקָתָן</b>. שהקרקע אינה נגזלת, והיא נשארת תמיד בחזקת בעליה (ראה הלכות גזלה ואבדה ט,א).
<b>עֲבָדִים שֶׁהֻקְּשׁוּ לְקַרְקָעוֹת</b>. הושוו להם מבחינה הלכתית, כפי שנלמד מן הכתוב "והתנחלתם אתם לבניכם" (ויקרא כה,מו, הלכות גנבה ב,ב).
<b>שֶׁאֵין גּוּפָן מָמוֹן</b>. שאינם ממון ממש, אלא ראיה על בעלות ממונית.
<h3> ו</h3>
<b>לִשְׁלוּחוֹ הַבָּא בְּהַרְשָׁאָתוֹ</b>. שיש ביד השליח כתב הרשאה מבעל הדין שבו כתוב שמתיר לו לדון בעניינו ולהוציא ממון.
<h3> ז</h3>
<b>בְּלָשׁוֹן שֶׁהוּא מַכִּירָהּ</b>. בשפה שהוא מבין.
<h3> ח</h3>
<b>אַף עַל פִּי שֶׁנִּשְׁבַּע לַשֶּׁקֶר וְהִתְרוּ בּוֹ עֵדִים בִּשְׁעַת שְׁבוּעָתוֹ</b>. והנשבע שבועת שקר במזיד לוקה (כדלעיל א,ג).
<b>כְּמוֹ שֶׁבֵּאַרְנוּ</b>. לעיל א,ט.
<h3> ט</h3>
<b>שֶׁאִלּוּ הוֹדָה אַחַר שֶׁכָּפַר הָיָה חַיָּב לְשַׁלֵּם אַף עַל פִּי שֶׁכָּפַר בְּבֵית דִּין</b>. שאין כפירתו פוטרתו מלשלם, וזאת בשונה משבועת העדות שאם כפרו ולאחר מכן הודו אינם מעידים, ולכן אם כפרו בה ארבע או חמש פעמים אינם חייבים אלא אחת (כדלקמן י,יח).
<h3> י</h3>
<b>אֵינוֹ חַיָּב אֶלָּא קָרְבָּן אֶחָד</b>. שיש כאן רק שבועה אחת.
<b>חַיָּב עַל כָּל אַחַת וְאַחַת</b>. שהרי פירט שבועה לכל אחד ואחד.
<h3> יא</h3>
<b>אֵינוֹ חַיָּב אֶלָּא אַחַת</b>. שנשבע שבועה אחת על כל סוגי ממון אלו.
<b>וַאֲפִלּוּ הָיָה לוֹ בְּיָדוֹ פְּרוּטָה אַחַת מִכֻּלָּם</b>. אף שהנתבע על פחות משווה פרוטה פטור משבועת הפיקדון (כדלקמן הט"ז), כאן שנשבע שבועה אחת על כמה דברים, מצטרפים לשווה פרוטה, וחייב.
<h3> יד</h3>
<b>וְנִמְצָא זֶה חַיָּב עֶשְׂרִים אָשָׁם</b>. שהרי נשבע שבועה נפרדת לחמישה אנשים, וכל אחד תובע אותו על ארבעה סוגי ממון.
<h3> טו</h3>
<b>מְשַׁלֵּם הַקֶּרֶן הָרִאשׁוֹן</b>. אבל אינו משלם קרן יותר מפעם אחת.
<b>וְחֹמֶשׁ אֶחָד עַל כָּל שְׁבוּעָה וּשְׁבוּעָה</b>. מלבד האשם שעליו להביא על כל שבועה ושבועה.
<b>מְשַׁלֵּם שִׁבְעָה</b>. ארבע פרוטות של הקרן, ועוד שלוש פרוטות שהם שלושה חומשים, חומש על כל שבועה.
<h3> טז</h3>
<b>פָּחוֹת מִפְּרוּטָה אֵינוֹ מָמוֹן</b>. מבחינה הלכתית (ראה למשל הלכות גזלה א,ו).
<b>וְחַיָּב בִּשְׁבוּעַת בִּטּוּי</b>. שהרי נשבע לשקר.
<h2>פרק ח</h2>
<h3> א</h3>
<b>וּטְבָחוֹ אוֹ מְכָרוֹ</b>. שחטו או מכרו לאחר, ודינו שמשלם קנס חמש פעמים שווי השור, ואם גנב שה משלם ארבע פעמים את שוויו ('תשלומי ארבעה וחמישה', הלכות גנבה א,ו).
<b>כְּמוֹ שֶׁיִּתְבָּאֵר בְּהִלְכוֹת גְּנֵבָה</b>. א,ה.
<b>פָּטוּר מִשְּׁבוּעַת הַפִּקָּדוֹן</b>. שחייב עליה רק אם כפר בדבר המחייבו ממון.
<h3> ב</h3>
<b>הֵמִית שׁוֹרְךָ אֶת עַבְדִּי</b>. וחייב בעל השור לשלם קנס שלושים שקלים לאדון (הלכות נזקי ממון יא,א).
<b>הִפַּלְתָּ שִׁנִּי וְסִמִּיתָ עֵינִי</b>. והדין הוא שהעבד משתחרר מאדונו, והדבר נחשב קנס לאדון (הלכות עבדים ה,יז).
<b>אֲבָל חַיָּב בִּשְׁבוּעַת בִּטּוּי</b>. שהרי נשבע לשקר.
<h3> ג</h3>
<b>כְּמוֹ שֶׁבֵּאַרְנוּ</b>. לעיל ז,ב.
<b>בְּדָבָר שֶׁיֵּשׁ בּוֹ קְנָס... וְיֵשׁ בּוֹ מָמוֹן</b>. שהתביעה כוללת גם קנס וגם ממון.
<b>אָנַסְתָּה אוֹ פִּתִּיתָ בִּתִּי</b>. והאונס חייב לשלם קנס חמישים שקלים, ובנוסף לכך תשלומי בושת פגם וצער לפי שומה. וכן דין המפתה, אלא שאינו משלם תשלומי צער (הלכות נערה בתולה ב,א-ג).
<b>אִלּוּ הוֹדָה הָיָה מְשַׁלֵּם בֹּשֶׁת וּפְגָם עַל פִּי עַצְמוֹ</b>. וכן צער במקרה של האונס (ראה כס"מ הלכות נערה בתולה ב,יב), ונמצא שזוהי שבועה שיש בה חיוב ממון.
<b>גָּנַבְתָּ שׁוֹרִי</b>. והגונב חייב לשלם פעמיים את שווי הגנבה: התשלום הראשון הוא הקרן, והתשלום השני ('כפל') הוא קנס (הלכות גנבה א,ד).
<h3> ד</h3>
<b>עָשִׂיתָ בִּי חַבּוּרָה</b>. והחובל בחברו חייב לשלם לו חמישה דברים: נזק, צער, ריפוי, שבת, בושת. ודברים אלו אינם קנס, אלא ממון (הלכות חובל א,א).
<b>הֵמִית שׁוֹרְךָ אֶת שׁוֹרִי</b>. ומדובר בשור מועד שהמית שור אחר, שבעל השור המועד חייב לשלם נזק שלם לבעלים ודינו כממון. אבל אם שור תם המית שור אחר משלם לבעליו רק חצי נזק מדין קנס, ואם נשבע אינו מתחייב עליו (ראה הלכות נזקי ממון ב,ז-ח).
<h3> ה</h3>
<b>וְנִגְנַב אוֹ אָבַד</b>. ושומר חינם פטור בגנבה ואבדה.
<b>שֶׁאִלּוּ הוֹדָה וְאָמַר הַדָּבָר כְּשֶׁהָיָה</b>. שהיה מודה בכך שמת השור.
<b>מִפְּנֵי שֶׁהוּא שׁוֹמֵר חִנָּם</b>. ושומר חינם פטור אם מתה הבהמה (הלכות שכירות א,ב).
<h3> ו</h3>
<b>שֶׁהֲרֵי לֹא פָּטַר עַצְמוֹ מִן הַתַּשְׁלוּמִין בִּכְפִירָתוֹ</b>. שהשואל חייב על גנבה ואבדה, ונמצא שלא פטר את עצמו מממון.
<b>כְּמוֹ שֶׁיִּתְבָּאֵר בִּמְקוֹמוֹ</b>. הלכות שאלה ופיקדון א,א.
<h3> ח</h3>
<b>מִכָּל מָקוֹם</b>. בכל מקרה.
<b>שֶׁאִם נִגְנַב הַשּׁוֹר אוֹ אָבַד אַחַר הוֹדָיָה זוֹ הָיָה פָּטוּר מִלְּשַׁלֵּם</b>. כדין שומר חינם, ונמצא שפטר את עצמו מהתשלומים במקרים אלו.
<h3> ט</h3>
<b>שֶׁשְּׂכָרוֹ</b>. והשוכר חייב בגנבה ואבדה, אך פטור בנשברה או מתה, ונמצא שהציל עצמו מהתשלומים במקרים אלו.
<b>כְּמוֹ שֶׁיִּתְבָּאֵר בְּהִלְכוֹת שְׁאֵלָה</b>. שהשואל פטור כשמתה הבהמה מחמת מלאכה (הלכות שאלה ופיקדון א,א), ונמצא שפטר עצמו מתשלום במקרה זה.
<h3> י</h3>
<b>שֶׁהֲרֵי הוֹדָה בַּקֶּרֶן וְלֹא פָּטַר עַצְמוֹ בִּכְפִירָה זוֹ מִכְּלוּם</b>. שמכיוון שמחזיר את השור, נמצא ששבועתו אינה פוטרת אותו מתשלומים בשום אופן.
<h3> יב</h3>
<b>שֶׁהֲרֵי כָּפַר מָמוֹן</b>. ואף אם הודה לשותף השני, הרי פטר את עצמו מהתשלום על חלקו של הראשון.
<b>וְהוֹדָה בַּכֹּל לְאֶחָד מֵהֶן</b>. . הודה שחייב את מלוא הסכום, אבל לא לשותפים, אלא רק לאחד מהם.
<h3> יג</h3>
<b>מִלְוָה בִּשְׁטָר</b>. שיש ביד המלווה שטר ראיה על ההלוואה.
<b>שֶׁהֲרֵי בַּשְּׁטָר נִשְׁתַּעְבֵּד הַקַּרְקַע</b>. והמלווה יכול לגבות את חובו מהקרקע, אף אם מכרה הלווה לאחרים.
<b>וּכְבָר בֵּאַרְנוּ</b>. לעיל ז, ג.
<h3> יד</h3>
<b>בְּעִתָּהּ</b>. בזמנה.
<h2>פרק ט</h2>
<h3> א</h3>
<b>שֶׁיִּתְחַיֵּב הַנִּתְבָּע בְּעֵדוּתָן לְבַדָּהּ</b>. אבל אם יכול להוציא ממונו גם בלא עדותם, כגון שישנה כת עדים נוספת, פטורים (כדלקמן י,טו).
<b>וְכָפְרוּ בְּעֵדוּתָן וְנִשְׁבְּעוּ</b>. הכחישו שיודעים לו עדות, ונשבעו על כך.
<b>בֵּין שֶׁנִּשְׁבְּעוּ חוּץ לְבֵית דִּין</b>. ובתנאי שיכפרו בבית הדין (כדלקמן ה"ב).
<b>חַיָּבִין מִשּׁוּם שְׁבוּעַת הָעֵדוּת</b>. ועליהם להביא קרבן עולה ויורד (כדלעיל א,יב).
<b>אִם הִשְׁבִּיעָן הַתּוֹבֵעַ וְכָפְרוּ בּוֹ</b>. שהשביעם שיעידו לו, והם אמרו שאינם יודעים לו עדות.
<b>וְהוּא שֶׁיַּשְׁבִּיעֵן בְּבֵית דִּין</b>. מכיוון שבמקרה זה קבלת השבועה נעשית על ידי הכפירה ללא עניית אמן, צריך שיהיה ברור שהכפירה מתייחסת לשבועה, ומכיוון שהכפירה צריכה להיות בבית הדין, צריכה גם השבועה להיות בבית הדין (נוב"י קמא, יו"ד,סו).
<h3> ב</h3>
<b>אוֹ הִשְׁבִּיעָן חוּץ לְבֵית דִּין</b>. דווקא אם ענו אמן אחר שבועתו, אבל אם לא ענו אמן אלא כפרו בלבד, גם השבועה צריכה להיות בבית דין, כדלעיל.
<b>מָקוֹם שֶׁיַּגִּיד וְיוֹעִיל</b>. שהרי רק אם יעיד בבית דין תועיל עדותו לחייב ממון את הנתבע, ואין עדותו מועילה מחוץ לבית דין.
<h3> ג</h3>
<b>בְּעֵדוּת שֶׁאֵינָהּ מְחַיֶּבֶת מָמוֹן</b>. כמפורט לקמן בפרק י.
<b>שֶׁפֵּרְטָן הַכָּתוּב בַּפָּרָשָׁה</b>. בפרשה העוסקת בשבועת הפיקדון (ויקרא ה,כא), וכפי שהתבאר לעיל ז,ד, וחכמים השוו את שבועת העדות לשבועת הפקדון בגזרה שווה (בבלי שבועות לג,ב, לה,א).
<b>וּכְשֶׁיָּעִידוּ לָזֶה יִתֵּן זֶה</b>. שבמקרים אלו עדותם תחייב את הנתבע לתת ממון או מטלטלים לתובע.
<h3> ד</h3>
<b>הַמַּשְׁבִּיעַ עֵדֵי קְנָס</b>. שמשביעם שיעידו לו עדות אשר תחייב את הנתבע לשלם לו קנס (ראה גם לעיל ח,א-ב).
<b>מִפְּנֵי שֶׁאִם קָדַם הַנִּתְבָּע וְהוֹדָה בַּקְּנָס יִפָּטֵר מִלְּשַׁלֵּם</b>. שהמודה במעשה שמחייבו קנס, פטור מתשלום הקנס (הלכות גנבה א,ה).
<b>נִמְצְאוּ הָעֵדִים לֹא חַיָּב זֶה בְּעֵדוּתָן לְבַדָּהּ</b>. נמצא שחיוב הנתבע לא נובע מעדותם בלבד.
<h3> ז</h3>
<b>וְכֵן אִם הִשְׁבִּיעָן הַנִּתְבָּע... וְכָפְרוּ הֲרֵי אֵלּוּ פְּטוּרִין מִשְּׁבוּעַת הָעֵדוּת</b>. שנאמר: "אם לוא יגיד ונשא עונו" (ויקרא ה,א), ונמסר לחכמים שהמילה 'לוא' נכתבה בוא"ו ובאל"ף כדי שנפרש 'אם לו לא יגיד ונשא עוונו', דווקא לתובע, אבל אם לא יגיד למישהו אחר שאינו התובע או המורשה מהתובע, אינו חייב (פה"מ שבועות ד,יב).
<b>וְשָׁמְעָה קוֹל אָלָה וְהוּא עֵד</b>. ששמע קול שבועה ('אלה') כאשר כבר היה עד למקרה זה.
<h3> ט</h3>
<b>שֶׁיֵּדַע לִי עֵדוּת</b>. כוונתו למי שיודע בהווה (וכך מתפרשת צורת הלשון 'ידע' בעתיד), שהרי ידיעת העדות צריכה להיות קודמת לשבועה (כדלעיל ה"ז).
<b>מִפְּנֵי שֶׁלֹּא יִחֵד עֵדָיו בִּשְׁבוּעָה בִּפְנֵי עַצְמָן</b>. משום שלא השביע בפירוש את כל העומדים שם אלא התכוון להשביע רק את מי שיודע לו עדות, ומכיוון שהתובע אינו יודע מי יודע ומי לא, נמצא שלא ייחד את עדיו (תורת חיים שבועות לה,א).
<b>וְכָפְרוּ בּוֹ</b>. והם עצמם לא נשבעו, והוא לא השביעם בשנית.
<b>מַשְׁבִּיעַ אֲנִי כָּל הָעוֹמְדִין כָּאן שֶׁאִם יֵדְעוּ לִי בְּעֵדוּת שֶׁיָּבֹאוּ וְיָעִידוּ לִי וכו'</b>. מכיוון שהשביע בצורה מפורשת את כל העומדים שם, גם עדיו בכללם ונחשבת שבועה זו כייחוד העדים (תורת חיים שם, ר"ן שבועות טו,ב).
<b>וְהָיוּ עֵדָיו בִּכְלָלָן</b>. וענו אמן יחד עם כולם, ולאחר זמן תבע אותם שיעידו לו וכפרו בבית דין. או שמעמד זה היה בבית הכנסת שהיה בו בית דין (כדלקמן).
<h3> י</h3>
<b>שֶׁהֲרֵי תְּבָעָם תְּחִלָּה</b>. ולכן אף שהשביע בלשון שאינה מהווה ייחוד, התביעה שתבעם תחילה מהווה ייחוד.
<b>וְיִהְיֶה שָׁם בֵּית דִּין</b>. ואז חייבים גם אם לא ענו אמן כמבואר לעיל ה"א.
<h3> יא</h3>
<b>כְּמוֹ שֶׁבֵּאַרְנוּ</b>. לעיל ב,ב.
<h3> יג</h3>
<b>שֶׁיִּתְבָּעֵם הַתּוֹבֵעַ</b>. או שליחו (ראה לעיל הל' ו-ז).
<h3> יד</h3>
<b>אֲבָל חַיָּב בִּשְׁבוּעַת בִּטּוּי</b>. וחייב מלקות במזיד, ובשוגג מביא קרבן עולה ויורד (לעיל א,ג).
<b>וְהוּא שֶׁנִּשְׁבַּע אוֹ שֶׁעָנָה אָמֵן אִם הִשְׁבִּיעוֹ אַחֵר</b>. כדלעיל ב,א.
<b>אֵינוֹ חַיָּב מִשּׁוּם שְׁבוּעַת בִּטּוּי אֶלָּא מִשּׁוּם שְׁבוּעַת הָעֵדוּת בִּלְבַד</b>. ולכן אינו לוקה, אלא מביא קרבן בלבד.
<b>שֶׁהֲרֵי הַכָּתוּב הוֹצִיא שְׁבוּעַת הָעֵדוּת מִכְּלַל שְׁבוּעַת בִּטּוּי לְחַיֵּב הַמֵּזִיד בָּהּ כַּשּׁוֹגֵג בְּקָרְבָּן לֹא בְּמַלְקוֹת</b>. אף ששבועת עדות היא סוג של שבועת ביטוי, הכתוב הוציאה מכלל שבועת ביטוי, וחייב בה את המזיד באותו אופן שחייב את השוגג (בניגוד לשבועת ביטוי שבה השוגג חייב קרבן והמזיד חייב מלקות, לעיל א,ג).
<b>שֶׁנֶּאֱמַר לְאַחַת מֵהֵנָּה וכו'</b>. ומכאן שאין לחייב אותו בחיוב נוסף על כך שהזיד בשבועת ביטוי משום שהכתוב אומר: "או נפש כי תשבע לבטא בשפתים... ונעלם ממנו והוא ידע ואשם לאחת מאלה", ודרשו חכמים שאינו יכול להתחייב על כמה סוגי שבועות ביחד, אלא על סוג שבועה אחד (בבלי שבועות כה,ב; וראה גם לעיל ז,ח).
<h3> יז</h3>
<b>כְּדֶרֶךְ שֶׁבֵּאַרְנוּ בִּשְׁבוּעַת הַפִּקָּדוֹן</b>. לעיל ז,יא-יד.
<h3> יח</h3>
<b>בְּדָבָר שֶׁיֵּשׁ בּוֹ לָאו וְהִין</b>. שניתן להישבע בו הן על החיוב והן על השלילה, כפי שנלמד מן הכתוב: "להרע או להיטיב" (ויקרא ה,ד).
<b>וְהוֹאִיל וְלָאו זֶה שֶׁיֵּשׁ בָּהּ אֵינוֹ שְׁבוּעַת בִּטּוּי</b>. שהרי הצד השלילי של שבועה זו הוא שבועת העדות.
<h2>פרק י</h2>
<h3> א</h3>
<b>פָּסוּל</b>. אדם שעבר עברה שחייבים עליה מלקות מן התורה נקרא רשע ופסול לעדות (הלכות עדות י,ב).
<b>אוֹ קָרוֹב</b>. הפסול לעדות מן התורה (שם יג,א).
<b>וַאֲפִלּוּ מִפְּסוּלֵי עֵדוּת שֶׁל דִּבְרֵיהֶן</b>. כגון אדם שעבר עברה האסורה מדברי חכמים, ופסול לעדות מדרבנן (שם י,ג).
<b>אוֹ שֶׁהָיָה הַמֶּלֶךְ אֶחָד מֵעֵדָיו שֶׁאֵינוֹ רָאוּי לְהָעִיד</b>. שגזרו חכמים על מלכי ישראל שלא יעידו (הלכות מלכים ג,ז).
<b>אוֹ שֶׁהָיוּ עֵד מִפִּי עֵד</b>. והשומע מעד אחר פסול להעיד (הלכות עדות יז,א).
<b>שֶׁאִלּוּ הוֹדוּ</b>. שיודעים לתובע עדות, והיו מעידים.
<h3> ב</h3>
<b>לֹא יִתְחַיֵּב הַנִּתְבָּע מָמוֹן בַּאֲמִירָתוֹ</b>. שאינו מתחייב באמירה זו לתת ממון לחברו (פה"מ שבועות ד,ח).
<h3> ג</h3>
<b>שֶׁאֵינוֹ בֶּן גְּרוּשָׁה</b>. שבן גרושה פסול לכהונה מן התורה (הלכות איסורי ביאה יט,ג), ורוצה שיעידו<br>			 <br>			כדי להכשירו לכהונה.
<b>אוֹ בֶּן חֲלוּצָה</b>. שפסול לכהונה מדברי חכמים (שם ה"ח).
<h3> ד</h3>
<b>שֶׁחָבַל בּוֹ בְּנוֹ</b>. והמכה אביו ועשה בו חבורה חייב מיתת בית דין (הלכות חובל ד,ז).
<b>וְשֶׁהִדְלִיק פְּלוֹנִי גְּדִישׁוֹ בְּשַׁבָּת</b>. והתחייב סקילה על כך שהבעיר בשבת (הלכות שבת ז,א).
<b>וְשֶׁאָנַס פְּלוֹנִי אוֹ פִּתָּה בִּתּוֹ הַמְאֹרָסָה</b>. והבא על נערה המאורסה חייב סקילה (הלכות סנהדרין טו,י).
<b>וְאֵינוֹ חַיָּב תַּשְׁלוּמִין כְּמוֹ שֶׁבֵּאַרְנוּ בְּהִלְכוֹת נַעֲרָה</b>. א,י; שכאשר אדם עשה מעשה שבמזיד חייבים עליו מיתת בית דין, אינו מתחייב עליו בתשלומים (וראה גם הלכות חובל שם).
<h3> ה</h3>
<b>שֶׁאֵין עֵדוּת עֵד אֶחָד מְחַיֶּבֶת מָמוֹן</b>. הלכות עדות ה,א.
<h3> ו</h3>
<b>שֶׁאִלּוּ הֵעִידוּ הָיוּ מַפְסִידִין לָהּ כְּתֻבָּתָהּ וְיִפָּטֵר זֶה שֶׁתְּבָעָן</b>. שהבעל שאשתו זינתה תחתיו פטור מלשלם לה כתובתה (הלכות אישות כד,ו).
<h3> ז</h3>
<b>עֵדֵי קִנּוּי</b>. שהבעל אמר לאשתו בפניהם שלא תתייחד עם איש פלוני.
<b>אוֹ עֵדֵי סְתִירָה</b>. שראו את האישה נסתרת עם אותו פלוני. ועל ידי עדי הקינוי והסתירה משקים את האישה מי סוטה כדי לבדקה (הלכות סוטה א,א-ב).
<b>וְאַף עַל פִּי שֶׁעֵדוּת זוֹ גּוֹרֶמֶת לָהּ שֶׁתַּפְסִיד כְּתֻבָּתָהּ אִם לֹא תִּשְׁתֶּה</b>. שאם רוצה יכולה האישה לומר שנטמאה, או לומר 'איני טמאה ואיני שותה', ויוצאת מתחת בעלה ללא כתובה (שם ב,א).
<b>וְלֹא תִּשְׁבֹּר כְּתֻבָּתָהּ</b>. ולא תפסיד כתובתה.
<h3> ח</h3>
<b>כְּמוֹ שֶׁבֵּאַרְנוּ בְּהִלְכוֹת שׂוֹטָה</b>. א,יד; שכאשר יש עדים על הקינוי והסתירה די בעד אחד שיעיד שזינתה כדי לאסרה על בעלה ולגרום לה לצאת ללא כתובה.
<h3> י</h3>
<b>וְהִשְׁבִּיעַ לְעֵד אֶחָד שֶׁיָּבֹא וְיָעִיד לוֹ שֶׁיֵּשׁ לוֹ בְּיַד זֶה מָנֶה</b>. ואף שעד אחד לא מחייב ממון, הוא מחייב את הנתבע שבועה (שם א,א).
<b>שֶׁאִלּוּ הֵעִיד הָיָה הַנִּתְבָּע הַזֶּה מְשַׁלֵּם מָמוֹן בְּעֵדוּתוֹ</b>. שכאשר הנתבע חשוד על השבועה, התובע נשבע ונוטל מה שטען, וכאשר שניהם חשודים על השבועה חוזרת השבועה לנתבע, ומכיוון שאינו יכול להישבע, משלם.
<b>כְּמוֹ שֶׁיִּתְבָּאֵר בְּהִלְכוֹת טוֹעֵן</b>. ב,ד.
<b>כְּגוֹן שֶׁהָיָה הַתּוֹבֵעַ וְהַנִּתְבָּע חֲשׁוּדִין עַל הַשְּׁבוּעָה</b>. כגון שנשבעו לשקר (ראה הלכות טוען ונטען ב,א-ב).
<h3> יא</h3>
<b>שֶׁאִלּוּ הֵעִיד הָיְתָה נִשֵּׂאת וְנוֹטֶלֶת כְּתֻבָּתָהּ</b>. שעד אחד נאמן להעיד לאישה שמת בעלה, ונישאת על פיו (הלכות גירושין יב,טו), ואז יכולה לגבות כתובתה מיורשי בעלה הראשון.
<h3> יב</h3>
<b>בְּשֶׁהָיָה לָהּ לִגְבּוֹת כְּתֻבָּתָהּ מִן הַמִּטַּלְטְלִין</b>. כגון שכתב בכתובה שתוכל לגבות אותה הן מן הקרקע והן מנכסים מיטלטלים (שמעיקר הדין כתובה נגבת רק מן הקרקע, ראה הלכות אישות טז,ה-ט).
<b>וְכֵן אִם הָיוּ שְׁנַיִם</b>. אף אם שני עדים יודעים עדות כזו, מכיוון שהוא חיוב קרקעות, פטורים.
<b>כְּמוֹ שֶׁבֵּאַרְנוּ</b>. לעיל ט,ג.
<h3> יג</h3>
<b>כְּגוֹן שֶׁיַּתְחִיל הַשֵּׁנִי לִכְפֹּר בְּתוֹךְ כְּדֵי דִּבּוּר שֶׁל חֲבֵרוֹ</b>. בתוך שיעור אמירת המילים 'שלום עליך רבי' (לעיל ב,יז),<br>			 <br>			שבאופן זה נחשבת הכפירה ככפירה אחת.
<b>לֹא הָיְתָה עֵדוּתוֹ מְחַיֶּבֶת מָמוֹן</b>. שהרי לאחר כפירת חברו נעשה הוא עד אחד ואין ביכולתו לחייב ממון, ונמצא שאין כפירתו מונעת ממון מהתובע.
<h3> טו</h3>
<b>קְרוֹבִין לַתּוֹבֵעַ אוֹ לַנִּתְבָּע בִּנְשׁוֹתֵיהֶן</b>. ופסולים להעיד להם.
<b>וְאַף עַל פִּי שֶׁבִּמְהֵרָה יִהְיוּ עַתָּה רְאוּיִין אֵלּוּ כְּשֶׁיָּמוּתוּ הַגּוֹסְסוֹת</b>. שבמיתת נשים אלו כבר לא יהיו קרובים לתובע או לנתבע ויוכלו להעיד.
<h3> טז</h3>
<b>הֲרֵי אֵלּוּ פְּטוּרִין מִשְּׁבוּעַת הָעֵדוּת כְּמוֹ שֶׁבֵּאַרְנוּ</b>. לעיל ט,ב; שכפירה מחוץ לבית דין אינה מחייבת.
<h3> יז</h3>
<b>בְּשֶׁעָנוּ אָמֵן</b>. כשהשביעם התובע.
<b>הֲרֵי אֵלּוּ פְּטוּרִין עַד שֶׁיַּשְׁבִּיעֵן בְּבֵית דִּין וְיִכְפְּרוּ בּוֹ שָׁם</b>. ואז מתחייבים על השבועה האחרונה, אך לא על כל השבועות שהשביעם קודם לכן.
<b>כְּמוֹ שֶׁבֵּאַרְנוּ</b>. לעיל ט,א.
<h3> יח</h3>
<b>מִפְּנֵי שֶׁאַחַר שֶׁכָּפְרוּ בְּבֵית דִּין אִם חָזְרוּ וְהוֹדוּ אֵין עֵדוּתָן עֵדוּת וְאֵינָהּ מוֹעֶלֶת כְּלוּם</b>. שעד שהעיד או נשבע בפני בית דין על דבר מסוים, אינו יכול לחזור ולומר ההפך (ראה משנה שבועות ד,ג, הלכות עדות ג,ה).
<h3> יט</h3>
<b>כְּמוֹ שֶׁבֵּאַרְנוּ</b>. לעיל ט,יד.
<h2>פרק יא</h2>
<h3> א</h3>
<b>שֶׁהַשְּׁבוּעָה בִּשְׁמוֹ הַגָּדוֹל וְהַקָּדוֹשׁ מִדַּרְכֵי הָעֲבוֹדָה הִיא</b>. כפי שמתחיל הפסוק: "את ה' אלהיך תירא ואתו תעבד ובו תדבק ובשמו תשבע" (דברים ו,יג, ובדומה לכך שם י,כ).
<h3> ג</h3>
<b>וּמֻתָּר לְאָדָם לְהִשָּׁבַע עַל הַמִּצְוָה לַעֲשׂוֹתָהּ... וְאַף עַל פִּי שֶׁהוּא מֻשְׁבָּע עָלֶיהָ מֵהַר סִינַי</b>. ואף שנשבע בשם ה', אין זה נחשב להוצאת שם שמים לבטלה ואין זו שבועת שווא (לדין נשבע לקיים המצווה ראה לעיל ה,טז).
<h3> ה</h3>
<b>שְׁלֹשָׁה מִינֵי שְׁבוּעוֹת הֵן שֶׁחַיָּבִין בָּהֶן מִן הַתּוֹרָה</b>. ראה גם הלכות טוען ונטען א,א-ב.
<b>מִי שֶׁטְּעָנוֹ חֲבֵרוֹ מִטַּלְטְלִין</b>. תבע את חברו שיש בידו מנכסיו המיטלטלים בצורת פיקדון או מלווה וכדומה (בשונה מקרקעות ועבדים ושטרות שאין נשבעים עליהם מן התורה, ראה שם ה,א).
<b>וְעֵד אֶחָד מֵעִיד עָלָיו</b>. שבשונה מעדות של שניים, אין בכוחו של עד אחד להוציא ממון, אלא לחייב שבועה.
<b>טַעֲנַת וַדַּאי וּכְפִירָה</b>. טענה ודאית מצד התובע על כך שחייבים לו, וכפירה של הנתבע בטענה.
<b>נִשְׁבָּע מִסָּפֵק</b>. נשבע על טענת ספק, בשונה מהמקרים הקודמים בהם נשבע על טענת ודאי.
<h3> ו</h3>
<b>שְׁבוּעַת שָׂכִיר</b>. פועל שכיר שתובע את השוכר שלא שילם לו שכר עבודתו והשוכר טוען ששילם (הלכות שכירות יא,ו).
<b>וּפוֹגֵם שְׁטָרוֹ</b>. כאשר הלווה טוען שפרע את סכום ההלוואה במלואו, ואילו המלווה טוען שפרע רק חלק מהסכום, ובאמירה זו הוא פוגם את התוקף של השטר, נשבע המלווה על כך (הלכות מלווה ולווה יד,א).
<b>שְׁבוּעַת הַשֻּׁתָּפִין וְהָאֲרִיסִין</b>. שנשבעים שמא גזלו את השותף או את הבעלים או שמא לא דקדקו בחשבון שביניהם וכדומה (הלכות שלוחין ושותפין ט,א).
<h3> ז</h3>
<b>שְׁבוּעַת הֶסֵּת</b>. כאשר הנתבע כופר בכול, על אף שמן התורה אינו חייב להישבע, הטילו חכמים עליו חיוב שבועה, משום שסביר להניח שאדם אינו תובע את חברו סתם.
<b>וְהִיא תַּקָּנַת חַכְמֵי תַּלְמוּד</b>. בשונה משאר השבועות מדברי סופרים (המפורטות לעיל) שנתקנו על ידי חכמי המשנה.
<b>אֵינָהּ נִקְרֵאת שְׁבוּעַת הַדַּיָּנִין</b>. להבדל בינה לבין שבועת הדיינים ראה לקמן הי"ג (וראה גם הל' יד-טו, יט).
<h3> ח</h3>
<b>בְּאָלָה</b>. קללה (ראה לעיל ב,ב).
<b>וְהוֹרוּ רַבּוֹתַי שֶׁאֵין מַשְׁבִּיעִין שְׁבוּעַת הַדַּיָּנִין אֶלָּא בִּלְשׁוֹן הַקֹּדֶשׁ</b>. ולדעת הרמב"ם עצמו, ראה לקמן הי"ד.
<h3> ט</h3>
<b>הֲרֵי הוּא אָרוּר לַיי</b>. וכוונתו כלפי עצמו.
<h3> יא</h3>
<b>נְקִיטַת חֵפֶץ</b>. . כינוי לשבועה באחיזת דבר מקודש (כגון ספר תורה).
<b>שֶׁהֲרֵי אָחַז תּוֹרָה בְּיָדוֹ וּכְמוֹ סֵפֶר הֵן</b>. שבתפילין כתובות פרשיות מהתורה.
<h3> יב</h3>
<b>תַּלְמִיד חֲכָמִים לְכַתְּחִלָּה מַשְׁבִּיעִין אוֹתוֹ וְהוּא יוֹשֵׁב וּתְפִלִּין בְּיָדוֹ</b>. מכיוון שדרך תלמיד חכם לכבד ולהדר את התפלין ולהיזהר בקדושתן (מער"ק, שיעורי רי"ד סולובייצ'יק שבועות לח,ב).
<b>תְּפִלִּין בְּכַפּוֹ חֵפֶץ הִיא</b>. כן הגרסא בכה"י ואפשר ש'היא' מוסב על התפילין בהשפעת הערבית.
<b>כְּמוֹ שֶׁבֵּאַרְנוּ</b>. לעיל ה"ח.
<h3> יד</h3>
<b>שֶׁאֵין מַשְׁבִּיעִין אֶלָּא בִּלְשׁוֹן הַקֹּדֶשׁ</b>. משום שיש בה ממד של פחד והרתעה (רדב"ז), או משום כבודו של בית הדין (כס"מ).
<b>וְאֵין רָאוּי לִסְמֹךְ עַל הוֹרָאָה זוֹ</b>. משום שעל הנשבע להבין את השבועה שמוציא מפיו.
<b>עַד שֶׁיִּהְיֶה מַכִּיר לְשׁוֹן הַשְּׁבוּעָה</b>. שיבין את כוונת המילים ומשמעותם.
<b>שֶׁשְּׁבוּעַת הַדַּיָּנִין הִיא שְׁבוּעַת הַפִּקָּדוֹן בְּעַצְמָהּ</b>. שהרי כופר בתביעת ממון שיש לחברו בידו (כדלעיל א,ח), וכשם שאינו חייב בשבועת הפיקדון עד שישביעו בלשון שהוא מכיר (כדלעיל ז,ז), כך בשבועת הדיינים.
<h3> טו</h3>
<b>אֵינוֹ צָרִיךְ אִיּוּם</b>. משום שבטענת ספק יכול להיות ששניהם דוברים אמת, אין צורך לאיים כדי להרתיע משבועת שקר (מרכה"מ).
<h3> טז</h3>
<b>שֶׁכָּל הָעוֹלָם כֻּלּוֹ נִזְדַּעְזַע בְּשָׁעָה שֶׁאָמַר הַקָּדוֹשׁ בָּרוּךְ הוּא לֹא תִשָּׂא אֶת שֵׁם יי אֱלֹהֶיךָ לַשָּׁוְא</b>. שהרי מצווה זו נאמרה במעמד הר סיני שבו העולם כולו הזדעזע, ובפרט במצווה זו שיש בה חומרה מיוחדת כמתואר כאן (ראה בבלי שבועות לט,א).
<b>נַקֵּה</b>. אף שנאמר: "ונקה לא ינקה", דרשו חז"ל: "ונקה – לשבים, לא ינקה – לשאינם שבים" (בבלי שבועות לט,א).
<b>לֹא יְנַקֶּה</b>. שבשבועת שקר נאמר: "כי לא ינקה ה' את אשר ישא את שמו לשווא", ומפני שלא נאמר בה 'ונקה' משמע אף כשישוב לא יועיל לו בלא פירעון נוסף (כדלקמן יב,א).
<b>שֶׁמְּחַפִּין עָלָיו</b>. שמגינים עליו.
<b>שׂוֹנְאֵיהֶן שֶׁל יִשְׂרָאֵל</b>. הכוונה לעם ישראל, אלא שזוהי לשון נקייה.
<b>עֲרֵבִין</b>. אחראים.
<b>אָלֹה וְכַחֵשׁ</b>. שבועת שקר והכחשה.
<b>תּוֹלִין לוֹ שְׁנַיִם וּשְׁלֹשָׁה דּוֹרוֹת אִם יֵשׁ לוֹ זְכוּת</b>. כאשר יש בידו זכויות מקיום התורה ומצוותיה ממתינים מלהענישו במשך מספר דורות, ורק לאחר מכן אם בניו ממשיכים בחטאיו נפרעים מהם (ראה מכילתא דרשב"י כ,ה, בבלי ברכות ז,א).
<b>הוֹצֵאתִיהָ</b>. ובפסוק הקודם נאמר: "ויאמר אלי זאת האלה היוצאת על פני כל הארץ כי כל הגנב מזה כמוה נקה וכל הנשבע מזה כמוה נקה", הרי שמדובר בקללה שתבוא על הגנב הנשבע שבועת שקר.
<h3> יז</h3>
<b>פּוֹטְרִין אוֹתוֹ</b>. מחיוב השבועה.
<h3> יח</h3>
<b>הָאֲנָשִׁים הָרְשָׁעִים הָאֵלֶּה</b>. אף במקרה שהתובע דובר אמת הוא מכונה רשע משום שלא הקפיד להפקיד את ממונו בידי אדם נאמן או לעשות זאת בעדים, וגרם להוצאת שם שמים לבטלה. ובמקרה שהנתבע דובר אמת הוא מכונה רשע משום שהיה עליו לדקדק במעשיו ולמנוע אפשרות של תביעה נגדו (ראה רדב"ז). ואפשר לפרש שהכוונה שבוודאי אחד מהם משקר או התובע או הנתבע (ר"ח שבועות מז,ב).
<b>לֹא עַל דַּעְתְּךָ אָנוּ מַשְׁבִּיעִין אוֹתְךָ אֶלָּא עַל דַּעְתֵּנוּ וְעַל דַּעַת בֵּית דִּין</b>. וכאשר השבועה היא על דעתם, שבועתו כפופה לדעתם וכוונתם של הדיינים ואינו יכול להתנות בלבו תנאי או להתכוון בשבועתו לעניין אחר (כדלעיל ב,טז).
<h3> יט</h3>
<b>כְּמוֹ שֶׁבֵּאַרְנוּ</b>. לעיל הט"ו.
<b>וְלֹא בִּשְׁבוּעַת הֶסֵּת</b>. על אף שבשבועת הסת יש טענת ודאי של התובע, מכיוון שאין בה נקיטת חפץ (כדלעיל הי"ג) הרי היא פחות חמורה משאר שבועות של טענת ודאי, ולכן אין מאיימים בה.
<b>לִפְצֹר</b>. להפציר בהם שלא יישבעו.
<h3> כ</h3>
<b>שֶׁכְּבָר נִתְבָּאֲרוּ מִשְׁפָּטֶיהָ</b>. לעיל א,ח-יא.
<b>אִם יֵשׁ שָׁם בַּיִת</b>. כשבית המקדש קיים.
<b>כְּמוֹ שֶׁבֵּאַרְנוּ</b>. לעיל א,ט.
<h2>פרק יב</h2>
<h3> ב</h3>
<b>כְּמוֹ שֶׁבֵּאַרְנוּ בְּהִלְכוֹת תְּשׁוּבָה</b>. א,ב (וראה שם ה"ד, הלכות יסודי התורה ה,י).
<h3> ג</h3>
<b>וּמַרְאִין בְּעֵינֵיהֶן שֶׁזּוֹ שְׁבוּעָה וכו'</b>. יוצרים להם רושם ששבועות אלו, שבועות גמורות הן, על ידי כך שמצריכים לפתוח להם פתח כדי להתיר את הנדר (כדלעיל ו,י).
<h3> ד</h3>
<b>דַּעְתּוֹ עַל הָאַזְכָּרוֹת</b>. על שמות ה' שבתורה, וממילא שבועתו שבועה.
<b>וְאִם נִשְׁבַּע בָּהּ סְתָם</b>. כגון שאמר 'הריני נשבע בתורה', ולא אמר 'במה שכתוב בתורה'.
<b>דַּעְתּוֹ עַל הַגְּוִיל</b>. על הקלף שספר התורה כתוב עליו, ואין כאן שבועה.
<b>נְטָלָהּ בְּיָדוֹ וְנִשְׁבַּע בָּהּ</b>. אף אם נשבע בסתם.
<h3> ה</h3>
<b>אִם תַּלְמִיד חֲכָמִים הוּא אֵינוֹ צָרִיךְ שְׁאֵלָה לְחָכָם</b>. מכיוון שיודע להבחין בהבדל בין הנשבע בסתם לנשבע במה שכתוב בה, לא יבוא לזלזל ולהישבע אף במה שכתוב בה.
<h3> ו</h3>
<b>אֵין רַבּוֹ צָרִיךְ לִכְפּוֹתוֹ וַהֲרֵי הוּא אַחַר שֶׁנִּשְׁבַּע כְּקֹדֶם שֶׁנִּשְׁבַּע</b>. אינו צריך להכריחו לעשות ההפך משבועתו כדי שלא תחול, משום שאינה חלה בכל מקרה (והשווה לדין עבד שנדר נזירות או נדרים אחרים, הלכות נזירות ב,יז-יח).
<h3> ז</h3>
<b>קְטַנִּים שֶׁנִּשְׁבְּעוּ וכו'</b>. מדובר כאן בקטן בן שתים עשרה שנה ומטה וקטנה בת אחת עשרה שנה ומטה, שבגיל זה אין שבועתם שבועה, ואף על פי כן כופים אותם לקיים כדי שייזהרו בשבועות. אולם, כשהגיע הקטן לגיל שתים עשרה שנה ויום, והקטנה לגיל אחת עשרה שנה ויום, אם נשבעו או נדרו ויודעים לשם מי נשבעו או נדרו, חייבים לקיים דבריהם (ראה הלכות נדרים יא,א-ד; כתר המלך, ר"י קאפח). ויש שסוברים שלדעת הרמב"ם אין דין שבועות שווה לנדרים בפרט זה, וכל עוד לא נעשו גדולים (זכר בן שלוש עשרה שנה ויום ונקבה בת שתים עשרה שנה ויום שהביאו סימני גדלות, הלכות אישות ב,א, ב,י) אין שבועתם שבועה, ואף על פי כן כופים אותם לעמוד בדבריהם כדי שלא יזלזלו בשבועות (כנה"ג הגה"ט יו"ד רלג).
<h3> ט</h3>
<b>בְּרָכָה שֶׁאֵינָהּ צְרִיכָה</b>. המברך ברכה במצב שאינו מחויב בה.
<b>כְּמוֹ שֶׁבֵּאַרְנוּ בְּהִלְכוֹת בְּרָכוֹת</b>. א,טו.
<b>לְנַדּוֹתוֹ</b>. לומר לו: 'פלוני זה בשמתא (בנידוי)' ומתחייב בהנהגות המנודה (ראה הלכות תלמוד תורה ז,ב-ד).
<b>הוּא בְּעַצְמוֹ יְהֵא בְּנִדּוּי</b>. השומע שלא נידה (רדב"ז, כס"מ, לח"מ), ויש מפרשים שהאדם שהזכיר את שם ה' לבטלה נעשה מנודה מאליו (קרן אורה נדרים ז,ב).
<b>וְצָרִיךְ לְהַתִּיר אוֹתוֹ מִיָּד</b>. מנידויו (ראה הלכות תלמוד תורה שם).
<b>מַעֲוֶה</b>. דיבור עקום ולא מתוקן.
<h3> יא</h3>
<b>מִן הַשֵּׁמוֹת הַמְיֻחָדִין</b>. שמות ה' שאינם נמחקים (ראה לעיל ב,ב בביאור).
<h3> יב</h3>
<b>כְּמוֹ שֶׁאָמַרְנוּ</b>. לעיל ו,א.
<b>דֹּפִי</b>. פגם.
<b>וּמִי שֶׁלִּבּוֹ נוֹקְפוֹ בְּדָבָר זֶה</b>. . שלבו מהסס בדבר.
<b>אֵינוֹ אֶלָּא שֶׁמֶץ מִינוּת</b>. משום שהיתר נדרים ושבועות אין לו עיקר בתורה שבכתב אלא נלמד במסורת החכמים ממשה רבנו (כלעיל ו,ב), מי שחושש לעשות זאת נראה ככופר במסורת קבלת התורה שבעל פה.
<b>וְאֵין נִזְקָקִין לְהַתִּיר אֶלָּא מִפְּנֵי דְּבַר מִצְוָה אוֹ מִפְּנֵי צֹרֶךְ גָּדוֹל</b>. בשונה מנדרים שמצווה על האדם להישאל על נדרו מחשש שלא יעמוד בו (הלכות נדרים יג,כה), בשבועה, שיש בה שם ה' ועונשה גדול, עדיף שיעמוד בשבועתו מאשר שיתיר אותה.
<b>וְאִם עָבַר וְנִשְׁבַּע שֶׁיִּצְטַעֵר וְיַעֲמֹד בִּשְׁבוּעָתוֹ</b>. אם בכל זאת נשבע, וקשה לו לקיים השבועה, טובה היא לו שיעמוד בשבועתו ולא יתירה אף הדבר כרוך בצער.
<b>נִשְׁבַּע לְהָרַע וְלֹא יָמִר</b>. אף אם נשבע להרע לעצמו ויש לו צער בקיום השבועה, לא יחליף דיבורו אלא יעמוד בו.
