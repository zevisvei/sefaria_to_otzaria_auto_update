<h1>ביאור שטיינזלץ על משנה תורה, הלכות ערכים וחרמין</h1>
<h2>פרק א</h2>
<h3> א</h3>
<b>הָעֲרָכִים</b>. הקדשה ממונית המיועדת לבית המקדש. לחלק מהערכים סכום נתינה קבוע מן התורה (ערכי אדם, ערכי שדות) וחלקם נערכים על פי שוויים (בתים, בהמות ומיטלטלין) כפי שיתבאר.
<b>נִדְרֵי הֶקְדֵּשׁ</b>. נדרי נתינה לבית המקדש (ראה הלכות נדרים א,ב).
<b>אִישׁ כִּי יַפְלִא נֶדֶר בְּעֶרְכְּךָ נְפָשֹׁת לַיי</b>. איש שיוציא בשפתיו ('יפליא') נדר, להקדיש לה' ערך של נפשות ('בערכך נפשות לה' ').
<b>לֹא יַחֵל</b>. שהמחלל את דיבורו ואינו מקיים את נדרו עובר על מצוות לא תעשה שנאמר: "איש כי ידֹר נדר לה'... לא יחל דברו ככל היֹצא מפיו יעשה" (הלכות נדרים א,ה).
<b>לֹא תְאַחֵר</b>. שהמאחר לשלם את נדרו למקדש, עובר על מצוות לא תעשה, שנאמר: "כי תדר נדר לה' אלהיך לא תאחר לשלמו" (ראה הלכות מעשה הקרבנות יד,יג).
<b>כְּכָל הַיֹּצֵא מִפִּיו יַעֲשֶׂה</b>. שהיא מצוות עשה בכל נדר שיקיים האדם את נדרו (הלכות נדרים א,ד).
<h3> ב</h3>
<b>וּמִצְוַת עֲשֵׂה לָדוּן בְּדִינֵי עֲרָכִים כַּאֲשֶׁר מְפֹרָשׁ בַּתּוֹרָה</b>. ויקרא כז,א-ח, ושם מפורשים דיני ערכי אדם.
<b>עֵרֶךְ זֶה</b>. אדם זה.
<b>לְפִי שְׁנֵי הַנֶּעֱרָךְ</b>. לפי גילו של הנערך.
<b>וְהוּא הַדָּבָר הַקָּצוּב שֶׁבַּתּוֹרָה</b>. שבתורה נקבע סכום הערך של האדם לפי גילו (ויקרא כז,ג-ז).
<h3> ג</h3>
<b>אֵין לוֹ עֵרֶךְ</b>. לא קצבה לו התורה ערך.
<h3> ד</h3>
<b>מֵעֵת לְעֵת מִיּוֹם הַלֵּדָה</b>. שנים מלאות, מתאריך הלידה עד אותו התאריך בשנה העוקבת (ראה גם הלכות אישות ב,כא).
<b>שְׂעוֹרָה</b>. גרגר שעורה (ומשקלה 1/20 גרם).
<b>וּכְבָר הוֹסִיפוּ עָלָיו וְעָשׂוּ אוֹתוֹ סֶלַע</b>. הוסיפו חכמים על משקל השקל של תורה והתאימו אותו למשקל הסלע שהיה בימיהם.
<b>כְּמוֹ שֶׁבֵּאַרְנוּ בְּהִלְכוֹת שְׁקָלִים</b>. א,ב.
<h3> ה</h3>
<b>טֻמְטוּם</b>. שאיברי המין שלו מכוסים ולא ניתן להבחין אם הוא זכר או נקבה. [הערה: הרמב"ם בפה"מ מנקד מילה זו: טֻומְטוֹם.]
<b>וְאַנְדְּרָגִינָס</b>. שיש לו איברי זכר ונקבה, ולא הכריעו חכמים אם דינו כזכר או כנקבה (ראה הלכות אישות ב,כד-כה).
<b>אֵין לָהֶן עֵרֶךְ</b>. אבל הם מעריכים אחרים (משנה ערכין א,א).
<h3> ו</h3>
<b>וְכֵן הַמַּעֲרִיךְ אֶת הַחֵרֵשׁ וְאֶת הַשּׁוֹטֶה חַיָּב</b>. אבל הם עצמם אינם מעריכים מפני שאין בהם דעת (משנה ערכין א,א).
<h3> ז</h3>
<b>הָעֶבֶד</b>. עבד כנעני שמל וטבל לשם עבדות, והוא במעמד ביניים בין גוי לישראל (הלכות איסורי ביאה יב,יא).
<b>וְאִם יִפָּדֶה וְיִהְיֶה לוֹ מָמוֹן יִתֵּן עֵרֶךְ שֶׁנָּדַר</b>. שממונו של העבד שייך לאדונו (הלכות מלווה ולווה ב,ח), ולכן הערך שהתחייב בו נשאר עליו כחוב עד שישתחרר (לדין דומה ראה הלכות חובל ד,כא).
<h3> ח</h3>
<b>מֻכֶּה שְׁחִין</b>. אדם החולה בחולי הגורם לנשירת איברים.
<b>סוּמָא</b>. עיוור.
<b>גִּדֵּם</b>. קטוע יד.
<h3> ט</h3>
<b>הַדָּמִים</b>. נדר לתת למקדש כסף בשווי אדם מסוים. שלא כערכים אין סכום הדמים קצוב מן התורה, אלא נקבע לפי שוויו של האדם כאילו נמכר כעבד (ראה גם לקמן הכ"ג).
<b>כְּאִלּוּ הוּא עֶבֶד נִמְכָּר בַּשּׁוּק</b>. ששוויו תלוי ביופיו ובבריאותו וכדומה.
<h3> י</h3>
<b>סְתָמוֹ לְבֶדֶק הַבַּיִת</b>. מעות שלא צוין ייעודן במפורש, ניתנות לתיקון בית המקדש וצרכיו. אבל אם ציין את ייעודן, אינן ניתנות לבדק הבית אלא למה שאמר (מער"ק, וראה לקמן ה,יט).
<b>וְיִפְּלוּ</b>. יינתנו.
<h3> יא</h3>
<b>שֶׁאֵין מְקַבְּלִין מִן הַגּוֹיִם נְדָבָה אוֹ נֶדֶר לְחַזֵּק בֶּדֶק הַבַּיִת אוֹ בֶּדֶק יְרוּשָׁלַיִם</b>. ראה גם הלכות שקלים ד,ח, הלכות מתנות עניים ח,ח.
<h3> יב</h3>
<b>אִם נָדַר עַל דַּעַת יִשְׂרָאֵל</b>. וכוונתו שיחליטו הם מה לעשות במעות אלו.
<b>יוֹצִיאוּהוּ בֵּית דִּין בְּמַה שֶּׁיֵּרָאֶה לָהֶם</b>. כגון צדקה או צורך הרבים או שאר דברי חול (מער"ק).
<b>וְאִם אָמַר לַשָּׁמַיִם נָדַרְתִּי יִגָּנְזוּ</b>. וכן אם לא אמר כלום, שחוששים שמא בלבו לשמים (הלכות מתנות עניים ח,ח).
<h3> יג</h3>
<b>אֵין לוֹ עֵרֶךְ וְלֹא דָּמִים</b>. אי אפשר להתחייב בערכו או בדמיו למקדש.
<b>בְּבֵית דִּין שֶׁל יִשְׂרָאֵל לְהָרְגוֹ עַל עֲבֵרָה שֶׁעָבַר</b>. אבל אם נידון בפקודת המלך וכדומה, יש לו ערך ודמים משום שהמלך יכול לחזור בו (פה"מ ערכין א,ג).
<b>כָּל חֵרֶם אֲשֶׁר יָחֳרַם מִן הָאָדָם לֹא יִפָּדֶה מוֹת יוּמָת</b>. כל הקדשה (החרמה) של ערך אדם שדינו למות (להיחרם), לא צריך לשלמה (לפדותה) משום שדינו למות.
<h3> יד</h3>
<b>וְגוֹבִין הַכֹּל מִנְּכָסָיו</b>. אף אם עברו ליורשיו.
<h3> טו</h3>
<b>וְקָטָן שֶׁהִגִּיעַ לְעוֹנַת הַנְּדָרִים</b>. קטן מגיל שלוש עשרה שנה ויום, וקטנה מגיל שתים עשרה ויום, אף אם לא הביאו סימני גדלות. ומגיל זה מחויבים לקיים נדריהם (ראה הלכות נדרים יא,א-ד, ושם נתבאר שגם קודם לכן יש אפשרות שיהיה לנדריהם תוקף).
<b>כְּמוֹ שֶׁבֵּאַרְנוּ בְּהִלְכוֹת נְדָרִים</b>. יא,ג.
<h3> יז</h3>
<b>פִּיו וְלִבּוֹ שָׁוִין</b>. שמתכוון למה שמוציא מפיו.
<b>כִּשְׁאָר הַנְּדָרִים</b>. ראה הלכות נדרים ב,ב.
<b>וְנִשְׁאָלִין</b>. רשאים להתירם על ידי חכם.
<b>כְּדֶרֶךְ שֶׁנִּשְׁאָלִין עַל שְׁאָר נְדָרִים וְהֶקְדֵּשׁוֹת</b>. הלכות שבועות פרק ו, הלכות נדרים ד,ה-ז.
<h3> יח</h3>
<b>הָאוֹמֵר עֵרֶךְ אֵלּוּ עָלַי</b>. וכוונתו לקבוצה של אנשים הנמצאת לפניו.
<b>עֵרֶךְ עָנִי</b>. העני אינו נותן את כל סכום הערך אלא לפי הישג ידו (ראה לקמן ג,ב-ד), ובמקרה האמור כאן מחויב בנתינת ערך עני עבור כל אחד מהאנשים שאותם העריך, ואינו נפטר בנתינת ערך עני אחד עבור כולם (לח"מ).
<b>עֵרֶךְ עָשִׁיר</b>. מלוא סכום הערך הקצוב בתורה.
<h3> יט</h3>
<b>חַיָּב עַל כָּל אַחַת וְאַחַת</b>. כשם שנדר חל על נדר (הלכות נדרים ג,א-ב), כך ערך חל על ערך ומתחייב על כל אחד בפני עצמו.
<h3> כ</h3>
<b>נוֹתֵן פָּחוּת שֶׁבַּעֲרָכִים שֶׁהוּא שְׁלֹשָׁה שְׁקָלִים</b>. ערכה של נקבה מגיל שלושים ואחד יום עד חמש שנים (לעיל ה"ג).
<h3> כא</h3>
<b>וְהֶעֱמִידוֹ לִפְנֵי הַכֹּהֵן וְהֶעֱרִיךְ אֹתוֹ הַכֹּהֵן</b>. ומכאן שעל המעריך לעמוד לפני הכהן ורק אז נקבע חיוב הערך (פה"מ ערכין ה,ב).
<b>עָמַד בַּדִּין וּמֵת</b>. אפילו קודם שאמר הכהן במפורש מהו חיוב ערכו.
<h3> כג</h3>
<b>שֶׁהָעֲרָכִין קְצוּבִין</b>. סכומם קבוע ומפורש בתורה, ולכן מתחייבים היורשים בעצם העמדתו לדין, אף אם לא קבע הכהן כמה עליו לשלם.
<b>וְהַדָּמִים אֵינָן קְצוּבִין</b>. ולכן העמידה בדין אינה מספיקה, וחיוב נתינתם על ידי היורשים תלוי בקביעת השווי על ידי עשרה ואחד מהם כהן (כדלקמן ח,ב).
<b>וּמֵת קֹדֶם שֶׁיִּקְצְצוּ דָּמָיו</b>. מת הנידר לפני שנקבע שוויו.
<h2>פרק ב</h2>
<h3> א</h3>
<b>כָּל אֵבֶר וְאֵבֶר שֶׁאִם יִנָּטֵל מִן הַחַי יָמוּת</b>. כיוון שחייו של האדם תלויים באיבר זה, נחשב שהעריך את כל גופו.
<h3> ד</h3>
<b>הָאוֹמֵר דְּמֵי רֹאשִׁי... נוֹתֵן דְּמֵי כֻּלּוֹ</b>. שהרי אלו איברים שחייו של האדם תלויים בהם, וכאילו הקדיש שווי כולו (כדלעיל ה"א לעניין ערכים).
<h3> ה</h3>
<b>כְּמוֹ שֶׁפֵּרֵשׁ</b>. ואם לא אמר במפורש, יפורט דינו לקמן ה"ז.
<b>רוֹאִין כַּמָּה הִיא רְאוּיָה לִשְׁקֹל</b>. שמים את משקלה של היד.
<b>הָאַצִּיל</b>. בית השחי.
<b>הָאַרְכֻּבָּה</b>. הברך.
<b>לְפִי שֶׁבִּנְדָרִים הוֹלְכִין אַחַר לְשׁוֹן בְּנֵי הָאָדָם</b>. אף שבעניינים שונים הביטוי יד מתייחס לכף היד והביטוי רגל מתייחס לכף הרגל עד הקרסול (ראה בבלי ערכין יט,ב), בנדרים מפרשים אנו לפי הלשון השגורה בפי האנשים (ראה הלכות נדרים ט,א).
<h3> ו</h3>
<b>שַׁרְבִיט שֶׁאֵינוֹ נִכְפָּף מְלֹא קוֹמָתוֹ</b>. מוט עבה שאינו מתקפל בגובה של הנודר.
<b>מְלֹא קוֹמָתִי עָלַי נוֹתֵן אֲפִלּוּ שַׁרְבִיט הַנִּכְפָּף</b>. מכיוון שהוסיף את המילה 'מלוא' מפרשים אנו שהתכוון למידת אורך קומתו ולא לכך שעל המקל לעמוד כקומתו.
<h3> ז</h3>
<b>אִם הָיָה עָשִׁיר בְּיוֹתֵר וְנִתְכַּוֵּן לְמַתָּנָה מְרֻבָּה</b>. שכוונתו מתפרשת לפי עושרו ואומדן דעתו.
<h3> ח</h3>
<b>כָּל אֵלּוּ סָפֵק</b>. למה התכוון.
<b>וּמֵבִיא לְפִי מָמוֹנוֹ</b>. לפי יכולתו הכלכלית ואומדן דעתו מפרשים את נדרו באופן מקסימלי, משום שספק נדרים להחמיר (הלכות נדרים ט,ד).
<b>יִתְּנוּ הַיּוֹרְשִׁים פָּחוּת שֶׁבַּלְּשׁוֹנוֹת</b>. שלא כנודר עצמו שלגביו יש ספק איסור 'לא יחל דברו' וממילא חל גם הכלל 'ספק נדרים להחמיר', ליורשים יש רק חיוב ממוני ולגביהם חל הכלל 'ספק ממון להקל' ולכן משלמים לפי הפירוש המינימלי (לח"מ, וראה כס"מ שפירש באופן אחר).
<h3> ט</h3>
<b>לֹא יִפְחֹת מִדִּינַר כֶּסֶף</b>. שהוא המטבע המקובל מסוג הכסף.
<b>לֹא יִפְחֹת מִמָּעָה כֶּסֶף</b>. מנחושת בשווי מעה כסף, שהוא המטבע הפחות שרגילים לסחור בו, ואינו מביא פרוטה של נחושת משום שאין רגילים לסחור בה מחמת פחיתותה (הגהות בן אריה מנחות קו,ב).
<b>לֹא יִפְחֹת מֵאַמָּה עַל אַמָּה</b>. ברזל שניתן לעשות ממנו טס בגודל של אמה על אמה.
<b>לְכוֹלֶה עוֹרֵב שֶׁהָיָה לְמַעְלָה בְּגַג הַהֵיכָל</b>. על גבי מעקה גגו של ההיכל היה טס ברזל מחודד כדי שלא ינוחו העופות על גג ההיכל, ו'כולה עורב' פירושו שמכלה את העורבים ודומיהם מלנוח שם.
<b>כְּמוֹ שֶׁיִּתְבָּאֵר בִּמְקוֹמוֹ</b>. הלכות בית הבחירה ד,ג.
<h3> י</h3>
<b>לָשׁוֹן</b>. חתיכה.
<h3> יא</h3>
<b>כְּמוֹ שֶׁבֵּאַרְנוּ</b>. לעיל א,ח.
<h3> יב</h3>
<b>בַּחֲשַׁאי</b>. בסוד ובסתר.
<b>בְּנֵי טוֹבִים</b>. מכובדים ומיוחסים המתביישים לקבל צדקה בגלוי.
<b>לְלִשְׁכַּת בֶּדֶק הַבַּיִת</b>. שבה היו מניחים את כספי בדק הבית.
<h3> יג</h3>
<b>לְקָדְשֵׁי מִזְבֵּחַ</b>. לקניית קרבנות ציבור.
<b>תְּרוּמַת הַלִּשְׁכָּה</b>. כספי מחצית השקל שהיו נאספים בלשכה והיו מיועדים לקניית קרבנות ציבור (ראה הלכות שקלים ד,ב).
<b>מוֹצִיאִין אֶת הָרָאוּי לָהֶן מִקָּדְשֵׁי בֶּדֶק הַבַּיִת</b>. משום שקדושת צורכי המזבח גבוהה מקדושת צורכי בדק הבית, מוציאים מקדושה קלה לקדושה חמורה.
<b>אֵין מוֹצִיאִין אֶת הָרָאוּי לָהֶן מִקָּדְשֵׁי מִזְבֵּחַ</b>. שאין מוציאים מקדושה חמורה לקדושה קלה.
<h2>פרק ג</h2>
<h3> א</h3>
<b>הַפָּחוּת מִבֶּן עֶשְׂרִים</b>. שערכו עשרים שקלים.
<b>וְלֹא עָמַד בַּדִּין</b>. שהנערך צריך לעמוד לפני הכהן (כדלעיל א,כא).
<b>שֶׁיִּהְיֶה יָתֵר עַל עֶשְׂרִים</b>. שערכו חמישים שקלים.
<b>שֶׁאֵין הָעֵרֶךְ אֶלָּא בִּזְמַן הָעֵרֶךְ</b>. חיוב הערך חל בזמן שהאדם נדר ועל פי זה הוא נקבע.
<h3> ב</h3>
<b>וְאֵין יָדוֹ מַשֶּׂגֶת</b>. אין לו יכולת כלכלית.
<b>מָךְ</b>. עני.
<b>נוֹתֵן כָּל הַנִּמְצָא בְּיָדוֹ</b>. מלבד דברים מסוימים שמשאירים בידו ויפורטו לקמן הל' יד-יח.
<b>וּפָטוּר</b>. ואינו מחויב להשלים את סכום הערך גם אם יעשיר אחר כך (לקמן ה"ז).
<h3> ג</h3>
<b>וְכָל עֶרְכְּךָ יִהְיֶה בְּשֶׁקֶל הַקֹּדֶשׁ</b>. ופירושו שלא יינתן ערך פחות משקל (סלע), וממילא למדנו שנפטר העני בנתינת סלע (ערוה"ש לו,ו).
<h3> ד</h3>
<b>יִשָּׁאֵר הַכֹּל עָלָיו חוֹב</b>. נשאר חייב שווי מלא של מה שהעריך.
<h3> ה</h3>
<b>וְהֶעֱנִי</b>. נעשה עני לאחר שהעריך.
<b>הֲרֵי זֶה חַיָּב בְּעֵרֶךְ עָשִׁיר</b>. שכל שהיה עשיר בשעה שנדר את הערך או בשעת נתינתו, חייב בערך עשיר (פה"מ ערכין ד,ב).
<b>הֶעֱרִיךְ כְּשֶׁהוּא עָנִי וְהֶעֱשִׁיר וְחָזַר וְהֶעֱנִי נוֹתֵן עֵרֶךְ עָנִי</b>. מכיוון שהיה עני גם בשעה שנדר את הערך וגם בשעת נתינתו.
<h3> ו</h3>
<b>מַה שֶּׁאָמַר זֶה עָלַי</b>. ובאמירה זו חייב את עצמו בחיוב זהה למה שהתחייב חברו, ועל שניהם להביא ערך עשיר (כדין המתפיס בנדרים, הלכות נדרים ג,ג).
<h3> ז</h3>
<b>מַה בֵּין הַחַיָּב בְּעֵרֶךְ עָנִי לַחַיָּב בְּעֵרֶךְ עָשִׁיר</b>. מהו ההבדל בין עני המתחייב בערך עני, לבין עני המתחייב בערך עשיר כמבואר בתחילת ה"ו, והרי בכל מקרה אין בידו לשלם את כל שוויו של הערך.
<h3> ח</h3>
<b>אֵינוֹ נִדּוֹן בְּהֶשֵּׂג יָד</b>. אף שהוא עני, מכיוון שאמר את שווי הערך במפורש, נעשה הדבר כנדר רגיל להקדש שבו אין דנים לפי היכולת הכלכלית.
<h3> ט</h3>
<b>דָּמַי עָלַי אוֹ דְּמֵי פְּלוֹנִי עָלַי</b>. ובאמירה זו מתחייב בשווי דמיהם כפי שהיו נמכרים לעבדים בשוק (כדלעיל א,ט).
<h3> י</h3>
<b>הָאוֹמֵר הֲרֵי עָלַי עֵרֶךְ סְתָם וְלֹא פֵּרֵשׁ</b>. ובאמירה זו מחויב בנתינת הערך הפחות ביותר של שלושה שקלים (כדלעיל א,כ).
<h3> יא</h3>
<b>הָאוֹמֵר עֶרְכִּי עָלַי וְחָזַר וְאָמַר עֶרְכִּי עָלַי</b>. ובאמירה זו התחייב בשני ערכים (כדלעיל א,יט).
<b>וְהָיוּ בְּיָדוֹ עֶשֶׂר סְלָעִים</b>. ולכתחילה עליו לתת את עשרת הסלעים לערך הראשון, והערך השני יישאר עליו כחוב.
<b>וְנָתַן תֵּשַׁע לַשְּׁנִיָּה וְסֶלַע לָרִאשׁוֹנָה יָצָא יְדֵי חוֹבָתוֹ</b>. כאשר הקדים לשלם את הערך השני, אף שבזמן ששילם נשאר בידו סלע, נחשב שנתן כל מה שהשיגה ידו, שהרי הסלע הנותר משועבד לערך הראשון. וכאשר משלם לאחר מכן את הסלע הנותר עבור הערך הראשון, יצא גם ידי חובת ערך זה.
<b>שֶׁהָעֲרָכִים לָאו כְּחוֹבוֹת הֵן... הֶקְדֵּשׁ מְאֻחָר שֶׁגָּבָה גָּבָה</b>. שבחוב ממוני רגיל, אם הקדים בעל החוב השני וגבה את חובו, מוציאים את מה שגבה מידו ומביאים לבעל החוב הראשון (הלכות מלווה ולווה כ,א), אך בהקדש אם שילם את חובו השני קודם אין מוציאים את מה ששילם לטובת החוב הראשון.
<b>לְפִיכָךְ יִשָּׁאֵר עָלָיו שְׁאָר עֵרֶךְ הָרִאשׁוֹן</b>. כדין מי שלא נתן כל מה שידו משגת, שלא יצא ידי חובת ערכו.
<h3> יב</h3>
<b>הָאוֹמֵר שְׁנֵי עֶרְכִּי עָלַי</b>. והתחייב מיד בשני ערכים נפרדים.
<h3> יג</h3>
<b>אַף עַל פִּי שֶׁלֹּא אָמַר עָלַי</b>. כגון שאמר 'הריני בערכי' או 'הריני בערך פלוני' (בבלי חולין קלט,א), שהרי אם אמר 'עלי' בוודאי חייב באחריותו כדין שאר הנדרים (הלכות נדרים א,ב).
<b>חַיָּב בְּאַחֲרָיוּתוֹ</b>. ועליו לשלמו.
<b>עַד שֶׁיַּגִּיעוּ לְיַד הַגִּזְבָּר</b>. ולאחר שהגיעו לגזבר אינו חייב באחריותם.
<h3> יד</h3>
<b>מְמַשְׁכְּנִין אוֹתָן וְלוֹקְחִין מֵהֶן בְּעַל כָּרְחָן מַה שֶּׁנָּדְרוּ</b>. נוטלים מהם דברים השייכים להם בתורת משכון, או בתורת תשלום עבור הערך שנדרו.
<b>וְאֵין חַיָּבִין לְהַחֲזִיר לָהֶן הַמַּשְׁכּוֹן בַּיּוֹם אוֹ בַּלַּיְלָה</b>. שלא כמלווה הממשכן את הלווה שמחויב להחזיר לו את המשכון בזמן שהוא צריך לו (הלכות מלווה ולווה ג,ה). ומלבד שינוי זה, דומים דיני הגבייה של המחויב להקדש לגבייה בהלוואה רגילה (שם א,ד-ז).
<b>שֶׁצְּבָעָן לִשְׁמָן... שֶׁלְּקָחָן לִשְׁמָן</b>. שצבעם או קנאם לצורך אשתו ובניו, על אף שעדיין לא לבשום או נעלום בפועל.
<b>וְכֵן הַמַּקְדִּישׁ כָּל נְכָסָיו</b>. המתחייב לתת את כל נכסיו להקדש (ראה לקמן ו,ג).
<h3> טו</h3>
<b>נוֹתְנִין לוֹ תְּפִלִּין</b>. אבל אם הקדיש כל נכסיו, אין נותנים לו תפיליו (לקמן ו,ג).
<b>וּמַפָּץ</b>. מחצלת של קנים שרגיל העני לישון עליה.
<b>אַף עַל פִּי שֶׁהוּא חַיָּב בִּמְזוֹנוֹתֵיהֶן וּבִכְסוּתָן</b>. ראה הלכות אישות יב,ב, יב,יד, יג,ו.
<h3> טז</h3>
<b>לַחֹל</b>. לימות החול.
<h3> יז</h3>
<b>אֻמָּן</b>. בעל מלאכה.
<b>חָרָשׁ</b>. נגר.
<b>מַעֲצָדִים</b>. כלים להחלקת העץ ויישורו (פה"מ ערכין ו,ב).
<b>מְגֵרוֹת</b>. מסורים.
<b>וּמוּעָטִין מִמִּין שֵׁנִי</b>. כלי אחד.
<b>אֵין מוֹכְרִין מִן הַמְרֻבֶּה וְלוֹקְחִין לוֹ מִן הַמּוּעָט</b>. אף שאפשר היה לומר שדרכו להשאיל מהכלים המרובים ולקבל תמורתם מהמין המועט, וכעת שיישאר בידו רק שני כלים מהמין המרובה ואחד מהמין המועט כבר לא ישאילו לו מחמת עניו, אין מתחשבים בכך (שם ו,ד).
<h3> יח</h3>
<b>אֵין נוֹתְנִין לוֹ בְּהֶמְתּוֹ וְאַף עַל פִּי שֶׁאֵין לוֹ מְזוֹנוֹת אֶלָּא מִמֶּנָּה</b>. משום שהבהמה והספינה מוגדרות כנכסים גם אם הוא מתפרנס מהם (הלכות מלווה ולווה א,ז).
<h3> יט</h3>
<b>הַתַּגָּרִים</b>. הסוחרים.
<b>מַשְׁבִּיחַ הוּא מֵאָה</b>. יעלה ערכו במאה דינרים.
<b>לָאִטְלִיס</b>. יום השוק.
<b>מַשְׁבַּחַת עֲשָׂרָה</b>. יעלה ערכה בעשרה דינרים.
<b>אֵין שׁוֹמְעִין לָהֶן</b>. לעכב את המכירה ולהשקיע בהשבחתם של הדברים.
<b>מְפַרְכְּסִין</b>. מייפים.
<b>שֶׁאֵין מְפַרְכְּסִין אוֹתוֹ וכו'</b>. משום שהרווחים הצפוים מפעולות אלו אינם בטוחים ויכול הדבר לגרום הפסד להקדש (פה"מ ערכין ו,ה).
<h3> כ</h3>
<b>אֲבָל הַקַּרְקָעוֹת</b>. שאינן נפסדות כמטלטלים ועבדים.
<b>מַכְרִיזִין עֲלֵיהֶן שִׁשִּׁים יוֹם רְצוּפִין</b>. ועל ידי כך שומעים אנשים רבים על הקרקע ומעלים את שוויה.
<b>בַּבֹּקֶר וּבָעֶרֶב</b>. שהן השעות שבהן מתכנסים הפועלים לפני יציאתם לעבודה ולאחר שחזרו מעבודתם (ראה לקמן ד,כז, הלכות מלווה ולווה יב,ח).
<h2>פרק ד</h2>
<h3> א</h3>
<b>שְׂדֵה אֲחֻזָּה</b>. ודין שדה אחוזה נוהג רק בארץ ישראל (הלכות ביכורים א,ו), ורק בזמן שהשבטים יושבים בנחלתם והיובל נוהג (הלכות שמיטה ויובל י,ט, לקמן ה,א).
<b>שֶׁלְּקָחָהּ</b>. שקנאה.
<b>אוֹ זָכָה בָּה.ּ</b>. במתנה או מן ההפקר.
<b>מוֹדְדִין אוֹתָהּ</b>. לצורך קביעת ערך פדיונה.
<b>וְעֶרְכָּה</b>. ערך פדיונה.
<b>הָעֵרֶךְ הַקָּצוּב בַּתּוֹרָה</b>. ויקרא כז,טז.
<h3> ב</h3>
<b>כָּל מָקוֹם שֶׁרָאוּי לִזְרֹעַ חֹמֶר שְׂעוֹרִים וכו'</b>. שטח שזורעים בו מידת חומר של גרגרי שעורה, בפיזור ידני ומשאירים מרווח בינוני בין הזרעים (ולקמן ה"ד מבוארת מידת האורך של שטח זה).
<b>חֲמִשִּׁים שֶׁקֶל לְכָל שְׁנֵי יוֹבֵל</b>. זהו הסכום המלא במקרה של פדיית ארבעים ותשע שנה, כגון שפודה מיד לאחר היובל. ואם פודים את השדה לאחר מכן גורעים את הסכום לפי חשבון, כדלקמן ה"ה.
<b>כָּזֶה מַעֲרִיכִין אוֹתָהּ</b>. שהתורה קבעה ערך קבוע לשדות ללא התייחסות לאיכות השדה, בדומה לערכי אדם (לעיל א,ח).
<h3> ג</h3>
<b>בְּהִלְכוֹת שְׁקָלִים</b>. א,ב-ג.
<b>וְהַגֵּרָה הָאֲמוּרָה בַּתּוֹרָה</b>. כגון בפרשת ערכים: "עשרים גרה יהיה השקל" (ויקרא כז,כה).
<b>וְהוֹסִיפוּ עַל הַשֶּׁקֶל וְעָשׂוּ אוֹתוֹ סֶלַע</b>. הוסיפו על משקל השקל של תורה שהיה ערכו עשרים גרה ומשקלו שלוש מאות ועשרים שעורה, והתאימו אותו למשקל הסלע שהיה בימיהם שהיה משקלו שלוש מאות שמונים וארבע שעורה.
<b>וְהַמָּעָה שְׁנֵי פֻּנְדְּיוֹנִין</b>. נמצא שהסלע הוא ארבעים ושמונה פונדיונים.
<b>נִמְצָא לְכָל שָׁנָה סֶלַע וּפֻנְדְּיוֹן</b>. שהערך המלא לכל זרע חומר שעורים הוא חמישים סלע, וכשנחלקם לארבעים ותשע שנים צריך לתת על כל שנה סלע ועוד אחד חלקי ארבעים ותשע מהסלע, וכשנותן סלע ופונדיון לכל שנה נותן חמישים סלע ופונדיון.
<b>שֶׁאַף עַל פִּי שֶׁהַסֶּלַע שְׁמוֹנָה וְאַרְבָּעִים פֻּנְדְּיוֹן</b>. ונמצא שנתן פונדיון אחד נוסף מיותר.
<b>כְּשֶׁיִּתֵּן פֻּנְדְּיוֹנוֹת לִקַּח סֶלַע מִן הַשֻּׁלְחָנִי נוֹתֵן תִּשְׁעָה וְאַרְבָּעִים</b>. המצרף פונדיונים לסלע שלם נותן לחלפן הכספים (שולחני) פונדיון נוסף כעמלת חליפין. כנגד עמלה זו (שיצטרך הגזבר לתת כשיצרף את הפונדיונים שקיבל) הוסיפו חכמים פונדיון אחד לכלל הסכום כשפודה מההקדש (ראה גם הלכות שקלים ג,א).
<h3> ד</h3>
<b>בְּהִלְכוֹת שַׁבָּת</b>. טז,ג.
<b>בְּשִׁבּוּרוֹ</b>. בשטחו.
<b>מִזְרַע סְאָה</b>. מקום שזורעים בו סאה.
<h3> ה</h3>
<b>כְּמוֹ שֶׁבֵּאַרְנוּ</b>. לעיל ה"ב.
<b>לְפִי שֶׁהֵן מוֹסִיפִין חֹמֶשׁ</b>. כפי שנאמר בתורה: "ואם גאֹל יגאל את השדה המקדיש אֹתו ויסף חמישִת כסף ערכך עליו" (ויקרא כז,יט).
<h3> ו</h3>
<b>נוֹתְנִין חָמֵשׁ</b>. חמש סלעים וחמישה פונדיונות, לפי שהם מוסיפים חומש (ויש נוסחאות: 'נותנים חומש').
<b>אֶלָּא נוֹתֵן הַכֹּל כְּאֶחָד</b>. נותן את הסכום כולו בנתינה אחת ולא תשלומי כל שנה בנפרד.
<h3> ז</h3>
<b>בְּגִרְעוֹן כֶּסֶף</b>. בגירוע מהסכום המלא לפי חשבון השנים כדלעיל.
<h3> ח</h3>
<b>לַחֲשֹׁב הֶחֳדָשִׁים שָׁנָה</b>. להחשיבם כשנה מלאה, וכך יוכל לפדות את השדה בחשבון ערך של שנתיים.
<b>לְפִי שֶׁאֵין מְחַשְּׁבִין חֳדָשִׁים לַהֶקְדֵּשׁ</b>. ולכן לא ניתן לגרוע מהסכום לפי מספר החודשים שהשתמש בשדה, אלא או לחשבם כשנה מלאה או שיפדה בסכום מלא, כפי רצון הגזבר.
<h3> ט</h3>
<b>לְפִיכָךְ אֵין רָאוּי לְאָדָם לְהַקְדִּישׁ שָׂדֵהוּ וכו'</b>. לא מומלץ להקדיש שדה פחות משנתיים לפני היובל משום שהדבר תלוי ברצון הגזבר, וייתכן שלא ייתן לפודה לשלם ערך שנתיים בלבד, ויצטרך לשלם סכום מלא של חמישים סלע לכל זרע חומר שעורים.
<b>וְאֵינָהּ נִפְדֵּית בְּגִרְעוֹן כֶּסֶף</b>. אלא אם כן רצה הגזבר, כדלעיל.
<b>כְּמוֹ שֶׁיִּתְבָּאֵר</b>. לקמן הי"ט.
<h3> יא</h3>
<b>כְּשֵׁם שֶׁגּוֹאֲלִין לְעוֹלָם</b>. שהכהן והלוי יכולים לפדות את השדה גם לאחר שנת היובל, כדלקמן הכ"א.
<b>כָּךְ מַקְדִּישִׁין לְעוֹלָם</b>. ואף בשנת היובל עצמה.
<h3> יב</h3>
<b>לְפִי שֶׁאֵין מְחַשְּׁבִין חֳדָשִׁים לַהֶקְדֵּשׁ</b>. ולא ניתן לגרוע מהסכום את החודשים שהשתמש בשדה.
<h3> יג</h3>
<b>כְּשֶׁמּוֹדְדִין</b>. את השדה לחשב את ערכה לפי גודלה.
<b>אֵין נִמְדָּדִין עִמָּהּ</b>. ואין צורך לתת בפדיונם דבר להקדש.
<h3> יד</h3>
<b>נִמְדָּדִין בִּפְנֵי עַצְמָן וּמְחַשְּׁבִין לָהֶן מַה שֶּׁרָאוּי לָהֶן</b>. לפי חשבון ערכי שדות (וראה פסקים ושיטות).
<h3> טו</h3>
<b>אַף עַל פִּי שֶׁלֹּא פֵּרֵשׁ</b>. שלא הקדיש את האילנות בפירוש.
<b>שֶׁכָּל הַמַּקְדִּישׁ בְּעַיִן  יָפָה מַקְדִּישׁ</b>. ולכן מפרשים אנו שכוונתו הייתה להקדיש את האילנות בפני עצמם, ולא שייפדו האילנות אגב הקרקע, וכפי שהולך ומבאר (לח"מ).
<b>כְּמוֹ שֶׁבֵּאַרְנוּ</b>. לעיל ה"ה.
<h3> טז</h3>
<b>טְרָשִׁין</b>. קרקע קשה ומסולעת.
<b>פּוֹדִין אוֹתָהּ בְּשָׁוְיָהּ</b>. ולא בחשבון ערכי שדות.
<h3> יז</h3>
<b>הָיוּ הָאִילָנוֹת</b>. כשהקדיש את האילנות.
<b>הֲרֵי זֶה הִקְדִּישׁ אֶת הַקַּרְקַע</b>. משום שפיזור זה ראוי לשדה אילן (ראה הלכות שמיטה ג,ב), מובן כי דעתו הייתה לאילנות ולקרקע שגדלים בה. ועליו לפדות את האילנות לפי שוויים ואת הקרקע לפי חשבון ערכי שדות (כדלעיל הט"ו).
<b>וְאֶת הָאִילָנוֹת שֶׁבֵּינֵיהֶן</b>. אילנות קטנים שבין האילנות הגדולים.
<b>כָּל שְׁלֹשָׁה אִילָנוֹת בְּיוֹתֵר מִבֵּית סְאָה אוֹ בְּפָחוֹת</b>. ואין זה הפיזור הראוי לשדה אילנות, ולכן אין הקרקע כלולה בהקדשת האילנות.
<b>אוֹ שֶׁהִקְדִּישָׁן זֶה אַחַר זֶה</b>. אף שהיו שלושה בתוך בית סאה, משום שהקדיש כל אחד בנפרד לא הוקדשה הקרקע עמו.
<h3> יט</h3>
<b>הַכֹּהֲנִים</b>. שבאותו משמר שפגע בו היובל (כדלקמן הכ"ד).
<h3> כ</h3>
<b>כְּמוֹ שֶׁבֵּאַרְנוּ</b>. לעיל הי"ט.
<b>אֵין הַכֹּהֲנִים צְרִיכִין לִתֵּן דָּמִים</b>. מוסב על סוף הפסקה הקודמת כאשר השדה נעשית אחוזה לכהנים.
<h3> כב</h3>
<b>הֲרֵי הַדָּבָר סָפֵק אִם תַּחֲזֹר לָאִשָּׁה</b>. כדין בן שגאל את שדה אביו.
<b>אוֹ תֵּצֵא לַכֹּהֲנִים</b>. כדין שאר הקרובים שגאלו את השדה.
<h3> כד</h3>
<b>תִּנָּתֵן לַכֹּהֲנִים שֶׁבַּמִּשְׁמָר שֶׁפָּגַע בּוֹ הַיּוֹבֵל</b>. בנתינת דמיה לצורך פדיונה, כדלעיל הי"ט.
<b>לַכֹּהֲנִים שֶׁבַּמִּשְׁמָר שֶׁפָּגַע בּוֹ הַיּוֹבֵל</b>. הכהנים היו מחולקים לעשרים וארבע קבוצות הנקראות משמרות, ובכל שבוע היה עובד בבית המקדש משמר אחר, וזמן החלפת המשמרות היה בשבת (הלכות כלי המקדש ד,ג).
<h3> כו</h3>
<b>כַּמָּה הִיא שָׁוָה עַד הַיּוֹבֵל</b>. שהרי ביובל היא חוזרת לבעלים הראשונים.
<b>אֵינוֹ מוֹסִיף חֹמֶשׁ</b>. שלא כמקדיש שדה אחוזה שחייב בתוספת חומש כאשר פודה אותה (כדלעיל ה"ה).
<b>וַהֲרֵי יוֹצְאָה מִיַּד אַחֵר</b>. יוצאת לבעלים מידי הפודה מההקדש.
<b>שֶׁאֵין אָדָם מַקְדִּישׁ דָּבָר שֶׁאֵינוֹ שֶׁלּוֹ</b>. ואינה שייכת לקונה שהקדישה, שהרי חוזרת ביובל לבעלים הראשונים.
<h3> כז</h3>
<b>לִמְכֹּר אוֹתָהּ בְּדָמֶיהָ</b>. לפי שווייה, כגון שדה מקנה או שדה טרשין.
<b>בִּשְׁעַת הַכְנָסַת פּוֹעֲלִין</b>. לעבודה, כדי שישאל אותם בעל הבית אם בדקו את השדה המוצעת לפדיון.
<b>בִּשְׁעַת הוֹצָאַת פּוֹעֲלִין</b>. בסיום העבודה, כדי שיבקש מהם לבדוק את השדה המוצעת לפדיון.
<b>וּמְסַיְּמִין מְצָרֶיהָ</b>. מסמנים את גבולות השדה.
<b>כָּךְ הִיא יָפָה</b>. מתארים את איכות היבול וכדומה.
<b>וּבְכָךְ הִיא שׁוּמָה כָּל הָרוֹצֶה לִקַּח יָבֹא וְיִקַּח</b>. מודיעים בכמה העריכו את סכום שווייה, וניתנת השדה לכל המרבה במחיר.
<h3> כח</h3>
<b>הַלּוֹקֵחַ</b>. הקונה.
<b>וּבֵין שֶׁהִקְדִּישָׁהּ בְּחַיֵּי אָבִיו אוֹ מוֹרִישׁוֹ וְאַחַר כָּךְ מֵת אָבִיו</b>. ובזמן שהקדישה עדיין לא ירשה.
<h2>פרק ה</h2>
<h3> א</h3>
<b>שְׂדֵה אֲחֻזָּתוֹ</b>. שדה שקיבל בירושה (כדלעיל ד,א).
<b>מִצְוָה עָלָיו לִפְדּוֹתָהּ הוּא</b>. כך למדו חכמים מהכתוב בפדיון בהמה טמאה "ואם לא יגאל ונמכר בערכך" (ויקרא כז,כז), שאם לא נגאלה על ידי הבעלים מוכרים לכל אדם, ומכאן שהאדון קודם (משנה בכורות א,ז).
<b>בִּזְמַן שֶׁמִּצְוַת יוֹבֵל נוֹהֶגֶת</b>. כאשר בית המקדש קיים וכל השבטים נמצאים בארץ, כל שבט בנחלתו (הלכות שמיטה ויובל י,ח).
<b>שֶׁאִם יַגִּיעַ יוֹבֵל וְלֹא יִגְאָלֶנָּה תֵּצֵא לַכֹּהֲנִים</b>. וממילא אין צורך בכפייה, שכן אם לא יפדה בעצמו יפסיד את שדהו. וההקדש אינו מפסיד, שהרי כשתצא לכהנים יתנו דמיה (רדב"ז).
<b>כְּמוֹ שֶׁבֵּאַרְנוּ</b>. לעיל ד,יט.
<b>אֲבָל בִּזְמַן שֶׁבָּטְלוּ הַיּוֹבְלוֹת וכו'</b>. כאן מדובר בזמן שבית המקדש קיים וכסף הפדיון הולך לבדק הבית, וראה לקמן ח,י דין פדיון הקדשות בזמן שאין בית המקדש קיים.
<b>כּוֹפִין אֶת הָאָדוֹן לִפְתֹּחַ בָּהּ תְּחִלָּה</b>. מפני שמוסיף חומש, ומפני שמצווה באדון, ומפני שהיא חביבה עליו ורצויה לו יותר מאדם אחר (פה"מ ערכין ח,א).
<b>לִפְתֹּחַ</b>. להציע מחיר לפדיונה.
<b>וְהִיא נִפְדֵּית בְּשָׁוְיָהּ כִּשְׁאָר הַהֶקְדֵּשׁוֹת</b>. שבזמן שאין היובל נוהג אין פודים לפי חשבון ערכי שדות.
<b>הִגָּעַתְךָ</b>. השדה מגיעה לך תמורת הצעתך.
<h3> ב</h3>
<b>הוּא קוֹדֵם לְכָל אָדָם</b>. אף במקרים אלו שהפדיון תלוי ברצונו ואין עליו מצווה לפדות.
<b>מַה שֶּׁאֵין כָּאן בְּמוֹכֵר לְהֶדְיוֹט</b>. שאסור לו למכור או ללוות כדי לפדות, ואינו פודה לחצאין (הלכות שמיטה ויובל יא,יז-יח). והסיבה היא מפני שבהקדש שדה אחוזה, אם לא יפדנה אינה חוזרת לבעליה, ולכן הקלה התורה בפדיונה (בבלי ערכין ל,ב).
<h3> ג</h3>
<b>מוֹסִיף חֹמֶשׁ</b>. מוסיף חלק חמישי השווה לרבע מסכום הקרן (כדלעיל ד,ה).
<b>בְּבָתֵּי עָרֵי חוֹמָה</b>. ערים המוקפות חומה מימות יהושע בן נון.
<b>מִבָּתֵּי הַחֲצֵרִים</b>. ערים שאינן מוקפות חומה.
<b>הֲרֵי זֶה נִגְאָל לְעוֹלָם</b>. שלא כמוכר בית בבתי ערי חומה לחברו, שאם לא גאלו בתוך שנים עשר חודש מהמכירה, נחלט הבית ביד הקונה (לפירוט הלכות אלו ראה הלכות שמיטה ויובל יב,א-ד).
<h3> ד</h3>
<b>גְּאָלוֹ אֶחָד מִיַּד הַהֶקְדֵּשׁ וכו'</b>. ראה גם הלכות שמיטה ויובל יב,ח.
<b>אִם הָיָה בֵּית עִיר חוֹמָה וְקָם בְּיַד הַגּוֹאֵל שְׁנֵים עָשָׂר חֹדֶשׁ נֶחֱלָט</b>. כדין הקונה בית בבתי ערי חומה מחברו שאם לא פדאו בעליו בתוך שנים עשר חודש, נחלט לקונה (שם).
<b>חוֹזֵר לִבְעָלָיו בַּיּוֹבֵל</b>. כדין מוכר בית בבתי החצרים שאף אם לא פדאו, חוזר לבעלים ביובל (שם יב,י).
<h3> ה</h3>
<b>תְּמִימָה</b>. ללא מום, הראויה להקרבה על גבי המזבח.
<b>שֶׁעָבַר עַל עֲשֵׂה</b>. כמבואר בהלכה הסמוכה.
<b>וְנִפְדֵּית כְּשֶׁהִיא תְּמִימָה</b>. ואין צריך להמתין שיפול בה מום (בניגוד לבהמה שהוקדשה למזבח שאינה נפדית בלא מום).
<b>לְמַה שֶּׁהִיא רְאוּיָה</b>. לקרבן שראויה להיקרב לו, כגון זכר לעולה וכדומה.
<b>שֶׁכָּל דָּבָר הָרָאוּי לַמִּזְבֵּחַ אֵינוֹ יוֹצֵא מִידֵי מִזְבֵּחַ לְעוֹלָם</b>. ומשום כך חלה עליו קדושת הגוף ואינו יוצא לחולין בפדייתו, אף שלא הוקדש למזבח אלא לבדק הבית.
<h3> ו</h3>
<b>שָׂרוּעַ וְקָלוּט</b>. שני סוגי בעלי מום הם, ואסור להקריבם (ראה הלכות ביאת מקדש ז,ט, הלכות איסורי מזבח ב,ה).
<b>מִפִּי הַשְּׁמוּעָה</b>. מסורת חכמים בפירוש המקראות.
<b>וְכֵן הַדְּבָרִים מַרְאִין שֶׁאֵינָהּ אֶלָּא קְדֻשַּׁת דָּמִים</b>. גם מצד פשט הכתוב מסתבר שהוא מדבר על נדבת דמים ולא על נדבה למזבח, שהרי בהמה בעלת מום אינה ראויה למזבח.
<b>אוֹתוֹ אַתָּה עוֹשֶׂה נְדָבָה לְבֶדֶק הַבַּיִת</b>. דווקא כשהוא בעל מום.
<b>וְלָאו הַבָּא מִכְּלַל עֲשֵׂה הֲרֵי הוּא כַּעֲשֵׂה</b>. שאיסור הנלמד מכלל מצוות עשה, אינו נחשב כאיסור לאו אלא כמצוות עשה.
<h3> ז</h3>
<b>הַמַּקְדִּישׁ... סְתָם</b>. ולא פירש אם מקדיש לבדק הבית או למזבח.
<b>הַזְּכָרִים יִמָּכְרוּ לִצְרִיכֵי עוֹלוֹת</b>. אנשים הצריכים להקריב קרבן עולה.
<b>וְהַנְּקֵבוֹת יִמָּכְרוּ לִצְרִיכֵי שְׁלָמִים</b>. שנקבה אינה קרבה לעולה.
<b>וְהַדָּמִים יִפְּלוּ לְבֶדֶק הַבַּיִת שֶׁסְּתָם הֶקְדֵּשׁוֹת לְבֶדֶק הַבַּיִת</b>. ואין אומרים שהבהמות הוקדשו לצורך המזבח ושיש להקריבן עולות נדבה למזבח (בזכרים) או לקנות בדמיהן עולות למזבח (בנקבות).
<b>וְעַל זֶה נֶאֱמַר... כָּל הָרָאוּי לִקְרַב עַל גַּבֵּי הַמִּזְבֵּחַ יִקְרַב</b>. ולכן אף שהקדישם לבית הבית, צריך לדאוג לכך שהבהמה עצמה תקרב על המזבח.
<h3> ח</h3>
<b>יֵינוֹת שְׁמָנִים וּסְלָתוֹת</b>. שראויים לנסכי הקרבנות או למנחת נסכים.
<b>יִמָּכְרוּ לִצְרִיכֵי אוֹתוֹ הַמִּין</b>. לצריכים להקריב קרבן או נסכים ממינים אלו.
<b>וְהַדָּמִים יִלָּקַח בָּהֶן זְכָרִים וְיִקְרְבוּ עוֹלוֹת</b>. עולות נדבה למזבח.
<h3> ט</h3>
<b>לְפִי שֶׁהַבְּהֵמָה הַקְּדוֹשָׁה לַמִּזְבֵּחַ אִם נָפַל בָּהּ מוּם יֵשׁ לָהּ פִּדְיוֹן כְּמוֹ שֶׁיִּתְבָּאֵר</b>. לקמן הי"א, שעל ידי הפדיון הקדושה עוברת לדמים וקונה בה בהמה אחרת לקרבן. ומטעם זה כאשר מוכרים את בהמת המקדיש לצורך קרבן ויוצאים בכך ידי חובת המזבח, דמי הבהמה יכולים לצאת לבדק הבית. אבל בדברים אלו, מכיוון שאין להם פדיון, הרי שגם כאשר מוכרם לצורך מזבח נשארת על דמיהם חובת הקרבה למזבח, ואינם יכולים לצאת לבדק הבית.
<b>שֶׁנֶּאֱמַר וְהֶעֱמִיד אֶת הַבְּהֵמָה לִפְנֵי הַכֹּהֵן וכו'</b>. ומכאן שרק הבהמה שנאמר בה במפורש בכתוב שמעמידים ומעריכים אותה, נפדית, אך לא דברים אחרים שהוקדשו למזבח (רדב"ז הלכות איסורי מזבח ו,ד, ערוה"ש קדשים ס,יא). ויש מפרשים שדווקא דברים שיש בהם רוח חיים שאפשר להעמיד אותם לפני הכהן, מה שאין כן סולת, יין ושמן, וכן העופות בכלל זה, שהרי אינם עומדים אלא פורחים בכנפיהם (קרן אורה מנחות ק,ב, ח"ד מנחות יב,א).
<h3> י</h3>
<b>וְהָיְתָה בָּהֶן הַקְּטֹרֶת שֶׁנּוֹתְנִין לָאֻמָּנִין בִּשְׂכָרָן עַד שֶׁיַּחְזְרוּ וְיִקְחוּ אוֹתָהּ</b>. כגון שהמקדיש היה אומן שקיבל קטורת בשכרו.
<b>כְּמוֹ שֶׁבֵּאַרְנוּ בִּשְׁקָלִים</b>. ד,יב. שבחודש ניסן היו מחללים את מותר הקטורת מהשנה שעברה על מעות שכר האומנים עושי הקטורת שנלקחו מהלשכה, ונותנים את הקטורת לאומנים בתור שכר, ולאחר מכן היו קונים מהם את הקטורת משקלי התרומה החדשה.
<b>הֲרֵי זוֹ תִּנָּתֵן לָאֻמָּנִין בִּשְׂכָרָן</b>. ולא ניתן למכרה על מנת שייתן אותה הקונה למקדש, ויפלו דמיה לבדק הבית, משום שאין היחיד מביא קטורת בנדבה (רדב"ז).
<h3> יא</h3>
<b>נֶעֱרֶכֶת וְנִפְדֵּית</b>. שמים את שווייה ומחללים את קדושתה על הדמים. ומצוות עשה לפדות בהמת קדשים שנפל בה מום (הלכות איסורי מזבח א,י).
<b>וְאִם כָּל בְּהֵמָה טְמֵאָה</b>. ופירשו חכמים שהכתוב מדבר בבהמה בעלת מום.
<h3> יב</h3>
<b>אֶלָּא תִּקָּבֵר</b>. משום שאסורה בהנאה (הלכות פסולי המוקדשין יט,א).
<b>הִקְדִּישׁ שְׁחוּטָה אוֹ נְבֵלָה לְבֶדֶק הַבַּיִת</b>. או למזבח (כס"מ).
<b>בֵּין קָדְשֵׁי מִזְבֵּחַ שֶׁנָּפַל בָּהֶן מוּם</b>. לאחר שהוקדשו (כדלעיל הי"א). אבל המקדיש בהמה בעלת מום קבוע, אינה צריכה העמדה והערכה, ואף אם מתה קודם שתיפדה, נפדית אחר שתמות (ראה הלכות איסורי מזבח א,י-יא).
<b>אוֹ תְּמִימָה הָרְאוּיָה לִקְרַב כְּמוֹ שֶׁנִּתְבָּאֵר</b>. לעיל הל' ה-ז, שכשהקדישה לבדק הבית פודים אותה בדמיה כשהיא תמימה ונמכרת להקריבה למה שהיא ראויה.
<b>הַעֲמָדָה בַּדִּין</b>. לצורך הערכה ממונית.
<b>אֵין פּוֹדִין אוֹתָהּ אַחַר שֶׁמֵּתָה</b>. משום שאינה ראויה להעמדה בדין.
<h3> יג</h3>
<b>שָׁחַט בָּהּ שְׁנַיִם אוֹ רֹב שְׁנַיִם</b>. שני סימני השחיטה והם הקנה והוושט.
<b>מְפַרְכֶּסֶת</b>. מפרפרת.
<b>הֲרֵי הִיא כְּחַיָּה לְכָל דְּבָרֶיהָ</b>. אף שלעניין אכילה נחשבת כשחיטה כשרה (הלכות שחיטה ג,ה), מכל מקום לעניין העמדה והערכה נחשבת כחיה.
<h3> יד</h3>
<b>הַמַּקְדִּישׁ בְּהֵמָה תְּמִימָה לְדָמֶיהָ</b>. שיביא בדמיה קרבן למזבח.
<b>הֲרֵי זוֹ נִתְקַדֵּשׁ גּוּפָהּ</b>. אף שהקדישה לדמיה, משום שהיא תמימה וראויה למזבח חלה עליה קדושת הגוף ואינה יוצאת מידי המזבח (כדלעיל ה"ה).
<h3> טו</h3>
<b>מוֹכְרִין אוֹתָהּ כֻּלָּהּ לְמִי שֶׁיַּקְרִיב אוֹתָה וְדָמֶיהָ חֻלִּין חוּץ מִדְּמֵי אוֹתוֹ אֵבֶרּ</b>. וכגון שנדר הקונה להקריב קרבן בעלות מסוימת, ולאחר ניכוי דמי אותו האיבר שווה בהמה זו כפי העלות שנדר (הלכות מעשה הקרבנות טו,ב).
<b>אֵבֶר שֶׁהַנְּשָׁמָה תְּלוּיָה בּוֹ</b>. שחייה של הבהמה תלויים בקיומו, כגון הלב וכדומה.
<b>פָּשְׁטָה קְדֻשָּׁה בְּכֻלָּהּ</b>. ונחשב כאילו הקדישה כולה לדמיה.
<h3> טז</h3>
<b>לֹא נִתְקַדֵּשׁ אֶלָּא דְּמֵי אוֹתוֹ אֵבֶר בִּלְבַד</b>. מכיוון שאין הבהמה ראויה למזבח, אין הקדושה פושטת בכולה, אף אם הקדיש איבר שהנשמה תלויה בו.
<b>הוּא וְהֶקְדֵּשׁ שֻׁתָּפִין בָּהּ</b>. בדמי אותו האיבר. ולכן כשהקדיש איבר שהנשמה תלויה בו, הוא והקדש שותפים בדמי הבהמה כולה וחולקים את דמיה. ואילו כאשר הקדיש איבר שאין הנשמה תלויה בו נותן להקדש דמי אותו איבר (רדב"ז).
<h3> יז</h3>
<b>וְכֵן הָאוֹמֵר וכו'</b>. הדין האמור לעיל בהקדש בהמה בעלת מום לדמיה נכון גם במקרה שהקדיש בהמה טמאה או עבד לדמיו.
<b>אֵינוֹ חַיָּב אֶלָּא בִּדְמֵי רֹאשׁוֹ</b>. שהקדושה אינה פושטת בכולו, אלא ראשו בלבד מוקדש, ומכיוון שראשו הוא איבר שהנשמה תלויה בו, הוא והקדש שותפים בו ויחלקו את דמיו.
<b>וְרוֹאִין כַּמָּה יִשְׁוֶה אוֹתוֹ אֵבֶר אִלּוּ הָיָה נִמְכָּר</b>. ולכן כשהקדיש איבר שהנשמה תלויה בו נותן חציו להקדש, כדין המוכר לחברו ראש עבד או חמור שמכר לו את חציו (ראה הלכות מכירה כז,ח).
<h3> יח</h3>
<b>בַּמֶּה דְּבָרִים אֲמוּרִים בְּקָדְשֵׁי מִזְבֵּחַ</b>. שכאשר אינם ראויים למזבח והקדישם לדמיהם אין הקדושה פושטת בכל הבהמה אלא מתחייב בדמי אותו האיבר בלבד.
<b>שֶׁכָּל הֶקְדֵּשׁ בֶּדֶק הַבַּיִת קְדֻשַּׁת דָּמִים הוּא</b>. וכל המעריך או מקדיש איבר שהנשמה תלויה בו, דינו כמעריך או מקדיש את הגוף כולו (לעיל ב,א).
<h3> יט</h3>
<b>הֲרֵי הַדָּבָר סָפֵק אִם נִדּוֹן בְּהֶשֵּׂג יָד</b>. כדין עני שהעריך (לעיל ג,ב-ג).
<b>פּוֹדִין אוֹתָהּ בָּעֵרֶךְ הַקָּצוּב בָּהּ</b>. כדין ערך שדה אחוזה (לעיל ד,א-ב).
<b>אוֹ פּוֹדִין אוֹתָהּ בְּשָׁוְיָהּ הוֹאִיל וְלַמִּזְבֵּחַ הִקְדִּישׁ</b>. ולא מצאנו דבר שהוקדש למזבח ואינו נפדה בשוויו האמתי (בבלי ערכין ה,א).
<b>לְהַחֲמִיר</b>. אם הערך יותר מהשווי, ייתן את הערך. ואם השווי יותר מהערך, ייתן את השווי.
<h2>פרק ו</h2>
<h3> א</h3>
<b>חֵרֶם</b>. לשון שמשמעה הפקעה של דבר מרשותו של האדם.
<b>הֲרֵי אֵלּוּ לַכֹּהֲנִים</b>. יינתנו לכהנים שהיו במשמר בשעה שהחרים (כדלקמן ה"ה).
<h3> ב</h3>
<b>וּמֵעֲבָדָיו וּמִשִּׁפְחוֹתָיו הַכְּנַעֲנִיִּים</b>. שגופם קנוי לו. אך אינו יכול להחרים מעבד ושפחה עבריים משום שאין גופם קנוי לו (כדלקמן הכ"א).
<b>מִכָּל אֲשֶׁר לוֹ</b>. ולא כל אשר לו.
<h3> ג</h3>
<b>לוֹקְחִין כָּל מַה שֶּׁיֵּשׁ לוֹ וכו'</b>. אף שכאשר ממשכנים חייבי ערכים ודמים, משאירים להם את התפילין וחלק מכלי האומנות (לעיל ג,יד-יח), כאן במקדיש כל נכסיו, לוקחים ממנו כל מה ששייך לו, מלבד הבגדים של משפחתו (שם הי"ד).
<h3> ד</h3>
<b>כַּתְּרוּמָה</b>. שאינה נפדית. אך משהגיעו לידו של הכהן, מותרים בהנאה לזרים (לקמן ה"ה).
<h3> ה</h3>
<b>לְכֹהֵן שֶׁבְּאוֹתוֹ הַמִּשְׁמָר</b>. ראה לעיל ד,כד בביאור.
<h3> ו</h3>
<b>שְׂדֵה חֵרֶם</b>. שדה שזכה בה מן החרם.
<b>שֶׁזָּכָה בָּהּ אַחַר הַיּוֹבֵל</b>. לשון זו קשה, מפני שלכאורה אין קשר בין היובל לזכיית הכהן בשדה החרם. ויש שהגיהו "או שזכה בה אחר היובל" (קרית ספר; ערוה"ש מ,יט), ולפי הגהה זו יש כאן מקרה נוסף, והכוונה היא לשדה אחוזה שלא נגאלה ויצאה לכהנים ביובל, וכהן זה זכה בה וכעת החרימה (כדלעיל ד,יט וראה צפנת פענח שם שיישב את הרמב"ם לפי הגרסה שלפנינו).
<b>מְלַמֵּד שֶׁשְּׂדֵה חֶרְמוֹ לוֹ כִּשְׂדֵה אֲחֻזָּה לְיִשְׂרָאֵל שֶׁאִם הֶחֱרִימָהּ תִּהְיֶה מֻחְרֶמֶת</b>. כשם שישראל יכול להחרים שדה אחוזתו, כך יכול הכהן להחרים שדה זו שזכה בה (אבל שדה אחוזה של הכהן עצמו אינו יכול להחרים כמבואר בהלכה הבאה).
<h3> ז</h3>
<b>שְׂדֵה חֶרְמוֹ</b>. שדה שזכה בה מן החרם.
<b>וְהִקְדִּישָׁהּ לוֹקֵחַ</b>. הקונה הקדיש את השדה.
<b>כִּשְׂדֵה מִקְנָה</b>. שחוזרת לבעלים הראשונים ביובל (כדלעיל ד,כו).
<b>וְחוֹזֶרֶת לַכֹּהֵן שֶׁמְּכָרָהּ בַּיּוֹבֵל</b>. מכיוון שזכה בה מן החרם, מוגדר כבעליה.
<b>אֲבָל קַרְקַע אוֹ מִטַּלְטְלִין שֶׁל כֹּהֲנִים וּלְוִיִּים אֵינָן מַחֲרִימִין אוֹתָן</b>. בניגוד לאמור בהלכה הקודמת שיכול הכהן להחרים שדה חרם שזכה בה, אין הכהנים יכולים להחרים קרקעותיהם וכן הדין במיטלטלין שלהם (אבל בלשון הקודש יכולים להקדיש שדותיהם כדלעיל ד,כא – צפנת פענח ד,יט). ויש מפרשים שדין זה נוגע לחרמי כהנים בלבד, שאין הכהנים והלוויים מחרימים קרקעות ומיטלטלים שלהם לחרמי כהנים, אבל יכולים להחרימם חרמי גבוה (מנחת חינוך שנז, ערוה"ש מ,טז-יז, ליקו"ה ערכין כח,א).
<h3> ח</h3>
<b>קָדְשֵׁי מִזְבֵּחַ</b>. בהמה שהוקדשה להקרבה במזבח.
<b>הֲרֵי הַהֶקְדֵּשׁ חָל עֲלֵיהֶן</b>. אף שגוף הבהמה מוקדש למזבח, חל ההקדש על הזכות הממונית שיש לבעלים עליה, ולכן צריך לשלם את שווייה לבדק הבית (כפי שמפורט לקמן הל' יא-יב).
<h3> ט</h3>
<b>הֶקְדֵּשׁ</b>. לבדק הבית.
<b>הֲרֵי זֶה מֻתָּר בַּהֲנָיָה</b>. שההקדש עדיין לא חל (ומותר גם באכילה, ראה ח"ד תמורה ג,א).
<b>הִקְדִּישׁוֹ לַמִּזְבֵּחַ</b>. בתוך השלושים יום.
<b>מֵעַכְשָׁיו לְאַחַר שְׁלֹשִׁים יוֹם</b>. שלאחר שלושים יום יחול ההקדש למפרע מזמן האמירה.
<b>הֲרֵי זֶה אָסוּר בַּהֲנָאָה</b>. שהרי חל עליו ההקדש, וכאשר הוא מת אינו יכול להעמידו ולהעריכו ולפדותו (כדלעיל ה,יב).
<b>אֵינוֹ מֻקְדָּשׁ</b>. שאין אדם מקדיש דבר שאינו שלו (כדלעיל ה"ח).
<h3> י</h3>
<b>אֵין בָּהּ אֶלָּא עִכּוּב גִּזְבָּרִין בִּלְבַד</b>. אף שצריך לשלם את שווייה לבדק הבית (כדלעיל ה"ח), אין התשלום מעכב את השחיטה, אלא שהגזברים מעכבים את הקרבתה כדי לאמוד את ערכה על מנת לחייב בו את המקדיש (כמבואר בהלכות הבאות).
<h3> יא</h3>
<b>בֵּין חֶרְמֵי כֹּהֲנִים בֵּין חֶרְמֵי בֶּדֶק הַבַּיִת</b>. יכול להחרים קדשי קדשים או קדשים קלים לשני סוגי חרמים אלו.
<b>קָדָשִׁים שֶׁהוּא חַיָּב בְּאַחֲרָיוּתָן</b>. כגון שאמר 'הרי עלי עולה' והפריש בהמה לעולתו, שאם מתה או נגנבה חייב להביא בהמה אחרת.
<b>נוֹתֵן אֶת דְּמֵיהֶן</b>. משום שחייב באחריותו, נחשב הקרבן כשלו, וחייב לפדותו בנתינת דמיו.
<h3> יב</h3>
<b>הָיוּ נְדָבָה</b>. כגון שאמר 'הרי זו עולה', ואם מתה או נגנבה אינו חייב להביא בהמה אחרת.
<b>כַּמָּה אָדָם רוֹצֶה לִתֵּן בִּבְהֵמָה זוֹ לְהַעֲלוֹתָהּ עוֹלָה שֶׁאֵינוֹ חַיָּב בָּהּ</b>. שזוהי טובת ההנאה של המקדיש בבהמה זו, שהרי אם הייתה הבהמה מתה או נגנבת, היה פטור מלהביא אחרת לקרבן תחתיה, אך היה מפסיד הבאת עולה, ועל שווי טובת הנאה זו חל החרם.
<h3> יג</h3>
<b>בֵּין שֶׁהָיָה תָּמִים בֵּין שֶׁהָיָה בַּעַל מוּם</b>. בשני המקרים חייב הישראל לתתו לכהנים (הלכות בכורות א,א-ג), והחרם חל על טובת ההנאה של הישראל כדלקמן.
<h3> יד</h3>
<b>לִתֵּן בִּבְכוֹר זֶה</b>. לשלם עבור קניית הבכור.
<h3> טו</h3>
<b>הַמַּעֲשֵׂר</b>. מעשר בהמה, ואינו ניתן לכהנים אלא נאכל כולו לבעלים (הלכות בכורות ו,ד).
<b>כְּמַחֲרִים שַׁלְמֵי נְדָבָה</b>. כדלעיל הי"ב.
<h3> טז</h3>
<b>הֲרֵי זֶה קֹדֶשׁ</b>. שהרי חייב באחריותו עד שיגיע לידי הגזבר (הלכות שקלים ג,ח), ולכן חלה עליו קדושת בדק הבית כנדבה ונותן את דמיו (כדלעיל הי"א).
<b>הִקְדִּישׁ בִּכּוּרִים לְבֶדֶק הַבַּיִת אֵינָן קֹדֶשׁ</b>. משום ששייכים לכהנים, ואין אדם מקדיש דבר שאינו שלו (כדלעיל ה"ח, תוי"ט ותפא"י שקלים ח,ח).
<b>הֲרֵי אֵלּוּ קֹדֶשׁ</b>. שהרי הם נכסיו של הכהן (הלכות ביכורים ד,יד).
<h3> יז</h3>
<b>הַמַּחֲרִים</b>. לכהנים.
<b>הוּא וְהַכֹּהֲנִים שֻׁתָּפִין בּוֹ</b>. משום שחרמי כהנים הם קודש רק עד שיבואו ליד הכהן ואחר כך נעשים חולין בידו, אין כאן קדושה שתפשוט בכל גוף העבד או השפחה (ערוה"ש מב,ה). ותקנת עבד כזה שיתנו האדון במתנה על מנת להחזיר לכהן וישתמש בו הכהן יום אחד והאדון יום אחד או שייתן הכהן חצי מערך העבד לאדונו ויינתן לכהן (ח"ד ערכין ד,יא).
<b>כֻּלּוֹ קֹדֶשׁ כְּמוֹ שֶׁבֵּאַרְנוּ</b>. לעיל ה,יח. שהמקדיש לבדק הבית אבר שהנשמה תלויה בו, חייב בדמי כולו.
<b>עַד שֶׁיִּפָּדוּ</b>. שיימכרו לאחרים, ודמיהם יינתנו לבדק הבית.
<h3> יח</h3>
<b>וְאֵין הַגִּזְבָּרִין רַשָּׁאִין לִקַּח דְּמֵיהֶן מֵאֲחֵרִים וּלְהוֹצִיא אוֹתָן לְחֵרוּת</b>. שלא יאמרו שמזלזלים הגזברים בממון ההקדש, אבל במכירה מדקדקים יותר למכרם בשוויים ואין חשש כזה (תוספות גיטין לח,ב).
<h3> יט</h3>
<b>הַמַּקְדִּישׁ יְדֵי עַבְדּוֹ</b>. וכוונתו למעשה ידי העבד.
<b>לֹוֶה וְאוֹכֵל וְעוֹשֶׂה וּפוֹרֵעַ</b>. לווה ממון מאחרים לצורך אכילתו, ואחר כך עושה מלאכה עבור פחות משווה פרוטה כדי שלא יחול ההקדש, ופורע את ההלוואה מעט מעט.
<b>פָּחוֹת פָּחוֹת מִשָּׁוֶה פְּרוּטָה</b>. מכיוון שהזכות הממונית של האדון במעשי ידי עבדו אינה אלא בשווה פרוטה, אינו יכול להקדיש אלא משווה פרוטה ומעלה (מאירי גיטין יב,ב).
<h3> כ</h3>
<b>לֹא הִקְדִּישׁ אֶלָּא דָּמָיו</b>. ונישום כעבד הנמכר בשוק, ונותן לבדק הבית (כדלעיל א,ט).
<h3> כא</h3>
<b>שְׂדֵה מִקְנָתוֹ</b>. שאף שיכול להקדישה, עתידה לחזור לבעליה ביובל ואינה מוחרמת עולמית (כדלעיל ד,כו).
<b>שֶׁאֵין אָדָם מַקְדִּישׁ דָּבָר שֶׁאֵינוֹ שֶׁלּוֹ</b>. ואין גופם של בנו ובתו או עבדו ושפחתו העבריים קנוי לאב או לאדון.
<h3> כג</h3>
<b>אִם יָכוֹל לְהוֹצִיאָהּ בְּדַיָּנִין</b>. אם יש לו אפשרות לזכות בשדה בחזרה בעזרת בית הדין.
<b>שֶׁהַקַּרְקַע עַצְמָהּ הֲרֵי הִיא בִּרְשׁוּת בְּעָלֶיהָ</b>. משום ש'קרקע אינה נגזלת' – לעולם היא מוגדרת בחזקת בעליה ואין לגזלן קניין או חזקה בקרקע הגזולה (הלכות גזלה ח,יד).
<h3> כה</h3>
<b>הֲרֵי זֶה כְּמִי שֶׁפָּסַק</b>. כאילו נקב במחיר כל דלעת או ביצה.
<b>שֶׁהֲרֵי אֵינָהּ בִּרְשׁוּתוֹ</b>. שכאשר הלוקח נוטל דבר שדמיו קצובים, קנהו בהגבהה ועובר לרשותו (הלכות מכירה ד,יא-יב).
<h3> כו</h3>
<b>מְצוּדָתִי</b>. הרשת שפרש בים.
<b>לֹא אָמַר כְּלוּם</b>. מכיוון שעדיין לא עלה דבר במצודתו ולא צמחו פירותיו.
<h3> כח</h3>
<b>הֲרֵי זוֹ עוֹשָׂה וְאוֹכֶלֶת וְהַמּוֹתָר חֻלִּין</b>. משום שמעשיה עדיין לא באו לעולם, ואין אדם מקדיש דבר שלא בא לעולם.
<b>לְעוֹשֵׂיהֶן</b>. לקב"ה שעשאן.
<b>הוֹאִיל וְהֵן מְשֻׁעְבָּדִין לוֹ הֲרֵי כָּל מַעֲשֵׂה יָדֶיהָ קֹדֶשׁ</b>. שתיקנו חכמים שיהיו מעשי ידי האישה לבעלה (הלכות אישות יב,ג; וראה גם הלכות נדרים יב,י), ומכיוון שידיה נמצאות בעולם, אין זה מוגדר כדבר שלא בא לעולם.
<h3> כט</h3>
<b>שָׂדֶה זוֹ שֶׁמִּשְׁכַּנְתִּי לְךָ</b>. כנגד הלוואה.
<b>לִכְשֶׁאֶפְדֶּנָּה</b>. כשאפרע את ההלוואה.
<b>וַאֲפִלּוּ הָיְתָה מְמֻשְׁכֶּנֶת לִזְמַן קָצוּב</b>. ואינו יכול לקבלה כעת.
<h3> ל</h3>
<b>וְחָזַר וְהִקְדִּישׁוֹ</b>. המשכיר.
<b>הֲרֵי זֶה קֹדֶשׁ וּפָקְעָה הַשְּׂכִירוּת</b>. אף שהשדה משועבדת לשוכר, ההקדש מפקיע מידי שעבוד כדלקמן (ז,יד).
<b>מָעַל</b>. נהנה באיסור מההקדש, ועליו לשלם קרן וחומש להקדש ולהקריב אשם מעילות (ראה הלכות מעילה א,ג).
<h3> לא</h3>
<b>כִּשְׁאָר הַנְּדָרִים</b>. הלכות נדרים א,ד-ה, וראה גם לעיל א,א.
<h3> לג</h3>
<b>מַה שֶּׁאָמַר יַעֲקֹב אָבִינוּ וכו'</b>. ובשעה שנדר לא היו נכסים בידו.
<b>חַיָּב לְהִנָּזֵר</b>. מיד, שמא ימות עתה (הלכות נזירות א,ד), הרי שאף על פי שלא קיבל על עצמו נזירות, חייב בה משום נדר.
<h3> לד</h3>
<b>הִתְפִּיס בָּהּ אַחֶרֶת וְאָמַר זוֹ כְּזוֹ הֲרֵי הַשְּׁנִיָּה הֶקְדֵּשׁ</b>. המפרשים התקשו בדברי הרמב"ם הללו, שהרי ההקדש לא חל על הראשונה וכיצד יתפיס מכוחה קדושה על הבהמה השנייה. ויש שפירשו שהתפסת הקדושה בשנייה נעשתה קודם שנודע לו על טעות ההקדש בראשונה ולכן נתפסה הקדושה מכוח עיקר ההקדש שיש כאן (ראה רדב"ז כאן ובשו"ת רדב"ז ה,אלף תמח; וראה כס"מ ולח"מ שפירשו באופנים נוספים).
<h2>פרק ז</h2>
<h3> א</h3>
<b>אֵין פּוֹדִין אוֹתָן</b>. אין משלמים תמורתם כדי להוציאם לחולין.
<b>שֶׁהֲרֵי הֻקְּשׁוּ לְקַרְקָעוֹת</b>. הושוו להם מבחינה הלכתית, כפי שנלמד מן הכתוב "והתנחלתם אתם לבניכם" (ויקרא כה,מו, הלכות גנבה ב,ב).
<b>שֶׁאֵין גּוּפָן מָמוֹן</b>. אין להם ערך ממוני, אלא משמשים רק הוכחה על חובה ממונית.
<b>שֶׁנֶּאֱמַר וְנָתַן אֶת הַכֶּסֶף</b>. ראה לקמן הי"ב בביאור.
<b>סֻבִּין</b>. קליפות גרגרי החיטה לאחר טחינתה, וערכן נמוך ביותר.
<h3> ב</h3>
<b>מוֹסִיף חֹמֶשׁ</b>. תוספת רבע מהקרן (כדלעיל ד,ה).
<b>כְּמוֹ שֶׁבֵּאַרְנוּ</b>. לעיל ה,ג.
<b>וְהַחֹמֶשׁ שֶׁמּוֹסִיף הֲרֵי הוּא כַּהֶקְדֵּשׁ עַצְמוֹ וְדִין אֶחָד לָהֶם</b>. שמועלים בו, ואם יפדה את החומש מההקדש, יוסיף חומש על פדייתו (ראה הלכות מעילה א,ה; ושלא כהקדש שני המבואר לקמן ה"ד שעליו לא מוסיף חומש).
<h3> ג</h3>
<b>וּמִדִּבְרֵי סוֹפְרִים</b>. מדברי חכמים.
<b>הֻתְּרוּ לוֹ לֶאֱכֹל</b>. הקדשים הותרו באכילה.
<b>וַהֲרֵי הַגִּזְבָּרִין תּוֹבְעִין אוֹתוֹ</b>. גזברי ההקדש יתבעו ממנו את הכסף ביום חול, ולכן בצירוף טעם זה התירו מפני עונג שבת (כס"מ, והשווה הלכות מעשר שני ה,יב).
<h3> ד</h3>
<b>קָדְשֵׁי מִזְבֵּחַ שֶׁנָּפַל בָּהֶן מוּם וְנִפְדּוּ</b>. כדלעיל ה,יא.
<b>לֹא הַמִּתְכַּפֵּר בָּהּ שֶׁפְּדָיָהּ</b>. כגון אדם שנדר להביא קרבן וחברו הפריש עבורו את הקרבן, אין הנודר עצמו מוסיף חומש על פדיונו, אלא רק המקדיש עצמו כשפודה.
<b>וְהֶקְדֵּשׁ רִאשׁוֹן</b>. דבר שהיה חולין והקדישו בתחילה.
<b>הֶקְדֵּשׁ שֵׁנִי</b>. דבר שעברה אליו קדושה מכוח דבר אחר שהוקדש ונפדה (כגון המקדיש בהמה ולאחר שנפסלה חילל אותה על בהמה אחרת, אם בא לפדות את השנייה, אינו מוסיף חומש).
<b>הַמַּקְדִּישׁ לֹא הַמַּתְפִּיס</b>. שתוספת החומש היא דווקא כשפודה את הדבר שהיה חולין והקדישו בתחילה, ולא בדבר שהקדושה עברה אליו מכוח קדושה אחרת.
<h3> ה</h3>
<b>חִלֵּל</b>. פדה.
<b>אוֹ שֶׁהֵמִיר בְּקָדְשֵׁי מִזְבֵּחַ</b>. שאמר על בהמת חולין שתהיה קודש תמורת הבהמה הראשונה, ובמקרה זה שתיהן קודש (ראה הלכות תמורה ב,ב).
<b>כְּשֶׁהוּא פּוֹדֶה אֶת הַשְּׁנִיָּה שֶׁחִלֵּל עָלֶיהָ</b>. כגון שנפל בה מום.
<h3> ו</h3>
<b>וְחִלְּלוֹ עַל בְּהֵמָה אַחֶרֶת</b>. על מנת להקריבה לאשם ולהתכפר בה.
<b>וְנִתְכַּפֵּר בְּאָשָׁם אַחֵר</b>. כגון שאבדה הבהמה השנייה, והביא אחרת לאשם ולאחר מכן נמצאה הבהמה השנייה.
<b>וְנִתְּקָה הַבְּהֵמָה שֶׁחִלֵּל עָלֶיהָ לִרְעִיָּה</b>. נעתקה הבהמה השנייה מדין קרבן אשם לדין רעייה עד שיפול בה מום ותיפדה, ודמיה הולכים לקרבן עולת נדבה.
<b>כְּמוֹ שֶׁיִּתְבָּאֵר בִּמְקוֹמוֹ</b>. הלכות פסולי המוקדשין ד,יד.
<b>הֲרֵי הִיא סָפֵק אִם מוֹסִיף עָלֶיהָ חֹמֶשׁ</b>. כשפודה אותה לאחר שנפל בה מום.
<b>הוֹאִיל וְהִיא קָרְבַּן עוֹלָה</b>. שמעיקר הדין הבהמה עצמה כשרה לעולה ולא רק דמיה קרבים עולה (ראה שם הט"ו).
<b>וַהֲרֵי הִיא גּוּף אַחֵר וּקְדֻשָּׁה אַחֶרֶת</b>. שאינה הקרבן המקורי שנפל בו המום אלא בהמה אחרת, וכמו כן אינה קרבה לאשם אלא לעולה, ומטעמים אלו אין להגדירה כהקדש שני אלא כהקדש ראשון (לח"מ, וראה כס"מ שגרס והסביר אחרת).
<h3> ז</h3>
<b>קָדְשֵׁי בֶּדֶק הַבַּיִת אֵין עוֹשִׂין בּוֹ תְּמוּרָה</b>. ואם המיר בהם אין הקדושה חלה על הבהמה המומרת (הלכות תמורה א,יב).
<b>זוֹ חֲלִיפַת זוֹ אוֹ זוֹ תְּמוּרַת זוֹ לֹא אָמַר כְּלוּם</b>. שלשונות אלו הן לשונות תמורה.
<b>הֲרֵי זוֹ תַּחַת זוֹ</b>. לשון זו יכולה לשמש לתמורה ויכולה לשמש לפדיון ופירושה תלוי בהקשר (ראה שם ב,ג), וכשהשתמש בלשון זו ביחס לקדשי בדק הבית, מכיוון שלא ממירים אותם, מפרשים אנו שכוונתו לפדיון.
<b>אוֹ הֲרֵי זוֹ מְחֻלֶּלֶת עַל זוֹ</b>. שאינה לשון תמורה אלא לשון פדיון (שם א,א).
<b>וְיָצָאת הַבְּהֵמָה הָרִאשׁוֹנָה לְחֻלִּין</b>. דווקא שנפל בבהמה זו מום, אבל אם לא נפל בה מום, אין קדשי בדק הבית תמימים יוצאים מידי מזבח לעולם (כדלעיל ה,ה).
<h3> ח</h3>
<b>חֲקִירַת דָּמִים</b>. בדיקת שווי ההקדש קודם הפדיון, על מנת שייפדה בשווי המתאים (כדלקמן הי"א).
<b>וְחַיָּב לְהַשְׁלִים אֶת דָּמָיו</b>. במקרה שכבר פדה לפני חקירת הדמים, עליו להשלים את הסכום.
<h3> ט</h3>
<b>הֲרֵי זוֹ יָצָאת לְחֻלִּין לְהִגָּזֵז וּלְהֵעָבֵד</b>. שבהמת הקדש אסורה בגיזה ובעבודה, ולאחר הפדיון מותרת בכך (הלכות מעילה א,ז, א,יב; ובפסקה הקודמת מדובר בבהמת קדשי מזבח שנפל בה מום לאחר הקדשה שהיא אסורה בגיזה ועבודה גם אחרי הפדיון שם ה"ט).
<h3> י</h3>
<b>שָׁמוּ אוֹתָהּ שְׁלֹשָׁה</b>. שלושה שמאים בקיאים מטעם ההקדש (כדלקמן ח,ב).
<b>שֶׁזּוֹ בְּדָמֶיהָ</b>. שבהמת החולין שווה בערכה לבהמת ההקדש.
<b>אֵינוֹ חוֹזֵר</b>. אין צורך לחזור ולהשלים את ההפרש.
<b>אֲבָל אִם שָׁמוּ אוֹתָהּ שְׁנַיִם</b>. ואין זו שומה ראויה שהרי שמים את ההקדשות בשלושה (שם).
<b>שֶׁהוֹנָה הֶקְדֵּשׁ בְּכָל שֶׁהוּא</b>. שהטעה את ההקדש אפילו בדבר מועט ביותר.
<h3> יא</h3>
<b>אַכְסְרָה</b>. באומד, ללא משקל ומדידה מדויקים.
<b>כְּמוֹ שֶׁבֵּאַרְנוּ</b>. לעיל ה"ח.
<b>לוֹקְחִין אוֹתָהּ הַגִּזְבָּרִין וְשׁוֹתְקִין</b>. אף שיש בשווייה יותר מהפדיון והחומש.
<b>מַשְׁלִים אֶת הַדָּמִים כְּמוֹ שֶׁבֵּאַרְנוּ</b>. שם.
<b>שֶׁהֲרֵי בְּדָמִים קְצוּבִים פָּדָה</b>. וקיבל על עצמו לפדות בערך זה ולא פחות ממנו, ולכן אף אם יש הפרש בין מה שאמר לשווי ההקדש, מוסיף חומש על הקרן שאמר.
<b>וּשְׁנִיָּה אֵינָהּ טְעוּנָה חֹמֶשׁ כְּמוֹ שֶׁבֵּאַרְנוּ</b>. לעיל ה"ד. למרות שבדמים קצובים פדה, אין הטלית או הפרה נחשבים כהקדש ראשון אלא כהקדש שני שאין מוסיפים חומש בפדייתו.
<h3> יב</h3>
<b>מָשַׁךְ בְּמָנֶה</b>. משך את ההקדש והתחייב לתת עבורו מאה דינרים.
<b>עַד שֶׁעָמַד בְּמָאתַיִם</b>. עלה ערכו של ההקדש למאתיים.
<b>וְנָתַן אֶת הַכֶּסֶף וְקָם לוֹ</b>. לשון הפסוק הוא: "ויסף חמשית כסף ערכך עליו וקם לו" (ויקרא כז,יט), והציטוט כאן נמשך אחר לשון התוספתא ערכין ד,ד (לפי הנוסח בכתבי היד ובדפוס ראשון), ובדומה לכך בבבלי בכמה מקומות (כגון ברכות מז,ב, שבת קכח,א וראה תוס' שם ד"ה ונתן הכסף).
<b>בִּנְתִינַת הַכֶּסֶף הוּא שֶׁלּוֹ</b>. ולכן לא נקנה לו על ידי המשיכה, ונמצא שהתייקר בעודו ברשות ההקדש.
<b>לֹא יִהְיֶה כֹּחַ הֶדְיוֹט חָמוּר מִכֹּחַ הֶקְדֵּשׁ</b>. והמושך מן ההדיוט קונה במשיכה קודם נתינת הדמים (הלכות מכירה ג,ד; וראה גם הלכות מכירה ט,ב).
<b>וַהֲרֵי קָנָה בִּמְשִׁיכָה</b>. ונמצא שהוזל ההקדש ברשות הפודה.
<h3> יג</h3>
<b>לֹא יִהְיֶה כֹּחַ הֶדְיוֹט חָמוּר מִכֹּחַ הֶקְדֵּשׁ</b>. ובהדיוט יכול המוכר לחזור בו ולבטל המקח אם נתייקר החפץ לאחר נתינת הדמים קודם שמשך הקונה (הלכות מכירה ג,ד).
<b>עַד שֶׁיְּקַבֵּל מִי שֶׁפָּרַע כְּמוֹ שֶׁיִּתְבָּאֵר בִּמְקוֹמוֹ</b>. הלכות מכירה ז,א-ב, שלמרות שעל פי הדין יכול לחזור בו במקרה כזה, אין זה מעשה ישראל ועליו לקבל 'מי שפרע' ככל מי שאינו עומד בדיבורו שבית דין מקללים אותו בנוסח זה: 'מי שפרע מדור המבול ומדור הפלגה... הוא יפרע ממי שאינו עומד בדיבורו'.
<b>וְאֵין הַהֶקְדֵּשׁ רָאוּי לְקַבֵּל מִי שֶׁפָּרַע</b>. ולכן אין ההקדש יכול לחזור בו והפודה מקבלו במנה.
<h3> יד</h3>
<b>וְהָיְתָה עָלָיו כְּתֻבַּת אִשָּׁה אוֹ שִׁטְרֵי בַּעֲלֵי חוֹבוֹת</b>. שהקדיש לאחר שהתגרש מאשתו ולא שילם לה כתובתה, או לאחר שלווה (ואם הקדיש קודם שגירש ראה לקמן הי"ז).
<b>שֶׁהַהֶקְדֵּשׁ מַפְקִיעַ הַשִּׁעְבּוּד שֶׁקָּדַם</b>. בניגוד לקרקע משועבדת שנמכרה לאחר, שהשעבוד עדיין בתוקף ויכולה האישה או בעל החוב לגבות (הלכות מלווה ולווה יט,ג), ההקדש מפקיע את השעבוד (וראה גם שם יח,ז).
<b>שֶׁהֲרֵי שִׁעְבּוּדָהּ עוֹמֵד עַל קַרְקַע זוֹ</b>. וכשהשדה יוצאת מיד ההקדש, חוזר השעבוד לתוקפו.
<h3> טו</h3>
<b>לִשְׁנֵי לָקוֹחוֹת וכו'</b>. למקרה שהשדה המשועבדת לכתובה נמכרה ללקוח שמכר אותה ללקוח אחר, והאישה התחייבה לקונה הראשון שלא תגבה כתובתה משדהו, שלאחר שהקונה הראשון מכר לקונה השני, יכולה לגבות כתובתה מן השדה, שהרי לא התחייבה לשני שלא תגבה ממנו (הלכות מלווה ולווה יט,ח). וכמו כן במקרה שלנו לאחר שנפדתה השדה מיד ההקדש, האישה (או בעל החוב) יכולים לגבות מהפודה.
<h3> טז</h3>
<b>מַשְׁבִּיעִין הָאִשָּׁה אוֹ בַּעַל חוֹב תְּחִלָּה כְּדֶרֶךְ כָּל הַבָּא לִפָּרַע מִנְּכָסִים מְשֻׁעְבָּדִין</b>. שעל המלווה להישבע לפני שנוטל מהנכסים המשועבדים שלא פרע כבר הלווה את חובו ושלא נמחל או נמכר לאיש אחר (הלכות מלווה ולווה כב,י).
<b>כְּמוֹ שֶׁבֵּאַרְנוּ</b>. לעיל ד,כז.
<b>וְאוֹמֵר כַּמָּה אָדָם רוֹצֶה לִתֵּן בְּשָׂדֶה זוֹ עַל מְנַת לִתֵּן לָאִשָּׁה כְּתֻבָּתָהּ וּלְבַעַל חוֹב אֶת חוֹבוֹ</b>. וכאשר סכום זה גבוה מסכום הכתובה או החוב, משלם להקדש את היתרה, ומשלם לאישה או לבעל החוב, והשדה שלו (תפא"י ערכין ו,ב).
<b>וְלוֹקֵחַ אוֹתָהּ הַלּוֹקֵחַ אֲפִלּוּ בְּדִינָר כְּדֵי שֶׁלֹּא יֹאמְרוּ הֶקְדֵּשׁ יוֹצֵא בְּלֹא פִּדְיוֹן</b>. כאשר שווי השדה וסכום החוב שווים, אין אומרים שייטול אותה מההקדש ללא תשלום על מנת שיגבו האישה או בעל החוב מחשש שיאמרו שההקדש יוצא ללא פדיון, ולכן ייתן אפילו דינר אחד. ומטעם זה האישה או בעל החוב עצמם אינם נוטלים ישירות מההקדש (אף אם ייתנו את ההפרש או דינר להקדש) שמא יאמרו שההקדש יוצא ללא פדיון שהרי הם נוטלים אותו ישירות כתשלום הכתובה או החוב.
<b>וַאֲפִלּוּ הַחוֹב מֵאָה וְהַשָּׂדֶה שָׁוָה תִּשְׁעִים עַל מְנַת כָּךְ פּוֹדֶה אוֹתָהּ הָרוֹצֶה לִפְדּוֹתָהּ</b>. אף שעל הפודה לתת לבעל החוב את כל שווי השדה (תשעים), אין מאפשרים לו לפדות ללא תוספת דינר (ראה פה"מ ערכין ו,ב).
<b>אֲבָל אִם הָיָה הַחוֹב שְׁנַיִם בִּדְמֵי הַשָּׂדֶה וכו'</b>. מכיוון שאנשים יכולים להעריך השדה עד פי שניים משוויה, יכולים לסבור שיש בפדיון גם כדי תשלום החוב וגם יתרה המיועדת להקדש. אולם כאשר החוב הוא פי שניים מדמי השדה, לא ניתן לסבור כן וחזר החשש שיאמרו שהשדה אינה נפדית כלל (כס"מ; וראה מרכה"מ שפירש באופן אחר).
<b>אֶלָּא פּוֹדִין אוֹתָהּ סְתָם שֶׁאִם הִתְנוּ לִתֵּן אֵינָהּ נִפְדֵּית כְּלָל</b>. פודים את השדה כפדיון רגיל, כך שכסף הפדיון הולך להקדש והשדה שייכת ללוקח, ואין אפשרות לפדות באופן שמתנים על מנת לתת דינר להקדש ואת שווי השדה לאישה או לבעל החוב (פה"מ ערכין ו,ב).
<h3> יז</h3>
<b>וְגָבָת כְּתֻבָּתָהּ</b>. באה לגבות כתובתה מהנכסים שנפדו (כדלעיל הל' יד-טו).
<b>עַד שֶׁיַּדִּירֶנָּה הֲנָיָה</b>. שבעלה יאסור על עצמו הנאה ממנה, ופירוש הדבר שלא יחזור לשאת אותה לעולם.
<b>שֶׁמָּא קִינוּנְיָא עָשׂוּ עַל הַהֶקְדֵּשׁ</b>. שרצו להערים בצורה כזו על ההקדש ולגבות את הנכסים (ראה גם הלכות אישות יז,י).
<b>וְאֵין אוֹמְרִין וכו'</b>. אף שיש לו אפשרות אחרת להחזיר לעצמו את ההקדש, באמצעות התרת הנדר (ראה הלכות נדרים ד,ז), איננו סומכים על כך וחוששים להערמה.
<h3> יח</h3>
<b>כְּלִי זֶה שֶׁל פְּלוֹנִי הוּא</b>. שהיה מופקד אצלי והקדשתיו.
<b>שֶׁמָּא יַעֲשׂוּ קִינוּנְיָא עַל הַהֶקְדֵּשׁ</b>. וכך יוכל חברו לגבות את חובו מהפודה מן ההקדש.
<b>אֵינוֹ גּוֹבֶה עַל פִּי זֶה</b>. אין בעל החוב יכול לגבות מהפודה מן ההקדש על סמך אמירתו של הלווה בלבד.
<b>אֶלָּא כְּדֶרֶךְ שֶׁגּוֹבִין כָּל בַּעֲלֵי חוֹבוֹת כְּמוֹ שֶׁבֵּאַרְנוּ</b>. לעיל הט"ז, שצריך להישבע שלא פרע לו הלווה את החוב ורק לאחר מכן יוכל הפודה לתת לו את חובו ממה שפדה (כדלעיל הט"ז).
<h3> יט</h3>
<b>שֶׁאֵין אָדָם עוֹשֶׂה עָרְמָה עַל הַהֶקְדֵּשׁ... וְחוֹטֵא לַאֲחֵרִים</b>. אין אדם חוטא בשביל שירוויחו אחרים, כגון בניו או יורשיו.
<b>וַהֲרֵי זֶה נוֹטֵל מִן הַהֶקְדֵּשׁ מִפְּנֵי הַצַּוָּאָה</b>. בשני המקרים הללו הוא נוטל ישירות מההקדש על סמך אמירתו של הלווה, משום שכשאומר 'מנה לפלוני בידי' בשעת הקדש, כוונתו שההקדש לא יחול על מנה זה (מרכה"מ).
<h3> כ</h3>
<b>אֵין חוֹשְׁשִׁין לוֹ</b>. ולכן אם זכה אדם בנכסים שיצא עליהם קול שהופקרו, בית דין מוציאים מידו ומחזירים לבעלים. וכן כשיצא קול שהקדיש, אין אוסרים עליו להשתמש בנכסיו, וכמו כן מותר להגבות נכסים אלו לבעל חוב באופן ישיר ללא צורך בתהליך הפדייה.
<h2>פרק ח</h2>
<h3> א</h3>
<b>כָּל צָרְכֵי צִבּוּר</b>. כגון תיקון קלקולי המים והדרכים והרחובות, השקאת סוטה, שרפת פרה אדומה ועוד (הלכות יום טוב ז,י, פה"מ שקלים א,א).
<b>עָתִיד</b>. מוכן.
<b>עִם תְּרוּמַת שְׁקָלִים</b>. שכספים אלו יגיעו למקדש יחד עם כספי מחצית השקל הנאספים גם הם החל מחמישה עשר באדר (הלכות שקלים א,ט), ומשמשים לקרבנות ציבור ולשאר צורכי העבודה ובניין המקדש (ראה שם פרק ד).
<b>לְחַזֵּק אֶת בֵּית אֱלֹהֵינוּ</b>. שכספים אלו משמשים לבדק הבית, שיפוצו ותיקונו.
<h3> ב</h3>
<b>בְּקִיאִין</b>. שמאי רכוש מומחים.
<b>כְּשֶׁגּוֹבִין מִטַּלְטְלִין שֶׁמְּמַשְׁכְּנִין מֵחַיָּבֵי עֲרָכִין</b>. שהמעריך ואין בידו לשלם, ממשכנים את נכסיו ומוכרים אותם, והכסף ניתן לבדק הבית (לעיל ג,יד).
<b>וּכְשֶׁמַּעֲרִיכִין בְּהֵמָה וְכַיּוֹצֵא בָּהּ מִשְּׁאָר מִטַּלְטְלִין</b>. שהוקדשו לבדק הבית ופודים אותם על ידי נתינת שוויים לבדק הבית (לעיל ה,ג).
<b>אֲבָל כְּשֶׁמַּעֲרִיכִין אֶת הַקַּרְקָעוֹת</b>. כגון שהקדיש שדה מקנה ודינו שייתן את שווייה לבדק הבית (לעיל ד,כו), וכן המקדיש שדה אחוזה בזמן שאין היובל נוהג (לעיל ה,א; אבל בזמן שהיובל נוהג נראה שאין צריך עשרה שהרי ערכו קצוב בתורה – ראה צפנת פענח).
<b>אִם הֻזְקְקוּ לִגְבּוֹת עֶרְכֵי אָדָם מִן הַקַּרְקַע שֶׁלּוֹ</b>. כגון שלא היה בידו לשלם ומשכנו את קרקעו כדי למכרה ולממן את התחייבותו.
<b>אֵין מַעֲרִיכִין אוֹתָן אֶלָּא בַּעֲשָׂרָה וכו'</b>. בעשיית הפעולות בפרשת ערכים והקדשות נאמרה עשר פעמים המילה 'כהן' (ויקרא כז,ח-כג). ומשום שהפעם האחרונה נאמרה בקרקעות למדו חכמים שבשומת הקרקעות, או בשומת דמי אדם (שנישום כעבד הנמכר בשוק ועבד הוקש לקרקעות — כדלעיל ז,א), צריך עשרה ואחד מהם כהן (בבלי מגילה כג,ב, וראה רש"י שם).
<b>כְּשֶׁשָּׁמִין אוֹתוֹ כַּמָּה הוּא שָׁוֶה אוֹ כַּמָּה דְּמֵי יָדוֹ אוֹ רַגְלוֹ</b>. כדלעיל א,ט, ב,ג.
<h3> ג</h3>
<b>מַכְרִיזִין עֲלֵיהֶן בִּפְנֵי כָּל הַבָּאִים לִפְדּוֹת</b>. במכירה פומבית.
<b>מְמַשְׁכְּנִין מִנְּכָסָיו עֶשֶׂר</b>. ההפרש בין הצעתו להצעה שקדמה לו, משום שהתחייב בדיבורו לתת, ואם לא ייתן, יפסיד את ההקדש בהפרש זה.
<b>וְנוֹתְנִין אֶת הַהֶקְדֵּשׁ לְבַעַל הַשְּׁלֹשִׁים</b>. ונמצא שהפודה נתן שלושים, ונטל ההקדש עשר מהמציע ארבעים ועשר מהמציע חמישים.
<b>חָזַר בּוֹ הָרִאשׁוֹן שֶׁנָּתַן עֶשֶׂר</b>. ונמצא שכרגע אין פודה.
<b>נִפְרָעִין מִשֶּׁל עֶשֶׂר אֶת הַמּוֹתָר</b>. כגון שנתן הפודה חמישה סלעים, לוקחים חמישה סלעים מהמציע עשר.
<h3> ד</h3>
<b>אֲבָל אִם חָזְרוּ כֻּלָּן כְּאַחַת מְשַׁלְּשִׁין בֵּינֵיהֶן בְּשָׁוֶה</b>. מכיוון שחזרו בהם בבת אחת נמצא שהפסידו את ההקדש את הסכום כולו ביחד, ולכן מתחלקים ביניהם בשווה.
<h3> ה</h3>
<b>מִפְּנֵי שֶׁהֵן מוֹסִיפִין חֹמֶשׁ</b>. מכיוון שהבעלים מוסיפים רבע מהקרן על סכום הפדיון (כדלעיל ד,ה), במקרה שההצעה האחרת נמוכה או זהה לסכום זה, הבעלים קודמים.
<b>וְאֵין מוֹסִיפִין חֹמֶשׁ עַל עִלּוּיָן שֶׁל שְׁאָר הַפּוֹדִין וכו'</b>. אין הבעלים מוסיפים חומש על תוספת הסכום שהציעו אחרים, אלא רק ביחס למה שהציעו בתחילה.
<b>וְחָמֵשׁ שֶׁהֵן חַיָּבִין בּוֹ מִשּׁוּם חֹמֶשׁ הַמַּתָּן שֶׁנָּתְנוּ תְּחִלָּה</b>. שמחשבים את החומש ביחס להצעה המקורית ולא ביחס להצעה הנוכחית.
<b>וְהוֹסִיפוּ הֵן</b>. הבעלים.
<b>אֶלָּא חֹמֶשׁ מַה שֶּׁנָּתְנוּ תְּחִלָּה מוֹסִיפִין עַל מַה שֶּׁנָּתַן הָאַחֲרוֹן אִם רָצוּ</b>. אם רצו הבעלים יכולים להוסיף על הצעתו של האחרון, אך אינם צריכים להוסיף חומש על הצעה זו אלא על הצעתם המקורית.
<h3> ו</h3>
<b>שֶׁהוּא שָׁוֶה מַה שֶּׁנָּתַן הָאַחֲרוֹן</b>. שהציע עשרים וחמישה סלעים.
<b>וְנוֹתְנִין אֶחָד וּשְׁלֹשִׁים וְדִינָר וּפְרוּטָה</b>. שנותנים עשרים וחמישה סלעים שהציע האחרון בתוספת חומש שלהם שהוא שישה סלעים ודינר, ונותנים גם את הפרוטה שהוסיפו.
<h3> ז</h3>
<b>בָּא הָאַחֲרוֹן וְנָתַן שֵׁשׁ וְעֶשְׂרִים הוּא קוֹדֵם</b>. שהרי נתן יותר מהקרן והחומש שנתנו הבעלים.
<b>וְאִם רָצוּ וְהוֹסִיפוּ אֲפִלּוּ פְּרוּטָה אַחַת</b>. שהוסיפו הבעלים על הצעתו של זה פרוטה, וכעת ההצעה עומדת על עשרים ושישה ופרוטה.
<b>נוֹתְנִין אֶחָד וּשְׁלֹשִׁים וּפְרוּטָה</b>. שנותנים עשרים ושש ופרוטה כפי שהציעו, ומוסיפים חמישה סלעים חומש ביחס להצעה המקורית שהייתה עשרים.
<b>כְּמוֹ שֶׁבֵּאַרְנוּ</b>. לעיל ה"ה.
<h3> ח</h3>
<b>עַד שֶׁתָּמוּת מֵאֵילֶיהָ</b>. מרעב.
<b>בַּיָּם הַגָּדוֹל יָם הַמֶּלַח</b>. ים התיכון שהוא מלוח (שלא כים כינרת).
<h3> ט</h3>
<b>עֶבֶד שֶׁנִּכְנַס לַמִּצְווֹת</b>. עבד כנעני שמל וטבל לשם עבדות, ונחשב לו כמקצת גרות ומתחייב במצוות כנשים (הלכות איסורי ביאה יג,יא-יב, הלכות חגיגה ב,א).
<b>וְאִם הָיָה עֶבֶד גּוֹי לֹא מַעֲלִין וְלֹא מוֹרִידִין</b>. לא מעלים ומצילים אותו אם נפל לבור או לסכנת מיתה אחרת, אך אין מורידים אותו בכח לבור או לסכנת מיתה אחרת כדי להרגו, ככל גוי עובד עבודה זרה (הלכות עבודה זרה י,א), ולכן גם כאן אין פודים אותו וכן אין נועלים בפניו דלת עד שימות, אלא אסור בהנאה עד שימות מאליו (רדב"ז; ראה גם הלכות עבודה זרה ט,יד).
<h3> י</h3>
<b>כְּמוֹ שֶׁבֵּאַרְנוּ</b>. לעיל ז,ח.
<h3> יא</h3>
<b>מִי שֶׁהֶחֱרִים בַּזְּמַן הַזֶּה מִטַּלְטְלִין סְתָם</b>. ודין חרם סתם לכהנים (לעיל ו,א).
<b>שֶׁאֵין שְׂדֵה חֲרָמִין נוֹהֶגֶת אֶלָּא בִּזְמַן שֶׁהַיּוֹבֵל נוֹהֵג</b>. שנאמר: "והיה השדה בצאתו ביובל קדש לה' כשדה החרם" (ויקרא כז,כא), ומכאן ששדה החרם עצמו נוהג רק ביובל כשדה אחוזה (בבלי ערכין כט,א).
<b>הֲרֵי הִיא כַּמִּטַּלְטְלִין בְּאֶרֶץ יִשְׂרָאֵל</b>. שהרי דין שדה חרם הוא מצווה התלויה ביובל וממילא הוא נוהג דווקא בארץ ישראל.
<h3> יב</h3>
<b>כִּילַי</b>. קמצן.
<b>אֵין בְּכָךְ כְּלוּם</b>. ואין חטא בידו.
<h3> יג</h3>
<b>וְיִצְטָרֵךְ לַבְּרִיּוֹת</b>. לקבץ מהם נדבות.
<b>מְבַלֵּי עוֹלָם</b>. מכלי עולם, שמפסידים את מציאותו של האדם (פה"מ סוטה ג,ג).
<b>אֶלָּא כָּל הַמְפַזֵּר מָמוֹנוֹ בַּמִּצְווֹת אַל יְפַזֵּר יָתֵר מֵחֹמֶשׁ</b>. חמישית מנכסיו (ולעניין צדקה ראה הלכות מתנות עניים ז,ה).
<b>שֶׁיָּבִיא כְּפִי מִסַּת יָדוֹ</b>. כפי יכולתו הכלכלית.
