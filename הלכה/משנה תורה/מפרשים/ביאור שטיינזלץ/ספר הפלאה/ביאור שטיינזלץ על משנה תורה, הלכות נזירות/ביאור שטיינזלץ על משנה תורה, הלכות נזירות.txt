<h1>ביאור שטיינזלץ על משנה תורה, הלכות נזירות</h1>
<h2>פרק א</h2>
<h3> א</h3>
<b>נִדְרֵי אִסּוּר</b>. נדרים שבהם אוסר האדם על עצמו דברים המותרים לו (הלכות נדרים א,א).
<b>לֶאֱכֹל דְּבָרִים שֶׁאֲסָרָן הַכָּתוּב עָלָיו מִגֶּפֶן הַיַּיִן</b>. כפי שמפורט לקמן ה,א–ב.
<h3> ב</h3>
<b>לוֹקֶה שְׁתַּיִם</b>. שני עונשי מלקות (שבכל אחד לוקה שלושים ותשע מלקות).
<b>אַחַת מִשּׁוּם לֹא יַחֵל דְּבָרוֹ שֶׁכּוֹלֵל כָּל הַנְּדָרִים</b>. מצוות לא תעשה שלא יחלל אדם את נדרו, הקיימת בכל נדר (הלכות נדרים א,ה).
<b>וְאַחַת מִשּׁוּם דָּבָר שֶׁעָבַר עָלָיו מִדְּבָרִים שֶׁאִסּוּרָן אִסּוּר מְיֻחָד עַל הַנָּזִיר</b>. שמתחייב עונש מלקות נפרד על כל דבר שיעשה מן הדברים האסורים על הנזיר (ראה לקמן ה,ח).
<h3> ג</h3>
<b>הָאַחַת כְּכָל הַיֹּצֵא מִפִּיו יַעֲשֶׂה</b>. שהיא מצוות עשה בכל נדר (הלכות נדרים א,ד).
<b>תִּגְלַחְתּוֹ עִם הֲבָאַת קָרְבְּנוֹתָיו</b>. שמצווה להתגלח ולהביא קרבנות בסיום נזירותו (ראה לקמן ח,א).
<h3> ד</h3>
<b>הֲרֵי זֶה נָזִיר מִיָּד שֶׁמָּא יָמוּת עַתָּה</b>. אף שנזירותו אינה חלה באופן מידי, שהרי לא קבע לה זמן מוגדר, חובה עליו להתחיל לנהוג נזירות מיד מחשש שמא ימות.
<b>וְאִם אֵחַר נְזִירוּתוֹ הֲרֵי זֶה עוֹבֵר בְּלֹא תְאַחֵר לְשַׁלְּמוֹ</b>. שכל הנודר נדר צריך לקיימו מיד כשיש באפשרותו (ראה הלכות מתנות עניים ח,א; ולא כדין 'לא תאחר' בהבאת קרבנות שעובר עליו רק לאחר שלושה רגלים כמבואר בהלכות מעשה הקרבנות יד,יג).
<b>וְאֵין לוֹקִין עַל לָאו זֶה</b>. משום שאין בו מעשה, וכל לאו שאין בו מעשה אין לוקים עליו (ראה גם הלכות מעשה הקרבנות שם).
<h3> ה</h3>
<b>אֵין אוֹמְרִין בַּנְּזִירוּת עַד שֶׁיּוֹצִיא בִּשְׂפָתָיו וכו'</b>. בנזירות די שיחליט בדעתו להיות נזיר, ושיוציא מפיו דיבור שניתן לפרשו כקבלת נזירות אף שאינו אומר זאת בצורה מפורשת.
<h3> ו</h3>
<b>אֱהֵא נָוֶה</b>. אהיה נאה, דהיינו בגידול השער.
<b>מְכַלְכֵּל</b>. לשון שמורה על גידול השער וריבויו.
<b>מְסַלְסֵל</b>. לשון שמורה על ההתעסקות בשער.
<b>לְשַׁלֵּחַ פֶּרַע</b>. לגדל את השער.
<h3> ז</h3>
<b>אָמַר הֲרֵי עָלַי צִפֳּרִים... אֵינוֹ נָזִיר</b>. משום שהבאת ציפורים אינה מעשה המיוחד לנזיר בלבד שהרי ניתן להביאם כקרבן נדבה.
<b>וַהֲרֵי זֶה כְּמִי שֶׁלֹּא הוֹצִיא בִּשְׂפָתָיו כְּלוּם</b>. ולא התחייב לא בנזירות ולא בהבאת ציפורים למקדש.
<h3> ח</h3>
<b>מְקוֹמוֹת הָעִלְּגִים שֶׁמְּשַׁנִּין אֶת הַדִּבּוּר</b>. שהעלגים מאומות העולם השוכנים בשכנות ליהודים היו מעוותים את המילים שבשפה העברית, ולאט לאט היו מילים אלו חודרות גם ללשון השגורה בפי היהודים שבאותו המקום (פה"מ נזיר א,א; וראה גם הלכות שבועות ב,ה, הלכות נדרים א,טז).
<h3> ט</h3>
<b>הַחַרְצַנִּים</b>. גרעיני הענב הפנימיים.
<b>הַזֻּגִּין</b>. קליפות הענב החיצוניות.
<h3> י</h3>
<b>הַגְּרוֹגָרוֹת</b>. תאנים יבשות.
<b>הַדְּבֵלָה</b>. תאנים דבוקות.
<b>הֲרֵי זֶה אָסוּר בָּהֶן</b>. שדבריו מתפרשים שנדר לאסור עצמו מדברים אלו.
<b>וְאֵינוֹ נָזִיר</b>. למרות שאמר את המילה 'נזיר', שהרי אין דברים אלו אסורים על הנזיר.
<h3> יא</h3>
<b>מַר נֶפֶשׁ</b>. ומחמת מרירות אינו רוצה ביין.
<h3> יב</h3>
<b>לְרַוּוֹתוֹ</b>. להשקותו לרוויה.
<b>לְשִׁכְרוּתוֹ שֶׁל לוֹט</b>. שאינו מודע למעשיו, בדומה ללוט שלא ידע ממעשיו בשכרותו (בראשית יט,ל-לה; להשלכות נוספות ראה הלכות אישות ד,יח, הלכות גירושין ב,יד, הלכות מכירה כט,יח).
<h3> יג</h3>
<b>וְכָל הַמַּתְנֶה עַל מַה שֶּׁכָּתוּב בַּתּוֹרָה תְּנָאוֹ בָּטֵל</b>. שאין אדם יכול לפטור את עצמו ממה שהתורה מחייבת אותו (הלכות אישות ו,ט).
<h3> יד</h3>
<b>וּכְבָר בֵּאַרְנוּ</b>. לעיל ה"ט.
<h3> טו</h3>
<b>מִפְּנֵי שֶׁאֲנִי קוֹבֵר אֶת הַמֵּתִים</b>. ולכן חשב שיהיה מותר לו להיטמא למת.
<b>נִדְרֵי שְׁגָגוֹת שֶׁאֵינָן צְרִיכִין שְׁאֵלָה לְחָכָם כְּמוֹ שֶׁבֵּאַרְנוּ</b>. הלכות נדרים ד,א–ב; שנדר מתוך טעות אינו מחייב ואין צריך להתירו בעזרת חכם.
<h3> טז</h3>
<b>כָּל אֵבֶר שֶׁאִם יִנָּטֵל מִן הַחַי יָמוּת אִם אָמַר הֲרֵי הוּא נָזִיר הֲרֵי זֶה נָזִיר</b>. מכיוון שחייו של האדם תלויים בו, נחשב כמייצג של האדם כולו (ראה גם הלכות ערכין וחרמין ב,א).
<h3> יז</h3>
<b>טֻמְטוּם</b>. מי שאיברי המין שלו מכוסים ואין ניכר אם הוא זכר או נקבה [הערה: הרמב"ם בפה"מ מנקד מילה זו: טֻומְטוֹם.]
<b>וְאַנְדְּרָגִינָס</b>. שיש לו איברי זכר ונקבה, ולא הכריעו חכמים אם דינו כזכר או כנקבה (הלכות אישות ב,כד).
<h2>פרק ב</h2>
<h3> א</h3>
<b>בְּשׁוֹגֵג</b>. שבשעת נזירותו לא הכיר את דיני הנזירות ומשמעותם (ראה לעיל א,טו; וראה גם הלכות שבועות ג,ה–ו, הלכות נדרים ח,ג).
<b>בְּאֹנֶס</b>. שכפו עליו לנדור נזירות (ראה גם הלכות שבועות ג,א, הלכות נדרים ד,א).
<b>לְזָרֵז אֶת חֲבֵרוֹ</b>. לשכנעו לעשות דבר מסוים (הלכות נדרים ד,ג).
<b>דֶּרֶךְ הֲבַאי</b>. בהגזמה (הלכות שבועות ג,ה).
<b>וְנִחַם</b>. התחרט.
<b>כְּדֶרֶךְ שֶׁמַּתִּירִין שְׁאָר נְדָרִים</b>. לדיני התרת נדרים ראה הלכות שבועות ו,א-ו, הלכות נדרים ד,ה.
<h3> ב</h3>
<b>וְהָלַךְ לְהָבִיא קָרְבְּנוֹתָיו שֶׁנָּזַר עַל דַּעַת שֶׁיְּבִיאֵם בִּמְלֹאות יְמֵי נִדְרוֹ</b>. שכשנזר היה בדעתו שיביא בהמות מסוימות הנמצאות ברשותו.
<h3> ג</h3>
<b>הַמַּתְפִּיס בַּנְּזִירוּת</b>. המחייב עצמו בנזירות מכוח נזירות של אחר.
<b>כְּמוֹ שֶׁבֵּאַרְנוּ בְּדִין כָּל מַתְפִּיס בְּנֶדֶר</b>. הלכות נדרים ג,ג.
<h3> ד</h3>
<b>פִּי כְּפִיו מִיַּיִן... שְׂעָרִי כִּשְׂעָרוֹ מִלְּהִגָּזֵז הֲרֵי זֶה נָזִיר</b>. ומכיוון שאסר על עצמו אחד מאיסורי הנזיר נאסר בכולם (לעיל א,ט).
<b>בְּתוֹךְ כְּדֵי דִּבּוּר</b>. בשיעור זמן אמירת התיבות 'שלום עליך רבי' מאמירתו של הראשון (הלכות שבועות ב,יז).
<h3> ה</h3>
<b>הֲרֵי חֲבֵרוֹ נָזִיר מִיָּד</b>. ואין קבלת נזירותו תלויה בכך שיהיה לו בן כראשון, משום שמפרשים אנו שהתכוון לעצם הנזירות ללא התנאי.
<h3> ו</h3>
<b>וְשָׁמַע חֲבֵרוֹ</b>. חבר שלישי שהיה באותו מעמד.
<b>שֶׁאֲנִי אוֹהֵב לְךָ בֵּן כְּמוֹ זֶה</b>. שאני חפץ שיהיה לך בן כמו זה החבר שנדר נזירות.
<b>שֶׁהֲרֵי הוּא בּוֹשׁ מִמֶּנּוּ</b>. שלא יחשוב חברו שאינו חפץ שיהיה לו בן. ומכיוון שעשה כן רק מחמת הבושה לא הייתה כוונתו לנזירות.
<h3> ז</h3>
<b>שֶׁמָּא לֹא נִתְכַּוֵּון אֶלָּא לִהְיוֹת נָזִיר כְּמוֹתוֹ</b>. שהרי אין החבר המדובר נמצא באותו מעמד ולכן לא נוכל לומר שאמר כן מחמת הבושה.
<b>וּסְפֵק נְזִירוּת לְהָקֵל</b>. ולכן אינו נזיר (שלא כבנדרים, שכן בהם מחמירים בספק — הלכות נדרים ט,ד).
<h3> ח</h3>
<b>אֵין אֶחָד מֵהֶם נָזִיר</b>. שהרי ספק הוא, וספק נזירות להקל.
<h3> ט</h3>
<b>בִּכְרִי</b>. ערמת תבואה.
<b>כּוֹר</b>. מידת נפח.
<h3> י</h3>
<b>הַכּוֹי</b>. בעל חיים שדומה לעז ולצבי ולא הכריעו בו חכמים אם הוא ממין החיה או ממין הבהמה (פה"מ ביכורים ב,ח).
<b>אַנְדְּרָגִינָס</b>. ראה לעיל א,יז בביאור.
<h3> יא</h3>
<b>וְכָל הַדְּרָכִים הָאֵלּוּ בְּעִנְיְנֵי הַמִּצְוָה לֹא בְּטִבְעוֹ וְתוֹלַדְתּוֹ</b>. משמעות הבדלים אלו היא הלכתית, ולא ביולוגית-פיזית.
<b>דָּמוֹ טָעוּן כִּסּוּי כַּחַיָּה</b>. להבדיל מדם שחיטת הבהמה שאינו טעון כיסוי בעפר לאחר השחיטה (הלכות שחיטה יד,ד).
<b>וְחֶלְבּוֹ אָסוּר כַּבְּהֵמָה</b>. להבדיל מחלב החיה שאינו אסור באכילה (הלכות מאכלות אסורות א,יג).
<b>כִּלְאַיִם עִם הַבְּהֵמָה וְכֵן עִם הַחַיָּה</b>. שאסור להרביעו לא בחיה ולא בבהמה (הלכות כלאיים ט,ה).
<b>וְכָל אֶחָד מֵהֶן יִתְבָּאֵר בִּמְקוֹמוֹ</b>. כגון איסור שחיטתו ביום טוב או כיסוי דמו (הלכות יום טוב ג,א) וחיוב הבאת מתנות כהונה ממנה (הלכות ביכורים ט,ה) ועוד.
<b>מְטַמֵּא בַּלֹּבֶן כָּאֲנָשִׁים</b>. כבעל קרי או כזב המטמאים בשכבת זרע שצבעה לבן (הלכות מטמאי משכב ומושב א,ו).
<b>וּמְטַמֵּא בָּאֹדֶם כַּנָּשִׁים</b>. כנידה או זבה המטמאות בדם שצבעו אדום (שם).
<b>וְאֵינוֹ נִמְכָּר עֶבֶד עִבְרִי לֹא כָּאֲנָשִׁים וְלֹא כַּנָּשִׁים</b>. האיש נמכר בגנבתו וכן מוכר עצמו לעבד עברי מה שאין כן באישה (הלכות עבדים א,ב), ולעומת זאת בת קטנה נמכרת על ידי אביה שלא כבן שאינו נמכר על ידי אביו (הלכות עבדים ד,א). והאנדרוגינוס הוא ספק ואינו נמכר בשום אופן.
<b>וְהַהוֹרְגוֹ נֶהֱרָג עָלָיו</b>. כדין ההורג נפש מישראל במזיד (הלכות רוצח א,א).
<b>וְכָל אֶחָד מֵהֶן יִתְבָּאֵר בִּמְקוֹמוֹ</b>. כגון שאשתו פטורה מחליצה וייבום (הלכות ייבום וחליצה ו,ח), ואסור בייחוד עם הנשים (הלכות איסורי ביאה כב,יא), ופסול לעדות (הלכות עדות ט,ג) ועוד.
<h3> יב</h3>
<b>פִּקְחִים</b>. רואים, עיניהם פקוחות.
<b>סוּמִין</b>. עיוורים.
<b>הֲרֵי כֻּלָּן נְזִירִים</b>. שדברי כולם נכונים (לפחות באופן חלקי).
<h3> יג</h3>
<b>קָטָן שֶׁהִגִּיעַ לְעוֹנַת נְדָרִים</b>. קטן מגיל שלוש עשרה שנה ויום, וקטנה מגיל שתים עשרה ויום. ומגיל זה מחויבים לקיים נדריהם (ראה הלכות נדרים יא,א-ד, ואף ששם נתבאר שגם קודם לכן יש אפשרות שיהיה לנדריהם תוקף, אין הדין כן לעניין נזירות — ראה אג"מ אה"ע א,קע).
<b>וְאַף עַל פִּי שֶׁעֲדַיִן לֹא הֵבִיא שְׁתֵּי שְׂעָרוֹת</b>. שהם סימני הגדלות של הזכר והנקבה (ראה הלכות אישות פרק ב), ובשאר דברים אין למעשיהם תוקף הלכתי ללא סימנים אלו.
<b>הֲלָכָה מִפִּי הַקַּבָּלָה</b>. מסורת הלכתית.
<h3> יד</h3>
<b>וְחַיָּב הָאָב לִנְהֹג בּוֹ כָּל דִּקְדּוּקֵי נְזִירוּת</b>. לדאוג שינהג הבן כל דיני הנזיר.
<b>וְאִם נִטְמָא מֵבִיא קָרְבַּן טֻמְאָה</b>. כדין כל נזיר שנטמא (ראה לקמן ו,ג).
<b>מֵבִיא קָרְבַּן טָהֳרָה</b>. שעל הנזיר להביא בסיום ימי נזרו (לקמן ח,א).
<h3> טו</h3>
<b>עַד שֶׁיַּגְדִּיל וְיֵעָשֶׂה אִישׁ</b>. שיגיע לגיל שלוש עשרה שנה ויום אחד ויצמחו לו שתי שערות במקום ערווה (הלכות אישות ב,י).
<b>לֹא רָצָה הַבֵּן</b>. לקבל נזירות על ידי אביו.
<b>וּמִחָה</b>. הביע התנגדות.
<h3> טז</h3>
<b>שֶׁנֶּאֱמַר דַּבֵּר אֶל בְּנֵי יִשְׂרָאֵל</b>. והמשך הפסוק הוא: "ואמרת אלהם איש או אשה כי יפלא לנדר נדר נזיר".
<h3> יז</h3>
<b>וְהָאָב אוֹ הַבַּעַל מֵפֵר נְזִירוּת הָאִשָּׁה</b>. לפירוט תנאי הפרת האב והבעל ראה הלכות נדרים יא,ו ואילך.
<b>הָעֶבֶד יֵשׁ לְרַבּוֹ לָכֹף אוֹתוֹ לִשְׁתּוֹת וּלְהִטַּמֵּא לַמֵּתִים</b>. שנאמר בנזיר "כי נזר אלהיו על ראשו" ומכאן שעליו להיות כפוף אך ורק לאלוהיו, ואילו העבד רשות אדונו עליו (ערוה"ש ע"פ הירושלמי).
<h3> יח</h3>
<b>שֶׁיֵּשׁ בָּהֶן עִנּוּי נֶפֶשׁ</b>. שמחלישים את גופו של העבד.
<b>אוֹ שֶׁהֶעֱרִיךְ</b>. שנדר את ערכו להקדש, ומתחייב לתת כפי הערך הקצוב בתורה (הלכות ערכין וחרמין א,א-ב).
<b>מִפְּנֵי שֶׁאֵין נַפְשׁוֹ קְנוּיָה לוֹ לֹא יָחוּל עָלָיו נֶדֶר</b>. ובדומה לכך ראה הלכות שבועות יב,ו.
<b>שֶׁהָעֶבֶד כּוֹפִין אוֹתוֹ וְאֵין מְפִירִין לוֹ</b>. אופן ביטול נדרו של העבד על ידי האדון הוא בכפייה ולא בהפרה.
<b>וְאִם הֵפֵר לוֹ יָצָא לְחֵרוּת</b>. כדין כל מעשה הנעשה לבן חורין שכאשר עושה אותו האדון לעבדו יוצא בו העבד לחירות (הלכות עבדים ח,יז).
<h3> יט</h3>
<b>עֶבֶד שֶׁנָּדַר בִּנְזִירוּת וּבָרַח אוֹ שֶׁהָלַךְ רַבּוֹ וכו'</b>. על אף שהעבד אינו נמצא יחד עם רבו הרי הוא נחשב עדיין ברשותו, ולכן ההיתר שלו לשתות תלוי בכפיית רבו. ובמקרה זה אין כפייה מצד רבו, שכן רבו מעוניין שלא ישתה יין כעת כדי שיצטער העבד וירצה לחזור אליו כדי שיכפהו לשתות.
<b>נָזַר וְהִשְׁלִים נְזִירוּתוֹ וְגִלַּח וְלֹא יָדַע רַבּוֹ... הֲרֵי זֶה יָצָא יְדֵי נִזְרוֹ</b>. למרות שייתכן שאם היה הדבר נודע לרבו היה כופהו ומבטל נזירותו, מכיוון שבפועל לא נודע לרבו ולא כפאו, יצא ידי חובת נזירותו.
<b>אֲבָל אִם נָדַר וְלֹא גִּלַּח וְיָצָא לְחֵרוּת לֹא יָצָא יְדֵי נִזְרוֹ</b>. מכיוון שבעודו תחת רבו יש אפשרות שרבו יכפה אותו לבטל נזירותו, גם אם נהג נזירות בפועל היא אינה נחשבת, וכשמשתחרר צריך למנות את ימי נזירותו מההתחלה (ח"ד על תוספתא סוף נזיר).
<b>נִטְמָא וְאַחַר כָּךְ יָצָא לְחֵרוּת מוֹנֶה מִשָּׁעָה שֶׁנִּטְמָא</b>. כאשר נטמא בעודו עבד ולאחר שהתחיל למנות את שבעת ימי טומאתו השתחרר, אינו צריך למנות מחדש את ימי טומאתו. שאף שימי הנזירות אינם עולים לעבד בהיותו תחת אדונו, מכל מקום ימי הטומאה עולים לו (ח"ד).
<h3> כ</h3>
<b>בִּפְנֵי הַבַּיִת</b>. כשבית המקדש קיים.
<b>לְפִי שֶׁאֵין לָנוּ בֵּית הַמִּקְדָּשׁ וכו'</b>. והנזירות מסתיימת בתגלחת והבאת קרבנות בלבד.
<h3> כא</h3>
<b>אֵין הַנְּזִירוּת נוֹהֶגֶת אֶלָּא בְּאֶרֶץ יִשְׂרָאֵל</b>. אף שמעיקר הדין נדר הנזירות חל בחוץ לארץ, בפועל אין אפשרות לנהוג שם נזירות שכן חכמים גזרו טומאת מת על מי שנמצא בחוץ לארץ ('טומאת ארץ העמים' — ראה הלכות טומאת מת פרק יא), ולכן אי אפשר לנהוג בה נזירות.
<h2>פרק ג</h2>
<h3> א</h3>
<b>סְתָם נְזִירוּת</b>. ללא ציון זמן.
<b>הֲרֵינִי נָזִיר נְזִירוּת גְּדוֹלָה עַד מְאֹד הַרְבֵּה הַרְבֵּה וכו'</b>. ומפרשים אנו את כוונתו שהנזירות קשה עליו מאוד וכאילו נמשכת זמן רב (פה"מ נזיר א,ג ע"פ הבבלי).
<h3> ב</h3>
<b>מִפִּי הַקַּבָּלָה</b>. מסורת הלכתית.
<h3> ד</h3>
<b>שֶׁאֵין נוֹזְרִין שָׁעוֹת</b>. מן הכתוב "ימי נזרו" (במדבר ו,ד) נלמד שאין נוזרים שעות והשעה נחשבת ליום שלם (פה"מ נזיר א,ג).
<h3> ה</h3>
<b>הֶחֱזִיק בַּדֶּרֶךְ</b>. החל ללכת באותה הדרך.
<b>שֶׁלֹּא נִתְכַּוֵּן זֶה אֶלָּא לִנְזִירוּת גְּדוֹלָה</b>. ומכיוון שלא פירש בה זמן, הרי הוא נזיר שלושים יום (כדלעיל ה"א).
<b>וְאִם הֶחֱזִיק בַּדֶּרֶךְ וכו'</b>. מכיוון שהתחיל ללכת בה, כוונתו על זמן הליכת דרך זו.
<h3> ו</h3>
<b>הֲרֵי זֶה נָזִיר כַּמִּנְיָן שֶׁאָמַר</b>. נזירויות נפרדות של שלושים יום כל אחת.
<b>מְגַלֵּחַ וּמֵבִיא קָרְבְּנוֹתָיו</b>. כדין כל נזיר המסיים נזירותו (לקמן ח,א).
<h3> ז</h3>
<b>מוֹנֶה נְזִירוֹתָיו כְּמִנְיַן יְמוֹת הַשָּׁנָה</b>. אין פירוש דבריו שקיבל על עצמו נזירות אחת שתימשך כל ימות השנה, אלא שקיבל על עצמו נזירויות נפרדות כמניין ימות השנה, וכל אחת מהן של שלושים יום כסתם נזירות.
<b>שְׁנַת הַחַמָּה</b>. הקפה אחת של כדור הארץ סביב השמש.
<b>שְׁנַת לְבָנָה</b>. שנים עשר חדשי ירח, וההפרש בין שנת הלבנה לשנת החמה כאחד עשר יום (ראה הלכות קידוש החודש ו,ד).
<b>וְאִם סָתַם</b>. לא פירש דבריו.
<b>שֶׁהֲרֵי בֵּאַרְנוּ</b>. הלכות נדרים ט,א.
<h3> ח</h3>
<b>הֲרֵינִי נָזִיר אַחַת וּמֶחֱצָה הֲרֵי זֶה נָזִיר שְׁתֵּי נְזִירוֹת</b>. שאין נזירות פחות משלושים יום, ואף אמירתו 'ומחצה' היא נזירות של שלושים יום.
<b>הֲרֵינִי נָזִיר וְיוֹם אֶחָד</b>. משמע נזירות אחת סתם, ונזירות נוספת של יום אחד, ואין נזירות פחותה משלושים יום.
<b>הֲרֵינִי נָזִיר וְשָׁעָה אַחַת הֲרֵי זֶה נָזִיר שְׁתַּיִם</b>. שמשמע נזירות אחת סתם, ונזירות נוספת לשעה אחת, והשעה נחשבת כיום, ואין נזירות פחותה משלושים יום. ואילו היה אומר 'הריני נזיר שלושים יום ושעה אחת', היה נזיר שלושים ואחד יום (כדלעיל ה"ד).
<h3> ט</h3>
<b>כִּתֵּי</b>. כתות, קבוצות.
<b>וַהֲרֵי כֻּלָּן מְעִידִין בִּשְׁתַּיִם</b>. ובפרט זה אין סתירה ביניהם.
<h3> י</h3>
<b>וּמָנָה אֶת הָרִאשׁוֹנָה וְהִפְרִישׁ קָרְבָּן</b>. סיים למנות את הנזירות הראשונה והפריש את הקרבנות שצריך להביא בסיום נזירותו.
<b>עָלְתָה לוֹ רִאשׁוֹנָה בַּשְּׁנִיָּה</b>. הנזירות הראשונה נחשבת לו כקיום הנזירות השנייה ואינו צריך לנהוג בעצמו נזירות נוספת.
<b>וַאֲפִלּוּ הֵבִיא כַּפָּרָתוֹ</b>. שלא רק הפריש קרבנותיו אלא כבר הקריבם לפני שנשאל על הנזירות הראשונה.
<b>וַאֲפִלּוּ גִּלַּח שְׂעָרוֹ</b>. כפי שעושה הנזיר לאחר הקרבת קרבנותיו (לקמן ח,ב).
<b>שֶׁהֲרֵי אֵין הַשְּׁנִיָּה חָלָה אֶלָּא אַחַר הָרִאשׁוֹנָה</b>. וכיוון שיש בין שתי הנזירויות זיקה, יכולים ימי הנזירות הראשונה לעלות לנזירות השנייה.
<b>וְהָרִאשׁוֹנָה אֵינָהּ כֵּיוָן שֶׁהִתִּירָהּ כְּאִלּוּ אֵינָהּ מֵעִקָּרָהּ</b>. ולכן הנזירות השנייה חלה במקומה.
<h3> יב</h3>
<b>עַד מְלֹאת הַיָּמִם</b>. עד שישלמו כל ימי נזירותו.
<b>מֵקֵל בְּתַעַר</b>. מתגלח.
<b>קָרְבָּנוֹת שָׁלֹשׁ בְּהֵמוֹת כְּשֶׁיְּגַלֵּחַ</b>. כדין נזיר המסיים ימי נזרו (לקמן ח,א).
<b>שֶׁנֶּאֱמַר וְהָיָה מִקֵּץ יָמִים לַיָּמִים אֲשֶׁר יְגַלֵּחַ כִּי כָבֵד עָלָיו וְגִלְּחוֹ</b>. הכתוב מדבר על אבשלום בנו של דוד המלך שהיה מגלח שערו מידי שנה ('מקץ ימים'), וקבלה הייתה ביד החכמים שהיה נזיר עולם (פה"מ נזירות א,ב).
<h3> יג</h3>
<b>שִׁמְשׁוֹן</b>. שמשון בן מנוח שהיה אחד מן השופטים של ישראל (שופטים פרקים יג–טז).
<b>הַמַּלְאָךְ הִפְרִישׁוֹ מִן הַטֻּמְאָה</b>. המלאך שנגלה אל הוריו ציווה עליהם שתישמר אמו מלאכול ולשתות דברים האסורים לנזיר ('כל טמא' — בבלי סוטה ט,ב), ולהפריש את שמשון לנזירות שנאמר: "והרית וילדת בן ועתה השמרי נא ואל תשתי יין ושכר ואל תאכלי כל טמא כי הנך הרה וילדת בן ומורה לא יעלה על ראשו כי נזיר אלהים יהיה הנער מן הבטן" (שופטים יג,ג-ה).
<h3> יד</h3>
<b>אֵינוֹ יָכוֹל לְהִשָּׁאֵל עַל נִדְרוֹ</b>. ללכת לחכם כדי להתיר נדר נזירות זו.
<h3> טו</h3>
<b>כְּבַעַל דְּלִילָה</b>. ראה שופטים טז,ד.
<b>כְּמִי שֶׁעָקַר דַּלְתוֹת עַזָּה</b>. כאשר ארבו לו העזתים להרגו (שם טז,ג).
<b>כְּמִי שֶׁנִּקְּרוּ פְּלִשְׁתִּים אֶת עֵינָיו</b>. לאחר שגילחה דלילה את שערו ותפסוהו (שם טז,יט-כא).
<h3> טז</h3>
<b>שְׁמוּאֵל הָרָמָתִי</b>. שמואל הנביא בן חנה ואלקנה שהתגורר ברמה. ולפני שנולד, חנה נדרה שהבן שיוולד לה יהיה נזיר עולם שנאמר: "ונתתיו לה' כל ימי חייו ומורה לא יעלה על ראשו" (שמואל א א,יא; וראה משנה נזיר ט,ה).
<b>כְּמִי שֶׁשִּׁסֵּף אֶת אֲגַג בַּגִּלְגָּל</b>. לאחר מלחמת עמלק שיסף שמואל בחרב את אגג מלך עמלק במקום הנקרא גלגל (שמואל א טו,לג).
<h3> יז</h3>
<b>הַקֻּפָּה</b>. קופסא, ארגז.
<b>אִם אָמַר לֹא הָיָה בְּדַּעְתִּי שֶׁאֶהֱיֶה נָזִיר כָּל יָמַי... הֲרֵי זֶה נָזִיר שְׁלֹשִׁים יוֹם בִּלְבַד</b>. כדלעיל ה"א.
<b>רוֹאִין אֶת הַקֻּפָּה כְּאִלּוּ הִיא מְלֵאָה חַרְדָּל</b>. שאנו מניחים שכוונתו לנזור למספר ימים כגרגירי החרדל שבמלוא הבית או במלוא הקופה.
<b>וְיֵשׁ לוֹ לְגַלֵּחַ מִשְּׁנֵים עָשָׂר חֹדֶשׁ לִשְׁנֵים... כִּשְׁאָר נְזִירֵי עוֹלָם</b>. ואינו דומה למי שנדר נזירות לאלף שנה (לעיל הי"א), לפי שכאן אין זמן קצוב.
<h3> יח</h3>
<b>הֲרֵי זֶה כְּמִי שֶׁאָמַר הֲרֵי עָלַי נְזִירוּת כְּמִנְיַן שְׂעַר רֹאשִׁי וכו'</b>. משום שהשערות או גרגרי העפר והחול הינם נפרדים זה מזה, מפרשים אנו כוונתו לנזירויות נפרדות בזו אחר זו. זאת בשונה ממלוא הבית או הקופה שבהלכה הקודמת, שהם דבר אחד ולכן אנו מפרשים דבריו למניין ימי הנזירות (ע"פ פה"מ נזיר א,ד).
<b>וּבְכָל תִּגְלַחַת וְתִגְלַחַת אֵינוֹ שׁוֹתֶה בַּיַּיִן וְלֹא מִטַּמֵּא לַמֵּתִים</b>. שאין הפסקה בין הנזירויות, ומיד בסיום האחת מתחייב בחברתה.
<h2>פרק ד</h2>
<h3> א</h3>
<b>הָאוֹמֵר הֲרֵינִי נָזִיר</b>. ומתחייב בנזירות שלושים יום (לעיל ג,א).
<b>מְגַלֵּחַ תִּגְלַחַת טָהֳרָה</b>. תגלחת טהרה היא כינוי למעשי הנזיר בסיום נזירותו, דהיינו הבאת קרבנותיו וגילוח שערו (פה"מ נזיר ג,ב).
<b>וְאִם גִּלַּח בְּיוֹם שְׁלֹשִׁים יָצָא</b>. שמקצת יום השלושים עולה לו כיום שלם.
<b>אָמַר הֲרֵינִי נָזִיר שְׁלֹשִׁים יוֹם אֵינוֹ מְגַלֵּחַ אֶלָּא בְּיוֹם אֶחָד וּשְׁלֹשִׁים</b>. שכשאמר בפירוש 'שלושים יום' אנו אומרים שקיבל על עצמו שלושים יום מלאים.
<h3> ב</h3>
<b>וְאֶת הַשְּׁנִיָּה בְּיוֹם שִׁשִּׁים וְאֶחָד</b>. ויום השלושים ואחד שבו התגלח לנזירותו הראשונה, עולה לו גם לספירת היום ראשון של הנזירות השנייה, ונמצא מגלח גם לנזירות השנייה ביום השלושים ואחד.
<h3> ג</h3>
<b>מַשְׁלִים אֶת שֶׁלּוֹ וְאַחַר כָּךְ מוֹנֶה אֶת שֶׁל בְּנוֹ</b>. מסיים את ימי הנזירות ומגלח ומביא קרבנותיו, ולאחר מכן מתחיל את הנזירות על בנו, משום שבקבלת הנזירות הקדים את נזירותו לנזירות בנו.
<b>פּוֹסֵק נְזִירוּת שֶׁלּוֹ וּמוֹנֶה אֶת שֶׁל בְּנוֹ</b>. מכיוון שבקבלת הנזירות הקדים את נזירות בנו, כשנולד הבן עליו לעצור את נזירותו ללא הבאת קרבנות ולהתחיל למנות את ימי נזירות בנו. וכשמסיימה, מגלח ומביא קרבנות לנזירות זו.
<b>וְאַחַר כָּךְ חוֹזֵר וּמַשְׁלִים אֶת שֶׁלּוֹ</b>. ובסיום נזירותו מגלח ומביא קרבנות עבור נזירותו.
<b>וַהֲרֵי שְׁתֵּיהֶן כִּנְזִירוּת אַחַת</b>. ימי נזירותו הראשונים ונזירות בנו נחשבים כנזירות אחת.
<b>לְפִיכָךְ אִם נִטְמָא בְּתוֹךְ נְזִירוּת שֶׁל בְּנוֹ סָתַר הַכֹּל</b>. אף את ימי נזירותו שהתחיל בה קודם לכן, מכיוון שהיא נחשבת כחלק מנזירות בנו.
<b>נִטְמָא אַחַר נְזִירוּת בְּנוֹ כְּשֶׁהִתְחִיל לְהַשְׁלִים נְזִירוּתוֹ אֵינוֹ סוֹתֵר אֶלָּא עַד נְזִירוּת בְּנוֹ</b>. רק את ימי הנזירות שלו שאחר נזירות בנו, שאין קשר בין ימי נזירותו הראשונים לאחרונים אלא לעניין מניין הימים.
<h3> ה</h3>
<b>וְנִמְצָא מַפְסִיד מִקֹּדֶם הַוָּלָד עֲשָׂרָה יָמִים שֶׁהֵן מִיּוֹם שִׁבְעִים עַד הַוָּלָד</b>. שהרי עליו לנהוג נזירות שלושים יום ולא עשרים, והפסיד כל יום שנהג בו נזירות מעבר לשבעים הימים, שהרי יצטרך לשוב ולנהוג נזירות לאחר מכן שלושים יום.
<h3> ו</h3>
<b>הָאוֹמֵר הֲרֵינִי נָזִיר לְאַחַר עֶשְׂרִים יוֹם</b>. ובאמירה זו התחייב לאחר עשרים יום לנהוג שלושים ימי נזירות, כסתם נזירות.
<h3> ט</h3>
<b>אֵינוֹ מְגַלֵּחַ לִנְזִירוּת זוֹ שֶׁנָּדַר בָּאַחֲרוֹנָה</b>. מכיוון שחלה עליו נזירות שמשון לאחר עשרים, כבר אינו יכול לגלח עבור הנזירות הראשונה (וראה מפרשי הרמב"ם שדנו בטעם הדבר).
<h3> י</h3>
<b>הֲרֵי זֶה אָסוּר לִשְׁתּוֹת בַּיַּיִן וּלְהִתְטַמֵּא וּלְגַלֵּחַ לְעוֹלָם</b>. שאין אדם יודע מתי הוא יום מותו, וחוששים שמא ימות למחר (ראה גם לעיל א,ד).
<h3> יא</h3>
<b>אִם בַּחוֹל נָדַר הֲרֵי זֶה אָסוּר לְעוֹלָם</b>. שמא יבוא היום.
<b>שֶׁהַדָּבָר סָפֵק אִם יָבֹא בְּשַׁבָּת אוֹ בְּיוֹם טוֹב אוֹ לֹא יָבֹא</b>. שחכמים הסתפקו אם בן דוד יכול לבוא בשבתות וימים טובים (ראה בבלי עירובין מג,ב).
<b>וְשַׁבָּת הַבָּאָה שֶׁהִיא סָפֵק אֵינָהּ מַפְקַעַת נְזִירוּת שֶׁחָלָה עָלָיו</b>. מכיוון שכבר התחיל לנהוג נזירותו, נוהג נזירותו אף בשבתות הבאות, למרות שגם בהן יש ספק אם יבוא אם לאו.
<h3> יב</h3>
<b>הֲרֵי זֶה אָסוּר לְגַלֵּחַ וְלִשְׁתּוֹת יַיִן וּלְהִטַּמֵּא לַמֵּתִים</b>. והוא ניתר בכולם לאחר שמביא קרבנותיו, אף אם עדיין לא גילח ראשו (ראה לקמן ח,ה).
<h3> יג</h3>
<b>הֲרֵי זֶה מוֹנֶה מִשָּׁעָה שֶׁנָּדַר</b>. מן התורה, למרות שלא נהג את נדרו, משום ששתיית יין איננה סותרת את הנזירות (כדלקמן ו,א).
<b>שֶׁיִּנְהֹג אִסּוּר כַּיָּמִים שֶׁנָּהַג בָּהֶן הֶתֵּר</b>. שיוסיף על ימי נזירותו את מניין הימים שנהג בהם היתר (פה"מ נזיר ה,ג).
<h3> יד</h3>
<b>מַכִּין אוֹתוֹ מַכַּת מַרְדּוּת</b>. מלקות מדברי חכמים.
<h3> טו</h3>
<b>בִּנְזִירוּת מוּעֶטֶת</b>. של שלושים יום בלבד.
<b>בִּנְזִירוּת מְרֻבָּה</b>. שהיא יתר על שלושים יום.
<b>דַּיּוֹ שֶׁיִּנְהֹג שְׁלֹשִׁים יוֹם בִּנְזִירוּת</b>. שלא ענשוהו חכמים יותר משלושים יום.
<b>וְאַף עַל פִּי שֶׁעָבַר עַל נְזִירוּתוֹ הַמְרֻבָּה כָּל יָמֶיהָ</b>. כגון שנזר מאה יום ונהג היתר בכולם.
<b>וְאִם לֹא נָהַג אִסּוּר בְּעַצְמוֹ</b>. אם לא התחיל לנהוג נזירות כמניין הימים שנהג בהם היתר בנזירות מועטת, ושלושים יום בנזירות מרובה.
<b>אֵין נִזְקָקִין לוֹ כְּלָל</b>. אם בא לבקש התרה על נזירותו, אין מתירים לו אותה.
<h3> טז</h3>
<b>אוֹ שֶׁיִּפְתְּחוּ לָהֶן פֶּתַח</b>. למצוא סיבה להתיר נדרם ונזירותם.
<h3> יז</h3>
<b>אֵינוֹ יָכוֹל לְהָפֵר</b>. שלאחר שנזרק הדם הותרה לשתות יין (לקמן ח,ה), ואין כאן נדר של עינוי נפש שיש רשות לבעל להפר לאשתו (הלכות נדרים יב,א).
<b>בְּתִגְלַחַת טָהֳרָה</b>. שמביא הנזיר בסיום נזירותו, ואין אחריה תגלחת נוספת.
<b>אֲבָל בְּתִגְלַחַת טֻמְאָה</b>. שמביא הנזיר כשנטמא, ואחרי תגלחת זו עליו לנהוג נזירותו שנית ולגלח בסופה.
<b>מִפְּנֵי שֶׁהִיא עֲדַיִן צְרִיכָה לִמְנוֹת נְזִירוּת אַחֶרֶת</b>. ויכול להפר לה כדי להתירה בשתיית יין.
<h2>פרק ה</h2>
<h3> א</h3>
<b>מִינִין</b>. סוגי איסורים.
<b>הַטֻּמְאָה</b>. איסור להיטמא למתים.
<b>וְהַתִּגְלַחַת</b>. לגלח שער ראשו.
<b>הַשֵּׁכָר</b>. משקה משכר.
<b>גְּרוֹגָרוֹת</b>. תאנים יבשות.
<b>וְשֵׁכָר זֶה שֶׁנֶּאֱסַר עָלָיו בַּתּוֹרָה</b>. כפי שנאמר: "מיין ושכר יזיר חמץ יין וחמץ שכר לא ישתה" (במדבר ו,ג).
<b>הַשֵּׁכָר שֶׁל תַּעֲרֹבֶת הַיַּיִן</b>. שכר שעיקרו יין (סה"מ ל"ת רב, וראה ערוה"ש יג,ו עיי"ש שמביא הסברים נוספים).
<h3> ב</h3>
<b>בֹּסֶר</b>. פרי לא בשל.
<b>הַפְּנִימִיִּין שֶׁזּוֹרְעִין אוֹתָן</b>. גרעיני הענב הפנימיים שניתן לזורעם באדמה.
<b>כַּזַּיִת מִיַּיִן קָרוּשׁ</b>. יין מיובש, והוא נחשב כמאכל ולכן שיעורו בכזית.
<b>וְהַלּוּלָבִין</b>. הפריחה שבראשי הענפים בעודם רכים.
<b>וּמֵי גְּפָנִים</b>. מים שנוזלים מהעץ אם נחתך או נפצע.
<b>וְהַסְּמָדַר</b>. ניצן הגפן שממנו צומח הענב (פה"מ ערלה א,ז).
<h3> ג</h3>
<b>כָּל אִסּוּרֵי הַגֶּפֶן מִצְטָרְפִין זֶה עִם זֶה</b>. אף שאיסורי הגפן מחולקים לאיסורים נפרדים (כדלקמן ה"ח), אם אכל מהם יחד שיעור כזית לוקה (וזאת בניגוד לשאר איסורי אכילה שאינם מצטרפים זה עם זה — הלכות מאכלות אסורות ד,טז).
<h3> ד</h3>
<b>עַד שֶׁיִּהְיֶה מִדָּבָר הָאָסוּר בַּתַּעֲרֹבֶת כַּזַּיִת בִּכְדֵי שָׁלֹשׁ בֵּיצִים</b>. שאין האוכל תערובת לוקה עד שיהיה בתערובת שיעור של כזית איסור לכל שלוש ביצים של היתר.
<b>כִּשְׁאָר הָאִסּוּרִין הַשָּׁוִין בְּכָל אָדָם</b>. שבדין זה אין איסורי הנזיר שונים משאר איסורי מאכל.
<b>כְּמוֹ שֶׁבֵּאַרְנוּ בְּהִלְכוֹת מַאֲכָלוֹת אֲסוּרוֹת</b>. יד,ח.
<h3> ה</h3>
<b>רְבִיעִית יַיִן בִּכְדֵי פְּרָס</b>. פרס הוא חצי כיכר לחם ושיעורו שלוש ביצים, ואין מתחייב מלקות עד שיהיה שיעור של רביעית יין לכל שלוש ביצים.
<b>מִשְׁרַת עֲנָבִים</b>. דבר השרוי בנוזל היוצא מהענבים.
<b>טַעְמוֹ</b>. טעם התערובת.
<b>וּמַמָּשׁוֹ</b>. שיעור בכדי אכילת פרס שהוא שיעור ממשי.
<b>כִּשְׁאָר אִסּוּרֵי מַאֲכָלוֹת</b>. שרק כאשר יש גם טעם וגם ממשות בתערובת, יש איסור מן התורה (הלכות מאכלות אסורות טו,ב).
<h3> ו</h3>
<b>לֹא יִהְיֶה זֶה חָמוּר מֵחֵלֶב וְדָם</b>. שאסורים מן התורה באכילה, אך מותרים כשאין בתערובתם טעם (הלכות מאכלות אסורות טו,ב).
<h3> ז</h3>
<b>כְּמוֹ שֶׁבֵּאַרְנוּ בְּאִסּוּרֵי מַאֲכָלוֹת</b>. טו,ב, שתערובת איסור שיש בה טעם ללא ממשות, אסורה באכילה מדברי חכמים.
<b>מַכַּת מַרְדּוּת</b>. מלקות מדברי חכמים.
<h3> ח</h3>
<b>וַאֲפִלּוּ שָׂחַט אֶשְׁכּוֹל וְשָׁתָה מִמֶּנּוּ רְבִיעִית</b>. קודם שהמיץ תסס, מכל מקום נקרא יין ולוקה על שתייתו.
<b>מִשּׁוּם לֹא יַחֵל דְּבָרוֹ שֶׁהוּא שָׁוֶה בְּכָל הַנְּדָרִים</b>. שהמבטל נדרו עובר בלאו זה (לעיל א,ב, הלכות נדרים א,ה).
<h3> ט</h3>
<b>שֶׁאֵין כָּתוּב יַיִן לֹא יִשְׁתֶּה וְחֹֹמֶץ וכו'</b>. נמצא שאין בפסוק לאו נפרד ליין ולאו לחומץ.
<b>אֶלָּא כָּךְ כָּתוּב חֹמֶץ יַיִן וְחֹמֶץ שֵׁכָר לֹא יִשְׁתֶּה וכו'</b>. ומכאן ש'חומץ' שבכתוב אינו בא כמשקה העומד בפני עצמו, אלא כחלק מתיאורו של היין או השכר, ולא נאמר כאן 'חומץ' לתוספת לאו, אלא ללמדנו שאף כאשר החמיצו היין או השכר לא הסתלק מהם איסור השתייה (ראה סה"מ ל"ת רו).
<b>הוֹאִיל וְלֹא כָּפַל אֶלָּא הַחֹמֶץ שֶׁהוּא שֵׁם אֶחָד אֵינוֹ לוֹקֶה עַל זֶה בִּפְנֵי עַצְמוֹ וְעַל זֶה בִּפְנֵי עַצְמוֹ</b>. ומשום כך אינו לוקה פעמיים על חומץ יין ועל חומץ שכר (ראה רדב"ז).
<h3> י</h3>
<b>אַף עַל פִּי שֶׁהוּא חַיָּב לַשָּׁמַיִם עַל כָּל רְבִיעִית וּרְבִיעִית</b>. שבכל שתיית רביעית עובר על איסור תורה.
<b>כְּמוֹ שֶׁבֵּאַרְנוּ</b>. לעיל ה"ח.
<b>וְאִם הִתְרוּ בּוֹ עַל כָּל רְבִיעִית וּרְבִיעִית... חַיָּב עַל כָּל אַחַת וְאַחַת</b>. ראה גם הלכות מאכלות אסורות יד,ז.
<b>מִדִּבְרֵי סוֹפְרִים</b>. מדברי חכמים.
<b>לַעֲמֹד בְּמוֹשַׁב שׁוֹתֵי יַיִן</b>. לשהות במקום משתה היין.
<h3> יא</h3>
<b>בְּתַעַר</b>. בסכין גילוח.
<b>בְּזוּג</b>. במספריים.
<b>שֶׁקְּצָצָהּ מֵעִקָּרָהּ כְּעֵין תַּעַר</b>. חתך את השערה משרשה המחובר בעור.
<b>אֶחָד הַמְגַלֵּחַ וְאֶחָד הַמִּתְגַּלֵּחַ שֶׁנֶּאֱמַר תַּעַר לֹא יַעֲבֹר עַל רֹאשׁוֹ</b>. ומכיוון שכתוב 'לא יעבור' ולא כתוב 'לא יעביר', משמע שאין האיסור על הנזיר דווקא, אלא אסור לתער לעבור על ראשו ללא הבדל מיהו המעבירו.
<b>לָכֹף רֹאשָׁהּ לְעִקָּרָהּ</b>. אורך המספיק כדי לכופף את קצה השערה לשרשה.
<h3> יב</h3>
<b>סַם שֶׁמַּשִּׁיר אֶת הַשֵּׂעָר</b>. משחה או נוזל שגורמים לנשירת השערות.
<b>אֵינוֹ לוֹקֶה</b>. משום שאין זה כעין תער.
<h3> יד</h3>
<b>בָּאֲדָמָה</b>. באבקה המשירה את השער.
<b>וְאִם עָשָׂה כֵּן אֵינוֹ לוֹקֶה</b>. שהרי אינו כעין תער.
<h3> טו</h3>
<b>טֻמְאַת שִׁבְעָה</b>. טומאה הנמשכת שבעה ימים.
<b>בֵּין בְּטֻמְאוֹת שֶׁהוּא מְגַלֵּחַ עֲלֵיהֶן</b>. שעל חלק מטומאות המת, הנזיר סותר נזירותו ומביא קרבנות טומאה ומגלח ומתחיל למנות נזירותו מחדש.
<b>כְּמוֹ שֶׁיִּתְבָּאֵר</b>. לקמן ז,א-ב.
<b>בֵּין בְּטֻמְאוֹת שֶׁאֵינוֹ מְגַלֵּחַ עֲלֵיהֶן</b>. שעל טומאות אחרות צריך להמתין עד שייטהר, אך אינו סותר את ימי נזירותו ואינו מביא קרבנות ומגלח (כדלקמן ז,ו).
<h3> יז</h3>
<b>בְּשֶׁנִּטְמָא וּפֵרֵשׁ</b>. לאחר שנטמא הפריש את עצמו מהטומאה שנטמא בה, ולאחר מכן חזר וטימא עצמו בטומאה אחרת.
<b>וְחָזַר וְנָגַע אוֹ נָשָׂא אוֹ הֶאֱהִיל</b>. שנטמא במת באחד מהאופנים הללו.
<b>שֶׁהֲרֵי מְחֻלָּל וְעוֹמֵד</b>. מכיוון שלא פירש מהטומאה, אין כאן מעשה טומאה חדש ולכן אינו לוקה.
<h3> יח</h3>
<b>בְּשִׁדָּה תֵּבָה וּמִגְדָּל</b>. כלים שאם נפחם גדול מארבעים סאה אינם מקבלים טומאה (ראה הלכות כלים ג,ב). וכאשר המכסה שלהם סתום, אין הנמצא בתוכם נטמא (ראה הלכות טומאת מת כא,א).
<b>וּפָרַע גַּג הַתֵּבָה מֵעָלָיו מִדַּעְתּוֹ</b>. פתח את מכסה הכלי ברצונו של הנזיר, וכעת הנזיר נמצא תחת קורת גג אחת עם המת ונטמא טומאת אוהל.
<b>אַחַת מִשּׁוּם לֹא יָבֹא</b>. "על נפש מת לא יבא", ומכאן שאסור להיכנס לאוהל המת.
<b>וְאַחַת מִשּׁוּם לֹא יִטַּמָּא</b>. וזהו האיסור להיטמא למת.
<b>שֶׁהֲרֵי טֻמְאָה וּבִיאָה בָּאִין כְּאַחַת</b>. ומכיוון שעבר על שני האיסורים בבת אחת, לוקה על שניהם.
<b>אֲבָל אִם נִכְנַס כְּדַרְכּוֹ טֻמְאָתוֹ קוֹדֶמֶת לְבִיאָתוֹ</b>. וכשם שאינו מתחייב על טומאה נוספת כשלא פירש מהקודמת (כמבואר בהלכה הקודמת), כך אינו מתחייב על ביאתו כשכבר נטמא (השווה הלכות אבל ג,ו-ז).
<h3> יט</h3>
<b>וְהוּא שֶׁיִּשְׁהֶה שָׁם כְּדֵי הִשְׁתַּחֲוָיָה</b>. שיעור הזמן של השתחוויה בהשתטחות על הקרקע (להגדרת השיעור ראה הלכות ביאת מקדש ג,כג).
<b>כְּמוֹ טָמֵא שֶׁנִּכְנַס לַמִּקְדָּשׁ</b>. אדם שנכנס למקדש כשהוא טהור ונטמא, והוא צריך לצאת מיד, ואם שהה שם שיעור השתחוויה חייב (שם,כא-כב).
<h3> כ</h3>
<b>וְזֶה שֶׁטִּמְּאוֹ עוֹבֵר מִשּׁוּם וְלִפְנֵי עִוֵּר לֹא תִתֵּן מִכְשֹׁל</b>. שכל המחזק ידי עוברי עברה או מכשילם עובר בלאו זה (הלכות רוצח יב,יד). אך אין לוקים על לאו זה משום שהוא לאו שכולל עניינים רבים ('לאו שבכללות', הלכות סנהדרין יח,ג).
<b>לְפִי שֶׁנֶּאֱמַר וְטִמֵּא רֹאשׁ נִזְרוֹ</b>. ומכאן שהאיסור במעשה הנזיר עצמו (בניגוד לדין גילוח כדלעיל הי"א).
<h3> כא</h3>
<b>שֶׁהֲרֵי אֵחַר נְזִירוּת טָהֳרָה וְעָשָׂה מַעֲשֶׂה</b>. שמכיוון שעשה מעשה לטמא את עצמו, ואינו יכול למנות כעת ימי נזירות בטהרה, הרי שדחה ואיחר את נזירות הטהרה שלו, ולכן לוקה.
<b>וְכֵן אִם נָזַר בְּבֵית הַקְּבָרוֹת לוֹקֶה אַף מִשּׁוּם לֹא תְאַחֵר</b>. ששהייתו שם נחשבת מעשה.
<b>כְּמוֹ שֶׁבֵּאַרְנוּ</b>. לעיל הי"ח.
<h2>פרק ו</h2>
<h3> א</h3>
<b>אֵינוֹ סוֹתֵר מִימֵי נְזִירוּתוֹ אֲפִלּוּ יוֹם אֶחָד</b>. אף שעבר על אחד מאיסורי הנזירות, אין נזירותו פוסקת ועולים לו ימים אלו לימי נזירותו.
<b>כְּדֵי לָכֹף רֹאשָׁן לְעִקָּרָן</b>. אורך המספיק כדי לכופף את קצה השערה לשרשה שבראש.
<b>עַד שֶׁיִּהְיֶה לוֹ פֶּרַע</b>. שער שלא גולח שלשים יום מוגדר 'פרע' (פה"מ נזיר ו,ג).
<h3> ב</h3>
<b>כָּל דִּקְדּוּקֵי נְזִירוּת עָלָיו</b>. עליו להקפיד על כל דיני הנזירות.
<h3> ג</h3>
<b>סָתַר הַכֹּל</b>. סתר את כל הנזירות שנהג עד כה, ועליו למנות נזירות מחדש.
<b>שֶׁנֶּאֱמַר וְהַיָּמִים הָרִאשֹׁנִים יִפְּלוּ</b>. ימי הנזירות הראשונים קודם שנטמא כאילו נפלו ואינם.
<b>בְּיוֹם מְלֹאות יְמֵי נִזְרוֹ</b>. ביום האחרון לנזירותו.
<h3> ד</h3>
<b>אַחַר יוֹם מְלֹאות וכו'</b>. ביום שאחר השלמת הנזירות, שבו מביא הנזיר את קרבנותיו (ראה לעיל ד,א).
<b>שֶׁנִּזְרַק עָלָיו אֶחָד מִן הַדָּמִים</b>. שנזרק על המזבח הדם מאחד מהקרבנות שמביא בסיום נזירותו.
<b>אֵינוֹ סוֹתֵר כְּלוּם</b>. שבזריקת הדם נחשב שנסתיימה נזירותו (לקמן ח,ב).
<b>אֶלָּא מֵבִיא שְׁאָר קָרְבְּנוֹת טָהֳרָה שֶׁלּוֹ כְּשֶׁיִּטְהַר</b>. משום שאסור להקריב קרבנות טמא מת עד שיטהר (הלכות ביאת מקדש ב,יב).
<h3> ה</h3>
<b>שֶׁהֲרֵי שָׁלְמָה הַנְּזִירוּת וְכָל הַנִּטְפָּל לָהּ</b>. שעבר גם יום המלאות וגם יום הבאת הקרבנות והתגלחת הסמוך לו.
<h3> ו</h3>
<b>אֶלָּא מַשְׁלִים עֲלֵיהֶם אַחַר שֶׁיָּבִיא קָרְבָּנוֹ</b>. לאחר שמביא קרבן על טומאתו, משלים את הנזירות שהתחיל בה והיום הראשון או השני נחשבים בכלל מניין ימי הנזירות.
<b>עַד שֶׁיְּהוּא שָׁם יָמִים רִאשׁוֹנִים</b>. שהמילה 'ימים' בלשון רבים מתפרשת כיומיים, ולכן רק לאחר שיש כבר שני ימים של נזירות, יכולים הימים ליפול וסותר נזירותו.
<h3> ז</h3>
<b>חָלָה עָלָיו נְזִירוּת</b>. עליו לשמור כל האיסורים והדינים של הנזיר, אך אין הימים נחשבים לו למניין ימי נזירותו.
<b>וְאִם נִטְמָא פַּעַם אַחֶרֶת</b>. שאף לנזיר הטמא אסור להוסיף טומאה על טומאתו, ואם הוסיף לוקה (כמבואר לעיל ה,טז-יז).
<b>עַד שֶׁיַּזֶּה שְׁלִישִׁי וּשְׁבִיעִי וְיִטְבֹּל בַּשְּׁבִיעִי</b>. כדין טמא מת שמזים עליו מי אפר פרה אדומה ביום השלישי וביום השביעי לטומאתו ואחר ההזאה ביום השביעי טובל ונטהר בערב (הלכות פרה יא,א).
<b>אֵינוֹ מַתְחִיל לִמְנוֹת אֶלָּא מִיּוֹם הַשְּׁמִינִי וָהָלְאָה</b>. לאחר שמביא את קרבנותיו (לקמן הי"ב).
<h3> ח</h3>
<b>וְלוֹקֶה עַל שְׁהִיָּתוֹ שָׁם וְאִם הִתְרוּ בּוֹ שֶׁלֹּא יַזִּיר שָׁם אֵינוֹ מְגַלֵּחַ שְׂעָרוֹ כְּשֶׁיֵּצֵא מִשָּׁם</b>. המפרשים התקשו בלשון הרמב"ם והציעו להגיה: "ולוקה על שהייתו שם. ואם התרו בו שלא יזיר שם לוקה. ואינו מגלח שערו כשיצא משם" (רדב"ז, ובדומה לכך בכס"מ). ופירושו, שאחר שנזר והתרו בו שלא ישהה, לוקה אם שהה. ואילו אם התרו בו קודם שנזר שלא יקבל נזירות, לוקה אף אם לא שהה. ובכל מקרה, אינו מגלח שערו כשיצא משם מכיוון שחלה עליו הנזירות (ולפי פירושם אין מחלוקת בין הראב"ד לרמב"ם בדין זה, וראה ערוה"ש יח,ט שהגיה והסביר את הרמב"ם אחרת).
<b>וְאִם נִטְמָא שָׁם בְּבֵית הַקְּבָרוֹת בְּאַחַת מִן הַטֻּמְאוֹת שֶׁהַנָּזִיר מְגַלֵּחַ עֲלֵיהֶן וכו'</b>. שהרי בהיותו בבית הקברות נטמא מן הסתם בטומאת מת, אך לא בהכרח בטומאה שהנזיר מגלח עליה (ראה לקמן ז,א–ו). ואף אם נטמא בתוך בית הקברות בטומאה שהנזיר מגלח עליה, אינו חייב בגילוח וקרבן משום שדווקא הנודר בטהרה ונטמא מביא קרבן מה שאין כן הנודר בטומאה, כמבואר בהלכה לעיל.
<h3> ט</h3>
<b>וּפָרַע עָלָיו אֶת הַמַּעֲזִיבָה</b>. פתח את הכיסוי.
<b>אַף עַל פִּי שֶׁשָּׁהָה שָׁם אֵינוֹ לוֹקֶה אֲבָל מַכִּין אוֹתוֹ מַכַּת מַרְדּוּת אִם שָׁהָה</b>. משום שטומאתו לא הייתה לדעתו אלא באונס, אינו לוקה מן התורה אף אם התרו בו (בשונה מלעיל ה,יט שהנכנס לבית הקברות בשגגה לוקה כשהתרו בו משום שכניסתו הייתה באיסור אף אם שגג בה — מער"ק).
<h3> י</h3>
<b>אֵין אוֹתָן הַיָּמִים עוֹלִין לוֹ</b>. אינם עולים לנזירותו שהרי עדיין לא נטהר מטומאתו.
<b>אוֹתָן הַיָּמִים שֶׁמָּנָה עוֹלִין לוֹ</b>. דווקא כשנטמא בטומאה שהנזיר אינו מגלח עליה ואינו מביא עליה קרבן (לפירוט סוגי הטומאות ראה לקמן ז,א-ב), ולכן אין טומאה זו סותרת נזירותו והימים שהיה מחוץ לבית הקברות עולים לו. אבל אם נטמא בטומאה שהנזיר מגלח עליה ומביא עליה קרבן, סותר כדלקמן.
<b>וַאֲפִלּוּ נִכְנַס בְּיוֹם שְׁמִינִי שֶׁלּוֹ הֲרֵי שְׁבִיעִי שֶׁלּוֹ עוֹלֶה לוֹ מִן הַמִּנְיָן</b>. שמכיוון שנדר בבית הקברות אינו מביא קרבן ביום השמיני, והשביעי עולה לו למניין הנזירות (כדלעיל ה"ז).
<h3> יא</h3>
<b>נָזִיר שֶׁנִּטְמָא בְּאַחַת מִן הַטֻּמְאוֹת שֶׁהוּא מְגַלֵּחַ עֲלֵיהֶן</b>. המפורטות לקמן ז,א-ב.
<b>כְּדֶרֶךְ כָּל טְמֵאֵי מֵת</b>. כמבואר בהלכות פרה יא,א.
<b>וּמַעֲרִיב שִׁמְשׁוֹ</b>. ממתין לערב.
<h3> יב</h3>
<b>מֵאֵימָתַי מַתְחִיל לִמְנוֹת</b>. מחדש את נזירותו.
<h3> יג</h3>
<b>כְּמוֹ שֶׁבֵּאַרְנוּ</b>. לעיל הי"ב.
<h3> יד</h3>
<b>אֵינוֹ צָרִיךְ לְגַלֵּחַ פֶּתַח הַמִּקְדָּשׁ וְלֹא לְהַשְׁלִיךְ שְׂעָרוֹ עַל הָאֵשׁ</b>. בשונה מתגלחת הטהרה שבה מגלח שערו בעזרה, ומשליכו לאש שתחת סיר בישול השלמים (לקמן ח,ב-ג).
<b>בַּמְּדִינָה</b>. מחוץ למקדש.
<b>שְׂעָרוֹ אָסוּר בַּהֲנָיָה</b>. שנאמר "קדוש יהיה גדל פרע שער ראשו" (במדבר ו,ה), ולמדו רבותינו ששערו הגדל יהיה קדוש.
<b>וְאֶפְרוֹ אָסוּר כְּאֵפֶר כָּל הַנִּקְבָּרִין</b>. שכל איסורי הנאה הנקברים, אפרם אסור בהנאה (בניגוד לאיסורים הנשרפים שאפרם מותר בהנאה, הלכות פסולי המוקדשין יט,יג).
<h3> טו</h3>
<b>בֵּין שֶׁהִתְרוּ בּוֹ עַל כָּל אַחַת וְאַחַת</b>. על אף שבמקרה כזה לוקה על כל טומאה וטומאה (כדלעיל ה,טז), אינו מביא קרבן נפרד על כל טומאה, אלא קרבן אחד על כולם.
<b>שֶׁנִּתְאַחֵר כַּמָּה יָמִים אַחַר טָהֳרָתוֹ קֹדֶם הֲבָאַת חַטָּאתוֹ</b>. שהתעכב ולא הביא קרבנותיו ביום השמיני.
<b>אַחַר שֶׁהֵבִיא חַטָּאתוֹ אַף עַל פִּי שֶׁעֲדַיִן לֹא הֵבִיא אֲשָׁמוֹ וְעוֹלָתוֹ</b>. שהרי בהבאת החטאת כבר יכול להתחיל נזירות טהרה.
<h3> טז</h3>
<b>נָזִיר שֶׁגִּלַּח תִּגְלַחַת טָהֳרָה</b>. לאחר שסיים נזירותו כדין.
<b>אִם בְּטֻמְאָה יְדוּעָה נִטְמָא</b>. טומאה שהייתה ידועה למישהו.
<b>וְאִם בְּטֻמְאַת הַתְּהוֹם נִטְמָא</b>. כמבואר לקמן הי"ח.
<b>אֵינוֹ סוֹתֵר</b>. והנזירות שסיים קיימת.
<b>הֲלָכָה מִפִּי הַקַּבָּלָה</b>. מסורת חכמים.
<h3> יז</h3>
<b>וְאִם עַד שֶׁלֹּא נִזְרַק עָלָיו אֶחָד מִן הַדָּמִים נוֹדַע שֶׁהוּא טָמֵא... סָתַר הַכֹּל</b>. שקודם זריקת דם אחד הקרבנות לא נגמרה הנזירות הקודמת, גם בטומאת התהום סותר נזירותו.
<b>נוֹדַע לוֹ אַחַר שֶׁנִּזְרַק אֶחָד מִן הַדָּמִים</b>. ובמקרה זה כבר מותר הנזיר בשתיית יין ובטומאה (כדלקמן ח,ה) וכבר הסתיימה הנזירות הקודמת.
<h3> יח</h3>
<b>לְמֵת בִּלְבַד</b>. שמת באופן טבעי.
<b>אֲבָל הָרוּג לֹא שֶׁהֲרֵי יָדַע בּוֹ זֶה שֶׁהֲרָגוֹ</b>. ואין זה מוגדר כטומאת התהום.
<h3> יט</h3>
<b>נִמְצָא מֻשְׁקָע בְּקַרְקָעִית מְעָרָה וְהַמַּיִם עַל גַּבָּיו הֲרֵי זוֹ טֻמְאַת הַתְּהוֹם</b>. שאין עין אדם מגיעה לשם.
<b>מֻשְׁקָע בְּתֶבֶן אוֹ בִּצְרוֹרוֹת</b>. מכוסה בתבן או באבנים ועפר.
<b>בַּמַּיִם בָּאֲפֵלָה וּבִנְקִיקֵי הַסְּלָעִים</b>. במקומות אלו אין ודאות שלא ראהו אדם מעולם משום שעין אדם יכולה להגיע לשם.
<h3> כ</h3>
<b>וְיָרַד וְטָבַל בַּמְּעָרָה</b>. ביום השביעי לאחר ההזאה, ירד לטבול במערה שיש בה מעיין מים.
<b>מִפְּנֵי שֶׁהֻחְזַק לַטֻּמְאָה וְחֶזְקַת הַטָּמֵא טָמֵא עַד שֶׁיִּטְהַר וַדַּאי</b>. מכיוון שהיה במצב של טומאה, אינו יוצא מידי טומאתו עד שייטהר באופן מוחלט, ומאחר שהיה מת במערה נמצא שהוא לא יצא מטומאתו, למרות שטומאת התהום היא.
<b>יָרַד לְהָקֵר</b>. נזיר טהור שירד למים כדי לקרר את גופו.
<b>הֲרֵי זֶה טָהוֹר עַד שֶׁיִּוָּדַע שֶׁנָּגַע</b>. שהוא נשאר בחזקת טהרתו.
<b>נִמְצָא הַמֵּת צָף עַל פְּנֵי הַמַּיִם</b>. ואין ידוע אם נגע בו הנזיר או לא.
<h2>פרק ז</h2>
<h3> א</h3>
<b>שֶׁאֵין הַנָּזִיר מְגַלֵּחַ עֲלֵיהֶן וְלֹא סוֹתֵר אֶת הַקּוֹדְמִין</b>. אינו מביא קרבנות טומאה אם נטמא בטומאות אלו וימי הנזירות שקיים אינם מתבטלים.
<b>בְּטֻמְאוֹת שֶׁהֵן מֵעַצְמוֹ שֶׁל מֵת</b>. חלקים מגופו של המת ששיעורם או צורתם מחשיבה אותם כגוף שלם של מת.
<h3> ב</h3>
<b>וְאֵלּוּ טֻמְאוֹת מִן הַמֵּת שֶׁהַנָּזִיר מְגַלֵּחַ עֲלֵיהֶן</b>. לפרטים נוספים בדיני טומאת מת המופיעים כאן, ראה הלכות טומאת מת פרקים ב–ד.
<b>וַאֲפִלּוּ לֹא נִתְקַשְּׁרוּ אֵבָרָיו בְּגִידִים</b>. לא נתרקמו בו גידים (ראה גם שם ב,א).
<b>וְעַל כַּזַּיִת מִבְּשַׂר הַמֵּת</b>. שיעור כזית מבשרו של המת.
<b>נֶצֶל</b>. מבואר בפסקה הבאה.
<b>וְעַל עֲצָמוֹת שֶׁהֵן רֹב מִנְיַן הָעֲצָמוֹת</b>. הרוב המספרי של עצמות הגוף, שהוא מאה עשרים וחמש באיש, ומאה עשרים ושש באישה (שם ב,ח-ט).
<b>וְעַל הָעֲצָמוֹת שֶׁהֵן רֹב בִּנְיָנוֹ שֶׁל מֵת</b>. בניינו של האדם הם השוקיים, הירכיים, הצלעות והשדרה. ורוב בניין הם למשל שתי שוקיים וירך אחת (שם).
<b>וְאַף עַל פִּי שֶׁאֵין בָּהֶן רֹבַע הַקַּב</b>. נפח של כ-300 סמ"ק. וכשיש בהם רובע, טמא אף ללא רוב מניין או רוב בניין אך אינו מגלח (לקמן ה"ו).
<b>הַשִּׁדְרָה</b>. עמוד השדרה.
<b>שֶׁיֵּשׁ עֲלֵיהֶן</b>. על האיבר מן המת או מן החי.
<b>בָּשָׂר שֶׁרָאוּי לַעֲלוֹת בּוֹ אֲרוּכָה בַּחַי</b>. אף אם חסר מן הבשר שעל האיבר, אם הבשר שנותר עליו היה יכול להבריא לו היה מחובר לאדם חי, נחשב כעצמו של מת (הלכות טומאת מת ב,ג–ד).
<b>חֲצִי לֹג</b>. נפח של כ-150 סמ"ק.
<b>רְקַב הַמֵּת</b>. האפר הנשאר מגוף המת לאחר שנגמרה בו הלחות והתפוררו עצמותיו.
<h3> ג</h3>
<b>אוֹ שֶׁנִּקְבַּר בִּכְסוּתוֹ אוֹ בְּאָרוֹן שֶׁל עֵץ אוֹ שֶׁל מַתֶּכֶת</b>. ובמקרים אלו מעורבים ברקב המת חלקים שהתפוררו מן הכסות או הארון.
<b>לְמֵת בִּלְבַד</b>. לאדם שמת מיתה טבעית.
<b>לְהוֹצִיא הָרוּג שֶׁהֲרֵי חָסֵר דָּמוֹ</b>. ואין זה רקב של גוף שלם.
<h3> ד</h3>
<b>אוֹ שֶׁגָּזְזוּ שְׂעָרוֹ אוֹ צִפָּרְנָיו וּקְבָרוּם עִמּוֹ</b>. ולאחר שהרקיב מעורבבים השער והציפורניים ברקב.
<b>טָחַן אֶת הַמֵּת וְהִנִּיחַ עֲפָרוֹ עַד שֶׁהִרְקִיב כֻּלּוֹ</b>. שלא טחנו עד למצב של רקב ממש אלא רק עד עפר וסיים להרקיב לאחר הטחינה.
<b>בְּאָהֳלָן</b>. בטומאת אוהל, שהרי בטומאת מגע או משא מגלח גם על עצם כשעורה כדלקמן ה"ו.
<b>הֲרֵי זֶה סְפֵק טָמֵא</b>. שברובע עצמות שאין בהן רוב בניין או מניין נטמא אך אינו מגלח (לקמן ה"ו), ומשום חומרת שדרה וגולגולת יש ספק אם מגלח על רובע מהם.
<h3> ה</h3>
<b>שֶׁאִי אֶפְשָׁר שֶׁיִּגַּע בְּכֻלּוֹ שֶׁהֲרֵי אֵינוֹ גּוּף אֶחָד</b>. אלא עשוי פירורים נפרדים.
<h3> ו</h3>
<b>כִּשְׂעוֹרָה</b>. בנפח של גרגר שעורה.
<b>וְאֵין עֶצֶם אֶחָד מְטַמֵּא בְּאֹהֶל</b>. אף אם שיעורה גדול כשיעור רובע הקב (הלכות טומאת מת ב,י).
<b>נִטְמָא בְּגוּשׁ אֶרֶץ הָעַמִּים</b>. חכמים גזרו טומאת מת על אדמת ארצות הגויים מפני שהם אינם נזהרים לקבור במקום אחד וישנה סבירות שיש באדמה עצמות מת כשעורה (הלכות טומאת מת ב,טז, פה"מ אהלות ב,ג).
<b>בְּשָׂדֶה שֶׁנֶּחֱרַשׁ קֶבֶר בְּתוֹכָהּ</b>. שדה שהיה בה קבר ונחרש, וכעת יש בה עצמות מת שנתפרסו בכל השדה, וחכמים גזרו עליה טומאת מת (ונקראת 'בית הפרס', ראה הלכות טומאת מת י,א).
<b>אוֹ שֶׁהֶאֱהִיל עָלָיו וְעַל אַחַת מִן הַשְּׁתֵּים עֶשְׂרֵה וכו'</b>. אחד מסוגי האוהל המתוארים כאן האהיל על הנזיר יחד עם אחת משתים עשרה הטומאות המנויות לעיל ה"ב.
<b>הַשָּׂרִיגִים הַיּוֹצְאִים מִן הָאִילָנוֹת</b>. ענפי האילן הסוככים על הקרקע.
<b>הַפְּרָעוֹת הַיּוֹצְאוֹת מִן הַגָּדֵר</b>. אבנים הבולטות מהגדר וסוככות על הקרקע. אהלים אלו מוגדרים כאוהל רעוע ונחשבים כאוהל רק מדברי חכמים (הלכות טומאת מת יג,ב).
<b>מִטָּה אוֹ גָּמָל וְכַיּוֹצֵא בּוֹ</b>. שהאוהלים הנעשים מאדם או מבהמה או מכלים מביאים את הטומאה רק מדברי חכמים (שם יט,ו).
<b>בְּגוֹלֵל אוֹ בְּדוֹפֵק</b>. גולל הוא הכיסוי המונח על הקבר מלמעלה, והדופק הם האבנים התומכות את הגולל מהצדדים, ומטמאים באוהל ובמגע מדברי חכמים (שם ב,טו).
<b>שֶׁאֵין עֲלֵיהֶן בָּשָׂר כָּרָאוּי</b>. הוסבר לעיל ה"ב.
<h3> ז</h3>
<b>טֻמְאַת שִׁבְעָה</b>. שבעה ימים.
<b>וּמַזֶּה בַּשְּׁלִישִׁי וּבַשְּׁבִיעִי</b>. ממי אפר פרה אדומה המטהרים מטומאת מת.
<h3> ח</h3>
<b>נָגַע בְּאֹהֶל הַמֵּת אוֹ בְּכֵלִים הַנּוֹגְעִין בַּמֵּת</b>. ודינו שטמא טומאת שבעה (ראה הלכות טומאת מת ה,ג, ה,יב).
<b>כְּמוֹ שֶׁיִּתְבָּאֵר בְּהִלְכוֹת טֻמְאַת מֵת</b>. ה,ג-ה.
<b>כְּדֵי שֶׁיַּעֲלוּ לוֹ יְמֵי טֻמְאָתוֹ בַּכֵּלִים מִמִּנְיַן יְמֵי נְזִירוּתוֹ</b>. שעל מנת שייחשבו לו ימים אלו למניין הנזירות, נשתנה דינו של הנזיר משאר בני אדם ואינו צריך הזאה שלישי ושביעי במקרה זה.
<h3> ט</h3>
<b>שֶׁנִּצְטָרַע וְהֻחְלַט</b>. שנתגלה אצלו נגע צרעת וטמאו הכהן באופן מוחלט (ונקרא 'מצורע מוחלט').
<b>כָּל יְמֵי חִלּוּטוֹ</b>. הימים שבהם הוא מצורע מוחלט.
<b>וְשִׁבְעַת יְמֵי סָפְרוֹ שֶׁסּוֹפֵר אַחַר שֶׁיִּטְהַר מִצָּרַעְתּוֹ בֵּין תִּגְלַחַת רִאשׁוֹנָה לִשְׁנִיָּה</b>. לאחר שנרפא הנגע והכהן מטהרו, המצורע מתגלח תגלחת ראשונה וטובל, סופר שבעה ימים ומתגלח תגלחת שנייה וטובל שנית (הלכות טומאת צרעת יא,א-ב).
<b>יְמֵי הֶסְגֵּר</b>. כאשר הכהן אינו מטמא את הנגע כנגע מוחלט אלא מסגירו שבעת ימים לבדיקה נוספת (ונקרא 'מצורע מוסגר').
<b>וְכֵן אִם זָב בְּשָׂרוֹ בֵּין אִישׁ בֵּין אִשָּׁה</b>. ודינם שלאחר שפוסקת זיבתם צריכים להמתין שבעה ימים וטובלים בשביעי ומביאים קרבן ביום השמיני (ראה הלכות מחוסרי כפרה א,ו, ג,א).
<b>כָּל יְמֵי זִיבוּתָן עוֹלִין לָהֶן אַף עַל פִּי שֶׁהֵן טְמֵאִין</b>. משום שימי זיבה אינם טעונים תגלחת (בדומה לימי הסגרו של מצורע), ולכן יכולים ימים אלו לעלות לנזיר למניין ימי נזירותו (ראה בבלי נזיר נו,ב).
<h3> י</h3>
<b>בִּשְׁאָר טֻמְאוֹת</b>. טומאות קלות יותר מטומאת זיבה, כגון טומאת שרץ או נבלה.
<b>נִטְמָא בְּמֵת בְּתוֹךְ יְמֵי צָרַעְתּוֹ</b>. נזיר שנצטרע בתוך ימי נזירותו, ובתוך ימי צרעתו נטמא למת.
<b>שֶׁהֲרֵי בִּנְזִירוּתוֹ הוּא עוֹמֵד וְאַף עַל פִּי שֶׁהוּא טָמֵא</b>. למרות שימי צרעתו אינם עולים לו למניין ימי נזירותו, הוא עדיין נחשב נזיר.
<h3> יא</h3>
<b>בְּטֻמְאַת מֵת מִצְוָה</b>. כמבואר לקמן הי"ב.
<b>וּבְתִגְלַחַת מִצְוָה</b>. כדלקמן הט"ו.
<b>שֶׁהֲרֵי מִצְוָה עָלָיו לִשְׁתּוֹת</b>. משום שבועתו.
<b>שֶׁאֵינוֹ אֶלָּא מִדִּבְרֵי סוֹפְרִים</b>. למרות שמצוות הקידוש היא מן התורה, החובה לקדש על היין היא מדברי חכמים (ראה הלכות שבת כט,א, כט,ו).
<h3> יב</h3>
<b>דִּבְרֵי קַבָּלָה</b>. מסורת הלכתית.
<h3> יג</h3>
<b>שֶׁזֶּה קְדֻשָּׁתוֹ קְדֻשַּׁת שָׁעָה וַאֲפִלּוּ הָיָה נְזִיר עוֹלָם</b>. שאפילו נזיר עולם אין קדושתו קדושה עצמית התלויה בו מלידתו אלא נובעת מכוח קבלת הנזירות, ויש לו גם אפשרות להתירה, וזאת בניגוד לכהונה (לח"מ; וראה גם הלכות אבל ג,ט).
<h3> יד</h3>
<b>פָּגְעוּ בּוֹ</b>. במת מצווה.
<b>יִטַּמֵּא נְזִיר שְׁלֹשִׁים  יוֹם</b>. שקדושתו קלה מקדושת הנזיר מאה יום.
<b>שֶׁנְּזִיר עוֹלָם קְדֻשָּׁתוֹ חֲמוּרָה מִזֶּה</b>. למרות שנזיר עולם מגלח כל שנים עשר חודש, בעוד נזיר לזמן קצוב, אף אם נזר לאלף שנים, אינו מגלח כל זמן נזירותו (כדלעיל ג,יב), חומרת נזיר עולם נובעת הן מהעובדה שעליו להביא קרבנות בכל תגלחת, והן משום שנזירות לזמן קצוב יכולה להיות אף לזמן קצר של שלושים יום (רדב"ז).
<h3> טו</h3>
<b>הֲרֵי זֶה מְגַלֵּחַ כָּל שְׂעָרוֹ</b>. לתגלחת המצורע בסיום צרעתו.
<b>וְכָל מָקוֹם שֶׁאַתָּה מוֹצֵא עֲשֵׂה וְלֹא תַעֲשֶׂה</b>. הסותרות זו את זו (לעיקרון זה ראה גם הלכות ציצית ג,ו, הלכות ייבום וחליצה ו,י).
<b>כְּמוֹ שֶׁבֵּאַרְנוּ</b>. לעיל ה"ט.
<b>וּבָטֵל הָעֲשֵׂה מֵאֵלָיו וְלֹא נִשְׁאַר אֶלָּא לֹא תַעֲשֶׂה</b>. נמצא שאין כאן אלא עשה של תגלחת מצורע מול לא תעשה של תגלחת הנזיר, והעשה דוחה את הלא תעשה.
<h2>פרק ח</h2>
<h3> א</h3>
<b>תִּגְלַחַת הַטָּהֳרָה</b>. תהליך סיום נזירותו של הנזיר המפורט בתורה (במדבר ו,יג-כא) מכונה 'תגלחת הטהרה' על שם התגלחת שעושה הנזיר, על אף שהוא כולל גם הבאת קרבנות ודברים נוספים שיפורטו בפרק זה.
<b>הֵבִיא שְׁלָשְׁתָּן וְלֹא פֵּרֵשׁ</b>. לא אמר בפירוש איזו לחטאת איזו לעולה ואיזו לשלמים.
<b>הָרְאוּיָה לְחַטָּאת תִּקְרַב לְחַטָּאת וְהָרְאוּיָה לִשְׁלָמִים שְׁלָמִים וְהָרְאוּיָה לְעוֹלָה עוֹלָה</b>. הכבש לעולה והכבשה לחטאת והאיל לשלמים.
<b>שִׁשָּׁה עֶשְׂרוֹנוֹת וּשְׁנֵי שְׁלִישֵׁי עִשָּׂרוֹן סֹלֶת</b>. העישרון הוא עשירית האיפה, ונפחו כ-2.1 ליטר.
<b>אוֹפֶה מֵהֶן עֶשְׂרִים חַלָּה</b>. נמצא שיעור כל חלה שליש עישרון.
<b>עֶשֶׂר חַלּוֹת מַצּוֹת וַעֲשָׂרָה רְקִיקֵי מַצּוֹת וּמוֹשֵׁחַ הָעֶשְׂרִים בִּרְבִיעִית שֶׁמֶן</b>. המצות בלולות בשמן קודם אפייתן כשהן עדיין סולת, ואילו הרקיקים משוחים בשמן רק לאחר אפייתם (הלכות מעשה הקרבנות ט,כא), וסך השמן המשמש לעשיית לחם הנזיר הוא רביעית (ראה גם שם ט,כג).
<b>וְשִׁעוּר זֶה הֲלָכָה לְמֹשֶׁה מִסִּינַי</b>. שיעור רביעית לוג השמן למשיחת המצות והרקיקים.
<b>וּמֵבִיא הָעֶשְׂרִים בִּכְלִי אֶחָד</b>. כלי זה נקרא סל (כדלקמן ה"ד), כלשון הכתוב: "על סל המצות" (במדבר ו,יז).
<h3> ב</h3>
<b>שׁוֹלְקָן</b>. מבשלן קלות במים ללא תבלינים (ראה פה"מ ברכות ו,ח ובהערת הר"י קאפח שם; וכך פירש המפרש בנזיר מה,ב) ויש מפרשים ששלוק היינו מבושל הרבה (תוספות ורא"ש נזיר שם; וראה מאירי נדרים מט,א שהמילה מתפרשת בשני המובנים — הכול לפי ההקשר).
<b>דּוּד הַשְּׁלָמִים</b>. סיר בישול השלמים.
<h3> ד</h3>
<b>הַזְּרוֹעַ בְּשֵׁלָה מִן הָאַיִל</b>. הרגל הימנית הקדמית של האייל שנתבשלה (הלכות מעשה הקרבנות ט,י).
<b>וּמְנִיפָן</b>. הכהן מכניס ידו תחת יד הנזיר או הנזירה, ומניף את הזרוע עם החלה והרקיק. ויחד אתם היו מניפים את החזה והשוק ואימורי הקרבן (שם ט,ט).
<h3> ה</h3>
<b>נָזִיר מְמֹרָט</b>. שנמרטו שערות ראשו, או קרח שאין לו שערות.
<b>שֶׁאֵין לוֹ כַּפַּיִם</b>. וממילא אינו יכול להניף.
<b>שׁוֹתֶה וּמִטַּמֵּא לָעֶרֶב</b>. יש שהסבירו שמדובר כאן כשהביא קרבנותיו ביום סיום נזירותו, ולכן כשאינו מתגלח עליו להמתין לסוף היום כדי לשתות או להיטמא. אך אם הביא קרבנותיו לאחר יום זה, יכול לשתות ולהיטמא מיד לאחר הבאת הקרבנות (אורח מישור, להסברים נוספים ראה רדב"ז, או"ש ור"י קאפח).
<h3> ו</h3>
<b>וְשִׁיֵּר שְׁתֵּי שְׂעָרוֹת לֹא עָשָׂה כְּלוּם</b>. שכל שיש בראשו שתי שערות אינו נחשב מגולח.
<b>בֵּין נָזִיר טָהוֹר בֵּין נָזִיר טָמֵא</b>. בין בתגלחת טהרה המתוארת כאן ובין בתגלחת טומאה המתוארת לעיל ו,יא.
<h3> ז</h3>
<b>וְצִמַּח רֹאשׁוֹ כֻּלּוֹ וְחָזַר וְגִלְּחוֹ כֻּלּוֹ עִם אוֹתָן שְׁתֵּי הַשְּׂעָרוֹת</b>. אבל אם גילח רק את שתי השערות שהניח מהתגלחת הקודמת והשאיר את שאר השער שצמח, לא קיים מצות גילוח (כס"מ ורדב"ז, וראה מער"ק שחולק).
<b>אוֹ שֶׁגִּלַּח אַחַת וְנִשְׁאֲרָה אַחַת</b>. כשהיו לו רק שתי שערות בראשו.
<b>נָשְׁרָה אַחַת וְגִלַּח אַחַת אֵין כָּאן מִצְוַת גִּלּוּחַ</b>. מכיוון שכאשר גילח לא היו בראשו שתי שערות וגילוח שערה אחת אינו מוגדר כקיום מצוות גילוח. ולכן עליו להמתין שיצמחו לו שתי שערות ולגלחן.
<h3> ח</h3>
<b>גִּלַּח עַל הַשְּׁלָמִים</b>. אחר הקרבת קרבן השלמים, וכגון שהקריבו ראשון.
<b>וְנִמְצָא פָּסוּל</b>. הקרבן נפסל.
<b>תִּגְלַחְתּוֹ פְּסוּלָה</b>. שהרי גילח קודם הבאת קרבנותיו, ונידון כמי שהתגלח בתוך ימי נזירותו שצריך לסתור שלושים יום ורק לאחר מכן להביא קרבנותיו.
<b>וּזְבָחָיו לֹא עָלוּ לוֹ</b>. משום שנחשב כמקריב בתוך ימי נזירותו.
<b>עַל הַחַטָּאת וְנִמְצֵאת שֶׁנִּשְׁחֲטָה שֶׁלֹּא לְשֵׁם חַטָּאת</b>. והחטאת נפסלת כשנשחטת שלא לשמה (הלכות מעשה הקרבנות ד,יא).
<h3> ט</h3>
<b>וְנִשְׁחֲטוּ שֶׁלֹּא לִשְׁמָן</b>. אף שהעולה והשלמים אינם נפסלים כשנשחטים שלא לשמם, הם אינם מוציאים את הבעלים ידי חובת הקרבן שחייב בו אלא נחשבים כקרבן נדבה (הלכות מעשה הקרבנות ד,י). ומכיוון שכך נמצא שגילח קודם הבאת קרבנותיו.
<b>וְאַחַר כָּךְ הֵבִיא קָרְבָּנוֹת אֲחֵרוֹת לְהַקְרִיבָן לִשְׁמָן</b>. לאחר שהתגלח שב והביא את העולה והשלמים לשם נזירות.
<h3> י</h3>
<b>גִּלַּח עַל שְׁלָשְׁתָּן וְנִמְצָא אֶחָד מֵהֶן כָּשֵׁר תִּגְלַחְתּוֹ כְּשֵׁרָה</b>. משום שבסופו של דבר גילח על אחד מן הקרבנות (ראה לעיל ה"ב).
<h3> יא</h3>
<b>כְּמוֹ שֶׁבֵּאַרְנוּ</b>. לעיל ו,א.
<h3> יב</h3>
<b>שֶׁלֹּא כְּמִצְוָתָן</b>. ששחטן שלא לשמן (הלכות פסולי המוקדשין טו,כ).
<b>וְנֶאֱכָלִין לְיוֹם אֶחָד</b>. בשונה משלמי נדבה שנאכלים לשני ימים ולילה אחד, בשלמים אלו נוהגים כדין שלמי נזיר הנאכלים ליום אחד בלבד, למרות שלא יצא בהם הנזיר ידי חובת הבאת שלמים.
<b>וְאֵין טְעוּנִין לֶחֶם</b>. החלות הבאות עם קרבן הנזיר.
<b>וְלֹא מַתָּנוֹת</b>. המפרשים התקשו בפרט זה שהרי כל קרבן שלמים טעון נתינת חזה ושוק לכהן (לח"מ, וראה במפרשים שפירשו בדרכים שונות ובאורח מישור הציע להגיה כאן את דברי הרמב"ם).
<b>וְלֹא זְרוֹעַ</b>. אינו צריך לתת לכהן את הזרוע בשלה מן האיל.
<h3> יג</h3>
<b>הַכֹּל מִן הַחֻלִּין כִּשְׁאָר נִדְרֵי הֶקְדֵּשׁ</b>. שאין אדם יכול להביאן ממעות מעשר שני אלא רק ממעות של חולין.
<b>כְּמוֹ שֶׁיִּתְבָּאֵר בִּמְקוֹמוֹ</b>. הלכות מעשה הקרבנות טז,טו.
<h3> יד</h3>
<b>הֲרֵי זֶה נָזִיר</b>. משום שכשאמר 'הריני נזיר', כבר קיבל על עצמו נזירות, ולכן התנאי שהוסיף לאחר מכן חסר משמעות.
<h3> טו</h3>
<b>וְהִנִּיחַ הַמָּעוֹת הַסְּתוּמִין</b>. בלא לחלקן לשלושה חלקים ולציין שכל חלק הוא כנגד אחד מקרבנות הנזיר.
<b>יִפְּלוּ הַמָּעוֹת לִנְדָבָה</b>. יינתנו לבית המקדש ויקנו מהן עולות נדבה של הציבור (הלכות שקלים ב,ב).
<b>וְהַבְּכוֹר נוֹטֵל בָּהֶן פִּי שְׁנַיִם</b>. כדין ירושה (הלכות נחלות ב,א).
<h3> טז</h3>
<b>נְזִיר עוֹלָם</b>. המגלח כל שנים עשר חודש.
<b>נְזִיר זְמַן קָצוּב</b>. שאינו מגלח כל זמן נזירותו.
<h3> יח</h3>
<b>הָאוֹמֵר הֲרֵי עָלַי לְגַלֵּחַ נָזִיר</b>. מדובר באדם שאינו נזיר ובאמרו 'הרי עלי לגלח נזיר' נדר להביא קרבנות עבור נזיר אחר.
<h3> יט</h3>
<b>שֶׁהֲרֵי לֹא הִתְפִּיס עַצְמוֹ אֶלָּא בַּנְּזִירוּת</b>. שבאמירתו 'ואני' התכוון רק לקבלת הנזירות ולא לנדר קרבנות נזיר אחר.
<h2>פרק ט</h2>
<h3> א</h3>
<b>שֶׁיַּקְרִיב מֵהֶן קָרְבְּנוֹת נְזִירִים</b>. שיממן הקרבת קרבנות לנזירים אחרים.
<b>וְהִקְרִיב מֵהֶן וְהוֹתִירוּ</b>. לאחר שמימן מהם קרבנות נזירים, נשארו לו מעות.
<b>יָבִיא בְּמוֹתָרָן קָרְבְּנוֹת נְזִירִים אֲחֵרִים</b>. ייתן אותם לנזירים אחרים למימון קרבנותיהם (ראה גם הלכות פסולי המוקדשין ה,ט).
<b>מָעוֹת סְתוּמִין</b>. ראה לקמן ה"ד.
<b>לִנְדָבָה</b>. המעות יינתנו לקופה האחת עשרה שהייתה במקדש וקונים בהן עולות נדבה (ראה גם הלכות שקלים ב,ב).
<h3> ב</h3>
<b>וְהוֹתִירוּ</b>. נשארו לו מעות לאחר שסיים להקריב קרבנותיו.
<b>יָבֹאוּ עוֹלָה</b>. יקריב בהם קרבן עולה.
<b>וּמוֹתַר הַחַטָּאת יֵלְכוּ לְיָם הַמֶּלַח</b>. למקום שהמעות אבודים בו ולא יביאו תועלת (וים המלח הוא הים הגדול — הלכות ערכין וחרמין ח,ח לפי נוסחאות מדויקות; וראה הלכות שקלים ב,ב, שמותר חטאת לנדבה, והמפרשים דנו בעניין — ראה צפנת פענח וערוה"ש כז,ח).
<b>וְאֵין טְעוּנִין לֶחֶם</b>. אין צריך להביא אתם את החלות הבאות עם קרבן הנזיר.
<b>וְנֶאֱכָלִין לְיוֹם אֶחָד</b>. בניגוד לשלמים רגילים שנאכלים לשני ימים ולילה, שלמים אלו נאכלים ליום אחד כדין שלמי נזיר (ראה הלכות מעשה הקרבנות י,ו–ז).
<h3> ג</h3>
<b>וּמֵת</b>. קודם שהספיק להשתמש במעות אלו להבאת קרבנותיו.
<b>אִם הָיוּ סְתוּמִין יִפְּלוּ לִנְדָבָה</b>. דין הוא שהמפריש מעות לחטאתו ומת, יילכו המעות לים המלח (הלכות פסולי המוקדשין ה,א). ואף שבמעות הנזיר יש גם מעות חטאת, הלכה למשה מסיני שמעות סתומים של נזיר שמת יילכו לנדבה (ראה בבלי נזיר כה,ב).
<h3> ד</h3>
<b>הֲרֵי אֵלּוּ כִּמְפֹרָשִׁין</b>. ומשערים מהם דמי חטאת ומוליכים לים המלח, והשאר משערים לעולה ולשלמים.
<h3> ה</h3>
<b>בְּהֵמָה בַּעֲלַת מוּם</b>. שאינה ראויה להקרבה, וכוננתו למכרה ולהשתמש בדמיה.
<b>אַף עַל פִּי שֶׁאָמַר זֶה לְחַטָּאתִי וּלְעוֹלָתִי וְלִשְׁלָמַי הֲרֵי הוּא כְּמָעוֹת סְתוּמִין</b>. משום שבשונה ממעות, כלי אינו מחולק לחלקים (לח"מ), ועוד שאין קונים בכלי ישירות אלא ממירים אותו קודם לכן למעות (נאום דוד, וראה מפרשים נוספים שדנו בדבר).
<h3> ו</h3>
<b>הֲרֵי אֵלּוּ לְחַטָּאתִי וְהַשְּׁאָר לִנְזִירוּתִי</b>. שייחד חלק מהמעות לחטאת והשאר לשאר קרבנות הנזירות שהם עולה ושלמים.
<b>אוֹ שֶׁהָיְתָה אִשָּׁה וְהֵפֵר לָהּ בַּעְלָהּ</b>. שהאישה שנדרה בנזיר אמרה כן, ולאחר ששמע בעלה הפר לה את הנדר.
<b>דְּמֵי חַטָּאת יֵלְכוּ לְיָם הַמֶּלַח</b>. כדין המפריש חטאתו ומת (וכדלעיל ה"ג).
<h3> ז</h3>
<b>וְהַשְּׁאָר יִפְּלוּ לִנְדָבָה</b>. כדין המפריש מעות סתומים ומת (לעיל ה"ג).
<h3> ח</h3>
<b>יֵצְאוּ וְיִרְעוּ בָּעֵדֶר</b>. כבהמות חולין, ואין בהם שום קדושה.
<b>הֶקְדֵּשׁ טָעוּת</b>. שהרי הקדיש את הבהמות בטעות.
<b>כְּמוֹ שֶׁיִּתְבָּאֵר בִּמְקוֹמוֹ</b>. הלכות ערכין ו,לד.
<h3> ט</h3>
<b>אִם מִשֶּׁלּוֹ הָיְתָה הַבְּהֵמָה</b>. כגון שהקנה לה את בהמותיו באופן כללי ואמר לה שאם תצטרך בהמה לקרבן יכולה לקחת מבהמותיו, שלולי כן אף ללא הפרתו לא הייתה הבהמה מתקדשת (תוספות נזיר כד,ב), וכשמפר מגלה דעתו שלא הייתה כוונתו להקנות לה למטרה זו.
<b>תֵּצֵא וְתִרְעֶה בָּעֵדֶר</b>. ואין בה קדושה.
<b>שֶׁאֵין אָדָם מַקְדִּישׁ דָּבָר שֶׁאֵינוֹ שֶׁלּוֹ</b>. ראה הלכות ערכין וחרמין ו,כא.
<b>כְּגוֹן שֶׁנָּתְנוּ לָהּ בְּמַתָּנָה עַל מְנַת שֶׁלֹּא יִהְיֶה לַבַּעַל בָּהֶן רְשׁוּת וכו'</b>. שהרי ללא תנאי זה כל מה שברשות האישה שייך לבעלה (ראה הלכות זכייה ומתנה ג,יב, הלכות אישות כב,ל).
<b>הַחַטָּאת תָּמוּת</b>. עקירת החכם עוקרת את הנדר לגמרי ולכן יוצאים בה הבהמות לחולין, אבל בהפרת הבעל אין עקירה של הנדר מעיקרו אלא מרגע ההפרה והלאה, ולכן חלה קדושה על הבהמות (ירושלמי נזיר ד,ד), אלא שבשל ההפרה אין צורך בכפרה כעת ונעשית כחטאת שמתו או שנתכפרו בעליה ודינה שתמות (ראה הלכות פסולי המוקדשין ד,א).
<b>וְנֶאֱכָלִין לְיוֹם אֶחָד וְאֵינָן טְעוּנִין לֶחֶם</b>. כדלעיל ה"ב.
<h3> י</h3>
<b>הִפְרִישָׁה</b>. ממעות השייכות לה.
<b>הִפְרִישָׁה מָעוֹת סְתוּמִין וכו'</b>. כמבואר לעיל ה"ג וה"ד.
<h3> יא</h3>
<b>הֲרֵי זוֹ מְבִיאָה קָרְבַּן טֻמְאָה</b>. משום שהבעל אינו עוקר את הנדר מעיקרו, אלא מבטלו רק מרגע ההפרה והלאה, ולכן מתחייבת בקרבן על טומאתה.
<h3> יב</h3>
<b>הָאִישׁ שֶׁהִדִּיר אֶת בְּנוֹ בְּנָזִיר</b>. כדלעיל ב,יג–יד.
<b>וּמִחָה הוּא אוֹ קָרוֹב וכו'</b>. ועל ידי פעולות אלו לא חלה נזירותו (לעיל ב,טו).
<b>הַחַטָּאת תָּמוּת</b>. בדומה לדין הפרת הבעל לאשתו (לעיל ה"ט).
<b>הִפְרִישׁ לוֹ מָעוֹת סְתוּמִין</b>. הפריש האב מעות לבנו לאחר שהדירו בנזיר.
<h3> יג</h3>
<b>וְהִפִּילָה אִשְׁתּוֹ</b>. ובשלב זה אינו מחויב בנזירות (לעיל א,יז).
<b>וְחָזְרָה וְיָלְדָה</b>. וכעת הוא מחויב בנזירות (שם).
<b>הֲרֵי הַקָּרְבָּנוֹת סָפֵק</b>. משום שהפרישם קודם שהפילה, מסופקים אנו אם כוונתו להקדישם אך ורק בהיוולד הבן שהייתה מעוברת ממנו וממילא אין הקרבנות קדושים, או שמא התכוון אף לבן אחר והקרבנות קדושים.
<b>וַאֲסוּרִין בְּגִזָּה וַעֲבוֹדָה</b>. כדין ספק קדשים שאסור לגזוז את צמרה או לעבוד בה (ראה הלכות מעילה א,ח).
<h3> יד</h3>
<b>וְסוֹפְרִין יְמֵי נְזִירוּת אַחֶרֶת גְּמוּרָה</b>. כל אחד נוהג נזירות כמניין ימי הנזירות שנדר בנזירות הקודמת.
<b>מֵאַחַר</b>. לאחר.
<b>וְחוֹזְרִין וּמְבִיאִין קָרְבַּן טָהֳרָה</b>. בסיום הנזירות השנייה.
<b>נִמְצָא שֶׁלֹּא הִפְסִידוּ בְּקָרְבְּנוֹתֵיהֶן כְּלוּם</b>. שהרי הביאו קרבן טומאה אחד ושני קרבנות טהרה, כפי שהיו מביאים גם ללא הספק.
<h3> טו</h3>
<b>מֵת אֶחָד מֵהֶן</b>. ואי אפשר לעשות את התנאי הנזכר. ואינו יכול להקריב מספק את החטאת והאשם של קרבנות הטומאה ולהתנות שיהיו נדבה שהרי הם אינם באים בנדבה.
<b>הֲרֵי זֶה מֵבִיא חַטַּאת הָעוֹף</b>. לספק קרבן טומאה, וחטאת העוף באה על הספק (הלכות שגגות יא,ב), ואין העולה והאשם מעכבים מלהתחיל למנות נזירות אחרת (לעיל ו,יב).
<b>וְעוֹלַת בְּהֵמָה</b>. לספק תגלחת טהרה כדי שיוכל לגלח, ודי לנזיר בקרבן אחד כדי לגלח (לעיל ח,ה).
<b>וְיֹאמַר אִם טָמֵא הָיִיתִי וכו'</b>. תנאי דומה לתנאי זה מופיע ביתר פירוט לקמן י,ז.
<b>קָרְבַּן טָהֳרָה</b>. חטאת עולה ושלמים (לעיל ח,א).
<b>וְזוֹ חוֹבָה</b>. ועולת בהמה זו חובה.
<b>וְזֶה שְׁאָר קָרְבָּנִי</b>. החטאת והשלמים.
<b>וְאֵין אֶחָד מִשְּׁנֵיהֶן</b>. משני הנזירים שנטמא אחד מהם בספק.
<b>מְגַלֵּחַ תִּגְלַחַת טֻמְאָה</b>. בסיום הנזירות הראשונה.
<b>אֶלָּא אִם כֵּן הָיוּ קְטַנִּים אוֹ נָשִׁים</b>. שאינם מצווים על איסור הקפת הראש (ראה הלכות עבודה זרה יב,א-ג).
<b>שֶׁאֵין אֵלּוּ מַקִּיפִין פְּאַת רֹאשָׁם מִסָּפֵק</b>. ומכיוון שכל אחד מהן ספק אם נטמא, אינם מגלחים תגלחת טומאה אלא מגלחים רק פעם אחת לשם טהרתם (ראה גם לקמן י,ט).
<h3> טז</h3>
<b>שֶׁסְּפֵק טֻמְאָה שָׁם טָמֵא</b>. שברשות היחיד החמירו חכמים שאדם שספק נגע שם בטומאה, טמא (ראה הלכות שאר אבות הטומאות טו,ח, טז,א).
<b>כְּמוֹ שֶׁיִּתְבָּאֵר בִּמְקוֹמוֹ</b>. שם.
<h3> יז</h3>
<b>בַּמֶּה דְּבָרִים אֲמוּרִים</b>. שמתחייבים הנזירים בקרבן משום ספק טומאה על פי עדותו של עד אחד.
<b>כְּמוֹ שֶׁבֵּאַרְנוּ</b>. לעיל הט"ז.
<b>אַף עַל פִּי שֶׁעִקַּר הַנְּזִירוּת בְּעֵד אֶחָד</b>. שהצורך בשני עדים לחיוב מלקות הוא דווקא בשעת המעשה, אבל בהחזקת האיסור, כגון במקרה שלנו בקבלת הנזירות, אין צורך בשני עדים אלא מספיק עד אחד (ראה הלכות סנהדרין טז,ו).
<h3> יח</h3>
<b>אֶלָּא עָלָיו</b>. ואם יעבור עליו הנזיר, ייטמא בטומאת אוהל.
<b>אוֹ נוֹגֵעַ בְּצִדּוֹ</b>. ובנגיעה זו נטמא.
<b>וְאַף עַל פִּי שֶׁהִיא טֻמְאָה יְדוּעָה</b>. לבני אדם, בשונה מטומאת התהום (כדלעיל ו,יח-יט).
<b>הוֹאִיל וְסָפֵק רְשׁוּת הָרַבִּים טָהוֹר</b>. ויכול להיות שהיטה ולא האהיל ולא נגע (ודווקא בנזיר הקלו על אף שקרוב לוודאי שנגע, ואילו בתרומה החמירו בספק זה — ראה הלכות שאר אבות הטומאות יח,ב-ג; לח"מ).
<h3> יט</h3>
<b>וְשֶׁלֹּא יָסִיט</b>. שלא יזיז את המת אף ללא נגיעה ישירה. שהמזיז את המת, נטמא (הלכות טומאת מת א,ז).
<b>טָעוּן</b>. נושא מטען.
<b>אוֹ רוֹכֵב</b>. על גבי בהמה.
<h2>פרק י</h2>
<h3> א</h3>
<b>אֵין אָדָם מְגַלֵּחַ תִּגְלַחַת אַחַת וְעוֹלָה לוֹ לְנִזְרוֹ וּלְצָרַעְתּוֹ</b>. הנזיר מגלח תגלחת אחת בסיום ימי נזירותו (לעיל ח,א-ד) והמצורע מגלח שתי תגלחות: אחת כשעולה מטומאת הצרעת, והשנייה לאחר שבעה ימים ('ימי ספרו') בסיום ימי צרעתו (הלכות טומאת צרעת יא,א). ואין אדם יכול לגלח תגלחת אחת שתיחשב גם לתגלחת הנזירות וגם לתגלחת הצרעת מכיוון שהם עניינים שונים במהותם.
<b>וְתִגְלַחַת צָרַעַת בִּזְמַן שֶׁהוּא סְפֵק מְצֹרָע אֵינָהּ דּוֹחָה אֶת הַנְּזִירוּת</b>. צרעת ודאית תגלחתה דוחה את איסור הגילוח בזמן הנזירות (לעיל ז,טו), אבל ספק צרעת אינו דוחה ולכן אינו יכול לגלח לספק צרעתו בתוך ימי נזירותו.
<b>מִי שֶׁנָּזַר שָׁנָה אַחַת</b>. קיבל על עצמו נזירות לשנה אחת.
<b>וּבְסוֹף הַשָּׁנָה נִטְמָא בְּסָפֵק</b>. בספק טומאת מת.
<b>הֲרֵי זֶה מוֹנֶה שִׁבְעַת יָמִים וּמַזֶּה בִּשְׁלִישִׁי וּשְׁבִיעִי</b>. כדינו של הנטהר מטומאת מת (הלכות פרה יא,א).
<b>וְאֵינוֹ מְגַלֵּחַ בַּשְּׁבִיעִי</b>. את תגלחת הטומאה הנוהגת כרגיל בנזיר שנטמא, אלא צריך לעשות את סדר התגלחות המבואר בסמוך.
<b>אֶלָּא לְאַחַר אַרְבַּע שָׁנִים</b>. שרק לאחר ארבע שנים יוצא מכל ספקותיו ומשלים את נזירותו, כפי שיבואר לקמן.
<b>וְאוֹכֵל בַּקֳּדָשִׁים לְאַחַר שְׁתֵּי שָׁנִים</b>. שקודם לכן לא סיים את תהליך ההיטהרות מצרעתו, כפי שיתבאר לקמן, ומוגדר 'מחוסר כפרה' שאסור באכילת קדשים (הלכות טומאת צרעת יא,ב, הלכות מחוסרי כפרה א,א; אבל נזיר מותר באכילת קדשים אף לפני סיום תהליך טהרתו).
<b>תִּגְלַחַת טָהֳרָה</b>. שמגלח הנזיר בסיום ימי נזירותו.
<b>וְתִגְלַחַת טֻמְאָה מִסָּפֵק</b>. שמגלח הנזיר שנטמא בטומאת מת שהנזיר מגלח עליה (לעיל ז,ב).
<h3> ב</h3>
<b>אַחַר שָׁנָה רִאשׁוֹנָה</b>. מעת שנדר. ואינו מגלח קודם לכן לספק טומאתו וצרעתו, משום שנדר נזירות לשנה ושמא לא נטמא ולא היה מצורע.
<b>וּמְגַלֵּחַ בָּהּ רֹאשׁוֹ וּזְקָנוֹ וְגַבּוֹת עֵינָיו</b>. כדין תגלחת מצורע, שכן הנזיר אינו צריך לגלח אלא את שער הראש.
<b>כִּשְׁאָר הַמְצֹרָעִים</b>. לתהליך טהרת המצורע ראה הלכות טומאת צרעת יא,א.
<b>וְאִם אֵינוֹ טְמֵא מֵת וְלֹא מְצֹרָע הֲרֵי הִיא תִּגְלַחַת טָהֳרָה שֶׁל נְזִירוּתוֹ</b>. שהנזיר חייב לגלח את שער ראשו בסיום נזירותו, ועולה לו תגלחת זו לשם טהרתו.
<b>שֶׁמָּא אֵינוֹ מְצֹרָע</b>. שאם היה מצורע ודאי, הייתה תגלחתו דוחה את הנזירות, אך מכיוון שיש ספק אינה דוחה.
<b>וְשָׁנָה שְׁנִיָּה זוֹ הֲרֵי הוּא בָּהּ נָזִיר</b>. שאם אכן היה טמא מת בשנה הראשונה, הרי תגלחתו הראשונה הייתה תגלחת טומאה, ומשום שהנזיר שנטמא בימי נזירותו, בין בטומאה ודאית בין בספק טומאה, סותר את ימי נזירותו (לעיל ו,ג), עליו להתחיל כעת למנות נזירות מחדש למשך שנה ואסור בגילוח עד סוף השנה.
<b>שָׁלְמָה טָהֳרַת הַצָּרַעַת</b>. שמחויב בשתי תגלחות לשם טהרתו.
<b>וְשָׁנָה רִאשׁוֹנָה לֹא עָלְתָה לוֹ מִפְּנֵי שֶׁהִיא יְמֵי חִלּוּטוֹ</b>. הימים שבהם היה מצורע באופן מוחלט, וימי חילוטו של מצורע אינם עולים לו למניין ימי נזירותו (לעיל ז,ט).
<b>וְשָׁנָה שְׁנִיָּה לֹא עָלְתָה לוֹ מִפְּנֵי שֶׁהִיא יְמֵי סָפְרוֹ שֶׁל מְצֹרָע</b>. וגם ימי ספרו של מצורע אינם עולים לו למניין ימי נזירותו (שם).
<b>וְאֵין אַחַת מִשְּׁלֹשׁ הַשָּׁנִים עוֹלָה</b>. לחיוב הנזירות.
<b>וּמְגַלֵּחַ תִּגְלַחַת רְבִיעִית</b>. ולאחר תגלחת זו סיים בוודאות את נזירותו.
<b>וּשְׂעָרוֹ בְּכָל תִּגְלַחַת סָפֵק אָסוּר בַּהֲנָאָה מִסָּפֵק</b>. ששערו של נזיר, הן בתגלחת טהרה והן בתגלחת טומאה, אסור בהנאה (לעיל ו,יד, ח,ב; וראה גם הלכות פסולי המוקדשין יט,י-יא). ומשום שכל תגלחת מארבע תגלחות אלו היא ספק תגלחת של נזיר, השער אסור מספק.
<b>שְׂעַר נָזִיר שֶׁנִּצְטָרַע מֻתָּר בַּהֲנָיָה</b>. בניגוד לתגלחות הנזכרות כאן שהם ספק תגלחת נזיר לטומאתו או לטהרתו, שער של תגלחת מצורע מותר אף אם הוא נזיר.
<h3> ג</h3>
<b>תִּגְלַחַת רִאשׁוֹנָה לִסְפֵק יְמֵי צָרַעְתּוֹ</b>. שמא מצורע היה ותגלחת הצרעת קודמת לתגלחות הנזיר.
<h3> ד</h3>
<b>אִם הָיָה עָשִׁיר כּוֹתֵב נְכָסָיו לַאֲחֵרִים</b>. מצורע עשיר שנטהר מביא כבש לאשם וכבש לעולה וכבשה לחטאת, ומצורע עני מביא כבש לאשם ושני תורים או שני בני יונה אחד לעולה ואחד לחטאת (הלכות שגגות י,ג, הלכות מחוסרי כפרה א,ג). ומשום שהוא ספק מצורע אין הוא יכול להביא כבשה לחטאת שכן חטאת בהמה אינה קרבה על הספק, ולכן צריך לתת נכסיו במתנה לאחרים כדי לגרום לכך שייהפך לעני ויוכל להביא חטאת העוף שניתן להביאה על הספק.
<b>וְאַחַר כָּךְ מֵבִיא חַטַּאת הָעוֹף וְעוֹלַת בְּהֵמָה וכו'</b>. כפי שיפורט בהלכות הסמוכות.
<b>וְכָל חַטַּאת עוֹף מֵהֶן לֹא תֵּאָכֵל מִפְּנֵי שֶׁהִיא סָפֵק</b>. שמא נזיר טהור הוא ואינו חייב חטאת העוף. וחטאת העוף הבאה על ספק אינה נאכלת (הלכות פסולי המוקדשין ז,י).
<b>כְּמוֹ שֶׁבֵּאַרְנוּ</b>. לעיל ח,א.
<h3> ה</h3>
<b>לִסְפֵק טֻמְאָתוֹ</b>. שמא הוא נזיר טמא שחטאתו מעכבת אותו מלהתחיל למנות נזירות טהרה (לעיל ו,יב).
<b>שְׁנִיָּה לִסְפֵק צָרַעְתּוֹ שֶׁאֵין הַמְּצֹרָע מֵבִיא קָרְבָּנוֹ אֶלָּא אַחַר תִּגְלַחַת שְׁנִיָּה</b>. נמצא שהחטאת ראשונה הייתה לספק טומאתו בלבד, וזו לספק צרעתו בלבד, שהרי אם נטמא, כבר נטהר בחטאת הקודמת.
<b>וְכֵן חַטָּאת שְׁלִישִׁית לִסְפֵק טֻמְאָתוֹ</b>. ולא לספק צרעתו, שאם היה מצורע כבר עשה חובתו בשתי התגלחות הקודמות.
<b>כְּמוֹ שֶׁבֵּאַרְנוּ</b>. לעיל ה"ב.
<h3> ו</h3>
<b>שֶׁמֵּבִיא עִמָּהֶן</b>. שמביא יחד עם החטאות בתגלחת ראשונה ושנייה ושלישית.
<b>אִם טָהוֹר אֲנִי זוֹ מֵחוֹבָתִי</b>. שעל מנת לגלח חייב הנזיר להביא קרבן (ואף שצריך להביא גם חטאת בהמה וקרבן שלמים, יכול לגלח על העולה בלבד כדלעיל ח,ב).
<b>וְאִם טָמֵא אֲנִי הֲרֵי הִיא נְדָבָה</b>. שנזיר שנטמא אינו מביא עולת בהמה אלא עולת העוף (ותגלחת הטומאה תיעשה על חטאת העוף שהביא).
<b>וְכֵן הוּא אוֹמֵר בַּשְּׁנִיָּה וּבַשְּׁלִישִׁית</b>. שבכל אחת מהן יש אפשרות שהוא נזיר טהור ועליו להביא עולה כדי לגלח עליה לטהרתו, ויש אפשרות שהוא טמא (מחמת טומאת מת או מחמת צרעתו) ועולה זו נדבה היא.
<h3> ז</h3>
<b>וּמֵבִיא קָרְבַּן טָהֳרָה בְּתִגְלַחַת רְבִיעִית</b>. שלושת קרבנות תגלחת טהרה: חטאת עולה ושלמים.
<b>וּמַתְנֶה וְאוֹמֵר וכו'</b>. הפרשנים התקשו רבות בדברי הרמב"ם בפירוט התנאים המופיעים בהלכות ז–ח, להלן נצביע על כמה מנקודות הקושי הקיימות כאן.
<b>אִם טָמֵא הָיִיתִי... וְאִם מֻחְלָט הָיִיתִי</b>. המפרשים דנו אם הלשון 'אם טמא הייתי' משמעה שהיה טמא בלבד או שהיה יחד עם זאת מצורע, ובדומה לכך התלבטו בנוגע לאמירה 'אם מוחלט הייתי' (ראה כס"מ, רדב"ז מרכה"מ ועוד).
<b>עוֹלָה רִאשׁוֹנָה חוֹבַת מְצֹרָע</b>. אף כאן התקשו המפרשים בעניין הזכרת חובת עולת מצורע בתגלחת רביעית והקשו על כך מכמה צדדים (ראה ראב"ד, כס"מ, לח"מ ועוד).
<b>אַחַת לְחוֹבַת מְצֹרָע וְאַחַת לְחוֹבַת נְזִירוּת</b>. עולה ראשונה לצרעתו ועולה שנייה לנזירותו. ואף כאן שאלו המפרשים כיצד מביא קרבן נזירותו קודם שמנה את ימי הנזירות (ראה לח"מ ומרכה"מ).
<b>וּשְׁלִישִׁית וּרְבִיעִית נְדָבָה</b>. שהרי כבר הקריב חובת צרעתו וחובת נזירותו.
<b>וְהַשְּׁאָר קָרְבַּן טָהֳרָתִי</b>. הכבשה לחטאת והאיל לשלמים באים להשלמת חובת תגלחת הטהרה השל נזיר.
<b>וּשְׁנִיָּה וּשְׁלִישִׁית נְדָבָה</b>. שהרי טרם נטהר מטומאתו (והמפרשים דנים ביחס בין מקרה זה לבין המתואר לעיל 'אם מוחלט הייתי', שלכאורה יש מקום לומר שמדובר באותו המקרה, ראה לח"מ ומרכה"מ).
<h3> ח</h3>
<b>הָאָשָׁם וְהָעוֹלָה</b>. שבהם מחויבים הן המצורע והן הנזיר שנטמא.
<b>אֵין מְעַכְּבִין לֹא בְּתִגְלַחַת טֻמְאָה וְלֹא בְּצָרַעַת</b>. בשונה מהחטאת, קרבנות אלו אינם מעכבים את הנזיר מלהתחיל למנות נזירות טהרה (כדלעיל ו,יב) ואת המצורע מלאכול בקדשים (ראה גם הלכות מחוסרי כפרה א,ה).
<b>הֲרֵי טָהַר בַּצִפֳּרִים</b>. בתגלחתו הראשונה, כדרך טהרת המצורע.
<b>וְחַטַּאת הָעוֹף הִיא חַטָּאתוֹ</b>. החטאת שמביא בתגלחתו השנייה היא לצרעתו.
<b>וְעוֹלַת בְּהֵמָה שֶׁעִמָּהּ מִקָּרְבַּן תִּגְלַחַת טָהֳרָה</b>. לכאורה מדובר בעולה שמביא יחד עם החטאת בתגלחתו השנייה, כפי שפורט לעיל בתנאי: "ואם טהור מטומאת מת הייתי ומצורע...". וכבר התקשו בכך המפרשים כמבואר שם.
<b>חַטַּאת הָעוֹף</b>. שמביא בתגלחתו הראשונה.
<b>וְעוֹלַת בְּהֵמָה נְדָבָה</b>. מכיוון שרק כעת הביא חובת תגלחת הטומאה ועליו למנות שנה נוספת לנזירותו.
<b>וַהֲרֵי הֵבִיא קָרְבַּן טָהֳרָה בָּאַחֲרוֹנָה</b>. התקשו המפרשים מדוע קרבן הטהרה מובא בתגלחת האחרונה ולא בשנייה (כס"מ, רדב"ז).
<b>וְחַטַּאת הָעוֹף בָּאָה עַל סָפֵק</b>. ספק טומאת מת.
<h3> ט</h3>
<b>כְּשֶׁהָיָה קָטָן</b>. וכגון שהיה בן שתים עשרה שנה ויום אחד שהגיע לעונת נדרים ואם קיבל על עצמו נזירות מתחייב בה (לעיל ב,יג).
<b>מַקִּיף פְּאַת רֹאשׁוֹ שֶׁלֹּא בִּמְקוֹם מִצְוָה</b>. שזכרים מבוגרים, בשונה מקטנים ונשים, מצווים באיסור הקפת הראש (הלכות עבודה זרה יב,א-ג), והותר להם רק בתגלחת ודאית של מצווה ולא בתגלחת ספק (ראה גם לעיל ט,טו).
<b>שֶׁאֵין אַרְבַּע תִּגְלָחוֹת אֵלּוּ לְעַכֵּב אֶלָּא לְמִצְוָה</b>. לא בנזיר (כדלעיל ח,ב) ולא במצורע (הלכות טומאת צרעת יא,ד).
<h3> י</h3>
<b>אַחַר שֶׁיִּטְהַר מִצָּרַעְתּוֹ</b>. לאחר שנרפא נגע הצרעת.
<b>מַזֶּה בִּשְׁלִישִׁי וּשְׁבִיעִי</b>. בתחילת ימים אלו מגלח תגלחת ראשונה של מצורע, ועליו להיטהר כבר בתוך שבעת ימי ספרו, משום שטמא מת אינו יכול לשלוח קרבנותיו למקדש (הלכות ביאת מקדש ב,יב), ולאחר ההזאה נטהר מטומאת המת למרות שהוא מצורע (הלכות פרה יא,ג) ובשביעי מגלח תגלחת שנייה של מצורע ומביא קרבנות מצורע (לח"מ).
<b>וּמְגַלֵּחַ תִּגְלַחַת טֻמְאָה</b>. המפרשים התקשו מדוע לא הזכיר הרמב"ם שלאחר שבעת ימים אלו של צרעתו עליו למנות ימי נזירות שלמה שמא נזיר טהור הוא ורק בסופם לגלח את תגלחת הטומאה, והסבירו שהתכוון לכך אך קיצר בלשונו (לח"מ ועוד).
<h3> יא</h3>
<b>וְטָהַר מִסְּפֵק צָרַעְתּוֹ</b>. נרפא מספק צרעתו.
<b>מוֹנֶה יְמֵי נְזִירוּתוֹ שְׁלֵמָה וְאַחַר כָּךְ מְגַלֵּחַ תִּגְלַחַת הַנֶּגַע שֶׁאֵין תִּגְלַחַת סְפֵק נִגְעוֹ דּוֹחָה נְזִירוּת</b>. ואינו יכול למנות בתחילה שבעה ימי טומאה ולהתגלח תגלחת טומאה שמא מצורע הוא והמצורע אינו משלח קרבנותיו קודם שיטהר מצרעתו (הלכות ביאת מקדש ב,יא). ומצד שני אינו יכול לגלח לספק צרעתו עד שימנה נזירות שלמה כפי שנדר (על אף שאינה נזירות מוחלטת שהרי הוא טמא) משום שנזיר שנטמא יכול לגלח תגלחת טומאה בלבד (מרכה"מ).
<b>אִם הִזָּה בִּשְׁלִישִׁי וּשְׁבִיעִי</b>. בתוך שבעת הימים שמנה לצרעתו בין תגלחת ראשונה לשניה, שלולי הזאה זו המטהרת אותו מטומאת מת, אינו יכול לשלח קרבנותיו למקדש (הלכות ביאת מקדש ב,יב).
<b>וְאַחַר כָּךְ מוֹנֶה שִׁבְעָה אַחֶרֶת לְטֻמְאַת מֵת</b>. טעם הדבר מבואר לקמן הי"ג.
<h3> יב</h3>
<b>וּמַזֶּה בַּשְּׁלִישִׁי וּבַשְּׁבִיעִי</b>. כדי להיטהר מטומאת מת על מנת שיוכל לשלח קרבנותיו למקדש.
<b>וְסוֹפֵר שִׁבְעָה</b>. שבעת הימים שסופר הנזיר שנטמא.
<h3> יג</h3>
<b>וְלָמָּה סוֹפֵר שִׁבְעָה</b>. שבעה נוספים על שבעת הימים שמנה לטומאת הצרעת.
<b>שֶׁאֵין שִׁבְעַת יְמֵי הַטֻּמְאָה עוֹלִין בְּשִׁבְעַת יְמֵי הַסְּפִירָה שֶׁבֵּין תִּגְלַחַת וְתִגְלַחַת שֶׁל מְצֹרָע</b>. שעל אף שנטהר מטומאת מת חלה עליו חובת ספירת שבעה ימים מחמת שנטמא, ואינו יכול לספור אותם בזמן שהוא מצורע (ראה לח"מ).
<h3> יד</h3>
<b>וּנְזִירוּת כֵּן מִנִּדְרֵי רְשָׁעִים הוּא</b>. שאינם נודרים נזירות מתוך יישוב הדעת ולשם שמים (ראה הלכות נדרים א,כו).
<b>אֲבָל הַנּוֹדֵר לַיי דֶּרֶךְ קְדֻשָּׁה</b>. שנוזר כדי לתקן מעשיו כגון שמתגאה ביופיו ונוזר כדי לכוף את יצרו (ראה שם יג,כג-כה).
