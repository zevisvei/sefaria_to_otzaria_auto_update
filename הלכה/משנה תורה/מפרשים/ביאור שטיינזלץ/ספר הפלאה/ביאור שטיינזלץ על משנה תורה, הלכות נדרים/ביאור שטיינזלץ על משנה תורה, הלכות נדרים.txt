<h1>ביאור שטיינזלץ על משנה תורה, הלכות נדרים</h1>
<h2>פרק א</h2>
<h3> א</h3>
<b>שֶׁאֵין שָׁם שְׁבוּעָה כְּלָל</b>. שלא השתמש בלשון שבועה או אלה או ארור (הלכות שבועות ב,ב).
<b>וְלֹא הַזְכָּרַת שֵׁם וְלֹא כִּנּוּי</b>. שלא כשבועה שעל מנת להתחייב עליה קרבן או מלקות עליו להזכיר אחד משמות ה' או כינוייו (שם ה"ד).
<h3> ב</h3>
<b>עוֹלָה... שְׁלָמִים אוֹ מִנְחָה</b>. וקרבנות אלו באים בנדר או בנדבה (הלכות מעשה הקרבנות יד,א).
<b>חַיָּב בְּאַחֲרָיוּתָן</b>. שאם מתה הבהמה לאחר שהפרישה לקרבן, חייב להביא אחרת במקומה (ראה גם שם הל' ד-ה).
<h3> ג</h3>
<b>בְּהִלְכוֹת מַעֲשֵׂה הַקָּרְבָּנוֹת</b>. פרקים יד-יז; וראה גם הלכות ערכין וחרמין א,א.
<h3> ה</h3>
<b>כָּל שֶׁהוּא</b>. שיעור מועט ביותר.
<b>שֶׁנֶּאֱמַר לֹא יַחֵל דְּבָרוֹ</b>. וזוהי מצוות לא תעשה שלא יחלל האדם את מה שאסר על עצמו בדיבורו.
<b>אֵינוֹ לוֹקֶה עַד שֶׁיֹּאכַל כַּזַּיִת</b>. שלשון 'אכילה' פירושה כזית ומעלה (ראה גם הלכות שבועות ד,א), ואף על פי כן אסור אף בפחות מכזית (שם).
<h3> ו</h3>
<b>הֲרֵי אֵלּוּ מִצְטָרְפִין לְכַזַּיִת</b>. ואם אכל חצי זית מזה וחצי זית מזה, לוקה.
<h3> ז</h3>
<b>הָאוֹמֵר פֵּרוֹת אֵלּוּ עָלַי קָרְבָּן</b>. צורת נדר זו נקראת 'התפסה' – שמחיל איסור על דבר מסוים מכוח האיסור הקיים על דבר אחר (ראה לקמן הל' יג, טו). כאן כוונתו להתפיס על הפירות איסור מכוח איסור אכילת הקרבן. ובאופן זה, אם עובר על נדרו מתחייב משום מעילה (ראה הלכות מעילה ד,ט; וראה מאירי נדרים ב,א שהביא מחלוקת ראשונים בשאלה אם נדר התפסה הוא סוג נוסף של נדר או שכל הנדרים חלים מדין התפסה).
<b>כָּל מַה שֶּׁאֹכַל עִמְּךָ עָלַי קָרְבָּן וכו'</b>. וכוונתו לאסור על עצמו אכילתו עם חברו כקרבן.
<b>מִפְּנֵי שֶׁאֶפְשָׁר שֶׁיִּדּוֹר אָדָם קָרְבָּן וְיַעֲשֶׂה בְּהֵמָה שֶׁהָיְתָה חֹל קָרְבָּן וְתֵאָסֵר</b>. שהתפסת איסור בנדר חלה רק כשמתפיס מכוח דבר שיש ביד האדם לאסרו עליו כדלקמן.
<h3> ט</h3>
<b>אִם אוֹתוֹ דָּבָר הָאָסוּר יָכוֹל לַעֲשׂוֹתוֹ בְּנֶדֶר</b>. כגון קרבן שיכול האדם להקדישו.
<b>וְאִם אֵינוֹ יָכוֹל לַעֲשׂוֹתוֹ בְּנֶדֶר</b>. כגון נבלות וטרפות וכדומה, שאסורים מצד עצמם, ולא מחמת האדם.
<b>הֲרֵי אֵלּוּ מֻתָּרִין</b>. עיקרון זה למדו חז"ל מהפסוק "איש כי ידור נדר" ופירשו שצריך לנדור "בדבר הנדור ולא בדבר האסור" (בבלי נדרים יד,א), דהיינו שהתפסת הנדר חלה רק בדבר שבאפשרותו של האדם לאסור על עצמו בנדר, אבל לא בדבר שאיסורו עצמי ואינו תלוי בנדרו של האדם.
<h3> י</h3>
<b>כְּמוֹ שֶׁיִּתְבָּאֵר בִּמְקוֹמוֹ</b>. הלכות מעשה הקרבנות יד,ח.
<b>אֶפְשָׁר לַנּוֹדֵר לְהָבִיא אוֹתָם מֵחֲמַת נִדְרוֹ</b>. ולכן הם מוגדרים כדבר שיכול לעשותו בנדר.
<b>שֶׁהַנּוֹדֵר בְּנָזִיר מֵבִיא חַטָּאת</b>. כחלק מן הקרבנות שמביא כשישלמו ימי נזירותו (הלכות נזירות ח,א).
<b>וְאִם נִטְמָא מֵבִיא אָשָׁם</b>. כחלק מן הקרבנות שמביא לאחר שנטהר מטומאת מת (שם ו,יא).
<h3> יא</h3>
<b>כְּחַלַּת אַהֲרֹן</b>. כחלה המופרשת מן העיסה הניתנת לכהן שהוא מזרע אהרן.
<b>אוֹ כִּתְרוּמָתוֹ</b>. תרומה גדולה או תרומת מעשר הניתנת לכהן.
<b>שֶׁאֵין שָׁם דֶּרֶךְ לְהָבִיא אֵלּוּ בְּנֶדֶר וּנְדָבָה</b>. אף שאינם אסורים מצד עצמם אלא על ידי שמפריש אותם האדם, מכיוון שתרומות ומעשרות הם דבר שלא בא בנדר ונדבה, אינם נחשבים כ'דבר שיכול לעשותו בנדר'.
<h3> יב</h3>
<b>כְּנוֹתָר</b>. בשר שנותר מן הקרבן לאחר זמן היתר אכילתו ואסור באכילה.
<b>כְּפִגּוּל</b>. קרבן שנפסל משום שחשב הכהן לאכלו חוץ לזמנו או חוץ למקומו (כמובן הכללי של הביטוי 'פיגול', ראה פירוש הרא"ש נדרים י,ב), והוא אסור באכילה.
<b>כְּבָשָׂר טָמֵא שֶׁל קָדָשִׁים</b>. קרבן שנטמא ואסור באכילה.
<b>שֶׁהֲרֵי עֲשָׂיָן כִּבְשַׂר קָרְבָּן מִכָּל מָקוֹם</b>. אף שדברים אלו נחשבים 'דבר האסור', מכיוון שקודם שנאסרו היו קרבן, כוונתו להתפיס את נדרו בקרבן שהוא 'דבר הנדור', ולכן נדרו חל (ראה עיקרון דומה לקמן הט"ו).
<h3> יג</h3>
<b>כְּמַעְשַׂר בְּהֵמָה</b>. שאדם מצווה להפריש אחד מעשרה מכל הבהמות שיוולדו לו בכל שנה (הלכות בכורות ו,א).
<b>הוֹאִיל וּקְדֻשָּׁתוֹ בִּידֵי אָדָם</b>. שאין המעשר מתקדש עד שיקדיש את העשירי (ואף שאין המעשר בא בנדר ונדבה, מכיוון שהוא קדשים קלים שבאים בדרך כלל בנדר ונדבה נחשבת גם ההקדשה למעשר בהמה כ'דבר שיכול לעשותו בנדר', נתיב מאיר לעיל הי"א; וראה גם לקמן ב,ט).
<b>שֶׁאֵין קְדֻשָּׁתוֹ בִּידֵי אָדָם</b>. שהבכור מתקדש מאליו ביציאתו מהרחם (הלכות בכורות א,ה), ולכן מוגדר כ'דבר האסור'.
<b>וְאֵינוֹ יָכוֹל לְהַתְפִּיסוֹ בְּנֶדֶר שֶׁנֶּאֱמַר בּוֹ לֹא יַקְדִּישׁ אִישׁ אֹתוֹ</b>. ולמדו חכמים מפסוק זה שלאחר שיצא מבטן אמו לא ניתן לשנותו להקדש מסוג אחר, ולכן אף מצד זה לא ניתן להגדירו כדבר שיכול להביאו בנדר (ראה הלכות תמורה ד,יא-יב; שו"ת ברכת אברהם סי' מו).
<h3> יד</h3>
<b>כְּחֶרְמֵי שָׁמַיִם</b>. כהקדשות שאדם מקדיש ואומר: 'הרי זה חרם לשמים'.
<b>שֶׁחֶרְמֵי שָׁמַיִם לְבֶדֶק הַבַּיִת</b>. מיועדים לתיקון בית המקדש (ראה הלכות ערכין וחרמין א,י) ואסור ליהנות מהם כהקדש, זאת בניגוד לחרמי כהנים שהם ממון הכהן ולכן המתפיס בהם מותר (כדלקמן ב,ח).
<b>כִּתְרוּמַת הַלִּשְׁכָּה</b>. כסף השקלים שניתן בלשכה וקונים ממנו קרבנות ציבור (ראה הלכות שקלים ד,א).
<b>כַּתְּמִידִין</b>. כקרבן התמיד הקרב בכל יום.
<b>כַּדִּירִיִּים</b>. לשכות שבעזרות (פה"מ נדרים א,ג).
<b>כָּעֵצִים</b>. עצי המזבח.
<b>כָּאִשִּׁים</b>. אימורי הקרבנות שקרבים על אש המזבח.
<b>כַּיָּעִים</b>. כלים שגורפים על ידיהם את הדשן מעל המזבח.
<b>כַּמִּזְרָקוֹת</b>. כלים שמקבלים בהם את דם הקרבנות על מנת לזרקו על גבי המזבח.
<b>כַּמִּזְלָגוֹת</b>. שהופכים בהם את הקרבנות שעל גבי המזבח על מנת שיישרפו כראוי.
<b>שֶׁכָּל דְּבָרִים אֵלּוּ עִנְיָנָם כְּאוֹמֵר הֲרֵי הֵן עָלַי קָרְבָּן</b>. ואף כשאומר 'כהיכל' או 'כירושלים' כוונתו לקרבנות הקרבים בהיכל או בירושלים.
<h3> טו</h3>
<b>שֶׁהוּא מֻתָּר לְזָרִים</b>. שמותר באכילה לישראלים לאחר זריקת דמו.
<b>הֲרֵי אֵלּוּ אֲסוּרִין</b>. על אף שבשר זה במצבו הנוכחי מותר באכילה.
<b>שֶׁלֹּא הִתְפִּיס אֶלָּא בְּעִקָּרוֹ שֶׁהָיָה אָסוּר</b>. שכוונתו להתפיס בעיקר הקרבן שהיה אסור קודם זריקת הדם.
<b>אֲבָל אִם הָיָה בְּשַׂר בְּכוֹר אִם לִפְנֵי זְרִיקַת דָּמִים הֲרֵי זֶה אָסוּר</b>. אף שהתפסה בבכור אינה התפסה (כדלעיל הי"ג) זהו דווקא קודם שנשחט, אבל כאן שבשר הבכור מונח לפניו וממתין לזריקת דמים והקטרה על גבי המזבח, נחשב האומר כן כמתפיס בקרבן סתם ואסור (רדב"ז, שו"ת ברכת אברהם סי' מו הובא בכס"מ).
<b>וְאִם לְאַחַר זְרִיקַת דָּמִים הֲרֵי זֶה מֻתָּר</b>. שחזר להיות כמתפיס בעיקרו, והמתפיס בבכור הרי זה מותר.
<h3> יז</h3>
<b>וּכְשֵׁם שֶׁאוֹסֵר עַצְמוֹ בְּכִנּוּיִין כָּךְ אִם הִקְדִּישׁ בְּכִנּוּיִין הֲרֵי זֶה הֶקְדֵּשׁ</b>. ראה הלכות מעשה הקרבנות יד,יא. וכן כינויי שבועה כשבועה (הלכות שבועות ב,ה), וכינויי נזירות כנזירות (הלכות נזירות א,ח).
<b>וְכִנּוּי הַכִּנּוּיִים מֻתָּרִין</b>. שיוצר פועַל מהמילים שהם כינוי לקרבן, כגון שאמר 'מקנמנא' 'מקנחנא' 'מקנסנא', או שאומר ביטויים אחרים הבנויים על הכינויים כגון בחרם כשאומר 'חרפים' 'חרקים' 'חרכים' (בבלי נדרים י,ב).
<h3> יח</h3>
<b>דְּכֵי</b>. טהור (בשפה הארמית).
<h3> יט</h3>
<b>הֲרֵי זֶה כְּמִי שֶׁאָמַר לוֹ מַה שֶּׁאֹכַל לְךָ לֹא יִהְיֶה חֻלִּין אֶלָּא קָרְבָּן</b>. ופירוש דבריו שמה שאוכל משלך יהיה אסור עלי כקרבן, ולכן לא אוכל לך (רדב"ז; ובדומה לכך לקמן הכ"א).
<b>הַקָּרְבָּן שֶׁאֹכַל לְךָ קָרְבָּן שֶׁאֹכַל לְךָ כַּקָּרְבָּן שֶׁאֹכַל לְךָ הֲרֵי זֶה אָסוּר</b>. שכשאומר 'שאוכל לך' בסמיכות לביטויים אלו, משמעותו מה שאוכל משלך יהיה אסור עלי כקרבן (פה"מ נדרים א,ד).
<b>לֹא קָרְבָּן לֹא אֹכַל לְךָ</b>. שמשמעות דבריו היא שמחמת הקרבן לא אוכל לך כלום (פה"מ שם).
<b>שֶׁאֵין מַשְׁמַע דְּבָרִים אֵלּוּ וכו'</b>. שדבריו יכולים להתפרש כנשבע בחיי הקרבן שלא יאכל לחברו, ומשום שאין זו לשון שבועה אינו חייב בשבועה, וכן יכולים הדברים להתפרש שנדר שלא יאכל את קרבנו של חברו, ואין כאן נדר משום שלא ניתן לנדור על פעולה אלא על חפץ (כדלקמן ג,א).
<h3> כ</h3>
<b>הֲרֵי זֶה מֻתָּר</b>. שבכל לשונות אלו משמע שמתפיס את אכילתו משל חברו בחולין, ואין כאן כל איסור.
<h3> כא</h3>
<b>שֶׁמַּשְׁמָעוֹ שֶׁדָּבָר שֶׁאֹכַל הוּא שֶׁיִּהְיֶה פִּגּוּל אוֹ טָמֵא לְפִיכָךְ לֹא אֹכַל לְךָ</b>. וכאילו אמר לא אוכל לך משום שטמא יהיה מה שאוכל לך וכדומה.
<h3> כב</h3>
<b>כַּהֵיכָל שֶׁאֹכַל לְךָ... אָסוּר</b>. מכיוון שאמר 'שאוכל לך' משמעו שמה שאוכל לך יהיה אסור עלי כהיכל.
<b>שֶׁזֶּה כְּמִי שֶׁנִּשְׁבַּע בַּהֵיכָל שֶׁלֹּא יֹאכַל</b>. שהלשון 'שלא אוכל לך' משמשת בשבועה, ואין כאן לשון שבועה. וכן אם אמר 'ההיכל לא אוכל לך' או 'להיכל לא אוכל לך' וכדומה, מותר משום שזהו לשון שבועה (כדלעיל הי"ט; רדב"ז, וראה כס"מ שפירש אחרת והגיה ברמב"ם).
<h3> כג</h3>
<b>מַשְׁמַע דָּבָר זֶה שֶׁלֹּא יְדַבֵּר עִמּוֹ</b>. וכוונתו לאסור את פיו מלדבר עמו וכדומה (וכדלקמן ג,י-יא; חזו"א יו"ד קמב,ד).
<b>מְשַׁמַּתְנָא מִמְּךָ</b>. לשון נידוי (הלכות תלמוד תורה ז,ב). והמנודה לא יושב בארבע אמות של אחרים (שם ה"ד).
<h3> כד</h3>
<b>וְאִם אָכַל אֵינוֹ לוֹקֶה</b>. משום שהתבטא בלשון נידוי שאינו לשון נדר, אינו לוקה על כך.
<h3> כה</h3>
<b>הֲרֵי עָלַי כְּנִדְרֵי רְשָׁעִים וכו'</b>. שהרשעים רגילים לנדור ולהישבע בשעת כעס וכדומה.
<b>שֶׁמִּנִּדְרֵיהֶם נָזִיר וְקָרְבָּן וּשְׁבוּעָה</b>. אלו דברי הנודר, ולשון זו מחייבת אותו בכל מה שקיבל על עצמו אם יאכל.
<b>חַיָּב בְּכֻלָּן</b>. נעשה נזיר וחייב להביא למקדש קרבן הבא בנדר (עולה או שלמים, מאירי נדרים ב,א), וכן חייב מלקות משום שעבר על שבועת ביטוי (ראה גם הלכות מעשה הקרבנות יד,יא).
<b>כְּנִדְבוֹת כְּשֵׁרִים וכו'</b>. שדרך הכשרים להביא את הקרבן לעזרה ולנדבו שם (פה"מ נדרים א,א). ומשום כך כשאמר 'כנדבות כשרים אם אוכל לך' ואכל, התחייב במה שאמר.
<b>שֶׁמִּנִּדְבוֹתָם נָזִיר וְקָרְבָּן</b>. אבל לא שבועה שכן אין דרך הכשרים להישבע (ראה הלכות שבועות יב,יב).
<h3> כו</h3>
<b>אָמַר הֲרֵי עָלַי כְּנִדְרֵי רְשָׁעִים וכו'</b>. במקרה זה, שלא אמר את הסיומת "שמנדריהם נזיר וקרבן ושבועה", אין כוונתו לחייב עצמו בקרבן אם יאכל, אלא לאסור אכילתו משל חברו על ידי התפסה בקרבן, והאיסור חל אף שלא אמר בפירוש "קרבן שאוכל לך" וכדומה (לח"מ, מער"ק).
<b>אָמַר כְּנִדְרֵי כְּשֵׁרִים לֹא נִתְחַיֵּב כְּלוּם</b>. שאין כאן לשון נדר המחייבת, ולכן אם אמר "הרי עלי כנדרי כשרים אם אוכל לך", אינו נאסר באכילת חברו, וכן אם סיים ואמר: "שמנדריהם נזיר וקרבן", אינו מחויב בהם.
<b>שֶׁאֵין הַכְּשֵׁרִים נוֹדְרִים בְּדֶרֶךְ אִסּוּר וְכַעַס</b>. אין הכשרים נוהגים בפזיזות ובחוסר זהירות הנובעת מכעס, ולכן אינם מחייבים את עצמם בנדר משום שהנדר חייב באחריותו (כדלעיל ה"ב) ויכולים לבוא על ידי כך לידי 'בל תאחר' (פה"מ נדרים א,א).
<b>וְהָיָה נָזִיר עוֹבֵר לְפָנָיו</b>. משום שאם אין נזיר עובר לפניו ניתן לפרש את דבריו 'הריני' בתענית.
<b>כְּנִדְרֵי רְשָׁעִים עָלַי חַיָּב קָרְבָּן</b>. אף שאין בהמה עוברת לפניו, משום שאין משמעות אחרת לדבריו (רדב"ז).
<b>שֶׁלֹּא אֹכַל מִמֶּנּוּ</b>. מכיכר מסוים.
<b>חַיָּב בִּשְׁבוּעָה כַּנּוֹדֵר</b>. מתחייב בשבועה בדומה לרשעים שנודרים ומחייבים עצמם בשבועה.
<h3> כז</h3>
<b>לֹא אָמַר כְּלוּם</b>. משום שכוונתו על הגווילים (ראה גם הלכות שבועות יב,ד).
<b>כְּדֵי שֶׁלֹּא יִנְהֲגוּ קַלּוּת רֹאשׁ בִּנְדָרִים</b>. שלא יזלזלו בנדרים (ראה גם לקמן ב,יב-יג).
<h3> כח</h3>
<b>שֶׁהֲרֵי כָּתוּב בָּהּ אִסָּר וְנֶדֶר</b>. והרי הוא כנודר בלשונות נדרים המופיעות בתורה.
<h3> כט</h3>
<b>שֶׁזֶּה כְּמוֹ נֶדֶר הוּא וְאַף עַל פִּי שֶׁלֹּא הוֹצִיאוֹ בִּלְשׁוֹן נֶדֶר</b>. שלשון נדר היא כשאוסר על עצמו משהו, וכאן מקבל על עצמו לעשות משהו ללא הזכרת לשון נדר או שבועה, ולכן אין כאן נדר גמור.
<h3> ל</h3>
<b>כְּשֵׁם שֶׁהוּא מֻתָּר לְאָכְלָן</b>. משום שהנודר בדבר האסור, נדרו לא חל.
<b>כְּמוֹ שֶׁבֵּאַרְנוּ</b>. לעיל הל' ח-ט.
<b>כָּךְ מֻתָּר בְּאִשְׁתּוֹ</b>. מעיקר הדין (וראה לקמן ב,יג כיצד נוהגים למעשה).
<b>הֲנָאַת תַּשְׁמִישֵׁךְ אֲסוּרָה עָלַי</b>. שאוסר על עצמו הנאת יחסי אישות עם אשתו.
<b>הֲרֵי זוֹ אֲסוּרָה עָלָיו כְּמוֹ שֶׁיִּתְבָּאֵר</b>. לקמן יב,ט. שאף שאינו יכול לאסור את התשמיש עצמו על אשתו מפני שהוא משועבד לה, הרי הוא יכול לאסור על עצמו בנדר את ההנאה מהתשמיש (וראה הלכות אישות יד,ו שבמקרה כזה כופים אותו לגרשה לאחר שבעה ימים).
<h2>פרק ב</h2>
<h3> א</h3>
<b>אֶחָד הַנּוֹדֵר מִפִּי עַצְמוֹ אוֹ שֶׁהִדִּירוֹ חֲבֵרוֹ וכו'</b>. דינם שווה.
<b>אוֹ דָּבָר שֶׁעִנְיָנוֹ כְּעִנְיַן אָמֵן</b>. כגון שאמר 'הן' וכדומה (השווה הלכות שבועות ב,א).
<h3> ב</h3>
<b>כְּמוֹ שֶׁפֵּרַשְׁנוּ בִּשְׁבוּעוֹת</b>. ב,י-יב.
<h3> ג</h3>
<b>הֲרֵי זֶה כְּנִשְׁבָּע עַל דַּעַת אֲחֵרִים</b>. ולבם של אחרים במקום לבו קם, ואינו יכול לומר שבלבו היה כך או אחרת (הלכות שבועות ב,טו).
<b>בְּתוֹךְ כְּדֵי דִּבּוּר</b>. שיעור אמירת המילים 'שלום עליך רבי' (הלכות שבועות ב,יז, וראה גם שם הל' יח-יט).
<h3> ד</h3>
<b>שֶׁהֲרֵי בִּטֵּל הַתְּנַאי בְּנֶדֶר זֶה</b>. שהרי נדר למרות שהתנאי היה בדעתו.
<b>וְאִם לֹא זָכַר הַתְּנַאי אֶלָּא אַחַר שֶׁנָּדַר</b>. מסתבר ששכח את תנאו אך עדיין הוא חפץ בו, ולכן הנדר בטל.
<b>אַף עַל פִּי שֶׁקִּבֵּל הַתְּנַאי בְּלִבּוֹ וְקִיֵּם הַתְּנַאי</b>. על אף שכשנזכר לא הוציא את התנאי בפיו אלא רק קיבלו וקיימו בלבו, הנדר בטל (כס"מ, וראה רדב"ז ומער"ק שפירשו אחרת).
<b>וְהוּא שֶׁיִּזְכֹּר הַתְּנַאי אַחַר שֶׁנָּדַר בְּתוֹךְ כְּדֵי דִּבּוּר</b>. שאין הנדר מתבטל כשהנודר לא זוכר את תנאו בכלל, אלא רק אם נזכר בתנאי בתוך כדי דיבור וקיבלו וקיימו בלבו (כס"מ, ולהבנתו אין הבדל בין דעה זו לדעת הראב"ד). ויש מפרשים שלפי דעה זו מספיק שיזכור את התנאי תוך כדי דיבור ואין צורך שיקבלו ויקיימו בלבו (לח"מ).
<h3> ה</h3>
<b>אִם אָמַר עַל דַּעַת רִאשׁוֹנָה אֲנִי עוֹשֶׂה אֵין נִדְרוֹ נֶדֶר שֶׁהֲרֵי בִּטְּלוֹ</b>. אף שהזוכר את תנאו בשעת הנדר, נדרו קיים, כאן שאמר שנדרו כפוף לתנאי, התנאי מבטל את הנדר.
<h3> ו</h3>
<b>יֵשׁ לוֹ לְהַקְדִּים תְּנַאי לִשְׁבוּעוֹתָיו</b>. יכול לעשות כן אם רוצה לבטל את שבועותיו בעתיד.
<h3> ז</h3>
<b>סְתָם נְדָרִים לְהַחֲמִיר</b>. משום שמן הסתם דעתו של הנודר היא לאסור על עצמו משהו (רא"ש נדרים יח,ב) ויש מפרשים שהוא ככל ספק של תורה שהולכים בו להחמיר (קרית ספר, תפא"י נדרים ב,ד).
<b>כְּבָשָׂר מָלִיחַ שֶׁל קָרְבָּן וּכְיֵין נֶסֶךְ שֶׁנִּתְנַסֵּךְ עַל הַמִּזְבֵּחַ</b>. דברים אלו נידרים על ידי האדם, והמתפיס בהם נדרו נדר.
<b>תִּקְרֹבֶת עֲבוֹדָה זָרָה וְיַיִן שֶׁנִּתְנַסֵּךְ לָהּ</b>. דברים אלו אסורים, והמתפיס בדבר האסור אין נדרו חל (לעיל א,ח).
<b>וְאִם נָדַר סְתָם</b>. כשנשאל על כוונת נדרו השיב שנדר באופן סתמי לא מתוך כוונה מסוימת.
<b>הֲרֵי זֶה אָסוּר</b>. משום שסתם נדרים להחמיר.
<h3> ח</h3>
<b>אִם כְּחֵרֶם שֶׁל בֶּדֶק הַבַּיִת וכו'</b>. שיש שני סוגי חרמים: חרם לבדק הבית שמיועד לצורכי המקדש, וחרם לכהנים (הלכות ערכין וחרמין ו,א).
<b>מֻתָּר לְפִי שֶׁהֵן מָמוֹן שֶׁלָּהֶן</b>. שלאחר שבאו לידי הכהן הם נחשבים חולין וכממון הכהן (שם ה"ה). וממילא לא התפיס את נדרו בדבר אסור אלא בדבר מותר וכאילו התפיס נדרו בחולין.
<h3> ט</h3>
<b>כְּמוֹ שֶׁבֵּאַרְנוּ</b>. לעיל א,יג.
<b>וְאִם כְּמַעְשַׂר דָּגָן מֻתָּר</b>. שאין תרומות ומעשרות באים בנדר או בנדבה (כדלעיל א,יא).
<h3> י</h3>
<b>אִם לִתְרוּמַת הַלִּשְׁכָּה נִתְכַּוֵּן</b>. לשקלים הניתנים בלשכה ומשמשים לקניית קרבנות צבור (הלכות שקלים ד,א).
<b>וְאִם לִתְרוּמַת הַגֹּרֶן נִתְכַּוֵּן מֻתָּר</b>. שתרומת הגורן מוגדרת כ'דבר האסור' (כדלעיל א,יא).
<h3> יא</h3>
<b>וְאָמַר שָׁם הֲרֵי הֵן עָלַי חֵרֶם הֲרֵי זֶה אָסוּר</b>. אף אם טוען הנודר שהתכוון לחרמי כהנים, אין מתחשבים בכוונתו אלא הולכים אחר פירוש הדברים הרגיל באותו המקום ובאותו הזמן (כס"מ).
<h3> יב</h3>
<b>שֶׁהִיא מִכְמֹרֶת</b>. רשת של דייגים.
<b>בְּקָרְבְּנוֹת מְלָכִים</b>. מתנות שמגישים לפני המלכים.
<b>הֲרֵי עַצְמִי עָלֶיךָ קָרְבָּן</b>. וניתן להבין שאוסר את הנאתו על חברו כקרבן (פה"מ נדרים ב,ה).
<b>בְּעֶצֶם שֶׁהִנַּחְתִּי לִי</b>. בעצם של בעל חיים ששמר אצלו.
<b>מַרְאִין בְּעֵינָיו שֶׁזֶּה נֶדֶר וכו'</b>. יוצרים אצלו רושם כזה, על ידי כך שמחפשים סיבה אחרת להיתר הנדר ולא מתירים על סמך כוונתו.
<h3> יג</h3>
<b>שֶׁאֵין כָּאן נֶדֶר כְּמוֹ שֶׁבֵּאַרְנוּ</b>. לעיל א,ח, א,ל.
<h3> יד</h3>
<b>אַף עַל פִּי שֶׁאֵינוֹ נֶדֶר הֲרֵי הוּא כְּמוֹ נֶדֶר שֶׁאָסוּר לַחֲזֹר בּוֹ</b>. אבל אם חזר בו בתוך שלושה ימים, אף שאסור לו לעשות כן, חזרתו חזרה (כדלקמן הי"ז, דרישה; וראה רדב"ז שביאר באופן אחר).
<h3> טו</h3>
<b>כַּשְּׁמִטָּה</b>. כדין התבואה והפירות הגדלים בשנת השמיטה שהם הפקר לכול.
<b>וְהַמַּפְקִיר עֲבָדָיו הַגְּדוֹלִים</b>. עבדים כנעניים.
<b>קָנוּ עַצְמָן</b>. שהגדולים יש להם דעה ולכן כשמפקירם יוצאים מרשות האדון וזוכים בעצמם מן ההפקר.
<b>וְהַקְּטַנִּים</b>. שאין להם דעה וממילא אינם יכולים לזכות בעצמם.
<h3> טז</h3>
<b>כָּל שֶׁקָּדַם וְהֶחֱזִיק בָּהּ</b>. שעשה קניין חזקה בקרקע, כגון שנעל בה את הפתח או שגדרה או שהרחיב את הפרצה שהייתה בה (ראה הלכות מכירה א,ח).
<b>וְנִפְטָר מִן הַמַּעַשְׂרוֹת כְּמוֹ שֶׁיִּתְבָּאֵר בִּמְקוֹמוֹ</b>. הלכות מתנות עניים ה,כז, הלכות תרומות ב,יא.
<b>מִדִּבְרֵי סוֹפְרִים</b>. מדברי חכמים.
<b>וְהַשְּׁנַיִם מְעִידִין</b>. שהאדם זכה בה מן ההפקר.
<h3> יז</h3>
<b>כָּל שְׁלֹשָׁה יָמִים יָכוֹל לַחֲזֹר בּוֹ</b>. וחוזרת השדה לידיו בתור בעל השדה ולא מתורת הפקר, ולא נפטר מן המעשרות, וכאילו לא הפקיר (לח"מ, פרישה רעג,ג).
<h3> יח</h3>
<b>עַד שֶׁלֹּא זָכָה בָּהּ הוּא אוֹ אַחֵר יָכוֹל לַחֲזֹר בּוֹ</b>. למרות שבהפקר סתם יכול לחזור בו רק תוך שלושה ימים, כששינה והפקיר לזמן יכול לחזור בתוך כל אותו הזמן, אלא אם כן זכה בו הוא או אחר.
<h3> יט</h3>
<b>עַד שֶׁיַּגְבִּיהוֹ אִם הָיָה מִטַּלְטְלִין</b>. שנכסים המיטלטלים נקנים בהגבהה (הלכות מכירה ג,א).
<b>אוֹ יַחֲזִיק בַּקַּרְקַע</b>. שהקרקע נקנית בחזקה, כגון שנעל או גדר או פרץ כל שהוא בקרקע בצורה מועילה (שם א,ח).
<h2>פרק ג</h2>
<h3> א</h3>
<b>לִשְׁבוּעַת בִּטּוּי</b>. שבועה שנשבע אדם על דבר שנעשה או שלא נעשה בעבר, או על דבר שיעשה או שלא יעשה בעתיד (הלכות שבועות א,א-ג).
<b>אֵין שְׁבוּעָה חָלָה עַל שְׁבוּעָה</b>. כגון שנשבע שלא יאכל כיכר זה וחזר ונשבע שלא יאכל את אותו הכיכר, אינו נענש אלא על שבועה אחת (שם ד,ט-י, ובטעם דין זה ראה שם בביאור).
<b>הַמַּתְפִּיס בִּשְׁבוּעָה פָּטוּר</b>. כגון ששמע את חברו נשבע ואמר 'ואני כמותך', פטור (שם ב,ח).
<b>אֵין שְׁבוּעַת בִּטּוּי חָלָה אֶלָּא עַל דִּבְרֵי הָרְשׁוּת</b>. דברים שעשייתם תלויה ברצונו של האדם, אך לא על דברים שיש מצווה או איסור לעשותם (שם ה,יד-טז).
<b>שְׁבוּעַת בִּטּוּי חָלָה עַל דָּבָר שֶׁיֵּשׁ בּוֹ מַמָּשׁ וְעַל דָּבָר שֶׁאֵין בּוֹ מַמָּשׁ</b>. השבועה חלה על האדם עצמו ואוסרת עליו פעולות שונות, ולכן יכול לאסור על עצמו שינה או דיבור אף שאינם דבר ממשי. לעומת זאת הנדר חל על חפצים אשר נאסרים על האדם, ולכן אינו יכול לאסור בנדר עשיית פעולות מכיוון שהן אינן דבר ממשי.
<h3> ב</h3>
<b>חַיָּב עַל כָּל אַחַת וְאַחַת</b>. דווקא בנדרי הקדש, שהתפיס את נדרו בהבאת קרבן יחול נדר על נדר ויתחייב על כל אחת ואחת, אבל בנדרי איסר, כגון שאסר על עצמו כיכר וחזר ואסר על עצמו כיכר, אם יאכלנה יתחייב אחת (לח"מ).
<h3> ג</h3>
<b>בְּתוֹךְ כְּדֵי דִּבּוּר</b>. שיעור זמן אמירת: 'שלום עליך רבי' (הלכות שבועות ב,יז).
<b>זֶה שֶׁאָמַר וַאֲנִי</b>. את השני שאמר 'ואני'.
<h3> ד</h3>
<b>אֲפִלּוּ אַחַר כַּמָּה יָמִים</b>. שהרי החפץ האסור נמצא לפניו והוא מתפיס בו, ולכן התפסה זו מועילה אפילו לאחר זמן. אך במקרה הקודם שאומר לחברו 'ואני כמותך', מועילה ההתפסה רק בתוך כדי דיבור משום שלאחר מכן לא ברור שכוונתו לנדר שנדר חברו (רדב"ז, מער"ק).
<h3> ו</h3>
<b>הֲרֵי יְשִׁיבַת הַסֻּכָּה בֶּחָג אֲסוּרָה עָלָיו</b>. וכגון שאסר על עצמו את הסוכה, וממילא אסור לו לשבת בה (פה"מ נדרים ב,ב).
<b>הֲרֵי אֵלּוּ אֲסוּרִין עָלָיו</b>. משום שבנדר נאסר החפץ (כמבואר בהלכה הבאה), וכעת אם יעשה בו את המצווה זוהי מצווה הבאה בעברה (פה"מ שם).
<h3> ח</h3>
<b>שֶׁהַדְּבָרִים מַרְאִין כֵּן כְּמוֹ שֶׁקִּבְּלוּ חֲכָמִים מִפִּי הַשְּׁמוּעָה</b>. שפירוש הפסוקים תואם את מסורת תורה שבעל פה.
<b>לְהָרַע אוֹ לְהֵיטִיב דִּבְרֵי הָרְשׁוּת</b>. שהרי דברים הנתונים בידו של אדם אם לעשות או לא לעשות, הם דברי הרשות.
<b>כְּמוֹ שֶׁבֵּאַרְנוּ</b>. הלכות שבועות ה,טז.
<h3> ט</h3>
<b>כְּמוֹ שֶׁבֵּאַרְנוּ</b>. בהלכות הקודמות.
<b>וַהֲרֵי הוּא יוֹם טוֹב אוֹ עֶרֶב יוֹם הַכִּפּוּרִים... וְאֵין צָרִיךְ לוֹמַר רֹאשׁ חֹדֶשׁ</b>. אף שביום טוב אסור להתענות מן התורה (ראה הלכות תעניות א,ז, א,ט הלכות יום טוב ו,יט), הנדר חל. וכן בערב יום הכיפורים שנהגו לאכול בו כהכנה לצום של יום הכיפורים, ובראש חודש שנהגו לכבדו באכילה ואין מתענים בו (הלכות תעניות שם), אם נדר שלא לאכול בהם, הנדר חל (ראה כס"מ וערוה"ש או"ח תרד,ו-ח).
<b>פָּגַע בּוֹ חֲנֻכָּה וּפוּרִים יִדָּחֶה נִדְרוֹ מִפְּנֵי הַיָּמִים הָאֵלּוּ</b>. דווקא בנדר של תענית יחיד, אבל תענית שקיבלו על עצמם הציבור, אף שאין קובעים אותה לכתחילה בימים אלו, אם התחילו להתענות על הצרה וכדומה ופגעו בהם ימים אלו, מתענים בהם (הלכות תעניות שם).
<b>וְאִסּוּר הַצּוֹם בָּהֶן מִדִּבְרֵי סוֹפְרִים</b>. ראה הלכות תעניות שם, הלכות מגילה וחנוכה ג,ג.
<b>הֲרֵי הֵן צְרִיכִין חִזּוּק</b>. יש לחזק את מעמדם של ימים אלו, כדי שלא יבואו לזלזל בהם.
<h3> י</h3>
<b>דִּבּוּרִי עָלֶיךָ קָרְבָּן</b>. ופירושו דיבורי אסור עליך כקרבן.
<b>שֶׁאֵינִי מְשַׁמְּשֵׁךְ</b>. שלא אקיים אתך יחסי אישות.
<h3> יא</h3>
<b>הֲרֵי הַנֶּדֶר חָל עֲלֵיהֶן</b>. שהרי אסר את פיו או את ידיו וכדומה, ודברים אלו יש בהם ממש.
<b>חַיָּב בְּקָרְבָּן</b>. אף שתלה את נדרו בדבר שאין בו ממש, בנדרי הקדש הנדר חל.
<b>וְכֵן אִם נָדַר דִּבַּרְתִּי וְלֹא דִּבַּרְתִּי</b>. כגון שאמר 'הרי עלי קרבן אם דיברתי' או 'אם לא דיברתי'.
<b>שֶׁאֵין אֵלּוּ נִדְרֵי אִסָּר שֶׁאָנוּ מְבָאֲרִין מִשְׁפְּטֵיהֶן</b>. הכללים האמורים כאן נוגעים לנדרי איסר, ולא לנדרי הקדש (כדלעיל א,א-ג).
<h3> יב</h3>
<b>אַף עַל פִּי שֶׁאֵין הַנֶּדֶר חָל עֲלֵיהֶן אֵין מוֹרִין לוֹ שֶׁיִּנְהֹג בָּהֶן הֶתֵּר</b>. מן התורה אין הנדר חל אבל חכמים אסרו נדר זה משום שבני אדם מחשיבים אותו כנדר (פה"מ נדרים ב,א), ולכן בדין זה אין הבדל בין תלמיד חכם לעם הארץ (שלא כדלעיל א,כז, ב,יג; כס"מ, רדב"ז, לח"מ; ויש סוברים שגם כאן אין תלמיד חכם צריך התרה —ראה כס"מ).
<h2>פרק ד</h2>
<h3> א</h3>
<b>וְנִדְרֵי שְׁגָגוֹת</b>. כגון שאמר: 'קונם עלי כיכר זה אם אכלתי ושתיתי' ונזכר שאכל ושתה, או שאמר: 'קונם אשתי נהנית לי שגנבה כיסי או שהכתה בני' ונמצא שלא גנבה ושלא הכתה (כדלקמן ח,ג-ד; וראה הלכות שבועות ג,ו).
<b>וְנִדְרֵי הֲבַאי</b>. גוזמא ושטות. כגון שאמר: 'קונם כיכר זה עלי אם לא ראיתי חיל פלוני כיוצאי מצרים' (ראה הלכות שבועות ג,ה).
<b>כְּדֶרֶךְ שֶׁבֵּאַרְנוּ בִּשְׁבוּעוֹת</b>. הלכות שבועות ג,א-ו.
<b>הָאַנָּסִין</b>. אנשים אלימים וגזלנים.
<b>הַמּוֹכְסִין</b>. נוטלי המכס.
<b>וְאַף עַל פִּי שֶׁהוֹסִיף עַל מַה שֶּׁבִּקְשׁוּ מִמֶּנּוּ</b>. שכן עשה זאת כדי לחזק את דבריו בעיני האנס או המוכס.
<h3> ב</h3>
<b>וְסוֹמֵךְ עַל דְּבָרִים שֶׁבְּלִבּוֹ הוֹאִיל וְהוּא אָנוּס וְאֵינוֹ יָכוֹל לְהוֹצִיא בִּשְׂפָתָיו</b>. בדינים אחרים אין נותנים תוקף למחשבת הלב (ראה לדוגמה הלכות מכירה יא,ט), וכאן סומכים על כך בשל האונס.
<b>כְּמוֹ שֶׁבֵּאַרְנוּ בִּשְׁבוּעוֹת</b>. ג,ג.
<h3> ג</h3>
<b>שֶׁהִדִּיר חֲבֵרוֹ שֶׁיֹּאכַל אֶצְלוֹ</b>. המזמין אסר על עצמו לקבל הנאה מחברו, אם לא יבוא חברו לאכול אצלו.
<b>וְנָדַר זֶה שֶׁלֹּא יֹאכַל</b>. כגון שאסר על עצמו לקבל הנאה מחברו, או שאסר את מאכליו עליו.
<b>בְּסֶלַע</b>. ארבעה דינרים.
<b>בְּשֶׁקֶל</b>. שני דינרים.
<b>וְרָצוּ</b>. התרצו והסכימו.
<h3> ד</h3>
<b>שֶׁאָסוּר לוֹ לְאָדָם לִהְיוֹת נוֹדֵר בָּהֶן עַל מְנַת לְבַטְּלָן</b>. בנדרי הבאי וזירוזין עליו להימנע מלנדור, ובנדרי שגגות ואונסים עליו לנסות להימנע כמה שיותר מלהגיע למצב שבו יצטרך לנדרם (ערוה"ש רלב,מ, פרישה רלב,ד).
<h3> ה</h3>
<b>וְנִחַם</b>. התחרט.
<b>נִשְׁאָל</b>. הולך לבקש התרה, והחכם שואלו שאלות כדי להתיר לו.
<b>וּבַלָּשׁוֹן שֶׁמַּתִּירִין הַשְּׁבוּעָה מַתִּירִין הַנֶּדֶר</b>. שאומרים לו 'מותר לך' או 'שרוי לך' או 'מחול לך'.
<b>וְכֵן שְׁאָר הָעִנְיָנוֹת שֶׁפֵּרַשְׁנוּ בִּשְׁבוּעוֹת</b>. הלכות שבועות פרק ו.
<h3> ו</h3>
<b>וְאֵין מַתִּירִין הַנֶּדֶר עַד שֶׁיָּחוּל</b>. כגון שנדר שלא יאכל בשר שלושים יום מראש חדש אייר והלאה, והתחרט, אינו נשאל על נדרו עד שייכנס חודש אייר ויחול הנדר.
<b>כַּשְּׁבוּעָה</b>. הלכות שבועות ו,יד.
<h3> ז</h3>
<b>נִדְרֵי הָאִסָּר... נִדְרֵי הֶקְדֵּשׁ</b>. לביאורם ראה לעיל א,א-ב.
<b>קָדְשֵׁי בֶּדֶק הַבַּיִת</b>. דברים שהוקדשו לצורך המקדש.
<b>קָדְשֵׁי מִזְבֵּחַ</b>. דברים שהוקדשו לצורך המזבח.
<b>וְאֵין נִשְׁאָלִין עַל הַתְּמוּרָה</b>. אם אמר אדם על בהמת חולין שלו שתהיה תמורת בהמת הקרבן שלו, גם התמורה מתקדשת, ואינו יכול להישאל ולהתיר את נדרו משום שתמורה בטעות מתקדשת (הלכות תמורה א,ב), והתרת הנדר מגלה שהנדר היה בטעות, והרי תמורה בטעות גם היא קודש (כס"מ).
<h3> ח</h3>
<b>וּכְשֵׁם שֶׁהָאָב אוֹ הַבַּעַל מֵפֵר נִדְרֵי אִסָּר</b>. ראה לקמן יא,ו ואילך.
<b>כָּךְ מֵפֵר נִדְרֵי הֶקְדֵּשׁ הַדּוֹמִין לְנִדְרֵי הָאִסָּר</b>. שכשם שנשאלים על שניהם, כך מפרים את שניהם (וכל אחד מהם יכול להפר מה שזכאי להפר בנדרי איסר – ראה לקמן יב,א, ר"י קאפח).
<h3> ט</h3>
<b>וְשָׁמַע חֲבֵרוֹ וְאָמַר וַאֲנִי</b>. והנדר חל עליו כדין המתפיס בנדר (לעיל ג,ג).
<b>הֻתְּרוּ הַכֹּל</b>. שהרי נדרם מותפס ותלוי בנדר הראשון.
<h3> י</h3>
<b>וְהִתְפִּיס הַבָּשָׂר</b>. שאמר 'הבשר הזה כפת הזאת' (כדלעיל ג,ד).
<b>הֻתַּר בַּבָּשָׂר</b>. שהרי איסור הבשר מותפס ותלוי באיסור הפת, והפת הותרה.
<h3> יא</h3>
<b>שֶׁהֻתַּר מִכְּלָלוֹ</b>. שהותר חלקו.
<b>לָזֶה וְלָזֶה וְלָזֶה הֻתַּר הָרִאשׁוֹן הֻתְּרוּ כֻּלָּן</b>. משום שהשתמש בוא"ו החיבור, יש כאן הכללה אחת וממילא התפסה של האחד בשני (לח"מ).
<b>שֶׁאֵינִי נֶהֱנֶה לָזֶה לָזֶה לָזֶה צְרִיכִין פֶּתַח לְכָל אֶחָד וְאֶחָד</b>. משום שלא השתמש בוא"ו החיבור ופירט כל אחד בנפרד, כאילו נדר על כל אחד בנפרד, ואין כאן נדר אחד.
<h3> יב</h3>
<b>נָדַר בְּנָזִיר וּבְקָרְבָּן וּבִשְׁבוּעָה</b>. כגון שאסר על עצמו מאכל בשבועה והוסיף שאם יאכל אותו יהיה נזיר ויתחייב בקרבן.
<b>אוֹ שֶׁנָּדַר וְאֵין יָדוּעַ בְּאֵיזֶה מֵהֶן נָדַר</b>. אם בנזירות או בקרבן או בשבועה, ועליו לנהוג בכולם מספק.
<b>פֶּתַח אֶחָד  לְכֻלָּן</b>. שמכיוון שקיבלם יחד יש כאן נדר אחד, ואם התיר את אחד מהם כולם מותרים משום שנדר שהותר מקצתו הותר כולו, וכל שכן כשנהג את כולם רק מספק שפתח אחד מתירם.
<h3> יג</h3>
<b>הַנּוֹדֵר מֵאַנְשֵׁי הָעִיר</b>. שאסר על עצמו לקבל מהם הנאה.
<b>וְנִשְׁאַל לְחָכָם שֶׁבָּעִיר</b>. אף שלכתחילה אסור לו להישאל אצלו על נדרו (לקמן ז,ט).
<b>אוֹ שֶׁנָּדַר מִיִּשְׂרָאֵל</b>. שאסר על עצמו לקבל הנאה מכל ישראל.
<b>וַהֲרֵי הוּא נִשְׁאָל לְחָכָם שֶׁבְּיִשְׂרָאֵל</b>. אף לכתחילה, שהרי אין לו אפשרות אחרת.
<h3> יד</h3>
<b>גְּזֵרָה שֶׁמָּא יֵלֵךְ לְמָחָר לְאוֹתוֹ מָקוֹם</b>. ונמצא שהפירות שאכל היו אסורים עליו למפרע.
<b>וְאִם לֹא הָלַךְ אֵינוֹ לוֹקֶה</b>. למרות שעבר על גזרת חכמים אין לוקים על כך.
<h3> טז</h3>
<b>מַשְׁלִים לָצוּם</b>. על אף ששכח ואכל, כשנזכר ממשיך לצום באותו היום, מכיוון שנדר דווקא יום זה (ראה גם הלכות תעניות א,יד).
<h2>פרק ה</h2>
<h3> א</h3>
<b>אֵינוֹ לוֹקֶה שֶׁהֲרֵי לֹא אָמַר שִׁמְעוֹן כְּלוּם</b>. ולכן אינו עובר על "לא יחל דברו".
<h3> ג</h3>
<b>כְּמוֹ שֶׁבֵּאַרְנוּ</b>. לעיל ב,א.
<h3> ד</h3>
<b>אַף עַל פִּי שֶׁנְּתָנָהּ לוֹ בְּמַתָּנָה הֲרֵי זוֹ אֲסוּרָה עָלָיו</b>. שהרי המדיר נתנה למודר באופן ישיר.
<b>אוֹ שֶׁנְּתָנָהּ לוֹ אַחֵר בְּמַתָּנָה</b>. שבעל הכיכר נתנה למישהו, ואותו האדם נתנה למודר במתנה.
<b>שֶׁלֹּא אָמַר לוֹ אֶלָּא כִּכָּרִי</b>. ואף שאמר 'זו', מכיוון שאמר 'כיכרי', אסורה על המודר רק כשהיא ברשותו של המדיר או שבאה ישירות מהמדיר אליו, מה שאין כן כשכבר יצאה מרשות המדיר ואחר כך הגיעה אל המודר, מותרת לו.
<h3> ה</h3>
<b>אַף עַל פִּי שֶׁמְּכָרָן</b>. לאדם אחר (ראה גם לקמן ח,יא).
<h3> ו</h3>
<b>אוֹ שֶׁנִּשְׁבַּע שֶׁלֹּא יֵהָנֶה בּוֹ</b>. וכשנשבע אדם שפלוני לא יהנה מדבר שברשותו, השבועה מחייבת את אותו פלוני (הלכות שבועות ה,ד).
<b>לֹא יִרָשֶׁנּוּ</b>. על אף שזוכה בנכסים (ולכן יכול לתתם לאחיו או לבניו, כדלקמן ה"ח), הם אסורים עליו בהנאה (כס"מ).
<h3> ז</h3>
<b>וּבֶן הַבֵּן מֻתָּר בָּהֶן אִם יִהְיֶה תַּלְמִיד חֲכָמִים</b>. כלומר, שיהיו הנכסים קנויים לו אף שאביו עצמו אסור בהם (ראה כס"מ).
<h3> ח</h3>
<b>וְצָרִיךְ לְהוֹדִיעָן שֶׁאֵלּוּ נִכְסֵי אָבִי שֶׁאֲסָרָן עָלַי</b>. כדי שלא ייהנה מן הממון האסור עליו (פה"מ בבא קמא ט,יא).
<b>שֶׁהַנִּשְׁבָּע שֶׁלֹּא יֵהָנֶה בּוֹ חֲבֵרוֹ מֻתָּר לִפְרֹעַ אֶת חוֹבוֹ כְּמוֹ שֶׁיִּתְבָּאֵר</b>. לקמן ו,ד, שאין בפריעת חובו של המודר הנאה ישירה, אלא רק סילוק התביעה ולכן יכול לפרוע חובו או לשלם כתובת אשתו מהממון האסור עליו.
<h3> ט</h3>
<b>הֲרֵי זֶה מֻתָּר בַּמִּינִין הַמֻּתָּרִין אַף עַל פִּי שֶׁיֵּשׁ בָּהֶן טַעַם הַמִּין הָאָסוּר</b>. שהרי אסר על עצמו רק את אותו המין כמות שהוא ולא את תערובתו או את טעמו.
<b>אִם יֵשׁ בָּהֶן טַעַם הָאָסוּר אֲסוּרִין</b>. שמאחר שאסר על עצמו את הפירות המסוימים הללו, הם נעשו כדבר האסור ולכן אם נתערבו טעמם אוסר.
<b>וְאִם לָאו מֻתָּרִין</b>. כדין דבר האסור שהתערב בדבר המותר שכשאין בו טעם האיסור, מותר (הלכות מאכלות אסורות טו,ו).
<h3> יב</h3>
<b>מִפְּנֵי שֶׁיֵּשׁ לוֹ לְהִשָּׁאֵל עַל נִדְרוֹ</b>. שיכול להישאל על נדרו, ויהיה מותר לשתות את היין.
<b>נַעֲשָׂה כְּדָבָר שֶׁיֵּשׁ לוֹ מַתִּירִין שֶׁאֵינוֹ בָּטֵל בְּמִינוֹ כְּמוֹ שֶׁבֵּאַרְנוּ בְּהִלְכוֹת מַאֲכָלוֹת אֲסוּרוֹת</b>. שדבר שיש לו מתירין אפילו בכמה אלפים כנגדו אינו מתבטל כשהתערב במינו. אבל אם התערב בדבר שאינו מינו, בטל (הלכות מאכלות אסורות טו,י-יב).
<h3> יג</h3>
<b>בְּחִלּוּפֵיהֶן</b>. אם החליף את הפירות האסורים בדבר אחר או במעות, אף חילופיהם אסורים, משום שעשאם כהקדש שאף חילופיו נאסרים (מאירי נדרים נז,א, ר"ן שם).
<b>וּבְגִדּוּלֵיהֶן</b>. אם גדלו מהם פירות אחרים, אסורים.
<b>וְאֵין צָרִיךְ לוֹמַר בַּמַּשְׁקִין הַיּוֹצְאִין מֵהֶן</b>. שהרי המשקה קרוב יותר אל הפרי עצמו מהחילוף ואף מהגידול.
<h3> יד</h3>
<b>שֶׁזַּרְעוֹ כָּלֶה כְּשֶׁיִּזָּרַע</b>. שזרעו כלה ונפסד קודם שמצמיח.
<b>הֲרֵי זֶה מֻתָּר בְּחִלּוּפֵיהֶן וּבְגִדּוּלֵיהֶן</b>. שהרי לא אסר על עצמו אלא אכילה וטעימה מהם בלבד, ובחילופים ובגידולים לא נשאר מהפרי האסור ממשות או טעם.
<b>אֲפִלּוּ גִּדּוּלֵי גִּדּוּלֵיהֶן אֲסוּרִין</b>. שהרי נשאר בהם ממשות או טעם מעורב מהפרי האסור.
<b>מַשְׁקִין הַיּוֹצְאִין מֵהֶן סָפֵק</b>. ספק אם התכוון לאסור את הפירות עצמם אבל לא המשקים היוצאים מהם, או שאף המשקים בכלל האיסור.
<h3> טו</h3>
<b>כְּמוֹ שֶׁבֵּאַרְנוּ</b>. לעיל הי"ב.
<h3> טז</h3>
<b>הֲרֵי גִּדּוּלֵיהֶן וְחִלּוּפֵיהֶן סָפֵק</b>. שהרי אין אדם יכול לאסור את פירותיו של חברו על חברו משום שאינם ברשותו, וממילא מסופקים אנו אם יש ביכולתו לאסור את הגידולים והחילופים של פירותיו שלו על חברו שהרי גם אלו אינם עדיין בנמצא וממילא אינם ברשותו (בבלי נדרים מז,א).
<h2>פרק ו</h2>
<h3> א</h3>
<b>נָפָה</b>. כלי לניפוי קמח.
<b>וּכְבָרָה</b>. כלי לניפוי גרגרי תבואה וזרעונים (פה"מ שביעית ה,ט).
<b>רֵחַיִם</b>. המשמשות לטחינה.
<b>אֹכֶל נֶפֶשׁ</b>. מאכל אדם.
<b>מַשְׁאִילוֹ</b>. האסור לנאסר.
<b>וְאָסוּר לִשְׁאֹל מִמֶּנּוּ שַׂק לְהָבִיא לוֹ פֵּרוֹת וַחֲמוֹר לְהָבִיא עָלָיו פֵּרוֹת</b>. אף שאין אלו כלים שעושים בהם אוכל נפש, הם משמשים להובלת מאכלים וגורמים להנאת מאכל.
<h3> ב</h3>
<b>אָסוּר לִשְׁאֹל מִמֶּנּוּ אַף כֵּלִים שֶׁאֵין עוֹשִׂין בָּהֶן אֹכֶל נֶפֶשׁ</b>. שהרי חוסך ממנו את כסף השכירות, ובכסף זה יכול לקנות מאכלים, ונמצא שזוהי הנאה המביאה לידי מאכל.
<b>כְּדֵי לְהֵרָאוֹת בָּהֶן בִּפְנֵי אֲחֵרִים עַד שֶׁיֵּהָנֶה מֵהֶן</b>. כגון ששואל ממנו בגדים נאים או תכשיטים, ועל ידי זה יתנו לו מאכלים טובים בבית המשתה.
<b>כְּדֵי לֵילֵךְ לְמָקוֹם שֶׁיֵּהָנֶה בּוֹ</b>. הנאת מאכל, כגון שעובר בחצרו של האסור כדי לילך לבית האוכל.
<h3> ג</h3>
<b>מֻדַּר הֲנָאָה מֵחֲבֵרוֹ</b>. שאסר הנאת חברו על עצמו או שחברו אסר את הנאתו עליו.
<b>דְּרִיסַת הָרֶגֶל</b>. לעבור בחצרו וכדומה, שהמודר הנאה אסור והמודר מאכל מותר.
<h3> ד</h3>
<b>עַל יָדוֹ</b>. בשבילו.
<b>מַחֲצִית הַשֶּׁקֶל</b>. מצווה על כל איש מישראל לתת מחצית השקל בכל שנה למימון קרבנות הציבור של השנה הבאה (הלכות שקלים א,א).
<b>וּמְנִיעַת תְּבִיעָה אֵינָהּ בִּכְלַל אִסּוּרֵי הֲנָאָה</b>. האיסור הוא להנות את המודר באופן ממשי, ובמניעת נזק או מניעת תביעת חוב לא הגיע לידו של המודר כלום ולא גרם לו אלא קורת רוח בלבד (ראה פה"מ נדרים ד,ב-ג).
<b>בֵּין טְמֵאָה</b>. על שאף שאינו אוכלה, פיטומה יעלה את מחירה לכשימכרנה.
<h3> ה</h3>
<b>שֶׁהַכֹּהֲנִים שְׁלוּחֵי שָׁמַיִם הֵן</b>. מצווים בהקרבת הקרבנות על ידי הקב"ה ושליחיו הם.
<b>אֵינָן שְׁלוּחֵי בַּעַל הַקָּרְבָּן</b>. ונמצא שאינו מהנה את ראובן.
<b>הַבּוֹגֶרֶת</b>. הבת שמלאו לה שתים עשרה שנה והביאה סימני גדלות נקראת נערה, ושישה חודשים לאחר מכן היא נקראת בוגרת (הלכות אישות א,א-ב).
<b>מִדַּעְתָּהּ</b>. שבהיותה בוגרת אינו יכול להשיאה אלא בהסכמתה (שם ג,יב), ולפיכך אין שמעון מהנה את ראובן בכך (רדב"ז).
<b>אֲבָל אִם הָיְתָה נַעֲרָה שֶׁהֲרֵי עֲדַיִן הִיא בִּרְשׁוּתוֹ אָסוּר</b>. שכל עוד היא נערה רשות אביה לקדשה למי שירצה (הלכות אישות שם הי"א).
<h3> ו</h3>
<b>מִדַּעְתּוֹ</b>. שהרי לא ניתן לתרום אאו להפריש מעשרות ללא הסכמת הבעלים (הלכות תרומות ד,ב).
<b>כָּל הָרוֹצֶה לִתְרֹם יָבֹא וְיִתְרֹם</b>. נמצא שהתרומה היא בהסכמתו, אך באופן שלא מינהו שליח.
<h3> ז</h3>
<b>שֶׁהֲרֵי אָסוּר לִטֹּל עָלֶיהָ שָׂכָר</b>. כמבואר בהלכות תלמוד תורה א,ז, ונמצא שאינו חוסך ממנו שכר לימוד ואינו גורם לו הנאה.
<b>אֲבָל לֹא תּוֹרָה שֶׁבִּכְתָב שֶׁנּוֹטְלִין עָלֶיהָ שָׂכָר</b>. שניתן ליטול עליה שכר (שם), וממילא אם מלמדו בחינם חוסך ממנו את שכר הלימוד וגורם לו הנאה.
<b>מֻתָּר לְלַמֵּד אֶת בְּנוֹ</b>. ואף שהאב מחויב ללמד את בנו (שם א,א) ונמצא שהוא פוטר אותו ממצווה המוטלת עליו, אין זו הנאה ממשית אלא מניעת טרחה (בדומה לפריעת חוב כדלעיל ה"ד).
<b>וּמְלַמְּדוֹ תּוֹרָה שֶׁבְּעַל פֶּה</b>. בחינם.
<h3> ח</h3>
<b>שִׁמְעוֹן נִכְנָס וּמְבַקְּרוֹ</b>. משום שביקור חולים, מצווה היא (הלכות אבל יד,א).
<b>לִצְווֹת לוֹ</b>. להיות אתו בצוותא.
<b>לֹא יֵשֵׁב שִׁמְעוֹן</b>. שהרי חוסך לו את תשלום שכר המבקר, ונמצא מהנהו.
<b>שֶׁזּוֹ מִצְוָה הִיא</b>. שחייב הרופא לרפא את חולי ישראל שנאמר בהשבת אבדה "והשבֹֹתו לו" ופירשו חכמים שאף אם ראהו אובד בחולי הגוף, בכלל מצווה זו להשיב גופו לבריאותו בגופו או בממונו או בידע שלו (פה"מ נדרים ד,ד).
<h3> ט</h3>
<b>לֹא יְרַפֵּא אוֹתָהּ שִׁמְעוֹן</b>. שאינו מצווה ברפואת בהמתו של חברו.
<b>אֶלָּא אוֹמֵר לוֹ עֲשֵׂה לָהּ כָּךְ וְכָךְ</b>. שבעצם נתינת העצה אין הנאה ממשית.
<b>בְּשָׁעָה שֶׁמַּגְבִּיהַּ עָלָיו הַמַּיִם</b>. שבאמבטיה קטנה הנכנס מעלה את מפלס המים.
<b>וּמֵסֵב עִמּוֹ עַל הַמִּטָּה</b>. בשעת האכילה, שאין בישיבה כזו חימום המהנה (ר"ן נדרים מא,ב).
<b>וְאוֹכְלִין עַל שֻׁלְחָן אֶחָד</b>. ואין חוששים שמא יאכלו זה ממאכלו של זה.
<b>מֵאֵבוּס שֶׁלִּפְנֵי פּוֹעֲלִין</b>. גומה שממלאים אותה פירות כדי שיאכלו ממנה כל הפועלים (פה"מ נדרים ד,ד).
<b>הֲרֵי זֶה מֻתָּר וְאֵין חוֹשְׁשִׁין שֶׁמָּא הִנִּיחַ נֵתַח טוֹב בִּשְׁבִילוֹ</b>. משום שבעל הבית יחזור וימלא את הקערה לפני שיגיש אותה לראובן (שם).
<h3> י</h3>
<b>כּוֹס שֶׁל תַּנְחוּמִין</b>. כוס יין שהיו רגילים לשתות בבית האבל (ראה הלכות אבל יג,ח).
<b>מִיָּדוֹ שֶׁל שִׁמְעוֹן מִשֶּׁל רְאוּבֵן</b>. שהכוס שייכת לראובן ושמעון מגיש לו אותה.
<b>וְכֵן כּוֹס שֶׁל בֵּית הַמֶּרְחָץ</b>. שהיו מביאים ליוצא מן המרחץ מים חמים לצורך רפואה (רא"ש נדרים לח,ב; וראה הלכות דעות ד,יז).
<b>שֶׁאֵין בָּזֶה הֲנָאָה</b>. שהרי הכוס של ראובן ושמעון רק מגיש לו אותה.
<h3> יא</h3>
<b>וְאָסוּר רְאוּבֵן בְּגַחַלְתּוֹ שֶׁל שִׁמְעוֹן וּמֻתָּר בַּשַּׁלְהֶבֶת שֶׁלּוֹ</b>. משום שגחלת יש לה ממשות וממילא יש כאן הנאה מדבר ממשי, אבל השלהבת אין לה ממשות (ראה גם הלכות עבודה זרה ז,י).
<h3> יב</h3>
<b>בֵּית הַבַּד</b>. מקום הפקת שמן מזיתים.
<b>תְּפוּסַת יָד</b>. זכות שימוש (פה"מ נדרים ה,ג).
<b>שְׂכָרוֹ</b>. השכירו.
<b>עֵקֶל</b>. סל עגול העשוי מחבלים שמכניסים לתוכו את הזיתים לצורך הפקת השמן.
<b>שָׂכַר הַכֹּל</b>. השכיר הכול לשוכר.
<b>הֲרֵי זֶה מֻתָּר</b>. שאינו נהנה משמעון אלא מהשוכר.
<h3> יג</h3>
<b>וַאֲפִלּוּ בַּשְּׁבִיעִית שֶׁהַכֹּל הֶפְקֵר</b>. שבשנת השמיטה מצווים בעלי השדות להפקיר את כל מה שתוציא הארץ (הלכות שמיטה ד,כד).
<b>שֶׁהֲרֵי לִפְנֵי שְׁבִיעִית נָדַר</b>. והאוסר נכסיו על חברו בלשון 'נכסים אלו' וכדומה, אסורים על חברו אף לאחר שיצאו מרשותו (כדלעיל ה,ה, וראה הלכה הבאה).
<b>אֲבָל אִם נָדַר בַּשְּׁבִיעִית אוֹכֵל מִן הַפֵּרוֹת הַנּוֹטוֹת חוּץ לַשָּׂדֶה</b>. שהרי בשביעית אין הפירות ברשותו של שמעון, והנדר לא חל עליהם.
<b>גְּזֵרָה שֶׁמָּא יִשְׁהֶה שָׁם אַחַר שֶׁיֹּאכַל</b>. שמא יתעכב בשדה לאחר שיסיים לאכול את הפירות, ואסור למודר הנאה מחברו לשהות בתוך שדהו, שהרי דריסת רגל אסורה עליו (כדלעיל ה"ג).
<b>וְלֹא הִפְקִירָה אוֹתָהּ תּוֹרָה אֶלָּא כָּל זְמַן שֶׁהַפֵּרוֹת בְּתוֹכָהּ</b>. שאין גופה של השדה הפקר אלא רק לצורך אכילת הפירות שבה (פה"מ נדרים ד,ה).
<h3> יד</h3>
<b>בַּמֶּה דְּבָרִים אֲמוּרִים</b>. שאם נדר קודם השביעית, הפירות אסורים על המודר.
<b>שֶׁהֲרֵי יָצְאוּ מֵרְשׁוּת שִׁמְעוֹן</b>. ולא אסרם עליו אלא כשהם ברשותו (כדלעיל ה,ה).
<b>מִן הַטַּעַם שֶׁבֵּאַרְנוּ</b>. בהלכה הקודמת.
<h3> טו</h3>
<b>הֲרֵי זֶה יוֹרֵד לְתוֹךְ שָׂדֵהוּ</b>. שהמודר מאכל מחברו מותר בדריסת הרגל בשדהו (כדלעיל ה"ג).
<b>וְאִם בַּשְּׁבִיעִית נֶאֶסְרָה יוֹרֵד וְאוֹכֵל</b>. שהרי הנדר לא חל על הפירות, והמודר מאכל יכול לשהות בשדה לאחר שיכלו הפירות.
<h3> טז</h3>
<b>וְלֹא יִמְכֹּר לוֹ גְּזֵרָה שֶׁמָּא יִקַּח מִמֶּנּוּ</b>. גם במקרים שבהם אין המודר נהנה מהמכירה (כגון שמוכר לשמעון בזול), אסרו עליו למכור לו מחשש שיקנה ממנו אחר כך בזול ונמצא נהנה ממנו (וראה לקמן ז,ז).
<h3> יז</h3>
<b>גְּזֵרָה שֶׁמָּא יְסַיְּעֶנּוּ</b>. כגון שיקצור בסמוך לו, וימצא חברו המודר מקום פנוי שיכול להלך בו כדי לעשות עבודתו (פה"מ נדרים ד,ד).
<b>וּדְבָרִים אֵלּוּ לְגַבֵּי הַבֵּן אֵינָן חֲשׁוּבִין</b>. ומכיוון שאין אלו מלאכות מיוחדות אלא מלאכות קטנות שרגיל האב לעשות לבנו, מן הסתם לא התכוון האב עליהם כשנדר.
<h3> יח</h3>
<b>אוֹ נָדַר שֶׁלֹּא יְדַבֵּר עִם חֲבֵרוֹ</b>. כגון שאמר 'קרבן פי לדבר עמך' או 'יאסר פי לדיבורך' וכדומה.
<h2>פרק ז</h2>
<h3> א</h3>
<b>שֶׁאִם יִטֹּל שָׂכָר נִמְצָא נֶהֱנֶה</b>. המחזיר משכר ההשבה.
<b>וְאִם לֹא יִטֹּל נִמְצָא מְהַנֶּה</b>. המחזיר מהנה את בעל האבדה שהרי חסך ממנו את תשלום שכר ההשבה.
<h3> ב</h3>
<b>וּמֻתָּרִין בִּדְבָרִים שֶׁהֵן בְּשֻׁתָּפוּת כָּל יִשְׂרָאֵל</b>. ואף שיש לכל אחד מישראל בעלות בדברים אלו, מכיוון שהוא חלק קטן מאוד, אין חוששים לו (פה"מ נדרים ה,ד).
<b>וְהַבְּאֵר שֶׁבְּאֶמְצַע הַדֶּרֶךְ</b>. שמשמשת את העולים לרגל (שם).
<b>וַאֲסוּרִין בִּדְבָרִים שֶׁהֵן בְּשֻׁתָּפוּת כָּל אַנְשֵׁי הָעִיר</b>. משום שחלקם בו אינו מועט, חוששים לו (מאירי נדרים מז,ב).
<b>הָרְחָבָה שֶׁבָּעִיר</b>. השוק העירוני.
<b>וְהַתֵּבָה</b>. שמניחים בה את ספר התורה (הלכות תפילה יא,ג).
<b>וְהַסְּפָרִים</b>. המשמשים ללימוד ולתפילה.
<h3> ג</h3>
<b>כּוֹתֵב חֶלְקוֹ לַנָּשִׂיא אוֹ לְאֶחָד מִשְּׁאָר הָעָם</b>. כותב שטר שהוא מסלק את בעלותו מחלקו ומזכה אותו לנשיא או לאדם אחר.
<h3> ד</h3>
<b>שֻׁתָּפִין בְּחָצֵר</b>. שבתיהם סמוכים זה לזה, ולבתים יש חצר משותפת.
<b>אִם יֵשׁ בָּהּ דִּין חֲלֻקָּה</b>. כאשר נותרו בחצר המשותפת ארבע אמות לכל שותף (חוץ מארבע אמות שיש לכל אחד לרוחב פתחו) חולקים אותה ביניהם (הלכות שכנים ב,א). וכל זמן שלא חילקוה, אין יודעים היכן הוא חלקו של כל אחד ונמצא נהנה משל חברו בכניסתו לחצר.
<b>כָּל אֶחָד וְאֶחָד נִכְנָס לְבֵיתוֹ</b>. דרך החצר.
<b>וְהוּא אוֹמֵר בְּתוֹךְ שֶׁלּוֹ נִכְנַס</b>. מכיוון שאין אפשרות לחלוק וכשהיו משתמשים בה קודם לכן היה כל אחד רשאי להשתמש בכולה, כך גם יכולים להשתמש לאחר שנאסרו זה על זה.
<b>שְׁנֵיהֶן אֲסוּרִין מִלְּהַעֲמִיד רֵחַיִם וְתַנּוּר וּמִלְּגַדֵּל תַּרְנְגֹלִין בְּחָצֵר זוֹ</b>. משום שסתם שותפים יכולים לעכב זה את זה מלעשות דברים אלו (שם ה,ג), הרי הוא נהנה מזה ששותפו אינו מעכב עליו.
<h3> ה</h3>
<b>שְׁנַיִם שֶׁהָיוּ שֻׁתָּפִין בְּחָצֵר</b>. שאין בה דין חלוקה.
<b>שֶׁלֹּא יֵהָנֶה בּוֹ הַשֵּׁנִי</b>. שלא ייהנה ממנו שותפו.
<b>כּוֹפִין אֶת הַנּוֹדֵר לִמְכֹּר חֶלְקוֹ</b>. שהרי על ידי נדרו הוא גורם מכשול לשותפו אם ישתמש בחצר באופן האסור (כגון שיעמיד בה תנור וכיריים), ולכן מכריחים אותו למכור את חלקו.
<b>נָדַר שֶׁלֹּא יֵהָנֶה הוּא בַּשֵּׁנִי הֲרֵי זֶה מֻתָּר לְהִכָּנֵס לְבֵיתוֹ מִפְּנֵי שֶׁבִּרְשׁוּתוֹ הוּא נִכְנָס</b>. ואין חוששים שייכשל בהעמדת תנור וכיריים, מכיוון שהאדם נזהר באיסורי הנאה שקיבל על עצמו.
<b>כְּמוֹ שֶׁבֵּאַרְנוּ</b>. לעיל ה"ד.
<h3> ו</h3>
<b>הֲרֵי זֶה מֻתָּר לְהִכָּנֵס לְחָצֵר זוֹ</b>. דווקא בחצר שאין בה דין חלוקה, אבל אם יש בה דין חלוקה אסור לאחר להיכנס עד שיחלוקו (רדב"ז).
<h3> ז</h3>
<b>לִקַּח מֵהֶן בְּיוֹתֵר וְלִמְכֹּר לָהֶן בְּפָחוֹת</b>. מהמחיר המקובל, וכך אינו נהנה מהם שהרי לא הרוויח.
<b>אִם שׁוֹמְעִין לוֹ שֶׁיִּקַּח בְּפָחוֹת וְיִמְכֹּר בְּיוֹתֵר</b>. על אף שהם מפסידים, ולכן סביר שלא ישמעו לו.
<b>וְאֵין גּוֹזְרִין כָּאן שֶׁלֹּא יִמְכֹּר גְּזֵרָה שֶׁמָּא יִקַּח</b>. כפי שגזרו במודר הנאה מחברו (לעיל ו,טז).
<b>שֶׁאִם אִי אֶפְשָׁר לוֹ לִשָּׂא וְלִתֵּן עִם זֶה יִשָּׂא וְיִתֵּן עִם אַחֵר</b>. זוהי הסיבה מדוע כשנדר מאדם אחד גוזרים, אבל כשנדר הנאה מאומה ואין אפשרות אחרת, לא גזרו.
<h3> ט</h3>
<b>אָסוּר לְהִשָּׁאֵל עַל נִדְרוֹ לְחָכָם מִבְּנֵי אוֹתָהּ הָעִיר</b>. שהרי מקבל ממנו הנאה בעצם ההתרה.
<b>הֲרֵי נִדְרוֹ מֻתָּר</b>. אף שנהנה מחכם זה, ההתרה במקומה עומדת והנדר בטל (כס"מ, וראה לח"מ).
<b>כְּמוֹ שֶׁבֵּאַרְנוּ</b>. לעיל ד,יג.
<h3> י</h3>
<b>בְּלֶקֶט שִׁכְחָה וּפֵאָה</b>. חלקים שונים מיבול השדה שניתנים לעניים (ראה הלכות מתנות עניים א,א-ו), ואינם שייכים לבעלים אלא דינם כהפקר לעניים, ולכן מותר לו ליהנות מהם.
<b>וּמַעְשַׂר עָנִי הַמִּתְחַלֵּק בַּגְּרָנוֹת אֲבָל לֹא שֶׁבְּתוֹךְ הַבַּיִת</b>. מעשר הניתן לעני בשנה השלישית והשישית לשנות השמיטה (שם ו,א-ד). וכאשר הוא מתחלק מהגורן מוכרח בעל השדה לתת לכל עני שבא ליטול, ולכן אין בו טובת הנאה. אך כאשר הוא מתחלק בבית רשאי לתתו לאיזה עני שיחפוץ, ולכן יש בו טובת הנאה ואסור למודר (ראה שם ה"י).
<h3> יא</h3>
<b>מַתְּנוֹתֵיהֶן</b>. כגון תרומות ומעשרות הניתנים להם.
<b>עַל כָּרְחוֹ</b>. ולא נחשב שמקבלים ממנו הנאה.
<b>הֲרֵי אֵלּוּ אֲסוּרִין</b>. שמכיוון שיכול לתתם לכהן או לוי אחר, אם ייתן לאלו שאסורים עליו יש בזה טובת הנאה.
<b>וְהוּא הַדִּין בְּמַתְּנוֹת עֲנִיִּים עִם הָעֲנִיִּים</b>. שאם אסר הנאתו על כלל העניים, באים ונוטלים ממנו בעל כרחו. ואם אסר הנאתו על עניים מסוימים, ייתן לעניים אחרים (וזה דווקא במעשר המתחלק בבית, כדלעיל ה"י – מער"ק).
<h3> יב</h3>
<b>וּבָא וְנָטַל מִזֶּה</b>. בא החנווני ונטל את הממון מהמדיר.
<b>הֲרֵי זֶה מֻתָּר</b>. שהמדיר פורע חובו של המודר (פה"מ נדרים ד,ז, וכמבואר בהלכה הבאה).
<h3> יג</h3>
<b>וּכְבָר בֵּאַרְנוּ</b>. לעיל ו,ד.
<h3> יד</h3>
<b>נוֹתֵן לְאַחֵר מִשּׁוּם מַתָּנָה</b>. ועל ידי כך הדבר קנוי לאותו אדם, והמודר מותר בהנאתו.
<b>מַנִּיחַ עַל הַסֶּלַע וְאוֹמֵר הֲרֵי הֵן מֻפְקָרִין</b>. אף שמדברי סופרים צריך להפקיר בפני שלושה, מכיוון שמדין תורה ניתן להפקיר אף בפני אחד, במקרה זה העמידוהו על דין תורה (ש"ך רכא,נג, וראה לעיל ב,טז).
<h3> טו</h3>
<b>הֲרֵי זֶה אָסוּר</b>. משום שניכר שנתינת הסעודה כמתנה היא רק כדי שיוכל המודר לבוא לאכול עם המדיר (ובהלכה הקודמת התירו משום שאין לו מה יאכל).
<b>שֶׁהֲרֵי סְעוּדָתוֹ מוֹכַחַת עָלָיו שֶׁלֹּא גָּמַר לְהַקְנוֹת לוֹ</b>. שהרי אין אדם מכין סעודה גדולה ומקנה אותה לאחר.
<h3> טז</h3>
<b>שֶׁאִם הִקְדִּישָׁהּ לֹא תִּהְיֶה מֻקְדֶּשֶׁת אֵינָהּ מַתָּנָה</b>. כגון במקרה שנזכר בהלכה הקודמת, אם מקבל המתנה היה מקדיש את הסעודה שקיבל, לא הייתה מוקדשת. ולכן אין זו מתנה, ואסור למודר ליהנות ממנה (ראה משנה נדרים ה,ו).
<b>וְכָל הַנּוֹתֵן לָזֶה מַתָּנָה עַל מְנַת לְהַקְנוֹתָהּ לְאַחֵר וכו'</b>. כגון במקרה הנזכר, שנתן המדיר את הסעודה מתנה לפלוני על מנת שייתן אותה למודר, ונמצא שאינה קנויה לו אלא על מנת שיקנה אותה למודר. ומכיוון שאין באפשרות המקבל לקנות את המתנה לעצמו אלא רק לתתה למודר, נמצאת המתנה מגיעה למודר ישירות מהמדיר ואסור לו ליהנות ממנה. ויש שפירשו שמדובר במקרה שאסר את הראשון בהנאה, והקנה לו על מנת שיקנה לאחר (כדוגמא הנזכרת לעיל ה,ז). ואם לא הקנה הראשון לשני, הראשון לא קנה מפני שאסור בהנאה, והשני לא קנה מפני שתנאי הקנין לא התקיים וכדין כל הנותן מתנה בתנאי, שאם בטל התנאי בטלה המתנה (הלכות זכייה ומתנה ג,ו; ר"י קאפח).
<h3> יז</h3>
<b>מִי שֶׁנֶּאֶסְרָה הֲנָאָתוֹ עַל בַּעַל בִּתּוֹ</b>. ואם ייתן לה אביה מתנה, יזכה הבעל בפירות המתנה (כדלקמן, וראה גם הלכות זכייה ומתנה ג,יב), ונמצא שמהנהו.
<b>הֲרֵי זֶה נוֹתֵן לָהּ וְאוֹמֵר לָהּ וכו'</b>. ובאופנים אלו הבעל לא קונה כלל (שם הל' יג-יד).
<h2>פרק ח</h2>
<h3> ב</h3>
<b>מֵת</b>. הכלב או האב.
<h3> ג</h3>
<b>קְצָרָה</b>. נמוכה.
<b>כִּיסִי</b>. ארנקי.
<h3> ה</h3>
<b>וְנוֹלַד</b>. התחדש.
<b>סוֹפֵר</b>. סופר העיר האחראי על כתיבת השטרות.
<b>אַף עַל פִּי שֶׁהוּא אוֹמֵר אִלּוּ הָיִיתִי יוֹדֵעַ וכו'</b>. שאין הנדר מותר באמירה זו משום שעדיין לא התחרט על רצונו שלא ליהנות מפלוני אלא היה מעדיף שלא יהיה זה סופר ולא יצטרך ליהנות ממנו
<b>עַד שֶׁיַּתִּיר נִדְרוֹ כְּמוֹ שֶׁבֵּאַרְנוּ</b>. הלכות שבועות ו,יב, שאין מתירים נדר על ידי נולד אלא אם כן התחרט הנודר על נדרו.
<h3> ו</h3>
<b>הוֹאִיל וְאָבִיו מֻתָּר</b>. שהרי לא היה בדעתו לאסור זאת על אביו.
<b>אִלּוּ הָיִיתִי יוֹדֵעַ הָיִיתִי אוֹמֵר פְּלוֹנִי וּפְלוֹנִי אֲסוּרִין וְאָבִי מֻתָּר הֲרֵי כֻּלָּן מֻתָּרִין</b>. שהרי החליף את לשון הנדר, שבתחילה אמר 'הרי הן עליכם קרבן' ולבסוף אמר 'פלוני ופלוני אסורין ואבי מותר' ונמצא שהנדר הראשון הותר מקצתו וממילא הותר כולו.
<b>שֶׁהֲרֵי גִּלָּה דַּעְתּוֹ שֶׁלֹּא הִתִּיר מִקְצָת הַנֶּדֶר אֶלָּא כְּמוֹ שֶׁנָּדַר הָיָה נוֹדֵר וּמַתְנֶה עַל אָבִיו</b>. שהרי לא החליף את לשון הנדר אלא רק הוסיף עליו תנאי, ונמצא שלא הותר מקצתו של הנדר אלא נוסף בו תנאי.
<h3> ז</h3>
<b>אִם אָמַר אִלּוּ הָיִיתִי יוֹדֵעַ לֹא הָיִיתִי נוֹדֵר</b>. הרי ביטל את כל הנדר, ומותר בכל.
<b>אֲפִלּוּ אָמַר אִלּוּ הָיִיתִי יוֹדֵעַ הָיִיתִי אוֹמֵר הֶחָדָשׁ אָסוּר וְהַיָּשָׁן מֻתָּר מֻתָּר בַּיָּשָׁן וּבֶחָדָשׁ</b>. הרי הותר מקצת הנדר, וממילא הותר כולו.
<b>הֲרֵי זֶה מֻתָּר בַּמְיֻשָּׁן בִּלְבַד</b>. שלא הותר הנדר, אלא נוסף בו תנאי.
<h3> ח</h3>
<b>כָּל מַשְׁמַע הַדִּבּוּר</b>. המשמעות המילולית.
<b>וּלְכַסּוֹתָן</b>. להתכסות בהם.
<b>לְהַפְשִׁילָן לַאֲחוֹרָיו</b>. לטעון אותם כמשא על גבו.
<b>וּמֻתָּר לְהִתְכַּסּוֹת בְּגִזֵּי צֶמֶר</b>. שאינם טוויים כבגד.
<b>שֶׁלֹּא נִתְכַּוֵּן זֶה אֶלָּא לְבֶגֶד צֶמֶר</b>. בדרך לבישה, אבל לא התכוון לאסור על עצמו להתכסות בצמר בדרך כיסוי.
<h3> ט</h3>
<b>מְמָאֵן</b>. מסרב.
<b>וּפָצְרוּ בּוֹ</b>. הפצירו בו, ניסו לשכנעו.
<b>אֶלָּא לְשֵׁם אִישׁוּת</b>. שלא להינשא להן.
<h3> יא</h3>
<b>הֲרֵי זֶה אָסוּר</b>. שהרי אסר על עצמו את הבית ללא קשר לבעלותו (ראה גם לעיל ה,ד-ה).
<h3> יב</h3>
<b>נִשְׁבַּע אוֹ נָדַר</b>. השואל, מתוך כעס על חברו שנמנע מלהשאילו (רש"י נדרים מג,א, ועוד).
<b>בְּיָדוֹ</b>. בכוחות עצמו.
<b>הוּא אָסוּר וְכָל בְּנֵי אָדָם מֻתָּרִין לַחֲרֹשׁ לוֹ בָּהּ</b>. שהרי לא התכוון לאסור אלא כפי רגילותו לחרוש בעצמו, אבל לא אסר חרישת השדה בפרה זו על ידי אחרים.
<h3> יג</h3>
<b>יְפָרֵשׁ</b>. יפליג.
<b>אֶלָּא עַד שֶׁיִּמְצָא דָּבָר הֶהָגוּן לוֹ</b>. לפי מה שמתאים וראוי לו, ואינו מחויב לעשות דברים אלו בכל אופן שיימצא לו.
<b>שֶׁיִּתְבַּע אוֹתָהּ</b>. שיציע לה להינשא לו.
<h2>פרק ט</h2>
<h3> א</h3>
<b>וְלַשָּׁלוּק</b>. מבושל קלות במים ללא תבלינים (ר"י קאפח, וראה הערתו לפה"מ ברכות ו,ח; וראה פה"מ תרומות י,יא). ויש מפרשים ששלוק היינו מבושל הרבה (רש"י נדרים מט,א ועוד; וראה מאירי שם שהמילה מתפרשת בשני המובנים – הכול לפי ההקשר).
<b>וְכֵן הַמְעֻשָּׁן וְהַמְבֻשָּׁל בְּחַמֵּי טְבֶרְיָה וכו'</b>. מאכל שלא בושל באש אלא בעשן או במי מעיינות חמים. [הערה: הרמבם בפה"מ מנקד מילה זו: טֵבַרְיָה.]
<b>הוֹלְכִין בּוֹ אַחַר הַלָּשׁוֹן שֶׁל בְּנֵי הָעִיר</b>. ואם דרכם לקרוא 'מבושל' לאופנים אלו, יהיה אסור בהם.
<h3> ב</h3>
<b>לְכָל הַמְּלוּחִים</b>. כל מאכל שנשרה או תובל בהרבה מלח.
<h3> ו</h3>
<b>לְהִמָּלֵךְ עָלָיו</b>. להתייעץ עם שולחו אם לקנות מין זה במקום המין שנשלח לקנותו.
<b>הֲרֵי הוּא בִּכְלַל הַמִּין שֶׁנֶּאֱמַר לַשָּׁלִיחַ סְתָם</b>. המין שהדרך להימלך עליו נכלל במין המקורי שנאמר לשליח, ולכן אם נדר מהמין המקורי נאסר גם במין שנמלכים עליו.
<b>וּבְכָל מָקוֹם</b>. אף במקום שאין השליח נמלך על דברים אלו.
<b>אָסוּר בִּבְשַׂר עוֹפוֹת</b>. שבשר עוף נכלל במין הבשר יותר מבשר דגים (לטעם הדבר ראה כס"מ ולח"מ).
<b>וּבַקְּרָבַיִם</b>. החלקים הפנימיים של הבהמה, ואף שאיכותם פחותה בהשוואה לחלקי הבשר העיקריים, נכללים הם במין הבשר.
<b>וּמֻתָּר בַּחֲגָבִים</b>. שאינם מין בשר.
<h3> ז</h3>
<b>עַד שֶׁקָּפְתָה</b>. הוקרשה ונעשתה קשה.
<b>אֶלָּא נִתְגַּלְגְּלָה בִּלְבַד</b>. בושלה קלות במים חמים והיא עדיין רכה.
<b>הַנּוֹדֵר מִמַּעֲשֵׂה קְדֵרָה אֵינוֹ אָסוּר אֶלָּא מִדְּבָרִים שֶׁמַּרְתִּיחִין אוֹתָן בִּקְדֵרָה</b>. שאינם צריכים בישול רב אלא הרתחה בלבד.
<b>רִיפוֹת</b>. דגן מבושל שמייבשים אותו וגורסים אותו, ומרתיחים בקדרה.
<b>וּלְבִיבוֹת</b>. בצק שמרתיחים אותו בקדרה (ראה הלכות ברכות ג,ד).
<h3> ח</h3>
<b>בְּצִיר</b>. הנוזל המתמצה מן הדגים המלוחים (פה"מ נדרים ו,ד).
<b>וּבְמֻרְיָס שֶׁל דָּגִים</b>. מורייס הוא מִתבל העשוי מדברים שונים, וכאן מדובר במורייס שעשוי מדגים (שם).
<h3> ט</h3>
<b>הַנּוֹדֵר מִן הַחִטִּים אָסוּר בָּהֶן בֵּין חַיִּים בֵּין מְבֻשָּׁלִין</b>. שלשון
<b></b>. חיטים', מתייחסת לחיטים בגרגריהן, בין אם אוכלם חיים או מבושלים, אך מותר בקמח ובפת.
<b>חִטָּה חִטִּים שֶׁאֵינִי טוֹעֵם אָסוּר בָּהֶן בֵּין קֶמַח בֵּין פַּת</b>. שלשון 'חיטה' מתייחסת לתוצר החיטים בין טחונים בין אפויים. וכאשר אמר 'חיטה חיטים', הוסיף לאיסור חי ומבושל גם אופנים אלו.
<b>חִטָּה שֶׁאֵינִי טוֹעֵם אָסוּר בָּהּ אֲפוּיָה</b>. ובכלל זה גם קמח מבושל.
<b>וּמֻתָּר לָכֹס</b>. ובכלל זה גם גרגרי חיטה מבושלים (ראה מרכה"מ).
<b>מֵחֲמֵשֶׁת הַמִּינִים</b>. חיטה, שעורה, כוסמת, שיבולת שועל, שיפון.
<h3> י</h3>
<b>הַנּוֹדֵר מִן הַיָּרָק מֻתָּר בַּדְּלוּעִין</b>. שהירק משמעו ירקות הנאכלים חיים והדלעת אינה נאכלת חיה אלא מבושלת ולכן מותר בה (בבלי נדרים נד,א).
<b>מִן הַכְּרִישִׁין מֻתָּר בַּקַּפְלוֹטוֹת</b>. מינים שונים של כרתי, והקפלוטות הן מין כרתי הגדל בארץ ישראל (ראה פה"מ כלאים א,ב, מעשר שני ב,א והערות הר"י קפאח שם).
<b>מֵי הַשְּׁלָקוֹת כַּשְּׁלָקוֹת</b>. המים שהתבשלו בהם הירקות הם כירקות עצמם ואסורים (השווה הלכות ברכות ח,ד).
<b>נָדַר מִמֵּי הַשְּׁלָקוֹת מֻתָּר בַּשְּׁלָקוֹת עַצְמָן</b>. שהשלקות הם העיקר ולכן המים נגררים אחריהם באיסורם אבל המים אינם גוררים אחריהם את השלקות.
<b>הַגְּרִיסִין</b>. פולים טחונים.
<b>בְּמִקְפָּה</b>. בתבשיל.
<h3> יא</h3>
<b>וּמֻתָּר בִּכְמֵהִין וּפִטְרִיּוֹת</b>. שאינם מוגדרים בלשון בני אדם כפירות הארץ משום שאין להם שורשים שבאמצעותם הם יונקים מהארץ.
<b>אַף עַל פִּי שֶׁאֵינָן יוֹנְקִין מִן הַקַּרְקַע גְּדֵלִין הֵן בַּקַּרְקַע</b>. שהרי הפטריות מבצבצות מהקרקע, וממילא בלשון בני אדם מוגדרות כגידולי קרקע.
<h3> יב</h3>
<b>אָסוּר בְּכָל פֵּרוֹת הַשָּׁנָה</b>. הן פירות העץ והן פירות האדמה עד סוף השנה.
<b>אֵין אָסוּר אֶלָּא בִּתְאֵנִים</b>. שהתאנים נקצצות ביד ולכן נקראות 'קיץ' בשונה מפירות אחרים הנקצצים בכלי (בבלי נדרים סא,ב).
<h3> יד</h3>
<b>אֲפִלּוּ הֶחָדָשׁ</b>. על אף שטעמו של היין החדש דומה לטעם הענבים.
<b>הַסִּתְוָנִיּוֹת</b>. ענבי הסתיו שאינם ראויים לאכילה ועושים מהם חומץ.
<b>בְּיַרְקוֹת שָׂדֶה</b>. הגדלים בר בשדות.
<b>שֶׁכָּל אֵלּוּ שֵׁם לְוַי הֵן</b>. שם נספח שאינו המשמעות העיקרית של שם זה, וכוונתו הייתה לנדור מהמשמעות העיקרית.
<h3> טו</h3>
<b>הַכְּסוּת</b>. בגד.
<b>בַּשַּׂק</b>. אריג של שער (פה"מ נדרים ז,ג).
<b>וּבַיְרִיעָה</b>. בגד עבה שאינו תפור, וארוג באריגה גסה (שם).
<b>וּבַחֲמִילָה</b>. רדיד שהיו רגילים לעשותו עבה וגס ושימש לכיסוי הראש מפני הגשם (שם).
<b>אָסוּר בָּעֲלִיָּה</b>. בבית שבקומה השנייה.
<b>שֶׁהוּא כְּמוֹ מִטָּה קְטַנָּה</b>. ונותנים מיטה זו לפני המיטה הגדולה להקל על העלייה למיטה הגדולה (שם ז,ה).
<h3> טז</h3>
<b>מִן הָאֲגַף וְלִפְנִים</b>. ממקום הגפת הדלת ולפנים (פה"מ נדרים ז,ה), אבל מותר בעובי המפתן מחוץ למקום הגפת הדלת.
<b>לִתְחוּמָהּ</b>. אלפיים אמה סביבות העיר שנחשבים תחום העיר שאסור לצאת ממנו בשבת (הלכות שבת כז,א-ב).
<b>וְאָסוּר לְהִכָּנֵס לְעִבּוּרָהּ</b>. השטח שמתווסף לעיר כאשר מצרפים אליו את הבתים הנמצאים במרחק כשבעים אמה (כ-35 מטר) מהעיר, ומודדים את התחום מהם והלאה (ראה פה"מ שם, הלכות שבת כח,א).
<h3> יז</h3>
<b>וְנִשְׁתַּהָה שָׁם שְׁנֵים עָשָׂר חֹדֶשׁ... שְׁלֹשִׁים יוֹם</b>. להשלכות נוספת של הגדרות אלו ראה הלכות שכנים ו,ה, הלכות מתנות עניים ט,יב.
<h3> יח</h3>
<b>הַיּוֹנְקוֹת מִמֶּנּוּ</b>. שנמצאות מעליו ומימיו מחלחלים תחת הקרקע ונובעים בהם.
<b>הַנִּמְשָׁכוֹת</b>. שנמצאות תחתיו ומימיו נמשכים לתוכן.
<b>וְאֵין מְלַוִּין אוֹתָן לְשֵׁם הַמַּעְיָן הַנָּדוּר</b>. לא משתמשים בשם המעיין המקורי כנלווה לשמם של אלו.
<h3> יט</h3>
<b>מְפָרְשִׁים</b>. מפליגים.
<b>בְּסוּמִין</b>. עוורים.
<b>נָדַר מִשְּׁחוֹרֵי הָרֹאשׁ אָסוּר בְּקֵרְחִים וּבְבַעֲלֵי שֵׂיבוֹת וכו'</b>. משום שהביטוי 'שחורי הראש' משמעותו אנשים שפעמים מכסים את ראשם ופעמים מגלים אותו, שלא כנשים ששערן מכוסה תמיד ונקראות 'מכוסי ראש' ושלא כקטנים שראשם מגולה תמיד ונקראים 'מגולי ראש' (ר"ן נדרים ל,ב).
<h3> כ</h3>
<b>נָדַר מִשּׁוֹבְתֵי שַׁבָּת אָסוּר בְּיִשְׂרָאֵל וּבְכוּתִים</b>. שומרונים, והקפידו על שמירת שבת.
<b>שֶׁלֹּא נִתְכַּוֵּן זֶה אֶלָּא לְמִי שֶׁמִּצְוָה עָלָיו לַעֲלוֹת לִירוּשָׁלַיִם</b>. והשומרונים אינם עולים לרגל לירושלים אלא להר גריזים.
<h3> כא</h3>
<b>וַהֲרֵי יִצְחָק אָמַר לְיַעֲקֹב וְיִתֶּן לְךָ אֶת בִּרְכַּת אַבְרָהָם</b>. ומכאן שיעקב הוא המשכיותו של זרע אברהם (ראה גם הלכות מלכים י,ז, וראה פה"מ נדרים ג,יא שהביא טעם אחר).
<h2>פרק י</h2>
<h3> א</h3>
<b>עַד שֶׁתֶּחֱשַׁךְ</b>. שזהו סוף היום.
<b>מֵעֵת לְעֵת</b>. יממה משעת נדרו.
<h3> ב</h3>
<b>שַׁבָּת זוֹ</b>. שבוע זה.
<b>בִּשְׁאָר יְמֵי הַשַּׁבָּת</b>. ימי השבוע שנותרו משעת נדרו והלאה.
<b>שִׁבְעַת יָמִים מֵעֵת לְעֵת</b>. שבוע משעת נדרו.
<b>כְּמוֹ שֶׁבֵּאַרְנוּ</b>. בפסקה הקודמת.
<h3> ג</h3>
<b>אַף עַל פִּי שֶׁהָיָה חֹדֶשׁ חָסֵר</b>. אף שבחודש חסר יש כשתים עשרה שעות וחצי השייכים לחודש הנוכחי אך נכללים בחודש הבא (ראה הלכות קידוש החודש ו,א-ב), בכל זאת מכיוון שבפועל הם בכלל ראש החודש הבא, מותר בהם (ר"י קאפח; וראה רדב"ז שפירש באופן אחר).
<h3> ד</h3>
<b>שָׁנָה תְּמִימָה מִיּוֹם לְיוֹם</b>. עד לאותו התאריך בשנה הבאה.
<b>וְאִם נִתְעַבְּרָה הַשָּׁנָה אָסוּר בָּהּ וּבְעִבּוּרָהּ</b>. אם הוסיפו לשנה זו חודש נוסף וכעת יש בה שלושה עשר חודשים, אסור בכולם, משום שמחזור של שנה תמימה הוא עד אותו תאריך בשנה הבאה.
<b>כְּמוֹ שֶׁבֵּאַרְנוּ</b>. לעיל ה"ב.
<h3> ה</h3>
<b>שָׁבוּעַ</b>. מחזור של שבע שנות השמיטה.
<b>יוֹבֵל</b>. מחזור של שבע שמיטות המסתיים בשנת החמישים.
<h3> ו</h3>
<b>וְאִם נָדַר עַד סוֹף אֲדָר הֲרֵי זֶה אָסוּר עַד סוֹף אֲדָר שֵׁנִי</b>. אף אם לא ידע שהשנה מעוברת, כשאומר סוף אדר כוונתו לסוף כל חודש שייקרא אדר.
<b>וְאִם יָדַע שֶׁהַשָּׁנָה מְעֻבֶּרֶת וְנָדַר עַד רֹאשׁ אֲדָר אָסוּר עַד רֹאשׁ אֲדָר שֵׁנִי</b>. שכוונתו לכל ראש חדש שייקרא אדר.
<h3> ז</h3>
<b>אֵינוֹ אָסוּר אֶלָּא עַד שֶׁיַּגִּיעַ בִּלְבַד</b>. ובפסח עצמו מותר.
<h3> ח</h3>
<b>כָּל שֶׁזְּמַנּוֹ קָבוּעַ</b>. כגון הפסח.
<b>וְנָדַר עָדָיו</b>. כגון שאמר 'עד הפסח'.
<h3> ט</h3>
<b>הַקַּיִץ</b>. ימות החמה, ובזמנם היה מפורסם שם זה לעונת הבשלת התאנים כשמתחילים לאכלם (פה"מ נדרים ח,ד, וראה לעיל ט,יב).
<b>כַּלְכָּלוֹת תְּאֵנִים</b>. סלים שמניחים בהן את התאנים שנקצצו.
<b>עַד שֶׁיַּתְחִילוּ הָעָם לִקְצֹר קְצִיר חִטִּין אֲבָל לֹא קְצִיר שְׂעוֹרִין</b>. קציר השעורים מוקדם יותר מקציר החיטים, וקציר חיטים נקרא קציר סתם בלשון בני אדם.
<b>שֶׁיִּכְפְּלוּ</b>. יקפלו.
<b>הַמַּחְצְלָאוֹת</b>. ששוטחים עליהן את הפירות לייבוש, ולאחר אסיפת הפירות מקפלים אותן עד לשנה הבאה.
<b>שֶׁבַּמֻּקְצֶה</b>. שם המקום ששוטחים בו את הפירות.
<b>גְּרוֹגָרוֹת</b>. תאנים יבשות.
<h3> י</h3>
<b>וְעָלָה לָהָר</b>. והקיץ בבקעה ממהר לבוא יותר מאשר בהר.
<h3> יא</h3>
<b>הֲרֵי זֶה אָסוּר עַד זְמַן הַגְּשָׁמִים שֶׁהוּא בְּאֶרֶץ יִשְׂרָאֵל רֹאשׁ חֹדֶשׁ כִּסְלֵיו</b>. לירידת הגשמים בתחילת החורף יש שלוש פעימות הנקראות 'רביעות' (בבלי נדרים סג,א). לעניין נדרים הרביעה הקובעת היא הרביעה השנייה, משום שהגשמים היורדים לפני כן הם גשמים של סוף הקיץ ולא של תחילת החורף (ראה בבלי שם ופה"מ פאה ח,א). אמנם זמן רביעה זו משתנה על פי סוג השנה: בשנה מקדימה — יז במרחשוון, בבינונית — כג במרחשוון, במאחרת — ראש חודש כסלו (שם). כאשר נדר 'עד הגשם', גם אם לא ירד גשם בפועל — נדרו מסתיים ברביעה השנייה של שנה מאחרת, שכן לשון זו כוללת הגעת עונת הגשמים אף ללא ירידתם.
<b>וְאִם יָרְדוּ הַגְּשָׁמִים מִשִּׁבְעָה עָשָׂר בְּמַרְחֶשְׁוָן</b>. שהיא הרביעה השנייה בשנה מקדימה.
<b>הֲרֵי זֶה מֻתָּר</b>. שכן הלשון 'עד הגשם' משמעה גם ירידת הגשמים בפועל, החל מהרביעה השנייה בשנה המקדימה (ראה פה"מ נדרים ח,ג).
<b>וְאִם אָמַר עַד הַגְּשָׁמִים הֲרֵי זֶה אָסוּר עַד שֶׁיֵּרְדוּ הַגְּשָׁמִים... מִשְּׁלֹשָׁה וְעֶשְׂרִים בְּמַרְחֶשְׁוָן וָאֵילָךְ</b>. שמשמעות לשון זו היא ירידת גשמים ממש, ומפרשים כוונתו לירידתם ברביעה השנייה בשנה בינונית.
<b>עַד שֶׁיַּעֲבֹר הַפֶּסַח בְּאֶרֶץ יִשְׂרָאֵל וּבַמְּקוֹמוֹת שֶׁהֵן כְּמוֹתָהּ</b>. שזהו זמן פסיקת הגשמים בארץ ישראל וסביבותיה.
<h3> יב</h3>
<b>אֲסוּרָה לֵהָנוֹת לוֹ מִיָּד גְּזֵרָה שֶׁמָּא תֵּלֵךְ</b>. ואם תלך, נמצא למפרע שכל הנאה שההנה אותה קודם לכן הייתה באיסור.
<b>הֲרֵי זֶה לוֹקֶה</b>. אבל האישה אינה לוקה, כדין ראובן שהדיר את שמעון, שאף ששמעון אסור ליהנות מראובן, אם נהנה אינו לוקה (כדלעיל ה,א).
<b>אַף עַל פִּי שֶׁעָבַר הַתְּנַאי</b>. אף שתלה את איסור ההנאה רק עד פסח ופסח כבר עבר.
<b>הֲרֵי זֶה אָסוּר לִנְהֹג חֻלִּין בְּנִדְרוֹ וּלְהַנִּיחָהּ שֶׁתֵּלֵךְ וְתֵהָנֶה</b>. הוא מחויב למנוע ממנה ללכת עד החג, שהליכתה בעוד שנהנתה ממנו קודם לכן גורמת לכך שההנאה שההנה אותה עד הפסח הייתה באיסור (כס"מ).
<b>וְאִם הָלְכָה אַחַר הַפֶּסַח אֵינָהּ אֲסוּרָה מִלֵּהָנוֹת לוֹ</b>. גם אם נהנתה קודם הפסח, ובהליכתה אחר הפסח גרמה לו לעבור על איסורו למפרע, מכל מקום אין היא אסורה בהנאה אחר הפסח שאין זה בכלל נדרו.
<h3> יג</h3>
<b>וַאֲסוּרָה בַּהֲנָיָתוֹ עַד הֶחָג</b>. שהרי הלכה לבית אביה קודם הפסח.
<b>וּמֻתֶּרֶת לֵילֵךְ לְבֵית אָבִיהָ מִשֶּׁהִגִּיעַ הַפֶּסַח</b>. שהרי נגמרה תקופת האיסור שבתנאי הנדר.
<h2>פרק יא</h2>
<h3> א</h3>
<b>קָטָן בֶּן שְׁתֵּים עֶשְׂרֵה שָׁנָה וְיוֹם אֶחָד וּקְטַנָּה בַּת אַחַת עֶשְׂרֵה שָׁנָה וְיוֹם אֶחָד וכו'</b>. אף שהזכר אינו נקרא גדול עד שיגיע לגיל שלוש עשרה שנה ויום, והנקבה עד גיל שתים עשרה שנה ויום ויביאו סימני גדלות (הלכות אישות ב,א, ב,י), וקודם זמן זה הם נחשבים כקטנים שאין למעשיהם תוקף הלכתי (ראה למשל שם ד,ז), לעניין נדרים דינם שונה, וכפי שיבואר.
<b>אִם יָדְעוּ לְשֵׁם מִי נָדְרוּ</b>. שהנודר נודר לשם שמים, כפי שנאמר: "איש כי ידור נדר לה' " (במדבר ל,ג).
<b>וְאִם לֹא יָדְעוּ אֵין דִּבְרֵיהֶן כְּלוּם</b>. ואף שאינם חייבים, כופים אותם לעמוד בדבריהם כדי לחנך אותם שלא לנהוג קלות ראש בנדרים. ואם מדובר בנדר שיש לקטן נזק בקיומו אין כופים אותו לקיים, אך אביו או רבו מכים אותו וגוערים בו כדי שלא יהיה רגיל להקל ראש בנדרים (ראה הלכות שבועות יב,ז שגם קודם גיל זה נוהגים כך; מער"ק).
<b>וּצְרִיכִין בְּדִיקָה כָּל הַשָּׁנָה כֻּלָּהּ</b>. כמבואר בהלכה הבאה.
<h3> ב</h3>
<b>וְשָׁאֲלוּ אוֹתָן</b>. אם יודעים לשם מי נדרו או הקדישו.
<h3> ג</h3>
<b>קֹדֶם הַזְּמַן הַזֶּה</b>. לפני גיל שתים עשרה לזכר וגיל אחת עשרה לנקבה.
<b>וְאַף עַל פִּי שֶׁלֹּא הֵבִיאוּ שְׁתֵּי שְׂעָרוֹת</b>. ובשאר דברים, קודם שיביאו שתי שערות, אין למעשיהם תוקף הלכתי.
<b>וְזוֹ הִיא עוֹנַת הַנְּדָרִים הָאֲמוּרָה בְּכָל מָקוֹם</b>. לעניין נדרים והקדשות (ראה הלכות נזירות ב,יג, הלכות ערכין א,טו, הלכות תרומות ד,ה).
<h3> ד</h3>
<b>וְדָבָר זֶה מִדִּבְרֵי תּוֹרָה שֶׁהַמֻּפְלָא הַסָּמוּךְ לְאִישׁ וכו'</b>. למדו חכמים מייתור המילה "איש" שבפסוק "איש כי יפלִא" שקטן שהגיע לגיל גדלות ולא הביא סימנים, והרי הוא סמוך להיקרא איש, אם נדר ('יפלִא') – נדרו נדר והקדשו הקדש (בבלי נזיר סב,א). אבל התקופה שבה נדרי קטן וקטנה נבדקים היא מדברי חכמים (צפנת פענח שבת כד,יא, שו"ת אג"מ אה"ע קע).
<b>נִשְׁבְּעוּ וְהֶחֱלִיפוּ</b>. נשבעו שבועת שקר או נשבעו ולא קיימו שבועתם.
<b>אֵינָן לוֹקִין עַד שֶׁיַּגְדִּילוּ וְיָבִיאוּ שְׁתֵּי שְׂעָרוֹת</b>. שהקטן אינו בר עונשים עד שיגדיל בשנים ויביא סימני גדלות (ראה הלכות ממרים ז,ה).
<h3> ה</h3>
<b>לוֹקֶה</b>. ככל אדם האוכל מן ההקדש שלוקה (הלכות מעילה א,ג).
<b>כְּמוֹ שֶׁבֵּאַרְנוּ</b>. לעיל ה"ד.
<h3> ו</h3>
<b>אֲפִלּוּ הִגְדִּילָה וַהֲרֵי הִיא נַעֲרָה</b>. הבת שהגיעה לגיל שתים עשרה שנה ויום אחד והביאה סימני גדלות נעשית גדולה ונקראת נערה במשך שישה חודשים (הלכות אישות ב,א-ב).
<b>אָבִיהָ מֵפֵר נְדָרֶיהָ וכו'</b>. התורה נתנה סמכות לאב להפר את נדרי בתו בגיל הנערות אם יביע אי הסכמה ביום שמיעת הנדר (לתיאור אופן ההפרה ראה לקמן פרק יג).
<b>בְּיוֹם שָׁמְעוֹ</b>. יכול להפר עד סיומו של היום שבו שמע את נדרה (לקמן יג, טו-טז).
<b>כָּל נְדָרֶיהָ וֶאֱסָרֶיהָ</b>. והמשך הכתוב:
<b>"</b>. אשר אסרה על נפשה לא יקום וה' יסלח לה כי הניא אביה אתה", הרי שיש ביד האב למנוע אותה מקיום הנדר על ידי הפרה.
<h3> ז</h3>
<b>בָּגְרָה</b>. ששלמו שישה חדשים לאחר שנעשתה נערה (ראה ביאור בהלכה קודמת).
<h3> ח</h3>
<b>מֵפֵר הַבַּעַל נִדְרֵי אִשְׁתּוֹ וּשְׁבוּעוֹתֶיהָ</b>. שהתורה נתנה סמכות לבעל להפר נדרי עינוי נפש או נדרים בעניינים שבינו לבינה שנדרה אשתו (כדלקמן יב,א).
<b>מִשֶּׁתִּכָּנֵס לַחֻפָּה</b>. מזמן שמביאה הבעל לתוך ביתו ומתייחד עמה, ומאז האישה מוגדרת כנשואה (הלכות אישות י,א).
<b>הָיְתָה מְגֹרֶשֶׁת מִסָּפֵק</b>. כגון שזרק לה את הגט באופן שיש ספק אם הגיע אליה (ראה הלכות גירושין ה,יג).
<b>נָתַן לָהּ גֵּט עַל תְּנַאי אוֹ לְאַחַר זְמַן</b>. שהתנה את הגט בקיום תנאי מסוים או שאמר שיחול לאחר זמן מסוים (ראה שם ח,א, ט,א).
<b>וְכֵן מִי שֶׁשָּׁמְעָה שֶׁמֵּת בַּעְלָהּ וְנִשֵּׂאת וַהֲרֵי בַּעְלָהּ קַיָּם</b>. שבמקרה כזה עליה להתגרש משניהם ונאסרת להינשא להם עולמית (הלכות גירושין י,ה).
<b>וְכֵן כָּל כַּיּוֹצֵא בָּהּ</b>. שכל שאין קידושיו תופסים בה, כגון אחת מהאסורות עליו באיסורי עריות (ראה הלכות אישות ד,יב), אינו יכול להפר לה.
<b>הָיְתָה מֵחַיָּבֵי לָאוִין</b>. כגון אלמנה לכהן גדול או גרושה לכהן הדיוט (ראה דוגמאות נוספות שם א,ז).
<b>וְאֵין צָרִיךְ לוֹמַר מֵחַיָּבֵי עֲשֵׂה</b>. כגון גר מצרי ואדומי (ראה שם ה"ח).
<b>הֲרֵי אֵלּוּ מוּפָרִין</b>. משום שקידושין תופסים באישה האסורה עליו באיסור לאו או באיסור עשה (שם ד,יד).
<h3> ט</h3>
<b>נַעֲרָה מְאֹרָסָה</b>. שהתקדשה לבעלה אך עדיין לא נכנסה לחופה.
<b>הַבַּעַל</b>. הארוס.
<b>אֵינָהּ לוֹקָה</b>. שהפרת הארוס ממעטת את חומרת הנדר, ולכן אף שאינו מופר, אינה לוקה עליו.
<h3> י</h3>
<b>מֵת הָאָרוּס חָזְרָה לִרְשׁוּת אָבִיהָ</b>. דווקא בעודה קטנה או נערה, אבל לאחר שבגרה, אין אביה מפר לה.
<b>וְכָל שֶׁתִּדֹּר</b>. לאחר שמת ארוסה (ומה שנדרה קודם שמת, ראה לקמן הט"ז).
<b>שֶׁאֵין הַבַּעַל מֵפֵר נִדְרֵי אִשְׁתּוֹ עַד שֶׁתִּכָּנֵס לַחֻפָּה</b>. אין הארוס מפר לבדו, אף כשהאב אינו בחיים.
<h3> יא</h3>
<b>וְלֹא שָׁמַע אֲרוּסָהּ</b>. ואם שמע ארוסה, ראה לקמן הל' טו-יז.
<b>בּוֹ בַּיּוֹם</b>. שכן הפרת הנדרים היא רק ביום שמיעת הנדר (כדלקמן יב,יז).
<b>אָבִיהָ וּבַעְלָהּ הָאַחֲרוֹן מְפֵרִין נְדָרֶיהָ שֶׁנָּדְרָה בִּפְנֵי אָרוּס רִאשׁוֹן</b>. הואיל ולא שמע הארוס הראשון, האפשרות להפר עוברת מארוס לארוס עד הארוס האחרון, והוא מצטרף עם האב להפר בו ביום (ואם לא התארסה יכול האב להפר לבדו – כדלקמן הט"ז).
<b>מִפְּנֵי שֶׁלֹּא יָצָאת לִרְשׁוּת עַצְמָהּ שָׁעָה אַחַת שֶׁעֲדַיִן הִיא בִּרְשׁוּת הָאָב</b>. שמאחר שנתגרשה מן האירוסין חוזרת לרשות אביה. אך אם נתגרשה מן הנישואין, יצאה מרשות אביה (לקמן הכ"ה).
<h3> יב</h3>
<b>הוֹאִיל וְיָצָאת לִרְשׁוּת עַצְמָהּ בִּנְתַּיִם נִתְקַיְּמוּ נְדָרֶיהָ</b>. שהרי לאחר שהאישה מתגרשת אין הבעל מפר נדריה (לעיל ה"ח).
<h3> יג</h3>
<b>אֲפִלּוּ אַחַר כַּמָּה יָמִים כְּשֶׁיִּשְׁמַע הָאָב וְהָאָרוּס הָאַחֲרוֹן מְפֵרִין נְדָרֶיהָ</b>. שהפרת הנדרים היא ביום השמיעה ולאו דווקא ביום הנדר (לקמן יב,טז). ודווקא כששמעו באותו היום, אבל אם שמעו ביום נפרד, אינם יכולים להפר (שם הי"ז).
<b>הוֹאִיל וְלֹא שָׁמַע אוֹתָם הָאָרוּס הָרִאשׁוֹן</b>. וראה לקמן הי"ז הדין במקרה ששמע הארוס הראשון.
<h3> יד</h3>
<b>אָבִיהָ וַאֲרוּסָהּ הָאַחֲרוֹן מְפֵרִין נְדָרֶיהָ</b>. שהארוס האחרון נכנס תחת הארוס הראשון ויכול האב להפר עמו יחד. אבל האב לבדו אינו יכול להפר (כדלקמן הי"ט).
<h3> טו</h3>
<b>אָבִיהָ עִם הָאָרוּס הָאַחֲרוֹן מְפֵרִין נְדָרֶיהָ</b>. כמבואר בהלכה הקודמת.
<h3> טז</h3>
<b>נִתְרוֹקְנָה</b>. חזרה.
<b>אֵין הָאָב יָכוֹל לְהָפֵר</b>. שהרי קיים הארוס, ואף שתיקתו עד למחרת היא כקיום (לקמן יב,יח).
<h3> יז</h3>
<b>וְיָפֵר הָאָב עִם הַבַּעַל הָאַחֲרוֹן שֶׁיְּאָרֵס בּוֹ בַּיּוֹם</b>. והוא הדין שאם לא התארסה יכול להפר לבדו במקרה זה (כדלעיל הט"ז, לח"מ).
<h3> יח</h3>
<b>אֲפִלּוּ שָׁמַע הַבַּעַל קֹדֶם שֶׁיָּמוּת הָאָב</b>. ואם היה מפר באותו הזמן, היה מופר.
<h3> יט</h3>
<b>שָׁמַע אָרוּס וְהֵפֵר לָהּ וכו'</b>. בניגוד למקרים שנזכרו לעיל הט"ז שבהם האב יכול להפר לבדו לאחר מיתת הארוס, בהלכה כאן מדובר שאחד מהצדדים שמע והפר, ולאחר מכן מת הארוס קודם שישמע הצד השני, ובמקרים אלו אין האב יכול להפר לבדו.
<b>כְּמוֹ שֶׁבֵּאַרְנוּ</b>. לעיל הל' יד-טו.
<h3> כ</h3>
<b>עַד שֶׁנִּכְנְסָה לִרְשׁוּתוֹ</b>. עד שנישאה לו.
<b>לְפִיכָךְ</b>. משום המקרים המפורטים לעיל בסמוך (הל' יח-כ) שבהם נוצר מצב שלא ניתן להפר את הנדרים.
<h3> כא</h3>
<b>שֶׁהַבַּעַל מֵפֵר נִדְרֵי אִשְׁתּוֹ אַף עַל פִּי שֶׁלֹּא שָׁמַע אוֹתָן</b>. וכן האב, שהרי גם האב מפר בלשון 'כל נדרים שנדרת בתוך ביתי' (לח"מ לקמן יב,יג). ויש מפרשים שהאב אינו יכול להפר ללא שמיעה ומה שאמר 'כל נדרים שנדרת...', כוונתו לגרום לה לספר לו על מנת שיוכל להפר (פרישה רלד,מ).
<h3> כב</h3>
<b>הָלַךְ הָאָב עִם שְׁלוּחֵי הַבַּעַל אוֹ שֶׁהָלְכוּ שְׁלוּחֵי הָאָב עִם שְׁלוּחֵי הַבַּעַל</b>. כאשר מוסר האב את בתו לנישואין לאחר שהתארסה, כל זמן שהאב עצמו או שלוחיו נמצאים עמה, עדיין לא יצאה מרשות אביה ונחשבת ארוסה (ראה הלכות אישות כב,א-ב).
<b>מָסַר הָאָב לִשְׁלוּחֵי הַבַּעַל אוֹ שֶׁמָּסְרוּ שְׁלוּחֵי הָאָב וכו'</b>. שבמסירת הנערה לבעל או לשלוחיו ללא הליכת האב או שלוחיו עמהם נכנסת הנערה לרשות בעלה.
<b>וְלֹא הַבַּעַל יָכוֹל לְהָפֵר שֶׁאֵין הַבַּעַל מֵפֵר בַּקּוֹדְמִין</b>. שאין הבעל מפר נדרי ארוסתו אחר שנכנסה לרשותו, אבל אם תידור מכאן ואילך, יכול להפר (כס"מ).
<b>כְּמוֹ שֶׁבֵּאַרְנוּ</b>. לעיל ה"כ.
<h3> כג</h3>
<b>שׁוֹמֶרֶת יָבָם</b>. אישה שבעלה (מן האירוסין או מן הנישואין) מת ללא בנים והיא ממתינה שאחד מאחיו יכנוס אותה על ידי ביאה (ייבום) כפי שציוותה התורה (הלכות ייבום וחליצה א,א).
<b>מַאֲמָר</b>. קידושין מדברי חכמים שמקדש היבם את יבמתו בפני עדים בפרוטה או בשווה פרוטה (שם ב,א).
<b>וַאֲפִלּוּ יָבָם אֶחָד לִיבָמָה אַחַת</b>. שיש לבעל שמת רק אח אחד, והוא היחיד שמצווה ליבם.
<b>אֵינוֹ מֵפֵר נִדְרֵי יְבִמְתּוֹ עַד שֶׁיָּבֹא עָלֶיהָ</b>. משום שמן התורה אינה נכנסת לרשותו אלא בביאה.
<h3> כד</h3>
<b>הָיְתָה יְבִמְתּוֹ נַעֲרָה מְאֹרָסָה לְאָחִיו</b>. שהתארסה לאחיו ועדיין לא נישאה לו, ומת.
<b>אֶלָּא הָאָב לְבַדּוֹ הוּא שֶׁמֵּפֵר כָּל שֶׁתִּדֹּר</b>. כדין נערה מאורסה שמת הארוס, שחוזרת לרשות אביה והוא לבדו מפר נדריה (לעיל הט"ז).
<b>שֶׁאֵין הַמַּאֲמָר קוֹנֶה בַּיְבָמָה קִנְיָן גָּמוּר</b>. וכל זמן שלא כנסה היבם בביאה, לא נכנסה לרשותו, ועדיין היא ברשות אביה.
<b>כְּמוֹ שֶׁבֵּאַרְנוּ</b>. הלכות ייבום וחליצה ב,א.
<h3> כה</h3>
<b>הֲרֵי זוֹ כִּיתוֹמָה בְּחַיֵּי הָאָב</b>. שכשהשיאה יצאה מרשותו וכשהתגרשה או התאלמנה אינה חוזרת לרשותו, אלא הרי היא ברשות עצמה (הלכות אישות ג,יב) והוא הדין בקטנה (שם).
<h3> כו</h3>
<b>עַד שֶׁבָּגְרָה</b>. ששלמו שישה חדשים לאחר שנעשתה נערה, ומגיל זה אין אביה מפר נדריה (כדלעיל ה"ז).
<b>שֶׁנַּעֲשֵׂית יְתוֹמָה בְּחַיֵּי הָאָב</b>. כגון שהתאלמנה מן הנישואין ויצאה לרשות עצמה, ולאחר מכן התארסה.
<b>שֶׁהוּא מֵפֵר עִמּוֹ בְּשֻׁתָּפוּת</b>. שהאב והארוס מפרים בשותפות, וכשיצאה מרשות אביה, אין הארוס לבדו יכול להפר.
<h2>פרק יב</h2>
<h3> א</h3>
<b>בְּיוֹם שָׁמְעוֹ</b>. ולא לאחר מכן (כדלקמן הט"ו).
<b>עִנּוּי נֶפֶשׁ</b>. סבל גופני, כפי שמפורש בתורה "כל נדר וכל שבועת איסר לענות נפש אישהּ יקימנו ואישהּ יפרנו" (במדבר ל,יד).
<b>שֶׁבֵּינָהּ לְבֵינוֹ</b>. הקשורים למערכת היחסים בינו לבין אשתו.
<b>שֶׁלֹּא תִּכְחֹל</b>. שלא תאפר את עיניה בצבע כחול.
<b>שֶׁלֹּא תִּתְקַשֵּׁט</b>. בבגדים צבעוניים.
<b>שֶׁנֶּאֱמַר בֵּין אִישׁ לְאִשְׁתּוֹ</b>. ולמדו חכמים שמלבד נדרי עינוי נפש יכול להפר גם נדרים שבינו לבינה (בבלי נדרים עט,ב).
<h3> ג</h3>
<b>נָדְרָה שֶׁלֹּא לֶאֱכֹל בָּשָׂר</b>. נדר שיש בו עינוי נפש.
<b>אָסְרָה עָלֶיהָ תַּשְׁמִישׁ כָּל אִישׁ שֶׁבָּעוֹלָם</b>. ובכלל זה אסרה עליה תשמיש שלו, ויש כאן נדר שבינו לבינה.
<b>יָפֵר חֶלְקוֹ</b>. איסור התשמיש שחל עליו.
<h3> ה</h3>
<b>וְכֵן אִם נָדְרָה שֶׁלֹּא תִּכְחֹל הַיּוֹם אוֹ שֶׁלֹּא תִּלְבַּשׁ רִקְמָה</b>. ואלו הם נדרים שבינו לבינה (כדלעיל ה"א, לח"מ), ואף בהם אם נדרה לזמן מועט, מפר.
<b>אֲפִלּוּ נָדְרָה מִמַּאֲכָל רַע וכו'</b>. שנדר הגורם לה שלא לאכול איזה מאכל אם תרצה, נחשב עינוי נפש.
<h3> ו</h3>
<b>בְּאַחַת יֵשׁ לָהּ עִנּוּי וּבְאַחַת אֵין לָהּ עִנּוּי</b>. כגון שאחת היא פת נקייה שאם לא תאכלנה תתענה, והשנייה פת שחורה שאם לא תאכלנה לא תתענה. או שאם תאכל אחת מהן תשבע, ונמצא שאין עינוי אם לא תאכל את השנייה (רש"י נדרים פב,ב).
<h3> ז</h3>
<b>לְהִטַּפֵּל</b>. לטרוח.
<h3> ח</h3>
<b>שֶׁלֹּא לֵהָנוֹת לַבְּרִיּוֹת</b>. מן הבריות.
<b>אַף עַל פִּי שֶׁאֵין הַבַּעַל בִּכְלָל</b>. אינו בכלל הנדר שהרי אינו בכלל הבריות, ומותר לה ליהנות ממנו (בבלי נדרים פג,ב).
<b>וְכֵן אִם אָסְרָה הֲנָיָתָהּ עַל אֻמָּה כֻּלָּהּ</b>. שאסרה על עצמה ליהנות אותם, ומפר משום שזהו נדר שיש בו עינוי (פה"מ נדרים יא,יב).
<h3> ט</h3>
<b>אֵינוֹ צָרִיךְ לְהָפֵר</b>. משום שהאישה מחויבת לשמשו.
<b>בִּשְׁאֵר כְּסוּת וְעוֹנָה</b>. שהאיש חייב במזונות אשתו, בהלבשתה ובקיום חיי אישות עמה.
<b>כְּמוֹ שֶׁבֵּאַרְנוּ בְּהִלְכוֹת אִישׁוּת</b>. יב,ב.
<b>הֲנָאַת תַּשְׁמִישְׁךָ אֲסוּרָה עָלַי</b>. שאף שאת עצם פעולת התשמיש אינה יכולה לאסור, מכל מקום אינה יכולה לשמש בלא ליהנות, ואת ההנאה יכולה לאסור על עצמה (וראה גם לעיל א,ל, שיכול הבעל לאסור הנאת תשמיש אשתו עליו).
<h3> י</h3>
<b>יִקְדְּשׁוּ יָדַי לְעוֹשֵׂיהֶן</b>. וכוונתה להקדיש ידיה לבורא, ושכל מה שתעשה בהם יהיה הקדש.
<b>מִפְּנֵי שֶׁיָּדֶיהָ מְשֻׁעְבָּדִין לוֹ</b>. שחכמים תיקנו שיהיו מעשי ידי האישה משועבדים לבעלה תמורת מזונותיה (הלכות אישות יב,ד).
<b>אַף עַל פִּי שֶׁאָמְרוּ הַשִּׁחְרוּר וְהֶחָמֵץ וְהַהֶקְדֵּשׁ מַפְקִיעִין מִידֵי שִׁעְבּוּד וכו'</b>. אם שעבד הלווה את עבדו או את חמצו או את נכסיו לפירעון הלוואה, ולאחר מכן שחרר את עבדו או הגיע הפסח או הקדיש את נכסיו – בכל המקרים הללו פקע השעבוד (ראה הלכות מלווה ולווה יח,ו, הלכות חמץ ומצה ד,ה, הלכות ערכין וחרמין ז,יד). ואף שלפי זה אמור היה הקדש האישה להפקיע את שעבוד מעשי ידיה לבעלה, חכמים חיזקו את דבריהם יותר מדברי תורה ואין ההקדש מפקיע שעבוד זה.
<b>אֲבָל צָרִיךְ הוּא לְהָפֵר שֶׁמָּא יְגָרְשֶׁנָּה וְתִהְיֶה אֲסוּרָה לַחֲזֹר לוֹ</b>. שאם לא יפר ויגרשנה יתבטל שעבוד מעשי ידיה לבעל ויחול הנדר, ולא יוכל לשאתה שוב שמא ייכשל וייהנה במעשי ידיה.
<h3> יא</h3>
<b>וְכֵן אִם נָדְרָה שֶׁלֹּא אֶתֵּן מַיִם לִפְנֵי בְּהֶמְתְּךָ וְתֶבֶן לִפְנֵי בְּקָרְךָ</b>. שאין האישה מחויבת לעשות דברים אלו לבעלה (ראה הלכות אישות כא,ה).
<h3> יב</h3>
<b>יֵשׁ לַבַּעַל וְלָאָב לְהָפֵר נְדָרִים שֶׁעֲדַיִן לֹא חָלוּ וְלֹא נֶאֶסְרָה בָּהֶן</b>. בניגוד להתרת נדר או שבועה על ידי חכם, שלא ניתן להתיר קודם שיחולו (הלכות שבועות ו,יד), האב או הבעל מפרים אף קודם שיחול הנדר (אך אינו יכול להפר מראש נדרים שעדיין לא נדרה, לקמן יג,ט).
<h3> יג</h3>
<b>שֶׁאֵינָן שׁוֹמְעִין</b>. חרשים.
<b>אַף עַל פִּי שֶׁהַבַּעַל מֵפֵר נְדָרִים שֶׁלֹּא שְׁמָעָן</b>. וכן האב (לח"מ). ויש מפרשים שהאב אינו יכול להפר נדרים שלא שמע (פרישה רלד,מ; וראה לעיל יא,כא).
<b>הָרָאוּי לִשְׁמֹעַ אֵין הַשְּׁמוּעָה מְעַכֶּבֶת בּוֹ</b>. אבל החרש אינו ראוי לשמוע, ולכן אינו יכול להפר.
<h3> יד</h3>
<b>אֵינוֹ מֵפֵר</b>. שאין למעשיו של השוטה תוקף הלכתי.
<b>הַקָּטָן אֵין לוֹ אִישׁוּת</b>. שאין קידושיו קידושים (הלכות אישות ד,ז וראה גם שם יא,ו).
<h3> טו</h3>
<b>כָּל הַיּוֹם וְאֵינָהּ מֵעֵת לְעֵת</b>. עד סוף היום שנדרה בו, ולא יממה שלמה מרגע הנדר.
<b>הֲרֵי זֶה מֵפֵר כָּל אוֹתוֹ הַלַּיְלָה וְכָל יוֹם שֵׁנִי</b>. שהיום מתחיל מהלילה ונגמר בחשכה למחרת.
<h3> טז</h3>
<b>וּמַה הוּא זֶה שֶׁכָּתוּב בַּתּוֹרָה מִיּוֹם אֶל יוֹם</b>. שניתן להבין שהפרת הנדר היא יממה שלמה מעת לעת.
<b>לְלַמֵּד שֶׁמֵּפֵר בַּלַּיְלָה אִם נָדְרָה בַּלַּיְלָה וְכֵן מֵפֵר כָּל הַיּוֹם</b>. שמן הפסוק "ביום שמעו" היה אפשר לחשוב שההפרה היא דווקא ביום ולא בלילה, ולפיכך נאמר "מיום אל יום" ללמד שבמשך כל אותו היום ניתן להפר (בבלי נדרים עו,ב).
<b>כְּמוֹ שֶׁבֵּאַרְנוּ</b>. בהלכה הקודמת.
<h3> יז</h3>
<b>וְשָׁמַע אִישָׁהּ בְּיוֹם שָׁמְעוֹ</b>. כשם ש"יום שמעו" הראשון הוא יום שמעו של האב, כך "יום שמעו" האמור כאן הוא יום שמעו של האב (לח"מ).
<b>וּמִנַּיִן שֶׁבְּנַעֲרָה מְאֹרָסָה הַכָּתוּב מְדַבֵּר</b>. והרי הכתוב אומר "היו תהיה לאיש", וניתן להבין שמדובר בנשואה.
<b>וְאִם בֵּית אִישָׁהּ נָדָרָה</b>. ושם מדובר באישה נשואה.
<h3> יח</h3>
<b>וּמַכִּין אוֹתָהּ מַכַּת מַרְדּוּת</b>. מלקות מדברי חכמים.
<h3> יט</h3>
<b>הֲרֵי זוֹ חַיֶּבֶת עַל דָּבָר שֶׁעָבְרָה בּוֹ אִם מַלְקוּת מַלְקוּת וְאִם קָרְבָּן קָרְבָּן</b>. ובזה שונה הפרה מהתרה. שכאשר אדם עבר על שבועתו או נדרו ונשאל לחכם והתירה לו, פטור מקרבן או ממלקות (הלכות שבועות ו,יח), משום שהתרת החכם מבטלת את הנדר מכל וכל, ואילו הפרה עוקרת את הנדר מרגע ההפרה והלאה (ראה לקמן יג,ב בביאור).
<h2>פרק יג</h2>
<h3> א</h3>
<b>בְּכָל לָשׁוֹן</b>. בכל שפה.
<b>שֶׁאֵינָהּ מַכֶּרֶת</b>. שאינה מבינה.
<h3> ב</h3>
<b>אִי אֶפְשִׁי שֶׁתִּדּוֹרִי אוֹ אֵין כָּאן נֶדֶר הֲרֵי זֶה לֹא הֵפֵר</b>. שהרי כבר נדרה ויש כאן נדר, בשונה מ'אין נדר זה כלום' שמודה שיש כאן נדר ומפר אותו (רדב"ז).
<b>מָחוּל לִיךְ אוֹ מֻתָּר לִיךְ אוֹ שָׁרוּי לִיךְ</b>. שהם לשונות התרת הנדר על ידי חכם (הלכות שבועות ו,ה).
<b>שֶׁאֵין הָאָב וְהַבַּעַל מַתִּיר כְּמוֹ הֶחָכָם אֶלָּא עוֹקֵר הַנֶּדֶר מִתְּחִלָּתוֹ וּמְפֵרוֹ</b>. נוסח זה קשה משום שמלשון הרמב"ם כאן משמע שהאב או הבעל עוקרים את הנדר מעיקרו (וכך משמע גם מפה"מ נדרים י,ח). אולם, הכרעת הגמרא (נזיר כא,ב) היא שהחכם הוא שעוקר את הנדר מעיקרו, ואילו הבעל מפר רק מכאן ולהבא ('חכם מיעקר עקר – בעל מיגז גייז'), וכך פירש גם הרמב"ם (פה"מ נזיר ד,א), וכך גם עולה מדינים רבים בהלכות אלו, כגון העובר על נדרו ואחר כך התירו החכם, אינו חייב (הלכות שבועות ו,יח) לעומת אישה שאם עברה על נדרה קודם שהפר לה בעלה שהיא חייבת (לעיל יב,יט; הלכות נזירות ט,יא) וכן המתפיס נדרו בנדרו של פלוני ואחר כך התירו החכם, שגם הנדר המותפס בטל (לעיל ד,ט) ואילו המתפיס בנדרה של אישה ואחר כך הפר בעלה, אין הנדר המותפס בטל (לקמן הט"ו). וראה לח"מ ועוד מפרשים שהתלבטו כיצד ליישב את ניסוחו של הרמב"ם עם דברי הגמרא וההלכות הנ"ל.
<h3> ג</h3>
<b>שֶׁיֹּאמַר לָהֶן</b>. לאשתו או לבתו (ויש גרסאות: 'שיאמר לה').
<b>לִיכִי</b>. לך.
<h3> ז</h3>
<b>לְהוֹצִיא בִּשְׂפָתָיו</b>. לומר זאת בדיבור.
<h3> ח</h3>
<b>מְפֵרִין נְדָרִים בְּשַׁבָּת בֵּין לְצֹרֶךְ הַשַּׁבָּת בֵּין שֶׁלֹּא לְצֹרֶךְ הַשַּׁבָּת</b>. אף שבהתרה על ידי חכם אין מתירים אלא לצורך השבת (הלכות שבועות ו,ו), מכיוון שההפרה חייבת להתבצע ביום שמעו, מפרים אפילו נדרים שאינם לצורך השבת (וראה גם הלכות שבת כד,ו).
<h3> ט</h3>
<b>שֶׁנֶּאֱמַר אִישָׁהּ יְקִימֶנּוּ וְאִישָׁהּ יְפֵרֶנּוּ</b>. ומכאן שהבעל בעצמו מקים או מפר. ומפסוק זה גם נלמד שהבעל יכול להפר רק נדר שבא לכלל קיום, אבל נדר שלא בא לכלל קיום, כגון שטרם נדרה אותו, אינו יכול להפר (משנה נדרים י,ז).
<h3> י</h3>
<b>כְּדֶרֶךְ שֶׁאוֹמְרִין בַּהַתָּרָה</b>. שנדר שהותר מקצתו הותר כולו (לעיל ד,יא).
<h3> יא</h3>
<b>וְהִתְפִּיס עַצְמוֹ בְּנִדְרָהּ</b>. כגון ששמע ואמר בתוך כדי דיבור לנדרה 'ואני' (ראה לעיל ג,ג).
<b>שֶׁהֲרֵי קִיֵּם לָהּ</b>. מכך שהתפיס את עצמו בנדרה, אנו מבינים שהוא חפץ בנדרה, ונחשב כקיום.
<h3> יג</h3>
<b>וְגָמַר בְּלִבּוֹ לְהַדִּירָהּ</b>. שהדיר אותה בנדרו באופן מוחלט ולא מסופק.
<b>הֲרֵי זֶה אֵינוֹ יָכוֹל לְהָפֵר</b>. שהרי ברור שחפץ בנדרה, ונחשב כקיום.
<h3> יד</h3>
<b>וְאִם הֵפֵר לָהּ שֶׁלּוֹ בָּטֵל שֶׁזֶּה כְּמִי שֶׁתָּלָה נִדְרוֹ בְּנִדְרָהּ</b>. ומכיוון שהפר את נדרה, גם נדרו בטל (ראה ר"י קאפח וראה במפרשים שטרחו להסביר הלכה זו על פי נוסח אחר שהיה לפניהם במשנה נזיר ד,ב).
<h3> טו</h3>
<b>וְזֶה שֶׁהִתְפִּיס עַצְמוֹ חַיָּב</b>. מכיוון שהפרת הבעל אינה מבטלת את הנדר אלא עוקרת אותו מרגע ההפרה והלאה, אין בהפרת הבעל לעקור את ההתפסה שהתפיס הנודר בזמן שנדרה של האישה היה קיים, ולא כהתרת חכם שמבטלת את הנדר מכל וכול, שאף נדרו של המתפיס בטל (לעיל ד,ט; וראה לעיל ה"ב בביאור).
<h3> טז</h3>
<b>וְנֵדֶר אַלְמָנָה וּגְרוּשָׁה כֹּל אֲשֶׁר אָסְרָה עַל נַפְשָׁהּ</b>. ופירשו חכמים שמדובר באישה שנדרה קודם שנישאה, שאף אם יחול הנדר לאחר הנישואין, אין הבעל מפר נדרה אלא "כל אשר אסרה על נפשה – יקום עליה" (ראה פה"מ נדרים יא,ט).
<b>שֶׁאֵין הַבַּעַל מֵפֵר בַּקּוֹדְמִין</b>. בנדרים שקדמו לנישואים.
<b>כְּמוֹ שֶׁבֵּאַרְנוּ</b>. לעיל יא,כ.
<h3> יט</h3>
<b>כְּמוֹ שֶׁבֵּאַרְנוּ</b>. לעיל ה"ז.
<b>בְּתוֹךְ כְּדֵי דִּבּוּר</b>. שיעור זמן אמירת המילים: 'שלום עליך רבי' (הלכות שבועות ב,יז).
<b>שֶׁלֹּא יְהִי כֹּחַ דְּבָרִים שֶׁבַּלֵּב גָּדוֹל מִכֹּחַ הַמּוֹצִיא בִּשְׂפָתָיו</b>. וכשם שהמוציא בשפתיו בפירוש יכול לחזור בו תוך כדי דיבור (כדלעיל ב,ג), כך גם המקיים בלבו.
<h3> כ</h3>
<b>וְנִחַם</b>. התחרט.
<b>אֵינוֹ יָכוֹל לְהִשָּׁאֵל לְחָכָם כְּדֵי שֶׁיַּחֲזֹר וִיקַיֵּם</b>. שהתרת החכם יכולה לבטל נדר קיים, אך לא לתת תוקף מחודש לנדר שכבר התבטל.
<h3> כא</h3>
<b>נַעֲרָה מְאֹרָסָה שֶׁנָּדְרָה</b>. וכדי להפר את נדרה צריך הפרה הן של האב והן של הארוס (כדלעיל יא,ט).
<b>שֶׁאֵין לָהֶן לְהָפֵר אֶלָּא שְׁנֵיהֶן כְּאֶחָד</b>. ומכיוון שהיה זקוק להתרה בין הפרת האחר להפרתו, אין זה נחשב כהפרה אחת, אף אם יפרו שניהם כאחת שוב.
<h3> כב</h3>
<b>הֲרֵי זֶה מוּפָר</b>. שהרי ההקמה חלה רק לאחר שההפרה חלה.
<b>שֶׁאֵין הַהֲקָמָה מוֹעֶלֶת אַחַר הַהֲפָרָה</b>. שאפילו על ידי שאלה לחכם אינו יכול לקיים לאחר שהפר (כדלעיל ה"כ).
<b>הֲרֵי זֶה קַיָּם</b>. כשם שאם קיים ואחר כך הפר אינו מופר, כך כשעשה זאת בבת אחת, יש כאן קיום ואין כאן הפרה (וראה כס"מ, מער"ק ואו"ש).
<b>הֲרֵי זֶה סָפֵק</b>. אם ניתן לקיים לשעה ואחר כך להפר, או שמא קיום לשעה נחשב קיום ולא ניתן להפר אחריו.
<h3> כג</h3>
<b>לְכוֹנֵן דֵּעוֹתָיו</b>. לבסס בעצמו מידות מתוקנות.
<b>שׁוֹגֶה</b>. שקוע.
<b>רוֹדֵף שַׁלְמוֹנִים וְנִבְהָל לַהוֹן</b>. רודף אחר תשלומים ונחפז לממון.
<b>סְיָג לַפְּרִישׁוּת נְדָרִים</b>. שהם גדר המסייעת לאדם להגיע לפרישות.
<h3> כד</h3>
<b>שֶׁהֵן עֲבוֹדָה</b>. שהנדרים הם חלק מעבודת האדם את בוראו.
<h3> כה</h3>
<b>כָּל הַנּוֹדֵר כְּאִלּוּ בָּנָה בָּמָה</b>. כשם שהבונה במה לעבודת השם בזמן איסור הבמות סבור שהוא עושה בכך מצווה וטעות בידו, כך הנודר (ר"ן נדרים כב,א).
