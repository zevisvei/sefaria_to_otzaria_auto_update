<h1>ביאור שטיינזלץ על משנה תורה, הלכות נערה בתולה</h1>
<h2>פרק א</h2>
<h3> א</h3>
<b>קוֹנְסִין אוֹתוֹ מִשְׁקַל חֲמִשִּׁים סְלָעִים כֶּסֶף מְזֻקָּק</b>. מענישים אותו לשלם חמישים סלע מכסף טהור. הסלע הוא מטבע שמשקלו שלוש מאות שמונים וארבע שעורים (הלכות שקלים א,ב).
<h3> ב</h3>
<b>כָּל הַנִּבְעֶלֶת בַּשָּׂדֶה... וְכָל הַנִּבְעֶלֶת בָּעִיר</b>. ההבחנה בין שדה לעיר מבוססת על הנאמר בדברים כב,כג-כז.
<b>הֲרֵי זוֹ בְּחֶזְקַת אֲנוּסָה</b>. מניחים שנאנסה, ואינה צריכה להוכיח זאת.
<b>מִפְּנֵי שֶׁלֹּא זָעֲקָה</b>. שאילו הייתה צועקת בעיר היו שומעים את קולה.
<b>עַד שֶׁיָּעִידוּ עֵדִים שֶׁהִיא אֲנוּסָה וכו'</b>. שבמקרה כזה יתברר שעל אף שלא זעקה ודאי שנאנסה.
<h3> ג</h3>
<b>אוֹ שֶׁלֹּא שֶׁלֹּא רָצָה אָבִיהָ</b>. שהרי הבת ברשותו עד בגרותה, והוא המקבל את כסף קידושיה (הלכות אישות ג,יא).
<b>שֶׁלֹּא רָצָה לִכְנֹס</b>. שהמפתה עצמו אינו רוצה לשאת אותה.
<b>אֶלָּא כּוֹתֵב לָהּ כְּתֻבָּה כִּשְׁאָר הַבְּתוּלוֹת</b>. שכתובתן מאתיים דינר (שם י,ז), ורשאי לגרשה אם ירצה (השווה לקמן ה"ד).
<b>חִגֶּרֶת</b>. יש לה מום ברגלה שגורם לה לצלוע.
<b>סוּמָא</b>. עיוורת.
<h3> ד</h3>
<b>כְּדֵי שֶׁלֹּא תִּהְיֶה קַלָּה בְּעֵינָיו לְהוֹצִיאָהּ</b>. כמבואר בהלכות אישות י,ז.
<h3> ה</h3>
<b>אֲפִלּוּ מֵחַיָּבֵי עֲשֵׂה</b>. אסורה עליו במצוות עשה (הלכות אישות א,ח).
<b>שְׁנִיָּה</b>. האסורה עליו מדברי חכמים (שם ה"ו).
<b>נִמְצָא בָּהּ דְּבַר זִמָּה אַחַר שֶׁכְּנָסָהּ</b>. מעשה זנות האוסרה על בעלה (ראה הלכות גירושין יא,יד).
<h3> ו</h3>
<b>שֶׁהוּא מְצֻוֶּה לִשָּׂא אֶת הַבְּתוּלָה</b>. ראה הלכות איסורי ביאה יז,יג.
<h3> ז</h3>
<b>מִצְוַת לֹא תַעֲשֶׂה שֶׁנִּתְּקָה לַעֲשֵׂה</b>. מצוות לא תעשה שיש ציווי מפורש לתקן את העברה במעשה מסוים, ובכך היא הועברה להיות מצוות עשה ואין לוקים עליה.
<b>אֶלָּא אִם לֹא קִיֵּם עֲשֵׂה שֶׁבָּהּ</b>. שאם אין לו אפשרות לקיים את מצוות העשה, לוקה.
<b>כְּמוֹ שֶׁיִּתְבָּאֵר בְּהִלְכוֹת סַנְהֶדְרִין</b>. טז,ד.
<b>אוֹ שֶׁנִּתְקַדְּשָׁה לְאַחֵר</b>. ונאסר עליו להחזירה משום כך (הלכות גירושין יא,יב).
<h3> ח</h3>
<b>כְּדַרְכָּהּ</b>. כדרך הבעילה הרגילה, במקום הבתולים.
<b>הַתְרָאָה</b>. אזהרה לפני עשיית העברה על האיסור ועונשו.
<b>וּמֵאֵימָתַי יִהְיֶה לַבַּת קְנָס</b>. החל מאיזה גיל.
<b>עַד שֶׁתִּבְגֹּר</b>. שתיעשה בוגרת, שיעברו שישה חודשים מאז שהביאה שתי שערות אחרי גיל שתים עשרה (ראה הלכות אישות ב,א-ב).
<h3> ט</h3>
<b>וְאַחַת שֶׁיֵּשׁ לָהּ אָב אוֹ שֶׁאֵין לָהּ אָב יֵשׁ לָהּ קְנָס</b>. אף שנאמר בתורה שהקנס ניתן לאבי הנערה, הרי זה רק כשהיא ברשותו (ראה לקמן ב,יד-טו).
<b>וְהַמְמָאֶנֶת</b>. קטנה יתומה שהשיאוה בני משפחתה, שמיאנה בבעלה בעודה בקטנותה (ראה הלכות גירושין יא,א). ואין לה קנס מפני שדינה כנשואה, אף אם למעשה הייתה בתולה.
<b>וְהָאַיְלוֹנִית</b>. אישה שהתפתחותה המינית פגומה (להגדרתה ראה הלכות אישות ב,ד-ו), ואין לה קנס מפני שהיא נחשבת כבוגרת (ראה שם).
<b>וְהַשּׁוֹטָה וְהַחֵרֶשֶׁת</b>. שאין להן דעת לשמור את עצמן, ואין להן קנס מפני שאפשר שנבעלו אף קודם לכן.
<b>וּמִי שֶׁיָּצָא עָלֶיהָ שֵׁם רַע וכו'</b>. "שחזקתה שהפקירה עצמה לדבר זה ברצונה" (לקמן ב,יז).
<b>וְהַמִּתְגָּרֶשֶׁת מִן הַנִּשּׂוּאִין וַעֲדַיִן הִיא נַעֲרָה בְּתוּלָה</b>. ואף על פי כן, דינה כבעולה מזמן שנישאה (ראה הלכות אישות יא,א-ב, הלכות איסורי ביאה יט,ג).
<b>אֲבָל הַמִּתְגָּרֶשֶׁת מִן הָאֵרוּסִין... וְאִם נִתְפַּתְּתָה אֵין לָהּ קְנָס</b>. מפני שהקנס הוא כספה (לקמן ב,טז), ורואים את הסכמתה למפתה כמחילה על הקנס.
<h3> י</h3>
<b>הַגִּיֹּרֶת וְהַשְּׁבוּיָה וְהַמְשֻׁחְרֶרֶת</b>. חזקתן שנבעלו בעודן גויות, שבויות או שפחות, ולכן דינן כבעולות (הלכות אישות יא,ב).
<b>וְהַמְשֻׁחְרֶרֶת</b>. שפחה גויה שנשתחררה (ראה הלכות איסורי ביאה יב,יז).
<b>וְהִיא בַּת שָׁלֹשׁ שָׁנִים אוֹ פָּחוֹת יֵשׁ לָהּ קְנָס</b>. שאף אם נבעלו לפני גיל זה אין ביאתן נחשבת ביאה, ונחשבות כבתולות.
<h3> יא</h3>
<b>הָיְתָה בְּתוּלָה זוֹ אֲסוּרָה עַל הָאוֹנֵס אוֹ הַמְפַתֶּה</b>. שנמצא שבבעילת האונס או הפיתוי עבר על איסור.
<b>אִם הָיְתָה מֵחַיָּבֵי כָּרֵתוֹת</b>. איסור עריות שהעובר עליו חייב כרת (הלכות איסורי ביאה א,א-ז, הלכות סנהדרין יט,א).
<b>אוֹ שֶׁהָיְתָה מֵחַיָּבֵי לָאוִין</b>. שהתורה אסרה ביאתם בלשון לאו ואין חייב עליהן כרת, כגון ממזרת לישראל (ראה הלכות אישות א,ז).
<b>אִם הִתְרוּ בּוֹ</b>. הזהירו אותו שבעילה זו אסורה עליו משום כרת או לאו.
<b>הֲרֵי זֶה לוֹקֶה</b>. על הבעילה האסורה.
<b>וְאֵינוֹ מְשַׁלֵּם קְנָס</b>. על שאנס או פיתה.
<b>שֶׁאֵין אָדָם לוֹקֶה וּמְשַׁלֵּם</b>. שמענישים את האדם רק בעונש אחד, החמור יותר (הלכות סנהדרין טז,ה, להרחבה ראה הלכות גנבה ג,א-ב).
<b>הוֹאִיל וְאֵינוֹ חַיָּב מַלְקוּת</b>. שאין חיוב מלקות ללא התראה (הלכות סנהדרין טז,ד).
<h3> יב</h3>
<b>מִדִּבְרֵי סוֹפְרִים</b>. מתקנת חכמים.
<h3> יג</h3>
<b>הָיְתָה מֵחַיָּבֵי מִיתַת בֵּית דִּין</b>. איסורי ערווה חמורים, שיש בגינם עונש מוות (לפירוטם ראה הלכות סנהדרין טו,י-יא).
<b>וְלֹא יִהְיֶה אָסוֹן עָנוֹשׁ יֵעָנֵשׁ וכו'</b>. ותחילתו של הפסוק: "וכי ינצו אנשים ונגפו אשה הרה ויצאו ילדיה".<br>			 <br>			ופירושו, שאם בשוגג פגע אחד הניצים באישה וגרם שהפילה, משלם לבעלה את דמי הוולדות. אך אם מתה האישה מפני החבלה, אין עונש ממוני (כאמור בתורה שמשלם אם "לא יהיה אסון"). ואין הדבר משום שהפוגע חייב מיתה, שהרי ההורג בשוגג אינו מומת, אלא משום שיש במעשה כזה עונש מיתה, והוא פוטרו מתשלומים (וראה הלכות חובל ד,ה-ו).
<b>לֹא חִלֵּק בּוֹ בֵּין שׁוֹגֵג לְמֵזִיד</b>. שהמכה בהמה בין בשוגג ובין במזיד חייב לשלם.
<b>אַף מַכֵּה נֶפֶשׁ אָדָם לֹא חִלֵּק בּוֹ בֵּין שׁוֹגֵג לְמֵזִיד לְפָטְרוֹ מִן הַתַּשְׁלוּמִין</b>. כשם שבמזיד חייב מיתה ואינו משלם, כך גם בשוגג אינו משלם — אף שפטור מן המיתה.
<h3> טו</h3>
<b>וְהוּא שֶׁתָּמוּת קֹדֶם שֶׁתַּעֲמֹד בַּדִּין</b>. אבל אם תבעוהו לדין, כבר זכה אביה בקנס (לקמן ב,טו).
<h2>פרק ב</h2>
<h3> א</h3>
<b>דְּמֵי הֲנָאַת שְׁכִיבָה בִּלְבַד</b>. ניתנים כתשלום על הביאה עצמה, מבלי להתייחס לנזקים אחרים הבאים מחמת הביאה.
<b>לִתֵּן בֹּשֶׁת וּפְגָם</b>. לשלם תשלומים נוספים, על הבושה ועל הפגם בכך שנעשתה בעולה (אופן שיעור התשלום מבואר לקמן הל' ד-ו).
<b>יָתֵר עַל הַקְּנָס</b>. נוסף על הקנס.
<b>הַקָּצוּב</b>. קבוע.
<b>שֶׁהוּא נוֹתֵן אֶת הַצַּעַר</b>. תשלום על הכאב.
<h3> ב</h3>
<b>נִמְצָא הַמְפַתֶּה מְשַׁלֵּם שְׁלֹשָׁה וכו'</b>. ואותם התשלומים — בושת פגם וצער — הם חלק ממערכת התשלומים של כל אדם שהזיק את חברו (הלכות חובל א,א-י).
<h3> ג</h3>
<b>קְנָס שָׁוֶה בַּכֹּל</b>. ניתן לבנות כל המעמדות במידה זהה.
<b>וּצְרִיכִין שׁוּמָא</b>. הערכת בית דין כמה לשלם לאותה הבת.
<h3> ד</h3>
<b>שֶׁבִּיְּשׁוֹ אֶחָד מִן הַנְּבָלִים וְקַל מִן הַקַּלִּים</b>. שבושתו מרובה (הלכות חובל ג,א).
<h3> ה</h3>
<b>וְשָׁמִין כַּמָּה מָמוֹן רָאוּי לְאָבִיהָ</b>. וכו'. אומדים כמה כסף היו מוכנים אביה ומשפחתה לשלם, כדי להימנע מבושה זו.
<h3> ו</h3>
<b>פְּגָם לְפִי יָפְיָהּ וכו'</b>. בדרך זו בודקים כמה נפחת שוויה של הבעולה מן הבתולה (לדרך דומה להערכת נזקי איברים, ראה הלכות חובל א,ב).
<b>לְפִי קַטְנוּתָהּ וּבִנְיַן גּוּפָהּ וּלְפִי שָׁנָיו וְגוּפוֹ</b>. שגילם ומבנה גופם של האונס והנאנסת משפיעים על מידת הכאב שבאונס.
<h3> ז</h3>
<b>וְאִם מָאֵן יְמָאֵן אָבִיהָ לְתִתָּהּ לוֹ</b>. ומכאן שרק אם סרב האב לנישואין, ישלם את הקנס.
<b>כֶּסֶף יִשְׁקֹל כְּמֹהַר הַבְּתוּלֹת</b>. שסכום הקנס נקבע לפי מה שנהגו באותו הזמן לשלם לאבי הכלה בעבור נישואי בתולה.
<b>וְכוֹנֵס</b>. נושא אותה לאישה בעל כרחו, אם היא ואביה רוצים בכך.
<b>אֵין לָהּ כְּלוּם</b>. שהרי אין לה כתובה (לעיל א,ד).
<h3> ח</h3>
<b>וְאֶחָד שֶׁלֹּא כְּדַרְכָּהּ</b>. מאחוריה.
<b>חַיָּב בְּבֹשֶׁת וּפְגָם</b>. שאף בביאה שלא כדרכה ישנו פגם. וכן חייב בתשלום הצער אם אנס אותה, אבל אין משלם קנס אלא בביאה כדרכה (לעיל א,ח).
<b>שֶׁכְּבָר נִפְגְּמָה</b>. בבעילה של הראשון, וכבר אינה בתולה.
<b>וְזֶה שֶׁבָּא עָלֶיהָ כְּדַרְכָּהּ וכו'</b>. שהביאה כדרכה מחייבת קנס, ומוסיפה פגם אף למי שנפגמה כבר בביאה שלא כדרכה, אלא שפגם זה פחות מן הפגם של זו שלא נבעלה כלל.
<h3> ט</h3>
<b>כְּבָר הוֹדַעְנוּ הַבָּנוֹת שֶׁאֵין לָהֶן קְנָס</b>. לעיל א,ט-י.
<h3> יא</h3>
<b>מְשַׁלֵּם צַעַר בִּלְבַד</b>. שאין בושה ופגימה במחוסרות דעה.
<b>פָּטוּר מִכְּלוּם</b>. שהמפותה אין לה צער (לעיל ה"א), והבוגרת והממאנת תשלומיהן לעצמן, ולכן אם התפתו הרי שמחלו על תשלומים אלה.
<h3> יב</h3>
<b>קְנָס</b>. תשלום שאינו תלוי בערך הנזק הנגרם, אלא מהווה ענישה (למאפייניו ראה הלכות נזקי ממון ב,ז-ח).
<b>אֲבָל מְשַׁלֵּם בֹּשֶׁת וּפְגָם</b>. ואם אנס משלם גם צער (ראה כס"מ), לפי שתשלומים אלו אינם קנס, אלא חובת תשלום על נזק.
<b>שְׁבוּעַת הֶסֵּת</b>. שבועה שתיקנו חכמים המוטלת על מי שכופר בכל התביעה שכנגדו.
<b>שֶׁאִלּוּ הוֹדָה הָיָה מְשַׁלֵּם וכו'</b>. שאין נשבע אלא על תשלומים שאם היה מודה בהם היה חייב לשלמם, ולכן על כפירת קנס אין נשבעים. אבל אם בהודאת פיו היה מתחייב אפילו בחלק מן התשלומים, תיקנו חכמים לחייבו שבועה, שמא יחזור בו ויודה (ראה הלכות טוען ונטען א,טו).
<h3> יג</h3>
<b>לֹא כִי</b>. אין הדבר כך.
<b>שֶׁהֲרֵי הוֹדָה בְּמִקְצָת הַטַּעֲנָה</b>. והמודה במקצת, משלם את מה שהודה ונשבע על השאר מן התורה.
<b>שֶׁיִּתְבָּאֵר בִּמְקוֹמוֹ</b>. הלכות טוען ונטען א,א.
<h3> יד</h3>
<b>שֶׁכָּל שֶׁבַח נְעוּרִים לָאָב</b>. הזכויות הממוניות של נערה שייכות לאביה (לדוגמאות נוספות ראה הלכות אישות ג,יא, הלכות חובל ומזיק ד,יד).
<h3> טו</h3>
<b>עַד שֶׁבָּגְרָה אוֹ עַד שֶׁנִּשֵּׂאת וכו'</b>. שיצאה מרשות אביה לרשות עצמה.
<h3> טז</h3>
<b>קְנָסָהּ לְבַדּוֹ לְעַצְמָהּ</b>. אך דמי הבושת והצער והפגם לאביה, משום שעדיין היא ברשותו, שכך דרשו מן הכתובים (ראה בבלי כתובות לח,א).
<b>שֶׁאֵין הָאֵרוּסִין מוֹצִיאִין מֵרְשׁוּת אָב</b>. אלא הנישואין.
<h3> יז</h3>
<b>הֲרֵינִי שׂוֹכֵר בִּתִּי הַבְּתוּלָה לָזֶה לָבֹא עָלֶיהָ</b>. ניתנה לי הרשות להשכיר את בתי לאדם זה לבוא עליה.
<b>לְכָךְ נֶאֱמַר אַל תְּחַלֵּל אֶת בִּתְּךָ לְהַזְנוֹתָהּ</b>. שאין ברשות אביה להזנותה, אף שזכותה הממונית שלו.
<b>אִם הִנִּיחַ זֶה בִּתּוֹ הַבְּתוּלָה מוּכֶנֶת וכו'</b>. ייעד אותה לזנות.
<b>שֶׁאִם תִּתְעַבֵּר וְתֵלֵד לֹא יִוָּדַע בֶּן מִי הוּא</b>. אם באו עליה אנשים רבים, ותצאנה מדבר זה תקלות נוספות באיסורי ערווה החמורים.
<b>כְּמוֹ שֶׁבֵּאַרְנוּ</b>. לעיל ה"ט.
<h2>פרק ג</h2>
<h3> א</h3>
<b>הַמּוֹצִיא שֵׁם רַע עַל בַּת יִשְׂרָאֵל וכו'</b>. הטוען שלא מצא בתולים לאשתו, ושזינתה בהיותה מאורסת לו, ונמצא ששיקר (לאופן הטענה ראה לקמן ה"ו).
<b>וְאַזְהָרָה שֶׁלּוֹ מִלֹּא תֵלֵךְ רָכִיל בְּעַמֶּיךָ</b>. האיסור שמחמתו הוא לוקה, כלול בלאו זה, האוסר דיבורי רכילות ולשון הרע (ראה הלכות דעות ז,א-ב).
<b>מִשְׁקַל מֵאָה סְלָעִים כֶּסֶף מְזֻקָּק</b>. ראה לעיל ביאור א,א.
<h3> ב</h3>
<b>עַל הַנַּעֲרָה</b>. משהביאה שתי שערות אחרי גיל שתים עשרה, ונקראת נערה עד שחולפים שישה חודשים מזמן זה (הלכות אישות ב,א-ב).
<b>נַעֲרָה מָלֵא דִּבֵּר הַכָּתוּב</b>. בכל התורה מופיעה מילת 'נערה' בכתיב חסר — "נַעֲרָ", לרבות את הקטנה, ורק בפרשת מוציא שם רע מופיעה פעם אחת בכתיב מלא, והיינו נערה בלבד. אמנם לפנינו במקרא מופיעה המילה בכתיב מלא בפסוק אחר בפרשה: "ונתנו לאבי הנערה" (דברים כב,יט, וראה כס"מ).
<h3> ג</h3>
<b>אֵין דָּנִין דִּין זֶה אֶלָּא בִּפְנֵי הַבַּיִת</b>. בזמן שבית המקדש קיים (הלכות סנהדרין יד,יא).
<b>וּבְבֵית דִּין שֶׁל עֶשְׂרִים וּשְׁלֹשָׁה</b>. המורשים לדון דיני נפשות (שם ה,ג).
<b>שֶׁאִם נִמְצָא הַדָּבָר כְּמוֹ שֶׁאָמַר וכו'</b>. שאם יתברר שטענות הבעל אמתיות, וזינתה תחתיו, חייבת מיתה.
<b>אֲבָל הָאוֹנֵס וְהַמְפַתֶּה</b>. שיש בהם רק דיני ממונות.
<b>בְּהִלְכוֹת סַנְהֶדְרִין</b>. ה,ח.
<h3> ד</h3>
<b>שֶׁתֵּשֵׁב אֵשֶׁת מוֹצִיא שֵׁם רַע תַּחְתָּיו לְעוֹלָם</b>. שלא יגרשנה ברצונו.
<b>כְּמוֹ שֶׁבֵּאַרְנוּ בָּאוֹנֵס</b>. לעיל א,ז.
<b>לוֹקֶה עַל גֵּרוּשֶׁיהָ</b>. שכבר אינו יכול להחזירה ולתקן את הלאו.
<h3> ה</h3>
<b>וְלָמָּה לֹא יָבֹא עֲשֵׂה וְיִדְחֶה לֹא תַעֲשֶׂה</b>. כך הדין בקיום מצוות עשה, שצריך לעשותן אף אם עומד כנגדן איסור לא תעשה (ראה הלכות מילה א,ט, הלכות נזירות ז,טו).
<b>שֶׁהֲרֵי אֶפְשָׁר שֶׁלֹּא תִּרְצֶה וכו'</b>. שמצוות עשה דוחה את מצוות לא תעשה, רק במקרה שאי אפשר לקיים את שתיהן, ואז עדיפה מצוות העשה (הלכות ציצית ג,ו). אך כאן הגירושין יכולים להיות מותרים, אם האישה רוצה להתגרש, ונמצא שאפשר שיתקיימו שתיהן — ואין עשה דוחה לא תעשה.
<h3> ו</h3>
<b>וּכְשֶׁבִּקַּשְׁתִּי עַל הַדָּבָר וכו'</b>. בדקתי את העניין וגיליתי שזינתה. שאין העדר הבתולים סיבה לענישה, אלא מעורר חשד בלבד (וראה לקמן הי"ב).
<b>אִם נִמְצָא הַדָּבָר אֱמֶת נִסְקֶלֶת</b>. כדין נערה מאורסה שזינתה (הלכות איסורי ביאה ג,ד).
<b>וְאִם הֵבִיא הָאָב עֵדִים וְהֵזִימוּ הָעֵדִים שֶׁהֵבִיא הַבַּעַל</b>. שהוכיחו עדי האב שעדי הבעל משקרים, שכן היו אתם בזמן האירוע במקום אחר (להגדרת עדים זוממים ראה הלכות עדות יח,א-ב).
<b>יִסָּקְלוּ</b>. עדי הבעל. שעדים זוממים נענשים באותו העונש שרצו לגרום בעדותם (שם).
<b>וְעַל זֶה נֶאֱמַר וְאֵלֶּה בְּתוּלֵי בִתִּי</b>. אלו דברי האב כנגד טענת הבעל "לא מצאתי לבתך בתולים". וההוכחה שבתו הייתה בתולה והבעל משקר, היא בכך שמביא עדים שמזימים את עדי הבעל (וראה לקמן הי"ב).
<b>חָזַר הַבַּעַל וְהֵבִיא עֵדִים אֲחֵרִים וכו'</b>. עדי הבעל השניים הוכיחו שעדי האב היו עדי שקר, ונמצא שהעדים הראשונים דוברי אמת.
<b>וְעֵדֵי אָבִיהָ נִסְקָלִין</b>. וכן משלמים את הקנס לבעל (הלכות עדות כא,י).
<b>מִפִּי הַשְּׁמוּעָה</b>. מסורת חכמים בפירוש המקראות. ואילו מפשט הכתובים היה נראה שהדיון הוא על מציאת הבתולים (וראה עוד לקמן הי"ב).
<h3> ז</h3>
<b>הֲרֵי זֶה פָּטוּר מִן הַמַּלְקוּת וּמִן הַקְּנָס</b>. שאין דין מוציא שם רע אלא בנערה (לעיל ה"ב).
<b>תִּסָּקֵל אַף עַל פִּי שֶׁהִיא בּוֹגֶרֶת</b>. אף על פי שהבוגרת שזינתה מיתתה בחנק (הלכות איסורי ביאה ג,ד, י).
<h3> ח</h3>
<b>כָּל נַעֲרָה שֶׁאֵין לָהּ קְנָס</b>. ראה לעיל א,ט-י.
<b>הוֹרָתָהּ שֶׁלֹּא בִּקְדֻשָּׁה וְלֵידָתָהּ בִּקְדֻשָּׁה</b>. שהתעברה אמה בעודה גויה, וילדה אותה לאחר שהתגיירה.
<h3> ט</h3>
<b>יְבִמְתּוֹ שֶׁכְּנָסָהּ</b>. שנשא את אשת אחיו שמת ואין לו בנים.
<h3> י</h3>
<b>שֶׁיִּבְעֹל אוֹתָהּ</b>. הבעל.
<b>וְיוֹצִיא שֵׁם רַע כְּדַרְכָּהּ</b>. שיטען שזינתה בבעילה רגילה.
<b>מַכַּת מַרְדּוּת</b>. מלקות מדברי חכמים.
<h3> יא</h3>
<b>שֶׁהָעֵדִים נֶהֱרָגִים אִם הוּזְמוּ</b>. שהרי אם לא הוזמו הייתה האישה נהרגת, על שזינתה בזמן היותה מאורסת.
<h3> יב</h3>
<b>לְשׁוֹן כָּבוֹד שֶׁנּוֹשְׂאִין וְנוֹתְנִין בְּסִתְרֵי הַדָּבָר</b>. לשון נקייה, שמשמעותה בירור וחשיפת הדברים שבצנעה, ולא עיסוק בממצאי הבתולים.
<b>שֶׁהִיא פְּטוּרָה מִכְּלוּם</b>. שאין העדר הבתולים עילה לענישה (כדלעיל ה"ו).
<b>וּבוֹעֲלָהּ חַיָּב בְּתַשְׁלוּמֵי מָמוֹן בִּלְבַד</b>. כמפורט בשני הפרקים הראשונים.
