<h1>ביאור שטיינזלץ על משנה תורה, הלכות גירושין</h1>
<h2>פרק א</h2>
<h3> א</h3>
<b>אֶלָּא בִּכְתָב שֶׁיַּגִּיעַ לָהּ</b>. במסמך כתוב שיינתן לה.
<b>וְשֶׁיִּהְיֶה עִנְיַן הַכְּתָב שֶׁגֵּרְשָׁהּ וֶהֱסִירָהּ מִקִּנְיָנוֹ</b>. שתוכן השטר יהיה שהבעל משלח את האישה ושאינה קניינו, ולא ששילח את עצמו ממנה (ראה לקמן הל' ג-ד).
<b>וְשֶׁיִּהְיֶה עִנְיָנוֹ דָּבָר הַכּוֹרֵת בֵּינוֹ לְבֵינָהּ</b>. שהגט יינתן באופן המנתק את הקשר שביניהם לחלוטין.
<b>וְשֶׁיִּהְיֶה נִכְתָּב לִשְׁמָהּ</b>. שכתיבת הגט נעשית לשם גירושי אישה מסוימת (ראה לקמן ה"ג).
<b>וְשֶׁלֹּא יִהְיֶה מְחֻסָּר מַעֲשֶׂה אַחַר כְּתִיבָתוֹ אֶלָּא נְתִינָתוֹ לָהּ</b>. שלא יהיה צורך בעשיית מעשה נוסף לפני נתינתו, כגון קציצתו מן המחובר (לקמן ה"ו).
<b>וְשֶׁיִּתְּנֶנּוּ לָהּ בְּתוֹרַת גֵּרוּשִׁין</b>. ולא לשם דבר אחר (לקמן ה"ט).
<b>הַזְּמַן</b>. כתיבת התאריך בתוך הגט.
<b>מִדִּבְרֵי סוֹפְרִים</b>. מתקנת חכמים.
<h3> ב</h3>
<b>שֶׁאֵינוֹ מְגָרֵשׁ אֶלָּא בִּרְצוֹנוֹ</b>. שאין גירושין בלא שהבעל יסכים לכך (וראה לקמן ב,כ).
<b>אֲבָל הָאִשָּׁה מִתְגָּרֶשֶׁת לִרְצוֹנָהּ וְשֶׁלֹּא לִרְצוֹנָהּ</b>. יש לגירושין תוקף בין אם נעשו בהסכמת האישה ובין אם לא.<br>			 <br>		<br>			ג. דָּבָר הַכּוֹרֵת... שֶׁלֹּא יִשָּׁאֵר לוֹ עָלֶיהָ רְשׁוּת. הגט מבדיל לגמרי ביניהם, מבלי שיישאר דבר המטיל עליה הגבלות בעניין כלשהו מכוח הנישואין לבעלה.
<b>כְּמוֹ שֶׁיִּתְבָּאֵר</b>. לקמן ח,ה-יד.
<b>שֶׁיִּנָּתֵן הַגֵּט לְיָדָהּ... כְּמוֹ שֶׁיִּתְבָּאֵר</b>. לקמן ה,א.
<b>שֶׁהוּא הַמְשַׁלֵּחַ אוֹתָהּ</b>. שהבעל מגרש את האישה, כפי שיתבאר.
<h3> ד</h3>
<b>הֲרֵי אַתְּ מְשֻׁלַּחַת וכו'</b>. שלשונות אלו מבטאים את רצונו לגרשה ולהסירה מקניינו.
<b>וְגוּפוֹ שֶׁל גֵּט</b>. עיקרו של הגט (לנוסח הגט ראה לקמן ד,יב).
<b>הֲרֵי אַתְּ בַּת חוֹרִין אֵינוֹ גֵּט</b>. זהו נוסח שחרור עבדים, ואינו מתאים לגירושי אישה (ראה הלכות עבדים ה,ג).
<h3> ה</h3>
<b>אֵין עִנְיָנוֹ שֶׁלֹּא יִגָּמְרוּ גֵּרוּשֶׁיהָ עַד שֶׁתֵּצֵא מִבֵּיתוֹ</b>. שהרי אין הגירושין תלויים בכך כלל.
<b>וְאַף עַל פִּי שֶׁעֲדַיִן הִיא בְּבֵיתוֹ כְּמוֹ שֶׁיִּתְבָּאֵר</b>. לקמן ה,ח.
<b>אֶלָּא שֶׁאִם גֵּרֵשׁ וְלֹא הוֹצִיאָהּ מִבֵּיתוֹ... צְרִיכָה מִמֶּנּוּ גֵּט שֵׁנִי</b>. שאם התייחדו בפני עדים אחרי הגירושין, חוששים שבא עליה לשם קידושין.
<b>צְרִיכָה מִמֶּנּוּ גֵּט שֵׁנִי כְּמוֹ שֶׁיִּתְבָּאֵר</b>. לקמן י,יז-יח.
<h3> ו</h3>
<b>שֶׁאֵינוֹ מְחֻסָּר אֶלָּא כְּתִיבָה וּנְתִינָה</b>. שניתן לתת אותו מיד אחרי כתיבתו.
<b>יָצָא דָּבָר שֶׁמְּחֻסָּר קְצִיצָה</b>. דבר הטעון ניתוק ממקום גידולו, שהוא מעשה חשוב.
<b>בִּמְחֻבָּר</b>. לקרקע, כגון שכתב על עלה המחובר לעץ.
<h3> ז</h3>
<b>טֹפֶס</b>. נוסחו הקבוע של השטר.
<b>שֵׁם הָאִישׁ וְשֵׁם הָאִשָּׁה וְהַזְּמַן וַהֲרֵי אַתְּ מֻתֶּרֶת לְכָל אָדָם</b>. החלק העיקרי של הגט, הנקרא 'תורף' (לקמן ג,יז), ובו נכתבים הפרטים המשתנים מגט לגט.
<b>וְחָתְמוּ</b>. . עליו העדים. ואולי יש לנקד 'וַחֲתָמוֹ', שהבעל החתים את העדים על הגט.<br>			 <br>		<br>			ח. בְּעָצִיץ נָקוּב. כלי עשוי חרס ומנוקב בתחתיתו, שהגידולים שבו נחשבים כמחוברים בקרקע (הלכות תרומות ה,טו).
<b>אַף עַל פִּי שֶׁנָּתַן לָהּ הֶעָצִיץ כֻּלּוֹ... גְּזֵרָה שֶׁמָּא יִקְטֹם</b>. שמא יקצוץ את העלה אחרי הכתיבה, ומשום שנחשב הצמח כמחובר גזרו בו אף אם יכול לתת אותו מבלי לנתקו.
<b>אֲבָל כּוֹתֵב הוּא עַל חַרְשׂוֹ שֶׁל עָצִיץ וְנוֹתְנוֹ לָהּ</b>. ניתן לכתוב על הכלי עצמו, שנידון כתלוש אף שהגדל בו נחשב למחובר (ראה הלכות מכירה ג,טו-טז).
<h3> ט</h3>
<b>בְּתוֹרַת שֶׁהוּא שְׁטַר חוֹב</b>. שאמר לה שנותן לה שטר חוב.
<b>שֶׁנְּתָנוֹ בְּיָדָהּ וְהִיא יְשֵׁנָה</b>. שלא קיבלה אותו מתוך ידיעה.
<b>וְאִם אָמַר לָהּ אַחַר כָּךְ</b>. אחרי שנתנו לה בתורת שטר אחר או כשהיא ישנה, ואמירתו לבסוף מצטרפת לנתינתו (רד"ע).
<h3> י</h3>
<b>אָמַר לָעֵדִים רְאוּ גֵּט וכו'</b>. אף בלא ידיעת האישה, שהרי ניתן לגרשה אף שלא בהסכמתה (לעיל ה"ב).
<b>כִּנְסִי</b>. קבלי.
<b>שֶׁנִּכְלַם</b>. שהתבייש, אבל לא חזר בו מהגדרת הנתינה לשם גט.
<h3> יא</h3>
<b>אֲבָל אִם הָיָה מְדַבֵּר עִמָּהּ עַל עִסְקֵי גִּטָּהּ</b>. אם דיברו מקודם על ענייני הגירושין שביניהם, מן ההקשר ניתן להבין שנתינת הגט הייתה לשם גירושין (לדין דומה בקידושין ראה הלכות אישות ג,ח).
<h3> יב</h3>
<b>אֲבָל אִם הִרְכִּין לָהּ בְּגוּפוֹ אוֹ הִטָּה יָדוֹ</b>. שבהטיית גופו כלפיה קירב אליה את הגט הקשור אליו.
<h3> יג</h3>
<b>יָקוּם דָּבָר</b>. יתקיים הדבר ויינתן לו תוקף.
<b>וְאִי אֶפְשָׁר שֶׁתִּהְיֶה זוֹ הַיּוֹם עֶרְוָה וכו'</b>. לא ייתכן שיהיה שינוי כה משמעותי במצבה של האישה מבלי שיהיו עדים על הדבר.<br>			 <br>			שלפני גירושיה היא אשת איש, ומאיסורי עריות החמורים (הלכות איסורי ביאה א,ו), ואחרי הגירושין מותרת לכל אדם.
<h3> יד</h3>
<b>בַּמֶּה דְּבָרִים אֲמוּרִים</b>. שאין לגט תוקף כלל.
<b>אִם כָּתַב הַבַּעַל... הֲרֵי זֶה גֵּט פָּסוּל</b>. שמן התורה כתב ידו של הבעל נחשב כעדות (תוספות גיטין ג,ב), אלא שפסלוהו חכמים (ראה לקמן ב,ז, י,א-ב).
<h3> טו</h3>
<b>וְנִמְצָא הַגֵּט שֶׁבְּיָדָהּ כְּחֶרֶשׂ מֵחַרְשֵׂי הָאֲדָמָה</b>. הגט משול כחרס וחסר ערך, באין מי שמעיד על אמיתתו.
<b>בְּעֵדֵי מְסִירָה</b>. שמעידים על מסירת הגט לאישה.
<h3> טז</h3>
<b>בֵּינוֹ לְבֵינָהּ</b>. בלא נוכחות עדים.
<b>שֶׁנִּמְצְאוּ עֵדֵי מְסִירָה פְּסוּלִין</b>. שהתברר שהיו באותו הזמן פסולים לעדות, כגון עבריינים או קרובי משפחה (ראה הלכות עדות י,א-ב, שם פרק יג).
<b>הוֹאִיל וְעֵדִים שֶׁבּוֹ כְּשֵׁרִים וַהֲרֵי הַגֵּט יוֹצֵא מִתַּחַת יָדָהּ</b>. שבמקרה זה אין לערער על נכונות הגט, ואם הוא נמצא ברשותה אנו כעדים על שנמסר לה (יד"פ על פי הר"ן).
<h3> יז</h3>
<b>הֵעִידוּ מִתּוֹכוֹ פְּסוּלִים</b>. שני העדים הפסולים חתמו על הגט.
<b>שֶׁנִּמְצָא כִּמְזֻיָּף מִתּוֹכוֹ</b>. העדים הפסולים החתומים בגט פוגמים במהימנותו של הגט (ראה לקמן ג,ח).
<h3> יח</h3>
<b>הִרְחִיק אֶת הָעֵדִים מִן הַכְּתָב מְלֹא שְׁתֵּי שִׁיטִים</b>. שיש רווח של שתי שורות בין סוף הגט ובין חתימת העדים, והדבר מאפשר זיוף השטר (ראה הלכות מלווה ולווה כז,ד).
<b>בְּשֶׁהָיָה הַגֵּט יוֹצֵא מִתַּחַת יָדָהּ וכו'</b>. שבמקרה כזה הגט נסמך על העדים החתומים בו.
<h3> יט</h3>
<b>צְרִיכִין לִקְרוֹתו</b>. כדי לדעת שזהו אכן הגט שלה.
<b>וְאִם נְתָנוֹ לָהּ בִּפְנֵיהֶם תְּחִלָּה חוֹזְרִין וכו'</b>. במקרה שבו נתן מבלי שקראו אותו לפני כן, קוראים אותו אחרי הנתינה.
<b>קְרָאוּהוּ וְהוּא בְּיַד הַבַּעַל וכו'</b>. לפני שנמסר לידי האישה.
<b>חוֹזְרִין וְקוֹרִין אוֹתוֹ</b>. שמא החליף אותו בשטר אחר כשהכניסו לתוך ידו.
<h3> כ</h3>
<b>אֶלָּא נְטָלַתּוּ וּזְרָקַתּוּ לַיָּם אוֹ לָאֵשׁ</b>. והגט הושמד, וכבר לא ניתן לברר אם הבעל החליף את הגט כשהכניסו לתוך ידו.
<h3> כא</h3>
<b>וְנָתַן לָהּ גֵּט וכו'</b>. שאמר לעדים שהוא גט, אך הם לא וידאו זאת (ר"י קאפח).
<b>וּמָצְאוּ מְזוּזָה אוֹ שְׁטָר אַחֵר</b>. שחיפשו אחר הגט בין החביות, אך מצאו רק קלף של מזוזה או שטר אחר, ולא גט.
<b>אֵין חוֹשְׁשִׁין לָהּ</b>. אין חוששים לגירושין, ואינה מגורשת מכיוון שיש להניח שהתכוון להטעותה וזרק לה מזוזה או שטר במקום גט.
<b>נִמְצְאוּ שָׁם שְׁתַּיִם שָׁלֹשׁ מְזוּזוֹת וכו'</b>. במקרה זה הוכח שהיו מזוזות מצויות בין החביות, ובטלה ההנחה הקודמת שזרק לה מזוזה, וייתכן שזרק לה גט אף שלא נמצא שם.
<h3> כג</h3>
<b>וְהוּא שֶׁיַּכִּירוּ לְשׁוֹן הַגֵּט</b>. בתנאי שיבינו מה כתוב בו.
<b>רוֹשְׁמִין לָהֶן וכו'</b>. מסמנים את אותיות שמותם על הגט בכתיבה שאינה קבועה, והעדים חותמים על גבי הסימון.
<b>וְאֵין עוֹשִׂין כֵּן בִּשְׁאָר שְׁטָרוֹת</b>. שבהם אין מחתימים עדים שאינם יודעים לכתוב, בעזרת חתימה על הרושם (הלכות מלווה ולווה כד,ו).
<b>קֹל הוּא שֶׁהֵקֵלּוּ בְּגִטֵּי נָשִׁים שֶׁלֹּא יִהְיוּ בְּנוֹת יִשְׂרָאֵל עֲגוּנוֹת</b>. שיש הקלה מיוחדת בגיטין להשתמש בעדים כאלה, כדי שלא תהיינה נשים מחוסרות היתר להינשא לאחרים, אם ידקדקו בגיטין כחומרות שטרות אחרים.
<b>הוֹאִיל וַחֲתִימַת הָעֵדִים בְּגֵט מִדִּבְרֵיהֶם</b>. מתקנת חכמים, והם עצמם הקלו בתקנתם במקרים מסוימים.
<b>כְּמוֹ שֶׁבֵּאַרְנוּ</b>. לעיל הט"ו.
<h3> כד</h3>
<b>מְפָרְשִׁין שְׁמוֹתֵיהֶן בַּגֵּט</b>. כותבים את שמם במפורש.
<b>שֶׁאֵין חוֹתְמִין אֶלָּא זֶה בִּפְנֵי זֶה</b>. האחד בנוכחות השני (טעם התקנה והפסול מבואר לקמן ט,כט).
<b>שֶׁיִּכְתֹּב זְמַן בַּגֵּט וכו'</b>. שבכל גט ייכתב התאריך, כבשאר שטרות.
<b>שֶׁמָּא תִּהְיֶה אִשְׁתּוֹ קְרוֹבָתוֹ וְתִזְנֶה וכו'</b>. שאם היא קרובת משפחתו ירצה לחפות על כך שזינתה, וייתן לה גט כדי שתוכל לטעון שהגט ניתן לפני הזנות, ולא הייתה נשואה באותו הזמן. ותיקנו לכתוב את זמן הכתיבה בגט, כדי למנוע תרמית מסוג זה.
<h3> כה</h3>
<b>מֻקְדָּם אוֹ מְאֻחָר</b>. התאריך הכתוב בו מוקדם או מאוחר מן התאריך שנכתב בו הגט בפועל, ואף ששטר חוב שזמנו מאוחר כשר (הלכות מלווה ולווה כג,א-ב).
<b>בַּלַּיְלָה שֶׁלְּאַחֲרָיו</b>. שכבר התחלף היום.
<b>אַף עַל פִּי שֶׁעוֹסְקִין בְּאוֹתוֹ עִנְיָן</b>. עסקו בכתיבת הגט מהיום ועד הלילה, שבמקרה כזה שטרות אחרים כשרים (שם ה"ג).<br>			 <br>			וכל השינויים שכאן פוסלים את הגט משום שנמצא שכתובה בו עדות שקר (פה"מ גיטין ב,ב).
<h3> כו</h3>
<b>חָתַךְ מִמֶּנּוּ הַזְּמַן</b>. חתך מן הגט את החלק שבו התאריך.
<b>אוֹ שֶׁלֹּא כָּתַב שֵׁם הַיּוֹם</b>. את התאריך המדויק.
<b>בְּשַׁבָּת רִאשׁוֹנָה אוֹ שְׁנִיָּה מֵחֹדֶשׁ פְּלוֹנִי</b>. בשבוע הראשון או השני של חודש מסוים.
<b>בְּשָׁבוּעַ פְּלוֹנִי</b>. מחזור שמיטה מסוים (יחידה של שבע שנים) בתוך שבעת המחזורים שבכל יובל.
<b>כָּשֵׁר</b>. אם חתך את הזמן כשר, שהרי הדבר ניכר ולא ניתן לרמות בו. ואם הזמן שנכתב בגט אינו מובהק, עדיין יש בו תועלת בכך שלא יוכל לחפות על קרובתו עד אותו הזמן.
<b>הַיּוֹם הַזֶּה שֶׁיָּצָא בּוֹ הַגֵּט</b>. היום שבו נמסר ליד האישה.
<h3> כז</h3>
<b>לְמַלְכוּת אוֹתוֹ הַזְּמַן</b>. לפי השלטון באותו הזמן.
<b>מִשּׁוּם שְׁלוֹם מַלְכוּת</b>. שהייתה המלכות מקפידה על כך.
<b>לַיְצִירָה</b>. לבריאת העולם.
<b>לְמַלְכוּת אֲלֶכְּסַנְדְּרוֹס מָקְדוֹן שֶׁהוּא מִנְיַן שְׁטָרוֹת</b>. מניין שהיה נהוג בימי חז"ל והגאונים. תחילתו בשנת ג' ת"נ לבריאת העולם, 311 לפנה"ס (ראה הלכות שמיטה ויובל י,ד). [הערה: בחלק מכה"י הגרסה: "אלכסנדרוס מקרון", וראה הערתו של הר"י קאפח במהדורתו.]
<b>וְאִם כָּתַב לְשֵׁם מַלְכוּת אוֹתוֹ זְמַן וכו'</b>. אחרי שנהגו לכתוב לזמן היצירה או לשטרות.
<b>רְשׁוּת</b>. שלטון.
<h3> כח</h3>
<b>שֶׁנִּמְצָא הַגֵּט בָּטֵל</b>. כגון שטעו בשמות האיש והאישה.
<b>כְּמוֹ שֶׁיִּתְבָּאֵר</b>. לקמן ב,ח.
<b>כִּשְׁאָר שְׁטָרוֹת</b>. כגון בשטר חוב (הלכות מלווה ולווה כג,ו).
<h2>פרק ב</h2>
<h3> ב</h3>
<b>וְהֵן הֵן שְׁלוּחָיו וְהֵן הֵן עֵדָיו</b>. השליחים עצמם יכולים להיות גם עדי הגירושין, ואין צורך בעדים אחרים כיוון שהשליח נעשה עד (הלכות אישות ג,טז).<br>			 <br>		<br>			מְגָרֵשׁ בּוֹ בְּכָל עֵת שֶׁיִּרְצֶה. אף שיתננו לה זמן רב אחרי הכתיבה והחתימה.<br>			 <br>		<br>			ג. אַף עַל פִּי שֶׁאֵין אִשְׁתּוֹ עִמּוֹ. מפני שאין צורך בהסכמת האישה לגירושין (לעיל א,א).
<b>שֶׁיִּהְיוּ הָעֵדִים וְהַסּוֹפֵר... מַכִּירִין וְיוֹדְעִין וְיוֹדְעִין שֶׁזֶּה הוּא פְּלוֹנִי וְאִשְׁתּוֹ הִיא פְּלוֹנִית</b>. שבכל שטר שנכתב במעמד צד אחד, קיים חשש שמא ייכתבו בו שמות שאינם נכונים והשטר ישמש לרמאות (הלכות מלווה ולווה כד,ג). ויש שהסבירו שהסופר צריך שידע את שמותיהם כדי שהגט ייכתב לשמה (ראה לקמן ג,א, ר"י קאפח ויד"פ).
<b>בְּמַעֲמַד חֲבֵרוֹ</b>. בנוכחותו.
<b>שֶׁמָּא... וְיוֹלִיכוֹ לְאֵשֶׁת חֲבֵרוֹ וִיגָרְשֶׁנָּה עָלָיו</b>. ואז תוכל אשת חברו לטעון שבעלה גירש אותה.<br>			 <br>		<br>			ד. וּבְעֵת הַסַּכָּנָה כּוֹתְבִין וכו'. כשאין אפשרות להתעכב עד שיימצאו עדים וסופר המכירים את האיש ואת האישה, והקלו בעניין משום עיגון.
<b>וְהָאִשָּׁה נוֹתֶנֶת שְׂכַר הַסּוֹפֵר</b>. שאם שכר הסופר יוטל על הבעל, עלול הוא להימנע מכתיבת גט ולעגן את אשתו (בבלי בבא בתרא קסח,א).
<h3> ה</h3>
<b>וְצָרִיךְ שֶׁיֹּאמַר הַבַּעַל מֵעַצְמוֹ לַסּוֹפֵר וכו'</b>. שממנה אותם בצורה מפורשת לכתוב ולחתום.
<h3> ו</h3>
<b>הֲרֵי זֶה גֵּט פָּסוּל</b>. שלא ניתן למנות שליח לצוות אחר (ראה גם הלכות זכייה ומתנה ד,י).
<b>וּמִתְיַשְּׁבִין בְּדָבָר זֶה הַרְבֵּה מִפְּנֵי שֶׁהוּא קָרוֹב לִהְיוֹת גֵּט בָּטֵל</b>. על הדיינים לעיין היטב בהלכה זו, שהפסק בה אינו מוכרע (ר"י קאפח), או משום שצריך לברר היטב את כוונתו של הבעל (ראה יד"פ).
<h3> ז</h3>
<b>וּמַה בֵּין פָּסוּל לְבָטֵל וכו'</b>. מבואר בהרחבה לקמן י,א-ב.
<h3> ח</h3>
<b>הֲרֵי אֵלּוּ יִתְּנוּ לָהּ</b>. מבלי לחשוש שמא יש בגט פסול.
<b>הֲרֵי אֵלּוּ כּוֹתְבִין אַחֵר</b>. משום שנעשו שליחים לגירושין, ולא בטלה שליחותם עד שתתגרש.
<h3> ט</h3>
<b>שֶׁיִּמָּלְכוּ</b>. שיתייעצו בו ויקבלו מחדש רשות ממנו.
<b>שֶׁהֲרֵי לֹא עָשָׂה אוֹתָן לְגֵרוּשִׁין</b>. שלא ביקש מהם לגמור את הגירושין.
<h3> י</h3>
<b>שַׁלְּחוּהָ</b>. כלשון הכתוב: "ושלחה מביתו" (דברים כד,א).
<b>שִׁבְקוּהָ תָּרְכוּהָ</b>. מילים שהן חלק מנוסח הגט, ומשמעותן היחידה היא גירושין: 'ספר תרוכין... ואגרת שבוקין' (לקמן ד,יב).
<b>יִכְתְּבוּ גֵּט כָּשֵׁר</b>. שכל אלו ביטויים המיוחדים לגירושין.
<b>פַּרְנְסוּהָ</b>. דאגו לצרכיה (רש"י גיטין סה,ב).
<b>כַּדָּת... כַּנִּמּוֹס</b>. כחוק.
<b>לֹא אָמַר כְּלוּם</b>. ואף כי הביטויים הללו עשויים לרמז על גירושין, הרי שמשמעם הפשוט הוא אחר.
<h3> יב</h3>
<b>וְאֵין נוֹתְנִין לְאִשְׁתּוֹ וכו'</b>. שהרי לא ציווה עליהם שיתנו.
<b>וְהַיּוֹצֵא בְּקוֹלָר</b>. שמוציאים אותו כשהוא כבול לעמוד למשפט.
<b>וְהַמְפָרֵשׁ בַּיָּם</b>. המפליג בספינה.
<b>וְהַיּוֹצֵא בְּשַׁיָּרָה</b>. לדרך רחוקה.
<b>שֶׁהַדָּבָר יָדוּעַ וכו'</b>. שברור שרצה לגרשה, כדי שלא תתעגן אם לא יחזור, או שלא תזדקק לייבום אם ימות (וראה הלכות ברכות י,ח), וכשאמר 'כתבו' התכוון גם שיתנו.
<h3> יג</h3>
<b>וְכָתְבוּ וְנָתְנוּ לָהּ</b>. מיד, למרות שלא ציווה בפירוש לתת לה.
<b>הֲרֵי זֶה גֵּט כָּשֵׁר</b>. מפני שמסתבר שהתכוון לגרשה בטרם ימות, כדלעיל במסוכן.
<b>עָלָה לַגַּג וּדְחָפַתּוּ הָרוּחַ אֵינוֹ גֵּט</b>. שמת בתאונה, ואם כן דינו כבריא שלא התכוון שיתנו את הגט לאישה.
<b>סָפֵק הִפִּיל עַצְמוֹ סָפֵק דְּחָפַתּוּ הָרוּחַ הֲרֵי זֶה גֵּט</b>. שבמקרה כזה, הסמיכות בין ציווי כתיבת הגט ובין המוות גורמת להניח שיש קשר ביניהם, ושהתכוון לומר שיתנו את הגט.
<b>וְהוּא שֶׁיֵּדְעוּ אוֹתוֹ</b>. בתנאי שיכירו השומעים את אותו אדם.
<b>וְאַף עַל פִּי שֶׁהֶעֱלוּהוּ וְלֹא הִכִּירוּהוּ הֲרֵי הַגֵּט כָּשֵׁר</b>. שייתכן שנשתנו פניו לאחר המיתה (יד"פ).
<b>כִּשְׁעַת הַסַּכָּנָה</b>. כדלעיל ה"ד.
<b>שֶׁנָּפְלוּ בּוֹ מַכּוֹת רָעוֹת וכו'</b>. פצעים שיגרמו בוודאות למוות.
<b>נִשְׁחַט בּוֹ רֹב שְׁנֵי הַסִּימָנִין</b>. נחתך רוב קנה הנשימה והוושט, שאין ספק שימות בקרוב (לקמן יג,יז).
<b>וְרָמַז וכו'</b>. שהרי אינו יכול לדבר.
<h3> יד</h3>
<b>מִי שֶׁהָיְתָה רוּחַ רָעָה מְבַעֶתֶת אוֹתוֹ</b>. לקה בהתקף שגעון.
<b>שֶׁאֵין דַּעְתּוֹ נְכוֹנָה וּמְיֻשֶּׁבֶת</b>. והריהו כשוטה באותה שעה.
<b>שֶׁהִגִּיעַ לְשִׁכְרוּתוֹ שֶׁל לוֹט</b>. שיכור כל כך עד שאיננו מודע כלל למעשיו, כלוט שבנותיו שכבו עמו בלא שידע כלל (בראשית יט,לג-לה).
<h3> טו</h3>
<b>נִבְעַת</b>. השתגע.
<b>מַמְתִּינִין עַד שֶׁיַּבְרִיא</b>. שלפי שעה הוא כשוטה שאין בו דעת, ואינו יכול לגרש.
<h3> טז</h3>
<b>מִי שֶׁנִּשְׁתַּתֵּק וַהֲרֵי דַּעְתּוֹ נְכוֹנָה</b>. שאינו מסוגל לדבר, אך הוא שפוי בדעתו.
<b>וְהִרְכִּין בְּרֹאשׁוֹ</b>. השיב 'כן' בתנועת הראש.
<b>בּוֹדְקִין אוֹתוֹ שְׁלֹשָׁה פְּעָמִים בְּסֵרוּגִין וכו'</b>. שואלים אותו שאלות בהפסקות, לבחון אם יכול לענות עליהן כהוגן.
<b>נִטְרְפָה דַּעְתּוֹ</b>. השתגע.
<b>שֶׁאֵין דִּין מִי שֶׁנִּשְׁתַּתֵּק כְּדִין הַחֵרֵשׁ</b>. מבואר בהלכה הבאה.
<h3> יז</h3>
<b>שֶׁכּוֹנֵס</b>. נושא לאישה.
<b>פִּקֵּחַ</b>. אדם רגיל, שאינו לא חרש ולא שוטה (הלכות אישות ב,כו).
<b>רְמִיזַת הַחֵרֵשׁ</b>. הוראה באמצעות תנועות ידיים וגוף.
<b>כְּמוֹ שֶׁבֵּאַרְנוּ</b>. שם ד,ט.
<h3> יח</h3>
<b>הַמְקַדֵּשׁ קְטַנָּה עַל יְדֵי אָבִיהָ וכו'</b>. האב מקבל קידושין בעבור בתו עד שתהיה בת שתים עשרה שנה ויום ויהיו לה סימני גדלות בגופה (הלכות אישות ב,א, ג,יא), והוא הדין בגט.
<b>גֵּרְשָׁהּ כְּשֶׁהִיא נַעֲרָה וכו'</b>. היא נערה במשך שישה חודשים לאחר שהביאה שתי שערות (שם ב,א-ב), ועדיין יש לאביה רשות בה ומקבל קידושיה.
<b>וְאֵין נַעֲרָה מְאֹרָסָה עוֹשָׂה שָׁלִיחַ וכו'</b>. שעדיין אינה נשואה, ולא יצאה מרשות אביה (שם ג,יב).
<h3> יט</h3>
<b>אִם מַבְחֶנֶת בֵּין גִּטָּהּ לְדָבָר אַחֵר</b>. שמסוגלת להבין שיש חשיבות בשטר מסוים, ושהיא צריכה לשמור אותו.
<h3> כ</h3>
<b>מִי שֶׁהַדִּין נוֹתֵן שֶׁכּוֹפִין אוֹתוֹ לְגָרֵשׁ וכו'</b>. שמצד ההלכה הדין הוא שחייב לגרשה.
<b>מַכִּין אוֹתוֹ עַד שֶׁיֹּאמַר רוֹצֶה אֲנִי</b>. שאין האיש מגרש אלא לרצונו (לעיל א,א), ומייסרים אותו עד שירצה לגרשה.
<b>אֲנָסוּהוּ</b>. כפו אותו.
<b>הוֹאִיל וְהַדִּין נוֹתֵן שֶׁיִּכְתֹּב הֲרֵי זֶה גֵּט פָּסוּל</b>. מתקנת חכמים. אבל אילו פסק הדין לא היה מחייב אותו לכתוב — היה הגט בטל מן התורה, שהרי נעשה בכפייה.
<b>וְלָמָּה לֹא בָּטֵל גֵּט זֶה וכו'</b>. שאף שאמר שהוא רוצה, הרי ברור שנעשה בלא רצונו האמתי.
<b>אֲבָל מִי שֶׁתְּקָפוֹ יִצְרוֹ הָרַע... וְהֻכָּה עַד שֶׁעָשָׂה... אֵין זֶה אָנוּס מִמֶּנּוּ</b>. אינו נחשב אנוס על ידינו, המכים אותו.
<b>אֶלָּא הוּא אָנַס עַצְמוֹ בְּדַעְתּוֹ הָרָעָה</b>. שהכריח את עצמו לנהוג שלא כהלכה.
<b>מֵאַחַר שֶׁהוּא רוֹצֶה לִהְיוֹת מִיִּשְׂרָאֵל וכו'</b>. הרי שרצונו האמתי הוא לנהוג כהלכה. ולפיכך אין הכאה זו בכלל אונס, אלא להפך — היא מסירה מהאדם את האונס ומגלה את רצונו.
<b>הֶדְיוֹטוֹת</b>. שאינם בקיאים בדינים.
<b>הֲרֵי זֶה גֵּט פָּסוּל</b>. ואף שאמור להיות בטל (שהרי ניתן באונס ובלא הצדקה), גזרו שיהיה פסול משום שדומה לגט מעושה הכשר כדלעיל.
<b>וְאִם הַגּוֹיִם אֲנָסוּהוּ לְגָרֵשׁ שֶׁלֹּא כַּדִּין אֵינוֹ גֵּט</b>. שאינו דומה כלל לגט כשר.
<h2>פרק ג</h2>
<h3> א</h3>
<b>סוֹפֵר</b>. מי שאומנותו היא כתיבת מסמכים.
<b>לְלַמֵּד אוֹ לְהִתְלַמֵּד</b>. ללמד אחרים את נוסח הגט, או להתאמן בעצמו.
<h3> ב</h3>
<b>אֵינוֹ גֵּט אַף עַל פִּי שֶׁנִּכְתַּב לְשֵׁם גֵּרוּשִׁין</b>. מפני שלא נכתב לשם אותו הזוג.
<h3> ג</h3>
<b>וְנִמְלַךְ</b>. התחרט.
<h3> ד</h3>
<b>וְכָתַב הַסּוֹפֵר עַל דַּעַת זוֹ</b>. שהתכוון הסופר שהבעל יחליט איזו מנשותיו יגרש בו.
<b>אַף עַל פִּי שֶׁהֶעֱבִיר עָלָיו קֻלְמוֹס לִשְׁמָהּ</b>. שחזר וכתב שנית את המילים על גבי המילים הכתובות, ובהעברה זו כיוון לשמה.
<h3> ה</h3>
<b>וְנִתְיַחֵד עִמָּהּ</b>. היו יחד לבדם, וייתכן שבא עליה.
<b>הֲרֵי זוֹ מְגֹרֶשֶׁת וְתִנָּשֵׂא בּוֹ לְכַתְּחִלָּה</b>. שהגט תקף לגמרי, ואף להתירה לנישואין לאחר.
<b>גְּזֵרָה שֶׁמָּא יֹאמְרוּ גִּטָּהּ קוֹדֵם לִבְנָהּ</b>. שהרי ייתכן שיתן לה את הגט זמן רב אחרי שכתבו, ובינתיים יוולד לה ילד ממנו. ועלולים אנשים לחשוב שהייתה גרושה מהזמן הכתוב בגט, ושהילד נולד מזנות.
<h3> ו</h3>
<b>יִהְיֶה עִמִּי</b>. יישמר בידיי.
<b>שֶׁלֹּא הָיְתָה בַּת גֵּרוּשִׁין מִמֶּנּוּ</b>. שבאותו הזמן שנכתב עדיין לא היה כל קשר ביניהם, ולא הייתה משמעות לגירושיהם.
<b>כְּתֹב גֵּט לַאֲרוּסָתִי</b>. שכבר קידש את אותה האישה, והיא אפוא בת גירושין.
<b>וּכְנָסָהּ</b>. ונשא אותה לאישה.
<b>כָּשֵׁר</b>. אלא שהוא גט ישן (כדלעיל ה"ה).
<b>כְּתָבוֹ לִיבִמְתּוֹ וכו'</b>. שהייתה אשת אחיו, ומת האח בלי בנים. וכתב לה גט לפני שייבמה כדי לגרשה בו אחרי שיישא אותה.
<b>הֲרֵי זֶה סְפֵק גֵּרוּשִׁין הוֹאִיל וְאֵינָהּ אִשָּׁה גְּמוּרָה</b>. שיש זיקה של אישות ביניהם, אך לא נחשבת כאשתו לגמרי (ראה למשל הלכות ייבום וחליצה א,יד).
<h3> ז</h3>
<b>סוֹפֵר שֶׁכָּתַב טָפְסֵי גִּטִּין</b>. שהכין מראש שטר עם הנוסח הקבוע של גט.
<b>וְהִנִּיחַ מְקוֹם הָאִישׁ וכו'</b>. השאיר בהם מקום להוספת הפרטים הללו — השמות ועיקרו של הגט ('הרי את מותרת') — שצריכים להיכתב לשמו ולשמה.
<b>הֲרֵי זֶה פָּסוּל</b>. שמא יכתוב מראש גם את הפרטים שצריכים להיכתב לשמה ('התורף'). [הערה: יש נוסח אחר בהלכה זו: "מפני תקנת סופר התירו חכמים לסופר שיכתב טפסי גטין, ויניח מקום האיש ומקום האישה ומקום הזמן ומקום הרי את מותרת לכל אדם, כדי שיכתבם לשם האיש המגרש ולשם האישה המתגרשת, וכן יחתמו העדים לשמו ולשמה". והיא המהדורה הראשונה של הספר, ואחר כך חזר בו הרמב"ם ותיקן כלפנינו (יד"פ; וראה לקמן הל' יז-יח).]
<h3> ח</h3>
<b>שֶׁאֵין הָעֵדִים חוֹתְמִין עַל הַגֵּט אֶלָּא מִפְּנֵי תִּקּוּן הָעוֹלָם</b>. שמא ייתן לה גט בפני שניים וימותו (לעיל א,טו). ומשום שחתימת העדים היא מתקנת חכמים, אין חתימתם שלא לשמה מבטלת את הגט (מן התורה), אלא פוסלת אותו (מדברי חכמים).
<b>הוֹאִיל וְהוּא כִּמְזֻיָּף מִתּוֹכוֹ</b>. שבתוך הגט עצמו קיים דבר הפוגם בכשרותו, בדומה לחתימת עדים פסולים (לעיל א,טז).
<b>אֶלָּא כִּמְזֻיָּף לֹא מְזֻיָּף וַדַּאי</b>. משום שפסול שלא לשמה אינו ניכר בשטר, ולכן אין בשטר הוכחה גמורה שהוא מזויף, ואינו בטל אלא פסול.
<h3> ט</h3>
<b>בְּמָקוֹם שֶׁאֵין הַשַּׁיָּרוֹת מְצוּיוֹת</b>. מקום שאינו דרך מעבר לרבים, שאין לחוש שמהעוברים נפל הגט.
<b>וְתִתְגָּרֵשׁ בּוֹ</b>. ומותרת להתגרש בו, ואין חוששים שמא מדובר בגט אחר עם שמות זהים, שלא נכתב לשם גירושין אלו.
<b>וַעֲדַיִן לֹא שָׁהָה שָׁם אָדָם</b>. אף שעברו שם אנשים, טרם הספיקו לשהות למשך זמן (ראה בהלכה הבאה).
<b>טְבִיעוּת עַיִן</b>. זיהוי על פי היכרות כללית, בלא סימן מסוים.
<b>כְּשֶׁהָיָה כָּרוּךְ</b>. בהיותו מגולגל.
<b>בְּחֶזְקָתוֹ</b>. שלא הוחלף.
<h3> י</h3>
<b>הֻחְזַק בְּאוֹתוֹ הַמָּקוֹם</b>. ידוע שיש במקומו של המגרש אדם בשם זהה לשמו.
<h3> יא</h3>
<b>סִימָן מֻבְהָק</b>. סימן ברור שלפיו ניתן להוכיח שמדובר באותו הגט.
<h3> יב</h3>
<b>שְׁנַיִם שֶׁשָּׁלְחוּ שְׁנֵי גִּטִּים</b>. ושמותיהם זהים.
<b>וְנִתְעָרְבוּ</b>. הגיטים, ואין ניכר מי של מי.
<b>בְּעֵדֵי מְסִירָה</b>. בעדים המעידים על מסירת הגט, כדין תורה (לעיל א,יג).
<h3> יג</h3>
<b>וְכָל שֵׁם שֶׁיֵּשׁ לוֹ</b>. כדי לכלול שמות אחרים שלא נכתבו.
<b>כָּתַב חֲנִיכָתוֹ וַחֲנִיכָתָהּ</b>. הכינוי שלו או שלה.
<h3> טו</h3>
<b>שֶׁנִּשְׁתַּמֵּד</b>. המיר את דתו.
<b>הֲרֵי הוּא כְּגוֹי לְכָל דְּבָרָיו</b>. לדינים רבים, שמצוות השבת ועבודה זרה שקולות כנגד כל התורה כולה (ראה הלכות שבת ל,טו).
<h3> טז</h3>
<b>וְהַגּוֹי עַל דַּעַת עַצְמוֹ הוּא כּוֹתֵב</b>. אף אם אמר לו יהודי שיכוון לשמה, אינו עושה אלא לפי דעתו שלו, ולא יכתוב את הגט לשמה (להלכה דומה ראה הלכות תפילין א,יא).
<b>אֵינָם בְּנֵי דֵּעָה</b>. ולכן אינם יכולים לכתוב לשמה.
<b>אֵינוֹ בְּתוֹרַת גִּטִּין וְקִדּוּשִׁין</b>. אינו יכול לקדש ולגרש (הלכות אישות ד,טו), ולכן פסול אף בכתיבת הגט.
<h3> יז</h3>
<b>הֲרֵי אֶת מֻתֶּרֶת לְכָל אָדָם</b>. שזהו עיקרו של הגט (לעיל א,ד).
<b>הֲרֵי זֶה גֵּט כָּשֵׁר</b>. שבדיעבד הכשירו, משום שמצד הדין רק התורף צריך להיכתב לשמה (פה"מ גיטין ב,ה, וראה בהלכה הבאה).
<h3> יח</h3>
<b>מֻתָּר לְהַנִּיחַ חֵרֵשׁ שׁוֹטֶה וכו'</b>. שלא אסרו אלא שיכתוב הסופר טפסים, שמא יכתוב את התורף, אבל באלה לא פסלו.
<b>וְהוּא שֶׁיִּהְיֶה גָּדוֹל עוֹמֵד עַל גַּבָּן</b>. אדם בר דעת משגיח עליהם שלא יכתבו את התורף (פה"מ גיטין ב,ה).
<b>גּוֹי וְעֶבֶד אֵין כּוֹתְבִין הַטֹּפֶס לְכַתְּחִלָּה</b>. מפני שהם עושים על דעת עצמם, והם עלולים לכתוב גם את התורף (שם).
<b>שֶׁלֹּא הִתִּירוּ לִכְתֹּב טָפְסֵי גִּטִּין... אֶלָּא מִפְּנֵי תַּקָּנַת סוֹפֵר</b>. נראה שנוסח זה הוא לפי המהדורה הראשונה, שהתירה כתיבת טפסים מפני תקנת הסופר, והיא גם סיבת היתר לכתחילה בטופס שכתבו חרש שוטה וקטן (ראה לעיל ה"ז בביאור ובפסקים). ובגליון ספר המוגה שהיה בישיבה במצרים צוטטה תשובה המיוחסת לרמב"ם שבה הגיה אף כאן, בהתאם למהדורה האחרונה לעיל ה"ז, ומחק את המילה "אלא" (יד"פ).
<b>כְּמוֹ שֶׁבֵּאַרְנוּ</b>. לעיל ה"ז.
<h3> יט</h3>
<b>הֲרֵי זוֹ מְגֹרֶשֶׁת</b>. ואף שהשטר נכתב תוך חילול שבת, כשר, הואיל והיה בשוגג (ואין דינו כמחלל שבת בפרהסיא המוזכר לעיל הט"ו).
<b>וּנְתָנוּהוּ לָהּ</b>. בלא עדי מסירה כשרים.
<b>שֶׁהֲרֵי הָעֵדִים פְּסוּלִין מִן הַתּוֹרָה</b>. שהעובר עברה שיש עליה עונש מלקות, נפסל לעדות (הלכות עדות י,א-ג).
<b>כְּתָבוֹ בְּיוֹם טוֹב בְּזָדוֹן... הֲרֵי זֶה פָּסוּל</b>. מדברי חכמים, מפני שכתבו בעברה, אך אינו בטל מן התורה כדין גט שנכתב בשבת במזיד.
<h2>פרק ד</h2>
<h3> א</h3>
<b>שֶׁרִשּׁוּמוֹ עוֹמֵד</b>. הכתב מתקיים לאורך זמן (ראה הלכות שבת יא,טו).
<b>וְסִקְרָא</b>. צבע אדום.
<b>וְקוֹמוֹס וְקַלְקַנְתּוֹס</b>. מיני מלחים הצובעים בגוון הנוטה לשחור.
<b>בַּאֲבָר</b>. עופרת.
<b>בִּשְׁחוֹר</b>. פיח.
<b>וּבְשִׁיחוֹר</b>. פחם.
<b>וְאֵין כּוֹתְבִין בָּהֶן לְכַתְּחִלָּה</b>. מפני שאין הכתב ניכר בבהירות ובחדות (יד"פ).
<h3> ב</h3>
<b>בְּמֵי עַפְצָא</b>. מים ששרו בהם עפצים, וצבעם צהוב-חום (ר"י קאפח). העפצים הם גידולים המתפתחים על צמחים שונים (כגון עץ האלה והאוג), ומכילים חומרים המשמשים בתעשיית עיבוד העורות ולייצור דיו (השווה הלכות תפילין א,ד).
<b>מְגִלָּה עֲפִיצָא</b>. קלף המעובד בעפצים.
<b>מִפְּנֵי שֶׁאֵינוֹ נִכָּר</b>. שצבעם דומה לקלף.
<b>אִסּוּרֵי הֲנָיָה</b>. חומרים שאסור להשתמש בהם ולכן אין להם ערך, מפני שאין צורך שיהיה לשטר ערך כלשהו.
<b>וְכוֹתְבִין עַל דָּבָר שֶׁיָּכוֹל לְהִזְדַּיֵּף וכו'</b>. חומר שניתן לשנות את הכתוב עליו, ולהותיר את חתימת העדים, בלא שהזיוף יהיה ניכר.
<h3> ג</h3>
<b>הַנְּיָר הַמָּחוּק</b>. נייר שכבר מחקו את הכתוב בו, ומחיקה נוספת אינה ניכרת בו.
<b>הַדִּפְתְּרָא</b>. עור שלא נגמר עיבודו, שהמחיקה בו אינה ניכרת.
<b>וְעַל יָדוֹ שֶׁל עֶבֶד</b>. אף על פי שלאחר זמן הכתב נמחק.
<h3> ד</h3>
<b>יוֹצֵא מִתַּחַת יָדָהּ</b>. העבד נמצא ברשותה.
<b>שֶׁהֲרֵי אֵין יָכוֹל לְהִזְדַּיֵּף</b>. שכתובת קעקע אינה נמחקת.
<b>וַאֲפִלּוּ הָיוּ מֻחְזָקִין בָּעֶבֶד שֶׁהוּא שֶׁלּוֹ</b>. שהיה ידוע שהעבד שייך לבעל.
<b>וְהִיא אוֹמֶרֶת בְּעֵדִים נִמְסַר לִי</b>. עדי מסירה, אך אין עדים החתומים על ידו של העבד.
<b>שֶׁמָּא מֵעַצְמוֹ נִכְנַס לָהּ</b>. הגיע אליה, ולא נמסר לה על ידי הבעל בתור גט.
<b>שֶׁהַגּוֹדְרוֹת אֵין לָהֶן חֲזָקָה</b>. עבדים ובעלי חיים המהלכים מעצמם ממקום למקום, אין מניחים שהבעלות עליהם שייכת למי שהם נמצאים ברשותו, אלא יש צורך בהוכחה שניתנו לו כדין (ראה הלכות טוען ונטען י,א-ד). והשווה להלכה הבאה.
<h3> ה</h3>
<b>הַטַּבְלָה</b>. לוח.
<b>שֶׁהָאִשָּׁה עַצְמָהּ כּוֹתֶבֶת גִּטָּהּ</b>. ויכולה לכתוב את הגט על דבר ששייך לה, ולתת אותו לבעל כדי שיגרשנה בו.
<b>שֶׁאֵין קִיּוּם הַגֵּט אֶלָּא בְּחוֹתְמָיו</b>. העדים הם הנותנים תוקף לגט (לעיל א,טז), והם מעידים שנעשה כראוי.
<h3> ו</h3>
<b>חָקַק הַגֵּט עַל הַלּוּחַ וכו'</b>. שלא כתב את הגט, אלא חרט את האותיות בעומק הלוח.
<b>טַס שֶׁל מַתֶּכֶת</b>. ריקוע דק.
<b>חָפַר יְרֵכֵי הָאוֹתִיּוֹת</b>. חרט את גוף האותיות עצמן.
<b>כְּתוּבָה בְּעֵט בַּרְזֶל כְּלוֹמַר שֶׁהוּא חוֹפֵר</b>. מפסוק זה עולה שהחריטה בעט ברזל קרויה 'כתיבה'.
<b>חָקַק הַיְרֵכוֹת מֵאֲחוֹרֵי הַטַּס עַד שֶׁבָּלְטוּ בִּפְנֵי הַטַּס</b>. דחק את צורת האותיות בגבו של הטס, כדי שיבלטו בצדו הקדמי.<br>			 <br>		<br>			חָפַר תּוֹךְ הָאוֹת עַד שֶׁיֵּרָאוּ הַיְרֵכוֹת גְּבוֹהוֹת מִכָּאן וּמִכָּאן. רידד או גרד את הרקע שבתוך האותיות ומסביבן, עד שנמצאו בולטות.
<b>שֶׁאֵין זֶה כְּתָב</b>. לא נעשתה כאן כל פעולה בגוף האותיות.
<h3> ז</h3>
<b>הַמְקַעֲקֵעַ עַל הָעוֹר תַּבְנִית כְּתָב</b>. חורט בו צורת אותיות.
<b>שֶׁרָשַׁם עַל הָעוֹר תַּבְנִית כְּתָב</b>. סימן על ידי שריטה.
<b>בְּכָל כְּתָב</b>. בכל סוג של אותיות.
<b>וּבְכָל לָשׁוֹן</b>. בכל שפה.
<b>שֶׁיִּהְיוּ מַכִּירִין לְשׁוֹן הַכְּתָב וּכְתָבָהּ</b>. שיבינו את השפה בה כתוב הגט והאותיות בהן נכתב.
<h3> ח</h3>
<b>בִּכְתַב לָשׁוֹן אַחֶרֶת</b>. בצורת אותיות של שפה אחרת.
<h3> ט</h3>
<b>שֶׁלֹּא יִהְיֶה מַשְׁמָעָם שְׁנֵי עִנְיָנוֹת</b>. שלא יהיה ניתן להבינם בשני אופנים.
<h3> י</h3>
<b>הַקְּטַנִּים שֶׁמַּכִּירִין אוֹתוֹ כְּתָב</b>. ילדים המבינים כתב זה.
<b>שֶׁאֵינָן לֹא נְבוֹנִים וְלֹא סְכָלִים... אֶלָּא בֵּינוֹנִים</b>. שאינם חכמים מאוד או טיפשים מאוד, אלא ממוצעים.
<h3> יא</h3>
<b>הוֹאִיל וְנִקְרָא לְעִנְיַן הַגֵּרוּשִׁין וכו'</b>. מכיוון שניתן להבין אותו ככתב גירושין, אין הוא בטל מן התורה אלא רק פסול<br>			 <br>			מדברי חכמים.
<h3> יב</h3>
<b>נֹסַח הַגֵּט</b>. ביום פלוני בשבוע, יום פלוני בחודש פלוני, בשנה פלונית לבריאת העולם — או למניין שטרות — למניין שאנו רגילים למנות בו במקום פלוני. איך שאני, פלוני בן פלוני, ממקום פלוני, וכל שם אחר וכינוי שיש לי ולאבותיי ולמקומי ולמקומם של אבותיי, חפצתי ברצון עצמי, בלא היותי אנוס, ופטרתי ועזבתי וגירשתי אותך לעצמך, אַתְּ פלונית בת פלוני, מעיר פלונית, וכל שם אחר וכינוי שיש לך ולאבותייך ולמקומך ולמקומם של אבותייך, שהיית אשתי מקודם לכן. וכעת פטרתי ועזבתי וגירשתי אותך לעצמך, שתהיי רשאית ושליטה על עצמך ללכת להינשא לכל איש שתחפצי, ואיש לא ימחה בידך משמי, מן היום הזה ולעולם, והרי את מותרת לכל אדם. וזה שיהיה לך ממני ספר גירושין וגט פיטורין ואיגרת עזיבה כדת משה וישראל.
<b>כְּמוֹ שֶׁבֵּאַרְנוּ</b>. לעיל א,טו.
<h3> יג</h3>
<b>וְאִי גַּרַת כְּלוֹמַר אִם זִנָּת</b>. תרגום המילים 'ואי גרת' בארמית היא 'אם זינתה', ומשמע שרק אם תזנה יחול שטר זה.
<b>לִי מְהָךְ כְּלוֹמַר לִי שְׂחוֹק</b>. שכך הוא תרגומה של 'מחך' בארמית, ונמצא שהשטר ניתן בצחוק.
<b>שֶׁמָּא יִקְרָא הַקּוֹרֵא תִּהְוְיָין</b>. אתן תהיו. ולכן כותבים בשלוש יו"דין.
<b>וְכֵן יַאֲרִיךְ בְּוָא"ו דִּוְכַדּוּ</b>. יאריך את הוא"ו האחרונה במילה "וכדו" (=וכעת).
<b>דְּתֵרוּכִין וְשִׁבּוּקִין</b>. גירושין ועזיבה.
<b>תְּרִיכִין וּשְׁבִיקִין</b>. מגורשים ועזובים.
<h3> טו</h3>
<b>תֵּבָה</b>. מילה שלמה.
<b>שֶׁתָּלָה בֵּין הַשִּׁיטִים</b>. שמתחילה החסיר אות או תיבה, ואחר כך כתב אותן ברווח שבין השורות.
<b>הֶחֱזִיר וּפֵרֵשׁ בְּסוֹף הַגֵּט</b>. חזר וכתב במפורש בסוף הגט לפני מקום חתימת העדים.
<b>עַל מְחָק</b>. נכתבה על כתב שנמחק.
<b>כָּשֵׁר</b>. שאין חשש לזיוף, כשם שעושים בשאר שטרות (ראה הלכות מלווה ולווה כז,ח).
<b>קָרוּעַ שְׁתִי וָעֵרֶב</b>. קרוע לאורכו ולרוחבו, באופן שקורעים שטרות בבית דין, כדי שלא ישתמשו בהם פעם נוספת (ראה הלכות מלווה ולווה כג,יד).
<h3> טז</h3>
<b>נִמּוֹק</b>. נחסר.
<b>כִּכְבָרָה</b>. נפה.
<b>וּבָבוּאָה שֶׁלּוֹ קַיֶּמֶת</b>. רושם האותיות.
<h3> יז</h3>
<b>בַּמֶּה דְּבָרִים אֲמוּרִים</b>. שהגיטין שנזכרו בהלכות הקודמות טו-טז פסולים.
<b>בְּשֶׁהָיָה הַגֵּט יוֹצֵא מִתַּחַת יָדָהּ בְּעֵדֵי חֲתִימָה</b>. שתוקפו משום העדים החתומים עליו, ככל שטר.
<b>הֲרֵי זֶה כָּשֵׁר</b>. מפני שעדי המסירה מועילים אף כשהשטר לא נעשה כהוגן (כדלעיל הל' ב-ג).
<h3> יח</h3>
<b>אִם כְּתָבוּהוּ בִּכְלָל</b>. בנוסח מאוחד הכולל את הזוגות המתגרשים.
<b>אִם נִתְּנָה מְגִלָּה זוֹ לְכָל אַחַת מֵהֶן בְּעֵדֵי מְסִירָה הֲרֵי כֻּלָּן מְגֹרָשׁוֹת</b>. שלכל אחת מהן ניתן גיטה, אף שאין עדים החתומים בו.
<b>אִם הָיְתָה זוֹ שֶׁגִּטָּהּ בָּאַחֲרוֹנָה שֶׁהָעֵדִים נִקְרָאִים עִמּוֹ</b>. המגילה נמצאת אצל בעלת הגט התחתון, זה שהעדים כתובים מיד אחריו.
<b>וְאִם הָיְתָה הַמְּגִלָּה יוֹצְאָה מִתַּחַת יַד אַחַת מִן הָרִאשׁוֹנוֹת הֲרֵי זוֹ סָפֵק מְגֹרֶשֶׁת</b>. שייתכן שחתימת העדים היא רק על הגט האחרון ולא על אלה שלפניו.
<h3> יט</h3>
<b>כָּתַב אֲנִי פְּלוֹנִי וּפְלוֹנִי וּפְלוֹנִי גֵּרַשְׁנוּ נְשׁוֹתֵינוּ פְּלוֹנִית וּפְלוֹנִית</b>. מנוסח גט זה לא ניכר שבעל מסוים מגרש את אשתו, אלא כולם כלולים יחד.
<h3> כ</h3>
<b>בִּשְׁנֵי דַּפִּין בִּמְגִלָּה אַחַת זֶה בְּצַד זֶה</b>. בשני טורים על גבי גליון אחד.
<h3> כא</h3>
<b>בָּאִים מִתַּחַת זֶה לְתַחַת זֶה</b>. שחתימת ידי העדים מתמשכת מתחתית טור אחד אל תחתיתו של הטור השני.
<b>שֶׁהָעֵדִים נִקְרָאִין עִם גִּטָּהּ</b>. שחתימת העדים נראית שייכת לאותו הגט.
<h3> כג</h3>
<b>הִקִּיף רֹאשׁ דַּף זֶה לְרֹאשׁ דַּף זֶה וְהָעֵדִים בָּאֶמְצַע</b>. חיבר את ראשי שני הגטים, וחתמו שני עדים בין הראשים.
<h3> כד</h3>
<b>שִִׁׁיֵּר מִקְצָת הַגֵּט וּכְתָבוֹ בַּדַּף הַשֵּׁנִי</b>. כתב חלק מהגט בטור השני שבגליון.
<b>וְהוּא שֶׁיִּהְיֶה נִכָּר בַּמְּגִלָּה שֶׁלֹּא נֶחְתְּכָה וְשֶׁלְּכָךְ נִתְכַּוֵּן הַסּוֹפֵר</b>. . בתנאי שניכר שסוף הגט שבעמודה השנייה לא היה שייך לגט אחר, שראשו נחתך, ושהסופר כיוון להשלמת הגט בטור השני.
<h3> כה</h3>
<b>לִוָּה דְּבָרִים אֵלּוּ עַל דִּבְרֵי הַגֵּט</b>. שאלת השלום מצורפת אל הגט, על ידי וא"ו החיבור, וחתימת העדים מוסבת אפוא על שני העניינים כאחד.
<h2>פרק ה</h2>
<h3> א</h3>
<b>אֵין עִנְיַן הַכָּתוּב שֶׁיַּגִּיעַ הַגֵּט לְיָדָהּ וכו'</b>. אין מובנו של האמור בתורה שהגט צריך להגיע לידה דווקא, אלא הכוונה לרשותה.
<b>אוֹ שְׁלוּחָהּ שֶׁעָשָׂת יָדוֹ כְּיָדָהּ</b>. שליח שייפתה את כוחו לקבל את הגט במקומה (ראה לקמן ו,א).
<b>הַכֹּל אֶחָד הוּא</b>. כולם נחשבים כרשותה.
<h3> ב</h3>
<b>וְאַף עַל פִּי שֶׁהִיא חָצֵר שֶׁיִּשְׁתַּמֵּר הַגֵּט בְּתוֹכָהּ</b>. למרות שמדובר בחצר שחפצים נשמרים בה, שלעניין זכייה היא קונה לבעליה אף בלא נוכחותם שם (ראה הלכות זכייה ומתנה ד,ט), בגט אינה קונה עד שתעמוד האישה בצידה.
<b>שֶׁחוֹבָה הִיא לָהּ הַגֵּרוּשִׁין וכו'</b>. שהכלל הוא שזכין לאדם שלא בפניו, ואין חבין לו אלא בפניו (הלכות מכירה כט,יא; הלכות זכייה ומתנה ד,ב), כלומר ניתן להקנות לאדם זכות ממונית או משפטית בהעדרו, אך לא ליצור דבר שהוא לרעתו. ולפיכך אין החצר זוכה לאישה בגט בלא נוכחותה.
<h3> ג</h3>
<b>כֵּיוָן שֶׁהִגִּיעַ לַאֲוִיר מְחִצּוֹת הַמַּעֲקֶה</b>. שהגט נכנס אל המרחב המתוחם במחיצות מעקה הגג. ראה איור בעמוד קודם.
<b>לְפָחוֹת מִשְּׁלֹשָׁה סָמוּךְ לַגַּג</b>. במקרה שאין מחיצות, הגיע הגט קרוב אל הגג, ונחשב כבר כמונח בו.
<b>וּבִלְבַד שֶׁיִּהְיֶה יוֹרֵד לָנוּחַ</b>. שסופו לנחות על הגג.
<h3> ה</h3>
<b>זָרַק לִרְשׁוּתָהּ לְתוֹךְ הָאֵשׁ... אֵינוֹ גֵּט</b>. שלא הגיע לרשותה.<br>			 <br>		<br>			ו. זְרָקוֹ עַל גַּבֵּי קָנֶה
<b>אוֹ<br>			<br>				רֹמַח הַנְּעוּצִים בִּרְשׁוּתָהּ וכו'</b>. מוט או כידון התקועים באדמה, שאין הגט המונח על הקצה הגבוה נשמר באוויר המחיצות.
<b>שְׁתֵּי חֲצֵרוֹת זוֹ לִפְנִים מִזּוֹ וכו'</b>. חצר האישה המוקפת בחצר של הבעל.
<b>כֵּיוָן שֶׁזָּרַק הַגֵּט לְתוֹךְ אֲוִיר הַחִיצוֹנָה</b>. זרק את הגט אל מעל החצר הפנימית, במקום שכנגד גובה המחיצות החיצוניות.
<b>שֶׁהַפְּנִימִית בְּכָתְלֵי הַחִיצוֹנָה מִשְׁתַּמֶּרֶת</b>. אף החצר הפנימית נשמרת בגובה המחיצות החיצונות.
<b>מַה שֶּׁאֵין כֵּן בְּקֻפּוֹת</b>. אם מדובר בסלים המונחים זה בתוך זה, אין הדין כמו בחצרות — שאין גובה המחיצות של הסל החיצוני מועיל לשמירת הסל הפנימי (וכפי שיתבאר להלן).
<h3> ז</h3>
<b>אֲפִלּוּ הִגִּיעַ לַאֲוִיר הַפְּנִימִית</b>. לתוכה, אך לא נח בה, שאין כלים קונים באוויר מחיצותיהם כלל.
<b>בְּשֶׁהָיְתָה מֻטָּה עַל צִדָּהּ וְאֵין לָהּ שׁוּלַיִם</b>. כשהסל הפנימי נוטה על צדו ונשען על דופן הסל החיצוני (מג"ע), משום שאין לסל הפנימי קרקעית שטוחה אלא חלקו התחתון מחודד (יד"פ, וראה הלכות קרבן פסח א,יג). במקרה כזה, מקומו של הסל הפנימי אינו קבוע, ולפיכך הבעל אינו מקפיד עליו.
<h3> ח</h3>
<b>צְלוֹחִית</b>. בקבוק.
<b>קְפִיפָה</b>. סל.
<b>חָלְקָה רְשׁוּת לְעַצְמָהּ</b>. נחשבת כרשות אחרת.
<b>וְאֵין מְקוֹם כַּרְעֵי הַמִּטָּה</b>. שרגלי המיטה ניצבות ברשותו.
<h3> ט</h3>
<b>וְלֹא יִחֲדוֹ</b>. לא קבע היכן הוא המקום שהשאיל לה.
<b>וְהִגִּיעַ לְאַרְבַּע אַמּוֹת שֶׁלָּהּ... הֲרֵי זוֹ מְגֹרֶשֶׁת</b>. שארבע אמות הן מקומו של אדם (ראה הלכות שבת יא,טו; הלכות גזלה ואבדה יז,ח), ונתברר שזהו המקום שהשאיל לה.
<b>נִתְגַּלְגֵּל וְנָפַל עַל גַּבֵּי קוֹרָה אוֹ סֶלַע רָחוֹק מִמֶּנָּה</b>. שלא נחת לידה, אלא התגלגל אל מחוץ לארבע אמותיה.
<b>וְאֵין לוֹ שֵׁם לְוַי</b>. שאין כינוי המיוחד לאותו המקום, המבדיל בינו לבין שאר החצר.
<b>הֲרֵי זֶה לֹא חָלַק רְשׁוּת לְעַצְמוֹ וכו'</b>. אם אין לו מאפייני ייחוד אלה, אינו נחשב למקום אחר, ואף הוא בכלל השטח שהשאיל הבעל לאישה (כס"מ).
<b>וּמָקוֹם אֶחָד הִשְׁאִיל לָהּ וכו'</b>. והוא המקום שהיא עומדת בו, ונמצא שהגט לא הגיע לרשות שלה.
<h3> י</h3>
<b>אַף עַל פִּי שֶׁעָבַר בְּפָחוֹת מִשְּׁלֹשָׁה סָמוּךְ לָאָרֶץ</b>. למרות שמדין לבוד, הגט נחשב כאילו הוא כבר על הארץ (כדלעיל ה"ג).
<b>אֶלָּא אִם כֵּן סוֹפוֹ לָנוּחַ בִּרְשׁוּתָהּ</b>. ובמקרה זה הרי נפל חוץ לרשותה.
<h3> יא</h3>
<b>אִם יְכוֹלָה לִפְשֹׁט יָדָהּ וּלְנָטְלוֹ</b>. אם אפשר שתושיט את ידה מגגה לאותו הגג בו מונח הגט, ולקחתו.
<b>שֶׁאַף עַל פִּי שֶׁדִּיּוּרִין חֲלוּקִין לְמַעְלָה כְּשֵׁם שֶׁהֵן חֲלוּקִין לְמַטָּה וכו'</b>. למרות שהבעלות על הגגות מתחלקת לפי חלוקת הבתים שתחתיהם, ולכן אין מקום הגג הזה שלה, בכל זאת אין הבעלים מקפידים בשימוש כגון זה — שהרי אינה נכנסת ממש לגג שלהם.
<h3> יב</h3>
<b>קְטַפְרֵס</b>. משופעת כלפי מטה כעין מדרון.
<h3> יג</h3>
<b>קָרוֹב לוֹ... מֶחֱצָה לְמֶחֱצָה</b>. המונחים הללו יבוארו בהלכה הבאה, ואין עניינם מרחק בלבד אלא יכולת שמירת הגט.
<b>סָפֵק מְגֹרֶשֶׁת</b>. ראה לקמן י,ג.
<b>הָיָה קָרוֹב לָהּ כְּדֵי שֶׁתָּשׁוּחַ וְתִטְּלֶנּוּ</b>. שהיא יכולה להתכופף ולהרימו.
<b>הֲרֵי זֶה פָּסוּל</b>. ראה לקמן י,ב.
<b>הֲרֵי זֶה פָּסוּל עַד שֶׁיַּגִּיעַ גֵּט לְיָדָהּ</b>. ואף שקרבה כזו הרי היא כרשותה (ראה הלכות אישות ד,כב), החמירו חכמים ברשות שאינה של שניהם שצריך שיגיע לידהּ ממש.
<h3> טו</h3>
<b>עָמְדָה הִיא כְּנֶגְדּוֹ</b>. באה האישה ועמדה למולו, בקרבה לתחום ארבע אמותיו.
<b>אִם הָיָה הַגֵּט בְּתוֹךְ אַרְבַּע אַמּוֹת שֶׁלּוֹ אֵינָהּ מְגֹרֶשֶׁת אַף עַל פִּי שֶׁאִם תָּשׁוּחַ תִּטְּלֶנּוּ</b>. למרות שהגט קרוב אליה מאוד. משום שאותם ארבע אמות הם כרשותו של הבעל, הואיל ועמד שם לפני שבאה היא.
<b>אַף עַל פִּי שֶׁהוּא מֶחֱצָה לְמֶחֱצָה וכו'</b>. בניגוד לדין שלעיל (הי"ג) שבמחצה למחצה ספק מגורשת, כאן הגט פסול משום שהיא עמדה שם ראשונה, וארבע אמות שלה.
<b>עַד שֶׁיַּגִּיעַ הַגֵּט לְיָדָהּ</b>. שהחמירו ברשות שאינה של שניהם (כדלעיל הי"ג).
<h3> טז</h3>
<b>קָשׁוּר בִּמְשִׁיחָה</b>. הגט היה קשור בחוט.
<b>אִם יָכוֹל לְנַתְּקוֹ וְלַהֲבִיאוֹ אֶצְלוֹ</b>. שיכול הבעל למשוך באמצעותו את הגט מידה אליו.
<b>עַד שֶׁתִּפָּסֵק הַמְּשִׁיחָה</b>. שייחתך החוט.
<h3> יז</h3>
<b>נָתַן אֶת הַגֵּט בְּיַד עַבְדָּהּ... וְהִיא מְשַׁמַּרְתּוֹ</b>. שהעבד הוא רכושה, וכדי שייקנה לה הגט באחיזתו כקניין חצר, צריך שתעמוד בצדו (כמבואר לעיל ה"ב).
<b>אֲפִלּוּ כָּפוּת אֵינוֹ גֵּט</b>. אף אם העבד קשור ואינו יכול להלך, אין זו 'חצר המשתמרת לדעתה', שהרי משתמרת לדעת העבד. [הערה: הנוסח כאן היה גם לפני הטור ועוד ראשונים. ולפני הרשב"א והר"ן והמ"מ הייתה גרסה אחרת ברמב"ם: "אם היה כפות הרי זה גט וכאילו הגיע לחצרה שהיא עומדת בצדה, ואם אינו כפות אינו גט".]
<b>יָשֵׁן וְהִיא מְשַׁמַּרְתּוֹ הֲרֵי זֶה פָּסוּל</b>. מפני שהוא מסוגל להלך, וחצר המהלכת אינה קונה (הלכות מכירה ג,יב-יג).
<b>וְאִם הָיָה כָּפוּת הֲרֵי זוֹ מְגֹרֶשֶׁת</b>. שאינו מהלך כלל.
<h3> יח</h3>
<b>וְכָתַב לָהּ שְׁטַר מַתָּנָה עָלָיו</b>. הבעל נתן לאישה את העבד במתנה.
<b>כֵּיוָן שֶׁקָּנָת הֶחָצֵר בִּשְׁטָר אוֹ בְּכֶסֶף אוֹ בַּחֲזָקָה</b>. שהן הדרכים בהן נקנית קרקע (ראה הלכות מכירה פרק א).
<h2>פרק ו</h2>
<h3> א</h3>
<b>הַשָּׁלִיחַ שֶׁעוֹשָׂה הָאִשָּׁה... הוּא הַנִּקְרָא שְׁלִיחַ קַבָּלָה</b>. שאינו שליח להובלת הגט, אלא נתמנה כדי לקבל את הגט במקום האישה.
<b>וּצְרִיכָה לַעֲשׂוֹתוֹ בִּשְׁנֵי עֵדִים</b>. למנות אותו בפני שני עדים, כשם שהגירושין צריכים להיעשות בפני עדים (ראה לעיל א,יג), כך גם שליחות זו, מפני שבקבלת השליח את הקידושין מצבה של האישה משתנה (ראה יד"פ, והלכות אישות ג,טו).
<b>וַאֲפִלּוּ הֵן הָרִאשׁוֹנִים</b>. עדי המינוי יכולים לשמש גם כעדי המסירה.
<h3> ב</h3>
<b>בַּמֶּה דְּבָרִים אֲמוּרִים</b>. שצריך גם עדי מסירה.
<b>בְּשֶׁאָבַד הַגֵּט אוֹ נִקְרַע</b>. ואין ראיה לכך שאכן נמסר הגט לשליח.
<b>יְצִיאָתוֹ מִתַּחַת יָדוֹ כִּיצִיאָתוֹ מִתַּחַת יְדֵי הָאִשָּׁה</b>. כשם שאם הגט נמצא ברשותה, די בעדי חתימה (לעיל א,טז), כך הדין כשהגט ברשותו.
<b>כְּמוֹ הָאִשָּׁה עַצְמָהּ</b>. לעיל א,טו-טז.
<h3> ג</h3>
<b>הַבַּעַל אֵינוֹ יָכוֹל לַעֲשׂוֹת שָׁלִיחַ לְקַבֵּל גֵּט לְאִשְׁתּוֹ</b>. אין בכוחו למנות אדם שיקבל את הגט במקומה.
<h3> ד</h3>
<b>וְאֵין שְׁלִיחַ הוֹלָכָה וַהֲבָאָה צָרִיךְ עֵדִים</b>. בשעת מינוים, משום שהם משמשים בשליחות מעשית, ולא מחליפים את המשלח מן הבחינה המהותית (כדלעיל ה"א).
<h3> ו</h3>
<b>חוּץ מִן... הַנָּכְרִי וְהָעֶבֶד</b>. מפני שלא חלים עליהם דיני קידושין וגירושין (ראה הלכות אישות ג,יז).
<b>וְהַחֵרֵשׁ וְהַשּׁוֹטֶה וְהַקָּטָן</b>. שאינם בני דעת (שם).
<h3> ז</h3>
<b>הַנָּשִׁים וְהַקְּרוֹבִים</b>. אף על פי שהם פסולים לעדות (הלכות עדות ט,א).
<b>הַפְּסוּלִים מִדִּבְרֵי סוֹפְרִים בַּעֲבֵרָה</b>. שעברו על עברות שמדברי חכמים ונפסלו לעדות (ראה שם י,ג-ד).
<b>הַפְּסוּלִים בַּעֲבֵרָה מִדִּבְרֵי תּוֹרָה</b>. שעברו על עברה מן התורה (ראה שם).
<b>בְּשֶׁנִּתְקַיֵּם הַגֵּט בְּחוֹתְמָיו</b>. בית דין אישר את חתימת ידי העדים, ויש צד כשרות בגט זה, אלא שנפסל מפני שחוששים שלא מונו כשליחים (יד"פ).
<b>אִם לֹא נִסְמֹךְ בּוֹ אֶלָּא עַל דִּבְרֵי פָּסוּל... אֵינוֹ גֵּט</b>. שאין עדות מלבדם.
<h3> ח</h3>
<b>וְנִתְפַּקַּח</b>. נתרפא מחרשותו.
<b>וְנִשְׁתַּפָּה</b>. נהיה שפוי.
<b>וְנִשְׁתַּחְרֵר</b>. ובשחרורו הוא נעשה גר ודינו כישראל לכל דבר (הלכות איסורי ביאה יב,יז, יג,יב).
<b>הֲרֵי זֶה בָּטֵל</b>. שניתן לשליח בהיותו פסול לשליחות.
<h3> ט</h3>
<b>וְיֵשׁ לָאִשָּׁה לַעֲשׂוֹת שְׁלִיחַ קַבָּלָה וכו'</b>. יש בכוחה לעשות זאת, אף שאינו מקבל את הגט מיד הבעל.
<b>אַף עַל פִּי שֶׁחֲצֵרָהּ קוֹנָה לָהּ גִּטָּהּ כִּגְדוֹלָה... צָרִיךְ עֵדִים</b>. למרות שהחצר קונה לה מדרשת הכתוב "ידה" (ראה הלכות גזלה ואבדה יז,י), ומאותה הדרשה נתרבה גם שליח קבלה (לעיל ה,א), בכל זאת אינה עושה שליח, משום שלמינויו צריך עדים.
<h3> י</h3>
<b>וְאָמַר לוֹ הַבַּעַל אֵין רְצוֹנִי שֶׁתְּקַבֵּל לָהּ וכו'</b>. שלא הסכים הבעל לתת לו את הגט כשליח קבלה, שיקבל במקומה, אלא שיביא לה את הגט כשליח הולכה.
<h3> יא</h3>
<b>הֲרֵי אַתְּ כְּמוֹ שֶׁאָמְרָה</b>. אני מסכים למה שהאישה מינתה אותך.
<b>לֹא שַׂמְתִּיךָ אֶלָּא שְׁלִיחַ הֲבָאָה</b>. שמיניתי אותך להיות שליח הבאה, ולא כמו שאמרת לבעל.
<b>אֵינָהּ מְגֹרֶשֶׁת שֶׁהֲרֵי עָקַר הַשָּׁלִיחַ שְׁלִיחוּת שֶׁאָמְרָה הִיא וכו'</b>. מכך שאמר שהוא שליח קבלה, נראה שאינו מסכים להיות שליח הבאה, לטרוח ולהביא את הגט אליה, אלא לקבל אותו בשבילה בלבד. ומשום כך נמצא שאין הוא פועל בשליחותה של האישה, וגם לא בשליחות הבעל, שסמך על דבריו ולא מינהו.
<h3> יב</h3>
<b>אֶלָּא גָּרַע אוֹתָהּ</b>. שהאישה מינתה אותו להיות שליח הממלא את מקומה בצורה מלאה, והוא הפחית את שליחותו להבאת הגט, ולא ביטל אותה.
<h3> יג</h3>
<b>יִהְיֶה לִי גֵּט זֶה פִּקָּדוֹן אֶצְלְךָ</b>. והתכוונה שיקבל את הגט בשבילה.
<b>הֲרֵי זוֹ מְגֹרֶשֶׁת בְּסָפֵק וכו'</b>. שלא הוכרע האם שליח ההולכה יכול להפוך לשליח קבלה לפני שגמר את שליחותו הראשונה (בבלי גיטין סג,ב).
<h3> יד</h3>
<b>כְּדִין הַבַּעַל עִמָּהּ</b>. שאף בפני הבעל יש צורך שיקראו עדי המסירה את הגט (לעיל א,יט-כב).
<b>שֶׁתַּחְתָּיו הוּא קָם</b>. השליח ממלא את מקומו של הבעל.
<b>הֲרֵי זֶה סָפֵק מְגֹרֶשֶׁת</b>. כדין בבעל, במקרה זה (לעיל א,כא).
<h3> טו</h3>
<b>בֵּינוֹ לְבֵינָהּ</b>. בלא עדים.
<b>הֲרֵי זֶה כָּשֵׁר</b>. כדין הבעל במקרה כזה (לעיל א,טז).
<h3> טז</h3>
<b>הֲרֵי זֶה בָּטֵל וְאַף עַל פִּי שֶׁהִגִּיעַ לְיָדָהּ</b>. שניתן לבטל את השליחות בטרם נעשתה, ואם נתן את הגט לאחר הביטול אינו מגרש.
<b>וְכָל הַמְבַטֵּל בִּפְנֵי אֲחֵרִים צָרִיךְ לְבַטֵּל בִּפְנֵי שְׁנַיִם</b>. שיהיו עדים בדבר (רמב"ן גיטין לב,ב), או כדי שיהיה פרסום לעניין (רש"י ותוספות שם). אמנם חכמים אסרו לעשות כן מפני חשש לתקלה (לקמן הכ"ו).
<b>וְאַף עַל פִּי שֶׁחָזַר בְּתוֹךְ כְּדֵי דִּבּוּר וּבִטְּלוֹ... אֵינוֹ בָּטֵל</b>. גם אם הבעל ביטל את הגט בתוך זמן שניתן לומר בו את המילים 'שלום עליך רבי' (הלכות שבועות ב,יז), אינו בטל. ואף שברוב העניינים שבהלכה יכול אדם לחזור בו מאמירתו אם לא חלף זמן כזה, בגירושין ובקידושין אין כלל זה תקף (ראה הלכות אישות ז,כב).
<h3> יז</h3>
<b>הָיָה מְחַזֵּר וּמְבַקֵּשׁ הַשָּׁלִיחַ</b>. הבעל מסתובב ומחפש אותו.
<b>וּבֵין שֶׁהוּא מְחַזֵּר וְרוֹדֵף הִגִּיעַ הַגֵּט לְיָדָהּ</b>. בעודו מחפש את השליח, קיבלה האישה את הגט.
<b>וְאַף עַל פִּי שֶׁהָיָה מְחַזֵּר וכו'</b>. מפני שבפועל לא ביטלו, ודברים שבלב אינם דברים (הלכות אישות ח,ב).
<h3> יח</h3>
<b>אָמַר לַעֲשָׂרָה כִּתְבוּ גֵּט וּתְנוּ לְאִשְׁתִּי</b>. והדין הוא שאחד כותב ושניים חותמים, ואחד מהם נותן לה את הגט (לקמן ט,כז).
<b>יָכוֹל לְבַטֵּל זֶה שֶׁלֹּא בִּפְנֵי זֶה וַאֲפִלּוּ בִּפְנֵי שְׁנַיִם אֲחֵרִים</b>. שאומר לאחד מהם שלא יכתבו ויתנו, כדין ביטול בפני שליח הולכת הגט (לעיל הט"ז). וכן יכול לומר בפני שני עדים שמבטל את שליחות הכתיבה והנתינה, כדין ביטול שלא בפני שליח הולכה (שם, מער"ק).
<b>וַאֲפִלּוּ הָיוּ עֲשָׂרָה מִשֶּׁבִּטְּלוֹ בִּפְנֵי אֶחָד בָּטַל הַגֵּט</b>. המשפט האחרון נסוב על שני המקרים, שבין בשליחות כתיבה ונתינה ובין בשליחות הולכה, אם ביטל מקצת שליחיו, הגט בטל. והטעם הוא משום שעדות שבטלה מקצתה — בטלה כולה (ראה הלכות עדות ה,ג), וכן שליחות שבטלה מקצתה בטלה כולה (מער"ק, והשווה להסבר המ"מ שהובא בפסקים ושיטות).
<h3> יט</h3>
<b>מְסִירַת הַמּוֹדָעָא</b>. הודעה מראש לעדים שפעולה מסוימת נעשית שלא ברצון האדם, ותיבטל לאחר מכן. דין זה תקף בגיטין כמו בכל דיני ממונות (ראה הלכות מכירה פרק י).
<b>וְכָל דָּבָר שֶׁאֲבַטֵּל בּוֹ מוֹדָעָא זוֹ הֲרֵי הוּא בָּטֵל</b>. ואם הודיע כך, הרי שגם אם ביטל את המודעה שעל הגט — מודעתו קיימת והגט בטל.
<h3> כ</h3>
<b>אִם כֵּן מַה תַּקָּנַת דָּבָר זֶה</b>. כיצד מונעים את האפשרות לביטול הגט על ידי מודעא.
<b>וְהוּא אוֹמֵר הִין</b>. כן, שמסכים לדבריהם.
<b>וְאֵין... צָרִיךְ קִנְיָן</b>. אין צורך לעשות פעולה של קניין הנותנת תוקף לדבר, אלא די בהודעה כשלעצמה.
<h3> כא</h3>
<b>הֲרֵי זֶה חוֹזֵר וּמְגָרֵשׁ בּוֹ</b>. יכול להשתמש באותו הגט.
<b>שֶׁלֹּא בִּטְּלוֹ מִתּוֹרַת גֵּט אֶלָּא מִתּוֹרַת שְׁלִיחוּת</b>. ביטל את המינוי של השליח ולא את תוקפו של הגט.
<h3> כב</h3>
<b>אִי אֶפְשִׁי בּוֹ</b>. אינני רוצה בו.
<h3> כג</h3>
<b>שֶׁאֵין זֶה לָשׁוֹן מְבַטֵּל אֶלָּא לָשׁוֹן מוֹדִיעַ אֲמִתַּת הַדָּבָר</b>. שאין הביטויים הללו מתפרשים כאמירה פעילה של ביטול, אלא כתיאור של מצב קיים.
<b>דָּבָר שֶׁאֵינוֹ כֵּן</b>. דבר שאינו נכון, שהרי לא נמצא עדיין פסול באותו הגט.
<h3> כד</h3>
<b>גֵּט זֶה בָּטַל... הֲרֵי זֶה סָפֵק</b>. שלא הוכרע אם לפרשו כתיאור מצב שהיה, או כביטול.
<h3> כה</h3>
<b>בָּרוּךְ הַטּוֹב וְהַמֵּטִיב</b>. ברכה על בשורה טובה (הלכות ברכות י,ג).
<b>לֹא בָּטַל הַגֵּט</b>. שרק השתמע מדבריו שמעוניין בביטול, ולא ביטלו בפירוש (ראה לעיל הי"ז).
<h3> כו</h3>
<b>מַכַּת מַרְדּוּת</b>. חיוב מלקות מדברי חכמים.
<b>מִפְּנֵי שֶׁגּוֹרֵם לִהְיוֹת מַמְזֵרִין וכו'</b>. שעלולה להינשא בטעות בגט זה, בלא שתדע שאינו תקף. ואם יוולדו לה בנים מאדם אחר בהיותה עדיין אשתו של הראשון, דינם כממזרים, ככל הנולדים מאיסורי עריות (הלכות איסורי ביאה טו,א).
<h3> כז</h3>
<b>אֵין אוֹמְרִין שֶׁמָּא בִּטְּלוֹ הַבַּעַל</b>. שאין חוששים לכך מן הסתם, אלא מניחים שלא ביטלו.
<b>תֵּצֵא וְהַוָּלָד מַמְזֵר</b>. צריכה להתגרש מבעלה השני, שהיא עדיין נשואה לראשון.
<h3> כח</h3>
<b>וְהִנִּיחַ הַבַּעַל חוֹלֶה... נוֹתְנוֹ לָהּ בְּחֶזְקַת שֶׁהוּא קַיָּם</b>. אין חוששים שמא מת הבעל בינתיים, אלא מניחים שהוא עדיין חי, כפי שהיה בשעת יציאת השליח לדרכו.
<b>אִם הִנִּיחוֹ גּוֹסֵס רֹב גּוֹסְסִין לְמִיתָה</b>. שאם היה נוטה למות כשיצא, חוששים שמא מת שהרי רוב הגוססים אינם חוזרים ומחלימים, ולא ייתן לה את הגט.
<b>וּסְפִינָה הַמִּטָּרֶפֶת בַּיָּם</b>. שנקלעה לסערה.
<b>וְהַיּוֹצֵא לִדּוֹן</b>. להישפט, ואולי ייגזר עליו דין מוות.
<b>הֲרֵי אֵלּוּ בְּחֶזְקַת חַיִּים</b>. שהרי ייתכן שניצלו מן הסכנה, ואין מניחים שמתו.
<h3> כט</h3>
<b>וּסְפִינָה שֶׁאָבְדָה בַּיָּם</b>. שלא נותרה אפשרות להצילה (ראה פה"מ גיטין ג,ד).
<b>נוֹתְנִין עֲלֵיהֶן חֻמְרֵי חַיִּים וְחֻמְרֵי מֵתִים</b>. חוששים ומחמירים כשתי האפשרויות, שמא חי ושמא מת (וראה הלכות תרומות ט,ב).
<h3> ל</h3>
<b>תְּנָאֵי כְּתֻבָּה</b>. חיובים הנלווים לעיקר הכתובה, כגון החובה לרפא אותה, לפדותה ולקברה (לפירוט חיוביו ראה הלכות אישות יב,ב).
<b>הֲרֵי הוּא חַיָּב בִּמְזוֹנוֹתֶיהָ</b>. שכל עוד היא אשתו מחויב בזה.
<h2>פרק ז</h2>
<h3> א</h3>
<b>וְלֹא יָדַע מִי הֵם עֵדָיו</b>. אין השליח מכיר את העדים החתומים בגט.
<b>וְאַף עַל פִּי שֶׁאֵין עֵדָיו יְדוּעִין אֶצְלֵנוּ תִּהְיֶה מְגֹרֶשֶׁת</b>. שהרי אם יערער הבעל על השטר, בארץ ישראל העדים מצויים לקיימו, כדלקמן ה"ב.<br>			 <br>		<br>			ב. יִתְקַיֵּים בְּחוֹתְמָיו. יבדקו בית הדין את אמיתות החתימות שעליו, ויאשרוהו (ראה הלכות עדות ו,ב).
<b>לֹא נוֹדְעוּ עֵדָיו כְּלָל</b>. עדי החתימה אינם מוכרים, ואי אפשר לאשר את חתימותיהם.
<b>תֵּצֵא וְהַוָּלָד מַמְזֵר שֶׁהֲרֵי אֵינָהּ מְגֹרֶשֶׁת</b>. כל עוד אין הוכחה שהגט אמתי נשארת האישה בחזקת אשת איש, ובנה מאדם אחר הוא אפוא ממזר.
<b>סָפֵק מְגֹרֶשֶׁת</b>. שמא אפשר היה לקיים את הגט אילו לא אבד.
<b>וְתִתְכַּוֵּן לְקַלְקֵל אוֹתָהּ וכו'</b>. יש לחשוש שמחמת שנאתן יביאו לה גט מזויף, כדי שתינשא על פיו לאחר, ובשל כך תיאסר על בעלה (וראה לקמן י,ז).
<h3> ג</h3>
<b>חֲמוֹתָהּ</b>. אֵם בעלה.
<b>וּבַת חֲמוֹתָהּ</b>. אחות בעלה.
<b>וְצָרָתָהּ אֲפִלּוּ הָיְתָה הַצָּרָה נְשׂוּאָה לְאַחֵר</b>. אישה נוספת של בעלה, ואף על פי שכבר אינן נשואות יחד לאותו אדם, מניחים כי היא עדיין שונאת אותה.
<b>וִיבִמְתָּהּ אֲפִלּוּ הָיְתָה אֲחוֹתָהּ</b>. אשת אחי בעלה, ואף אם היו שתי אחיות נשואות לשני אחים, שאין אפשרות שתתייבם לאחי בעלה (הלכות ייבום וחליצה ו,יג; הלכות איסורי ביאה ב,ט).
<h3> ד</h3>
<b>הַמֵּבִיא גֵּט... בְּאֶרֶץ יִשְׂרָאֵל וְחָלָה וכו'</b>. לדין המביא גט בחוצה לארץ וחלה ראה לקמן ה"כ.
<b>נֶאֱנַס</b>. הוכרח מסיבה כלשהי שלא למלא שליחותו.
<b>וְאֵינוֹ צָרִיךְ עֵדִים לַעֲשׂוֹת שָׁלִיחַ בִּפְנֵיהֶם</b>. שאין צורך בעדים בשליח הולכה (כדלעיל ו,ד).
<b>אַף עַל פִּי שֶׁמֵּת הַשָּׁלִיחַ הָרִאשׁוֹן</b>. שהרי השליחות באה מכוחו של הבעל ולא מכוחו של השליח (בבלי גיטין כט,ב).
<h3> ה</h3>
<b>בְּפָנַי נִכְתַּב וּבְפָנַי נֶחְתַּם</b>. ועדות זו משמשת כעין קיום הגט.
<b>וַאֲפִלּוּ הָיוּ עֵדָיו כִּשְׁמוֹת הַגּוֹיִם אֵין חוֹשְׁשִׁין לָהֶן</b>. לא חושדים שעדי השטר הם גויים, שכן נהגו יהודים שבחוץ לארץ להיקרא גם בשמות גויים.
<h3> ו</h3>
<b>לְפִיכָךְ אַף הַנָּשִׁים שֶׁשּׂוֹנְאוֹת זוֹ אֶת זוֹ נֶאֱמָנוֹת וכו'</b>. אותן הנשים נזכרו לעיל ה"ג. ומשום שאין משגיחים בערעור הבעל, בטל החשש שאותן הנשים יבואו לקלקלה.<br>			 <br>		<br>			ז. אַף עַל פִּי שֶׁאֵינוֹ צָרִיךְ. כמבואר לעיל ה"א.
<b>וְאִם אֵין הַשָּׁלִיחַ עוֹמֵד בִּשְׁעַת כְּתִיבָה וַחֲתִימָה</b>. בגט המובא מחוץ לארץ.
<b>וְיֵשׁ לַשָּׁלִיחַ<br>			<br>				לִהְיוֹת מִכְּלַל הַשְּׁלֹשָׁה וכו'</b>. שקיום שטרות הוא בשלושה דיינים (ראה הלכות עדות ו,א), ולעניין קיום הגט רשאי השליח להיות אחד מהם (השווה לקמן הי"ט).
<b>וְאִם לֹא נִתְקַיֵּם וְנִתַּן לָהּ הֲרֵי זֶה פָּסוּל</b>. מגזרת חכמים, כל עוד לא נודע שנכתב בכשרות (כדלקמן ה"ח), שלא כגיטי ארץ ישראל המוחזקים ככשרים אלא אם כן ערער הבעל (לקמן הכ"ד).
<h3> ט</h3>
<b>רְאָיָה בְּרוּרָה</b>. עדים.
<h3> י</h3>
<b>וְהַנַּנָּסִין שֶׁבַּיָּם הַגָּדוֹל שֶׁבְּתוֹךְ הַתְּחוּם וכו'</b>. איים קטנים בים התיכון, בשטח השייך לארץ ישראל.
<b>וּבְהִלְכוֹת תְּרוּמוֹת יִתְבָּאֲרוּ</b>. הלכות תרומות א,ז-ט.
<b>וּבָבֶל כְּאֶרֶץ יִשְׂרָאֵל לְגִטִּים</b>. דין הגיטים בארץ בבל כדיני גיטי ארץ ישראל, משום שאף שם היה יישוב יהודי גדול ויציב.
<h3> יב</h3>
<b>מִקְצָתוֹ הָרִאשׁוֹן</b>. החלק הראשון של הגט.
<b>שִׁיטָה</b>. שורה.
<b>קַן הַקֻּלְמוֹס</b>. קול הקולמוס, הרעש של חריקת כלי הכתיבה על הנייר.
<h3> יג</h3>
<b>אֲפִלּוּ הָיָה הוּא הָעֵד הַשֵּׁנִי</b>. וחתימתו מקוימת על ידי עדותו שלו. ובמצב זה, אף שישנה עדות על שתי החתימות, לא יינתן לה הגט, משום שצריך ששתי החתימות תתקיימנה באותה הדרך — שתיהן בעדות 'בפניי נחתם', או שתיהן בקיום הגט בשני עדים.
<h3> יד</h3>
<b>שֶׁהֲרֵי שְׁלוּחָיו הֵן עֵדָיו וכו'</b>. ששליחי הגט ראויים להיות הם עצמם עדי הגירושין (ראה לעיל ב,ב), ונאמנים אחר כך להעיד שהתגרשה, ולפיכך אין הבעל יכול לטעון לזיוף (כדלעיל ה"ח).
<h3> טו</h3>
<b>שֶׁהַגֵּט יוֹצֵא מִתַּחַת יַד שְׁנֵיהֶם</b>. ששניהם שלוחיו.
<b>אֲבָל בִּזְמַן שֶׁאֵינוֹ יוֹצֵא מִתַּחַת יָדָם</b>. אלא רק אחד מהם הוא שליחו של הבעל.
<h3> יז</h3>
<b>בֵּינוֹ לְבֵינָהּ</b>. בין שניהם, בלא עדים על כך שאמר 'בפני נכתב ובפני נחתם'.
<b>הֲרֵי זֶה פָּסוּל וכו'</b>. כדלעיל ה"ז.<br>			 <br>		<br>			יח. שֶׁנִּשְׁתַּתֵּק. נעשה אילם, שאינו מסוגל לדבר.
<h3> יט</h3>
<b>הַסּוּמָא</b>. עיוור.
<b>פִּתֵּחַ</b>. פיקח, רואה.
<b>בִּזְמַן שֶׁהַשָּׁלִיחַ כָּשֵׁר לְעֵדוּת</b>. והאישה והעיוור פסולים לעדות (הלכות עדות ט,א).
<b>שֶׁלֹּא אָמְרוּ בִּפְנֵי שְׁנַיִם... שֶׁהָעֵד נַעֲשֶׂה דַּיָּן בְּדָבָר שֶׁהוּא מִדִּבְרֵיהֶם</b>. שבדברים שהם מתקנת חכמים הקלו שאף עד נעשה כדיין (ראה לעיל ה"ז).
<h3> כ</h3>
<b>חָלָה הַשָּׁלִיחַ אוֹ נֶאֱנַס בָּא לְבֵית דִּין וכו'</b>. שבגיטי חוץ לארץ אינו יכול לעשות שליח אחר (כדלעיל ה"ד), שהרי השליח צריך לומר 'בפני נכתב ובפני נחתם', והבא מחמתו אינו יכול להעיד כך.
<h3> כא</h3>
<b>אֲבָל אִם נִתְקַיֵּם הַגֵּט בְּחוֹתְמָיו וכו'</b>. שאז דינו כגיטי ארץ ישראל, ששליח עושה שליח בעצמו (לעיל ה"ד).
<h3> כב</h3>
<b>כָּל הָעוֹשֶׂה שָׁלִיחַ</b>. האיש או האישה.
<b>וְכֵן הַשָּׁלִיחַ עוֹשֶׂה שָׁלִיחַ</b>. כפי שנתבאר לעיל (ה"ד).
<h3> כג</h3>
<b>וְאָמַר לָהּ הֲרֵי אַתְּ שְׁלוּחָה וכו'</b>. שלא נתן לה את הגט כדי לגרשה, אלא בתורת שליחות בלבד.
<b>הֲרֵי זוֹ נֶאֱמֶנֶת לוֹמַר בִּפְנֵיהֶם בְּפָנַי נִכְתַּב וּבְפָנַי נֶחְתַּם</b>. שאינה חשודה לשקר בעניין זה (וראה לקמן יב,טו).
<h3> כד</h3>
<b>בְּשֶׁהִתְנָה עָלֶיהָ הַבַּעַל תְּנַאי זֶה</b>. כשהבעל אמר לה את התנאי שנזכר בהלכה הקודמת.
<b>אֵין חוֹשְׁשִׁין לָהּ שֶׁמָּא זִיְּפָה אוֹתוֹ שֶׁהֲרֵי אֵינָהּ מְקַלְקֶלֶת עַל עַצְמָהּ</b>. אין חשש שהאישה הביאה גט מזוייף, שהרי אם ייוודע הדבר תיאסר על בעלה השני ובניה ממנו ממזרים (לקמן י,ז).
<b>עַד שֶׁיִּהְיֶה שָׁם מְעַרְעֵר</b>. כל עוד אין עליו ערעור.
<b>שֶׁאִם תָּבֹא לָחוּשׁ לִדְבָרִים אֵלּוּ וְכַיּוֹצֵא בָּהֶן</b>. אילו היה צורך לחשוש לכל הבעיות האפשריות בגט.
<b>שֶׁמָּא בִּטְּלוֹ וְאַחַר כָּךְ נְתָנוֹ</b>. ביטל את הגט עצמו מלגרש (לעיל ו,כא).
<b>אוֹ שֶׁמָּא עֵדִים פְּסוּלִים חָתְמוּ בּוֹ וַהֲרֵי הוּא כִּמְזֻיָּף מִתּוֹכוֹ</b>. שמתוך הגט מוכח שהוא מזויף (לעיל א,ז).
<b>אוֹ שֶׁמָּא שֶׁלֹּא לִשְׁמָהּ נִכְתַּב</b>. שלא לשם האיש והאישה הללו (לעיל ג,א). וכל הפסולין הללו אינם ניכרים בגופו של הגט, עד שיחקרו עליו.
<b>שֶׁאֵין דִּינֵי הָאִסּוּרִין כְּדִינֵי הַמָּמוֹנוֹת</b>. שבאיסורים סומכים על החזקה, ואילו בדיני ממונות אין מוציאים ממון בלא רְאָיָה (וראה הלכות עבדים ז,ב).
<h2>פרק ח</h2>
<h3> א</h3>
<b>מִשְׁפְּטֵי הַתְּנָאִין כֻּלָּם</b>. הדינים הנוגעים לכל התנאים — בין לגירושין וקידושין ובין למקח וממכר ושאר דיני ממונות (ראה הלכות אישות ו,א, ועיין שם ו,יד). "ואלו הן הארבעה דברים של כל תנאי: שיהיה תנאי כפול, ושיהיה הין שלו קודם ללאו, ושיהיה התנאי קודם למעשה, ושיהיה התנאי שאפשר לקימו. ואם חסר התנאי אחד מהן — הרי התנאי בטל, וכאילו אין שם תנאי כלל, אלא תהיה זו מקודשת או מגורשת מיד..." (שם ו,ב; ובהמשך הפרק נתבארו אותם ארבעה דברים).
<b>יֵשׁ לַבַּעַל</b>. הבעל רשאי.
<b>וְאִם מֵת הַבַּעַל... קֹדֶם שֶׁיִּתְקַיֵּם הַתְּנַאי אֵינָהּ מְגֹרֶשֶׁת</b>. על הבעל והגט להיות קיימים באותו הזמן משום שהגירושין חלים רק בשעת קיום התנאי.
<b>וְאִם נִשֵּׂאת לֹא תֵּצֵא</b>. שהגירושין החלו כבר משעת מסירת הגט, אלא שאינם גמורים עדיין, ולכן אינה נחשבת עוד אשת איש (יד"פ, וראה לקמן ט,א, ה).
<b>לֹא נִשְׁאַר בְּיָדָהּ לְקַיְּמוֹ</b>. שאין כבר ביכולתה לקיים את תנאי הגט (ראה דוגמאות לקמן, הל' כב-כג).
<b>מֵעַכְשָׁיו אוֹ מֵהַיּוֹם... עַל מְנָת</b>. שהם תנאים מסוג אחר, ובניסוח שכזה אין צורך במשפטי התנאים שבתנאי 'אם' (ראה הלכות אישות ו,יז).
<b>וְאֵין חוֹשְׁשִׁין שֶׁמָּא לֹא יִתְקַיֵּם וכו'</b>. שהרי יש לה אפשרות לקיים אותו, ותהיה מגורשת משעה שניתן הגט.
<h3> ב</h3>
<b>מִפְּנֵי שֶׁאֵינָהּ בּוֹשָׁה מִלְּשַׁמֵּשׁ בִּפְנֵיהֶם</b>. לא מתביישת לקיים יחסי אישות בנוכחותם.
<b>שֶׁמָּא נִבְעֲלָה וּבָטַל הַגֵּט</b>. שמניחים שאם נבעלה היה הדבר לשם קידושין, שאין אדם עושה בעילתו בעילת זנות.
<b>שֶׁיִּתְבָּאֵר בַּהֲלָכוֹת אֵלּוּ</b>. לקמן י,יח.
<h3> ג</h3>
<b>לֹא שֶׁיֹּאמַר כִּתְבוּ גֵּט לְאִשְׁתִּי עַל תְּנַאי וכו'</b>. אלא צריך שהגט ייכתב לשם גירושין גמורים.
<h3> ד</h3>
<b>תֹּרֶף הַגֵּט</b>. עיקר הגט: שם האיש ושם האישה, זמן הגט והמילים 'הרי את מותרת לכל אדם' (לעיל ג,יז).
<b>אֲפִלּוּ כָּתַב עַל מְנָת כָּךְ וְכָךְ</b>. שהוא תנאי טוב יותר מתנאי 'חוץ' (ראה בהלכה הבאה).
<b>הֲרֵי זוֹ סְפֵק גֵּרוּשִׁין שֶׁהֲרֵי נִשְׁאַר לוֹ זְכוּת בְּגוּפוֹ שֶׁל גֵּט</b>. מפני שעיקרו של הגט לא נכתב באופן מוחלט אלא על תנאי, ספק אם יש כאן 'כריתות' (ראה לעיל א,ג).
<h3> ה</h3>
<b>אֶלָּא לְאִישׁ פְּלוֹנִי</b>. חוץ מאיש פלוני.
<b>גּוֹי אוֹ עֶבֶד אוֹ אָסוּר עָלֶיהָ מִשּׁוּם עֶרְוָה וכו'</b>. שאין הקידושין תופסים בהם (הלכות אישות ד,יב, ד,טו), ונמצא שלא השאיר עליה כל הגבלה מחמתו.
<b>מֵחַיָּבֵי לָאוִין</b>. שהקידושין תופסים בהם (שם הי"ד).
<b>וְאַף עַל פִּי שֶׁהוּא קָטָן</b>. ואין קידושיו קידושין (שם ה"ז).
<b>שִׁיֵּר בַּגֵּט וְאֵין זֶה כְּרִיתוּת</b>. השאיר חלק מאיסורי הנישואין שלא התירם הגט, כך שאינו כורת לגמרי את הקשר ביניהם.
<b>הָיָה בַּעַל אֲחוֹתָהּ</b>. התנה שהגט לא יתיר אותה לבעל אחותה. והיא אסורה עליו כערווה, אלא אם מתה אחותה (הלכות איסורי ביאה ב,ט).
<h3> ו</h3>
<b>שֶׁלֹּא כְּדַרְכֵּךְ</b>. בתשמיש מאחור דרך פי הטבעת.
<b>מֵהֲפָרַת נְדָרַיִךְ</b>. שביכולתו של הבעל להפר את נדרי אשתו (הלכות נדרים פרקים יא-יג).
<b>אֲכִילַת תְּרוּמָה</b>. שאשת כהן מותרת לאכול תרומה<br>			 <br>			(הלכות תרומות ו,ג).
<h3> ח</h3>
<b>אָמַר לָהּ הֲרֵי אַתְּ מֻתֶּרֶת לִרְאוּבֵן</b>. אחרי שאמר מתחילה 'חוץ מראובן ושמעון'.
<b>אָמַר לָהּ הֲרֵי אַתְּ מֻתֶּרֶת לְשִׁמְעוֹן</b>. ספק אם התכוון לומר גם לראובן, ואמר שמעון בגלל שבו סיים דבריו, או שהתכוון לשמעון דווקא.
<h3> ט</h3>
<b>כּוֹתְבִין בַּגִּטִּין מִן הַיּוֹם וּלְעוֹלָם</b>. כמבואר בנוסח הגט (הובא לעיל ד,יב).
<h3> י</h3>
<b>כָּל יְמֵי חַיַּיְכִי</b>. כל חייך.
<b>שֶׁאֵין זֶה כְּרִיתוּת</b>. שהרי ההגבלה חלה באופן תמידי.
<h3> יב</h3>
<b>אֵינוֹ גֵּט</b>. מפני שהתנאי קיים כל ימי חייה.
<b>בָּטַל הַגֵּט לְמַפְרֵעַ</b>. התבטל מזמן נתינתו, שהתברר שמעולם לא חל.
<b>זָנָת עִמּוֹ וכו'</b>. זינתה עם אותו שהתנה עליו, אך לא נישאה לו, אין הזנות מבטלת את הגט.
<h3> יג</h3>
<b>נִשֵּׂאת לְאַחֵר קֹדֶם שֶׁתִּנָּשֵׂא לוֹ בָּטַל הַגֵּט</b>. שלא התקיים התנאי, שלא נישאה לאותו פלוני.
<b>וּצְרִיכָה גֵּט מִשֵּׁנִי</b>. מן הבעל השני, אף שאין קידושיו תופסים בה, כדי שלא יאמרו שאשת איש יוצאת מבעלה בלא גט (לקמן י,ד).
<h3> יד</h3>
<b>וְהַנְּיָר</b>. גוף שטר הגט.
<b>הֲרֵי זֶה גֵּט</b>. שמַתָּנָה על מנת להחזיר שמה מתנה (ראה הלכות זכייה ומתנה ג,ט), וקנתה גוף הגט.
<h3> טז</h3>
<b>שֶׁהִתְנָה שְׁאָר תְּנָאִין קֹדֶם כְּתִיבַת הַתֹּרֶף</b>. שבאופן זה הגט בטל (לעיל ה"ד).
<h3> יח</h3>
<b>וְחָזַר וְהִתְנָה עָלֶיהָ תְּנַאי אַחֵר</b>. שכל עוד לא נתקיים התנאי יכול הבעל לשנותו כדלעיל ה"א.
<b>שֶׁתְּשַׁמֵּשׁ</b>. שתשרת.
<b>וְאֵין אֶחָד מִן הָרִאשׁוֹנִים וְאֶחָד מִן הָאַחֲרוֹנִים מִצְטָרְפִין</b>. אין אחד מן העדים הראשונים מצטרף עם אחד מן העדים האחרונים לעדות על כך שהיה תנאי בגט, שכן מדובר בשני תנאים שונים.
<b>כְּבָר בָּטַל תְּנַאי שֶׁל מָאתַיִם</b>. משום ששניהם באותו עניין, והתנאי האחרון סותר את הראשון.
<h3> יט</h3>
<b>שֶׁתַּעֲשֶׂה דָּבָר זֶה סְתָם</b>. שלא אמר בפירוש במשך כמה זמן.
<b>וְהוּא תּוֹךְ אַרְבָּעָה וְעֶשְׂרִים חֹדֶשׁ</b>. מיום לידתו (לקמן יא,כו).
<h3> כ</h3>
<b>מַשְׁלֶמֶת הַזְּמַן שֶׁפֵּרֵשׁ</b>. מקיימת את התנאי למשך כל הזמן שפירש הבעל.
<h3> כא</h3>
<b>מִכָּאן</b>. מהיום.
<b>מִדַּעְתּוֹ</b>. מרצונו.
<b>וְלֹא נָתְנָה אֵינָהּ מְגֹרֶשֶׁת</b>. ונתינה ליורשים אינה מועילה (ראה בהלכה הבאה).
<h3> כב</h3>
<b>וְלֹא בָּטַל הַגֵּט שֶׁהֲרֵי לֹא קָבַע זְמַן</b>. ולכן עקרונית, אלמלא העדר הבעל, עדיין ניתן לקיימו.
<b>אַף עַל פִּי שֶׁאָבַד הַגֵּט אוֹ נִקְרַע</b>. שאין הימצאות הגט אחר כך חשובה בתנאי שעל מנת (לעיל ה"א).
<b>הֲרֵי זוֹ מְגֹרֶשֶׁת וכו'</b>. הואיל והגירושין בתנאי מתחילים משעה שניתן הגט (לקמן ט,א), נחשבת למגורשת, אלא שקיומו של התנאי נשאר תלוי ועומד בלא פתרון, ולפיכך לא נפטרה מן החליצה (ר"י קאפח).
<h3> כג</h3>
<b>אַף עַל פִּי שֶׁנָּתְנָה לוֹ אֶלֶף בְּדָמָיו</b>. גם אם שילמה פי אלף מערכו, אך לא נתנה את הכלי עצמו.
<h3> כד</h3>
<b>וְקִדְּשָׁהּ אַחֵר</b>. אך עדיין לא נישאה לשני.
<b>וְאִם לֹא נִתְקַיֵּם וּבָטַל הַגֵּט</b>. כגון שהתנה שתיתן לו מאתיים זוז בזמן מסוים
<b>,</b>. ועבר הזמן ולא נתנה.
<b>שֶׁהֲרֵי אֵין קִדּוּשִׁין תּוֹפְסִין בָּהּ</b>. שאין קידושין תופסים באשת איש, ובכל חייבי כריתות.
<b>אֲבָל אִם נִשֵּׂאת... צְרִיכָה גֵּט מִשֵּׁנִי</b>. מדברי חכמים, שלא יאמרו אשת איש יוצאת מבעלה בלא גט (ראה לקמן י,ד).
<b>כְּמוֹ שֶׁבֵּאַרְנוּ</b>. לעיל הי"ג.
<h2>פרק ט</h2>
<h3> א</h3>
<b>שֶׁהִיא מִתְגָּרֶשֶׁת כְּשֶׁיַּגִּיעַ הַזְּמַן שֶׁקָּבַע</b>. בתנאי רגיל, שתהליך הגירושין מסתיים בקיום התנאי (ראה לעיל ח,א).
<b>הֲרֵי גֵּרֵשׁ</b>. שהתחיל תהליך הגירושין עם מתן הגט.
<b>צָרִיךְ לִכְפֹּל דְּבָרוֹ</b>. שאם יתקיים התנאי תהיה מגורשת, ואם לאו לא תהיה מגורשת.
<b>מִשְׁפְּטֵי הַתְּנָאִין שֶׁבֵּאַרְנוּ</b>. הלכות אישות ו,א-ב.
<h3> ג</h3>
<b>בְּצִדֵּי רְשׁוּת הָרַבִּים</b>. במקום בצד רשות הרבים, שאין הרבים מהלכים בו, שהוא מקום שהגט נשמר בו.
<h3> ה</h3>
<b>כְּמוֹ שֶׁבֵּאַרְנוּ</b>. לעיל ח,א.
<b>כְּמוֹ שֶׁבֵּאַרְנוּ</b>. שאם הניחה את הגט בצדי רשות הרבים הרי זו מגורשת (לעיל ה"ג).
<h3> ו</h3>
<b>הֲרֵי זֶה לֹא גֵּרֵשׁ כְּלָל</b>. מפני שלא אמר בפירוש שאם תיתן תהיה מגורשת.
<b>וְלֹא תָּלוּי בְּמַעֲשֶׂה</b>. שלא התנה את חלוּת הגט במעשה כפי שנאמר לעיל ה"ד, ומכיוון שלא אמר 'הרי זה גיטך' (אלא 'אין זה גט') או 'את מגורשת' אין כאן גירושין.
<h3> ז</h3>
<b>הָרוֹצֶה לְגָרֵשׁ עַל תְּנַאי וכו'</b>. כדי שתהיה מגורשת אף אם הגט לא יהיה ברשותה כגט שקבע לו זמן (לעיל ה"ה).
<b>מוֹצִיא עִנְיָן זֶה בִּלְשׁוֹן תְּנַאי</b>. מנסח את דבריו באופן של תנאי.
<b>אוֹ יֹאמַר לָהּ וכו'</b>. שבתנאי 'מעכשיו' אין צריך לכפול תנאו
<b>,</b>. והאומר 'על מנת' כאומר מעכשיו (ראה הלכות אישות ו,יז).
<h3> ח</h3>
<b>שֶׁאֵין אֹנֶס בַּגִּטִּים</b>. אין התנאי מתבטל בגט, גם במקרה שאונס גרם לו שלא יעמוד בתנאי (לעומת תנאי שבממון, ראה הלכות מכירה יט,ה-ז).
<b>וְאַף עַל פִּי שֶׁגִּלָּה דַּעְתּוֹ</b>. אף על פי שברור שאינו רוצה לגרשה.
<h3> ט</h3>
<b>כְּשֶׁיַּעֲבֹר מִכְּנֶגֶד פָּנֶיהָ שְׁלֹשִׁים יוֹם</b>. שלא ייפגשו במשך חודש.
<b>וְהָיָה הוֹלֵךְ וּבָא הוֹלֵךְ וּבָא</b>. הולך וחוזר,<br>			 <br>			ובכל פעם נפגש עמה.
<b>כְּשֶׁיֵּלֵךְ וְיִשְׁהֶה שְׁלֹשִׁים יוֹם</b>. שבמהלכם לא ייפגשו כלל.
<b>וְאַף עַל פִּי שֶׁהָיָה הוֹלֵךְ וּבָא בְּתוֹךְ שְׁלֹשִׁים יוֹם וכו'</b>. למרות שחזר בתוך שלושים יום, אין חוששים שבא עליה והגט ישן ופסול (לעיל ג,ה, לקמן י,יח), שהרי לא התייחדו. ולכשיושלם התנאי תתגרש בו.
<b>חוֹשְׁשִׁין שֶׁמָּא פִּיֵּס אוֹתָהּ... וּבִטֵּל הַגֵּט</b>. שהתנאי נועד מלכתחילה לטובת האישה, למנוע מן הבעל מלהיעדר לזמן ארוך. וכאן חוששים שמא ביקש ממנה לוותר לו על התנאי, והיא הסכימה ומתוך כך ביטל את הגט. אבל אם התנה שתהיה נאמנת לטעון שלא פייסה, לא יוכל לטעון שביטלו.
<h3> י</h3>
<b>הַתְּנָאִים שֶׁהֵן תְּלוּיִין בִּרְצוֹנָהּ וְאִם רָצָת וּמָחֲלָה אוֹתָן וּבַעְלָהּ בִּטֵּל הַגֵּט</b>. התנאים שהם לטובת האישה שיש אפשרות שתמחול עליהם לבעלה והוא יבטל את הגט. [ויש כתבי יד שגורסים: "ואם רצת ובטלה אותן בטל הגט".]
<b>גַּס בָּהּ</b>. רגיל בה.
<h3> יא</h3>
<b>לֹא תִּנָּשֵׂא בִּמְקוֹם יָבָם</b>. שאם יש למת אח ואין לו בנים, אסורה האלמנה להינשא לאחרים משום מצוות ייבום (הלכות ייבום וחליצה א,א-ב), ואילו גרושה מותרת. וזו אינה נידונה כגרושה כל עוד לא התקיים התנאי, אף על פי שברור לחלוטין שיתקיים בתום הזמן שקבע (וראה לעיל ח,כב).
<h3> יב</h3>
<b>לֹא אָמַר כְּלוּם</b>. דיבורו חסר תוקף.
<b>שֶׁמַּשְׁמַע אִם מַתִּי לְאַחַר מִיתָה וּמַשְׁמָעוֹ מֵעָתָּה</b>. ניתן לפרש את דבריו, שהגט יחול משעה שימות, או שיחול משעת האמירה. וכל זמן שלא הוכח אחרת, יש לפרש את דבריו כמשמעותם הראשונה<br>			 <br>			(כבהלכה הבאה).
<b>וּכְשֶׁיָּמוּת תִּהְיֶה מְגֹרֶשֶׁת</b>. למפרע משעת האמירה.
<h3> טו</h3>
<b>לִכְשֶׁתֵּצֵא חַמָּה</b>. כשתזרח השמש, שהוא גט התלוי בזמן, שיחול רק כשיגיע הזמן (לעיל ה"א).
<b>עַל מְנָת שֶׁתִּזְרַח חַמָּה</b>. שבתנאי כזה לאחר קיום התנאי מגורשת למפרע משעת מתן הגט (לעיל ח,א).
<b>שֶׁאִם זָרְחָה חַמָּה יִהְיֶה גֵּט וכו'</b>. שבתנאי כזה, הגירושין נגמרים רק בשעה שמתקיים התנאי (לעיל הל' א, ה; ח,א).
<h3> טז</h3>
<b>שְׁכִיב מֵרָע</b>. חולה מסוכן העומד למות.
<b>וְעָמַד</b>. הבריא.
<b>אֵינוֹ יָכוֹל לַחֲזֹר בּוֹ</b>. אף שנראה שנתכוון לגרשה רק בתנאי שימות (לנוסח הגט שמאפשר חזרה לחולה ראה לקמן ה"כ).
<b>שֶׁאֵין גִּטּוֹ כְּמַתְּנָתוֹ</b>. שבמתנתו אם הבריא הקניין מתבטל, שהרי נעשה רק מחשש שימות (הלכות זכייה ומתנה ח,יד).
<b>שֶׁאִם תֹּאמַר יַחֲזֹר בּוֹ וכו'</b>. אם הדין בגט יהיה שאם יבריא יחזור בו, כמתנה, יטעו לומר שכשאמר שמגרשה לאחר מיתה הגט כשר.
<h3> יז</h3>
<b>אֵינוֹ גֵּט</b>. שלא מת מאותו החולי אלא מחמת דבר אחר.
<b>הֲרֵי זֶה סָפֵק מְגֹרֶשֶׁת</b>. שיש להסתפק האם משמעות התנאי שלא יבריא מחליו, או שהמשמעות היא שימות מן החולי, והרי לא מת מאותו החולי אלא מחמת דבר אחר, ולא התקיים התנאי.
<b>וְעָמַד וְהָלַךְ בַּשּׁוּק</b>. התחזק והלך ברחוב.
<b>אוֹמְדִין</b>. מעריכים.
<b>נִתַּק מֵחֹלִי לְחֹלִי</b>. שחלה במחלה אחרת, ומת ממנה.
<h3> יט</h3>
<b>שֶׁלֹּא יִתְיַחֵד עִמָּהּ</b>. שמא יבוא עליה ויבטל את הגט.
<b>כְּמוֹ שֶׁבֵּאַרְנוּ</b>. לעיל ח,ב.
<h3> כ</h3>
<b>שֶׁלֹּא תִּפֹּל לִפְנֵי יָבָם</b>. שתהיה גרושה ולא אלמנה, כדי שלא תיזקק לייבום או חליצה מאחיו.
<b>וְאִם עָמַד לֹא תִּהְיֶה מְגֹרֶשֶׁת</b>. ורוצה שהגט לא יחול אם יבריא.
<b>וְלֹא רָצָה לְגָרְשָׁהּ מֵעַכְשָׁו וכו'</b>. שלצדדים רבים גירושין בתנאי 'מעכשיו' חלים מיד עם נתינת הגט (ראה לעיל ח,א), ומחשבות על כך עלולות לשבש את דעתו.
<b>אַחַר שֶׁכּוֹתֵב הַתֹּרֶף</b>. מפני שאין כותבים תנאי לפני כתיבת התורף (לעיל ח,ד).
<b>וְהִין קוֹדֵם לְלָאו</b>. 'אם מתי' קודם ל'אם לא מתי'.
<b>וְלֹא יִפְתַּח פִּיו תְּחִלָּה לְפֻרְעָנוּת</b>. ולפיכך הוא מקדים לומר 'אם לא מתי'.
<h3> כא</h3>
<b>סָפֵק מְגֹרֶשֶׁת שֶׁרֹב הַנָּשִׁים זְכוּת הִיא וכו'</b>. שחוששים שהדבר זכות הוא לה ולא חובה, שהרי רוב הנשים מעדיפות שלא להיזקק לייבום. והכלל הוא: "זכין לאדם שלא בפניו, ואין חבין לו אלא בפניו" (והשווה לעיל ה,ב).
<h3> כב</h3>
<b>כּוֹתְבִין אַחַר הַזְּמַן שֶׁקָּבַע וְנוֹתְנִין לָהּ</b>. ואין אומרים שהתכוון שיכתבו בתוך הזמן ויתנו אחר הזמן.
<h3> כג</h3>
<b>אַחַר הַשָּׁבוּעַ</b>. אחר שנת השמיטה.
<b>אֶלָּא עַד שָׁנָה מֵאַחַר הַשָּׁבוּעַ</b>. רק שנה שלאחר השמיטה. ואין לאחרו יותר, מפני שלשון "אחר השבוע" משמעו מיד אחריו, בלא תוספת של יחידת זמן נוספת הבאה אחריו (יד"פ).
<b>לְאַחַר שַׁבָּת מֵחֹדֶשׁ שֵׁנִי</b>. ממוצאי שבת הראשונה החלה בחודש הבא (שם).
<h3> כד</h3>
<b>לְאַחַר שְׁתֵּי שַׁבָּתוֹת מֵחֹדֶשׁ שֵׁנִי</b>. ממוצאי השבת השנייה החלה בחודש הבא (יד"פ).
<h3> כה</h3>
<b>כְּשֶׁנִּתְיַחֵד עִמָּהּ נִפְסַד הַגֵּט</b>. שחוששים שמא נבעלה וקדשה בכך, וצריכה גט מספק (לקמן י,יח; יד"פ).
<b>קַל וָחֹמֶר לָזֶה שֶׁלֹּא נִכְתַּב</b>. שביטל את שליחותם.
<h3> כו</h3>
<b>עַל יְדֵי</b>. בעבור.
<b>בְּמַעֲמַד</b>. בנוכחות.
<h3> כז</h3>
<b>מְנָאָן</b>. ספר אותם.
<b>הֲרֵי זֶה כְּאוֹמֵר כֻּלְּכֶם חֲתֹמוּ</b>. שכל מי שנמנה צריך לחתום.
<b>וְהַשְּׁאָר מִשּׁוּם תְּנַאי</b>. לחתימת השאר אין דין עדות על הגט, אלא רק קיום תנאו של הבעל.
<b>אִם הָיוּ הַשְּׁאָר פְּסוּלִין... הֲרֵי זֶה כָּשֵׁר</b>. ואילו הייתה חתימתם בגדר עדות, היה הגט פסול (לעיל א,יז, כה).
<b>שֶׁמָּא יֹאמְרוּ עֵד פָּסוּל כָּשֵׁר בְּעֵדוּת שְׁאָר שְׁטָרוֹת וכו'</b>. והדין בשאר שטרות שכולם נחשבים כעדות אחת, אם ישבו כולם יחד לחתום, ואם אחד מהם פסול, השטר בטל (הלכות עדות ה,ו).
<b>וְלֹא הִכְשִׁירוּהוּ בְּגֵט שֶׁעֵדָיו רַבִּים וכו'</b>. בגט הקלו, להתיר להחתים פסולים על הגט (משום תנאי), משום שעדי המסירה הם העיקר, ועדי החתימה הם רק מתקנת חכמים (לעיל א,טו).
<b>כָּל אֶחָד מִכֶּם יִכְתֹּב גֵּט וכו'</b>. כל אחד מהם כשר לכך. ותיקנו זאת, כדי שלא ישתמע כאילו מתכוון לכולם (לעיל הל' כו-כז).
<h3> כט</h3>
<b>שֶׁמָּא יָעִידוּ שְׁנַיִם וכו'</b>. שמכיוון שלא כל החותמים מצויים שם, יחתמו רק שניים מתוכם, ותחשוב האישה שהוא כשר בכך, אף שלא נתקיים התנאי.
<h3> ל</h3>
<b>וְהָיָה בָּהֶם אָב וּבְנוֹ</b>. והם אינם כשרים לחתום יחדיו על הגט, משום שהם קרובים, ופסולים לעדות יחד (הלכות עדות יג,א).
<b>שֶׁהָאָדָם עוֹשֶׂה הַבֵּן שָׁלִיחַ בִּמְקוֹם הָאָב</b>. אדם ממנה את הבן לשליח, גם כאשר אביו מצוי שם, ואין לחשוש שכוונתו הייתה למנות את האב דווקא משום כבודו.
<h3> לא</h3>
<b>כֵּיצַד יַעֲשׂוּ</b>. אם נתנו לה את הגט בעצמם.
<b>וְרַבּוֹתַי הוֹרוּ וכו'</b>. ראה בפסקים ושיטות.
<h3> לב</h3>
<b>וּנְתָנוֹ לַבַּעַל בְּלֹא עֵדִים</b>. בלי שחתמו עדים עליו.
<b>תֵּן גֵּט זֶה לְאִשְׁתִּי בִּפְנֵי עֵדִים</b>. עדי מסירה בלא עדי חתימה (ראה לעיל א,יח).
<b>הֲרֵי זוֹ סָפֵק מְגֹרֶשֶׁת</b>. מפני שאין הוכחה שהגט ניתן על פי הבעל.
<b>שֶׁאֵין הַשָּׁלִיחַ נֶאֱמָן לְהַתִּיר הָעֶרְוָה אַף עַל פִּי שֶׁהוּא עֵד אֶחָד אֶלָּא מִפְּנֵי כְּתַב הָעֵדִים</b>. שבדרך כלל כשרות הגט ונאמנות השליח להביאו נובעות מחתימת העדים על הגט, שהיא הוכחה לכך שהגט ניתן על פי הבעל.
<b>כְּמוֹ שֶׁבֵּאַרְנוּ</b>. לעיל ז,כד.<br>			 <br>			וכאן אין עדי חתימה.
<b>הֲרֵי זוֹ מְגֹרֶשֶׁת</b>. שיש ראייה שהגט ניתן על פי הבעל (יד"פ).
<h3> לג</h3>
<b>וּנְתָנוֹ לָהּ בְּמָקוֹם אַחֵר אֵינוֹ גֵּט</b>. שהרי אמר הבעל לתת לה באותו המקום, ונמצא שהקפיד על כך, ואם לא עשה כדבריו — אין הוא שליחו.
<b>כָּשֵׁר מִפְּנֵי שֶׁמַּרְאֶה מָקוֹם הוּא לוֹ</b>. הבעל ציין את מקומה כדי לסייע לשליח למצוא אותה, אך לא הקפיד שיתנו לה דווקא שם.
<b>בָּעֲלִיָּה</b>. בקומה השנייה.
<b>בְּתוֹךְ הַזְּמַן</b>. לפני שהגיע אותו יום שאמר הבעל.
<h3> לד</h3>
<b>וְכֵן הָאִשָּׁה שֶׁאָמְרָה וכו'</b>. בשליחות לקבלת הגט השליח מקבל את הגט במקום האישה עצמה, ובמעשה זה היא מגורשת (ראה לעיל ו,א-ד), ולכן שינויים בביצועו מבטלים את עצם השליחות. ואילו הבאת הגט אל האישה אינה אלא פעולה של הובלה, ולפיכך אין הקפדה על מקום הקבלה (ר"ן על הרי"ף גיטין לא,ב).
<h3> לה</h3>
<b>מְשַׁלְּחוֹ בְּיַד אַחֵר</b>. מותר לו למנות אחר כשליח לתת לאישה את הגט (לעיל ז,ד).
<b>הֲרֵי זֶה לֹא יְשַׁלְּחוֹ בְּיַד אַחֵר</b>. שאין רצונו שיהיה חפץ זה מופקד בידיו של אחר (לקמן הל"ז).
<b>וְיָצָאת הָאִשָּׁה לִקְרַאת הַשָּׁלִיחַ... הֲרֵי זוֹ מְגֹרֶשֶׁת</b>. למרות שלכתחילה לא ישלחו ביד אחר, מכל מקום התקיימה דרישת הבעל ליטול את החפץ ואחר כך לתת את הגט.
<h3> לו</h3>
<b>עָבַר עַל דִּבְרֵי הַבַּעַל בְּדָבָר שֶׁסְּתָם בְּנֵי אָדָם מַקְפִּידִין עָלָיו</b>. שהבעל רצה שתיתן את החפץ לפני שתקבל את הגט, כך שהגט יינתן בתמורה לאותו החפץ (ראה רש"י גיטין כט,ב).
<h3> לז</h3>
<b>שֶׁאֵין רְצוֹנוֹ שֶׁיִּהְיֶה פִּקְדוֹנוֹ בְּיַד אַחֵר</b>. שאין הבעל מעוניין שאדם שלישי ישמור בעבורו על החפץ, אלא השליח שמינה (הלכות שכירות א,ד).
<b>וְאִם שִׁלְּחוֹ בְּיַד אַחֵר הֲרֵי זֶה גֵּט</b>. שנתינת הגט לא הותנתה במתן החפץ.
<h3> לט</h3>
<b>הֲרֵי זֶה שָׁלִיחַ שֶׁלֹּא נִתַּן לְגֵרוּשִׁין</b>. למרות שרצה הבעל מלכתחילה למנות אותו כשליח הגט, ורק משום שלא הכירה אמר לו לתת לאחר — אינו נחשב כשליח לגירושין, הואיל ובסופו של דבר לא נתמנה לגרש.
<h3> מ</h3>
<b>מְשַׁלְּחוֹ בְּיַד אַחֵר</b>. שייתן לה אחרי תום שלושים יום.
<h3> מא</h3>
<b>בְּשֶׁלֹּא הָיָה בַּעְלָהּ עִמָּהּ בַּמְּדִינָה</b>. כך שאין חשש שבא בתוך הזמן הזה ופייסה, וביטל את הגט (לעיל ה"ט).
<b>אוֹ שֶׁהָיְתָה מִתְגָּרֶשֶׁת מִן הָאֵרוּסִין</b>. שאינו רגיל בה ולא חוששים שפייסה (שם).
<b>חוֹשְׁשִׁין לוֹ שֶׁמָּא פִּיֵּס</b>. מאחר והשהה את זמן נתינת הגט חוששים שלא גמר בדעתו לגרשה, ומשאיר לעצמו את האפשרות לפייסה ולבטל את הגט (מאירי גיטין כט,ב).
<b>אֲבָל נוֹתֵן הַגֵּט</b>. השליח הראשון בעצמו.
<b>וְחוֹשְׁשִׁין לָהּ</b>. שמא פייסה.
<b>כְּמוֹ שֶׁבֵּאַרְנוּ</b>. לעיל ה"ט.
<h2>פרק י</h2>
<h3> א</h3>
<b>תֵּצֵא וְהַוָּלָד מַמְזֵר</b>. שהרי נולד מאיסור אשת איש, שהוא מאיסורי עריות (הלכות איסורי ביאה טו,א-ב).
<b>לֹא נֶאֶסְרָה עָלָיו מִשּׁוּם גְּרוּשָׁה</b>. שהגרושה אסורה לכהן (שם יז,א), אך כאן לא התגרשה כלל.
<b>מִדִּבְרֵיהֶם</b>. מתקנת חכמים.
<b>וְזֶה הוּא רֵיחַ הַגֵּט</b>. כך מכונה מקרה זה משום הדמיון לגירושין.
<h3> ב</h3>
<b>וְנִפְסְלָה בּוֹ מִן הַכְּהֻנָּה מִדִּבְרֵי תּוֹרָה</b>. שמדין תורה הגט כשר.
<b>וְהִיא תַּחַת בַּעְלָהּ</b>. אף בהיותה נשואה לבעלה השני.
<b>וְהָיָה הַבַּעַל וָתִיק</b>. במקרה שהבעל השני היה מדקדק במצוות, ולא רצה להיות נשוי בדרך שאינה לכתחילה.
<b>שֶׁמָּא יוֹצִיא לַעַז עַל בָּנָיו</b>. שאם יגרש אותה יחשבו שגרשה מן הדין ולא ממידת חסידות, ויאמרו שילדיו מאישה זו ממזרים.
<h3> ג</h3>
<b>סָפֵק מַמְזֵר</b>. שאסור לבוא בקהל מדברי חכמים (הלכות איסורי ביאה טו,כא).
<b>וְרָצָה לְהַחֲזִירָהּ</b>. אותו הבעל הראשון.
<b>וְאֵינוֹ צָרִיךְ לְחַדֵּשׁ הַנִּשּׂוּאִין וכו'</b>. שלא ניתק הקשר שביניהם לגמרי (וראה הלכות אישות יח,כה).
<h3> ד</h3>
<b>צְרִיכָה גֵּט מִבַּעַל שֵׁנִי מִדִּבְרֵיהֶם</b>. שהרי מן התורה אין צורך בגט, שאין קידושי השני תופסים בה, שהיא עדיין אשת איש.
<b>כְּדֵי שֶׁלֹּא יֹאמְרוּ אֵשֶׁת אִישׁ יוֹצְאָה בְּלֹא גֵּט</b>. משום שהייתה נראית כנשואה לשני כדין (שהרי נתן לה הראשון גט), ואילו היו מאפשרים לה לצאת מן השני בלא גט, עלולים לחשוב שאפשר לגרש אישה בלא גט.
<b>אַף עַל פִּי שֶׁנִּבְעֲלָה בִּשְׁגָגָה וכו'</b>. אמנם בדרך כלל אין האישה נאסרת על בעלה אם נבעלה בשוגג (הלכות אישות כד,יט), אך כאן אסורה משום שהמצב דומה לגרושתו שנישאה לאחר,<br>			 <br>			שאסור לראשון להחזירה (לקמן יא,יב).
<h3> ה</h3>
<b>וְאַחַר כָּךְ בָּא בַּעְלָהּ</b>. ומכך התגלה שהעדות הייתה שקר.
<b>בֵּין שֶׁהָיָה חֵרֵשׁ..</b>. שֶׁאֵין קִדּוּשָׁיו קִדּוּשִׁין גְּמוּרִין. אלא תקנה מדברי חכמים (הלכות אישות ד,ט).
<b>תֵּצֵא מִשְּׁנֵיהֶם וכו'</b>. שאין מתחשבים בשאלה האם תפסו קידושין מן התורה בקידושי הראשון או השני, שכל האיסורים שכאן הם גזרת חכמים במצב שנראית כנשואה לשני אנשים.
<h3> ו</h3>
<b>הֲרֵי שֶׁנִּתְקַדְּשָׁה הָאִשָּׁה</b>. לאדם אחר, אך עדיין לא נישאה לו.<br>			 <br>		<br>			תְּנַאי הָיָה בַּקִּדּוּשִׁים וְלֹא נִתְקַיֵּם. שתנאים בקידושין הם דבר נפוץ (ראה הלכות אישות פרקים ו-ח), אך לא בנישואין (שם ז,כג).
<h3> ז</h3>
<b>אֵין הַבַּעַל הָרִאשׁוֹן וְהַשֵּׁנִי זַכָּאִין לֹא בִּמְצִיאָתָהּ וכו'</b>. אף לא אחד מהם מקבל את הזכויות כבעלה, שזוכה באבדה שמצאה אשתו ובשכר מלאכתה (הלכות אישות יב,ג) ומפר את נדריה (הלכות נדרים יא-יג).
<b>וְכָל פֵּרוֹת</b>. של נכסי מלוג שלה.
<b>מִתְּנָאֵי כְּתֻבָּה</b>. המפורטים בהלכות אישות יב,ב.
<b>וְכָל מַה שֶּׁבָּלָה אוֹ אָבַד מִנְּכָסֶיהָ</b>. שבמקרה רגיל הבעל צריך להחזירם כפי שהיו בשעה שנישאו (ראה שם טז,א-ב). ואם זנתה האישה, אינו חייב להשיב לה את הפרשי הערך (שם כד,י).
<b>מַמְזֵר מִדִּבְרֵיהֶם</b>. שנראה כאילו נישאה לשני (לעיל ה"ד).
<b>אֵין מוֹצִיאִין מִיָּדָהּ מַה שֶּׁנָּטְלָה</b>. כשם שאין מוציאים מן הבעל מה שהגיע לידיו בהיתר (ירושלמי יבמות י,א).
<h3> ח</h3>
<b>וְכָל הַדְּרָכִים הָאֵלּוּ בָּהּ</b>. כל פרטי ההלכה שנאמרו בהלכה הקודמת, אמורים גם במקרה זה.
<b>וְשָׁמַע שֶׁמֵּתָה וְנָשָׂא אֲחוֹתָהּ וְאַחַר כָּךְ נוֹדַע שֶׁלֹּא מֵתָה</b>. שאחות אשתו אסורה עליו בחיי אשתו ולא אחר מותה (הלכות איסורי ביאה ב,ט).
<h3> ט</h3>
<b>אֲבָל אִם הָלְכָה אִשְׁתּוֹ הַנְּשׂוּאָה וכו'</b>. שבדין זה של איסור אחותה, ישנו הבדל בין מקרה שבו קידש אישה למקרה שבו גם נשא אותה, וכפי שיתבאר בהלכה הבאה.
<h3> י</h3>
<b>וּמִפְּנֵי מָה הִצְרִיכוּ אֲחוֹת אֲרוּסָתוֹ גֵּט</b>. והרי אין הקידושין תופסים בעריות, ומהו ההבדל בין שתי ההלכות הקודמות?
<b>שֶׁמָּא יֹאמְרוּ תְּנַאי הָיָה בָּאֵרוּסִין וכו'</b>. שהרואים אותו נושא את אחות ארוסתו, סוברים שהאירוסין הראשונים היו תלויים בתנאי ושהתבטלו מחמת התנאי, כך שנשא את השנייה בהיתר. אך אם נושא את אחות אשתו, לא יניחו שהיה תנאי (לעיל ה"ו), אלא ידעו שהוא מפני שמועת השווא שמתה אחותה, ושבאמת לא תפסו בה קידושין.
<h3> יא</h3>
<b>וְטָעָה וְנָתַן וכו'</b>. ומחמת הטעות הגט מעולם לא ניתן לאישה, ולא היו גירושין.
<b>הַשּׁוֹבֵר</b>. קבלה, שהאישה נותנת לבעלה עם קבלת הכתובה.
<b>וַהֲרֵי הַגֵּט יוֹצֵא מִתַּחַת יְדֵי הָאִישׁ</b>. נמצא אצלו, וכך נודע שלא ניתן לאישה.
<b>וְיִתֵּן לָהּ הַגֵּט בְּפָנֵינוּ</b>. יגרש אותה בגט הזה בפני בית הדין.
<b>אֶלָּא הֲרֵי זוֹ בְּחֶזְקַת בְּחֶזְקַת גְּרוּשָׁה וְנָפַל הַגֵּט מִיָּדָהּ</b>. שלא מאמינים לבעל להוציאה מחזקת גרושה במקרה כזה, אלא מניחים שהגט ניתן לה מלכתחילה והגיע לידו בדרך אחרת.
<h3> יב</h3>
<b>שֵׁם רַע</b>. חשד מבוסס על זנות, אך בלא עדות גמורה (הלכות אישות כד,טו).
<b>פְּרוּצָה בִּנְדָרִים</b>. מרבה לנדור ולאסור על עצמה דברים (ראה שם יב,כד).
<b>הוֹדִיעָהּ שֶׁמִּפְּנֵי זֶה אַתָּה מוֹצִיאָהּ כְּדֵי לְיַסְּרָהּ</b>. על הבעל להודיע לאישה שהגירושין הם משום התנהגותה, כדי שתחזור למוטב.
<b>כִּמְגָרֵשׁ עַל תְּנַאי</b>. כאילו התנה שרק אם יימצא שאינה נוהגת כראוי תהיה מגורשת.
<b>לְפִיכָךְ אוֹמְרִין לוֹ גְּמֹר בְּלִבְּךָ לְגָרְשָׁהּ וכו'</b>. ואחרי הסכמה כזו, ברור שאין כאן גירושין על תנאי.
<h3> יג</h3>
<b>אַיְלוֹנִית</b>. אישה שהתפתחותה המינית פגומה (הלכות אישות ב,ו).
<b>שֶׁרוֹאָה דָּם בְּכָל עֵת תַּשְׁמִישׁ</b>. אישה שראתה דם בשעת תשמיש שלוש פעמים רצופות, שהדין הוא שבעלה חייב לגרשה (הלכות אישות כה,ח; הלכות איסורי ביאה ד,כא).
<h3> יד</h3>
<b>וְאָמַר בְּפָנַי נִכְתַּב וּבְפָנַי נֶחְתַּם</b>. ובכך הכשיר את הגט, והתיר את האישה להינשא (לעיל ז,ה).
<b>שֶׁאָנוּ חוֹשְׁשִׁין שֶׁמָּא עֵינָיו נָתַן בָּהּ</b>. שהוא חושק בה, והעיד בשקר כדי להתירה לו.
<b>וְכֵן עֵד אֶחָד שֶׁהֵעִיד לָאִשָּׁה שֶׁמֵּת בַּעְלָהּ</b>. שנאמן להתירה להינשא (לקמן יב,טו).
<b>הֶחָכָם שֶׁאָסַר אֶת הָאִשָּׁה בְּנֶדֶר עַל בַּעְלָהּ</b>. שהאישה נדרה שלא תיהנה מבעלה, והחכם אסר עליהם לחיות יחד משום שלא מצא דרך להתיר את הנדר.
<b>הַנִּטְעָן עַל הַשִּׁפְחָה... הֲרֵי זֶה לֹא יִשָּׂאֶנָּה</b>. מי שחשדו בו ששכב עם שפחה או נכרית, לא יישא אותה כדי שלא יתאמת בכך החשד (לדין דומה ראה הלכות סוטה ב,יג).
<b>וְכֵן גּוֹי וְעֶבֶד הַבָּא עַל בַּת יִשְׂרָאֵל... הֲרֵי זֶה לֹא יִשָּׂאֶנָּה</b>. שקונסים אותם מחמת העברה שעשו. או שהטעם הוא משום 'לזוּת שפתיים', שמא יאמרו שהגיור נעשה לשם הנישואין (ראה בבלי יבמות כד,ב ובר"ח שם).
<h3> טו</h3>
<b>וְכֻלָּם שֶׁהָיוּ לָהֶם נָשִׁים</b>. כל המנויים בהלכה הקודמת,<br>			 <br>			שהיו נשואים בזמן שעשו את המעשה שהביא להתרת האישה.
<b>אוֹ נִתְגָּרְשׁוּ וְהָיוּ הַנָּשִׁים הֵן שֶׁהִרְגִּילוּ אֶת בַּעְלֵיהֶן לְגָרְשָׁן</b>. שהגירושין היו ביזמת האישה, שאז אין חשש שנושא אותה בגלל שנתן עיניו בה כשהיה נשוי.
<b>הֲרֵי אֵלּוּ מֻתָּרוֹת לְהִנָּשֵׂא לָהֶן לְכַתְּחִלָּה</b>. שכבר<br>			 <br>			אין חשש שההיתר נועד לשם נישואיהם, שהרי נישאה לאחר.
<h3> טז</h3>
<b>וְיִתְקָרֵב לַחֲלִיצָה</b>. יצטרף אדם לעדות החליצה, שיש בדבר משום מצווה (ראה יד"פ).
<b>מֵעֵדֵי מֵאוּנֶיהָ</b>. העדים שהעידו על כך שהאישה מיאנה בבעלה (מבואר בהרחבה בפרק הבא).
<b>לְאֶחָד מִן הַדַּיָּנִים שֶׁחָלְצָה בִּפְנֵיהֶם</b>. שהחליצה נעשית בפני שלושה דיינים (הלכות ייבום וחליצה ד,א).
<b>שֶׁאֵין חוֹשְׁשִׁין אֶלָּא לְעֵדוּת אֶחָד</b>. רק במקום שעדות של עד אחד מתקבלת, כמבואר בהלכות הקודמות, יש לחשוש שנתן עיניו בה ומשקר כדי להתירה לו. אך העדים והדיינים הם שניים או שלושה.
<b>יִתְרַחֵק אָדָם מֵעֵדוּת מֵאוּן</b>. ישתדל שלא להעיד על מיאון.
<h3> יז</h3>
<b>הֲרֵי זוֹ בְּחֶזְקַת שֶׁהֶחֱזִירָהּ וּלְשֵׁם קִדּוּשִׁין בָּעַל</b>. משום שהייתה אשתו, מניחים שבעל אותה לשם קידושין ולא לשם זנות.
<b>וַאֲפִלּוּ רָאוּ אוֹתוֹ שֶׁנָּתַן לָהּ מָעוֹת</b>. למרות ששילם לה ונראה הדבר כזנות.
<h3> יח</h3>
<b>וְהוּא שֶׁיִּהְיוּ שֵׁנִי הָעֵדִים כְּאֶחָד</b>. שראו שניהם ביחד.
<b>וְהֵן הֵן עֵדֵי יִחוּד הֵן הֵן עֵדֵי בִּיאָה</b>. העדים המעידים על הייחוד נחשבים כעדים על הביאה, אף על פי שלא ראו את הביאה ממש.
<b>כְּמוֹ שֶׁבֵּאַרְנוּ</b>. הלכות אישות ג,ה.
<b>אֵין לִבּוֹ גַּס בָּהּ</b>. אינו רגיל בה, ולכן אין לחשוש שבעל אותה.
<h3> יט</h3>
<b>חֲזָקָה שֶׁאֵין אָדָם עוֹשֶׂה בְּעִילָתוֹ בְּעִילַת זְנוּת</b>. אלא בועל לשם קידושין.
<b>וְהוֹסִיפוּ... עַד שֶׁהוֹרוּ שֶׁמִּי שֶׁיֵּשׁ לוֹ בֵּן מִשִּׁפְחָתוֹ וכו'</b>. אדם שבא על שפחתו הכנענית וילדה בן, אותו הבן אינו נחשב בנו ואינו מיוחס אחריו, ואם מת בלא בנים אחרים אשתו זקוקה לייבום (הלכות ייבום וחליצה א,ד). אך אותם הגאונים הורו לחשוש שמא הוא כבנו, ולא תתייבם אלא תחלוץ מספק.
<b>וְיֵשׁ מֵהֶן שֶׁהוֹרָה שֶׁוַּדַּאי שִׁחְרֵר וכו'</b>. משום החזקה הזו, יש להניח ששחרר את השפחה והיא כגיורת, ואם יש לו ממנה זרע ומת — אשתו אינה זקוקה כלל לייבום וחליצה.
<b>רְחוֹקִים... מִדַּרְכֵי הַהוֹרָאָה וכו'</b>. אינם פסק הלכה נכון.
<b>בִּמְקַדֵּשׁ עַל תְּנַאי וּבָעַל סְתָם</b>. ראה הלכות אישות ז,כג.
<b>וּבְאִשְׁתּוֹ הוּא שֶׁחֶזְקָתוֹ שֶׁאֵינוֹ עוֹשֶׂה בְּעִילָתוֹ בְּעִילַת זְנוּת וכו'</b>. שרק בה יש הנחה וודאית שבעל לשם קידושין.<br>			 <br>			וְאֵין צָרִיךְ לוֹמַר
<b>בְּשִׁפְחָה אוֹ גּוֹיָה שֶׁאֵינָהּ בַּת קִדּוּשִׁין</b>. . שאין קידושין תופסים בהם (הלכות אישות ד,טו), שבוודאי לא כיוון לשם קידושין.
<h3> כ</h3>
<b>שֶׁהֻחְזְקָה אֵשֶׁת אִישׁ</b>. שכך היה ידוע לציבור.
<b>מַעֲבִירִין קוֹל</b>. מפיצים את השמועה.
<b>אֵין חוֹשְׁשִׁין לָהּ</b>. והיא בחזקת נשואה (וראה הלכות איסורי ביאה יז,יט).
<b>וְהֻחְזָק הַקּוֹל בְּבֵית דִּין</b>. העידו עדים על כך בפני בית דין.<br>			 <br>			שכל קול שלא הוחזק בבית דין, אין חוששין לו.
<b>שֶׁהֲרֵי הִיא מְקֻדֶּשֶׁת בְּסָפֵק כְּמוֹ שֶׁבֵּאַרְנוּ</b>. שהדין הוא שחוששים לקידושיה, הלכות אישות ט,כב.
<b>שֶׁקּוֹל אֲסָרָהּ וְקוֹל הִתִּירָהּ</b>. מאחר שהיא נחשבת כמקודשת ואסורה לאחרים מחמת הקול, יש לקול תוקף גם להחזיקה כמגורשת ולהתירה לאחרים.
<h3> כא</h3>
<b>עֶרְוַת דָּבָר</b>. התנהגות בפריצות (בבלי גיטין צ,א).
<b>וְאֵין רָאוּי לוֹ לְמַהֵר לְשַׁלֵּחַ אִשְׁתּוֹ רִאשׁוֹנָה</b>. שנקשרה עמו בחברה ובברית.
<h3> כב</h3>
<b>רָעָה בְּדֵעוֹתֶיהָ</b>. במידותיה ובהתנהגותה.
<h3> כג</h3>
<b>הֲרֵי זֶה מְגָרְשָׁהּ בְּגֵט</b>. אף על פי שאין לה דעת, שיכול אדם לגרש את אשתו שלא בהסכמתה (לעיל א,ב).
<b>נִשְׁתַּטָּת</b>. השתגעה.
<b>כְּדֵי שֶׁלֹּא הֶפְקֵר לַפְּרוּצִים</b>. בזנות.
<b>וְאֵין מְחַיְּבִין אוֹתוֹ בִּשְׁאֵר כְּסוּת וְעוֹנָה</b>. שאמנם אינו מגרשה, אך פטור ממחויבויותיו האישיות כלפיה.
<b>וְאֵינוֹ חַיָּב לְרַפֹּאתָהּ וְלֹא לִפְדּוֹתָהּ</b>. אם חלתה או נשבתה (שם יד,יז-יח).
<h2>פרק יא</h2>
<h3> א</h3>
<b>אֵין נוֹשְׂאִין קְטַנָּה</b>. שאין הדבר ראוי מכמה סיבות (ראה הלכות אישות ג,יט, י,טז; הלכות איסורי ביאה כא,יח).
<b>קְטַנָּה יְתוֹמָה</b>. שאינה ברשות אביה, ותקנו חכמים שיכולה להינשא בעצמה.
<b>הֲרֵי זוֹ מְמָאֶנֶת וְהוֹלֶכֶת</b>. מודיעה על סירובה להמשיך בנישואיה, ובכך מבטלת אותם.
<b>כְּמוֹ שֶׁבֵּאַרְנוּ</b>. הלכות אישות ד,ז-ח.
<b>קְטַנָּה<br>			<br>				שֶׁהִשִּׂיאָהּ אָבִיהָ וְנִתְאַלְמְנָה אוֹ נִתְגָּרְשָׁה כְּשֶׁהִיא קְטַנָּה הֲרֵי הִיא כִּיתוֹמָה בְּחַיֵּי הָאָב</b>. שכשהשיאה אביה יצאה מרשותו, ומשהתאלמנה או התגרשה הרי היא ברשות עצמה, כיתומה (שם ג,יב).<br>			 <br>		<br>			ב. שֶׁנִּשּׂוּאֶיהָ מִדִּבְרֵי סוֹפְרִים. שתיקנו לה חכמים שתוכל להינשא, אף שאין לה קידושין מן התורה (הלכות אישות ד,ט).
<b>כְּדֵי שֶׁלֹּא יִמָּנְעוּ מִלְּנָשְׂאָהּ</b>. משום שלעולם הייתה יכולה להפקיע נישואיה. אבל הקטנה ממאנת רק בקטנותה, ולא יימנעו לנושאה בשל כך.
<h3> ג</h3>
<b>כָּךְ מְמָאֶנֶת בַּיָּבָם</b>. שאם מת בעלה, יכולה למאן באחיו העומד לייבם אותה, ולעקור את קשר הזיקה שביניהם, ואינה צריכה ייבום או חליצה.
<b>קִדּוּשֶׁיהָ הֵן הֵן מֵאוּנֶיהָ</b>. עצם קידושיה לשני נחשבים כמיאון לראשון, ואינה צריכה למאן בפירוש.
<h3> ד</h3>
<b>נַעֲרָה</b>. בת שתים עשרה שנה ויום אחד שהביאה שתי שערות (הלכות אישות ב,א).
<b>עַד שֶׁיִּוָּדַע שֶׁהִיא אַיְלוֹנִית</b>. אישה שהתפתחותה המינית פגומה, והדבר נודע בסימנים מיוחדים (ראה שם ב,ד-ו).
<b>וְאֵינָהּ צְרִיכָה בְּדִיקָה לַמֵּאוּן וכו'</b>. שמניחים שאם הגיעה לגיל נערות כבר הביאה שתי שערות.
<h3> ה</h3>
<b>וּלְפִיכָךְ צְרִיכָה גֵּט מִסָּפֵק</b>. ולא יוצאת במיאון, שמא בשעת הבעילה הייתה נערה, וקנויה לו מן התורה.
<b>וְאִם מֵאֲנָה אַחַר שֶׁנִּבְדְּקָה וְנִתְקַדְּשָׁה לְאַחֵר צְרִיכָה מִמֶּנּוּ גֵּט מִסָּפֵק</b>. מבעלה השני, אם רוצה הראשון להישאר עמה, שמא הביאה סימנים לפני שנתקדשה לשני, וקנויה לו מן התורה.
<b>וְהַוָּלָד סְפֵק מַמְזֵר מִשְּׁנֵיהֶם</b>. שספק אם הייתה נשואה מן התורה לזה או לזה.
<h3> ו</h3>
<b>הֲרֵי זוֹ אֵינָהּ מְמָאֶנֶת שֶׁהֲרֵי הִגְדִּילָה</b>. שהנערה אינה ממאנת (לעיל ה"ד).
<b>וּצְרִיכָה גֵּט מִדִּבְרֵי סוֹפְרִים שֶׁהֲרֵי לֹא בָּא עָלֶיהָ וכו'</b>. משום שכבר אינה יכולה למאן, צריכה גט כדי לצאת ממנו.
<b>שֶׁהֵן מִדִּבְרֵי סוֹפְרִים</b>. כדלעיל ה"א.
<b>תּוֹפְסִין בָּהּ קִדּוּשֵׁי שֵׁנִי</b>. שכן הייתה מקודשת לראשון רק מדברי חכמים.
<b>וְאִם גֵּרֵשׁ הָרִאשׁוֹן יַכְנִיס שֵׁנִי</b>. שמותר לשני לנושאה, שהרי מן התורה לא הייתה נשואה מעולם לראשון.
<b>שֶׁמָּא יֹאמְרוּ הֶחֱזִיר גְּרוּשָׁתוֹ מֵאַחַר שֶׁנִּתְאָרְסָה</b>. שהמצב נראה כאילו החזיר את גרושתו אחרי שהתקדשה לאחר, והדבר אסור מן התורה (לקמן הי"ב).
<b>לְאִשָּׁה שֶׁשָּׁמְעָה שֶׁמֵּת בַּעְלָהּ וכו'</b>. ראה לעיל י,ה.
<b>וְאֵין הַוָּלָד מִן הַשֵּׁנִי מַמְזֵר</b>. מפני שנישואי הראשון תקפים רק מדברי חכמים.
<b>וְאִם בָּא עָלֶיהָ רִאשׁוֹן קֹדֶם שֶׁיְּגָרֵשׁ הַשֵּׁנִי הַוָּלָד מַמְזֵר</b>. שהיא אשת השני מן התורה.
<h3> ז</h3>
<b>אֵי זוֹ הִיא קְטַנָּה וכו'</b>. להלכה דומה ראה הלכות אישות ד,ז.
<b>לְפִי יְפִי דַּעְתָּהּ</b>. מידת הבנתה.
<b>אִם יוֹדַעַת לִשְׁמֹר קִדּוּשֶׁיהָ וכו'</b>. לשמור את החפץ או הכסף, ושתבין את חשיבותם כקידושין.
<b>וְהַתְּמָרָה</b>. פרי עץ התמר.
<b>סְכָלָה</b>. טיפשה.
<b>שֶׁלֹּא לְדַעְתָּהּ</b>. שלא בהסכמתה.
<h3> ח</h3>
<b>אֲפִלּוּ הָיוּ אוֹרְחִים... וְהִיא עוֹמֶדֶת וּמַשְׁקָה עֲלֵיהֶם</b>. אף שהיא מתנהגת כאשתו.
<h3> ט</h3>
<b>וְלֹא דָּבָר מִמִּשְׁפְּטֵי גֵּט הַגֵּרוּשִׁין</b>. שנפרטו לעיל א,א.
<b>וְאֵין כּוֹתְבִין בּוֹ טָפְסֵי הַגֵּט וכו'</b>. אין כותבים אותו כנוסח הגט, כדי שלא יידמה לגט גירושין.
<b>כְּמַעֲשֵׂה בֵּית דִּין</b>. שנועד לראָיָה בלבד על מיאון שהיה, ואינו דומה לגט גירושין שנתינתו מחוללת את הגירושין.
<h3> י</h3>
<b>מִי שֶׁרָאָה אוֹתָהּ שֶׁמֵּאֲנָה</b>. בפני עדים.
<b>יֵשׁ לוֹ</b>. מותר לו.
<b>אַף עַל פִּי שֶׁאֵינָן מַכִּירִין</b>. שהרי אלו שמיאנה בפניהם הכירו אותם.
<h3> יא</h3>
<b>בְּכָךְ בְּשַׁבָּת</b>. ביום מסוים בשבוע.
<b>שְׁנַת כָּךְ וְכָךְ לְמִנְיָן פְּלוֹנִי</b>. ספירת השנים הנהוגה באותו המקום (ראה לעיל א,כז).
<b>וְהַשְׁתָּא גִּלִּיתִי וכו'</b>. תרגום: ועתה גיליתי דעתי לפניכם שאיני רוצה בו ואיני עומדת (נשארת) עמו. ובדקנו את פלונית זו, והתברר לנו שעדיין קטנה היא, וכתבנו וחתמנו ונתנו לה לזכות ולראיה ברורה.
<b>וּבְדַקְנָא פְּלוֹנִית דָּא</b>. לדרך הבדיקה ראה הלכות אישות ב,כ.
<h3> יב</h3>
<b>שֶׁנֶּאֱמַר לֹא יוּכַל בַּעְלָהּ הָרִאשׁוֹן</b>. והמשכו של הפסוק:<br>			 <br>			"אשר שלחה לשוב לקחתה להיות לו לאשה אחרי אשר הטמאה, כי תועבה הִוא לפני ה', ולא תחטיא את הארץ אשר ה' אלהיך נתן לך נחלה".
<h3> יג</h3>
<b>זִנָּת</b>. שנבעלה בזנות.
<b>הֲוָיָתָהּ לְאִישׁ אַחֵר שֶׁהִיא הַקִּדּוּשִׁין וכו'</b>. עצם היותה אשתו היא האוסרת, ולא הבעילה.
<h3> יד</h3>
<b>וַהֲרֵי נִטְמְאָה</b>. שזינתה בעודה אשת איש.
<b>אֶלָּא אִם כֵּן הָיְתָה אֵשֶׁת יִשְׂרָאֵל שֶׁנֶּאֶנְסָה</b>. שאינה נאסרת על בעלה אם נאנסה. אך אשת כהן אסורה אפילו אם נאנסה (הלכות אישות כד,כא; הלכות איסורי ביאה יח,ז).
<b>קִנּוּי וּסְתִירָה</b>. שהזהיר אותה בעלה שלא תתייחד עם אדם מסוים, ולאחר מכן ראו שהתייחדה איתו, והיא אסורה לבעלה עד שתיבדק במי המרים המאררים (הלכות סוטה א,א-ב).
<h3> טו</h3>
<b>כְּמוֹ שֶׁבֵּאַרְנוּ</b>. לעיל ב,יז.
<b>וְאֵין צָרִיךְ לוֹמַר לְפִקֵּחַ</b>. שקידושיו קידושין גמורים.
<b>מֻתֶּרֶת לַחֲזֹר לְבַעְלָהּ הַפִּקֵּחַ</b>. שהרי קידושיה לחרש אינם מן התורה, ואינם נחשבים קידושין גמורים (ראה הלכות אישות ד,ט), וביחס לפיקח אינה נחשבת לגרושתו שנישאה לאחר.
<h3> טז</h3>
<b>אֵינָהּ מְגֹרֶשֶׁת מִמֶּנּוּ וכו'</b>. אינה במעמד של מגורשת, אלא כאילו לא היה קשר ביניהם.
<b>הִיא מֻתֶּרֶת בִּקְרוֹבָיו וְהוּא מֻתָּר בִּקְרוֹבוֹתֶיהָ</b>. בניגוד לדין הגירושין, שממשיכים להיות אסורים זה בקרובי זה כפי שהיו בזמן הנישואין (הלכות איסורי ביאה ב,א, ז).
<b>אֲבָל הַמְגָרֵשׁ... אֲסוּרָה לַחֲזֹר לָרִאשׁוֹן מִפְּנֵי שֶׁיָּצָאת מִמֶּנּוּ בְּגֵט</b>. ונראית כגרושה ממנו.
<b>אַף עַל פִּי שֶׁיָּצָאת מִן הָאַחֲרוֹן בְּמֵאוּן</b>. שאין מיאונה מן השני מבטל את הגט מן הנישואין הראשונים.
<b>שֶׁנִּרְאֵית כְּכַלָּתוֹ בְּעֵת שֶׁמֵּת בְּנוֹ</b>. שהייתה נשואה לבנו שמת, ואף שמעיקר הדין ביטל המיאון את הנישואין ואת האיסור מעיקרו, גזרו משום מראית העין.
<b>לְפִיכָךְ וכו'</b>. כיוון שהיא מותרת בשאר הקרובים.
<h3> יח</h3>
<b>חוּץ מִיּוֹם שֶׁנִּתְגָּרְשָׁה וכו'</b>. שיום הגירושין ויום האירוסין לא נמנים בתוך תשעים הימים.
<b>שֶׁיִּוָּדַע אִם הִיא מְעֻבֶּרֶת אוֹ אֵינָהּ מְעֻבֶּרֶת</b>. שבתשעים יום העובר ניכר.
<b>שֶׁהֲרֵי אֵינוֹ מִתְיַחֵד עִמָּהּ מִשֶּׁכְּתָבוֹ לָהּ</b>. שלא יהיה בגדר גט ישן (כמבואר לעיל ג,ה).
<h3> כ</h3>
<b>נִתְגָּרְשָׁה אוֹ נִתְאַלְמְנָה מִן הָאֵרוּסִין</b>. שבאירוסין עדיין לא הותר לבעל לבוא עליה, ואין לחשוש שהיא מעוברת.
<b>וַאֲפִלּוּ בַּעְלָהּ בִּמְדִינַת הַיָּם אוֹ חוֹלֶה וכו'</b>. שבמקרים כאלה ידוע לכל שלא בא עליה.
<h3> כא</h3>
<b>כְּדֵי לְהַבְחִין וכו'</b>. כדי לדעת אם הרתה לפני שהתגיירה או אחר כך, שיש לעניין חשיבות לעניין דיני קרבת משפחה (ראה למשל הלכות ייבום וחליצה א,ח).
<b>יְפַת תֹּאַר</b>. אישה גויה שנשבתה במלחמה והוא רוצה לשאת אותה לאישה, שיש לה דינים מיוחדים (ראה הלכות מלכים ח,ב-ו).
<b>שְׁלֹשִׁים יוֹם לְתַקָּנַת עַצְמָהּ</b>. שתסכים לעזוב את דתה ולהתגייר, ואחריהם מותר לו לשאת אותה לאישה (שם ח,ה).
<b>לְתַקָּנַת הַוָּלָד</b>. להבחין מתי נתעברה.
<h3> כב</h3>
<b>לֹא גָּזְרוּ אֶלָּא בִּגְרוּשָׁה</b>. ולא בממאנת, שהרי אין מצב של מיאון בגדולה הראויה להתעבר.
<b>מְשַׁמֶּרֶת עַצְמָהּ שֶׁלֹּא תִּתְעַבֵּר</b>. שאינה רוצה שתתגלה זנותה, והיא מנסה להימנע מלהרות.
<b>אֲנוּסָה וּמְפֻתָּה</b>. שגם הן מנסות להימנע מלהרות.
<h3> כג</h3>
<b>מִי שֶׁנִּשֵּׂאת בְּטָעוּת וכו'</b>. כגון שהתקדשה לאחד ונישאה לאחר מחמת חילוף.
<h3> כד</h3>
<b>מְנַדִּין אוֹתוֹ</b>. מענישים אותו בנידוי, שהוא החרמה ובידוד חברתי (ראה הלכות תלמוד תורה פרק ז).
<b>אֵרֵס וּבָרַח אֵין מְנַדִּין אוֹתוֹ</b>. שמצוקת בריחתו היא עונש לו, ואין צורך לנדותו (מ"מ).
<b>כָּנַס</b>. נשא.
<b>מַפְרִישִׁין</b>. מפרידים ביניהם.
<b>וְיַעֲמֹד</b>. יישאר, ואינו צריך לגרשה.
<h3> כה</h3>
<b>שֶׁמָּא יִתְעַכֵּר הֶחָלָב וְהוּא אֵינוֹ מַקְפִּיד לְרַפֹּאות הֶחָלָב... כְּשֶׁתִּתְעַבֵּר</b>. שאיכות החלב עלולה להיפגם אם תהיה בהיריון נוסף, ומכיוון שאין הבעל אביו של התינוק, אין הוא דואג לפרנס את האישה בדברים המשפרים את איכות החלב, ויינזק התינוק מכך.
<h3> כז</h3>
<b>שֶׁגְּמָלַתְהוּ</b>. שהפסיקה להניק אותו.
<b>לֹא תִּנָּשֵׂא</b>. שמא תגמול אותו כדי להתירה להינשא, אף שאין התינוק מסוגל לכך, ויסתכן.
<b>וְאֵין חוֹשְׁשִׁין שֶׁמָּא תַּהַרְגֶנּוּ</b>. שאין אישה שפויה שתעשה כך, כדי להתירה להינשא (בבלי כתובות ס,ב).
<h3> כח</h3>
<b>עָבַר וְנָשָׂא... יוֹצִיא בְּגֵט</b>. כדי להפריש ביניהם באופן מוחלט (ראה יד"פ).
<b>וַאֲפִלּוּ הָיָה כֹּהֵן</b>. שאסור להחזיר את גרושתו.
<b>וּלְאַחַר זְמַן בָּא</b>. אחרי עשרים וארבעה חודשים.
<b>אֵרֵס... אֵין כּוֹפִין אוֹתוֹ לְהוֹצִיא</b>. מפני שממילא אינם חיים יחד עד שיישא אותה.
<h2>פרק יב</h2>
<h3> א</h3>
<b>שֶׁהַפֶּה שֶׁאָסַר הוּא הַפֶּה שֶׁהִתִּיר</b>. מכיוון שאינה אסורה אלא על פי דבריה, נאמנת להתיר איסור זה.
<b>הֻחְזְקָה אֵשֶׁת אִישׁ</b>. על פי עדים או שהייתה ידועה ומוכרת כאשת איש (ראה יד"פ).
<b>אֲבָל פָּסְלָה עַצְמָהּ לַכְּהֻנָּה לְעוֹלָם</b>. שנאמן אדם לאסור על עצמו בהודאת פיו (ראה לקמן ה"ג, ובהלכות איסורי ביאה יח,ט ועוד).
<b>וְחוֹלֶצֶת וְלֹא מִתְיַבֶּמֶת</b>. חולצת שמא היא אלמנה וחייבת בחליצה, אך מחמירים כדבריה לאסור אותה בייבום, כגרושה, שיש עליה איסור אשת אח.
<h3> ב</h3>
<b>אַף עַל פִּי שֶׁאֵינוֹ מְקֻיָּם</b>. למרות שבית הדין לא אישרו את כשרות חתימת העדים.
<b>כְּמוֹ שֶׁבֵּאַרְנוּ</b>. לעיל ז,א, כד.<br>			 <br>		<br>			ג. אֲבָל אִם אָמַר הַבַּעַל עַל תְּנַאי הָיָה וכו'. שבמקרים אלה הימצאותו של הגט אצל האישה אינה ראָיָה לכך שחלו גירושין.
<b>כְּמוֹ שֶׁבֵּאַרְנוּ</b>. לעיל ה"א.
<h3> ד</h3>
<b>אַף עַל פִּי שֶׁהֻחְזְקָה אִשְׁתּוֹ</b>. למרות שהייתה ידועה כאשתו, ולא מפיה אנו יודעים זאת.
<b>הֲרֵי זוֹ נֶאֱמֶנֶת שֶׁאֵין אִשָּׁה מְעִזָּה פָּנֶיהָ בִּפְנֵי בַּעְלָהּ</b>. שאינה מתחצפת לשקר ולומר שגירש אותה, ואם טוענת כך — בוודאי התגרשה.
<h3> ה</h3>
<b>שֶׁמָּא יִתְכַּוֵּן לְקַלְקֵל אוֹתָהּ</b>. חוששים שהבעל רוצה לגרום לה לתקלה, שתינשא לאיש אחר באיסור ובניה ממנו יהיו ממזרים (ראה לעיל י,ז).
<b>מִפְּנֵי שֶׁהוּא מַאֲמִינָהּ</b>. כשהוא מודה שגרשה,<br>			 <br>			ולכן אינה חוששת לשקר.
<h3> ו</h3>
<b>אֲפִלּוּ הַבַּעַל עוֹמֵד וכו'</b>. שהיא טוענת בפני בעלה (כדלעיל ה"ד).
<b>מִפְּנֵי הָעֵדִים שֶׁסּוֹמְכִין אוֹתָהּ אֶפְשָׁר שֶׁתָּעִיז פָּנֶיהָ</b>. שייתכן שמחציפה ומשקרת במצב כזה, בגלל תמיכת העדים בדבריה.
<h3> ז</h3>
<b>מִכַּמָּה יָמִים</b>. לפני זמן מרובה.
<b>וּבַעְלָהּ</b>. השני, העד.
<b>וַחֲזָקָה הִיא שֶׁאֵין מְקַלְקְלִין עַצְמָן</b>. יש להניח שלא יגרמו לעצמם קלקול של איסור וממזרות.
<b>הוֹאִיל וְהַדָּבָר אֶצְלוֹ סָפֵק</b>. אצל בעלה החדש, שאיננו יודע מי מזוגות העדים משקר.
<h3> ח</h3>
<b>אִם הָיוּ כֻּלָּן שְׁרוּיִין בְּחָצֵר אַחַת</b>. שכולם גרים יחד באותו המקום, ויש להניח שהמתרחש בו ידוע לכולם.
<b>שֶׁבְּנֵי אָדָם עֲשׂוּיִין לְגָרֵשׁ בְּצִנְעָה</b>. ואפשר שלפיכך לא ראו אותם העדים את מעשה הגירושין, אף שהיו באותה החצר (וראה הלכות אישות ט,ל).
<h3> ט</h3>
<b>הֲרֵי שְׁנֵיהֶם מְעִידִים שֶׁהִיא אֵשֶׁת אִישׁ וכו'</b>. אף שעדויותיהם על מצבה הנוכחי של האישה אינן מתאימות, שניהם מסכימים שהייתה אשת איש.
<h3> י</h3>
<b>וְכָל אֶחָד מֵהֶן לְעַצְמוֹ הֵעִיד</b>. שנתקדשה לו,<br>			 <br>			ומכיוון שדבריהם מכחישים זה את זה לגמרי אין כל עדות שהיא אשת איש (ר"י קאפח).
<h3> יא</h3>
<b>שְׁלִיחַ קַבָּלָה</b>. שליח שמינתה האישה שיקבל את גיטה בשבילה, ומעת שהגיע הגט לידו הרי היא מגורשת כאילו ניתן לה ממש (לעיל ו,א).
<b>כְּמוֹ שֶׁבֵּאַרְנוּ</b>. לעיל ה"ג.
<b>הַשָּׁלִיחַ נֶאֱמָן</b>. מפני שמסירת הגט לידיו, היא כהודעה של הבעל שהוא סומך עליו ומסכים לכל מה שיעשה בו (בבלי גיטין סד,א).
<h3> יב</h3>
<b>סָפֵק מְגֹרֶשֶׁת שֶׁהֲרֵי הֻחְזְקָה אֵשֶׁת אִישׁ וכו'</b>. . שמשאירים אותה על חזקתה, אך גם חוששים שמא עשה השליח שליחותו וגרשה (ראה הלכות תרומות ד,ו).
<h3> יג</h3>
<b>כְּמוֹ שֶׁבֵּאַרְנוּ</b>. לעיל הי"א, שהשליח נאמן לומר שקיבל את הגט לגירושין, וכאן העדים מעידים שקיבלו.
<h3> טו</h3>
<b>וְשָׁלוֹם בֵּינוֹ לְבֵינָהּ וְשָׁלוֹם בָּעוֹלָם</b>. מצבים אלה יתבארו לקמן (יג,א-ג), שרק אז היא נאמנת להעיד על מותו.
<b>חֲזָקָה שֶׁאֵינָהּ מְקַלְקֶלֶת עַצְמָהּ... בְּדָבָר הֶעָשׂוּי לְהִגָּלוֹת לַכֹּל וכו'</b>. שבוודאי לא תסתכן בדבר שקר אשר עתיד להתברר מבלי יכולת להכחישו ולטעון כנגדו.
<b>וְתֶאֱסֹר עַצְמָהּ עַל זֶה וְעַל זֶה... וְתוֹצִיא בָּנֶיהָ מַמְזֵרִים</b>. שתיאסר על הבעל הראשון והשני, וילדיה משניהם ממזרים (כמבואר לעיל י,ה, ז, בדין מי שנישאה בטעות לשניים).
<b>וְעֵד מִפִּי עֵד וכו'</b>. ששמע העד מפי אדם אחר, שעדות כזו אינה מתקבלת בשאר עדויות (שם יז,א-ה).
<b>מִפִּי קְרוֹבִים</b>. קרובי משפחתם, הפסולים לעדות בשאר עדויות (שם פרק יג).
<h3> טז</h3>
<b>מֵחָמֵשׁ נָשִׁים</b>. לעיל ז,ג.
<b>גּוֹי הַמֵּשִׂיחַ לְפִי תֻּמּוֹ</b>. שידיעה על מות הבעל נאמרה בתוך כדי שיחתו, בלא כוונה להעיד.
<b>כְּמוֹ שֶׁיִּתְבָּאֵר</b>. לקמן יג,יא.
<b>וְאִם נִתְכַּוֵּן לְהָעִיד אֵינוֹ נֶאֱמָן</b>. שהגוי פסול לעדות (הלכות עדות ט,ד).
<h3> יז</h3>
<b>הַפָּסוּל בַּעֲבֵרָה מִן הַתּוֹרָה</b>. פסול לעדות מפני שעבר על עברה מן התורה (הלכות עדות י,א-ד).
<b>פָּסוּל מִדִּבְרֵיהֶם</b>. שעבר על עברה מדברי חכמים (שם).
<h3> יח</h3>
<b>הֲרֵי זוֹ לֹא תֵּצֵא מֵהֶתֵּרָהּ... וְאֵין דְּבָרָיו שֶׁל אֶחָד בִּמְקוֹם שְׁנַיִם</b>. העד שאמר שהבעל מת והותרה על פיו נחשב כשני עדים, ולכן אין בכוחו של עד אחד להכחישו.
<h3> יט</h3>
<b>בָּאוּ שְׁנֵיהֶם כְּאֶחָד</b>. שני עדים המכחישים זה את זה באו והעידו יחד.
<b>וְהִיא אוֹמֶרֶת בָּרִיא לִי שֶׁמֵּת הֲרֵי זוֹ לֹא תֵּצֵא</b>. שברור לה הדבר שמת. ולא תצא משום שלה ולעד עצמם אין כל ספק בדבר (וכדלעיל ה"ז).
<h3> כ</h3>
<b>בְּשֶׁהָיָה הָאֶחָד שֶׁנִּשֵּׂאת עַל פִּיו כְּמוֹ הַשְּׁנַיִם שֶׁבָּאוּ וְהִכְחִישׁוּ אוֹתוֹ</b>. . באותה הדרגה של כשרות לעדות.
<b>הֲרֵי זוֹ כְּמֶחֱצָה לְמֶחֱצָה</b>. כוח עדותם שקול, כבהלכה הקודמת.
<h3> כב</h3>
<b>שֶׁאֵין אוֹמְרִין שְׁנַיִם כְּמֵאָה אֶלָּא בְּעֵדִים כְּשֵׁרִים</b>. כוח שני עדים שווה לכוחם של מאה, ואין הרוב קובע והספק נותר שקול (הלכות עדות יח,ג). ודין זה נאמר רק בעדים כשרים, ולא בפסולי עדות שהוכשרו.
<h3> כג</h3>
<b>וְאִם נִשֵּׂאת לְאֶחָד מֵעֵדֶיהָ וכו'</b>. שלשניהם אין ספק שהבעל מת (וכדלעיל ה"ז).
<h3> כד</h3>
<b>תִּנָּשֵׂא עַל פִּי עַצְמָהּ</b>. מותרת להינשא על פי עדות עצמה.
<b>כְּמוֹ שֶׁהוֹדַעְנוּ</b>. לעיל הט"ו.
<b>וְצָרָתָהּ אֲסוּרָה</b>. האישה השנייה של אותו הבעל.
<b>וַאֲפִלּוּ נִשֵּׂאת זוֹ<br>			<br>				תְּחִלָּה אֵין אוֹמְרִין וכו'</b>. גם אם זו שאמרה 'מת בעלי' נישאה בעקבות דבריה לאחר, אין סומכים על עדותה להתיר צרתה, משום שחוששים שהיא מנסה להוכיח את נכונות דבריה כדי לקלקל את צרתה כשיוודע שהבעל עדיין חי, אף אם גם היא עצמה תיאסר על בעלה השני.
<b>הֲרֵי זוֹ תִּנָּשֵׂא כְּשֵׁם וכו'</b>. אותה שהעידה שמת, ואין מתייחסים לעדות הצרה לאוסרה.
<b>נֶהֱרַג</b>. מת מוות לא טבעי.
<b>הוֹאִיל וּשְׁתֵּיהֶן אוֹמְרוֹת שֶׁאֵינוֹ קַיָּם הֲרֵי אֵלּוּ יִנָּשְׂאוּ</b>. אף שעדויותיהן סותרות, שתיהן מעידות שאינו חי.
<h2>פרק יג</h2>
<h3> א</h3>
<b>וְשָׁלוֹם בָּעוֹלָם</b>. אין מלחמה (כדלקמן ה"ב).
<b>שֶׁזּוֹ הֻחְזְקָה שַׁקְרָנִית וְרוֹצָה לְהִשָּׁמֵט מִתַּחַת בַּעְלָהּ</b>. שבתחילה טענה בפני בעלה שגירשה, ודי בטענה זו בכדי להתירה (ראה הלכות אישות טז,כו), ומדברי העדים הוכח שהיא מועדת לשקר כדי להתירה, ולפיכך אינה נאמנת גם בעדות מיתת הבעל.
<b>לֹא תִּנָּשֵׂא שֶׁמָּא הִיא שָׂכְרָה אוֹתוֹ</b>. כשם שהוחזקה לשקר כך נחשדה לגרום לעד לשקר.
<b>שֶׁהֲרֵי יֵשׁ לָהּ עֵד</b>. שניתן לסמוך על עד אחד בעניין עדות מיתה (לעיל יב,טו).
<h3> ב</h3>
<b>שָׁלוֹם בֵּינָהּ לְבֵינוֹ</b>. שלא היה ביניהם סכסוך (כדלעיל ה"א).
<b>שֶׁמָּא תִּסְמֹךְ דַּעְתָּהּ עַל דְּבָרִים שֶׁרֻבָּן לְמִיתָה</b>. חוששים שהיא מתבססת בדבריה על מאורעות שרוב בני אדם מתים מהם, שבעלה היה שם, ומשערת שמת.
<b>שֶׁנֶּהֶרְגוּ הָרִאשׁוֹנִים וְהָאַחֲרוֹנִים</b>. האנשים שהיו לפניו ואחריו.
<b>אֵינָהּ נֶאֱמֶנֶת וַאֲפִלּוּ אָמְרָה מֵת בַּמִּלְחָמָה וּקְבַרְתִּיו</b>. משום שאפשר שבמהומת המלחמה לא זיהתה בוודאות, ושמא קברה אדם אחר, וכיוצא בזה (השווה לקמן ה"ה).
<b>אֲבָל אִם אָמְרָה מֵת עַל מִטָּתוֹ</b>. שמותו לא קשור למלחמה.
<h3> ג</h3>
<b>לֹא תִּנָּשֵׂא לְכַתְּחִלָּה וְאִם נִשֵּׂאת לֹא תֵּצֵא</b>. שלא הוכרע האם נאמנת בכל דבריה, שהרי דקדקה לומר שהייתה מלחמה אף שלא היה בזה צורך, או שמאחר שהייתה מלחמה אינה יודעת שמת בוודאי אלא מעריכה.
<h3> ד</h3>
<b>מֵת בַּעְלִי תַּחַת הַמַּפֹּלֶת</b>. נהרג מנפילת הבית עליו ועל אחרים.
<b>וְכֵן אִם הָיָה שִׁלּוּחַ נְחָשִׁים וְעַקְרַבִּים</b>. מכת נחשים ועקרבים ארסיים.
<h3> ה</h3>
<b>עִשְּׁנוּ עָלֵינוּ בַּיִת</b>. הציתו אש בפתח המקום שבו הסתתרנו, ונתמלא עשן.
<b>כְּשֵׁם שֶׁנַּעֲשָׂה לָהּ נֵס וכו'</b>. שהעובדה שהיא ניצלה מוכיחה שלא היה בַּמקרה משום מוות ודאי.
<b>הָיְתָה שְׁנַת רְעָבוֹן... אֵינָהּ נֶאֱמֶנֶת</b>. שמא היא משערת שבעלה מת משום שרבים מתו ברעב.
<b>מֵת וּקְבַרְתִּיו</b>. ובמקרה כזה אין חשש שאמרה מתוך השערה.
<h3> ו</h3>
<b>נָפְלוּ</b>. התנפלו.
<b>לִיסְטִים</b>. שודדים.
<b>שֶׁאֵין דַּרְכָּן לַהֲרֹג נָשִׁים כְּדֵי שֶׁנֹּאמַר וכו'</b>. משום שלרוב אינם פוגעים לרעה בנשים, אין בכך שניצלה האישה הוכחה שאף הבעל היה יכול להינצל.
<h3> ז</h3>
<b>הָיָה דֶּבֶר בָּעוֹלָם</b>. מוות מחמת מגפת חולי.
<b>שֶׁדָּבָר פָּשׁוּט בְּפִי כָּל אָדָם</b>. ברור וידוע לכל.
<b>אֵין חוֹשְׁשִׁין לָהּ שֶׁמָּא סָמְכָה דַּעְתָּהּ עַל רֹב הַמֵּתִים</b>. אלא ראתה בוודאות שגם בעלה מת.
<h3> ח</h3>
<b>כְּבָר אָמַרְנוּ</b>. לעיל יב,טו.
<h3> ט</h3>
<b>שָׁמַע מִן הַתִּינוֹקוֹת</b>. שמע ילדים משוחחים.
<b>כָּךְ וְכָךְ סַפְדָּנִים הָיוּ שָׁם וּפְלוֹנִי הֶחָכָם וכו'</b>. שמתוך דיבורם משמע שמדובר באירוע אמתי, ולא במשחק של הילדים.
<h3> י</h3>
<b>שֶׁאֵין אָדָם מֵשִׂים עַצְמוֹ רָשָׁע</b>. אין אדם מורשע מחמת עדותו שלו עצמו, ולכן אף על פי שהודה שרצח אין הוא פסול לעדות, ועדותו על המת מתקבלת (הלכות עדות ג,ז; יב,ב).
<h3> יא</h3>
<b>כְּבָר אָמַרְנוּ</b>. לעיל יב,יז.
<h3> יב</h3>
<b>אֲמַתְלָא</b>. סיבה אחרת.
<b>אֵין זֶה מֵשִׂיחַ לְפִי תֻּמּוֹ שֶׁכַּוָּנָתוֹ לְהַטִּיל אֵימָה עַל זֶה</b>. במקרה כזה אינו נחשב כמסיח לפי תומו, לגבי מותו של אותו פלוני, משום שיש סיבה אחרת לכך שאומר שהוא מת — כדי להפחיד את האדם שלפניו.
<b>מְחַזְּקִין יְדֵי עַצְמָן בְּכָזָב וכו'</b>. מתפארים בכוחם, אף אם אין הדבר אמת.
<h3> יד</h3>
<b>הֲרֵי זֶה נֶאֱמָן</b>. ואף ששאלו וחקרו אותו לא יצא מגדר המסיח.
<h3> טו</h3>
<b>כְּבָר הוֹדַעְנוּ</b>. לעיל יב,טו.
<b>שֶׁעוֹמֵד וְרוֹאֶה כָּל סְבִיבָיו</b>. שאפשר לראות את כולו במבט אחד.
<b>וְשָׁהָה כְּדֵי שֶׁתֵּצֵא נַפְשׁוֹ</b>. נשאר בתוך המים למשך זמן הראוי למיתה.
<b>מְצוּדָה</b>. רשת.
<b>אֵבֶר שֶׁאִי אֶפְשָׁר שֶׁיִּנָּטֵל מִן הַחַי וְיִחְיֶה</b>. איבר שקטיעתו גורמת למוות ודאי.
<h3> יז</h3>
<b>כִּבְשַׁן הָאֵשׁ</b>. תנור גדול.
<b>יוֹרָה</b>. סיר גדול.
<b>שְׁנֵי סִימָנָיו</b>. הקנה והוושט, שחיתוכם גורם למוות ודאי.
<h3> יח</h3>
<b>צָלוּב</b>. תלוי.
<b>אֵינוֹ מֵעִיד עָלָיו</b>. שמת,<br>			 <br>			שמא ניצל.
<h3> יט</h3>
<b>וְאִם נִשֵּׂאת לֹא תֵּצֵא</b>. מפני שהעד אינו נוגע בדבר, שלא כמו האישה, ולכן החשש שלא דייק בעדותו קטן יותר (השווה לעיל ה"ב).
<h3> כ</h3>
<b>בְּמַיִם שֶׁאֵין לָהֶן סוֹף</b>. כגון ים (ראה לעיל הט"ז).
<b>וְאָבַד זִכְרוֹ וְנִשְׁתַּקַּע שְׁמוֹ</b>. שלא שמעו ממנו שוב, ונראה שאף לא עלה במקום אחר.
<b>כְּמוֹ שֶׁבֵּאַרְנוּ</b>. לעיל הט"ז.
<b>מְנַדִּין אוֹתוֹ</b>. שהורה שלא כהלכה.
<h3> כא</h3>
<b>מְצָאוּהוּ הָרוּג אוֹ מֵת</b>. ויש לוודא את זהותו כדי להעיד על מותו.
<b>פַּדַּחְתּוֹ</b>. מצחו.
<b>וּבְכֵלָיו</b>. בבגדיו.
<b>וַאֲפִלּוּ שׁוּמָא</b>. מעין יבלת קטנה, שהמצאותה במקום מיוחד בגופו של אדם היא סימן זהות.
<b>מִפְּנֵי שֶׁפַּרְצוּף פָּנָיו מִשְׁתַּנֶּה</b>. ואפשר לטעות בזיהויו.
<h3> כב</h3>
<b>שָׁעוֹת</b>. כמה שעות.
<b>וְנִתְפַּח</b>. הגופה החלה להתנפח.
<b>וַאֲפִלּוּ בַּלַּיְלָה</b>. ואין חוששים שהחשכה תמנע זיהוי נכון.
<h3> כד</h3>
<b>וְהַשָּׁלִיחַ אֵינוֹ יוֹדֵעַ מִי הוּא זֶה</b>. אינו מכיר את המת, אלא יודע את שמו בלבד.
<h3> כה</h3>
<b>וְאַף עַל פִּי שֶׁאֵין הַגּוֹי יוֹדֵעַ אוֹתוֹ הָאִישׁ</b>. שאינו מכיר את אותו האיש.
<b>וְהוּא שֶׁיֹּאמַר קְבַרְתִּיו</b>. שאז ברור שאותו אדם מת, ואינו אומר מתוך אומדן (יד"פ).
<h3> כו</h3>
<b>אֲסוּרִין בְּקוֹלָר</b>. שבויים או אסירים הכבולים בשלשלאות של ברזל.
<h3> כז</h3>
<b>כָּךְ וְכָךְ צוּרָתוֹ וְכָךְ הָיוּ סִימָנָיו</b>. אבל את שמו וזהותו אינו יודע.
<h3> כח</h3>
<b>כְּתָב יִשְׂרְאֵלִי</b>. שנכתב בידי יהודי.
<b>מִי שֶׁנִּשְׁתַּתֵּק</b>. אינו מסוגל לדבר.
<b>וּבָדְקוּ אוֹתוֹ כְּדֶרֶךְ שֶׁבּוֹדְקִין לְגִטִּין</b>. לוודא שדעתו מיושבת ולא השתגע (ראה לעיל ב,טז).
<b>וְאֵין בּוֹדְקִין עֵדֵי אִשָּׁה בִּדְרִישָׁה וַחֲקִירָה</b>. שלא בודקים בעדים הבאים להתיר אישה מעגינותה, בצורה מדוקדקת של פרטי המקום והזמן, בניגוד לעדות רגילה (הלכות עדות א,ד-ה).
<b>שֶׁלֹּא אָמְרוּ חֲכָמִים בַּדָּבָר וכו'</b>. מטרת ההקלה היא לאפשר לאישה להינשא לאחר, ושלא תהיה אסורה כל ימיה.
<h3> כט</h3>
<b>הָעֶרְוָה הַחֲמוּרָה</b>. אשת איש, האסורה באיסור חמור.
<b>כְּמוֹ שֶׁבֵּאַרְנוּ</b>. לעיל יב,טו ואילך.
<b>בְּדָבָר שֶׁאֵין אַתָּה יָכוֹל לַעֲמֹד עַל בֻּרְיוֹ אֶלָּא מִפִּי הָעֵדִים וּבְעֵדוּתָם</b>. יש צורך בעדים כשרים רק כאשר ידיעת האמת מתבססת על דברי העדים בלבד, ואין יכולת לאמת את הדברים באמצעים אחרים.
<b>וְאֵין הָעֵד יָכוֹל לְהִשָּׁמֵט אִם אֵין הַדָּבָר אֱמֶת</b>. שאם האיש שהעידו עליו שמת יבוא — לא יוכל העד להצדיק את דבריו, אלא ייתפס בשקרו.
