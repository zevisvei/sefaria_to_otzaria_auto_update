<h1>ביאור שטיינזלץ על משנה תורה, הלכות בכורות</h1>
<h2>פרק א</h2>
<h3> א</h3>
<b>פֶּטֶר רֶחֶם</b>. פתיחת הרחם, הוולד הבכור שיצא ראשון הוא פטר רחם אמו.
<h3> ב</h3>
<b>בְּכוֹר אָדָם וּבְכוֹר חֲמוֹר נִפְדִּין וּפִדְיוֹנָן לַכֹּהֵן</b>. ודינם התבאר בהלכות ביכורים פרקים יא-יב.
<b>כְּמוֹ שֶׁבֵּאַרְנוּ בְּמַעֲשֵׂה הַקָּרְבָּנוֹת</b>. ט,כה.
<h3> ג</h3>
<b>אוֹ מוֹכְרוֹ</b>. ראה לקמן הי"ח.
<h3> ה</h3>
<b>מִמָּקוֹם שֶׁאַתָּה מֵבִיא מַעְשַׂר דָּגָן וכו'</b>. תרומות ומעשרות נוהגות מן התורה רק בארץ ישראל (הלכות תרומות א,א).
<b>וְאִם הֵבִיא וכו'</b>. לכתחילה צריך להמתין שייפול מום בבכור בחוץ לארץ ואז לאכול אותו, ואף אם עבר והביאו לארץ, לא יקריב אותו אלא ימתין שייפול בו מום ויאכל אותו.
<h3> ו</h3>
<b>בִּפְנֵי הַבַּיִת</b>. בזמן שבית המקדש קיים.
<b>וְאֵינָהּ נוֹהֶגֶת בַּמֻּקְדָּשִׁין כְּשֶׁהֵן בִּקְדֻשָּׁתָן וכו'</b>. פטר רחם של בהמת הקדש אינו קדוש בקדושת בכור, בין אם מדובר בבהמה שהוקדשה למזבח ובין אם מדובר בבהמה שהוקדשה לבדק הבית.
<b>קֹדֶם שֶׁיִּפָּדוּ</b>. ולאחר שנפדו חלה עליהן קדושת בכור, אלא אם כן מדובר בבהמה שהוקדשה למזבח בעודה תמימה (או בעלת מום עובר) ואחר כך נפל בה מום קבוע שאז פטורה מן הבכורה אפילו לאחר פדיון (לקמן ה,ח).
<h3> ז</h3>
<b>מַקְרִיב דָּמוֹ וְאֵמוּרָיו כְּמוֹ שֶׁבֵּאַרְנוּ</b>. לעיל ה"ב.
<b>כְּמוֹ שֶׁבֵּאַרְנוּ בְּהִלְכוֹת מַתְּנוֹת כְּהֻנָּה</b>. הלכות ביכורים יא,ט, יב,יד.
<h3> ח</h3>
<b>הַבְּכוֹר נֶאֱכָל בְּתוֹךְ שְׁנָתוֹ</b>. תוך שנה מהזמן שהיה ראוי לשחיטה.
<b>מִיּוֹם שְׁמִינִי שֶׁהוּא רָאוּי לְהַקְרָבָה</b>. הלכות איסורי מזבח ג,ח.
<b>וְהוּא שֶׁכָּלוּ לוֹ חֳדָשָׁיו שֶׁהֲרֵי נִרְאֶה לַאֲכִילָה בְּיוֹם לֵידָתוֹ וכו'</b>. מותר לשחוט ולד שידוע שהשלימה אמו את ימי עיבורה עם לידתו. אבל כשנולד קודם זמנו או שלא ידוע אם נשלמו ימי עיבורו, מותר לשחטו רק לאחר שמונה ימים, ועד אז אסור שמא הוא נפל (הלכות מאכלות אסורות ד,ד).
<h3> ט</h3>
<b>נוֹלַד לוֹ מוּם בְּתוֹךְ שְׁנָתוֹ</b>. שהיה תמים ונעשה בעל מום.
<b>רַשַּׁאי לְקַיְּמוֹ כָּל שְׁנֵים עָשָׂר חֹדֶשׁ</b>. עד הזמן שהיה צריך לאכלו בתמותו.
<b>נוֹלַד לוֹ מוּם אַחַר שְׁנָתוֹ</b>. שהשהה אותו באיסור ולא הקריבו בתוך שנתו, או בזמן הזה כמבואר בסמוך (פה"מ בכורות ד,ב).
<h3> י</h3>
<b>הַבְּכוֹר בַּזְּמַן הַזֶּה מַנִּיחוֹ עַד שֶׁיִּפֹּל בּוֹ מוּם וְיֵאָכֵל</b>. כיוון שאי אפשר להקריבו יש להניחו עד שייפול בו מום אפילו אם בשל כך יאחר את אכילתו לאחר שנתו.
<h3> יא</h3>
<b>וְעַד שֶׁלֹּא נִרְאָה לְהַרְאוֹתוֹ לְחָכָם וכו'</b>. בכור שנופל בו מום מותר בשחיטה רק לאחר שנבדק על ידי מי שהוסמך לראות ולהתיר מומי בכורות (לקמן ג,א). אם נפל בבכור מום ולא היה חכם מצוי באותו מקום, יכול להמתין עד שיזדמן לשם חכם שיתיר לו את הבכור (ריק"ו, הר המוריה).
<h3> יב</h3>
<b>שְׁנֵים עָשָׂר חֹדֶשׁ מִיּוֹם לְיוֹם</b>. מהיום שמתחילים למנות לו עד שמגיע אותו תאריך כעבור שנה.
<b>וְאִם הָיְתָה שָׁנָה מְעֻבֶּרֶת נִתְעַבְּרָה לוֹ</b>. יכול לעכב את הבכור אצלו עד סיום השנה לפי התאריך שבו נולד אף שכבר עברו שנים עשר חודש.
<h3> יג</h3>
<b>עָבַר וְאִחֵר הַבְּכוֹר לְאַחַר שְׁנָתוֹ</b>. עבר על הציווי לאכול את הבכור (תם או בעל מום) בתוך שנתו (לעיל ה"ח).
<b>אַף עַל פִּי שֶׁהוּא עוֹבֵר בְּלֹא תַעֲשֶׂה</b>. משום 'בל תאחר' (תוספתא בכורות ג,ה; וראה הלכות מעשה הקרבנות יד,טו).
<h3> יד</h3>
<b>שֶׁאֵין זוֹ גְּדֻלָּה לַכֹּהֵן אֶלָּא יְטַפֵּל בּוֹ בְּעָלָיו עַד שֶׁיַּגְדִּיל מְעַט</b>. מתנות כהונה ניתנות בדרך של כבוד והכהנים מתכבדים ומתגדלים בהם, ולכן אסור לתת להם דבר שיש טורח ועמל בגידולו אלא דברים גמורים ומתוקנים (פה"מ בכורות ד,א).
<b>וְאִם אָמַר לוֹ הַכֹּהֵן תְּנֵהוּ לִי בְּתוֹךְ זְמַן זֶה וַאֲנִי אֲטַפֵּל לְעַצְמִי אֵינוֹ רַשַּׁאי לִתְּנוֹ לוֹ שֶׁזֶּה כְּמוֹ מְסַיֵּעַ עַל מַתְּנוֹתָיו</b>. כיוון שמוטל על הישראל לטפל בבכור, הצעתו של הכהן לקבל את הבכור בתוך הזמן נחשבת כסיוע שלו במלאכת ישראל שמטרתה קבלת המתנה ממנו, ואסור לכהנים לסייע לישראל על מנת לקבל ממנו את מתנותיו (הלכות תרומות יב,יח).
<b>וּכְבָר בֵּאַרְנוּ בִּתְרוּמוֹת</b>. שם ה"כ.
<b>שֶׁהַכֹּהֲנִים הַמְסַיְּעִין בְּבֵית הַגֳּרָנוֹת</b>. בעבודת הגורן על מנת לקבל את מתנות היבול.
<b>וּבְבֵית הַמִּטְבָּחַיִם</b>. על מנת לקבל את המתנות הניתנות משחיטת הבהמה.
<b>וּבְתוֹךְ הָרוֹעִים</b>. על מנת לקבל את הבכורות של המרעה.
<h3> טו</h3>
<b>הֲרֵי זֶה נוֹתְנוֹ לוֹ</b>. שהרי אינו נותן לו כדי שיגדל אותו עבורו, אלא כיוון שרוצה כעת לקבלו ולשחטו.
<b>וְיֵרָאֶה לִי שֶׁהַבְּכוֹר נִתָּן לְכָל כֹּהֵן שֶׁיִּרְצֶה</b>. אפילו לעם הארץ (ריק"ו, ובניגוד לתרומה שאינה ניתנת לכהן עם הארץ — הלכות תרומות ו,ב).
<h3> טז</h3>
<b>כֹּהֵן שֶׁאָכַל כַּזַּיִת מִבְּכוֹר תָּמִים חוּץ לִירוּשָׁלַיִם לוֹקֶה מִן הַתּוֹרָה</b>. ראה גם הלכות מעשה הקרבנות יא,ה.
<b>בֵּין לִפְנֵי זְרִיקָה</b>. ואז אסור אפילו לכהנים וגם הם לוקים על אכילה זו (שם ה"ד).
<h3> יז</h3>
<b>הַבְּכוֹר אֵין פּוֹדִין אוֹתוֹ</b>. שלא כשאר הקדשים שיש מצווה לפדותם כשנפל בהם מום ורק אז מותר לאכלם (הלכות איסורי מזבח א,י), את הבכור (והמעשר) אין לפדות ולאחר שנפל בהם מום אוכלים אותם ללא פדיון (ראה שם הי"ב).
<b>שֶׁכֵּיוָן שֶׁהוּא עוֹמֵד לְקָרְבָּן אֵין לַכֹּהֵן בּוֹ זְכוּת כְּדֵי לְמָכְרוֹ</b>. שהכהן מקבל את הבכור להקרבה, אך הוא אינו נחשב כממונו.
<b>וּבַזְּמַן הַזֶּה שֶׁאֵין בַּיִת הוֹאִיל וְלַאֲכִילָה עוֹמֵד וכו'</b>. מכיוון שבזמן שאין בית המקדש קיים גם בכור תם מיועד לאכילה כחולין ולא להקרבה, נעשה דינו כבכור בעל מום שהוא ממון הכהן ומותר למכרו.
<h3> יח</h3>
<b>יֵשׁ לַכֹּהֵן</b>. הכהן רשאי.
<b>מוֹכְרוֹ בַּבַּיִת אֲבָל לֹא בַּשּׁוּק</b>. אין למכרו בשוק של טבחים כדרך שמוכרים בשר חולין.
<b>כְּמוֹ שֶׁבֵּאַרְנוּ בְּהִלְכוֹת אִסּוּרֵי מִזְבֵּחַ</b>. א,יב.
<b>אֲבָל בְּשַׂר בְּכוֹר תָּמִים</b>. שנשחט והוקרב.
<b>וְכֹהֲנִים שֶׁנִּמְנוּ עַל הַבְּכוֹר</b>. השתתפו יחד לאכול את בשר הבכור התמים (כס"מ).
<b>מֻתָּרִין לִשְׁקֹל מָנָה כְּנֶגֶד מָנָה</b>. אף שאסור למכור את בשר הקדשים, מותר לכהנים לחלקו ביניהם לחלקים שווים ולשקול את בשרו בכף מאזניים חתיכה כנגד חתיכה (פה"מ בכורות ה,א), אבל אסור לשקול את הבשר בשקילה רגילה.
<h3> יט</h3>
<b>אִם רָצָה לְהַרְגִּיל</b>. להוציא את כל הבשר דרך נקב אחד שעושה ברגל כדי שיצא העור שלם ויוכל לשמש ככלי קיבול למים וכיוצא בזה (ראה הלכות יום טוב ג,ו).
<b>וְכֵן שְׁאָר פְּסוּלֵי הַמֻּקְדָּשִׁין</b>. שנפדו ונאכלים כחולין.
<h2>פרק ב</h2>
<h3> א</h3>
<b>כָּל הַמּוּמִין הַקְּבוּעִין הַפּוֹסְלִין אֶת הַקֳּדָשִׁים וְנִפְדִּין עֲלֵיהֶן</b>. בהמה בעלת מום פסולה מהקרבה על המזבח, ואם המום שבה הוא מום קבוע, פודים אותה והיא נאכלת כחולין.
<b>אִם נָפַל אֶחָד מֵהֶן בַּבְּכוֹר הֲרֵי זֶה נִשְׁחָט עָלָיו בְּכָל מָקוֹם</b>. נשחט ונאכל כחולין.
<b>וּכְבָר בֵּאַרְנוּ אוֹתָן הַמּוּמִין בְּהִלְכוֹת אִסּוּרֵי מִזְבֵּחַ</b>. חמישים המומים שראויים להיות באדם ובבהמה (ופורטו בהלכות ביאת מקדש פרק ז) ובנוסף עשרים ושלושה מומים שראויים להיות בבהמה בלבד (הלכות איסורי מזבח ב,א-ה).
<b>וְשֶׁהָרָאוּי מֵהֶן לִהְיוֹת בַּזָּכָר שִׁבְעָה וְשִׁשִּׁים</b>. מתוך שבעים ושלושה המומים שנמנו שם, שישה מהם אינם שייכים לכאן: שלושה מומים אינם מומים מובהקים מספיק (זקן, חולה ומזוהם), ולכן אי אפשר לפדות ולהוציא לחולין בהמה שנפלו בה מומים אלו וגם אי אפשר לשחוט עליהם את הבכור (ראה שם ה"ו); מום אחד אינו יכול להיות בזכר (פגם בערווה של נקבה); טומטום ואנדרוגינס (הנמנים גם כן במומים הפוסלים) אינם זכרים ולא חלה עליהם כלל קדושת בכור (לקמן ה"ה). נשארו סך הכול שישים ושבעה מומים.
<h3> ב</h3>
<b>וְכָל הַדְּבָרִים שֶׁמָּנִינוּ שָׁם שֶׁאֵין הַקָּרְבָּן מֵהֶן מִן הַמֻּבְחָר וכו'</b>. כגון שנחתכו הקרניים (הלכות איסורי מזבח ב,ח).
<b>וְכֵן אִם נוֹלַד בַּבְּכוֹר מוּם עוֹבֵר</b>. כגון עיוורון שאינו קבוע (שם ה"ז).
<h3> ג</h3>
<b>וְכֵן אִם נֶעֶבְרָה בּוֹ עֲבֵרָה</b>. שנבעל לאדם או שבעל אדם.
<b>בְּעֵד אֶחָד אוֹ עַל פִּי הַבְּעָלִים</b>. שבכל אלו אם הדבר נעשה ללא שני עדים אין בבהמה דין מיתה אך היא נפסלת מהקרבה (ראה הלכות איסורי מזבח ד,ב).
<b>שֶׁהֻקְצָה אוֹ נֶעֱבַד</b>. שעשו בו מעשה לשם הפרשתו לעבודה זרה או שעבדו אותו עצמו כעבודה זרה (ראה שם ה"ד).
<b>יִרְעֶה עַד שֶׁיִּפֹּל בּוֹ מוּם כְּמוֹ שֶׁבֵּאַרְנוּ בְּהִלְכוֹת אִסּוּרֵי מִזְבֵּחַ</b>. שכל אלו פסולים מהקרבה אך אינם ראויים לפדיון (שם ב,ט, ג,י).
<h3> ד</h3>
<b>יוֹצֵא דֹּפֶן</b>. הנולד דרך דופן הרחם בניתוח קיסרי.
<b>וְהַבָּא אַחֲרָיו</b>. הנולד אחריו דרך הרחם.
<b>שְׁנֵיהֶן אֵינָן בְּכוֹר</b>. אין להם דין בכור ולכן אינם ניתנים לכהן, ונאכלים אפילו ללא מום (לדין דומה בפדיון הבן ראה הלכות ביכורים יא,טז).
<b>אֲפִלּוּ יָצָאת נְקֵבָה דֶּרֶךְ דֹּפֶן וכו'</b>. הבא אחר יוצא דופן אינו בכור בכל מקרה ולא רק במקרה שהראשון היה זכר.
<h3> ה</h3>
<b>אַנְדְּרָגִינָס</b>. שיש לו איברי מין זכריים ונקביים.
<b>וְעוֹבְדִין בּוֹ וְגוֹזְזִין אוֹתוֹ כִּשְׁאָר הַחֻלִּין</b>. שלא כבכור שאסור בגיזה ועבודה אפילו לאחר שנפל בו מום (הלכות מעילה א,ט).
<b>טֻמְטוּם</b>. שאיברי מינו מכוסים, ולא ניכר אם הוא זכר או נקבה.
<b>סְפֵק בְּכוֹר וְיֵאָכֵל בְּמוּמוֹ לִבְעָלָיו</b>. מספק אין לאכלו כשהוא תמים ואסור בגיזה ועבודה — כבכור, אך גם אינו חייב לתתו לכהן, שהמוציא מחברו עליו הראיה, אלא הבעלים אוכלים אותו (ראה גם לקמן ה,ג).
<b>בֵּין שֶׁהִטִּיל מַיִם בִּמְקוֹם זַכְרוּת</b>. שנקב הטלת השתן שלו נמצא במקום שממנו זכרים (שאיבר מינם גלוי) מטילים שתן.
<h3> ו</h3>
<b>פָּטוּר מִן הַבְּכוֹרָה</b>. לגמרי, ונאכל לבעלים ללא מום.
<b>וְאִם הָיָה בּוֹ מִקְצָת סִימָנֵי אִמּוֹ</b>. יש בו מעט ממראה המין של אמו, וניתן להבחין שהוא ממין זה (פה"מ בכורות ב,ה).
<b>שֶׁאֵין לְךָ מוּם גָּדוֹל מִשִּׁנּוּי בְּרִיָּתוֹ כְּמוֹ שֶׁבֵּאַרְנוּ בְּהִלְכוֹת אִסּוּרֵי מִזְבֵּחַ</b>. ג,ה.
<b>אֲפִלּוּ פָּרָה שֶׁיָּלְדָה כְּמִין חֲמוֹר וכו'</b>. אף שהוולד דומה לחמור שהוא מין טמא, אם יש בו מקצת סימני אמו, יש לתתו לכהן ודינו כבכור בעל מום.
<b>אִם יָלְדָה מִין סוּס אוֹ גָּמָל... הֲרֵי הוּא סְפֵק בְּכוֹר</b>. שהרי הוא דומה למין שאינו חייב בבכורה.
<b>וְאִם תְּפָסוֹ כֹּהֵן אֵין מוֹצִיאִין מִיָּדוֹ</b>. הישראל אינו חייב לתת את הספק לכהן שכדי לקבל את הבהמה הכהן צריך להביא ראיה שלבהמה יש באמת דין בכור (על פי הכלל שהמוציא מחברו עליו הראיה). אמנם במקרה שבו הכהן תפס את הבהמה והוא מחזיק בה הדין מתהפך, ואי אפשר להוציא את הבהמה מידו ולהחזירה לידי הישראל אלא אם תהיה ראיה שהבהמה אינה בכור, שהרי גם לישראל אין ראיה שלבהמה אין דין בכור (ראה גם לקמן ה,ג).
<h3> ז</h3>
<b>הוֹאִיל וְעָשָׂה עֲבֵרָה</b>. עבר על איסור הטלת מום בקדשים (ראה הלכות איסורי מזבח א,ז).
<b>וְאֵינוֹ נִשְׁחָט עַל מוּם זֶה</b>. מעשה האיסור שלו אינו מועיל, ולא מתירים על פיו לשחוט את הבכור, אלא ממתינים שייפול בו מום אחר.
<h3> ח</h3>
<b>הִרְגִּיל לַבְּכוֹר שֶׁיִּפֹּל בּוֹ מוּם</b>. עשה פעולה שתגרום לו מום.
<b>שֶׁנָּתַן דְּבֵלָה עַל אָזְנוֹ</b>. הדביק תאנה לאוזן הבכור על מנת שאוזנו תיפגם כשיבוא כלב לאכלה.
<b>שֶׁהָלַךְ בּוֹ</b>. הוליך אותו.
<b>בֵּין בַּרְזֶל</b>. כגון במקום שיש בו ברזל נעוץ כדי שייכשל בו וייפצע (פה"מ בכורות ה,ג).
<b>וַעֲשָׁשִׁיּוֹת שֶׁל זְכוּכִית</b>. שברי זכוכית.
<b>כָּל מוּם שֶׁנַּעֲשָׂה לְדַעְתּוֹ</b>. שהתכוון שמעשיו או דיבורו יגרמו למום.
<b>וְאִם נַעֲשָׂה שֶׁלֹּא לְדַעְתּוֹ הֲרֵי זֶה שׁוֹחֵט עָלָיו</b>. כמבואר בסמוך.
<h3> י</h3>
<b>הֲרֵי זֶה לֹא יִשָּׁחֵט עָלָיו</b>. אף שטוען שלא התכוון להטלת מום.
<b>בְּמָקוֹם דָּחוּק מְסֹרָג בְּעֵצִים</b>. והבהמה נאלצת להתחכך בעצים כדי לאכול.
<b>אֲפִלּוּ הָיָה חָבֵר</b>. תלמיד חכמים הנאמן שלא התכוון להטיל בבכור מום. שבעניין זה לא חילקו חכמים בין חבר לעם הארץ החשוד על כך (בבלי בכורות לו,א).
<h3> יא</h3>
<b>וַאֲפִלּוּ בָּעַט בּוֹ מִפְּנֵי שֶׁרְדָפוֹ מִקֹּדֶם</b>. לאחר שהבהמה הפסיקה לרדוף אחריו בעט בה כדי לצערה, אך לא התכוון להטיל בה מום ולהתירה.
<h3> יב</h3>
<b>וְכֵן הַגּוֹי שֶׁעָשָׂה לְדַעְתּוֹ</b>. בלי שציוו אותו.
<h3> יג</h3>
<b>בְּכוֹר שֶׁאֲחָזוֹ דָּם</b>. חלה מחמת ריבוי דם, ויש להקיז את דמו לרפואה.
<b>יַקִּיז וּבִלְבַד שֶׁלֹּא יִתְכַּוֵּן וכו'</b>. אף שייתכן שייגרם לבכור מום על ידי הקזת הדם, כיוון שהוא לא מתכוון לגרום מום וייתכן גם שלא ייגרם כלל מום, מותר להקיז (פה"מ בכורות ה,ב).
<h3> יד</h3>
<b>מֻתָּר לְהַטִּיל מוּם בִּבְכוֹר קֹדֶם שֶׁיֵּצֵא לַאֲוִיר הָעוֹלָם</b>. אף שאסור להטיל מום בקדשים, מכיוון שהבכור מתקדש רק ביציאתו מן הרחם (ראה הלכות תמורה ד,יב-יג), ולכן מותר להטיל בו מום קודם לכן.
<b>אֲבָל בִּזְמַן שֶׁהַמִּקְדָּשׁ קַיָּם אָסוּר</b>. מכיוון שעומד להקרבה, ולכן אין להפקיע את קדושתו כדי ליהנות בו (השווה לאמור שם לגבי הקדשת בכור לשלמים, וראה בבלי תמורה כד,ב).
<h3> טו</h3>
<b>עֵד שֶׁהֵעִיד מִפִּי עֵד... נֶאֱמָן</b>. אף שבעדות רגילה אין להסתמך על עדות כזו (הלכות עדות יז,א).
<b>אֲפִלּוּ אִשָּׁה נֶאֱמֶנֶת</b>. אף שפסולה להעיד (שם ט,ב).
<h3> טז</h3>
<b>כָּל הַמּוּמִין הָרְאוּיִין לָבֹא בִּידֵי אָדָם וכו'</b>. אבל במומים מולדים וכדומה שוודאי באים בידי שמים, אין צורך כלל בנאמנות (ריק"ו).
<b>בְּשֶׁהָיָה הָרוֹעֶה יִשְׂרְאֵלִי וְהַבְּכוֹר בְּיַד הַכֹּהֵן</b>. כיוון שהרועה אינו מרוויח דבר מכך שהבכור יותר באכילה במומו (ולא חוששים שהכהן סיכם עם הרועה שיקבל מעט מהבשר כשיותר על פיו, שבעבור דבר מועט לא ישקר הרועה — פה"מ בכורות ה,ד).
<b>וְחוֹשְׁדִין אוֹתוֹ שֶׁמָּא הוּא הִטִּיל בּוֹ מוּם כְּדֵי שֶׁיִּתְּנֶנּוּ לוֹ</b>. כיוון שהבעלים הישראלי צריך לתת את הבכור לכהן, הרועה סבור שהבכור יינתן לו, ולכן הוא חשוד להטיל בו מום כדי שיוכל לאכלו אחר כך (פה"מ שם).
<h3> יז</h3>
<b>כֹּהֵן שֶׁהֵעִיד לְכֹהֵן אַחַר שֶׁמּוּם זֶה מֵאֵלָיו נָפַל נֶאֱמָן</b>. שהרי הבכור יישאר אצל הכהן המחזיק בבכור והמעיד לא ירוויח מעדות זו.
<b>וְאֵין חוֹשְׁשִׁין לָהֶן שֶׁמָּא גּוֹמְלִין זֶה אֶת זֶה</b>. לא חושדים שאחד מעיד שקר עבור השני כדי שאחר כך יעיד השני עבורו.
<b>אֲבָל חֲבֵרוֹ מֵעִיד לוֹ שֶׁאֵין אָדָם חוֹטֵא לְאַחֵר</b>. אף שהוא חשוד להטיל מום עבור עצמו בבכור שלו או בבכור ישראל שהוא רועה, אין הוא חשוד להעיד עדות שקר עבור כהן אחר (ראה גם הלכות מעשר יב,יז).
<b>אֲבָל לֹא אִשְׁתּוֹ מִפְּנֵי שֶׁהִיא כְּגוּפוֹ</b>. וכשם שהוא אינו נאמן להעיד על בכור שלו כך היא אינה נאמנת.
<h3> יח</h3>
<b>שֶׁלֹּא נֶחְשְׁדוּ לִשְׁחֹט קָדָשִׁים בַּחוּץ</b>. הכהנים נחשדו להטיל מום בבכורות, ורק על איסור זה אינם נאמנים. וכיוון שיש עדות שהמום נפל מאליו, נאמן הכהן לומר שהתירו לו את המום, שהרי אם מום זה אינו מתיר את הבכור בשחיטה יש בשחיטתו איסור משום שחוטי חוץ (שאסור לשחוט בהמת קדשים מחוץ למקדש), ועל איסור זה נאמן הכהן.
<b>מִפְּנֵי שֶׁהוּא עֲוֹן כָּרֵת כְּמוֹ שֶׁבֵּאַרְנוּ</b>. הלכות מעשה הקרבנות יח,ג.
<h3> יט</h3>
<b>נֶאֱמָן הַכֹּהֵן לוֹמַר... כְּדֵי לָחוּשׁ לוֹ שֶׁמָּא הוּא הִטִּילוֹ</b>. נאמן הכהן על זה, וכשאומר כך אין לחוש שמא הוא הטילו.
<b>שֶׁהַדָּבָר עָשׂוּי לְהִגָּלוֹת וכו'</b>. ולכן אין לחשוש שמשקר.
<h2>פרק ג</h2>
<h3> א</h3>
<b>אֶלָּא עַל פִּי מֻמְחֶה</b>. אדם שהוסמך לראות בכורות ולקבוע אם יש להם מום קבוע שמתירם בשחיטה.
<b>הַנָּשִׂיא שֶׁבְּאֶרֶץ יִשְׂרָאֵל</b>. ראש הסנהדרין.
<b>וְאָמַר לוֹ הַתֵּר בְּכוֹרוֹת בְּמוּמָן</b>. אף על פי שהוסמך לדברים אחרים, כגון לדון דיני ממונות ולהורות באיסור והיתר, אם לא הוסמך בפירוש להתרת בכורות — אין מתירים בכור על פיו (פה"מ בכורות ד,ג).
<h3> ב</h3>
<b>אִם אֵין שָׁם מֻמְחֶה</b>. באותה עיר (פה"מ בכורות ה,ה).
<b>הֲרֵי זֶה יִשָּׁחֵט עַל פִּי שְׁלֹשָׁה בְּנֵי הַכְּנֶסֶת</b>. שלושה הדיוטות הרגילים לבוא תדיר לבית הכנסת.
<b>וְכֵן בְּכוֹר שֶׁיָּצָא לְחוּצָה לָאָרֶץ</b>. אף שהיה בתחילה בארץ והיה ראוי להקרבה, אם יצא לחוץ לארץ אין צריך מומחה להתירו במום מובהק. וכל שכן שבכור שנולד בחוץ לארץ ואינו ראוי להקרבה (לעיל א,ה), אינו צריך מומחה (ראה כס"מ).
<b>הֲרֵי זֶה נִתָּר עַל פִּי שְׁלֹשָׁה בְּנֵי הַכְּנֶסֶת</b>. אפילו כשיש שם מומחה (ריק"ו).
<h3> ג</h3>
<b>אֵין רוֹאִין אֶת הַבְּכוֹר לְיִשְׂרָאֵל עַד שֶׁיִּהְיֶה כֹּהֵן עִמּוֹ</b>. לא מתירים בכור שנמצא ברשות ישראל קודם שהעבירו לכהן, אלא אם כן כהן נמצא אתו.
<b>שֶׁאַף עַל פִּי שֶׁאֵינוֹ חָשׁוּד לֶאֱכֹל קָדָשִׁים בַּחוּץ</b>. שהרי בא להראותו למומחה כדי שיתיר אותו.
<b>חָשׁוּד הוּא לִגְזֹל מַתְּנוֹת כְּהֻנָּה</b>. שבשחיטת קדשים בחוץ יש חיוב כרת, ולכך לא כל הנאמן עליה נאמן על הגזל (ראה גם לעיל ב,יח).
<b>לְפִיכָךְ אִם הָיָה חָכָם וְיָדוּעַ שֶׁהוּא מְדַקְדֵּק עַל עַצְמוֹ</b>. ואין לחשוד בו שיגזול.
<b>הוֹאִיל וֶהֱבִיאוֹ לְחָכָם הַמֻּמְחֶה הֲרֵי זֶה בְּחֶזְקַת מְדַקְדֵּק עַל עַצְמוֹ</b>. שהרי ראה בעצמו שבכור זה בעל מום, ובכל אופן הביאו למומחה כפי שצריך לעשות, ואם כן אין לחשוש שיגזול.
<h3> ד</h3>
<b>אַף עַל פִּי שֶׁהוּא מוּם גָּלוּי שֶׁאֵינוֹ מִשְׁתַּנֶּה בִּשְׁחִיטָה</b>. ואם כן ודאי נשחט הבכור בהיתר, ובכל זאת אסור מפני שלא הראהו למומחה. וכל שכן שאסור כאשר מדובר במום שעלול להשתנות לאחר שחיטה.
<b>וְיִקָּבֵר כִּבְכוֹר שֶׁמֵּת</b>. שנקבר כשאר קדשים שמתו ואסור ליהנות בבשרו (הלכות פסולי המוקדשין יט,יא).
<h3> ה</h3>
<b>שֶׁהָיְתָה לוֹ בֵּיצָה אַחַת וּשְׁנֵי כִּיסִין</b>. שהיו לו שני שקי אשכים ובתוכם רק אשך אחד. ומי שיש לו ביצה אחת, אף על פי שיש לו שני כיסים הדבר נחשב למום.
<b>וְהוֹשִׁיבוּהוּ עַל חַרְגּוּזוֹ וּמִעֲכוֹ</b>. הושיבוהו על עכוזו ודחק באותו המקום כדי לבדוק אם יש לו ביצה נוספת שדבוקה בתוך הגוף.
<b>בַּכְּסָלִים</b>. בחלק הפנימי של הירך.
<b>הֲרֵי זֶה מֻתָּר הוֹאִיל וּמִעֲכוֹ</b>. כיוון שמיעכו ולא יצאה הביצה, הרי זה איבר שבאופן קבוע אינו נמצא במקומו, ונחשב בעל מום אף שהתברר שהביצה דבוקה בפנים (ריק"ו).
<b>אִם לֹא נִמְעַךְ אַף עַל פִּי שֶׁנִּשְׁחַט עַל פִּי מֻמְחֶה הֲרֵי זֶה יִקָּבֵר</b>. שיש לחשוש שהביצה הייתה יוצאת במיעוך והוא אינו בעל מום.
<h3> ו</h3>
<b>וִישַׁלֵּם מִבֵּיתוֹ</b>. האדם שהתיר את הבכור צריך לשלם על הבכור שנשחט בגללו ללא היתר.
<b>רְבִיעַ לְדַקָּה וּמֶחֱצָה לְגַסָּה</b>. רבע מהמחיר של הבהמה שהורה לשחוט אם היא בהמה דקה (צאן). ומחצית ממחירה אם היא בהמה גסה (בקר).
<b>שֶׁקָּנְסוּ אֶת בַּעַל הַבְּהֵמָה כְּדֵי שֶׁלֹּא יַשְׁהֶה אוֹתָהּ</b>. קנסו את הכהן שברשותו הבכור על כך שהשהה אותו ולא הקריבו מיד, ועל ידי זה הגיע למצב שייפול בו מום, ולכן משלם מחצה לגסה.
<b>וְלֹא יְגַדֵּל בְּהֵמָה דַּקָּה בְּאֶרֶץ יִשְׂרָאֵל</b>. מכיוון שאסור לגדל בהמה דקה בארץ ישראל (הלכות נזקי ממון ה,ב), החמירו בדין המשהה בכור בהמה דקה וקנסו אותו יותר, ולכן משלם הרואה רק רביע לדקה (רי"ט אלגאזי בכורות ד,ל).
<h3> ז</h3>
<b>הַנּוֹטֵל שְׂכָרוֹ לִהְיוֹת רוֹאֶה בְּכוֹרוֹת אֵין שׁוֹחֲטִין עַל פִּיו</b>. שלא יתיר או יאסור בכורות כדי לקבל ממון.
<b>בֵּין שֶׁנִּמְצָא מוּם בֵּין שֶׁנִּמְצָא תָּמִים</b>. שבכל מקרה יקבל שכר זהה על הראייה.
<b>וְלֹא יִטֹּל שָׂכָר עַל בְּהֵמָה זוֹ חוּץ מִפַּעַם אַחַת... כְּדֵי שֶׁלֹּא יָבֹא לִידֵי חֲשָׁד</b>. שאם ייטול שכר בכל פעם שרואה בה מום יחשדו שפוסק על בעלת מום שהיא תמימה כדי שיביאו לו אותה שוב ויקבל עליה שכר נוסף (פה"מ בכורות ד,ה).
<h3> ח</h3>
<b>הֶחָשׁוּד עַל הַבְּכוֹרוֹת לִמְכֹּר אוֹתָן לְשֵׁם חֻלִּין</b>. חשוד למכור בשר בכור תם שנשחט באיסור.
<b>אֲפִלּוּ בְּשַׂר צְבָאִים מִפְּנֵי שֶׁהוּא דּוֹמֶה לִבְשַׂר עֵגֶל</b>. לא רק בשר בהמה טהורה אין לקנות ממנו מחשש שמדובר בבשר בכור, אלא גם בשר צבי שהוא חיה ואין בו דין בכור אסור, שכן הוא דומה לבשר עגל ויש חשש שיחליף ביניהם.
<b>אֲפִלּוּ שֶׁל נְקֵבָה שֶׁמָּא יַחְתֹּךְ זַכְרוּתוֹ וכו'</b>. אף שעור שלם של זכר ניכר באמצעות העור החופה את איבר הזכר, אין לקנות ממנו עור שנראה שהוא של נקבה, שמא זה עור זכר שמקום זכרותו נחתך.
<b>מְלֻבָּן</b>. רחוץ מלכלוך.
<b>צֹאִי</b>. מלוכלך שלא עבר תהליך ניקוי.
<b>טָווּי</b>. צמר שעשו ממנו חוטים.
<b>וּלְבָדִים</b>. בד העשוי מצמר דחוס ולא על ידי אריגה.
<b>שֶׁהוּא מְפַחֵד לְשַׁהוֹתוֹ אֶצְלוֹ שֶׁמָּא יִשְׁמְעוּ בּוֹ הַדַּיָּנִין</b>. ולכן לא מעכב אותם אצלו כדי להתקינם, אלא מזדרז למכרם לפני שייוודע לדיינים (לח"מ).
<h3> ט</h3>
<b>מַה שֶּׁאָכְלוּ אָכְלוּ וְיַחֲזִיר לָהֶם אֶת הַדָּמִים</b>. כיוון שמכר איסור, קנסוהו להחזיר לקונה את כספו, אפילו את הכסף של מה שהקונה כבר אכל.
<b>וְכֵן הַדִּין בְּמַאֲכִיל אֶת הַטְּרֵפָה</b>. שהטעה את הקונה על בשר טרפה שהוא כשר.
<b>כְּמוֹ שֶׁיִּתְבָּאֵר בְּהִלְכוֹת מֶקַח וּמִמְכָּר</b>. הלכות מכירה טז,יב. וראה שם הי"ד שהוא הדין בכל מכירת דבר האסור מן התורה.
<h3> י</h3>
<b>אִם תָּמִים הוּא</b>. ונשחט לקרבן.
<b>וְנִמְצָא טְרֵפָה אַחַר שֶׁהֻפְשַׁט הָעוֹר יִשָּׂרֵף כְּמוֹ שֶׁבֵּאַרְנוּ בְּהִלְכוֹת פְּסוּלֵי הַמֻּקְדָּשִׁין</b>. כיוון שהפסול היה בו קודם הפשט, ההפשט אינו מתיר את ההנאה מהעור ודינו שרפה (הלכות פסולי המוקדשין יט,ט).
<b>וְהַבָּשָׂר יִקָּבֵר</b>. המפרשים התקשו מדוע הבשר אינו נשרף כדין שאר קרבנות שנמצאו טרפה (הלכות איסורי מזבח ב,יא), וכן מדוע יש כאן חילוק בין העור לבין הבשר (ראה תוי"ט זבחים יב,ד, מרכה"מ וחזו"א).
<b>וְאִם בְּמוּמוֹ נִשְׁחַט הַבָּשָׂר יִקָּבֵר וכו'</b>. אסור ליהנות מהבשר כיוון שבכור בעל מום הותר לאכילה בלבד, וכשנאסר באכילה נאסר בהנאה אחרת. והעור כיוון שהופשט קודם שנודע שהוא טרפה מותר (ריק"ו).
<h3> יא</h3>
<b>בֵּין תָּמִים</b>. שנשחט לקרבן.
<b>בֵּין בַּעַל מוּם</b>. שנשחט על פי מומחה.
<b>כָּךְ נֶהֱנִין בְּגִזָּתוֹ</b>. בצמר שמחובר בו.
<b>אֲבָל כָּל צֶמֶר שֶׁנִּגְזַז מִמֶּנּוּ כְּשֶׁהוּא חַי</b>. שעבר על איסור גיזה.
<b>אֲפִלּוּ נָשַׁר מִמֶּנּוּ אַחַר שֶׁנָּפַל בּוֹ מוּם</b>. אף שהותר בשחיטה עדיין נשאר עליו איסור גיזה (הלכות מעילה א,ט).
<b>וַאֲפִלּוּ לְאַחַר שְׁחִיטָתוֹ</b>. שאז מותר בשרו באכילה.
<b>וְאֵין צָרִיךְ לוֹמַר אַחַר מִיתָתוֹ</b>. שאז אין היתר לאכול את הבשר.
<b>וּכְבָר בֵּאַרְנוּ בְּהִלְכוֹת מְעִילָה</b>. א,י.
<b>שֶׁלֹּא גָּזְרוּ גְּזֵרָה זוֹ אֶלָּא עַל הַבְּכוֹר וְהַמַּעֲשֵׂר בִּלְבַד</b>. אבל בחטאת ואשם הבאים לכפרה ואין חשש שישהה אותם, אף הצמר שנשר מהם בעודם תמימים, מותר לאחר שחיטתם.
<b>וּכְבָר בֵּאַרְנוּ שֶׁמִּצְוָה לְאָכְלוֹ בִּשְׁנָתוֹ</b>. לעיל א,ח.
<h3> יב</h3>
<b>צֶמֶר מְדֻבְלָל</b>. שער תלוש שנשאר מסובך בצמר המחובר.
<b>אֶת שֶׁהוּא נִרְאֶה עִמּוֹ מִן הַגִּזָּה</b>. שנראה שהוא חלק מהצמר המחובר.
<b>וְהוּא הַצֶּמֶר שֶׁעִקָּרוֹ הָפוּךְ כְּלַפֵּי רֹאשׁוֹ</b>. ראשי השער הפוכים לצד הגוף ושורשי השער נראים בחוץ.
<b>שֶׁזֶּה כְּמִי שֶׁנָּשַׁר מֵחַיִּים</b>. ניכר שהוא תלוש ואינו חלק מהצמר המחובר.
<h3> יג</h3>
<b>גִּזַּת בְּכוֹר</b>. שנגזזה מחיים ואסורה בהנאה.
<b>הֲרֵי הִיא דָּבָר חָשׁוּב וּמְקַדֵּשׁ בְּכָל שֶׁהוּא</b>. בדרך כלל איסור שהתערב בהיתר מתבטל ברוב. אמנם איסור שהוא דבר חשוב, אינו מתבטל אפילו ברוב גדול (הלכות מאכלות אסורות טז,א; ומדובר בגיזה של בהמה שלמה או בכל הכמות שגוזזים בפעם אחת שהיא דבר חשוב — ריק"ו, וראה ערוה"ש יו"ד שח,י שחילק באופן אחר).
<b>מְלֹא הַסִּיט</b>. רוחב שתי אצבעות, חצי טפח (ראה פה"מ ערלה ג,ב ובהערת הר"י קאפח שם, פה"מ שבת יג,ד ובהערות הר"י שילת שם; שיעור זה שונה מ'רוחב הסיט' ששיעורו כשני טפחים — ראה הלכות שבת ט,ז). אבל בפחות משיעור זה מתבטל הצמר האסור בבגד (לדין דומה בשער נזיר ובשער פטר חמור ראה הלכות פסולי המוקדשין יט,יב).
<b>מִצֶּמֶר הַמֻּקְדָּשִׁין מְקַדֵּשׁ בְּכָל שֶׁהוּא</b>. נהפך כל הבגד להקדש ונאסר אפילו בפחות ממלוא הסיט עד שיפדה את צמר ההקדש המעורב (פה"מ ערלה ג,ג).
<h2>פרק ד</h2>
<h3> א</h3>
<b>שֶׁאִם הָיָה שֻׁתָּף בַּפָּרָה אוֹ בָּעֻבָּר</b>. בשעת הלידה, שעת התקדשות הבכור (לדין דומה בפטר חמור ראה הלכות ביכורים יב,טו).
<b>אֲפִלּוּ הָיָה לַגּוֹי אֶחָד מֵאֶלֶף בָּאֵם אוֹ בַּוָּלָד</b>. אף שחלקו קטן מאוד, כיוון שיש לו חלק בכל הבהמה (ולא רק באיבר מסוים כבהמשך ההלכה) נחשב כשותף בכל הבהמה ופוטר (כס"מ).
<b>וְאִם אֶפְשָׁר שֶׁיֵּחָתֵךְ אֵבֶר הַגּוֹי וְלֹא יִפָּסֵל</b>. כגון הקרניים, הטלפיים או ייתור בשר (ריק"ו).
<h3> ב</h3>
<b>הַלּוֹקֵחַ עֻבַּר פָּרָתוֹ שֶׁל נָכְרִי</b>. קונה את העובר לפני לידתו.
<b>אוֹ הַמּוֹכֵר עֻבַּר פָּרָתוֹ לְנָכְרִי אַף עַל פִּי שֶׁאֵינוֹ רַשַּׁאי</b>. שבמכירתו לגוי מפקיע ממנו את קדושת הבכור שהייתה יכולה להיות לו (ראה בבלי בכורות ב,א ותוספות שם).
<b>וְאֵין קוֹנְסִין אוֹתוֹ עַל דָּבָר זֶה</b>. לא מחייבים אותו לקנות את העובר מהגוי וליתנו לכהן.
<h3> ג</h3>
<b>נָכְרִי שֶׁקִּבֵּל מִיִּשְׂרָאֵל כָּזֶה</b>. שהגוי מטפל בבהמת ישראל ומחלקים ביניהם את הוולדות.
<h3> ד</h3>
<b>הַמְקַבֵּל צֹאן מִן הַגּוֹי בְּמָמוֹן קָצוּב</b>. ששמו את מחיר הבהמות בשעת קבלתם.
<b>וּפָסַק עִמּוֹ שֶׁיִּהְיֶה הַשָּׂכָר בֵּינֵיהֶן וְאִם פָּחֲתוּ פָּחֲתוּ לְיִשְׂרָאֵל</b>. על הישראל להחזיר את מחיר הבהמות כפי שנקצב בשעת קבלתם, ואם יהיה הפסד הוא ישלים את מחירם מכספו, ואם יהיה רווח יחלקו הגוי והישראל בשווה.
<b>שֶׁבִּרְשׁוּת יִשְׂרָאֵל הֵן וַהֲרֵי הֵן כְּקִנְיָנוֹ</b>. שהרי קיבלם במחיר קצוב והתחייב באחריותם.
<b>הוֹאִיל וְאִם לֹא יִמְצָא הַגּוֹי אֶצְלוֹ מָמוֹן לִגְבּוֹת מִמֶּנּוּ יִגְבֶּה מִן הַבְּהֵמוֹת הָאֵלּוּ וּמִוַּלְדוֹתֵיהֶן וכו'</b>. אף שלגוי יש תביעה ממונית על הישראל (מחיר הצאן שנתן וחלקו ברווח) ואין לו בעלות על הבהמות, מכיוון שאם לא ישלם לו הישראל הוא יעדיף לגבות מגוף הבהמות ומגוף הוולדות שעיקרם היו שלו (פה"מ בכורות ב,ד), לכן הצאן והוולדות נחשבים כבהמות שיש לגוי שותפות בהם, והנולדים להם פטורים מן הבכורה.
<b>אֲבָל וַלְדֵי וְלָדוֹת חַיָּבִין שֶׁהֲרֵי שֶׁל יִשְׂרָאֵל הֵן וְאֵין לַגּוֹי עֲלֵיהֶן רְשׁוּת</b>. הנולדים לוולדות נחשבים מבחינת הגוי כשאר רכוש הישראל והוא לא יגבה דווקא מהם, ולכן הם נחשבים כבהמת ישראל שוולדה חייב בבכורה.
<h3> ה</h3>
<b>וְקָנָה לוֹ בָּהֶן בְּהֵמָה מִגּוֹי בְּדִינֵיהֶם... וְכֵן אִם קָנָה הַגּוֹי מִיִּשְׂרָאֵל בְּדִינֵיהֶם</b>. על פי דיני קניין מגוי ומכירה לגוי (בבלי בכורות יג,א), שנעשה במעות גם ללא משיכה (הלכות זכייה ומתנה א,יד).
<h3> ז</h3>
<b>וְאֵין יָדוּעַ אִם בִּכְּרָה אוֹ לֹא בִּכְּרָה</b>. לא ידוע אם כבר ילדה ברשות הגוי או שהוולד שיולדת כעת ברשות הישראל הוא הבכור.
<b>סְפֵק בְּכוֹר וְיֵאָכֵל בְּמוּמוֹ לַבְּעָלִים וְאֵינוֹ לַכֹּהֵן</b>. כיוון שייתכן שהוא בכור אין לאכלו בלא מום והוא אסור בגיזה ועבודה, ומצד שני לא חייבים ליתנו לכהן ובוודאי שאין להקריבו שהרי אין ודאות שהוא אכן בכור.
<b>שֶׁהַמּוֹצִיא מֵחֲבֵרוֹ עָלָיו הָרְאָיָה</b>. אי אפשר להוציא ממון מספק, בלא ודאות ('ראיה') שהוא שייך לתבעו (ראה גם לקמן ה,ג).
<h3> ח</h3>
<b>לָקַח בְּהֵמָה מְנִיקָה מִן הַגּוֹי אֵינוֹ חוֹשֵׁשׁ שֶׁמָּא בְּנָהּ שֶׁל אַחֶרֶת הִיא מְנִיקָה</b>. שהבהמה אינה מניקה בכלל אם לא ילדה (אמנם לאחר שילדה ייתכן שתניק אפילו ולדות של אחרים — בבלי בכורות כד,א).
<b>אֶלָּא הֲרֵי זוֹ בְּחֶזְקַת שֶׁיָּלְדָה</b>. והוולד שתלד אינו בכור.
<b>בְּהֵמָה שֶׁהִיא חוֹלֶבֶת פְּטוּרָה מִן הַבְּכוֹרָה</b>. אפילו שלא ידוע שילדה, כיוון שיש לה חלב היא בחזקת בהמה שכבר ילדה והוולד הנולד לה אינו בכור.
<h3> ט</h3>
<b>שֶׁאֵין הַיִּשְׂרְאֵלִי שׁוֹתֵק וְגוֹרֵם לוֹ לֶאֱכֹל קָדָשִׁים בַּחוּץ</b>. שאם בהמה זו עדיין לא ילדה והמוכר אינו מודיע ללוקח שהוולד שהיא תלד בכור, יבוא הלוקח לשחוט ולאכול את הבכור כחולין מחוץ לעזרה.
<h3> י</h3>
<b>בְּהֵמָה דַּקָּה שֶׁהִפִּילָה עֻבָּר שֶׁעֲדַיִן לֹא נִתְבָּאֲרָה צוּרָתוֹ הַרְבֵּה וְנִכְּרָה לַכֹּל וכו'</b>. גם נפל של עובר שלא התפתח כל צרכו פוטר את הוולד שנולד אחריו מן הבכורה. ולכן צריך לשאול את הרועים הבקיאים אם מה שהפילה הבהמה היה עובר, ואם כן נפטרה הבהמה על ידו מן הבכורה.
<b>אֲפִלּוּ הָיְתָה קְטַנָּה וְיָלְדָה אֶצְלוֹ בְּתוֹךְ שְׁנָתָהּ</b>. וודאי לא ילדה קודם.
<b>שִׁלְיָה</b>. הנרתיק שבתוכו נמצא העובר.
<b>סִימַן וָלָד</b>. ראיה שהיה כאן ולד.
<b>וּמֻתָּר לְהַשְׁלִיךְ אוֹתָהּ הַשִּׁלְיָה לַכְּלָבִים</b>. אף שאם היינו יודעים בוודאות שהיא שליית בכור היה צריך לקבור אותה.
<b>וּכְבָר בֵּאַרְנוּ שֶׁהַזָּכָר שֶׁאֵין בּוֹ מִקְצָת סִימָנֵי אִמּוֹ אֵינוֹ מִתְקַדֵּשׁ בִּבְכוֹרָה</b>. לעיל ב,ו.
<b>אֲבָל בֶּהֱמַת קָדָשִׁים שֶׁהִפִּילָה שִׁלְיָה תִּקָּבֵר</b>. השליה אסורה בהנאה ויש לקבור אותה (ראה גם הלכות תמורה ד,י).
<b>שֶׁהַזְּכָרִים בָּהּ כַּנְּקֵבוֹת</b>. ואם כן רוב הנפלים קדושים.
<h3> יא</h3>
<b>חֲרָרַת דָּם</b>. חתיכת דם.
<b>שֶׁחֶזְקָתָהּ שֶׁהַוָּלָד בְּתוֹכָהּ וְרָבָה עָלָיו הַדָּם וְהִפְסִידוֹ וּבִטְּלוֹ</b>. אף שלא רואים בחתיכה זו צורת ולד, חזקה שהיה בה צורת ולד אלא שחתיכת הדם קלקלה אותו וביטלה את צורתו.
<b>אַף עַל פִּי שֶׁאֵין בַּחֲרָרָה זוֹ קְדֻשָּׁה</b>. שהרי רק למיעוט הוולדות קדושת בכור (כמבואר לעיל ה"י בדין שליה).
<b>כְּדֵי לְפַרְסֵם הַדָּבָר שֶׁנִּפְטְרָה מִן הַבְּכוֹרָה</b>. אמנם שליה אינה צריכה פרסום שידוע לכול שאין שליה בלא ולד (ריק"ו).
<h3> יב</h3>
<b>כְּבָר בֵּאַרְנוּ בְּעִנְיַן נִדָּה</b>. הלכות איסורי ביאה י,א-ב.
<b>שֶׁהַוָּלָד בָּאָדָם נִגְמָר לְאַרְבָּעִים יוֹם</b>. מהעיבור, וקודם לכן אינו נחשב עובר.
<b>אֲבָל וְלַד בְּהֵמָה לֹא עָמְדוּ חֲכָמִים עַל מִנְיַן הַיָּמִים שֶׁיִּגָּמֵר בּוֹ</b>. ראה לקמן הי"ג את שיעור הגודל שמחשיב את העובר לוולד הפוטר מבכורה.
<b>אֲבָל אָמְרוּ שֶׁהַמַּפֶּלֶת טִנּוּף</b>. אם אותו טינוף היה עובר.
<b>אֵינָהּ מִתְעַבֶּרֶת אַחֲרָיו וְלֹא מְקַבֶּלֶת וָלָד אַחֵר לְפָחוֹת מִשְּׁלֹשִׁים יוֹם</b>. ולכן אם התעברה תוך פחות משלושים יום, סימן שאותו הטינוף אינו עובר גמור ואינו פוטר מן הבכורה.
<h3> יג</h3>
<b>שֶׁיָּצָאת מְלֵאָה וּבָאת רֵיקָנִית</b>. יצאה למרעה מעוברת וחזרה ללא עובר ולא ראו מה הפילה.
<b>שֶׁמָּא דָּבָר שֶׁאֵינוֹ פּוֹטֵר בִּבְכוֹרָה הִפִּילָה</b>. עובר שלא נגמרה יצירתו.
<b>וְאֵין לְנִפְלֵי הַבְּהֵמָה פְּטִירַת רֶחֶם</b>. הנפל אינו נחשב עובר גמור שפוטר את הוולד הנולד אחריו מן הבכורה.
<b>עַד שֶׁיַּעְגִּילוּ רֹאשׁ כְּפִיקָה שֶׁל עֵרֶב</b>. שעיגול הראש שלהם יהיה גדול כפקעת של חוטי ערב (שהם עבים יותר מחוטי השתי והפקעת שלהם גדולה יותר).
<h3> יד</h3>
<b>מְבַכֶּרֶת הַמְקַשָּׁה לֵילֵד</b>. וכדי שלא תמות יש לחתוך ולהוציא את איברי העובר ממעיה.
<b>מְחַתֵּךְ אֵבֶר אֵבֶר וּמַשְׁלִיךְ לַכְּלָבִים</b>. כיוון שמוציא את האיברים אחד אחד, ולא את רוב הבהמה יחד, האיברים אינם מתקדשים ולכן מותר ליהנות בהם ואינם צריכים קבורה.
<b>וְהַבָּא אַחֲרָיו בְּכוֹר</b>. כיוון שמבהמה זו לא יצא כלל ולד אלא איברים, הוולד הבא בכור. אבל במקרה שיצא ולד דרך דופן או שהפילה ולד, ואפילו טינוף או חררת דם שהיו ולד — כיוון שיצא ממנה ולד שלם, היא פטורה מן הבכורה (ריק"ו).
<b>וְאִם חָתַךְ אֵבֶר וְהִנִּיחוֹ וְחָתַךְ אֵבֶר וְהִנִּיחוֹ עַד שֶׁהִשְׁלִים רֻבּוֹ</b>. השאיר את האיברים ולא השליכם לכלבים עד שהיו רוב איברי הבהמה מונחים לפניו.
<b>כֵּיוָן שֶׁיָּצָא רֻבּוֹ... וַהֲרֵי הוּא לְפָנֵינוּ נִתְקַדֵּשׁ לְמַפְרֵעַ</b>. מכיוון שכל האיברים קיימים הרי הם מצטרפים יחד, וממילא גם האיברים שיצאו בתחילה ולא היו קדושים, מתקדשים כעת למפרע וטעונים קבורה והנולד אחר כך אינו נעשה בכור.
<h3> טו</h3>
<b>יָצָא שְׁלִישׁ וּמְכָרוֹ לְגוֹי וְחָזַר וְיָצָא שְׁלִישׁ אַחֵר נִתְקַדֵּשׁ לְמַפְרֵעַ</b>. שכאשר יצא רובו הוא התקדש למפרע והתברר שמכירתו אינה מכירה (שבכור קדוש אינו רכושו), ולכן אין בבהמה זו שותפות גוי הפוטרת אותו מבכורה.
<b>יָצָא שְׁלִישׁ דֶּרֶךְ דֹּפֶן וּשְׁנֵי שְׁלִישִׁים דֶּרֶךְ רֶחֶם</b>. בתחילה הוציא שליש מהבהמה דרך דופן הרחם (בניתוח קיסרי), ואחר יצאו שני שלישי הבהמה הנותרים מפתח הרחם.
<b>אֵינוֹ קָדוֹשׁ שֶׁהָרֹב הָרִאשׁוֹן לֹא יָצָא דֶּרֶךְ רֶחֶם וּלְמַפְרֵעַ הוּא מִתְקַדֵּשׁ</b>. קדושת הוולד תלויה ברוב הראשון שיצא ('למפרע הוא מתקדש'), ומכיוון שרוב זה לא יצא דרך הרחם הוולד אינו מתקדש, אף אם בסופו של דבר שני שלישים של הוולד יצאו דרך הרחם (רש"י חולין סט,ב).
<h3> טז</h3>
<b>יָצָא מִעוּט אֵבֶר גָּדוֹל וַהֲרֵי זֶה הַיּוֹצֵא רֻבּוֹ שֶׁל עֻבָּר</b>. רוב הבהמה יצאה דרך הרחם וחלק מרוב זה הוא חלק קטן מאיבר גדול שרובו נמצא עדיין במעי האם.
<b>נִפְטְרָה מִן הַבְּכוֹרָה וְיִקָּבֵר הַיּוֹצֵא</b>. שהרי יצא רובו של העובר, ולא אומרים שמיעוט האיבר שיצא נגרר אחר רובו שבפנים ונמצא שלא יצא הרוב.
<b>יָצָא חֲצִי הָעֻבָּר וְהוּא רֻבּוֹ שֶׁל אֵבֶר הַיּוֹצֵא</b>. רק חצי מהעובר יצא, וחלק מחצי זה הוא חלק מאיבר שרובו כבר יצא ומיעוטו עדיין בפנים.
<b>הֲרֵי זֶה סָפֵק אִם נִפְטְרָה מִן הַבְּכוֹרָה אוֹ לֹא נִפְטְרָה</b>. ספק אם מיעוט האיבר נגרר אחר רובו ונחשב כאילו כבר יצאה רוב הבהמה (בבלי חולין ע,א).
<h3> יז</h3>
<b>בְּכוֹר שֶׁכְּרָכוֹ בְּסִיב</b>. בעודו ברחם עטפו בחוטי דקל סבוכים זה בזה בצפיפות (הסיב הוא הכיסוי על הדקל כעין אריג).
<b>אֲחוֹתוֹ</b>. נקבה שנולדה אתו.
<b>הוֹאִיל וְלֹא נָגַע בָּרֶחֶם מִכָּל מָקוֹם הֲרֵי זֶה סְפֵק בְּכוֹר</b>. בכל המקרים הללו הבכור לא נגע בפתח הרחם בשעת יציאתו החוצה, ויש ספק אם כשעבר דרך פתח הרחם ולא נגע בו נחשב בכור.
<h3> יח</h3>
<b>הִדְבִּיק שְׁנֵי רְחָמִים</b>. של שתי בהמות.
<b>וְיָצָא מִזֶּה וְנִכְנַס לָזֶה</b>. ולאחר מכן יצא דרך פתח השנייה.
<b>שֶׁהֲרֵי פָּטַר רֶחֶם</b>. נפתח רחמה ויצא דרכו ולד.
<h3> יט</h3>
<b>נִפְחֲתוּ כָּתְלֵי בֵּית הָרֶחֶם</b>. נחסרו באופן שהוולד אינו נוגע בדפנות הרחם בזמן יציאתו (ראה רש"י חולין ע,א שגרס 'נפתחו' ופירש שכותלי הרחם התרחבו, ויש שגרסו כך ברמב"ם).
<h3> כ</h3>
<b>נֶעֶקְרוּ כָּתְלֵי בֵּית הָרֶחֶם בְּצַוָּארוֹ</b>. כתלי פתח הרחם נעקרו ממקומם ונתלו בפנים בצוואר הרחם.
<b>הֲרֵי זֶה סָפֵק אִם בִּמְקוֹמוֹ מְקַדֵּשׁ אוֹ מְקַדֵּשׁ אַף חוּץ לִמְקוֹמוֹ</b>. ספק אם הוולד מתקדש כשיוצא מפתח הרחם דווקא כאשר הוא נמצא במקומו הטבעי או לא.
<h3> כא</h3>
<b>נִגְמְמוּ כָּתְלֵי בֵּית הָרֶחֶם</b>. נחתכו בהיקפם מבפנים אך השפה החיצונית נשארה שלמה (רבנו גרשום חולין ע,א, וראה רש"י שם).
<b>נִפְרַץ מִקְצָתָן וְעוֹמֵד מְרֻבֶּה עַל הַפָּרוּץ</b>. נחתך חלק מכותלי הרחם והחלק הנשאר מרובה על הפרוץ.
<h2>פרק ה</h2>
<h3> א</h3>
<b>הַכֹּהֵן נוֹטֵל אֶת הַכָּחוּשׁ וְהַשֵּׁנִי סְפֵק בְּכוֹר</b>. מחמת הספק נוהגים בשניהם דין ספק בכור, אמנם צריך לתת לכהן רק אחד, את הכחוש ששווה פחות, שהמוציא מחברו עליו הראיה.
<b>לְפִיכָךְ אֵין לַכֹּהֵן כְּלוּם</b>. שאם הנקבה יצאה ראשונה שניהם חולין.
<h3> ב</h3>
<b>שְׁנֵי זְכָרִים וּנְקֵבָה הַכֹּהֵן נוֹטֵל אֶת הַכָּחוּשׁ וְהַשֵּׁנִי סְפֵק בְּכוֹר</b>. שייתכן ששני הזכרים בכורים, וייתכן שרק אחד מהם בכור והשני נולד לאחר הנקבה או לאחר הזכר האחר, ולכן לשניהם דין ספק בכור והכהן נוטל את הכחוש.
<b>יָלְדוּ שְׁתֵּי נְקֵבוֹת וְזָכָר אוֹ שְׁנֵי זְכָרִים וּשְׁתֵּי נְקֵבוֹת</b>. ייתכן ששתי הנקבות נולדו ראשונות ואף אחד אינו בכור, וייתכן ששני הזכרים נולדו ראשונים ולשניהם דין בכור, לפיכך לשניהם דין ספק בכור והכהן אינו נוטל כלל.
<h3> ג</h3>
<b>דִּינוֹ שֶׁיִּרְעֶה עַד שֶׁיִּפֹּל בּוֹ מוּם</b>. אין לאכלו תמים כבכור.
<b>וְיֵאָכֵל לִבְעָלָיו</b>. ולא צריך לתתו לכהן, שהמוציא מחברו עליו הראיה.
<b>תָּפַשׂ אוֹתוֹ הַכֹּהֵן אֵין מוֹצִיאִין אוֹתוֹ מִיָּדוֹ</b>. כיוון שהוא תפס את הבכור הוא נעשה המוחזק בו, וכדי להוציא ממנו צריך ראיה שאינו בכור.
<h3> ד</h3>
<b>אֶלָּא הֲרֵי הַדָּבָר בְּחֶזְקָתוֹ שֶׁכָּל אַחַת מְנִיקָה בְּנָהּ</b>. ואם כן הזכרים נולדו לשאינן מבכרות, וכולם חולין.
<h3> ה</h3>
<b>וּמֵת אֶחָד מֵהֶן</b>. ולא ידוע של מי מת.
<b>מַנִּיחַ הָרוֹעֶה הַשֵּׁנִי בֵּינֵיהֶן וּמִסְתַּלֵּק</b>. מדובר במקרה שהפקידו אצלו שלא מדעתו. אבל אם הניחו מדעתו היה עליו לדעת של מי מת, ולכן כשפשע ולא ידע של מי מת עליו לשלם להם בהמה נוספת (לח"מ ע"פ הלכות שאלה ופיקדון פ"ה סוף ה"ד).
<h3> ו</h3>
<b>הַמּוֹצִיא מֵחֲבֵרוֹ עָלָיו הָרְאָיָה</b>. תישאר הבהמה החיה אצל בעל הבית והיא ספק בכור.
<h3> ז</h3>
<b>לֹא נֶחְשְׁדוּ יִשְׂרָאֵל עַל הַבְּכוֹרוֹת וכו'</b>. שלא ככהנים (לעיל ב,יז), ישראל לא נחשדו להטיל מום בבכור, ואפילו בספק בכור שהם זכאים באכילתו, וגם נאמן הישראל לומר שהוא ספק בכור ואינו חשוד שהוא בכור גמור ועליו להביאו לכהן (ריק"ו, אבל ראה רי"ט אלגאזי בכורות ה,מז).
<b>וְרוֹאִין לוֹ מוּמוֹ</b>. ואינו צריך להביא ראיה שהמום נפל בו מאליו.
<h3> ח</h3>
<b>כָּל הַקֳּדָשִׁים שֶׁקָּדַם מוּם קָבוּעַ לְהֶקְדֵּשָׁן וְנִפְדּוּ חַיָּבִין בִּבְכוֹרָה וכו'</b>. אין דין בכור נוהג בבהמת קדשים, ובעודה קדושה קודם שנפדתה ולדה אינו נעשה בכור (לעיל א,ו). ולאחר פדיון הבהמה יש הבדל בין המקרים: אם בשעת ההקדשה הייתה הבהמה בעלת מום קבוע, לא התקדשה כלל בקדושת הגוף, ולכן נעשית לאחר הפדיון חולין גמורים וולדה בכור. ואם לא היה לה מום קבוע בשעת ההקדשה התקדשה בקדושת הגוף, ולכן גם לאחר פדיונה לא יצאה לגמרי להיות חולין ואין לוולדה דין בכור.
<b>שֶׁהֲרֵי לֹא יָצְאוּ לְחֻלִּין לְכָל דָּבָר</b>. אלא רק לעניין אכילתם.
<b>כְּמוֹ שֶׁבֵּאַרְנוּ בְּהִלְכוֹת מְעִילָה</b>. א,ט.
<h3> ט</h3>
<b>הַלּוֹקֵחַ בְּהֵמָה מִמְּעוֹת מַעֲשֵׂר שֵׁנִי בִּירוּשָׁלַיִם</b>. קנה בכסף פדיון מעשר שני בהמה לאכילה וילדה, לוולדה דין בכור.
<b>שֶׁאֵינוֹ רַשַּׁאי לִסְחֹר בְּפֵרוֹת שְׁבִיעִית</b>. הלכות שמיטה ו,א.
<b>וְאִם תִּהְיֶה חַיֶּבֶת בִּבְכוֹרָה הֲרֵי זֶה מִשְׂתַּכֵּר בִּבְכוֹר שֶׁהֲרֵי יָצָא מִתּוֹרַת פֵּרוֹת שְׁבִיעִית</b>. כאשר קונים מאכלים בפירות שביעית חלה עליהם קדושת שביעית (הלכות שמיטה ו,א). ומשום כך בהמה שנקנתה מפירות שביעית פטורה מן הבכורה, שאם לוולדה יהיה דין בכור לא תחול עליו קדושת שביעית, ונמצא שהרוויח בכך שלא צריך לנהוג בבכור בקדושת שביעית.
<b>כְּבָר בֵּאַרְנוּ בְּהִלְכוֹת אִסּוּרֵי מַאֲכָלוֹת</b>. מאכלות אסורות ח,טז.
<b>וְכֵן בֵּאַרְנוּ בִּתְרוּמוֹת</b>. יב,כא.
<b>וְכֵן אָסוּר לַעֲשׂוֹת סְחוֹרָה בִּבְכוֹרוֹת</b>. לקנות על מנת למכור ולהרוויח.
<b>אַף עַל פִּי שֶׁמֻּתָּר לְמָכְרָן עַל דֶּרֶךְ שֶׁבֵּאַרְנוּ</b>. מותר למכור כשאינו עושה זאת למטרות מסחר (כבדוגמאות שבהלכה הבאה), ואז יש למכור לפי ההגבלות שנזכרות לעיל א,יז-יח.
<h3> יא</h3>
<b>אֵין שָׁמִין בְּכוֹרוֹת תְּמִימִין לְיִשְׂרָאֵל</b>. שיגדלו את הבכורות ויחלקו עם הבעלים בשבח שישביח הבשר בזמן השחיטה, וטעם הדבר הדבר מפני שנחשב כסחורה.
<b>אֲבָל שָׁמִין לָהֶן בְּכוֹרוֹת בַּעֲלֵי מוּמִין</b>. מפני שהם מותרים לישראל באכילה אינו נחשב כסחורה אלא כשותפות בבכור לצורך אכילתו (תוכ"פ בבא מציעא עמ' 210).
<b>וְשָׁמִין בְּכוֹרוֹת תְּמִימִין לַכֹּהֲנִים בַּזְּמַן הַזֶּה שֶׁהֵן עוֹמְדִין לְהֵאָכֵל בְּמוּמָן</b>. הפרשנים התקשו מדוע אין לשום בזמן הזה תמימים לישראל (ראה רי"ט אלגאזי בכורות ה,לז). ויש שהסביר שהטעם הוא מפני שיש בכך משום זלזול בקדשים (ריק"ו).
<h2>פרק ו</h2>
<h3> א</h3>
<b>אֶלָּא בְּבָקָר וְצֹאן בִּלְבַד</b>. ולא בחיות טהורות (ערוה"ש רא,ז).
<h3> ב</h3>
<b>נוֹהֵג בַּחֻלִּין אֲבָל לֹא בַּמֻּקְדָּשִׁין וכו'</b>. לדין דומה בבכור ראה לעיל א,ה-ו.
<h3> ד</h3>
<b>נִשְׁחָט בָּעֲזָרָה</b>. כדין קדשים קלים שנשחטים בכל העזרה (הלכות מעשה הקרבנות ה,ב).
<b>וְזוֹרְקִין דָּמוֹ זְרִיקָה אַחַת כְּנֶגֶד הַיְסוֹד</b>. באחת מפינות המזבח שבהן יש יסוד (שם ה,יז).
<b>וּמַקְטִירִין אֵמוּרָיו וּשְׁאָר הַבָּשָׂר נֶאֱכָל לַבְּעָלִים בִּירוּשָׁלַיִם</b>. שם ט,כה.
<b>כִּשְׁאָר קָדָשִׁים קַלִּים</b>. הנאכלים בכל ירושלים, וזמן אכילתו עד למחרת יום ההקרבה בשקיעה (שם י,ה-ו).
<b>הָיָה בַּעַל מוּם... הֲרֵי זֶה נֶאֱכָל בְּכָל מָקוֹם</b>. כדין בכור (לעיל א,ג).
<h3> ה</h3>
<b>אַף אִסּוּר מְכִירָה בִּכְלָלוֹ</b>. לא רק איסור פדייה.
<b>כְּמוֹכֵר חֶרְמֵי כֹּהֲנִים</b>. כשאמר על נכסיו שיהיו חרם לכהנים, אסור למכור או לגאול אותם ויש ליתנם לכהנים (הלכות ערכין וחרמין ו,ד).
<b>וּכְמוֹכֵר יְפַת תֹּאַר כְּמוֹ שֶׁיִּתְבָּאֵר בִּמְקוֹמוֹ</b>. הלוקח שבויה מן המלחמה רשאי לשאתה ואסור לו למכור אותה, ומכירתה אינה מועילה (הלכות מלכים ח,ו).
<h3> ו</h3>
<b>אֵין שׁוֹקְלִין מָנָה כְּנֶגֶד מָנָה בַּמַּעֲשֵׂר כְּדֶרֶךְ שֶׁשּׁוֹקְלִין בַּבְּכוֹר</b>. שאף שבכור תמים אינו נמכר, התירו לחלק את בשרו בין הכהנים על ידי נתינת חתיכה בכף אחת כנגד חתיכה שבכף השנייה (לעיל א,יח). אבל במעשר לא התירו אף באופן זה שחלוקה כזו נראית כמכירה (פה"מ בכורות ה,א).
<h3> ז</h3>
<b>וּמַעְשַׂר בְּהֵמָה שֶׁל יְתוֹמִים שֶׁנִּשְׁחַט בְּמוּמוֹ</b>. וכבר אין במכירתו איסור מן התורה.
<b>מִפְּנֵי הָשֵׁב אֲבֵדָה לַיְתוֹמִים לֹא גָּזְרוּ עָלָיו</b>. שאם לא ימכרו את הבשר, יתקלקל ויסריח.
<h3> ח</h3>
<b>מֻתָּר לִמְכֹּר חֶלְבּוֹ וְגִידָיו וְעוֹרוֹ וְעַצְמוֹתָיו</b>. שחלקים אלו אינם ראויים לאכילה ולא בגדר בשר המעשר שנאסר במכירה (רבנו גרשום בכורות לא,ב).
<b>וְאִם הִבְלִיעַ דְּמֵי הַבָּשָׂר בִּדְמֵי הָעוֹר וְהַחֵלֶב וְהַגִּידִים וּמָכַר הַכֹּל בְּהַבְלָעָה</b>. מכר את הבשר עם העצמות ולא קיבל תשלום נפרד עבור הבשר.
<b>וְאִם הָיוּ דְּמֵי הָעֲצָמוֹת יְקָרִים וְהִבְלִיעַ דְּמֵי הַבָּשָׂר בִּדְמֵי הָעֲצָמוֹת מֻתָּר</b>. אבל אם דמי העצמות זולים מאוד ומחירם אפסי ביחס לבשר אין להבליע את מכירתו בהם.
<h3> ט</h3>
<b>מוּם זֶה מֵאֵלָיו בָּא וְלֹא נַעֲשָׂה לְדַעַת</b>. שאם הטיל בו מום בכוונה אין לשחוט על מום זה, כדין בכור (לעיל ב,ו).
<b>אֲפִלּוּ אֵלּוּ שֶׁאֵינָן נֶאֱמָנִין עַל הַבְּכוֹר נֶאֱמָנִין עַל הַמַּעֲשֵׂר</b>. לגבי בכור נחשדו הכהנים בעלי הבכור להטיל בו מום כדי לאכלו (לעיל ב,יז), ובמעשר אין חשש זה.
<b>וְרוֹאֶה אָדָם מוּמֵי מַעֲשֵׂר שֶׁלּוֹ וּמַתִּירוֹ</b>. אבל בבכור אפילו מומחה אינו מתיר את שלו (לעיל ג,א).
<b>שֶׁאִם יִרְצֶה יַטִּיל מוּם בְּכָל עֶדְרוֹ וְאַחַר כָּךְ יְעַשֵּׂר</b>. לפני שמעשר את בהמותיו הן חולין ואין בהן איסור הטלת מום כפי שיש בבכור ובבהמת קדשים. ומשום כך, מכיוון שאם היה רוצה להפקיע את קדושת המעשר מבהמותיו היה יכול להטיל בהן מום לפני שעישר אותן, לכן הוא נאמן לומר שמאליו נפל ונאמן גם להתיר לעצמו.
<h3> י</h3>
<b>עַד שֶׁיִּוָּלְדוּ בִּרְשׁוּתוֹ</b>. הוא חייב לעשר רק את הנולדים ברשותו.
<b>הַשֻּׁתָּפִין שֶׁנִּשְׁתַּתְּפוּ בַּבְּהֵמוֹת וְהֵבִיא זֶה מֵאָה טְלָאִים וכו'</b>. אף על פי שלפני השותפות כל אחד מהם היה חייב לעשר את בהמותיו, לאחר שנשתתפו יחד נחשבים כל הטלאים כאילו נמכרו מזה לזה ונפטרים מן המעשר.
<b>וְכֵן הָאַחִים שֶׁיָּרְשׁוּ טְלָאִים מֵאֲבִיהֶן הֲרֵי הֵן פְּטוּרִין מִן הַמַּעֲשֵׂר</b>. שהרי הבהמות לא נולדו ברשותם.
<b>אֲבָל הַנּוֹלָדִין לָהֶם בְּשֻׁתָּפוּת לְאַחַר מִכָּאן מֵאֵלּוּ הַבְּהֵמוֹת... חַיָּבִין בַּמַּעֲשֵׂר</b>. כיוון שנמצאים ברשות הבעלים שאצלם נולדו, חייבים אף על פי שהם שותפים (פה"מ בכורות ט,ג).
<b>חָלְקוּ הָאַחִין וְהַשֻּׁתָּפִין אַחַר שֶׁנּוֹלְדוּ לָהֶן הַבְּהֵמוֹת בִּרְשׁוּתָן וְחָזְרוּ וְנִשְׁתַּתְּפוּ הֲרֵי אֵלּוּ פְּטוּרִין מִן הַמַּעֲשֵׂר</b>. כשחלקו נפטרו הבהמות שנולדו להם לפני החלוקה (שהחלוקה נחשבת כמכירה — ריק"ו, לח"מ), וכשחזרו ונשתתפו נפטרו גם הבהמות שנולדו לכל אחד מהם בשעה שהיו חלוקים.
<b>וְאַף עַל פִּי שֶׁחָלְקוּ גְּדָיִים כְּנֶגֶד גְּדָיִים וכו'</b>. ולא אומרים שכל אחד קיבל את החלק שהיה כבר בבעלותו, אלא מתייחסים לחלוקה כזו כקנייה מחדש של הבהמות.
<h3> יא</h3>
<b>שֶׁחָלְקוּ בַּכְּסָפִים וְלֹא חָלְקוּ בַּבְּהֵמָה חַיָּבִין בַּמַּעֲשֵׂר</b>. אף שגילו דעתם שעתידים לחלק את השותפות, כיוון שעדיין לא חילקו את הבהמות, חייבים במעשר של הבהמות שנולדו להם לאחר שירשו את אביהם או שנעשו שותפים.
<h3> יג</h3>
<b>בְּגֶזֶל הַגֵּר</b>. הגוזל את הגר ונשבע שלא גזלו ולאחר מכן מת הגר ללא יורשים, חייב הגזלן לשלם לכהנים את דמי הגזלה בתוספת חומש (הלכות גזלה ח,ה).
<b>וּכְבָר בֵּאַרְנוּ שֶׁהַנִּתָּן בְּמַתָּנָה פָּטוּר מִן הַמַּעֲשֵׂר</b>. לעיל ה"י.
<h3> יד</h3>
<b>וְכָל אִסּוּרֵי מִזְבֵּחַ</b>. כגון מוקצה לעבודה זרה, רובע ונרבע וכדומה.
<b>הַכִּלְאַיִם</b>. הנולד מהרבעת שני מיני בהמה.
<b>וְהַטְּרֵפָה</b>. מכה או פגם שבגללם הבהמה נוטה למות (לפירוט הטרפות ראה הלכות שחיטה פרקים ה-י).
<b>וְיוֹצֵא דֹּפֶן</b>. הנולד בניתוח קיסרי.
<b>וּמְחֻסַּר זְמַן</b>. בהמה בשבעת הימים הראשונים ללידתה שלא הגיע זמן הקרבתה (הלכות איסורי מזבח ג,ח).
<b>וְכֵן הַיָּתוֹם שֶׁמֵּתָה אִמּוֹ אוֹ נִשְׁחֲטָה עִם לֵדָתוֹ</b>. שלא היה לשניהם קיום יחד (פה"מ בכורות ט,ד).
<b>מִפִּי הַשְּׁמוּעָה</b>. מסורת חז"ל במדרש הפסוקים (ראה פה"מ שם).
<h3> טו</h3>
<b>שֶׁנִּרְאָה</b>. שנעשה ראוי.
<b>שֶׁאֵין מְחֻסַּר זְמַן רָאוּי לְהִתְעַשֵּׂר</b>. שהרי אינו ראוי לקרבן.
<b>הֲרֵי זֶה כְּמִי שֶׁלָּקַח עֻבָּרִין וְנוֹלְדוּ בִּרְשׁוּתוֹ</b>. שחייב לעשרם (לעיל הי"ב).
<h2>פרק ז</h2>
<h3> א</h3>
<b>אֵין אֵלּוּ מַעֲשֵׂר</b>. כיוון שההפרשה צריכה להיעשות על ידי ספירה של הבהמות.
<b>שֶׁיַּעֲבֹר מֵעַצְמוֹ</b>. על ידי קולה של אמו.
<b>בַּשֵּׁבֶט</b>. מקל.
<b>סוֹקְרוֹ בְּסִקְרָא</b>. צובעו באדום.
<h3> ב</h3>
<b>שִׁשָּׁה עָשָׂר מִיל</b>. כחמישה עשר קילומטר.
<h3> ג</h3>
<b>תִּשְׁעָה מִכָּאן וְתִשְׁעָה מִכָּאן וְאֶחָד בָּאֶמְצַע</b>. האמצעי מצטרף עם התשעה שבכל צד לעדר שלם. אך אם היו חמישה מכאן וחמישה מכאן ואחד באמצע, כיוון שהבהמות שבכל צד עם האמצעי אינן עדר שלם הוא אינו מצרפם (ריק"ו וכס"מ ע"פ בבלי בכורות נה,א).
<h3> ד</h3>
<b>כָּל מַשְׁמַע צֹאן אֶחָד שֶׁשְּׁנֵיהֶן נִקְרָאִין שֶׂה</b>. המילה 'צאן' שבפסוק מתייחסת לכל סוגי הצאן — כבשים ועזים — שהרי שניהם גם מכונים 'שה' (ראה למשל דברים יד,ד).
<h3> ה</h3>
<b>שֶׁנֶּאֱמַר הַיֹּצֵא הַשָּׂדֶה שָׁנָה שָׁנָה</b>. ומכאן נלמד שיש להפריש תרומה מפירות כל שנה בנפרד (הלכות תרומות ה,יא).
<b>הֲרֵי זֶה מַעֲשֵׂר מִפְּנֵי חֻמְרַת הַקֳּדָשִׁים</b>. מכיוון שקרא עליו שם מעשר התקדש.
<b>שֶׁהֲרֵי לֹא הִקְפִּידָה תּוֹרָה עַל מַעְשַׂר בְּהֵמָה בְּפֵרוּשׁ שֶׁיִּהְיֶה שָׁנָה שָׁנָה</b>. אלא למדו זאת ממעשר הארץ.
<h3> ו</h3>
<b>כָּל הַנּוֹלָדִים מֵאֶחָד בְּתִשְׁרֵי עַד עֶשְׂרִים וְתִשְׁעָה בֶּאֱלוּל מִצְטָרְפִין</b>. שראש השנה לעניין מעשר בהמה הוא באחד בתשרי (משנה ראש השנה א,א).
<b>יָלְדוּ הַוְּלָדוֹת בְּתוֹךְ שְׁנָתָן וכו'</b>. אם הנולדות בשנה זו ילדו לפני שהתעשרו, יש לעשרן יחד עם ולדותיהן.
<h3> ז</h3>
<b>הַטֶּבֶל</b>. אוכל שעדיין לא הפרישו ממנו תרומה ומעשרות.
<b>שֶׁאָסוּר לֶאֱכֹל מִמֶּנּוּ עַד שֶׁיְּעַשֵּׂר כְּמוֹ שֶׁבֵּאַרְנוּ בִּמְקוֹמוֹ</b>. הלכות מאכלות אסורות י,יט.
<b>יִהְיֶה הַמַּעֲשֵׂר קֹדֶשׁ וְיֵאָכֵל כְּהִלְכָתוֹ כְּמוֹ שֶׁבֵּאַרְנוּ</b>. לפני שמעשר מותר למכור ולשחוט אפילו מעדרים שהתחייבו במעשר, וכשמעשר נעשה המעשר קרבן ויש לשחטו בעזרה ולאכלו בירושלים (לעיל ו,ד).
<h3> ח</h3>
<b>עֲצֶרֶת</b>. שבועות.
<b>הֶחָג</b>. סוכות.
<b>וְכָל זְמַן מֵאֵלּוּ נִקְרָא גֹּרֶן מַעְשַׂר בְּהֵמָה</b>. גורן הוא גמר מלאכת התבואה שאחריה אסור לאכול מן התבואה ללא תרומות ומעשרות, ובדומה לזה קוראים גורן לזמן שבו נאסרו הבהמות (פה"מ בכורות ט,ה).
<b>וּבְיוֹם חֲמִשָּׁה וּשְׁלֹשִׁים מִסְּפִירַת הָעֹמֶר</b>. חמישה עשר יום קודם שבועות שהוא ביום החמישים לספירת העומר.
<b>שֶׁמֻּתָּר לִמְכֹּר קֹדֶם שֶׁיְּעַשֵּׂר כְּמוֹ שֶׁבֵּאַרְנוּ</b>. לעיל ה"ז.
<b>הָיוּ נִמְנָעִים לִמְכֹּר עַד שֶׁיְּעַשְּׂרוּ וְיַעֲשׂוּ הַמִּצְוָה</b>. בעלי הבהמות לא היו מוכרים את בהמותיהם לפני שעישרום כדי לא להפסיד את המצווה, וכיוון שקבעו את הזמנים הללו לעשר היו כולם מעשרים ומוכרים את הבהמות בזמנים הללו.
<h3> ט</h3>
<b>עַד שֶׁנִּשְׁאֲרוּ בְּתוֹךְ הַדִּיר פָּחוֹת מֵעֲשָׂרָה</b>. לאחר שעישר את העשיריות שיצאו מהדיר, נשארו בדיר פחות מעשר בהמות.
<b>וְיִתְעַשְּׂרוּ הַכֹּל בְּגֹרֶן אֶחָד</b>. בפעם הבאה שיעשר את בהמותיו בשנה זו.
<b>וְאַף עַל פִּי שֶׁהוּא יוֹדֵעַ שֶׁאֵלּוּ יִשָּׁאֲרוּ בַּמִּנְיָן חַיָּב לְהַכְנִיס הַכֹּל לַדִּיר וְהַנִּשְׁאָר יִשָּׁאֵר</b>. אף שכשמכניסם לדיר יודע שלאחר שימנה ויעשר את כל העשיריות יישארו כמה בהמות בודדות, בכל זאת חייב להכניס את כל בהמותיו לדיר ואינו יכול להשאיר חלק מהן בחוץ כפי מניין הבהמות שבכל מקרה לא יתעשרו.
<h2>פרק ח</h2>
<h3> א</h3>
<b>וְהוּא מוֹנֶה כְּמוֹ שֶׁבֵּאַרְנוּ</b>. לעיל ז,א.
<b>שְׁלָשְׁתָּן מְקֻדָּשִׁין</b>. התשיעי והאחד עשר מכיוון שקראם 'עשירי', והעשירי אף שקראו 'תשיעי' התקדש מאליו, כיוון שהוא עשירי.
<h3> ב</h3>
<b>הַתְּשִׁיעִי אֵינוֹ קָרֵב אֶלָּא נֶאֱכָל בְּמוּמוֹ</b>. ממתינים שייפול בו מום ואז אוכלים אותו ככל מעשר בעל מום.
<b>וְהָאַחַד עָשָׂר יִקְרַב שְׁלָמִים</b>. כיוון שהעשירי התקדש למעשר, האחד עשר לא נעשה מעשר אלא שלמים.
<b>וְטָעוּן נְסָכִים כִּשְׁלָמִים</b>. שלא כמעשר שאינו טעון נסכים. וכן עושים את כל מעשה הקרבתו כפי שעושים בקרבן שלמים.
<b>וְאֵינוֹ עוֹשֶׂה תְּמוּרָה מִפְּנֵי שֶׁהוּא עַצְמוֹ כִּתְמוּרָה</b>. הממיר בהמת חולין בבהמת הקדש (אומר על בהמת חולין שתתקדש תמורת בהמת הקדש), בהמת ההקדש נשארת בקדושתה ובהמת החולין נעשית הקדש על ידה. ודין זה חל רק בבהמה שהקדישו אותה באופן ישיר, אבל בהמה שהיא עצמה התקדשה על ידי תמורה אינה יכולה לגרום לבהמה אחרת להתקדש על ידה (הלכות תמורה א,טו). הבהמה האחת עשרה שהתקדשה כשלמים על ידי שנקראה 'עשירי', נחשבת כבהמת תמורה, ולכן אם ימיר בה בהמת חולין היא לא תתקדש.
<b>שֶׁלֹּא עָשָׂהוּ שָׁלִיחַ לִטְעוֹת וּלְהַפְסִיד</b>. ראה הלכות שלוחין ושותפין א,ב.
<h3> ג</h3>
<b>בְּשֶׁקָּרָא לָעֲשִׂירִי תְּשִׁיעִי</b>. רק כשקרא לעשירי האמתי בשם אחר, יכולה קריאת 'עשירי' לקדש את האחר עשר, אבל כשכבר נקרא העשירי האמתי בשמו, לא מועילה קריאת 'עשירי' לאחד עשר.
<h3> ד</h3>
<b>יָצְאוּ תְּשִׁיעִי וַעֲשִׂירִי כְּאֶחָד</b>. ולא ידוע מי יצא ראשון.
<b>בֵּין שֶׁקָּרָא שְׁנֵיהֶם עֲשִׂירִי בֵּין שֶׁקְּרָאָן תְּשִׁיעִי שְׁנֵיהֶן מְקֻדָּשִׁין וְיֵאָכְלוּ בְּמוּמָן</b>. כאשר קרא לשניהם 'עשירי', מתקדש התשיעי ודינו להיאכל במומו ואילו העשירי מעשר. אך מכיוון שלא ידוע מי משניהם העשירי, ייאכלו שניהם במומם. וכאשר קרא לשניהם 'תשיעי', העשירי מתקדש מאליו למעשר ואילו התשיעי חולין, אך מכיוון שלא ידוע מי משניהם העשירי, מספק יש לנהוג בשניהם כבמעשר ואין להקריבם אלא ייאכלו במומם (ריק"ו).
<b>יָצָא עֲשִׂירִי וְאַחַד עָשָׂר כְּאֶחָד אִם קְרָאָן עֲשִׂירִי וכו'</b>. אף שלעיל (ה"ג) התבאר שלאחר שקרא לעשירי 'עשירי' לא מתקדש האחד עשר, כאשר יצאו שניהם יחד, מתקדש גם האחד עשר ודינו שלמים (פה"מ בכורות ט,ח).
<b>וְהֵן כְּמוֹ מַעֲשֵׂר שֶׁנִּתְעָרֵב בִּשְׁלָמִים שֶׁיֵּאָכְלוּ בְּמוּמָן</b>. אי אפשר להקריבם שלא ידוע מי המעשר ומי השלמים, ודינם שירעו עד שייפול בהם מום ויפדו את השלמים (אף שאינו יודע מי הוא השלמים, פודה סתם והפדיון חל על השלמים), ויאכל את שניהם כמעשר שנפל בו מום.
<b>כְּמוֹ שֶׁבֵּאַרְנוּ בְּהִלְכוֹת פְּסוּלֵי הַמֻּקְדָּשִׁין</b>. ו,יד.
<b>וְאִם קְרָאָן אַחַד עָשָׂר</b>. העשירי התקדש מאליו, והאחד עשר חולין כיוון שקראו 'אחד עשר'.
<b>הֲרֵי הָעֲשִׂירִי וְהַחֻלִּין מְעֹרָבִין זֶה בָּזֶה וְיֵאָכְלוּ בְּמוּמָן</b>. לאחר שייפול בהם מום, יאכלם כמעשר שנפל בו מום.
<h3> ו</h3>
<b>וּמָנָה אוֹתָן אֶחָד</b>. מנה אותם כזוג אחד.
<b>הֲרֵי הַתְּשִׁיעִי וְהָעֲשִׂירִי מְקֻדָּשִׁין</b>. הבהמות שקרא להן 'תשיעי' ו'עשירי', שהן העשירי והאחד עשר שיצאו.
<b>וְיֵאָכְלוּ בְּמוּמָן</b>. אף שבמקרה שטעה בספירה וקרא לעשירי 'תשיעי' ולאחד עשר 'עשירי', העשירי מוקרב מעשר והאחד עשר קרב שלמים (לעיל ה"ב), במקרה זה שספר שניים מהראשונים כאחד, יש להסתפק אם הם באמת נחשבים שניים או אחד, ולכן לא מקריבים אותם כלל (ריק"ו ע"פ רש"י ותוספות בכורות ס,א).
<b>וְהַקּוֹרֵא לְאַחַד עָשָׂר עֲשִׂירִי נִתְקַדֵּשׁ כְּמוֹ שֶׁבֵּאַרְנוּ</b>. לעיל ה"ב.
<h3> ז</h3>
<b>שֶׁהָעֲשִׂירִי מֵאֵלָיו נִתְקַדֵּשׁ</b>. גם אם לא קראו לו במפורש 'עשירי'.
<h3> ח</h3>
<b>הַתְּשִׁיעִי יֵאָכֵל בְּמוּמוֹ</b>. כדלעיל ה"ב.
<b>וְזֶה שֶׁנִּשְׁאַר בַּדִּיר מַעֲשֵׂר אַף עַל פִּי שֶׁלֹּא יָצָא וכו'</b>. העשירי מתקדש כשנשאר בדיר לבדו לאחר שיצאו תשעה, אפילו לפני יציאתו מהדיר ובלי שקראו לו עשירי.
<b>הַתְּשִׁיעִי יֵאָכֵל בְּמוּמוֹ וְכָל הַשְּׁמוֹנָה שֶׁיָּצְאוּ וְנִמְנוּ פְּטוּרִין וכו'</b>. אף שהעשירי מת לפני שיצא, כיוון שבשעת מניין הבהמות היו עשר בהמות שהעשירי בהם היה ראוי להתקדש, המניין שמנו אותם פטרם מחיוב מעשר (ראה גם לקמן ה"י).
<b>וְכָל הַשְּׁמוֹנָה שֶׁיָּצְאוּ וְנִמְנוּ פְּטוּרִין וְאַף עַל פִּי שֶׁלֹּא נִתְקַדֵּשׁ עֲשִׂירִי שֶׁלָּהֶן לִקְרַב</b>. שאף שהעשירי מתקדש מאליו (כמבואר בתחילת ההלכה), מכל מקום לא הייתה לו אפשרות מעשית להיקרב כקרבן שהרי מת, והיה אפשר לחשוב שלא יפטור את השאר (ריק"ו).
<h3> י</h3>
<b>שֶׁהַמִּנְיָן הָרָאוּי לַמַּעֲשֵׂר פּוֹטֵר</b>. כשיש מספיק בהמות כדי להפריש מהן מעשר, כל בהמה שמוציא ומונה נפטרת בשעת המניין אף אם בסופו של דבר לא הופרש המעשר.
<b>כְּמוֹ שֶׁבֵּאַרְנוּ</b>. לעיל ה"ח.
<b>וְאֵלּוּ שֶׁבְּתוֹךְ הַדִּיר מַנִּיחָן לְגֹרֶן אַחֵר עַד שֶׁיִּצְטָרְפוּ לַאֲחֵרִים</b>. לאחר שהאחד מת, הבהמות שנשארו בדיר לא ראויות למעשר וחייב לעשרן יחד עם שאר בהמותיו בפעם הבאה שמעשר.
<b>וְיָצְאוּ אַרְבָּעָה וּמָנָה אוֹתָם בְּפֶתַח זֶה וְיָצְאוּ שִׁשָּׁה וּמָנָה אוֹתָם מִפֶּתַח אַחֵר</b>. מניינים אלו ראויים שהרי בשעת המניין נשארו מספיק בהמות כדי להשלים למעשר.
<b>אִם יָצְאוּ הָאַרְבָּעָה הַנִּשְׁאָרִים מִן הַפֶּתַח שֶׁיָּצְאוּ בּוֹ הַשִּׁשָּׁה נוֹטֵל מֵהֶן אֶחָד וְכֻלָּן פְּטוּרִין</b>. שגם הארבעה האחרונים נמנו במניין ראוי.
<b>אֲבָל אֵלּוּ הָאַרְבָּעָה שֶׁנִּשְׁאֲרוּ אַף עַל פִּי שֶׁיָּצְאוּ וְנִמְנוּ מִפֶּתַח הָרִאשׁוֹן אֵינוֹ מִנְיָן הָרָאוּי וכו'</b>. כיוון שהבהמות שיצאו בתחילה אינן יכולות להשלים למניין עשרה עם הארבעה שנשארו, מניין זה אינו ראוי ואינו פוטר את ארבעת האחרונים.
<b>אִם יָצְאוּ הַשִּׁשָּׁה מֵאֶחָד מִשְּׁנֵי הַפְּתָחִים נוֹטֵל אֶחָד מֵהֶן מַעֲשֵׂר וְכֻלָּן פְּטוּרִין</b>. כשיצאו כל השישה האחרונים מאותו פתח השלימו לעשרה את היוצאים בפתח זה ואחד מהם מעשר, וגם הארבעה שיצאו בתחילה מהפתח האחר נפטרו, שהרי נמנו במניין ראוי.
<b>וְאִם יָצְאוּ הַשִּׁשָּׁה בִּשְׁנֵי פְּתָחִים הֲרֵי הַשִּׁשָּׁה מִצְטָרְפִין לְגֹרֶן אַחֵר</b>. כשלא יצאו מפתח אחד לא היה בהם מניין הראוי להשלמת עשרה, לפיכך אין זה מניין ראוי ולא נפטרו (ומדובר שהשניים הראשונים יצאו באותו זמן משני הפתחים, ולכן כל השישה לא נמנו במניין הראוי — רש"י כת"י בכורות נט,ב).
<b>מֵת אֶחָד מֵאֵלּוּ שֶׁבְּתוֹךְ הַדִּיר</b>. וכעת אין טלה עשירי שיכול להתקדש.
<b>אֵלּוּ שֶׁנִּמְנוּ</b>. ויצאו מדיר לפני שהאחד מת.
<h3> יא</h3>
<b>נוֹטֵל הָאֶחָד לְשֵׁם מַעֲשֵׂר</b>. האחרון שנשאר בדיר.
<h3> יב</h3>
<b>וְהוֹצִיא הַטָּלֶה רֹאשׁוֹ וְרֻבּוֹ מִן הַדִּיר וְחָזַר הֲרֵי הוּא כְּמָנוּי לְכָל דָּבָר</b>. ומשלים את המניין בבהמות שנותרו בדיר.
<h3> יג</h3>
<b>אוֹ שֶׁחָשְׁכָה לֵילֵי שַׁבָּת</b>. והפסיק כיוון שאסור לעשר בשבת (הלכות שבת כג,יד).
<b>הֲרֵי זֶה חוֹזֵר וּמַשְׁלִים מִנְיָנוֹ אַחַר כֵּן</b>. אף שהפסיק באמצע, משלים את המניין מהמקום שבו הפסיק.
<h3> יד</h3>
<b>שֶׁכָּל אֶחָד מֵהֶן סָפֵק אִם הוּא הַמָּנוּי שֶׁקָּפַץ אוֹ אַחֵר</b>. אף שלא השלים את המניין נפטרו היוצאים מן הדיר במניין הראוי, וכאשר חזר אחד מהם לדיר מעורבות בדיר בהמות חייבות במעשר ופטורות, ומספק כולן פטורות (לעיל ו,טז).
<b>וּכְבָר בֵּאַרְנוּ שֶׁכָּל הַמְּנוּיִין פְּטוּרִין</b>. לעיל הל' ח, י.
<h3> טו</h3>
<b>אֶחָד מִן הָעֲשִׂירִיִּים</b>. שהתקדשו בקדושת מעשר.
<b>כֻּלָּן יִרְעוּ עַד שֶׁיִּפֹּל בָּהֶן מוּם וְיֵאָכְלוּ בְּמוּמָן</b>. יש כאן תערובת של מעשר וחולין, ודינם שימתין עד שייפול בהם מום ויאכלם כמעשר בעל מום.
