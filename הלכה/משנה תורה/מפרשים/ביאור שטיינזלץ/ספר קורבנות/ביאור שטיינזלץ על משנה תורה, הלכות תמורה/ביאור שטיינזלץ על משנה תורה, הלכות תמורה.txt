<h1>ביאור שטיינזלץ על משנה תורה, הלכות תמורה</h1>
<h2>פרק א</h2>
<h3> א</h3>
<b>הַמֵּמֵר</b>. העושה תמורה, אומר על בהמת חולין שתהיה תמורת בהמת הקדש (לאופן ההמרה ראה לקמן ב,א).
<b>לוֹקֶה עַל כָּל בְּהֵמָה וּבְהֵמָה שֶׁיָּמִיר</b>. ראה לקמן הי"ד.
<b>שֶׁכָּל מִצְוַת לֹא תַעֲשֶׂה שֶׁאֵין בָּהּ מַעֲשֶׂה אֵין לוֹקִין עָלֶיהָ וכו'</b>. ראה גם הלכות סנהדרין יח,ב.
<b>מִנִּשְׁבָּע</b>. לשקר.
<b>וּמְקַלֵּל אֶת חֲבֵרוֹ בַּשֵּׁם</b>. מקלל בשם ה' או באחד מהכינויים (שם כו,ג).
<b>אִי אֶפְשָׁר שֶׁיִּהְיֶה בָּהֶן מַעֲשֶׂה כְּלָל</b>. יש בהם דיבור בלבד.
<b>וְלָמָּה לוֹקִין עַל הַתְּמוּרָה וַהֲרֵי לָאו שֶׁבָּהּ נִתָּק לַעֲשֵׂה</b>. לא לוקים על מצוות לא תעשה שיש בה ציווי מפורש לתקן את העברה במעשה מסוים, שהציווי מעביר ('מנתק') את הלאו להיות מצוות עשה (ראה הלכות סנהדרין יח,ב). וכאן יש מצוות עשה שבהמת התמורה נעשית קדושה ויש להקריבה.
<b>מִפְּנֵי שֶׁיֵּשׁ בָּהּ עֲשֵׂה וּשְׁנֵי לָאוִין</b>. שני ציוויים של איסור: "לא יחליפנו", "ולא ימיר אֹתו", ועשה אחד אינו עוקר שני לאווים (בבלי תמורה ד,ב).
<b>שֶׁאֵין לָאו שֶׁבָּהּ שָׁוֶה לָעֲשֵׂה</b>. הלאו של תמורה כולל גם מקרים שבהם אין עשה כשהמירו.
<b>שֶׁהַצִּבּוּר וְהַשֻּׁתָּפִין אֵין עוֹשִׂין תְּמוּרָה אִם הֵמִירוּ וכו'</b>. האיסור להמיר הוא גם בקרבנות ציבור ובקרבן של שותפים, אך כשהמיר בקרבן ציבור או בקרבן של שותפים, לא נעשית התמורה קודש (ראה לקמן הי"ב).
<b>וַאֲפִלּוּ הֵמִיר בְּשַׁבָּת</b>. אף שלכתחילה אסור להקדיש בשבת, אם הקדיש קדוש (הלכות שבת כג,טו), וכמו כן אם המיר בשבת הרי זה מומר.
<h3> ב</h3>
<b>הַמִּתְכַּוֵּן לוֹמַר</b>. על בהמת חולין שיש לו.
<b>הֲרֵי זוֹ תְּמוּרָה וְלוֹקֶה</b>. בניגוד להקדש שאם התכוון לומר 'הרי זו עולה' ואמר 'שלמים', הבהמה אינה מתקדשת (הלכות מעשה הקרבנות יד,יב).
<b>שֶׁאָמַר אֶכָּנֵס לְבַיִת זֶה וְאָמִיר מִדַּעְתִּי וְנִכְנַס וְשָׁכַח וְהֵמִיר שֶׁלֹּא מִדַּעְתּוֹ</b>. חשב להמיר בהמה ואמר שייכנס לבית ויחשוב ביישוב הדעת אם לעשות זאת או לא, ונכנס ושכח את דבריו והמיר מבלי לעיין בעניין (ריק"ו, ראה שם שדן בהסברים נוספים).
<h3> ג</h3>
<b>אֵין אָדָם מֵמִיר בְּהֶמְתּוֹ בְּקָרְבָּן שֶׁאֵינוֹ שֶׁלּוֹ</b>. כשאומר על בהמת חולין שלו שתהיה תמורת קרבן חברו, אינה תמורה.
<b>הֵמִיר בְּקָרְבָּנוֹ בִּבְהֵמָה שֶׁאֵינָהּ שֶׁלּוֹ</b>. אמר על בהמה שאינה שלו שתהיה תמורת בהמת קדשים שלו.
<h3> ד</h3>
<b>הַמִּתְכַּפֵּר הוּא שֶׁעוֹשֶׂה תְּמוּרָה אֲבָל לֹא הַמַּקְדִּישׁ</b>. כשאחד הקדיש קרבן כדי שאדם אחר יתכפר בו הקרבן שייך למתכפר, ולכן רק הוא יכול לעשות תמורה.
<h3> ה</h3>
<b>הַיּוֹרֵשׁ</b>. בהמת קדשים.
<b>כְּמוֹ שֶׁבֵּאַרְנוּ</b>. לעיל ה"א.
<h3> ו</h3>
<b>אֵין קָדְשֵׁי גּוֹיִם עוֹשִׂין תְּמוּרָה מִן הַתּוֹרָה</b>. שאם אמר גוי על בהמת חולין שתהיה תמורת קרבן שלו, אינה תמורה.
<b>הִקְדִּישׁ הַגּוֹי בְּהֵמָה שֶׁיִּתְכַּפֵּר בָּהּ יִשְׂרָאֵל וְהֵמִיר בָּהּ הַגּוֹי</b>. כגון שנתן לו המתכפר רשות להמיר (לח"מ).
<b>הֲרֵי זוֹ סְפֵק תְּמוּרָה</b>. ספק אם במקרה זה מחשיבים את הבהמה כקדשי ישראל ויהיה בה תמורה מן התורה (לח"מ, מרכה"מ).
<h3> ח</h3>
<b>קָטָן שֶׁהִגִּיעַ לְעוֹנַת הַנְּדָרִים</b>. קטן שהגיע לגיל שלוש עשרה שנים ויום אחד נדריו נחשבים נדרים והקדשותיו מתקדשים, אף שלא הביא שערות ואינו נחשב גדול לעניין שאר דברים ולעניין מלקות (הלכות נדרים יא,ג-ד).
<b>יֵשׁ בּוֹ סָפֵק אִם עוֹשֶׂה תְּמוּרָה אוֹ אֵינוֹ עוֹשֶׂה</b>. והספק אם תמורה דומה להקדש שחל על ידי קטן, או שרק גדול שראוי ללקות יכול להמיר (בבלי תמורה ב,ב).
<h3> ט</h3>
<b>אֵין הַכֹּהֲנִים מְמִירִין בְּחַטָּאת וּבְאָשָׁם</b>. של ישראל שהם זוכים בבשרו.
<b>שֶׁאֵין לָהֶן בַּבָּשָׂר עַד שֶׁיִּזָּרֵק הַדָּם</b>. אין לכהנים זכות והיתר באכילת הבשר לפני זריקת הדם.
<b>אַף עַל פִּי שֶׁהוּא זוֹכֶה בּוֹ מֵחַיִּים</b>. הכהן מקבל את הבכור חי.
<b>אֵינוֹ זוֹכֶה בּוֹ מִתְּחִלָּה שֶׁהֲרֵי תְּחִלָּתוֹ בְּבֵית יִשְׂרָאֵל הוּא</b>. הבכור מתקדש משעת לידתו והכהן זוכה בו רק לאחר שהוא ניתן לו.
<b>וְכֵן כֹּהֵן שֶׁהֵמִיר בִּבְכוֹר שֶׁנּוֹלַד לוֹ... הֲרֵי זוֹ תְּמוּרָה</b>. כהן שנולד לו בכור הרי הוא קדוש וצריך להקריבו, ואם המיר בבכורו דינו כבעלים ישראל שהמירו בבכור שנולד להם בעודו בביתם.
<h3> י</h3>
<b>אֵילוֹ שֶׁל כֹּהֵן גָּדוֹל עוֹשֶׂה תְּמוּרָה</b>. איל לעולה שמקריב משלו ביום הכיפורים (הלכות עבודת יום הכיפורים א,א), ונחשב קרבן יחיד.
<b>פָּרוֹ</b>. פר חטאת שמביא כהן גדול משלו (שם), והוא משמש לכפרתו, כפרת ביתו ואחיו הכהנים.
<b>הֲרֵי הֵן כְּשֻׁתָּפִין בּוֹ</b>. ולא עושים תמורה בבהמת שותפים (לעיל ה"א).
<h3> יב</h3>
<b>קָרְבְּנוֹת בֶּדֶק הַבַּיִת</b>. שהוקדשו לצורכי המקדש ולא למזבח.
<b>בַּמַּעֲשֵׂר</b>. מעשר בהמה, מוקרב על המזבח ונאכל לבעליו.
<b>וַהֲלֹא הַמַּעֲשֵׂר בִּכְלַל כָּל הַקֳּדָשִׁים הָיָה</b>. ולא היה צריך לאסור את התמורה בו בייחוד.
<b>מַה מַּעֲשֵׂר קָרְבַּן יָחִיד</b>. כל יחיד מעשר את בהמותיו, ואי אפשר להקדיש ולהביא מעשר בנדר ובנדבה בשותפות (פה"מ תמורה א,ו).
<b>לְמַעְשַׂר דָּגָן שֶׁאֵין חַיָּבִין בּוֹ אֶלָּא יִשְׂרָאֵל וְלֹא גּוֹיִם</b>. הלכות תרומות ד,טו.
<b>יָצְאוּ קָרְבְּנוֹת גּוֹיִם שֶׁאֵין עוֹשִׂין תְּמוּרָה כְּמוֹ שֶׁבֵּאַרְנוּ</b>. לעיל ה"ו.
<h3> יג</h3>
<b>הַמַּקְדִּישׁ בַּעֲלַת מוּם קָבוּעַ אֵינָהּ עוֹשָׂה תְּמוּרָה וכו'</b>. בהמה בעלת מום קבוע אינה ראויה כלל למזבח, ורק דמיה מתקדשים ולא גופה (הלכות איסורי מזבח א,יא), ולכן אין עושים בה תמורה.
<b>הַמַּקְדִּישׁ בַּעֲלַת מוּם עוֹבֵר וכו'</b>. כשלא היה בבהמה מום קבוע בשעת ההקדשה גופה התקדש למזבח (שם), ולכן גם כשנפל בה מום קבוע היא נחשבת קרבן ועושים בה תמורה.
<h3> יד</h3>
<b>תָּמִים בְּבַעַל מוּם וכו'</b>. באיסור תמורה נאמר "ולא ימיר אֹתו טוב ברע או רע בטוב" (ויקרא כז,י), ומכאן לומדים שהתמורה היא גם כשהמיר תמימים בבעלי מומים (שהיו תמימים מתחילתם) או בעלי מומים בתמימים (משנה תמורה א,ב).
<h3> טו</h3>
<b>אֵין הַתְּמוּרָה עוֹשָׂה תְּמוּרָה</b>. כשאומר על בהמת חולין שתהיה קדושה תמורת בהמת שנעשתה בעצמה קדושה על ידי תמורה, היא אינה מתקדשת.
<b>וְלַד בֶּהֱמַת הַהֶקְדֵּשׁ</b>. שקדוש מחמת אמו.
<b>אֲבָל הַמֵּמֵר בִּבְהֵמָה וְחָזַר וְהֵמִיר</b>. באותה בהמה, באופן שכל התמורות היו בבהמה שהוקדשה באופן ישיר.
<b>כְּמוֹ שֶׁבֵּאַרְנוּ</b>. לעיל הי"ד.
<h3> יז</h3>
<b>הַמֵּמֵר בְּכִלְאַיִם אוֹ בִּטְרֵפָה וכו'</b>. כל אלו פסולים להקרבה על המזבח (ראה הלכות איסורי מזבח ג,ג-ד ובביאור שם). ואם אמר על בהמה אחת מהם שתהיה תמורת בהמת הקדש, אינה מתקדשת. וכן אם אחת מהן הייתה קדושה, ואמר על בהמה תמימה שתהיה קדושה תמורתה, אינה תמורה (פה"מ תמורה ב,ג).
<b>בַּעַל מוּם יֵשׁ בְּמִינוֹ קָרְבָּן וכו'</b>. סוג זה של בעלי חיים קרב. ואילו הכלאיים והטומטום והאנדרוגינוס הם סוגים שאינם קרבים כלל (ראה גם שם ה"י; ואף על הטרפה לא חלה קדושה כלל כיוון שאסורה באכילה, בבלי תמורה יז,א).
<h3> יח</h3>
<b>הָרוֹבֵעַ וְהַנִּרְבָּע</b>. בהמה שבעלה או שנבעלה לאדם ופסולה לקרבן.
<b>הֲרֵי הֵן כְּבַעַל מוּם</b>. ראה הלכות איסורי מזבח ג,י.
<b>וְכֵן כָּל כַּיּוֹצֵא בָּהֶן</b>. כגון מוקצה או נעבד לעבודה זרה (ראה שם).
<h3> יט</h3>
<b>בְּהֵמָה שֶׁחֶצְיָהּ קֹדֶשׁ וְחֶצְיָהּ חֹל</b>. בהמה של שני שותפים שאחד מהם הקדיש את חלקו (ריק"ו).
<b>לֹא עוֹשָׂה תְּמוּרָה</b>. כשאמר על בהמת חולין שתהיה תמורתה.
<b>וְלֹא נַעֲשֵׂית תְּמוּרָה</b>. כשאמר שהיא תהיה תמורת בהמת הקדש.
<h3> כ</h3>
<b>כָּל הַחַטָּאוֹת שֶׁדִּינָן שֶׁיָּמוּתוּ</b>. כגון ולד חטאת וחטאת שמתו בעליה, שדינם למות ואי אפשר להקריבם או לפדותם (הלכות פסולי המוקדשין ד,א).
<b>חַטָּאת שֶׁדִּינָהּ שֶׁתִּרְעֶה עַד שֶׁיִּפֹּל בָּהּ מוּם וְתִמָּכֵר</b>. ולאחר המכירה ייפלו דמיה לנדבה, כגון חטאת שעברה שנתה (שם ה"ז).
<h3> כא</h3>
<b>הַמַּפְרִישׁ נְקֵבָה לְפִסְחוֹ אוֹ לְעוֹלָתוֹ אוֹ לַאֲשָׁמוֹ</b>. קרבנות אלו באים רק מן הזכרים.
<b>הוֹאִיל וְיָרְדוּ לִקְדֻשַּׁת דָּמִים וַהֲרֵי הֵן תְּמִימִים יֵרְדוּ לִקְדֻשַּׁת הַגּוּף</b>. כיוון שהקדישו אותם, אף שאינם ראויים לקרבן שלשמו הוקדשו, מכיוון שהם תמימים וראויים באופן כללי להיות קרבן, חלה עליהם קדושת הגוף (ראה הלכות פסולי המוקדשין ד,טז), ומשום כך עושים תמורה.
<b>הַמַּפְרִישׁ שָׂעִיר לְחַטָּאתוֹ</b>. חטאת יחיד באה נקבה.
<b>וְנָשִׂיא שֶׁהִפְרִישׁ שְׂעִירָה לְחַטָּאתוֹ</b>. חטאת נשיא באה זכר.
<b>וְכֹהֵן גָּדוֹל שֶׁהִפְרִישׁ פָּרָה לְחַטָּאתוֹ</b>. ולא פר כפי שמחויב.
<b>כְּמוֹ שֶׁבֵּאַרְנוּ בְּהִלְכוֹת פְּסוּלֵי הַמֻּקְדָּשִׁין</b>. ד,יח.
<h2>פרק ב</h2>
<h3> א</h3>
<b>הֲרֵי זוֹ תַּחַת זוֹ</b>. וכן אם אמר 'הרי זו תמורת זו' (ראה לעיל א,ב).
<b>תַּחַת זוֹ... חֲלִיפַת זוֹ</b>. כשבהמת ההקדש נמצאת לפניו.
<b>הֲרֵי זוֹ תַּחַת עוֹלָה... לֹא אָמַר כְּלוּם</b>. כיוון שלא התייחס לבהמת הקדש מסוימת.
<b>הֲרֵי זוֹ מְחֻלֶּלֶת עַל זוֹ אֵינָהּ תְּמוּרָה</b>. לשון חילול אינה לשון של תמורה אלא לשון של הוצאת ההקדש לחולין, ובבהמת הקדש תמימה (שאינה יכולה לצאת לחולין) אינה משפיעה כלל.
<h3> ב</h3>
<b>הִנִּיחַ יָדוֹ עַל בֶּהֱמַת חֻלִּין וְאָמַר הֲרֵי זוֹ תַּחַת זוֹ הֲרֵי זוֹ תְּמוּרָה וכו'</b>. לשון 'תחת זו' משמשת גם לתמורה וגם לחילול (בבלי תמורה כז,א). ולכן כאשר הניח ידו על בהמת החולין ניכר הדבר שכוונתו שהיא תתקדש בקדושת בהמת ההקדש, ואילו כאשר מניח את ידו על בהמת ההקדש ניכר הדבר שכוונתו שתתחלל על בהמת החולין (שהרי הבהמה כבר קדושה).
<h3> ג</h3>
<b>הֲרֵי שְׁתַּיִם מִן הַחֻלִּין תַּחַת שְׁתַּיִם הַתְּמִימוֹת תְּמוּרָתָן וְלוֹקֶה עֲלֵיהֶן שְׁתַּיִם</b>. את התמימות אי אפשר לחלל ולגביהן אין ספק שהתכוון לתמורה.
<b>וּלְחַלְּלָהּ נִתְכַּוֵּן וְלֹא לְהָמִיר בָּהּ שֶׁכֵּיוָן שֶׁיֵּשׁ לְפָנָיו דֶּרֶךְ אִסּוּר וכו'</b>. כיוון שלגבי אחת מהבהמות יש אפשרות לומר שדיבורו נעשה באופן מותר, אנו מניחים שמעדיף אפשרות זו (וכל שכן במקרה שהייתה רק בהמה אחת הקדש בעלת מום, שייתכן שכלל לא עבר על איסור, אומרים שהתכוון לחילול ואינו לוקה– ראה בבלי תמורה כז,א).
<b>חֲזָקָה הִיא שֶׁאֵין אָדָם מַנִּיחַ הַהֶתֵּר וְעוֹשֶׂה הָאִסּוּר</b>. לעיקרון זה ראה גם הלכות שחיטה ד,טו, הלכות שמיטה ט,כו.
<b>שֶׁאַף עַל פִּי שֶׁהֻחְזַק זֶה בְּמַלְקֻיּוֹת הַרְבֵּה</b>. אף שאדם זה עבר בוודאי על תשעה איסורים שחייבים עליהם מלקות, אומרים לגביו שאינו מניח את ההיתר ועושה איסור.
<b>וּבַעֲלַת מוּם מְחֻלֶּלֶת עַל בַּעֲלַת מוּם שֶׁאֵינוֹ מַנִּיחַ הַהֶתֵּר וְעוֹשֶׂה הָאִסּוּר</b>. ולכן לא אומרים שהתכוון להמיר את התמימה בבעלת המום ואת בעלת המום בתמימה.
<h3> ד</h3>
<b>דְּבָרָיו קַיָּמִין</b>. חצייה נעשית תמורת עולה וחצייה תמורת שלמים.
<b>וְתִמָּכֵר</b>. לאחר שייפול בה מום שהרי אי אפשר להקריב חצי עולה וחצי שלמים (ראה הלכות מעשה הקרבנות טו,ג).
<b>אִם לְכָךְ נִתְכַּוֵּן מִתְּחִלָּה דְּבָרָיו קַיָּמִין</b>. אם מראש התכוון להמיר חצייה לעולה וחצייה לשלמים דינו כמקרה שאמר 'תמורת עולה ושלמים'.
<b>בְּתוֹךְ כְּדֵי דִּבּוּר</b>. שיעור אמירת 'שלום עליך רבי' (הלכות שבועות ב,יז). בדרך כלל, חזרה תוך כדי דיבור מבטלת את האמירה הקודמת, אך בהקדש אין כלל זה תקף (הלכות מעשה הקרבנות טו,א).
<h2>פרק ג</h2>
<h3> א</h3>
<b>וְאִם הָיְתָה תְּמוּרָתָהּ נְקֵבָה</b>. ואי אפשר להקריב נקבה לעולה.
<b>תִּרְעֶה הַנְּקֵבָה עַד שֶׁיִּפֹּל בָּהּ מוּם וְתִמָּכֵר</b>. ובעלת המום תימכר מיד.
<b>תְּמוּרַת הַחַטָּאת תָּמוּת כְּמוֹ שֶׁבֵּאַרְנוּ בִּפְסוּלֵי הַמֻּקְדָּשִׁין</b>. ד,א.
<b>וְיִפְּלוּ דָּמֶיהָ לִנְדָבָה</b>. הדמים יינתנו לקופות שמהן מביאים עולות נדבה של ציבור (ראה לקמן ד,ה).
<b>טְעוּנָה סְמִיכָה</b>. סמיכה על ראש הבהמה לפני שחיטתה.
<b>וּנְסָכִים</b>. סולת בלולה בשמן ויין שבאים עם הקרבן.
<b>וּתְנוּפַת חָזֶה וְשׁוֹק</b>. לאחר הפשט וניתוח קרבן השלמים, הכהן והבעלים מניפים את החזה והשוק יחד עם האימורים.
<b>אֶלָּא שֶׁאֵינָהּ טְעוּנָה לֶחֶם כְּמוֹ שֶׁבֵּאַרְנוּ בִּפְסוּלֵי הַמֻּקְדָּשִׁין</b>. יב,ח.
<b>אִם הֵמִיר בּוֹ קֹדֶם חֲצוֹת יוֹם אַרְבָּעָה עָשָׂר</b>. קודם הזמן הראוי להקרבה.
<b>אֵין תְּמוּרָתוֹ קְרֵבָה אֶלָּא תִּרְעֶה עַד שֶׁיִּפֹּל בָּהּ מוּם</b>. מכיוון שהמיר בזמן שהקרבן אינו ראוי להקרבה אי אפשר להקריב את התמורה (ריק"ו, מרכה"מ).
<b>וְאִם הֵמִיר בּוֹ אַחַר חֲצוֹת</b>. בזמן הקרבת קרבן פסח לפני שהקריב את פסחו.
<b>הֲרֵי הַתְּמוּרָה עַצְמָהּ תִּקְרַב שְׁלָמִים</b>. כיוון שאפשר להקריב רק בהמה אחת לקרבן פסח, יקריבו את התמורה שלמים.
<b>וְדִין הַמַּעֲשֵׂר כַּבְּכוֹר</b>. לומדים את מעשר מדיני בכור בגזרה שווה (בבלי תמורה ה,ב).
<h3> ב</h3>
<b>תְּמוּרַת הַבְּכוֹר לַכֹּהֲנִים</b>. כבכור עצמו.
<b>וּתְמוּרַת הַמַּעֲשֵׂר לַבְּעָלִים</b>. כמעשר עצמו.
<b>וּכְשֵׁם שֶׁאֵין פּוֹדִין בְּכוֹר וּמַעֲשֵׂר שֶׁנָּפַל בָּהֶן מוּם</b>. אלא אוכלים אותם בלא פדיון.
<b>כְּמוֹ שֶׁבֵּאַרְנוּ בְּהִלְכוֹת אִסּוּרֵי מִזְבֵּחַ</b>. א,יב.
<h3> ג</h3>
<b>בְּהֵמָה שֶׁהִקְדִּישָׁהּ חֶצְיָהּ עוֹלָה וְחֶצְיָהּ שְׁלָמִים</b>. ודינה שתרעה עד שייפול בה מום ותימכר ויביא בחצי דמיה עולה ובחצי דמיה שלמים (הלכות מעשה הקרבנות טו,ג).
<b>וְכֵן כָּל בֶּהֱמַת הֶקְדֵּשׁ שֶׁאֵינָהּ קְרֵבָה מִפְּנֵי תְּחִלַּת הֶקְדֵּשָׁהּ</b>. כגון נקבה שהוקדשה לעולה.
<b>חֲצִי בְּהֵמָה זוֹ תְּמוּרָה וְחֶצְיָהּ עוֹלָה הֲרֵי זוֹ תִּקְרַב עוֹלָה</b>. כיוון שאפשר להמיר רק בהמה שלמה (לעיל א,טז), התמורה אינה חלה והוקדשה כל הבהמה לעולה (ריק"ו).
<b>חֶצְיָהּ עוֹלָה וְחֶצְיָהּ מַעֲשֵׂר תִּקְרַב עוֹלָה</b>. כיוון שאין אפשרות להקדיש חצי בהמה למעשר, הבהמה כולה עולה (או"ש, ומדובר אפילו שהקדיש בשעת העברת הבהמות תחת השבט שאז ראוי לחול על הבהמה קדושת מעשר).
<b>חֶצְיָהּ תְּמוּרָה וְחֶצְיָהּ מַעֲשֵׂר הֲרֵי זוֹ סָפֵק וְאֵינָהּ קְרֵבָה</b>. כיוון שאין תמורה בחצי בהמה ואין מעשר בחצי בהמה, יש להסתפק איזו הקדשה עדיפה (או"ש).
<h3> ד</h3>
<b>הַמַּקְדִּישׁ בַּעֲלַת מוּם עוֹבֵר וְאֵין צָרִיךְ לוֹמַר תְּמִימָה</b>. והתקדשו קדושת הגוף.
<b>וְאַחַר כָּךְ נוֹלַד בָּהּ מוּם קָבוּעַ וְנִפְדֵּית וכו'</b>. לאחר הפדיון, הבשר מותר באכילה כחולין, אך לעניין כמה דברים (כגון איסור גיזה ועבודה), נשארה הבהמה בקדושתה (ראה הלכות מעילה א,ט). וגם לעניין תמורה נשארה בקדושתה ועושה תמורה.
<b>אֵינָהּ קְרֵבָה מִפְּנֵי שֶׁבָּאָה מִכֹּחַ קְדֻשָּׁה דְּחוּיָה</b>. קדושתה באה מכוח בהמה שנפדתה וכבר אינה קדושה קדושת הגוף.
<b>וְאֵינָהּ נִפְדֵּית שֶׁאֵין בְּכֹחַ קְדֻשָּׁתָהּ לִתְפֹּשׂ פִּדְיוֹנָהּ</b>. קדושתה חלשה ואינה יכולה להיתפס בדמי הפדיון.
<h3> ה</h3>
<b>כָּל הַתְּמוּרוֹת שֶׁהָיוּ בַּעֲלֵי מוּמִין קְבוּעִין מִתְּחִלָּתָן</b>. בהמה בעלת מום שהמירו אותה בבהמת הקדש, חלה עליה תמורה והיא מתקדשת (לעיל א,יד).
<b>וְאֵינָן יוֹצְאִין לְחֻלִּין לְכָל דָּבָר כְּדֵי שֶׁיִּהְיוּ מֻתָּרִין בְּגִזָּה וַעֲבוֹדָה אַחַר פִּדְיוֹנָן</b>. המקדיש בהמה בעלת מום קבוע, לא חלה עליה קדושת הגוף ולאחר פדיונה היא מותרת בגיזה ועבודה (הלכות מעילה א,ט). אבל אם המירה בבהמת הקדש, חלה עליה קדושת הגוף ואינה מותרת בגיזה ועבודה לאחר פדיונה.
<h3> ו</h3>
<b>מֵבִיא זֶבַח אַחֵר מִתּוֹךְ בֵּיתוֹ</b>. בהמת חולין הראויה לזבח.
<b>אִם תְּמוּרַת תְּמוּרָה הִיא זוֹ הֲרֵי זֶה שֶׁהֵבִיא חֻלִּין</b>. מתנה שאם בהמת התמורה חולין (תמורת תמורה), גם הבהמה שהביא מתוך ביתו תישאר חולין.
<b>וְאִם תְּמוּרַת עוֹלָה אוֹ שְׁלָמִים הִיא הֲרֵי זֶה שֶׁהֵבִיא עוֹלָה אוֹ שְׁלָמִים</b>. ממשיך להתנות שאם התמורה היא תמורת הבהמה השנייה שהוקדשה, הרי הוא מקדש את הבהמה שהביא מביתו, אם התמורה היא תמורת עולה הוא מקדש את הבהמה שהביא לשלמים, ואם היא תמורת שלמים הוא מקדש את הבהמה שהביא לעולה (ריק"ו, לח"מ).
<b>וַהֲרֵי זֶה שֶׁהֵבִיא עִם הַתְּמוּרָה הַשְּׁנִיָּה כְּזֶבַח וּתְמוּרָה שֶׁנִּתְעָרְבוּ זֶה בָּזֶה</b>. לאחר שהביא את הבהמה מביתו והקדישה בתנאים האמורים כאן, נמצא שיש אפשרות ששתי הבהמות חולין ויש אפשרות שאחת מהן עולה והשנייה שלמים. ודינם כמקרה שנזכר בפסקה הקודמת, של זבח ותמורה שהתערבו, שנחשבים כתערובת של עולה ושלמים (לח"מ).
<b>וּכְבָר בֵּאַרְנוּ דִּין הַתַּעֲרוֹבוֹת בְּהִלְכוֹת פְּסוּלֵי הַמֻּקְדָּשִׁין</b>. ו,ו.
<b>בִּזְבָחִים</b>. בשלמים.
<b>כְּעוֹלָה וּשְׁלָמִים שֶׁנִּתְעָרְבוּ זֶה בָּזֶה</b>. ויש להמתין עד שייפול בשתיהן מום, ויקנה בדמי היפה שבהן עולה ושלמים (הלכות פסולי המוקדשין ו,ו).
<b>חָזַר וְהֵמִיר בְּאַחַת מִשְּׁתֵּיהֶם וְאֵין יָדוּעַ בְּאֵי זוֹ מֵהֶן הֵמִיר</b>. אם המיר בבהמת התמורה, הבהמה הזו חולין שהרי תמורה אינה עושה תמורה (לעיל א,טו), ואם המיר בבהמה שהקדיש, הבהמה הזו הקדש ולא ידוע אם היא עולה או שלמים.
<h3> ז</h3>
<b>בִּבְכוֹר אוֹ בְּמַעֲשֵׂר</b>. שלא מקריבים ולא פודים את תמורתם.
<b>וְהֵמִיר בְּאֶחָד מֵהֶן הֲרֵי זֶה לֹא יִקְרַב</b>. שמא הוא תמורת בכור או מעשר.
<b>אֶלָּא יִרְעֶה עַד שֶׁיִּפֹּל בּוֹ מוּם וְיֵאָכֵל כִּבְכוֹר אוֹ כְּמַעֲשֵׂר</b>. לאחר שנופל בה מום מביא בהמה אחרת ופודה בה את התמורה שמא היא תמורת שלמים, ואז הוא אוכל אותה כדין בכור או מעשר.
<b>כְּמוֹ שֶׁבֵּאַרְנוּ</b>. לעיל הל' א-ב (לדין דומה בתערובות בכור ומעשר בקדשים ראה הלכות פסולי המוקדשין ו,יד).
<h2>פרק ד</h2>
<h3> א</h3>
<b>הֲרֵי אֵלּוּ כִּשְׁלָמִים וְהֵן עַצְמָן כִּשְׁלָמִים לְכָל דָּבָר</b>. בוולד השלמים ובוולד תמורת השלמים יש קדושה כבשלמים, ומקריבים אותם בעצמם לשלמים.
<b>אֶלָּא שֶׁאֵין טְעוּנִין לֶחֶם... כְּמוֹ שֶׁבֵּאַרְנוּ</b>. לעיל ג,א.
<b>שֶׁמִּתּוֹךְ מַעֲשָׂיו נִכָּר שֶׁהוּא מַשְׁהֶה אוֹתָן כְּדֵי לְגַדֵּל מֵהֶן עֲדָרִים עֲדָרִים</b>. ממעשי האיש שלא הקריב את הוולדות אלא עיכבם אצלו עד שנולדו מהם ולדות, נראה שהוא מעוניין שיהיו לו בהמות רבות של שלמים (שבשרם נאכל). ומכיוון שיש בכך איסור משום בל תאחר, קונסים אותו (פה"מ תמורה ג,א).
<h3> ב</h3>
<b>וְלַד הַחַטָּאת יָמוּת</b>. ראה גם הלכות פסולי המוקדשין ד,א.
<b>וְאֵין צָרִיךְ לוֹמַר וְלַד תְּמוּרָתָהּ</b>. שהרי גם אמו (תמורת חטאת) מתה (לעיל ג,א).
<h3> ג</h3>
<b>וּמָצָא בָּהּ בֶּן אַרְבָּעָה חַי</b>. עובר חי שעדיין לא הסתיימו חודשי העיבור שלו, והריהו נחשב כאחד מאבריה של אמו וניתר באכילה על ידי השחיטה שלה (ראה הלכות מאכלות אסורות ה,יד), ולכן אינו נחשב ולד חטאת שדינו למיתה.
<b>הֲרֵי זֶה נֶאֱכָל כִּבְשַׂר הַחַטָּאת</b>. ביום השחיטה ובלילה אחריו עד חצות, בעזרה, לזכרי הכהנים (ראה גם הלכות מעשה הקרבנות א,יט).
<b>שֶׁוַּלְדֵי הַקֳּדָשִׁים בִּמְעֵי אִמָּן הֵן קְדֵשִׁין</b>. ולכן חלה קדושת חטאת על העובר (בניגוד לבכור שנתקדש רק בלידתו כדלקמן הל' יב-יג).
<h3> ד</h3>
<b>וְלַד תְּמוּרַת הָאָשָׁם</b>. אשם בא מן הזכרים בלבד, ולכן רק בתמורת אשם (כשהיא נקבה) ייתכן שיהיה ולד שיקרב למזבח.
<b>וְאִם יָלְדָה זָכָר אַחַר שֶׁהִקְרִיב אֲשָׁמוֹ הַוָּלָד עַצְמוֹ יִקְרַב עוֹלָה</b>. כאשר נולד לפני שהקריב אשמו אין מקריבים את הוולד לעולה מחשש שיטעו ויקריבוהו אשם, ולכן דינו שייפלו דמיו לנדבה. אמנם לאחר הקרבת האשם, שאין חשש שיקריבו את הוולד במקום האשם, מותר להקריבו עולה (ריק"ו).
<b>הִפְרִישׁ נְקֵבָה לַאֲשָׁמוֹ וְיָלְדָה תִּרְעֶה הִיא וּבְנָהּ עַד שֶׁיִּפֹּל בָּהֶן מוּם וכו'</b>. ראה גם הלכות פסולי המוקדשין ד,טז.
<b>כְּבָר בֵּאַרְנוּ בְּמַעֲשֵׂה הַקָּרְבָּנוֹת שֶׁכָּל מָקוֹם וכו'</b>. הלכות מעשה הקרבנות ג,ז.
<b>שֶׁיִּתֵּן הַמָּעוֹת לַשּׁוֹפָרוֹת שֶׁהָיוּ בַּמִּקְדָּשׁ שֶׁבֵּאַרְנוּ כַּמָּה הֵם בִּשְׁקָלִים</b>. שש מתוך שלוש עשרה הקופות ('שופרות') שהיו במקדש היו מיועדות לעולות נדבה של ציבור (הלכות שקלים ב,ב-ג).
<b>הֲרֵי זוֹ טְעוּנָה סְמִיכָה וּנְסָכֶיהָ מִשֶּׁלּוֹ</b>. ככל עולת יחיד.
<h3> ה</h3>
<b></b>. בדפוסים התחלף הסדר של שתי ההלכות הבאות, אך בכתבי היד כבפנים.
<b>וְלַד תְּמוּרַת הָעוֹלָה</b>. עולת בהמה באה דווקא מן הזכרים, ולכן רק בתמורת עולה (כשהיא נקבה) ייתכן שיהיה ולד שיקרב למזבח.
<b>וּוְלַד וְלָדָהּ עַד סוֹף הָעוֹלָם</b>. בעולה לא גזרו שמא יגדל עדרים עדרים כיוון שהבעלים אינם נהנים מבשרה (לח"מ לעיל ה"א).
<b>הִפְרִישׁ נְקֵבָה לְעוֹלָתוֹ</b>. ודינה שתרעה עד שייפול בה מום ויביא בדמיה זכר לעולה.
<b>אַף עַל פִּי שֶׁיָּלְדָה זָכָר יִרְעֶה עַד שֶׁיִּפֹּל בּוֹ מוּם</b>. כיוון שהתקדש מכוח אמו ואותה אי אפשר להקריב, גם אותו לא מקריבים (ראה גם הלכות פסולי המוקדשין ד,יז).
<h3> ו</h3>
<b>וַלְדוֹת תְּמוּרַת הַבְּכוֹר לַכֹּהֵן</b>. כבכור עצמו (ראה לעיל ג,ב).
<b>וּוַלְדוֹת מַעֲשֵׂר וּתְמוּרָתוֹ לִבְעָלָיו</b>. כמעשר עצמו.
<h3> ז</h3>
<b>אִם הָיְתָה אִמּוֹ קְרֵבָה שְׁלָמִים</b>. שהמיר בה אחר חצות יום י"ד בניסן שהוא תחילת זמן הקרבת הפסח.
<b>וְאִם הָיָה דִּינָה שֶׁתִּמָּכֵר וְיָבִיא בְּדָמֶיהָ שְׁלָמִים</b>. שהמיר בה קודם חצות לפני זמן הקרבת הפסח (לעיל ג,א).
<b>הִפְרִישׁ נְקֵבָה לְפִסְחוֹ</b>. ופסח אינו בא אלא מן הזכרים, ודינה שתרעה עד שייפול בה מום ויביא בדמיה פסח, ואם לא נפל בה מום עד שהקריב פסחו יביא בדמיה שלמים (הלכות קרבן פסח ד,ד). ודין ולדה כמוה.
<h3> ח</h3>
<b>דֶּרֶךְ דֹּפֶן אוֹ שֶׁיָּלְדוּ טֻמְטוּם וְאַנְדְּרָגִינָס וְכִלְאַיִם וּטְרֵפָה</b>. שאינם ראויים למזבח וגופם לא מתקדש (הלכות איסורי מזבח ג,י), ולכן יכול לפדותם ללא מום.
<h3> ט</h3>
<b>וְלַד בַּעֲלַת מוּם הֲרֵי הוּא כִּוְלַד הַתְּמִימָה</b>. כיוון שהאם הייתה ראויה מתחילה למזבח, הוולד שלה קרב (ומדובר בבהמה שהוקדשה לפני שנפל בה מום קבוע, אבל הוקדשה לאחר שהייתה בעלת מום קבוע הוולד ייפדה ויצא לחולין, הלכות איסורי מזבח א,יא).
<h3> י</h3>
<b>שִׁלְיָה</b>. הקרום שבתוכו נמצא העובר.
<b>וַהֲרֵי הֵן אֲסוּרִין בַּהֲנָיָה</b>. ככל הנקברים (הלכות פסולי המוקדשין יט,יג).
<h3> יא</h3>
<b>הַמְשַׁנֶּה אֶת הַקֳּדָשִׁים מִקְּדֻשָּׁה לִקְדֻשָּׁה</b>. מקדיש הקדש לקדושה אחרת, ואסור לעשות כן אף על פי שלאחר שהוקדש לקדושה אחת לא מועילה ההקדשה שמקדיש לקדושה אחרת.
<b>קָדְשֵׁי בֶּדֶק הַבַּיִת</b>. המוקדשים לצרכי המקדש ותחזוקתו, ואם הקדישם לדבר מסוים בבדק הבית אינו יכול לשנותם לדבר אחר.
<h3> יב</h3>
<b>כֵּיצַד מַעֲרִימִין וכו'</b>. באיזה אופן ניתן למצוא תחבולה מותרת להפקיע מהבכור את קדושת הבכור ולהעבירו לקדושה אחרת.
<b>יֵשׁ לוֹ לוֹמַר</b>. מותר לו לומר.
<b>וְאִם אָמַר עִם יְצִיאַת רֹב רֹאשׁוֹ</b>. יציאת רוב הראש נחשבת כלידה, ואחריה אי אפשר להקדיש את הבכור לקדושה אחרת.
<h3> יג</h3>
<b>אֶלָּא הֲרֵי הוּא בִּקְדֻשַּׁת אִמּוֹ</b>. גם אם יקדישו אותו לקדושה אחרת הוא יישאר בקדושת אמו, כקדשים שנולדו, שהשינוי אינו משנה את קדושתם.
<b>שֶׁוַּלְדוֹת הַקֳּדָשִׁים בִּמְעֵי אִמָּן הֵן קְדֵשִׁים כְּמוֹ שֶׁבֵּאַרְנוּ</b>. לעיל ה"ג.
<b>כְּמוֹ שֶׁבֵּאַרְנוּ בְּסוֹף מְעִילָה</b>. הלכות מעילה ח,ח.
<b>שֶׁזֶּה שֶׁאָמַר הַכָּתוּב וְהָיָה הוּא וּתְמוּרָתוֹ יִהְיֶה קֹּדֶשׁ כָּעִנְיָן שֶׁאָמַר וְאִם הַמַּקְדִּישׁ וכו'</b>. טעם דין התמורה שנעשית קדושה, שווה לטעם שבגללו ציוותה התורה שמי שפודה את נכסיו מן ההקדש יוסיף חומש על שווים (הלכות ערכין וחרמין ד,ה).
<b>הֲלֹא כָתַבְתִּי לְךָ שָׁלִשִׁים</b>. כינוי לתורה.
