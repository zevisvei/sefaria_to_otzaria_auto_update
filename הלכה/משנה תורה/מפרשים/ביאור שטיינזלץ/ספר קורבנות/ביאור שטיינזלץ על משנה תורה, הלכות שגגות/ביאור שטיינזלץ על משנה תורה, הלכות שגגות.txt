<h1>ביאור שטיינזלץ על משנה תורה, הלכות שגגות</h1>
<h2>פרק א</h2>
<h3> א</h3>
<b>שֶׁחַיָּבִין עָלֶיהָ כָּרֵת</b>. שעונשה כרת כשעובר עליה במזיד ללא עדים וללא התראה (ואם עבר בעדים והתראה, יש שעונשן חנק ויש שעונשן סקילה ויש שעונשן מלקות).
<h3> ב</h3>
<b>חוּץ מִשָּׁלֹשׁ עֲבֵרוֹת</b>. שאף שעונשן כרת, אין חייבים על שגגתן חטאת.
<b>מְגַדֵּף</b>. המקלל את ה' (לדיני המגדף ראה הלכות עבודה זרה ב,ז-ט).
<b>וְקָרְבַּן פֶּסַח</b>. מי שלא הקריב את קרבן הפסח במועדו.
<b>שֶׁנֶּאֱמַר אַחַת מִכָּל מִצְוֹת יי אֲשֶׁר לֹא תֵעָשֶׂינָה</b>. ייתכן שהפסוק הנכון הוא: "אחת ממצות ה' אשר לא תעשינה" (ויקרא ד,כז), ואולי היא טעות העתקה (וראה פה"מ כריתות א,ב ובהערת הר"י קאפח שם).
<b>וְנֶאֱמַר לָעֹשֶׂה בִּשְׁגָגָה</b>. פסוק זה נאמר בחיוב חטאת של יחיד שעבד עבודה זרה בשוגג, וחטא המגדף דומה לחטא עבודה זרה (ראה הלכות עבודה זרה ב,ו).
<b>אַף עַל פִּי שֶׁהוּא חַיָּב כָּרֵת וְאִם הָיָה מֵזִיד נִסְקָל</b>. עבודה זרה היא מהעברות שחייבים עליהן כרת. ואם קיבלה עליו באלוה במזיד (בעדים והתראה), הוא נענש בפועל וחייב סקילה, ואפילו אם לא עשה מעשה (הלכות עבודה זרה ג,ד). אבל אם עשה זאת בשוגג הוא אינו חייב חטאת מכיוון שלא עשה מעשה.
<b>וְנֶאֱמַר בַּעֲשֹׂתָהּ אַחַת</b>. בפרשת קרבן חטאת על שגגה נאמר: "ואם נפש אחת תחטא בשגגה מעם הארץ בעשתה אחת ממצות ה' אשר לא תעשינה" (ומכאן שאף בחטא שיש בו מעשה וחטא בו ללא עשיית מעשה, כגון עבודה זרה, פטור מקרבן חטאת - ריק"ו).
<h3> ג</h3>
<b>שֶׁשְּׁנֵיהֶן אֵין מְבִיאִין חַטָּאת קְבוּעָה אֶלָּא קָרְבָּן עוֹלֶה וְיוֹרֵד כְּמוֹ שֶׁיִּתְבָּאֵר</b>. לקמן י,ד-ה.
<h3> ד</h3>
<b>כְּמוֹ שֶׁיִּתְבָּאֵר</b>. לקמן י,ד.
<b>ח)  בַּת אִשְׁתּוֹ</b>. מבעל אחר.
<b>יא) אֲחוֹתוֹ</b>. וחייב כרת משום "ערות אחותך" (ויקרא יח,ט).
<b>יב)  אֲחוֹתוֹ שֶׁהִיא בַּת אֵשֶׁת אָבִיו</b>. אחותו שנולדה לאביו מאם אחרת, וחייב כרת משום "ערות בת אשת אביך" (ויקרא יח,יא; וראה הלכות איסורי ביאה ב,ג-ד).
<b>יו) אֵשֶׁת אָבִיו</b>. אמו החורגת.
<b>כב) זְכוּר</b>. זכר.
<b>כו) הָאִשָּׁה הַמְּבִיאָה אֶת הַבְּהֵמָה</b>. מביאה את הבהמה עליה למשכב.
<b>נִמְצָא כָּל כָּרֵתוֹת שֶׁבָּעֲרָיוֹת שִׁשָּׁה וְעֶשְׂרִים</b>. לפירוט העריות ודיניהן ראה הלכות איסורי ביאה פרקים א-ד.
<b>א) הָעוֹבֵד עֲבוֹדָה זָרָה בְּמַעֲשֶׂה</b>. ראה לעיל ה"ב.
<b>ב) הַנּוֹתֵן מִזַּרְעוֹ לַמֹּלֶךְ</b>. מוסר את בנו לכהנים עובדי האש ואחר כך מעבירו בתוך השלהבת מצד לצד (הלכות עבודה זרה ו,ג).
<b>ג) בַּעַל אוֹב</b>. מראה כאילו מת מדבר באמצעות טקסים ולחשים שונים (שם ה"א).
<b>ד) בַּעַל יִדְּעוֹנִי בְּמַעֲשֶׂה</b>. מדבר באמצעות טקסים ולחשים שונים דברים העתידים להיות (שם ה"ב). ואם דיבר דברים העתידים להיות ללא עשיית מעשה, אף שבמזיד חייב כרת, אינו חייב על שגגתו חטאת קבועה (ראה לח"מ).
<b>ט) הָאוֹכֵל חֵלֶב</b>. חלב של בהמה טהורה (הלכות מאכלות אסורות ח,א).
<b>י) הָאוֹכֵל דָּם</b>. דם של בהמה או חיה או עוף בין טמאים בין טהורים (שם ו,א).
<b>יא) הָאוֹכֵל נוֹתָר</b>. הבשר הנותר מן הקרבן לאחר תום זמן אכילתו (הלכות פסולי המוקדשין יח,י).
<b>יב) הָאוֹכֵל פִּגּוּל</b>. מקרבן שנפסל מחמת מחשבה לאכלו שלא בזמנו (שם ה"ו).
<b>יד) הַמַּעֲלֶה קָרְבָּן חוּץ לָעֲזָרָה</b>. מקריבו על מזבח מחוץ לעזרה.
<b>טו) הַמְפַטֵּם אֶת שֶׁמֶן הַמִּשְׁחָה</b>. הרוקח שמן כמעשה שמן המשחה ובכמות המדויקת של הסממנים שרקח משה במדבר, במטרה להימשח בו (הלכות כלי המקדש א,ד).
<b>טז) הַמְפַטֵּם אֶת הַקְּטֹרֶת</b>. הרוקח קטורת לפי יחסי המשקל של הקטורת שהייתה במקדש במטרה להריח בה (שם ב,ט).
<b>יז) הַסָּךְ בְּשֶׁמֶן הַמִּשְׁחָה</b>. אם סך את עצמו או את אחרים בשמן המשחה שעשה משה (שם א,ה-ו).
<b>וּמַה הוּא הַקָּרְבָּן</b>. איזה סוג בהמה מביא לחטאתו.
<b>בְּפָרָשַׁת שְׁלַח לְךָ</b>. במדבר טו,כז: "ואם נפש אחת תחטא בשגגה והקריבה עז בת שנתה לחטאת". ולמדו חכמים שהפרשה מדברת על השוגג בעבודה זרה (ראה בבלי הוריות ח,א).
<b>הֶדְיוֹט</b>. אדם פשוט.
<b>כֹּהֵן מָשִׁיחַ</b>. כהן גדול שנמשח בשמן המשחה (כדלקמן טו,ו).
<b>וְזוֹ הִיא חַטָּאת שֶׁל אֶחָד מֵעַם הָאָרֶץ הָאֲמוּרָה בְּפָרָשַׁת וַיִּקְרָא</b>. ויקרא ד,כז-כח: "ואם נפש אחת תחטא מעם הארץ בעשתה אחת ממצות ה' אשר לא תעשינה... והביא קרבנו שעירת עזים תמימה נקבה".
<b>וְהוּא נִשְׂרָף</b>. לאחר השחיטה וזריקת הדם והקרבת האימורים מוציאים את השארית לשרפה בבית הדשן (הלכות מעשה הקרבנות ז,ב).
<b>כְּמוֹ שֶׁנִּתְפָּרֵשׁ שָׁם</b>. שלגבי מלך נאמר: "אשר נשיא יחטא... והביא את קרבנו שעיר עזים זכר תמים" (ויקרא ד,כב-כג), והנשיא הוא המלך (משנה הוריות ג,ג; וראה גם לקמן טו,ו). ולגבי כהן משיח נאמר: "אם הכהן המשיח יחטא... והקריב על חטאתו אשר חטא פר בן בקר תמים לה' לחטאת" (שם ד,ג).
<h3> ה</h3>
<b>אֶחָד יָחִיד שֶׁשָּׁגַג בְּאַחַת מֵאֵלּוּ אוֹ מְרֻבִּים וכו'</b>. דווקא כשלא קדמה למעשיהם הוראה מוטעית מבית דין. אולם, כאשר קדמה לעשיית רוב ישראל הוראה מוטעית של בית הדין ועשו על פיהם, אין כל יחיד ויחיד מהרבים מחויב בקרבן אלא מביאים פר אחד מכל שבט (כמפורט לקמן  יב,א).
<h2>פרק ב</h2>
<h3> א</h3>
<b>פָּטוּר מִקָּרְבַּן חַטָּאת</b>. וכן פטור מכרת, משום שלא הזיד מתחילה ועד סוף (הלכות שבת א,יט).
<b>כְּגוֹן שֶׁהוֹצִיא חֵפֶץ מֵרְשׁוּת לִרְשׁוּת בְּשַׁבָּת</b>. ואינו מתחייב במלאכת הוצאה עד שיעקור את החפץ מרשות אחת ויניחו ברשות השנייה (שם יג,א).
<h3> ב</h3>
<b>עָבַר עֲבֵרָה</b>. במזיד.
<b>הֲרֵי זֶה מֵזִיד</b>. ופטור מהקרבן.
<b>שֶׁשִּׁגְגַת קָרְבָּן אֵינָהּ שְׁגָגָה בַּעֲבֵרוֹת אֵלּוּ שֶׁחַיָּבִין עֲלֵיהֶן כָּרֵת</b>. בניגוד לשגגת קרבן של שבועת ביטוי ושבועת העדות ושבועת הפיקדון, שבהן שגגת קרבן נחשבת שגגה (הלכות שבועות א,יא, א,יג).
<h3> ג</h3>
<b>הֲרֵי זֶה פָּטוּר מִקָּרְבַּן חַטָּאת</b>. ובמקרים אלו פטור אף מאשם תלוי שכן אין כאן ספק אם חטא או לא (כדלקמן ח,ה).
<b>חֵלֶב וְנוֹתָר לְפָנָיו</b>. ושניהם מצוות לא תעשה שיש בה כרת (וכן אשתו נידה ואחותו, ושבת ויום הכיפורים).
<b>שַׁבָּת וְיוֹם הַכִּפּוּרִים לְפָנָיו וכו'</b>. כגון שיום הכיפורים חל בסמוך לשבת ועשה מלאכה באחד מהם ואינו יודע מתי (ראה גם לקמן ח,ה).
<h3> ד</h3>
<b>הֲרֵי זֶה מֵבִיא חַטָּאת לְשֵׁם מַה שֶּׁהוּא</b>. מכיוון שבשלב מסוים נודע לו עצמו של חטא, אף ששכחו כעת, התחייב בקרבן חטאת. ובשעת הבאת הקרבן אומר שהחטאת תהיה לשם החטא שמחויב בו אף שאינו זוכר מה הוא (כס"מ).
<b>וְתֵאָכֵל כִּשְׁאָר חַטָּאוֹת הַנֶּאֱכָלוֹת</b>. אף שחטאת שנשחטה לשם חטא אחר פסולה ואינה נאכלת (הלכות פסולי המוקדשין טו,ו), במקרה זה היא כשרה ונאכלת.
<h3> ה</h3>
<b>בְּשֵׁם אֶחָד מֵהֶן</b>. באחד מסוגי איסורי הכרת.
<b>לִשְׁתֵּי נֵרוֹת דְּלוּקוֹת שֶׁכִּבָּה אַחַת מֵהֶן</b>. בשבת.
<b>תַּמְחוּיִין</b>. קערות.
<h3> ז</h3>
<b>הַשּׁוֹגֵג בְּלֹא כַּוָּנָה</b>. שלא הייתה מטרתו וכוונתו לעשות את אותה הפעולה בדווקא, אלא היתה כוונתו להתעסק ולשחק, ואין הבדל בעיניו אם יהיה אותו דבר עצמו שהוא מתעסק בו או זולתו (פה"מ כריתות ד,ג).
<b>בַּעֲרָיוֹת אוֹ בְּמַאֲכָלוֹת חַיָּב חַטָּאת</b>. ראה גם הלכות איסורי ביאה א,יב, הלכות מאכלות אסורות יד,יב.
<b>נִתְכַּוֵּן לְהַגְבִּיהַּ אֶת הַתָּלוּשׁ וְחָתַךְ אֶת הַמְחֻבָּר</b>. והתולש עובר על מלאכת קוצר.
<b>מְלֶאכֶת מַחֲשֶׁבֶת אָסְרָה תּוֹרָה כְּמוֹ שֶׁבֵּאַרְנוּ בִּמְקוֹמוֹ</b>. שבמלאכות שבת כל שלא התקיים מה שתכנן במחשבתו, פטור (הלכות שבת א,ח-יא; וראה גם לקמן ז,יא).
<h3> ח</h3>
<b>הַבָּא עַל יְבִמְתּוֹ</b>. אח שמת אחיו ללא בנים מצווה מן התורה לייבם את אשת אחיו (הלכות ייבום וחליצה א,א).
<b>אַף עַל פִּי שֶׁהֵן שְׁנֵי גּוּפִין הוֹאִיל וּזְמַנּוֹ בָּהוּל אֵינוֹ מְדַקְדֵּק</b>. אף שהשבת דחויה רק לגבי תינוק אחד ולא לגבי השני, הואיל והמוהל בהול לקיים את המצווה, אין אומרים שהיה צריך לעיין ולבדוק מי התינוק החייב.
<b>אֲבָל אִם לֹא הָיָה אֶחָד מֵהֶן רָאוּי לָמוּל בְּשַׁבָּת</b>. כגון שמל את התינוק שזמנו בשבת בערב שבת, ולמחרת בשבת מל את שזמנו למול בערב שבת (פה"מ שבת יט,ד), ונמצא שבשבת לא הייתה כלל מצווה למול, ואינו נחשב שעשה ברשות.
<h3> ט</h3>
<b>אֻמָּן</b>. מוהל.
<b>לִפְנוֹת הַיּוֹם</b>. סמוך לסוף היום.
<b>וְנִמְצֵאתָ חוֹבֵל בְּשַׁבָּת וְלֹא עוֹשֶׂה מִצְוָה</b>. שאם לא סיים את המילה בשבת נמצא שעשה בתינוק פצע שאין בו עשיית מצווה, והחובל באדם בשבת חייב כרת (הלכות שבת ח,ז-ח).
<b>הֲרֵי זֶה חַיָּב חַטָּאת שֶׁהֲרֵי הִתְרוּ בּוֹ</b>. ומשום כך, אינו נחשב שעשה ברשות. אבל אם לא התרו בו, פטור מחטאת מפני שעשה ברשות.
<h3> י</h3>
<b>הַמּוֹצִיא אֶת הַלּוּלָב בְּיוֹם טוֹב הָרִאשׁוֹן שֶׁל חַג שֶׁחָל לִהְיוֹת בְּשַׁבָּת</b>. בזמן שבית המקדש היה קיים היו נוטלים לולב במקדש ביום הראשון של חג הסוכות שחל בשבת וכן בשאר המקומות שידעו בוודאות מתי חל חג הסוכות (הלכות לולב ז,טז).
<b>כְּדֵי לָצֵאת בּוֹ</b>. ידי חובת המצווה. אבל אם כבר יצא בו קודם לכן חייב חטאת, שכן אינו עסוק במצווה ואין אומרים שהוציאו ברשות (פה"מ סוכה ג,יד ומפרשים ע"פ בבלי שם מא,ב).
<b>וְהֶעֱבִירוֹ אַרְבַּע אַמּוֹת בִּרְשׁוּת הָרַבִּים</b>. שהעברה ברשות הרבים היא מאבות המלאכות האסורות בשבת וחייבים עליה כרת (הלכות שבת יב,ח).
<b>הַשּׁוֹחֵט אֶת הַפֶּסַח בְּיוֹם אַרְבָּעָה עָשָׂר שֶׁחָל לִהְיוֹת בְּשַׁבָּת</b>. ששחיטת הפסח דוחה את השבת (הלכות קרבן פסח א,יח).
<b>שֶׁמָּשְׁכוּ הַבְּעָלִים אֶת יְדֵיהֶן</b>. מקרבן זה ונמנו על קרבן אחר.
<b>אוֹ מֵתוּ אוֹ נִטְמְאוּ קֹדֶם שְׁחִיטָה</b>. ובכל מקרים אלו נמצא ששחט את הפסח בשבת שלא לצורך מצווה שהרי אין לו בעלים.
<b>טְרֵפָה בַּסֵּתֶר</b>. במקום שאין הטרפה נודעת אלא לאחר השחיטה.
<b>מִפְּנֵי שֶׁשָּׁחַט בִּרְשׁוּת</b>. שבשעת השחיטה לא היה באפשרותו לברר דברים אלו וממילא לא הייתה מוטלת עליו חובת הבדיקה, והרי הוא עושה ברשות.
<b>אוֹ שֶׁהָיְתָה טְרֵפָה גְּלוּיָה</b>. במקום גלוי, כגון נקובת הגולגולת וחתוכת הרגליים וכיוצא בהם.
<h3> יא</h3>
<b>שָׁחַט אֶת הַפֶּסַח בְּשַׁבָּת שֶׁלֹּא לִשְׁמוֹ בְּטָעוּת</b>. כגון שחשב שהוא קרבן שלמים ושחטו לשם שלמים.
<b>מִפְּנֵי שֶׁהַזֶּבַח כָּשֵׁר</b>. ועלה לו הקרבן לשם חובת הפסח, ונמצא שאין כאן עברה כלל, שכן שחיטת הפסח מותרת בשבת.
<b>כְּמוֹ שֶׁבֵּאַרְנוּ בְּהִלְכוֹת פְּסוּלֵי הַמֻּקְדָּשִׁין</b>. טו,א.
<h3> יב</h3>
<b>בְּטָעוּת</b>. כגון ששחט שלמים וסבר שהוא שוחט קרבן פסח, והדין הוא שאינם עולים לשם פסח.
<b>אִם רְאוּיִין הֵן לְקָרְבַּן פֶּסַח</b>. כגון שהיה זה שה בן שנה המיועד לקרבן שלמים, וראוי הוא גם לקרבן פסח.
<b>פָּטוּר מִקָּרְבַּן חַטָּאת מִפְּנֵי שֶׁשָּׁחַט בִּרְשׁוּת</b>. משום שהם ראויים לקרבן פסח וזמנו בהול להקריב קרבן, יש צידוק לטעותו, ומכיוון שזבחים אלו ראויים לשם מה שהם (ראה הלכות פסולי המוקדשין טו,יב) הרי בפועל קיים מצווה מסוימת, ונחשב עושה ברשות (ריק"ו).
<b>חַיָּב חַטָּאת שֶׁהֲרֵי אֵינוֹ רָאוּי לְמִצְוַת הַפֶּסַח</b>. מכיוון שהדבר פשוט שסוג בהמה זה אינו ראוי לקרבן פסח, היה לו לדעת זאת, ואינו נחשב שעשה ברשות (ריק"ו).
<b>שֶׁלֹּא לְאוֹכְלָיו אוֹ שֶׁלֹּא לִמְנוּיָיו אוֹ לַעֲרֵלִים אוֹ לִטְמֵאִים</b>. בכל המקרים הללו הפסח פסול (הלכות קרבן פסח ב,ה), ונמצא שלא עשה מצווה כלל בשחיטתו ולא נחשב עושה ברשות.
<b>פָּטוּר שֶׁהֲרֵי הַפֶּסַח כָּשֵׁר</b>. כמבואר שם, ונמצא שקיים מצווה בשחיטת הפסח.
<h3> יג</h3>
<b>הַשּׁוֹחֵט בְּשַׁבָּת קָרְבְּנוֹת צִבּוּר שֶׁלֹּא לִשְׁמָן</b>. כגון שהקריב קרבן תמיד או מוסף של שבת לשם קרבן אחר.
<b>הֲרֵי זֶה חַיָּב חַטָּאת</b>. שהדבר פשוט וידוע שאין מקריבים בשבת אלא קרבנות ציבור, ולכן אינו נחשב שעשה ברשות (בדומה לשוחט לשם פסח זבחים שאינם ראויים כדלעיל הי"ב).
<b>וְיַקְטִיר אֵמוּרִין לָעֶרֶב</b>. יקריב את חלקי הקרבן העולים למזבח לאחר צאת השבת.
<b>שָׁחַט יָתֵר עַל חוֹבַת הַיּוֹם</b>. שחט יותר ממניין קרבנות הציבור של אותו היום.
<b>חַיָּב חַטָּאת עַל הַתּוֹסֶפֶת</b>. מכיוון שמניינם של קרבנות הציבור ידוע, אינו נחשב שעשה ברשות (ראה פה"מ פסחים ו,ה).
<h3> יד</h3>
<b>שָׁחַט קָרְבְּנוֹת יָחִיד שֶׁאֵין דּוֹחִין אֶת הַשַּׁבָּת... חַיָּב חַטָּאת</b>. משום שאין שחיטת קרבנות יחיד שאין קבוע להם זמן דוחה את השבת (הלכות ביאת מקדש ד,ט).
<b>וְהַבָּשָׂר מֻתָּר בַּהֲנָיָה</b>. אף שעשה איסור בכך ששחט בשבת, אין הבשר נאסר בשל כך, ולכן אם עבר וזרק את הדם יהיה מותר לאכלו (ערוה"ש רח,כג; וראה מער"ק).
<b>וְאֵין זוֹרְקִין אֶת הַדָּם</b>. יש איסור שבות (מדרבנן) בזריקת הדם, ושבות זו לא הותרה בשבת בקרבנות שאסור להקריבם (בבלי ביצה כ,ב).
<b>וְיַקְטִיר אֵמוּרִין לָעֶרֶב</b>. כשעבר וזרק את הדם בשבת, הוכשר הקרבן. אמנם אין להקטיר את אימוריו בשבת ויש להמתין למוצאי שבת ואז להקטירם (לדין דומה ראה הלכות פסולי המוקדשין טו,יט).
<h3> טו</h3>
<b>כְּחוּשָׁה</b>. רזה.
<b>בֵּין חַטָּאת</b>. כגון שחל ראש חודש בשבת וצריך להקריב שעיר חטאת של ראשי חדשים.
<b>בֵּין עוֹלָה</b>. עולת תמיד או עולה של המוספים.
<b>וְלֹא עוֹד אֶלָּא שֶׁאוֹמְרִין לוֹ הָבֵא הַשְּׁמֵנָה וּשְׁחֹט לְכַתְּחִלָּה</b>. משום שיש להדר בקרבנות ולהקריב מן המובחר ביותר (ראה הלכות איסורי מזבח ז,א). ואף שבשחיטת השמנה הוא גורם שהכחושה הולכת לשרפה ומייתר למפרע את שחיטתה בשבת, משום מצווה מן המובחר אין לחשוש לכך (ראה קרן אורה מנחות סד,א).
<b>אֲבָל אִם שָׁחַט הַשְּׁמֵנָה תְּחִלָּה וְאַחַר כָּךְ כְּחוּשָׁה חַיָּב חַטָּאת עַל הַתּוֹסֶפֶת</b>. כדלעיל הי"ג.
<b>הוֹאִיל וְהֶעֱלָה תִּינוֹק הֲרֵי זֶה פָּטוּר מֵחַטָּאת</b>. מכיוון שעשה מעשה מותר, אף אם נעשה עמו מעשה אסור, פטור מחטאת (ראה גם הלכות שבת ב,טז).
<b>אַף עַל פִּי שֶׁלֹּא הָיְתָה כַּוָּנָתוֹ אֶלָּא לָצוּד מִפְּנֵי שֶׁהָיָה שׁוֹגֵג</b>. דווקא כשכוונתו לצוד הייתה בשוגג, מכיוון שבפועל עשה מצווה, פטור מחטאת, אבל אם התכוון לצוד במזיד, אף אם העלה תינוק חייב כרת (מגדל עוז וצפנת פענח שבת שם).
<h3> טז</h3>
<b>שֶׁהֲרֵי לֹא עָשָׂה מִצְוָה בַּאֲכִילָה זוֹ</b>. ונמצא שאכילתו אינה נחשבת שעשה ברשות.
<h2>פרק ג</h2>
<h3> א</h3>
<b>וְלֹא הִתְרוּ בּוֹ</b>. קודם שחטא. אבל אם התרו בו קודם שחטא, הרי הוא מזיד וחייב מלקות ופטור מן הקרבן.
<b>נַעֲשָׂה כְּאוֹמֵר לֹא אָכַלְתִּי בִּשְׁגָגָה אֶלָּא בְּזָדוֹן שֶׁהוּא פָּטוּר מִן הַקָּרְבָּן</b>. שמפרשים אנו את דבריו באופן שאינו מכחיש את העדים (ראה לקמן ט,ד, יא,ח).
<h3> ב</h3>
<b>הִפְלִיג</b>. דחה, הכחיש.
<b>אֲפִלּוּ אָמְרָה לוֹ אִשָּׁה אַחַת וכו'</b>. אף שאישה פסולה לעדות (הלכות עדות ט,ב), כאן שמחייב עצמו על ידי שתיקתו, אף על ידי אישה מתחייב חטאת.
<b>אָמַר לוֹ עֵד אֶחָד חֵלֶב הוּא זֶה וְשָׁתַק חַיָּב לְהָבִיא חַטָּאת</b>. ששתיקתו מהווה הודאה שאכן מדובר בחלב. אבל אם הכחישו וטען שאין זה חלב, פטור מחטאת.
<b>וְאִם הִתְרוּ בּוֹ</b>. שני עדים.
<b>לוֹקֶה עָלָיו אַף עַל פִּי שֶׁעִקַּר הָעֵדוּת בְּעֵד אֶחָד</b>. שאין צריך שני עדים לחייב מלקות אלא לענין ההתראה והעדות על עשיית המעשה, אבל לעניין החזקת האיסור מספיק עד אחד (הלכות סנהדרין טז,ו).
<h3> ג</h3>
<b>בְּהִלְכוֹת פְּסוּלֵי הַמֻּקְדָּשִׁין</b>. טו,ו.
<b>יָתֵר עַל זֶה אָמְרוּ</b>. שאף אם הפריש חטאת לשם אותו סוג חטא, אינו יכול להביא על חטא שעשה בזמן אחר.
<b>כְּמוֹ שֶׁנִּתְבָּאֵר שָׁם</b>. שחטאת שמתו בעליה תמות ואין היורשים יכולים להקריבה לשם חטאם (הלכות פסולי המוקדשין ד,א).
<h3> ה</h3>
<b>יַקְרִיב אֵי זוֹ שֶׁיִּרְצֶה וכו'</b>. בדומה לאדם שהפריש שתי חטאות לאחריות, שאם תאבד אחת מהן יקריב את השנייה, שמקריב את איזו שירצה והשנייה יפלו דמיה לנדבה (הלכות פסולי המוקדשין ד,ה).
<h3> ו</h3>
<b>הֵבִיא שְׁתֵּי חַטָּאוֹת עַל שְׁנֵי חֲטָאִים וכו'</b>. ואינו יודע איזו חטאת הפריש על איזה חטא, כגון שהתערבו הבהמות או ששכח איזו בהמה הפריש על איזה חטא, והדין הוא שכל קרבן יישחט לשם החטא שלשמו הוקדש בתחילה (ראה חזו"י וח"ד תוספתא כריתות ב,ד). ויש מפרשים שמדובר שבשעת הקדשת החטאות לא פירש על איזה חטא תבוא כל אחת, ובמקרה זה יכול לפרש בשעת ההקרבה איזו חטאת מיועדת לאיזה חטא, או שמקריב כל חטאת באופן סתמי לשם מה שהיא (ראה קרית ספר, ריק"ו, ערוה"ש רט,כא-כב).
<h3> ז</h3>
<b>לְהַכְעִיס</b>. עובר על האיסור מתוך זלזול ומרד.
<b>כְּמוֹ שֶׁבֵּאַרְנוּ</b>. שם.
<b>בְּהִלְכוֹת מַעֲשֵׂה הַקָּרְבָּנוֹת</b>. ג,ד.
<b>אֵין מְקַבְּלִין מִמֶּנּוּ חַטָּאת עַל אוֹתוֹ הַחֵטְא</b>. אבל על חטא אחר מקבלים ממנו.
<b>לְתֵאָבוֹן</b>. שעובר על איסור זה מחמת תאוותו ולא כמרד.
<h3> ח</h3>
<b>וְנִשְׁתַּפָּה</b>. חזר לשפיותו.
<b>אַף עַל פִּי שֶׁנִּדְחָה הַקָּרְבָּן בִּנְתַּיִם</b>. שבמשך זמן זה היה הקרבן דחוי מהקרבה שכן אין מקריבים את קרבנו של המשומד (כדלעיל ה"ז) ולא של השוטה (שכן אין מקריבים חטאתו של אדם אלא מדעתו ומרצונו ולשוטה אין דעת - ראה הלכות מעשה הקרבנות יד,י).
<b>הֲרֵי חָזַר וְנִרְאָה</b>. שכעת הוא ראוי להקרבה.
<b>שֶׁאֵין בַּעֲלֵי חַיִּים נִדְחִים</b>. בעלי חיים שהיו ראויים לקרבן ונפסלו, אינם נפסלים לעולם, ואם יחזרו להיות ראויים, כשרים להקרבה.
<b>כְּמוֹ שֶׁבֵּאַרְנוּ בְּהִלְכוֹת פְּסוּלֵי הַמֻּקְדָּשִׁין</b>. ג,כג; וראה גם הלכות מעשה הקרבנות טו,ד.
<b>וּכְשֵׁם שֶׁאִם נוֹלַד בּוֹ מוּם עוֹבֵר וְנִרְפָּא יַחֲזֹר לְכַשְׁרוּתוֹ</b>. בניגוד למום קבוע שאם נולד בבהמת קדשים היא נפדית ויוצאת לחולין, במום עובר ממתינים עד שתתרפא הבהמה ומקריבים אותה (הלכות איסורי מזבח ב,ו-ז).
<h3> ט</h3>
<b>וַאֲשָׁמוֹת וַדָּאִין</b>. אשם הבא על חטא ודאי (ראה לקמן ט,א).
<b>אֲשָׁמוֹת תְּלוּיִין</b>. אשם הבא על ספק חטא מהחטאים שחייבים על שגגתם חטאת קבועה (לקמן ח,א).
<b>מִפִּי הַשְּׁמוּעָה</b>. מסורת חכמים בביאור המקראות.
<b>שֶׁכָּל חֵטְא שֶׁאֵין מַכִּיר בּוֹ אֶלָּא יי נִתְכַּפֵּר לוֹ</b>. וזהו חטא שחייבים עליו אשם תלוי, שאין הבעלים יודע בוודאות אם חטא, אלא רק הקב"ה.
<b>פָּטוּר מֵאָשָׁם תָּלוּי</b>. ואם נודע לו במה חטא לאחר יום הכיפורים, חייב חטאת, כדין המביא אשם תלוי ונודע לו חטאו לאחר מכן.
<b>נִמְצֵאתָ לָמֵד שֶׁאֵין מְבִיאִין עַל לֹא הוֹדַע שֶׁל יוֹם הַכִּפּוּרִים אָשָׁם תָּלוּי</b>. גם אם נודע לו ספק חטאו לאחר יום הכיפורים.
<b>כְּמוֹ שֶׁיִּתְבָּאֵר</b>. בהלכה הבאה.
<h3> י</h3>
<b>מְבַעֵט</b>. מזלזל בקרבנות ודוחה בדעתו או בדיבורו את תכליתם.
<h3> יא</h3>
<b>מְעַכְּבִין אֶת הַכַּפָּרָה</b>. שאין חטא הבעלים מתכפר עד שיקריבו את קרבן האשם.
<b>חוּץ מֵאֲשַׁם נָזִיר</b>. שנזיר שנטמא חייב להקריב ביום השמיני לטומאתו חטאת עולה ואשם, ומשהקריב את החטאת כבר יכול להתחיל למנות נזירות חדשה גם קודם שהקריב את האשם (הלכות נזירות ו,יב).
<b>סְפֵק נָזִיר</b>. שמסופק אם נטמא.
<b>וּסְפֵק מְחֻסְּרֵי כַּפָּרָה</b>. ארבעה מחוסרי כפרה הם: הזבה, היולדת, הזב והמצורע, ואינם יכולים לאכול קדשים עד שיביאו את קרבנם (הלכות מחוסרי כפרה א,א), וכאשר הם מסופקים בטומאתם, עליהם להביא חטאת העוף מספק (ראה הלכות מחוסרי כפרה א,ו).
<b>וּסְפֵק שׂוֹטָה</b>. אישה שבעלה קינא לה ונסתרה והיא טוענת שהיא טהורה, מביאה מנחת קנאות (ומכונה ספק סוטה מפני שיש ספק אם נטמאת אם לא נטמאת — רש"י כריתות כו,א).
<b>כֻּלָּן מְבִיאִין קָרְבְּנוֹתֵיהֶן אַחַר יוֹם הַכִּפּוּרִים</b>. שקרבנם של אלו אינו בא לכפרה על חטא (בבלי כריתות כו,א; וראה גם הלכות מחוסרי כפרה א,יא).
<h3> יב</h3>
<b>וַהֲרֵי הוּא יוֹצֵא לֵהָרֵג מִבֵּית דִּין</b>. שמלבד החטא שעבורו התחייב חטאת או אשם עבר עברה שחייבים עליה מיתת בית דין.
<b>אִם הָיָה זִבְחוֹ זָבוּחַ</b>. שנשחט הקרבן קודם שנגמר דינו.
<b>מַשְׁהִין אוֹתוֹ עַד שֶׁיִּזָּרֵק הַדָּם</b>. משום ששהייה זו מועטת ואין בכך עינוי הדין כלפי בעל הקרבן, אולם אם נגמר דינו קודם השחיטה זוהי שהייה מרובה ויש בה עינוי הדין ולכן אין משהים אותו (הלכות סנהדרין יב,ה).
<h2>פרק ד</h2>
<h3> א</h3>
<b>בְּעֶלֶם אֶחָד</b>. עשה עברות הרבה ללא שנודע לו בין עשייה לעשייה שעשה דבר אסור, ולאחר מכן נודע לו.
<b>הַשָּׁלֹשׁ וְאַרְבָּעִים אֵלּוּ שֶׁמָּנִינוּ</b>. ארבעים ושלוש עברות שחייבים חטאת על שגגתן (לעיל א,ד).
<b>שֵׁמוֹת הַרְבֵּה</b>. כמה סוגי עברות.
<b>חַיָּב עַל כָּל שֵׁם וָשֵׁם וכו'</b>. אף שבדרך כלל אין איסור חל על איסור והאדם אינו מתחייב על כמה איסורים ביחד, באופנים הנזכרים כאן האדם יכול להתחייב על כמה איסורים ביחד (ראה גם הלכות איסורי ביאה יז,ח).
<b>וְהוּא שֶׁיִּהְיוּ הָאִסּוּרִין כֻּלָּן בָּאִין כְּאַחַת</b>. שהאיסורים חלים בו זמנית.
<b>אוֹ אִסּוּר מוֹסִיף</b>. שיש באיסור שנוסף תוספת של חומרה על האיסור הראשון (כדלקמן בענין איסור נידה באשת האח; לדוגמאות נוספות ראה הלכות מאכלות אסורות יד,יח-יט, הלכות תרומות י,כה).
<b>אוֹ אִסּוּר כּוֹלֵל</b>. כאשר האיסור השני כולל דברים נוספים שהיו מותרים לאדם, חל איסור זה גם על הדבר שהיה אסור מלפני כן מסיבה אחרת. כגון האוכל גיד הנשה של בהמה שהתנבלה. שבתחילה הבהמה הייתה מותרת באכילה ורק הגיד אסור, ולאחר שנאסרה הבהמה כולה משום נבלה נכלל גם הגיד באיסור זה, והאוכלו יהיה חייב שתיים (הלכות מאכלות אסורות ח,ו).
<b>בָּאוֹמֵר בִּגְמַר זְבִיחָה הוּא עוֹבֵד אוֹתָהּ</b>. ונמצא שרק בגמר השחיטה הוא עובר על איסור עבודה זרה, ואיסור זה חל ביחד עם חילול השבת ואיסור שחיטת הקדשים בחוץ.
<b>מִשֶּׁיִּשְׁחֹט בָּהּ מְעַט לְשֵׁם עֲבוֹדָה זָרָה תֵּאָסֵר</b>. שבעשיית מעשה כל שהוא בבהמה לשם עבודה זרה היא נאסרת והעושה כן מוגדר כעובד עבודה זרה, ואין צורך בשחיטת שני הסימנים או רובם (ראה הלכות עבודה זרה ח,א).
<b>שְׁנַיִם אוֹ רֹב שְׁנַיִם</b>. מסימני השחיטה (הקנה והוושט), שזהו שיעור שחיטה בבהמה (הלכות שחיטה א,ט).
<b>שֶׁאֵינוֹ חַיָּב עָלֶיהָ מִשּׁוּם שׁוֹחֵט בַּחוּץ</b>. ונמצא שחייב שתי חטאות בלבד, על עבודה זרה ועל חילול שבת.
<b>כְּמוֹ שֶׁבֵּאַרְנוּ בְּמַעֲשֵׂה הַקָּרְבָּנוֹת</b>. יח,ו, שאין חייבים אלא על שחיטת חוץ של קדשים הראויים למזבח.
<b>הָיְתָה חַטַּאת הָעוֹף</b>. ושחטה חוץ לעזרה.
<b>וְהָיָה חֲצִי קָנֶה שֶׁלָּהּ פָּגוּם וְהוֹסִיף בּוֹ כָּל שֶׁהוּא בְּשַׁבָּת לְשֵׁם עֲבוֹדָה זָרָה</b>. ובהוספה זו נחשב כשוחט את העוף לענין שחיטת קדשים בחוץ, שכן העוף מותר בשחיטת רוב סימן אחד (או קנה או ושט - הלכות שחיטה א,ט-יא), ובאותו זמן חילל את השבת ועבר על איסור עבודה זרה.
<b>וּמִשּׁוּם נִדָּה שֶׁהוּא אִסּוּר מוֹסִיף</b>. שבאיסור נידה נוספת חומרה בצד מסוים, שהרי היא אסורה גם על הבעל עצמו, ולכן איסור זה נוסף על איסור אשת איש ואשת האח.
<b>הַבָּא עַל אָבִיו... וְכֵן הַבָּא עַל אֲחִי אָבִיו חַיָּב שְׁתַּיִם</b>. שהם שני איסורים הבאים כאחת.
<b>אַף עַל פִּי שֶׁהֵן שְׁנֵי גּוּפִין</b>. הבועל והנבעל, ובכל מעשה גוף אחר עשה את מעשה הבעילה.
<b>הַשּׁוֹכֵב וְהַנִּשְׁכָּב שֵׁם אֶחָד הוּא</b>. שאלו הם שני צדדים של אותו המעשה האסור. אבל אם בא על ראובן והביא את שמעון עליו חייב שתי חטאות, שהרי יש כאן שני מעשים נפרדים (כדלקמן ה,ג).
<h3> ב</h3>
<b>לָבָן</b>. אבי רחל אשת יעקב.
<b>וְאֵין לְלָבָן בַּת אֶלָּא רָחֵל לְבַדָּהּ</b>. מדובר כאן שזלפה אינה בת לבן, ולכן מותר לו לשאתה. שכן אם הייתה בת לבן, תמנע היא בת בתו ואסורה עליו (ערוה"ש ריב,ח, וראה פה"מ כריתות ג,ה).
<b>וַאֲחוֹת אִשְׁתּוֹ מֵאָבִיהָ</b>. שסרח ורחל אשת יעקב הן אחיות מאותו האב.
<b>וְהֵן שְׁנֵי אִסּוּרִין הַבָּאִין כְּאַחַת</b>. ששני האיסורים חלו בלידת סרח.
<b>לִרְאוּבֵן</b>. בן יעקב, ומותרת לו שהיא בת אחותו.
<b>וְנֶאֶסְרָה עַל שְׁאָר בְּנֵי יַעֲקֹב</b>. שאסורה עליהם משום אשת האח.
<b>נוֹסַף בָּהּ אִסּוּר לְיַעֲקֹב וַהֲרֵי הִיא כַּלָּתוֹ</b>. אף שאין איסור חל על איסור, מכיוון שבנישואין אלו חל על סרח איסור נוסף לגבי שאר בני יעקב (איסור אשת אח), ובאותה שעה נאסרה גם על יעקב משום כלתו, ממילא חל איסור כלתו גם על יעקב משום איסור מוסיף, שאיסור מוסיף חל גם אם מדובר בשני איסורי קורבה שונים (אבל העובדה שנאסרה אישה זו על כל העולם משום אשת איש אינה גורמת שיתווסף איסור מאיסורי הקורבה באיסור מוסיף משום שאשת איש אינו איסור קורבה — שיעורי רבי שמואל יבמות לב,ב, ולהסבר דומה ראה שטמ"ק כריתות יד,ב בהשמטות).
<b>לַאֲחִי יַעֲקֹב מֵאִמּוֹ</b>. דווקא מאמו, אבל אם היה נושא אותה אחי יעקב מאביו יצחק, לא הייתה אפשרות שתיפול לפני יצחק לייבום (כפי שנזכר בסמוך) שהרי היא כלתו ואין בה ייבום מן התורה (כס"מ).
<b>מִתּוֹךְ שֶׁנֶּאֶסְרָה עַל שְׁאָר אֲחֵי יַעֲקֹב</b>. באיסור אשת אח, איסור זה חל גם על יעקב (איסור מוסיף).
<b>לְיִשְׁמָעֵאל</b>. אחי יצחק אבי יעקב.
<b>מִתּוֹךְ שֶׁנֶּאֶסְרָה עַל שְׁאָר אֲחֵי יִשְׁמָעֵאל נוֹסַף בָּהּ לְיַעֲקֹב אִסּוּר אֵשֶׁת אֲחִי אָבִיו</b>. כאשר נישאה לישמעאל נאסרה על אחיו באיסור אשת אח, ובאותה השעה נאסרה גם על יעקב משום אשת אחי אביו (איסור מוסיף).
<b>וְעָבַר יִצְחָק וְיִבְּמָהּ אַף עַל פִּי שֶׁהִיא שְׁנִיָּה לוֹ</b>. אף שסרח — שהיא בת בת בנו של יצחק וגם כלת בנו — אינה אסורה לו מן התורה, הרי היא מכלל ה'שניות' שהן איסורי העריות מדברי חכמים (ראה הלכות אישות א,ו). וגזרו חכמים שלא לייבם את השניות אלא רק לחלוץ (הלכות ייבום וחליצה ו,י), ויצחק עבר וייבמה.
<b>מִתּוֹךְ שֶׁנֶּאֶסְרָה עַל שְׁאָר אֶחָיו</b>. של יצחק, משום אשת אח.
<b>כְּשֶׁהִיא נִדָּה</b>. ואיסור נידה, משום שהוא חל עליה לגבי בעלה, נוסף גם על יעקב (כדלעיל ה"א).
<b>בְּחַיֵּי יִצְחָק בַּעְלָהּ</b>. אבל לאחר מותו אינו חייב משום אשת איש.
<b>וּבְחַיֵּי רָחֵל אֵשֶׁת יַעֲקֹב</b>. אבל לאחר מותה אינו חייב משום אחות אשתו.
<h3> ג</h3>
<b>אֲבָל אִם אֵינָן מְצוּיִין וכו'</b>. כגון אם נשא ראובן את סרח, ולא היו ליעקב בנים מלבד ראובן, לא יחול על יעקב איסור כלתו.
<h3> ד</h3>
<b>מִי שֶׁהָיָה נָשׂוּי שָׁלֹשׁ נָשִׁים וכו'</b>. כגון שהיו ללאה שתי בנות — דינה ויוכבד, ובן — אשר. ונשא כלב שלוש נשים — את דינה, ואת מרים בת יוכבד בת לאה, ואת סרח בת אשר בן לאה (ומותר לאדם לישא אישה ואחות אמה ואישה ואחות אביה). ובא כלב בשגגה על לאה, שהיא אמה של דינה ואם אמה של מרים ואם אביה של סרח (פה"מ כריתות ג,ו).
<b>וּשְׁלֹשָׁה שֵׁמוֹת הֵן וְאִסּוּר בַּת אַחַת הוּא</b>. כגון שקידש את שלוש הנשים בבת אחת (שקיבל שליח או אחת מהן קידושין עבור כולן), שאז חלו שלושת האיסורים עליו בבת אחת (הר המוריה, ערוך לנר כריתות טו,א).
<b>הַכָּתוּב עָשָׂה שְׁלֹשָׁה גּוּפִין כְּגוּף אֶחָד</b>. אף שפירט הכתוב את שלושת האיסורים, סיים בלשון יחיד — 'זימה היא', שכן מהותו של איסור זה היא האיחוד בין אם אחת לצאצאיה (ראה פה"מ שם).
<h3> ה</h3>
<b>חַיָּב שָׁלֹשׁ חַטָּאוֹת</b>. אף שבמקרה שנזכר בהלכה הקודמת חייב חטאת אחת על שלושה איסורים בגוף אחד משום שעשה הכתוב את האיסורים הדומים בין האם לצאצאיה כאיסור אחד, במקרה זה, אף שמדובר באיסורי אחווה שהם איסורים דומים בגוף אחד, גילה הכתוב שחייב חטאת על כל איסור ואיסור (שטמ"ק כריתות טו,א).
<h2>פרק ה</h2>
<h3> ב</h3>
<b>וְזוֹ הַנִּבְעֶלֶת הָיְתָה לָהּ יְדִיעָה בֵּין כָּל בִּיאָה וּבִיאָה</b>. שנודע לה בין הביאות וחזרה ושגגה.
<b>הוּא מֵבִיא חַטָּאת אַחַת</b>. שהרי לא הייתה לו ידיעה בינתיים.
<b>וְהִיא מְבִיאָה עַל כָּל בִּיאָה וּבִיאָה</b>. שהרי הייתה לה ידיעה בין ביאה לביאה, והידיעות מחלקות.
<h3> ג</h3>
<b>אַף עַל פִּי שֶׁכֻּלָּן מִשֵּׁם אֶחָד הוֹאִיל וְהֵן גּוּפִים מֻחְלָקִין</b>. אף שמדובר בסוג אחד של איסור ובהעלם אחד, מכיוון שעבר על האיסור בכל פעם עם גוף אחר, חייב על כל פעם בפני עצמה.
<b>שֶׁזֶּה שֶׁאָמְרוּ חֲכָמִים הַבָּא עַל הַזְּכוּר וְהֵבִיא זְכוּר עָלָיו בְּהֶעְלֵם אֶחָד חַיָּב חַטָּאת אַחַת</b>. ראה לעיל ד,א.
<h3> ה</h3>
<b>בֵּין עַל פִּי עַצְמָהּ</b>. כגון שבאו שני עדים והעידו שמת בעלה, שבמקרה זה אינה צריכה להיתר בית דין כדי להינשא (ראה משנה יבמות י,א-ב ובמפרשים שם).
<b>עַל פִּי בֵּית דִּין</b>. כגון שרק עד אחד העיד שמת בעלה וצריכה רשות להינשא מבית הדין, ואפילו אם הורו לה בית דין להינשא, נחשב הדבר כטעות שחייבים עליה חטאת (כדלקמן יד,ג).
<b>חַיֶּבֶת קָרְבָּן אֶחָד</b>. משום שנישאה לאיש אחד ויש כאן סוג איסור אחד בהעלם אחד אף אם בא עליה בעלה ביאות הרבה.
<b>אוֹ זִנָּת עִם אֲנָשִׁים הַרְבֵּה</b>. ללא נישואין, וכעת נודע שהייתה אשת איש.
<b>שֶׁזְּמַן נִדּוּת זֶה חוּץ מִזְּמַן נִדּוּת הַשֵּׁנִי וַהֲרֵי הֵן כִּשְׁתֵּי נָשִׁים נִדּוֹת</b>. שכאשר האישה נטהרה בטבילה ואחר כך שבה ונטמאה, אף שהיה זה בהעלם אחד, ימי הטהרה שבינתיים מחשיבים אותה כגוף אחר.
<h3> ו</h3>
<b>שֶׁלֹּא בִּשְׁעַת וִסְתָּהּ</b>. שלא בזמן שבו היא אמורה לראות דם מחזור.
<b>וְרָאָת דָּם בְּעֵת הַתַּשְׁמִישׁ</b>. ונמצא שבא על הנידה, והוא איסור שחייבים עליו כרת (כדלעיל א,ד).
<b>עֵד</b>. בד שמקנחים בו את איברי התשמיש לאחר התשמיש.
<b>פְּטוּרִין</b>. שהאנוס פטור מקרבן חטאת.
<b>עָבַר וּבָא עָלֶיהָ סָמוּךְ לְוִסְתָּהּ</b>. שאסור לאדם לשמש עם אשתו בתוך העונה שבה היא אמורה לראות את דם המחזור (הלכות איסורי ביאה ד,יב-יג).
<b>וְדִמָּה</b>. חשב.
<b>שֶׁזּוֹ שְׁגָגָה הִיא</b>. שהרי היה עליו לבדוק ולדקדק ולהימנע מלשמש בזמן זה.
<b>אִם נִמְצָא דָּם עַל עֵד שֶׁלּוֹ</b>. שקינח עצמו לאחר התשמיש ומצא דם, והדבר מוכיח שדם זה הגיע בשעת התשמיש.
<b>שְׁנֵיהֶן טְמֵאִין</b>. שהבועל נידה נטמא כנידה (הלכות מטמאי משכב ומושב ג,א).
<b>קִנְּחָה עַצְמָהּ</b>. ניקתה בהעברת בד באותו מקום.
<b>וְלֹא שָׁהָת</b>. לא המתינה, כגון שהיה לה בד זמין וקינחה בו מיד לאחר התשמיש.
<b>שְׁנֵיהֶן טְמֵאִין וְחַיָּבִין בְּקָרְבָּן</b>. שדם זה הגיע בוודאות בזמן התשמיש.
<b>שְׁנֵיהֶן טְמֵאִין בְּסָפֵק</b>. שאנו מסופקים אם דם זה הגיע בשעת התשמיש או לאחר מכן.
<b>וְתָדִיחַ אֶת פָּנֶיהָ</b>. תרחץ את מקום התשמיש המכונה בדברי חכמים בלשון נקייה — פנים (פה"מ נידה ב,ג).
<b>בַּעְלָהּ טָהוֹר</b>. שבמקרה זה איננו חוששים שדם זה הגיע בזמן התשמיש, וממילא בעלה טהור ואינם חייבים  בקרבן.
<h3> ז</h3>
<b>לֹא יִפְרֹשׁ כְּשֶׁהוּא מִתְקַשֶּׁה</b>. לא יוציא את איבר התשמיש בעודו קשה, משום שגם ביציאתו נהנה ונחשב כמשמש עם הנידה.
<b>כְּמוֹ שֶׁבֵּאַרְנוּ בְּהִלְכוֹת אִסּוּרֵי בִּיאָה</b>. ד,יא; שצריך לנעוץ את ציפורני רגליו בקרקע ולהמתין ללא תנועה עד שיתרפה איברו ואחר כך יפרוש (ודין זה נוגע גם למי ששימש עם אשתו שלא בשעת וסתה, שאף שאינו חייב חטאת על כניסתו, שהרי היה אנוס, אם יפרוש באיבר חי, יתחייב חטאת על יציאתו).
<b>אַחַת עַל כְּנִיסָתוֹ שֶׁהֲרֵי בָּעַל נִדָּה</b>. שהרי בעל סמוך לווסת וזו מוגדרת שגגה.
<b>שֶׁיְּצִיאָתוֹ</b>. הוצאת איבר התשמיש.
<b>שֶׁנִּמְצְאוּ לוֹ שְׁנֵי הֶעְלֵמוֹת</b>. העלם אחד בכניסתו, שהרי חשב שיספיק לבעול קודם שתראה דם, והעלם אחד ביציאתו, שלא ידע שאסור לפרוש באיבר קשה. וחייב שתי חטאות משום שיש כאן שני סוגי שגגות שונים, שכן שגגת הכניסה היא שגגה מעשית אם יספיק לבעול או לא, ואילו שגגת היציאה היא שגגה בידיעת ההלכה (ר"י מיגאש שבועות יז,ב, ריק"ו).
<b>בִּשְׁגָגָה אַחַת הֵן</b>. ששתי השגגות הן מאותו הסוג, שגגת ידיעת ההלכה בבעילת נידה.
<b>וּפֵרֵשׁ וְהוּא מִתְקַשֶּׁה מִיָּד</b>. פרש מיד כשאיברו עדיין קשה.
<b>שֶׁהַכֹּל שְׁגָגָה אַחַת הִיא</b>. שגגת ידיעת ההלכה.
<h2>פרק ו</h2>
<h3> א</h3>
<b>כְּדִין שִׁגְגַת הַבְּעִילוֹת</b>. שהתבאר לעיל ה,א.
<b>מִשֵּׁם אֶחָד</b>. סוג אחד של איסור.
<b>אַף עַל פִּי שֶׁהֵן בִּשְׁלֹשָׁה תַּמְחוּיִין</b>. בקערות שונות, ואפילו התבשלו באופן אחר (ראה פה"מ כריתות ג,ב).
<b>אֲבָל אִם אָכַל כַּזַּיִת חֵלֶב וְנוֹדַע לוֹ</b>. אכל בשגגה ולאחר מכן נודע לו.
<b>וְחָזַר וְאָכַל</b>. בשגגה.
<b>אָכַל כַּחֲצִי זַיִת חֵלֶב</b>. ואינו מתחייב בכרת או בחטאת עד שיאכל שיעור שלם של כזית.
<b>וְהוּא שֶׁלֹּא יִשְׁהֶה בֵּינֵיהֶן יָתֵר מִכְּדֵי אֲכִילַת שָׁלֹשׁ בֵּיצִים</b>. שמתחילת האכילה הראשונה ועד סוף השנייה לא שהה שיעור זמן אכילת שלוש ביצים (המכונה 'כדי אכילת פרס'), אבל אם שהה יותר משיעור זה, פטור.
<b>כְּמוֹ שֶׁבֵּאַרְנוּ בְּהִלְכוֹת מַאֲכָלוֹת אֲסוּרוֹת</b>. יד,ח.
<b>שֶׁכְּשֵׁם שֶׁמִּצְטָרֵף הַשִּׁעוּר לְמֵזִיד לְמַלְקוּת</b>. שמחויב מלקות אם אכל כזית איסור בשיעור זמן זה.
<h3> ב</h3>
<b>נוֹתָר</b>. הבשר הנותר מהקרבן לאחר תום זמן אכילתו, והאוכלו חייב כרת (לעיל א,ד).
<b>מֵחֲמִשָּׁה זְבָחִים</b>. חמישה קרבנות.
<b>וְגוּפֵי הַזְּבָחִים אֵינָן מְחַלְּקִין</b>. העובדה שמדובר בחמש בהמות שונות אינה משפיעה על חיוב החטאת.
<b>שֶׁאֶחָד הָאוֹכֵל בָּשָׂר מִזְּבָחִים רַבִּים אוֹ מִזֶּבַח אֶחָד</b>. דינם שווה.
<b>בַּחוּץ</b>. מחוץ לעזרה.
<b>לַמִּשְׁתַּחֲוֶה לְחָמֵשׁ צוּרוֹת</b>. משתחווה לחמישה פסלים שונים של עבודה זרה.
<h3> ג</h3>
<b>וְקִבְּלוֹ בִּשְׁנֵי כּוֹסוֹת וּשְׁתָיָן בְּעֶלֶם אֶחָד אֵינוֹ מֵבִיא אֶלָּא חַטָּאת אַחַת</b>. שכשם שהתמחויים אינם מחלקים וגופי הזבחים אינם מחלקים, כך גם הכוסות אינן מחלקות (ראה ערוך לנר כריתות כב,א).
<h3> ד</h3>
<b>אִם נִתְקַבְּצוּ בְּאִסּוּר מוֹסִיף אוֹ בְּאִסּוּר כּוֹלֵל אוֹ בְּאִסּוּר בַּת אַחַת</b>. ראה לעיל ד,א.
<b>לְפִיכָךְ הַטָּמֵא שֶׁאָכַל כַּזַּיִת חֵלֶב נוֹתָר בְּיוֹם הַכִּפּוּרִים וכו'</b>. בתחילה היה הכזית אסור עליו משום חלב והאדם היה מותר באכילת שאר הבשר. ולאחר שנטמא האדם נאסרה עליו אכילת כל הבשר, ונכלל החלב באיסור זה (איסור כולל), וכעת יש באכילתו איסור משום חלב ומשום טמא שאכל קודש. ולאחר שנעשה החלב נותר נוסף בו איסור שכעת אסור גם בהקרבה על המזבח, ומשום כך חל גם איסור נותר על אכילת החלב (איסור מוסיף). ומכיוון שאכלו ביום הכיפורים שאסורה בו כל אכילה, נכלל חלב זה בכלל איסור יום הכיפורים (איסור כולל), וחייב עליו גם משום אכילה ביום הכיפורים (פה"מ כריתות ג,ד).
<b>וְהוּא שֶׁיִּצְטָרֵף אֹכֶל אַחֵר עִם כַּזַּיִת זֶה עַד שֶׁיַּשְׁלִימוֹ לְכַכּוֹתֶבֶת</b>. שזהו שיעור האכילה האסורה ביום הכיפורים (הלכות שביתת עשור ב,א).
<b>וּמֵבִיא אָשָׁם וַדַּאי לִמְעִילָה</b>. שהרי קודם שהוקדשה הבהמה היה החלב אסור באכילה ומותר בהנאה, וכאשר הוקדשה נאסר גם בהנאה, ומתוך שנוסף בה איסור הנאה נוסף איסור גם על אכילתה (איסור מוסיף — פה"מ שם).
<h3> ה</h3>
<b>אֲכִילָה וּשְׁתִיָּה אַחַת הִיא</b>. ראה גם הלכות שביתת עשור א,ד.
<h3> ו</h3>
<b>הָעוֹשֶׂה מְלָאכָה בְּיוֹם הַכִּפּוּרִים וכו'</b>. ראה גם לעיל ד,א.
<h3> ז</h3>
<b>כְּמוֹ שֶׁבֵּאַרְנוּ בְּהִלְכוֹת מַאֲכָלוֹת אֲסוּרוֹת</b>. יד,ה.
<h3> ח</h3>
<b>וְיֵשׁ יְדִיעָה לַחֲצִי שִׁעוּר</b>. כשם שהידיעה מחלקת בין שני שיעורים של אותו האיסור ומחייבת שתי חטאות, כך היא מחלקת בין שני חצאי שיעור שלא יצטרפו לחייבו חטאת.
<b>סְמוּכָה לָהּ</b>. שהרי אינו חייב עד שיכתוב שתי אותיות הסמוכות זו לזו שניתן להגות אותן יחד (הלכות שבת יא,יא).
<b>פָּטוּר מִקָּרְבַּן חַטָּאת</b>. שהידיעה בין אות לאות, שהיא חצי שיעור, מחלקת.
<b>וְכֵן שְׁתֵּי אַמּוֹת בְּשׁוֹגֵג וּשְׁתֵּי אַמּוֹת בְּמֵזִיד וּשְׁתֵּי אַמּוֹת בְּשׁוֹגֵג</b>. שאינו חייב עד שיעביר ארבע אמות ברשות הרבים, וידיעתו באמצע מחלקת וגורמת לכך שאין כאן שיעור שלם.
<b>אִם בִּזְרִיקָה חַיָּב... שֶׁאֵין בְּיָדוֹ לְהַחֲזִירָהּ וּלְפִיכָךְ לֹא הוֹעִילָה לוֹ הַיְדִיעָה שֶׁבִּנְתַּיִם</b>. שאחר תחילת הזריקה החפץ אינו בידו והמעשה נגמר מעצמו ולפיכך אין מתחשבים אלא בידיעתו בשעת הזריקה.
<h3> ט</h3>
<b>שֶׁהַיְדִיעוֹת מְחַלְּקוֹת</b>. גם במקרה זה שאין ידיעה בין האכילות, מכיוון שהידיעות לאחר מכן היו נפרדות זו מזו, חייב שתיים.
<b>וְכֵן יֵרָאֶה לִי שֶׁהוּא הַדִּין בִּבְעִילוֹת</b>. אף שבעילה שונה מאכילה, שכן בבעילה מדובר בגוף אחד (כגון שבא על אשתו נידה פעמיים בהעלם אחד), ואילו באכילה מדובר בחתיכות שונות, מכל מקום גם בבעילות אם נודע לו בנפרד, מביא שתי חטאות (כס"מ).
<h3> י</h3>
<b>אַף עַל פִּי שֶׁהוּא בְּהֶעְלֵמוֹ</b>. שהם משותפים בהעלם אחד.
<b>שֶׁהֲרֵי נוֹדַע לוֹ עַל מִקְצָת הַעְלָמָה רִאשׁוֹנָה</b>. ולכן מייחסים את חצי הזית הראשון לזית השלם הראשון.
<h3> יא</h3>
<b>וְהֵבִיא חַטָּאת עַל הָרִאשׁוֹן רִאשׁוֹן וְשֵׁנִי מִתְכַּפְּרִין</b>. ומדובר שהביא את חטאתו קודם שנודע לו על השני, אבל אם נודע לו על השני קודם שהביא קרבן, חייב שתי חטאות שהידיעות מחלקות כדלעיל ה"ט (כס"מ וראה לקמן ז,י; וראה ערוה"ש רטו,יא-טז שהביא הסברים נוספים לחלק בין ההלכות).
<b>אֲבָל שְׁלִישִׁי לֹא נִתְכַּפֵּר</b>. משום שהכזית הראשון והשלישי היו בהעלמות נפרדים, אין השלישי מתכפר בחטאתו של הראשון.
<h3> יב</h3>
<b>שֶׁיְּדִיעַת סָפֵק שֶׁהָיְתָה לוֹ בִּנְתַּיִם אַף עַל פִּי שֶׁמְּחַלֶּקֶת לַאֲשָׁמוֹת</b>. שאם נודע לו בין שתי האכילות ומסופק בשתיהן אם אכל חלב או שומן, עליו להקריב שני אשמות תלויים (כדלקמן ח,ז-ח).
<b>אֵינָהּ מְחַלֶּקֶת לְחַטָּאוֹת</b>. שרק ידיעה ודאית מחלקת לעניין חיוב חטאת ולא ידיעת ספק.
<h2>פרק ז</h2>
<h3> א</h3>
<b>הַמִּשְׁתַּחֲוֶה לַעֲבוֹדָה זָרָה וְנִסֵּךְ וְקִטֵּר וְזָבַח</b>. העובד כל סוג של עבודה זרה בארבע עבודות אלו חייב אף אם אין דרך עבודתה בכך (הלכות עבודה זרה ג,ג).
<b>בְּהֶעְלֵם אֶחָד</b>. שידע שזוהי עבודה זרה, אך נעלם ממנו שעבודות אלו אסורות.
<b>חַיָּב אַרְבַּע חַטָּאוֹת</b>. שהעבודות השונות מחלקות לחיוב חטאת אף שעשה אותן בהעלם אחד ולעבודה זרה אחת.
<b>וְכֵן אִם פָּעַר עַצְמוֹ לִפְעוֹר וְזָרַק אֶבֶן לְמַרְקוּלִיס בְּהֶעְלֵם אֶחָד</b>. עבודות אלו הן דרך העבודה המיוחדת של פעור ומרקוליס (שם ה"ב).
<b>חַיָּב שְׁתַּיִם</b>. אף שבשני המקרים הוא חייב משום איסור עבודה זרה כדרך עבודתה, חייב שתיים מפני שיש כאן עבודות שונות (מנ"ח כו,א).
<b>בַּמֶּה דְּבָרִים אֲמוּרִים</b>. שחייב חטאת על כל עבודה ועבודה.
<b>בְּשֶׁהֵזִיד בַּעֲבוֹדָה זָרָה</b>. שידע שאסור לעבוד עבודה זרה.
<b>וְשָׁגַג בַּעֲבוֹדוֹת אֵלּוּ</b>. שלא ידע שעבודות אלו אסורות או שלא ידע שחייבים עליהן כרת.
<b>חַיָּב שְׁתַּיִם... אֵינוֹ חַיָּב אֶלָּא חַטָּאת אַחַת</b>. כאשר השגגה היא בסוגי העבודות האסורות, חייב על כל עבודה ועבודה, אבל כאשר השגגה היא בעיקר איסור עבודה זרה, חייב חטאת אחת.
<h3> ב</h3>
<b>כָּל הַשּׁוֹכֵחַ עִקַּר שַׁבָּת וְשָׁכַח שֶׁנִּצְטַוּוּ יִשְׂרָאֵל עַל הַשַּׁבָּת</b>. שכח שיש איסור לעשות מלאכה בשבת, אף שיודע שיום זה הוא שבת (פה"מ שבת ז,א).
<b>אוֹ שֶׁנִּשְׁבָּה וְהוּא קָטָן לְבֵין הַגּוֹיִם אוֹ נִתְגַּיֵּר קָטָן וְהוּא בֵּין הַגּוֹיִם</b>. ועדיין לא למד על השבת ועל שאר המצוות.
<b>וְכֵן כָּל כַּיּוֹצֵא בַּעֲבֵרוֹת אֵלּוּ</b>. שיש בהן לאו אחד והוא שוגג בעיקר הלאו, מתחייב חטאת אחת גם אם עשהו פעמים רבות.
<b>חַיָּב חַטָּאת אַחַת עַל כָּל הַיּוֹם כֻּלּוֹ</b>. שכל היום כולו מוגדר כשגגה אחת.
<b>וְכֵן חַטָּאת עַל כָּל שַׁבָּת וְשַׁבָּת שֶׁשָּׁגַג בּוֹ</b>. ואין מספיק לו להביא חטאת אחת על כל השבתות משום שימי החול שבין שבת לשבת מחלקים את השבתות ועושים אותן כגופים נפרדים (ראה לקמן ה"ט).
<h3> ג</h3>
<b>בְּהֶעְלֵם אֶחָד</b>. שלא נודע לו בין מלאכה למלאכה שעשה מלאכה אסורה או שחייבים על מלאכה זו כרת.
<h3> ד</h3>
<b>אֵינוֹ חַיָּב אֶלָּא חַטָּאת אַחַת</b>. אף ששגג במלאכות, מכיוון ששכח שהיום שבת, חייב חטאת אחת על כל היום כולו.
<h3> ה</h3>
<b>הָעוֹשֶׂה אָב וְתוֹלְדוֹתָיו בְּהֶעְלֵם אֶחָד</b>. שידע שהיום שבת ושגג באב ובתולדותיו, כגון שטחן, ובנוסף חתך ירק ושף לשון (מטיל) של מתכת, שהם תולדות מלאכת הטוחן (הלכות שבת ז,ז-ח).
<b>אֵינוֹ חַיָּב אֶלָּא חַטָּאת אַחַת</b>. שהתולדה נכללת באב לעניין קרבן החטאת, ואין צריך להביא עליה חטאת נפרדת.
<h3> ו</h3>
<b>יֵרָאֶה לִי שֶׁהוּא חַיָּב שְׁתֵּי חַטָּאוֹת</b>. ונידון כמי שעשה שני אבות בהעלם אחד שחייב שתי חטאות.
<h3> ז</h3>
<b>מְלָאכוֹת הַרְבֵּה מֵעֵין מְלָאכָה אַחַת</b>. מלאכות שהן מאותו העניין של אב המלאכה ונכללות בו ואינן מוגדרות כתולדות (ראה הלכות שבת ז,ב-ד).
<b>וְהִבְרִיךְ</b>. נטע בארץ זמורה המחוברת לעץ כדי להצמיח ממנה עץ חדש.
<b>וְהִרְכִּיב</b>. חיבר ייחור או ענף בסדן (גזע) עץ הנטוע מכבר. וכל אלו הם מעין מלאכת זריעה.
<b>וּכְבָר נִתְבָּאֵר בְּהִלְכוֹת שַׁבָּת</b>. ז,א-ו.
<h3> ח</h3>
<b>יָדַע שֶׁהַיּוֹם שַׁבָּת וְזָרַע בּוֹ וכו'</b>. זוהי דוגמא לזדון שבת ושגגת מלאכות בשבתות הרבה.
<b>אַף עַל פִּי שֶׁהֵן מֵעֵין מְלָאכָה אַחַת</b>. ואילו היה עושה את כולן בשבת אחת, היה חייב חטאת אחת.
<b>מִפְּנֵי שֶׁהַשַּׁבָּתוֹת כְּגוּפִין מֻחְלָקִין הֵן</b>. וכשם שהבא על הרבה עריות משם אחד חייב על כל אחת אף שמעשה האיסור שווה, משום שהגופים נפרדים (כגון שבא על חמש נשיו נידות בהעלם אחד, וכדלעיל ה,ג), כך העושה מעין אותה מלאכה (או אפילו אותה המלאכה עצמה) בשבתות נפרדות, כל שבת ושבת נחשבת יחידה בפני עצמה וחייב חטאת על כל מלאכה ומלאכה (פה"מ כריתות ג,י).
<h3> ט</h3>
<b>שָׁגַג שֶׁהַיּוֹם שַׁבָּת וְזָרַע בּוֹ וכו'</b>. זוהי דוגמא לשגגת שבת וזדון מלאכות בשבתות הרבה.
<b>שֶׁהַיָּמִים שֶׁבֵּין שַׁבָּת לְשַׁבָּת הֲרֵי הֵן כִּידִיעָה לְחַלֵּק</b>. אף שלא הייתה לו ידיעה בין שבת לשבת, ימי החול שבין השבתות מחלקים וחייב חטאת על כל שבת ושבת (בדומה לבא על אשתו נידה וטהרה מנידתה, ובא עליה פעם שנייה לאחר שחזרה ונעשתה נידה שזמני הנידות מחלקים, כדלעיל ה,ה — פה"מ כריתות ג,י).
<h3> י</h3>
<b>מִי שֶׁקָּצַר וְטָחַן כַּגְּרוֹגֶרֶת</b>. שהוא השיעור הקטן ביותר שבו מתחייבים על מלאכות אלו (הלכות שבת ח,ג, ח,טו).
<b>בְּשִׁגְגַת שַׁבָּת וּזְדוֹן מְלָאכוֹת שֶׁאֵינוֹ חַיָּב אֶלָּא חַטָּאת אַחַת</b>. כאשר עשאן בשבת אחת.
<b>וְנוֹדַע לוֹ עַל קְצִירָה שֶׁל שִׁגְגַת שַׁבָּת וּזְדוֹן מְלָאכוֹת</b>. וידיעה זו מחייבת חטאת אחת שפוטרת גם את הטחינה שנעשתה עמה משום שבשגגת שבת מביא חטאת אחת על כל המלאכות שעשה.
<b>קְצִירָה גּוֹרֶרֶת קְצִירָה וּטְחִינָה גּוֹרֶרֶת טְחִינָה</b>. הקצירה והטחינה של שגגת שבת וזדון המלאכות גוררות את הקצירה והטחינה של זדון השבת ושגגת המלאכות.
<b>וּכְשֶׁיֵּדָעֵם אַחַר כֵּן אֵינוֹ צָרִיךְ לְהָבִיא חַטָּאת אַחֶרֶת</b>. אבל אם נודע לו קודם שהביא חטאת, הידיעות מחלקות וחייב חטאת נפרדת על שגגת שבת וזדון מלאכות ושתי חטאות על הקצירה והטחינה של זדון שבת ושגגת מלאכות (ריק"ו, וראה לעיל ו,יא).
<b>אֲבָל אִם נוֹדַע לוֹ תְּחִלָּה עַל קְצִירָה שֶׁל זְדוֹן שַׁבָּת וְשִׁגְגַת מְלָאכוֹת</b>. וחייב על קצירה זו חטאת נפרדת מהחטאת שחייב על הטחינה שעשה עמה.
<b>מִפְּנֵי שֶׁשְּׁנֵיהֶן כִּמְלָאכָה אַחַת</b>. הקצירה והטחינה של שגגת שבת נחשבת כמלאכה אחת שחטאת אחת מכפרת על שניהם.
<b>וְנִגְרְרָה קְצִירָה עִם הַקְּצִירָה</b>. הקצירה של שגגת שבת נגררת אחרי הקצירה של שגגת מלאכות ומתכפרת אתה (והטחינה נגררת יחד אתה שהרי היא והקצירה כמלאכה אחת).
<b>הֲרֵי אֵלּוּ מִצְטָרְפִין</b>. מכיוון שיש כאן מלאכה אחת, חצאי השיעורים מצטרפים לחייב חטאת אף על פי שהשגגות שונות.
<h3> יא</h3>
<b>הַמִּתְכַּוֵּן לַחְתֹּךְ אֶת הַתָּלוּשׁ וְחָתַךְ אֶת הַמְחֻבָּר</b>. התולש תולדת קוצר הוא, ואינו חייב אלא אם כן תלש דבר המחובר למקום גידולו (הלכות שבת ח,ג). ורצה אדם זה לחתוך דבר שחשב שהיה מנותק מן הקרקע, והתברר שחתכו בעוד שהיה מחובר לקרקע.
<b>כְּמוֹ שֶׁבֵּאַרְנוּ כַּמָּה פְּעָמִים</b>. לעיל ב,ז; הלכות שבת א,ח-ט.
<h3> יב</h3>
<b>אִם נִתְכַּוֵּן לְכַבּוֹת וּלְהַבְעִיר חַיָּב שְׁתַּיִם</b>. שתי חטאות, אחת משום מכבה ואחת משום מבעיר.
<b>חַיָּב מִפְּנֵי שֶׁמְּלָאכָה שֶׁאֵינָהּ צְרִיכָה לְגוּפָהּ חַיָּב עָלֶיהָ</b>. אף שעשה את המלאכה שלא לשם מטרתה העיקרית אלא לשם תכלית שונה, חייב. ולכן אף שלא התכוון להבעיר אלא להתחמם בלבד, חייב חטאת אחת על ההבערה.
<b>כְּמוֹ שֶׁבֵּאַרְנוּ בְּהִלְכוֹת שַׁבָּת</b>. א,ז.
<h2>פרק ח</h2>
<h3> א</h3>
<b>חַטָּאת קְבוּעָה</b>. אבל המסופק אם שגג בחטא שחייבים עליו קרבן עולה ויורד, אינו מביא אשם תלוי (לקמן יא,ה).
<b>מִפְּנֵי שֶׁהוּא מְכַפֵּר עַל הַסָּפֵק וְתוֹלֶה לוֹ עַד שֶׁיִּוָּדַע לוֹ בְּוַדַּאי שֶׁחָטָא בִּשְׁגָגָה</b>. אף שאינו מכפר כפרה גמורה, שהרי כשיוודע לו שחטא חייב חטאת, חייבו הכתוב קרבן זה כדי להשקיט את נפשו של החוטא שלא יישאר בפחד מחמת גודל החטא שנסתפק בו (פה"מ כריתות ו,ג). ויש מפרשים שתולה לו להגן עליו מהייסורים המגיעים לחוטא מחמת חטאו (ריק"ו, רבנו גרשום כריתות כה,א).
<h3> ב</h3>
<b>עַד שֶׁיִּהְיֶה שָׁם אִסּוּר קָבוּעַ</b>. שאין ספק על אפשרות קיומו של האיסור, אלא הספק הוא אם האדם אכן עשה מעשה אסור שמתחייב עליו.
<b>שַׁבָּת וְיוֹם חֹל עָשָׂה מְלָאכָה בְּאֶחָד מֵהֶן וְאֵין יָדוּעַ בְּאֵי זֶה מֵהֶן עָשָׂה</b>. כגון שעשה מלאכה אסורה בערב שבת בין השמשות, או במוצאי שבת בין השמשות.
<b>אוֹ שֶׁעָשָׂה מַעֲשֶׂה בְּשַׁבָּת וְלֹא יָדַע מֵעֵין אֵי זוֹ מְלָאכָה עָשָׂה</b>. שהוא מסופק אם המעשה שעשה אסור או מותר. אבל אם ידוע לו שעשה מלאכה אסורה והוא מסתפק מאיזה סוג, פטור מאשם תלוי שהרי יודע שעשה מלאכה האסורה, ופטור מחטאת משום שאינו יודע מהו חטאו (לח"מ, כדלעיל ב,ג; וראה גם לקמן ה"ה, וכך משמע בפה"מ כריתות ד,ג).
<b>שֶׁהֲרֵי אֵין כָּאן אִסּוּר קָבוּעַ</b>. שלא בטוח שהייתה לפניו חתיכה של איסור.
<b>חֵלֶב הַכּוֹי</b>. הכוי הוא בעל חיים המוגדר כספק חיה ספק בהמה, וחלב חיה מותר באכילה וחלב בהמה אסור באכילה ועונשו כרת. נמצא שחלב הכוי אסור מספק ואין כאן איסור קבוע (ראה הלכות מאכלות אסורות א,ט, א,יג).
<b>סְפֵק נִדָּה</b>. ספק טמאה ספק טהורה.
<b>סְפֵק עֶרְוָה שֶׁל קֵרוּב בָּשָׂר</b>. שיש ספק אם אסורה עליו באיסור עריות.
<b>הָאִשָּׁה שֶׁנִּמְצָא דָּם עַל עֵד שֶׁלָּהּ לְאַחַר זְמַן</b>. שקינחה עצמה אחר התשמיש ומצאה דם, אך מכיוון שלא בדקה מיד אלא שהתה מעט זמן, יש ספק אם ראתה דם בשעת הבעילה או לאחר מכן (ראה לעיל ה,ו).
<b>וְהַנּוֹשֵׂא יְבִמְתּוֹ בְּתוֹךְ שְׁלֹשָׁה חֳדָשִׁים וְיָלְדָה וְלֹא יָדוּעַ אִם בֶּן תִּשְׁעָה לָרִאשׁוֹן אוֹ בֶּן שִׁבְעָה לָאַחֲרוֹן</b>. על היבם להמתין תשעים יום קודם שייבם את אשת אחיו מחשש שהיא מעוברת מאחיו המת (הלכות ייבום וחליצה א,יט). ואם ייבם אותה בתוך שלושה חדשים וילדה, ספק אם ולד זה נולד מהמייבם (בן שבעה לאחרון) והביאה הייתה בהיתר, או שמא הוולד נולד מהאח המת (בן תשעה לראשון) ונמצא שביאת הייבום הייתה באיסור ערווה של אשת אח.
<h3> ג</h3>
<b>הָאוֹכֵל חֲתִיכָה</b>. כשהיו לפניו שתי חתיכות אחת של חלב ואחת של שומן ואכל אחת מהן (ריק"ו).
<b>הוֹאִיל וְנִקְבַּע הָאִסּוּר</b>. שכן אחת החתיכות הייתה חלב.
<b>וְכֵן כָּל הַבָּא עַל אֵשֶׁת אִישׁ שֶׁעֵד אֶחָד אוֹמֵר מֵת בַּעְלָהּ וְאַחֵר אוֹמֵר לֹא מֵת</b>. במקרה זה אסור לאישה זו להינשא, ואם נישאה עליה להתגרש מחמת הספק (הלכות גירושין יב,יט).
<b>חַיָּבִין בְּאָשָׁם תָּלוּי</b>. שהרי קודם עדותם הייתה אישה זו בחזקת איסור אשת איש, ויש כאן איסור קבוע.
<b>אֲבָל סְפֵק מְקֻדֶּשֶׁת לֹא נִקְבַּע הָאִסּוּר</b>. שהרי קודם נישואיה היא בחזקת פנויה, ויש כאן ספק בעצם הקידושין הקובעים את האיסור.
<h3> ד</h3>
<b>אוֹ שֶׁאָכַל גּוֹי אוֹ כֶּלֶב אֶת הָרִאשׁוֹנָה וּבָא יִשְׂרָאֵל וְאָכַל אֶת הַשְּׁנִיָּה</b>. ואף שבמקרים אלו בשעת אכילת הישראל הייתה חתיכה אחת לפניו, נחשב הדבר כאיסור קבוע משום שלפני כן היו שתי חתיכות ואחת מהן של איסור.
<b>אוֹ שֶׁאָכַל רִאשׁוֹנָה בְּזָדוֹן וּשְׁנִיָּה בִּשְׁגָגָה אוֹ שֶׁאָכַל רִאשׁוֹנָה בִּשְׁגָגָה וּשְׁנִיָּה בְּזָדוֹן</b>. ועל אכילת הזדון חייב מלקות או כרת ואינו חייב חטאת. ויש כאן ספק אם אכילת השוגג המחייבת חטאת הייתה של חתיכת האיסור או ההיתר.
<b>אָכַל שְׁתֵּיהֶן בְּזָדוֹן פָּטוּר מִקָּרְבָּן</b>. משום שברור שאכל את חתיכת החלב במזיד.
<b>אָכַל שְׁתֵּיהֶן בִּשְׁגָגָה מֵבִיא חַטָּאת</b>. שהרי ברור שאכל חתיכת חלב בשוגג ואין כאן ספק.
<b>שְׁנֵיהֶן חַיָּבִין בְּאָשָׁם תָּלוּי</b>. שהרי שניהם מסופקים אם אכלו חלב בשוגג, והיה כאן איסור קבוע.
<h3> ה</h3>
<b>כְּמוֹ שֶׁבֵּאַרְנוּ</b>. לעיל ב,ג.
<h3> ו</h3>
<b>כְּשֵׁם שֶׁאִם אָכַל חֵלֶב וְדָם וְנוֹתָר וּפִגּוּל בְּהֶעְלֵם אֶחָד חַיָּב אַרְבַּע חַטָּאוֹת</b>. כדלעיל ו,ד.
<b>פְּלוֹנִית הָעֶרְוָה שֶׁהָיְתָה עִמָּהּ שֶׁחַיָּב עָלֶיהָ שְׁמוֹנֶה חַטָּאוֹת</b>. לאופן ביאה אחת שחייבים עליה שמונה חטאות ראה לעיל ד,ב.
<h3> ח</h3>
<b>כְּשֵׁם שֶׁיְּדִיעַת וַדַּאי בִּנְתַּיִם מְחַלֶּקֶת לְחַטָּאוֹת</b>. כגון שאכל שני שיעורי כזית חלב בשגגה בהעלם אחד ואחר כך נודע לו על כזית אחד ושוב נודע לו על הכזית השני, מביא שתי חטאות, משום שהידיעות מחלקות (כדלעיל ו,ט).
<b>חַיָּב אָשָׁם תָּלוּי עַל כָּל אֶחָד וְאֶחָד</b>. אבל אם נודע לו ידיעת ספק על כולם ביחד, מביא אשם תלוי אחד על הכול (כדין ידיעה בחטאת).
<h3> ט</h3>
<b>מֵבִיא חַטָּאת</b>. שהרי ודאי אכל חלב.
<b>כְּמוֹ שֶׁאָמַרְנוּ</b>. לעיל ה"ד.
<h3> י</h3>
<b>מֵבִיא חַטָּאת עַל הַחֵלֶב</b>. שהרי ודאי אכל חלב.
<b>וְאָשָׁם תָּלוּי מִשּׁוּם נוֹתָר</b>. שהרי אינו יודע אם אכל את חתיכת החלב של החולין או את חתיכת החלב של הנותר.
<b>אָכַל אֶת הַשְּׁנִיָּה בְּהֶעְלֵם שֵׁנִי מֵבִיא שָׁלֹשׁ חַטָּאוֹת</b>. חטאת אחת על אכילת חלב מן החולין, ושתי חטאות על אכילת החלב של הנותר — משום חלב ומשום נותר (וחייב שתי חטאות נפרדות על החלב משום שאכל את שתי החתיכות בהעלמות נפרדים).
<b>וְאִם הָיָה בָּהּ שָׁוֶה פְּרוּטָה מֵבִיא אָשָׁם וַדַּאי מִשּׁוּם מְעִילָה</b>. שהנהנה מבשר קדשים בשווי של פרוטה ומעלה משלם מה שנהנה בתוספת חומש וחייב אשם ודאי (לקמן ט,ח, הלכות מעילה א,ג).
<h2>פרק ט</h2>
<h3> א</h3>
<b>עַל שִׁפְחָה חֲרוּפָה</b>. הבא על שפחה חרופה, כמבואר בסמוך.
<b>וְעַל הַגָּזֵל</b>. לקמן ה"ז.
<b>וְעַל הַמְּעִילָה</b>. לקמן הל' ח-ט.
<b>וְעַל טֻמְאַת נָזִיר</b>. כשנטמא באחת מהטומאות שהוא מוזהר עליהן, עליו להביא ביום השמיני עולה וחטאת וכבש לאשם (הלכות נזירות ו,יא).
<b>וְעַל הַצָּרַעַת כְּשֶׁיִּטְהַר מִמֶּנָּה</b>. לאחר שנרפא המצורע ולאחר תהליך טהרתו עליו למנות שבעה ימים, וביום השמיני לאחר טבילתו מביא עולה וחטאת וכבש לאשם (לקמן י,ג, הלכות מחוסרי כפרה ד,א-ב).
<b>הַבָּא עַל שִׁפְחָה חֲרוּפָה</b>. שפחה חרופה היא שפחה כנענית שחציה שפחה וחציה בת חורין (כגון שהייתה של שני שותפים ואחד מהם שחרר את חלקו בה) שמקודשת לעבד עברי (הלכות אישות ד,יז; הלכות איסורי ביאה ג,יג; וראה שם הל' יד-יז פירוט דיני שפחה חרופה המקבילים לכאן).
<b>בֵּין בְּזָדוֹן בֵּין בִּשְׁגָגָה</b>. שלא כשאר עריות שבהן יש הבדל בין המזיד לשוגג.
<b>וְהוּא שֶׁתִּהְיֶה הַשִּׁפְחָה גְּדוֹלָה מְזִידָה וּבִרְצוֹנָהּ וְתִהְיֶה בְּעוּלָה</b>. אבל אם הייתה קטנה או שוגגת או אנוסה או ישנה או שלא הייתה בעולה, פטור.
<b>בִּקֹּרֶת תִּהְיֶה וכו' וְהֵבִיא אֶת אֲשָׁמוֹ הִיא לוֹקָה וְהוּא מֵבִיא קָרְבָּן</b>. עונש מלקות מכונה כאן 'בקורת' (בהסבר הלשון ראה פה"מ כריתות ב,ה ובמפרשי התורה), ומשום שנאמר "תהיה" למדו חכמים שמדובר על האישה בלבד, והאיש מביא אשם (שלא כשאר איסורי העריות שעונש האיש והאישה שווה).
<h3> ב</h3>
<b>וּמִפִּי הַשְּׁמוּעָה</b>. מסורת החכמים בפירוש המקראות.
<b>וּבִזְמַן שֶׁהִיא פְּטוּרָה מִן הַמַּלְקוּת</b>. כגון שהייתה שוגגת או קטנה.
<b>הוּא פָּטוּר מִן הַקָּרְבָּן</b>. ובכל המקרים שפטורים, מלקים את מי שגדול ומזיד מלקות מדברי חכמים (הלכות איסורי ביאה ג,טז).
<h3> ג</h3>
<b>בֶּן תֵּשַׁע שָׁנִים וְיוֹם אֶחָד</b>. שביאתו נחשבת ביאה (ראה הלכות אישות יא,ג). ומשום שהשפחה גדולה והיא לוקה, גם הוא מחויב בקרבן. אבל אם השפחה קטנה (שלא הגיעה לגיל שתים עשרה שנה ויום אחד), היא פטורה ממלקות ולכן האיש פטור מן הקרבן אף אם הוא גדול.
<h3> ד</h3>
<b>כְּבָר בֵּאַרְנוּ בְּהִלְכוֹת בִּיאוֹת אֲסוּרוֹת</b>. הלכות איסורי ביאה ג,יג-טו.
<b>וְשֶׁאֵינָן חַיָּבִין עַד שֶׁיִּבְעֹל כְּדַרְכָּהּ וְיִגְמֹר</b>. אבל אם בא עליה שלא כדרכה, או שעירה בה ולא גמר ביאתו, פטור.
<b>וְזֶה שֶׁאָמַר לֹא בָּעַלְתִּי כְּלוֹמַר לֹא גָּמַרְתִּי</b>. שמפרשים אנו את דבריו באופן שאינם מכחישים את דברי העדים, ולכן פטור מן הקרבן (וראה גם לעיל ג,א ולקמן יא,ח).
<h3> ה</h3>
<b>אֲפִלּוּ מֵאָה פְּעָמִים בְּמֵאָה הֶעְלֵמוֹת מַקְרִיב אָשָׁם אֶחָד וּמִתְכַּפֵּר לוֹ עַל הַכֹּל</b>. שלא כשאר ביאות אסורות שאם בא על הערווה כמה פעמים בכמה העלמות חייב על כל ביאה וביאה (לעיל ה,א).
<b>אֲבָל הַבָּא עַל שְׁפָחוֹת הַרְבֵּה אֲפִלּוּ בְּהֶעְלֵם אֶחָד חַיָּב אָשָׁם עַל כָּל שִׁפְחָה וְשִׁפְחָה</b>. משום שיש כאן גופים נפרדים.
<h3> ו</h3>
<b>שֶׁדִּין הַשּׁוֹגֵג וְהַמֵּזִיד בְּשִׁפְחָה אֶחָד הוּא</b>. מכיוון שבשפחה חרופה חייב בין במזיד ובין בשוגג דינם לעניין חילוק אשמות זהה. וכשם שבמזיד ההפרשה מחלקת לקרבן (כמבואר בפסקה הקודמת), כך בשוגג אין הידיעה לבד מחלקת אלא רק ידיעה שהצטרפה לה הפרשה.
<h3> ז</h3>
<b>מִשָּׁוֶה פְּרוּטָה וָמַעְלָה</b>. אבל בפחות משווה פרוטה אינו חייב קרבן משום שבועת הפיקדון, אבל חייב מלקות משום שבועת ביטוי (הלכות שבועות ז,טז).
<b>מִמָּמוֹן יִשְׂרְאֵלִי</b>. אבל אם כפר ונשבע לגוי על ממונו, פטור מקרבן (השווה הלכות גזלה ז,ז).
<b>וְכָפַר בּוֹ וְנִשְׁבַּע עַל שֶׁקֶר בֵּין בְּזָדוֹן בֵּין בִּשְׁגָגָה</b>. השוגג במקרה זה הוא שנעלם ממנו שחייבים קרבן על שבועה זו אף שידע שהיא אסורה ושיש אצלו ממון חברו, והמזיד הוא שידע שחייבים על זדונה קרבן. אבל אם שכח שיש אצלו ממון חברו או לא ידע שאסור להישבע שקר על כפירת ממון, הרי זה אנוס ופטור מקרבן (הלכות שבועות א,י-יא).
<b>וְזֶה הוּא הַנִּקְרָא אֲשַׁם גְּזֵלוֹת</b>. ראה גם הלכות גזלה ז,א-ב.
<b>וּמְפֹרָשׁ בַּתּוֹרָה שֶׁאֵין מִתְכַּפֵּר לוֹ בְּאָשָׁם זֶה עַד שֶׁיָּשִׁיב הַמָּמוֹן שֶׁבְּיָדוֹ לִבְעָלָיו</b>. שכן נאמר באשם: "האשם המושב לה' לכהן מלבד איל הכיפורים אשר יכפר בו עליו" (במדבר ה,ח), ולמדו חכמים שהאשם המדובר בכתוב הוא תשלום הקרן, ונאמר "אשר יכפר בו" לשון עתיד, ללמד שהכפרה מתחילה בהשבת הגזלה ומסתיימת בהבאת הקרבן (פה"מ בבא קמא ט,יג).
<b>אֲבָל הַחֹמֶשׁ אֵינוֹ מְעַכֵּב הַכַּפָּרָה</b>. שעל הגזלן להשיב מלבד הקרן, תוספת רבע משוויה הנקראת 'חומש' (שהוא חלק חמישי הנוסף אל ארבעת חלקי הקרן), וחומש זה אינו מעכב את הכפרה.
<b>בְּהִלְכוֹת שְׁבוּעוֹת</b>. פרקים ז-ח.
<h3> ח</h3>
<b>בְּהִלְכוֹת מְעִילָה</b>. א,ד.
<h3> ט</h3>
<b>תַּמְחוּיִין</b>. קערות.
<b>אַף עַל פִּי שֶׁאֵין מְחַלְּקִין בְּחִיּוּב הַכָּרֵתוֹת</b>. כגון שאכל חלב בשוגג בשלושה תמחויים שאינו חייב אלא חטאת אחת (כדלעיל ו,א).
<b>שֶׁהֲרֵי עָשָׂה בָּהּ הַמַּהֲנֶה כַּנֶּהֱנֶה</b>. שאף המאכיל את חברו או מהנהו מן ההקדש חייב אשם מעילות (הלכות מעילה ה,ג).
<b>וּמִצְטָרֶפֶת לִזְמַן מְרֻבֶּה</b>. שאם אכל או נהנה מההקדש היום בחצי פרוטה ולאחר זמן מרובה בחצי פרוטה, בהעלם אחד, הם מצטרפים לפרוטה וחייב אשם מעילות (שם ה"ד).
<b>וְשָׁלִיחַ שֶׁעָשָׂה שְׁלִיחוּתוֹ חַיָּב הַמְשַׁלֵּחַ</b>. שבכל התורה כולה אין שליח לדבר עברה והשליח חייב, ובמעילה המשלח הוא שחייב (שם ז,א-ב).
<h3> י</h3>
<b>אֲבָל אִם הִקְרִיבוֹ קֹדֶם שֶׁיִּוָּדַע לוֹ</b>. וכגון שמסופק אם מעל והביא אשם בתנאי שאם מעל יהיה זה אשם על מעילתו.
<b>וְכָל חֵטְא שֶׁחַיָּבִין עָלָיו אָשָׁם וַדַּאי אֶחָד הַמֶּלֶךְ אוֹ כֹּהֵן מָשׁוּחַ אוֹ שְׁאָר עַם הָאָרֶץ שָׁוִין בּוֹ</b>. שלא כקרבן חטאת, שקרבן המלך והכהן ועם הארץ שונים זה מזה (לעיל א,ד), ושלא כאשם תלוי שכהן משוח פטור ממנו (כדלקמן טו,ו).
<h3> יא</h3>
<b>פָּטוּר מִכְּלוּם</b>. ואינו מביא אשם תלוי, שאין חובת הבאת אשם תלוי אלא על ספק חטא שחייבים על שגגתו חטאת קבועה (כדלעיל ח,א).
<b>סְפֵק מְעִילָה</b>. כגון שהיו לפניו שתי חתיכות אחת של הקדש ואחת של חולין ואכל אחת מהן ואינו יודע איזו.
<b>אֵינוֹ חַיָּב כְּלוּם</b>. לא תשלום הקרן והחומש, ולא קרבן אשם.
<b>כְּמוֹ שֶׁבֵּאַרְנוּ בִּמְעִילָה</b>. א,ה.
<h3> יב</h3>
<b>וַחֲתִיכָה שֶׁל הֶקְדֵּשׁ</b>. שעל אכילתה חייבים אשם מעילות.
<b>אָכַל אַחַת מֵהֶן וְאֵין יָדוּעַ אֵי זוֹ הִיא פָּטוּר</b>. שאין מביאים אשם תלוי על ספק מעילה.
<b>חָזַר וְאָכַל אֶת הַשְּׁנִיָּה מֵבִיא אָשָׁם עַל מְעִילָתוֹ</b>. שהרי ודאי אכל את החתיכה של ההקדש.
<b>שְׁנֵיהֶן פְּטוּרִין</b>. שהרי שניהם מסופקים אם אכלו את חתיכת ההקדש.
<h3> יג</h3>
<b>אָכַל אֶת הַשְּׁנִיָּה מֵבִיא חַטָּאת עַל הַחֵלֶב וְאָשָׁם וַדַּאי שֶׁל מְעִילָה עַל הַהֶקְדֵּשׁ</b>. שהרי ודאי אכל חלב וודאי אכל הקדש.
<b>בָּא אַחֵר וְאָכַל אֶת הַשְּׁנִיָּה אַף הַשֵּׁנִי מֵבִיא אָשָׁם תָּלוּי</b>. שלגבי כל אחד ואחד יש ספק שמא אכל את חתיכת החלב.
<b>אָכַל אַחַת מֵהֶן מֵבִיא חַטָּאת</b>. שוודאי אכל חלב.
<b>מֵבִיא שְׁתֵּי חַטָּאוֹת וְאָשָׁם וַדַּאי עַל מְעִילָתוֹ</b>. שהרי אכל שתי חתיכות חלב בשני העלמות נפרדות, ואכל הקדש. אבל אם אכל בהעלם אחד, חייב חטאת אחת על שני החלבים ואשם ודאי על ההקדש.
<b>זֶה מֵבִיא חַטָּאת וְזֶה מֵבִיא חַטָּאת בִּלְבַד</b>. על אכילת החלב, ופטורים מאשם מעילות שהרי שניהם מסופקים אם אכלו את חתיכת ההקדש.
<b>בְּהִלְכוֹת מַאֲכָלוֹת אֲסוּרוֹת</b>. יד,יט.
<b>מֵאֵי זֶה טַעַם נוֹסַף אִסּוּר הֶקְדֵּשׁ עַל אִסּוּר חֵלֶב</b>. שהחלב אסור באכילה ומותר בהנאה, וכשהקדיש את הבהמה מתוך שנוסף בחלב זה איסור הנאה נוסף עליו גם איסור אכילת קדשים (איסור מוסיף).
<h2>פרק י</h2>
<h3> א</h3>
<b>קָרְבָּן עוֹלֶה וְיוֹרֵד</b>. קרבן שסוגו משתנה על פי השגת ידו של המקריב — עולה עם העשיר ויורד עם העני.
<b>וְהַיּוֹלֶדֶת</b>. שמביאה קרבן לאחר מלאת ימי הטוהר שלה.
<b>וְהַנִּשְׁבָּע שְׁבוּעַת הָעֵדוּת</b>. עדים היודעים עדות ממון, ותבעם בעל העדות להעיד לו, וכפרו ונשבעו שאינם יודעים לו עדות (הלכות שבועות א,יב).
<b>בֵּין בְּזָדוֹן בֵּין בִּשְׁגָגָה</b>. ראה לעיל ט,ז.
<b>וְהַנִּשְׁבָּע שְׁבוּעַת בִּטּוּי לַשֶּׁקֶר בִּשְׁגָגָה</b>. הנשבע לשקר על דבר שנעשה או על דבר שיעשה וידע שהשבועה אסורה אך לא ידע שחייבים עליה קרבן, הרי הוא שוגג וחייב קרבן עולה ויורד. אבל אם נשבע מתוך שכחה וכדומה, פטור לגמרי (הלכות שבועות ג,ו-ח).
<h3> ב</h3>
<b>וְאֵינָהּ מַשֶּׂגֶת לִנְסָכָיו</b>. הנסכים הם סולת בלולה בשמן ויין שבאים יחד עם הקרבן, וקרבן היולדת טעון נסכים (הלכות מעשה הקרבנות ב,ב).
<h3> ג</h3>
<b>וְכֶבֶשׂ לְאָשָׁם</b>. שהאשם בא בכל מקרה מזכרי כבשים בלבד ואינו משתנה בעולה ויורד.
<h3> ד</h3>
<b>עַל שְׁבוּעַת הָעֵדוּת</b>. בין בשוגג בין במזיד.
<b>כִּשְׁאָר הַחַטָּאוֹת הַקְּבוּעוֹת</b>. כדלעיל א,ד.
<b>שֶׁכְּבָר נִתְפָּרְשׁוּ מַעֲשֶׂיהָ בְּהִלְכוֹת מַעֲשֵׂה הַקָּרְבָּנוֹת</b>. יב,ד-ט.
<h3> ה</h3>
<b>וּמְפֹרָשׁ זֶה שֶׁחַיָּב לַהֲבִיאָן חוּץ מִטָּמֵא שֶׁנִּכְנַס לַמִּקְדָּשׁ אוֹ אָכַל קֹדֶשׁ וכו'</b>. שהכתוב מפרש רק שיש חיוב הקרבן לאדם שנטמא, אך אינו מפרט מה עשה לאחר שנטמא, וממה שנכתב בתורה שחייבים כרת על כניסה בטומאה למקדש או על אכילת קודש במזיד, למדו חכמים שבכתובים אלו מחייבת התורה קרבן על השוגג.
<b>מִפִּי הַקַּבָּלָה</b>. מסורת חכמים.
<h3> ו</h3>
<b>מֵבִיא עַל יָדֶיהָ אִם הָיָה עָנִי מְבִיאָה קָרְבַּן עָנִי וכו'</b>. מחויב להביא קרבנות שאשתו חייבת בהם, ומשום שאשתו כגופו דנים את הקרבן כפי מצבו הכלכלי של הבעל (פה"מ נגעים יד,יב).
<b>וּמֵבִיא אָדָם עַל יְדֵי בְּנוֹ וְעַל יְדֵי בִּתּוֹ וְעַל יְדֵי עַבְדּוֹ וְשִׁפְחָתוֹ קָרְבַּן עָנִי</b>. גם כאשר הוא עצמו עשיר, ובמקרה זה דנים לפי מי שהוא מקריב עבורו.
<b>וּמַאֲכִילָן בַּזְּבָחִים</b>. במקרים שבהם האדם מחוסר כפרה, הבאת הקרבן על ידי האב או האדון מתירה לו לאכול בקדשים (ראה גם הלכות מחוסרי כפרה א,ה).
<h3> ז</h3>
<b>הַהֶדְיוֹטוֹת</b>. האנשים הפשוטים.
<b>כְּמוֹ שֶׁבֵּאַרְנוּ</b>. לעיל א,ד.
<b>כְּבָר בֵּאַרְנוּ בְּהִלְכוֹת שְׁבוּעוֹת וכו'</b>. פרק ט-י (שבועת העדות), פרק ג-ו (שבועת ביטוי).
<b>וּבְהִלְכוֹת מְחֻסְּרֵי כַּפָּרָה וכו'</b>. א,ח (יולדת), ה,ח (מצורע).
<h3> ח</h3>
<b>כָּל הַמֵּבִיא קָרְבָּן עַל הַזָּדוֹן כִּשְׁגָגָה</b>. כל העברות שהעובר עליהן בין במזיד ובין בשוגג חייב קרבן — אשם גזלות, אשם שפחה חרופה וקרבן עולה ויורד על שבועת העדות (ואף שגם נזיר שנטמא חייב על הזדון כשגגה — הוא יוצא מן הכלל ומחויב גם באונס, משום שאין קרבנו בא ככפרה על חטא, ראה הלכות נזירות ו,ג).
<h3> ט</h3>
<b>וְצָרַךְ</b>. התעורר לו צורך מסוים להביא שעירה במקום כשבה, כגון שהיה צריך למעות ויש לו בביתו שעירה.
<b>וִיחַלֵּל אוֹתָן הַמָּעוֹת עַל הַשְּׂעִירָה וְיֵהָנֶה בָּהֶן</b>. יעביר את קדושת המעות לשעירה, והמעות יוצאות לחולין ויכול ליהנות בכולן.
<h3> י</h3>
<b>הִפְרִישׁ מָעוֹת לִבְהֵמָה וְהֶעֱנִי</b>. ורוצה להביא עוף במקומה.
<b>יִקַּח שְׁתֵּי תּוֹרִים אוֹ שְׁנֵי בְּנֵי יוֹנָה וִיחַלֵּל עֲלֵיהֶן אוֹתָן הַמָּעוֹת וְיֵהָנֶה בָּהֶן</b>. במקום לקנות במעות שהפריש בהמה יחלל אותם על עוף, והמעות שיישארו יוצאים לחולין ויכול להשתמש בהן לצרכיו (ראה גם הלכות פסולי המוקדשין ה,ט).
<b>אֲפִלּוּ הָיָה מוֹרִישׁוֹ גּוֹסֵס וכו'</b>. וכשיירשנו יהיה עשיר, אין מתחשבים בכך אלא הולכים אחר מצבו הכלכלי של האדם בזמן שמביא קרבן.
<h3> יא</h3>
<b>עָשִׁיר שֶׁהִפְרִישׁ כִּשְׂבָּה אוֹ שְׂעִירָה וְנָפַל בָּהּ מוּם</b>. הפריש בהמה כשהיה עשיר ונפל בה מום ואחר כך העני (ראה גם הלכות פסולי המוקדשין ה,י).
<b>אִם רָצָה יָבִיא בְּדָמֶיהָ עוֹף</b>. ויכול להשתמש לצרכיו במעות שיישארו לו.
<b>וְנִפְסַל</b>. כגון שנעשה מחוסר איבר (שהמום אינו פוסל בעוף).
<b>שֶׁאֵין לָעוֹף פִּדְיוֹן</b>. הלכות איסורי מזבח ו,ד.
<h3> יב</h3>
<b>עַד שֶׁלֹּא קִדְּשָׁהּ בַּכְּלִי הֲרֵי הִיא כְּכָל הַמְּנָחוֹת</b>. שלפני שהמנחה קדשה בכלי היא קדושה קדושת דמים ואפשר לפדותה. וכל המנחות שלא קדשו בכלי פודים אותן אם נטמאו או נפסלו, ומנחת חוטא גם כשהיא טהורה ניתן לפדותה (הלכות איסורי מזבח ו,ה).
<b>וְתִפָּדֶה וְתֵאָכֵל</b>. ישתמש בדמי פדיונה לצורך קניית קרבן עשיר, והסולת תיאכל.
<b>תַּעֲבֹר צוּרָתָהּ וְתֵצֵא לְבֵית הַשְּׂרֵפָה</b>. יש להמתין עד שהמנחה תתקלקל ולא תהיה ראויה לאכילה ואז לשרוף אותה במקום שבו שורפים את הקדשים שנפסלו.
<h3> יג</h3>
<b>מִפְּנֵי שֶׁהַדִּחוּי מֵעִקָּרוֹ אֵינוֹ דִּחוּי וַהֲרֵי נִרְאֶה קֵן זֶה לוֹ עַתָּה</b>. יש כלל הנוגע לדברים הקדושים (בין בקדושת הגוף ובין בקדושת דמים) שדבר שהיה ראוי להקרבה ונדחה בשל פסול מסוים, הרי הוא נפסל לגמרי אף אם סיבת הפסול כבר אינה קיימת ('נראה ונדחה אינו חוזר ונראה'). אמנם, כאשר מן ההתחלה הדבר לא היה ראוי להקרבה, אזי כשנעשה ראוי מקריבים אותו ('אין הדחוי מעיקרו דחוי'; ראה גם הלכות פסולי המוקדשין ג,כב-כד ובביאור שם). ולכן, מכיוון שכשהיה עשיר לא היה ראוי קן זה להקרבה על ידו, אינו נדחה, וכעת הוא ראוי להקרבה.
<h2>פרק יא</h2>
<h3> א</h3>
<b>שֶׁכָּל הַכָּרֵתוֹת וכו'</b>. כדלעיל ב,ו.
<b>יְדִיעָה לַטֻּמְאָה וִידִיעָה לַקֹּדֶשׁ אוֹ לַמִּקְדָּשׁ בַּתְּחִלָּה</b>. שהיה מודע לכך שנטמא וכן לכך שהוא אוכל קודש או שנכנס למקדש.
<b>מִשֵּׁשׁ מַחֲלָקוֹת אֵלּוּ</b>. שגגת הטומאה וידיעת הקודש או המקדש, ידיעת הטומאה ושגגת הקודש או המקדש, שגגת הטומאה ושגגת הקודש או המקדש (ובכלל השגגה היא גם שכחת ההלכה כגון ששכח שאסור להיכנס למקדש או לאכול בשר קודש בטומאה).
<b>וְנֶאֱמַר וְהוּא יָדַע</b>. ומכאן שצריך ידיעה בסוף לאחר שנעלם ממנו.
<h3> ב</h3>
<b>בְּאֵי זֶה אָב</b>. מאבות הטומאה המטמאים.
<b>הוֹאִיל וְיָדַע שֶׁהוּא טָמֵא הֲרֵי הָיְתָה שָׁם יְדִיעַת טֻמְאָה בַּתְּחִלָּה</b>. שאין צורך בידיעה המדויקת באיזה סוג טומאה נטמא, אלא די בידיעה כללית שנטמא.
<b>שֶׁנִּטְמָא בְּכַעֲדָשָׁה מִן הַשֶּׁרֶץ</b>. שמונה שרצים האמורים בתורה הינם מאבות הטומאה ומטמאים במגע אם נגע בשיעור גודל עדשה מהם (הלכות שאר אבות הטומאות ד,א-ב).
<b>הֲרֵי זֶה סָפֵק אִם חַיָּב בְּקָרְבָּן אוֹ פָּטוּר</b>. שהרי מצד אחד הוא יודע ששרץ מטמא, אך מצד שני אינו יודע מהו השיעור המטמא, ואנו מסופקים אם ידיעת המציאות ללא ידיעת ההלכה מוגדרת כידיעה.
<b>וְכֵן מִי שֶׁלֹּא רָאָה אֶת הַמִּקְדָּשׁ מִיָּמָיו וְלֹא הֵבִין מְקוֹמוֹ</b>. אך יודע שיש מקדש בעולם.
<b>שֶׁמָּא יַכְנִיסוּ חֻלִּין לָעֲזָרָה</b>. שהרי קרבן חטאת אינו בא כנדר או כנדבה אלא רק על חטא (הלכות מעשה הקרבנות יד,ח), ואם מביא האדם קרבן חטאת שאינו מחויב בו הרי הוא מכניס חולין לעזרה (לאיסור זה ראה הלכות שחיטה ב,א-ג).
<b>וַהֲלֹא חַטַּאת הָעוֹף בָּאָה עַל הַסָּפֵק וְאֵינָהּ נֶאֱכֶלֶת</b>. כגון ספק זבה או ספק יולדת שמביאה חטאת העוף מספק (הלכות פסולי המוקדשין ז,י).
<b>מִפְּנֵי שֶׁהַמֵּבִיא אוֹתָהּ מְחֻסַּר כִּפּוּרִים וְאָסוּר לֶאֱכֹל בַּקֳּדָשִׁים עַד שֶׁיָּבִיא כַּפָּרָתוֹ</b>. רק מחוסרי כיפורים (זב, זבה, יולדת ומצורע) מביאים חטאת העוף על ספק, שכן הם אסורים באכילת קדשים עד שיביאו קרבנם, ואם לא היו מתירים להם להקריב חטאת מספק לא היו מותרים באכילת קדשים (וגם הנזיר מביא חטאת על הספק משום שקרבנו מתירו בשתיית יין ובתגלחת — ראה הלכות נזירות ט,טו).
<h3> ג</h3>
<b>מִי שֶׁנִּטְמָא בָּעֲזָרָה</b>. ודינו שימהר ויצא בדרך קצרה, ואסור לו לשהות שם או להשתחוות או לצאת בדרך ארוכה (הלכות ביאת מקדש ג,כא-כב).
<b>כְּשֶׁיִּוָּדַע לוֹ יָבִיא קָרְבָּן עוֹלֶה וְיוֹרֵד</b>. שהרי הייתה לו ידיעת טומאה וידיעת מקדש בתחילה.
<b>וְהוּא שֶׁיִּשְׁהֶה כַּשִּׁעוּר כְּמוֹ שֶׁבֵּאַרְנוּ בְּהִלְכוֹת בִּיאַת מִקְדָּשׁ</b>. ג,כג. ושם נתבאר שהשיעור המחייב הוא שיעור השתחוויה, ושיעורו זמן קריאת הפסוק "ויכרעו אפים ארצה על הרצפה וישתחוו והודות לה' כי טוב כי לעולם חסדו" (דברי הימים ב ז,ג).
<h3> ד</h3>
<b>הֲרֵי זֶה סָפֵק אִם שִׁעוּר הִשְׁתַּחֲוָיָה לְאָנוּס בִּלְבַד אוֹ אַף לְמֵזִיד</b>. ואם השיעור רק לאנוס, הרי שהמזיד יהיה חייב אף אם לא שהה שיעור השתחוויה.
<b>וּלְפִיכָךְ אִם נֶעְלַם מִמֶּנּוּ וְיָצָא וְלֹא שָׁהָה</b>. כגון שמיד לאחר שטימא עצמו במזיד נעלמה ממנו הטומאה ואז יצא מהעזרה ללא שהייה.
<b>הַדָּבָר סָפֵק אִם אֲוִיר עֲזָרָה כָּעֲזָרָה אוֹ אֵינוֹ כָּעֲזָרָה</b>. שמא השהייה שמתחייבים עליה היא שהייה שיש בה אפשרות מעשית להשתחוות (לח"מ ע"פ תוספות שבועות יז,א).
<h3> ו</h3>
<b>אֶחָד טָמֵא</b>. כגון שיש לרחבו של השביל קבר שהמהלך בו מוכרח להאהיל עליו ועל ידי כך נטמא, ולא ברור איזה שביל טהור ואיזה שביל טמא.
<b>וְנִכְנַס לַמִּקְדָּשׁ אוֹ אָכַל קֹדֶשׁ</b>. ואחר כך נודע לו שהלך בשני השבילים ושהוא טמא.
<b>שֶׁמִּקְצָת יְדִיעָה כְּכָל יְדִיעָה</b>. ידיעת ההילוך בשביל השני, שהיא ידיעה חלקית של טומאתו, מספקת כדי להיקרא ידיעה בתחילה.
<b>הָלַךְ בָּרִאשׁוֹן</b>. בשביל הראשון בלבד ואין כלל ודאות שנטמא.
<h3> ז</h3>
<b>הִזָּה שְׁלִישִׁי וּשְׁבִיעִי וְטָבַל אַחַר שֶׁנִּכְנַס לַמִּקְדָּשׁ</b>. לאחר שהלך בשביל הראשון ונכנס למקדש בספק טומאה, היזה על עצמו ביום השלישי וביום השביעי מי חטאת להיטהר מספק טומאת המת וטבל.
<b>וְהָלַךְ בַּשֵּׁנִי וְחָזַר וְנִכְנַס לַמִּקְדָּשׁ</b>. לאחר טבילתו הלך בשביל השני ונעלמה ממנו הליכתו ונכנס למקדש.
<h3> ח</h3>
<b>שֶׁאִם יִרְצֶה יֹאמַר מֵזִיד הָיִיתִי</b>. ולכן אנו מפרשים את דבריו כאילו אמר 'מזיד הייתי' ואין בדבריו הכחשה, ופטור מן הקרבן.
<b>הוֹאִיל וְהִכְחִישׁ אֶת הָעֵדִים וְאָמַר לֹא נִטְמֵאתִי מֵעוֹלָם הֲרֵי אֵלּוּ נֶאֱמָנִין וּמֵבִיא קָרְבָּן עַל פִּיהֶם</b>. אף שבמקרה הקודם אנו מפרשים את דבריו באופן שאינו מכחיש את העדים ופטור, במקרה זה אמירתו 'לא נטמאתי מעולם' לא מאפשרת לפרש את דבריו אחרת, ולכן נמצא שהוא מכחיש את העדים וחייב. אבל אם היה אומר 'לא נכנסתי', היה ניתן לפרש שכוונתו לומר לא נכנסתי בטומאה אלא בטהרה, ויהיה פטור (כס"מ, וראה גם לעיל ג,א, לעיל ט,ד).
<h3> ט</h3>
<b>שָׂעִיר שֶׁל יוֹם הַכִּפּוּרִים הַנַּעֲשֶׂה בִּפְנִים</b>. שעיר שעלה עליו הגורל לה' ומזים מדמו בהיכל ובקודש הקדשים.
<b>וְשֶׁאֵין בָּהּ יְדִיעָה בַּתְּחִלָּה אֲבָל יֵשׁ בָּהּ יְדִיעָה בַּסּוֹף</b>. ובמקרה זה פטור מקרבן עולה ויורד, כדלעיל ה"א.
<b>שָׂעִיר הַנַּעֲשֶׂה בַּחוּץ בְּיוֹם הַכִּפּוּרִים</b>. שעיר חטאת הקרב ביום הכיפורים במזבח החיצון כחלק מקרבנות המוספים.
<b>שְׂעִירֵי הָרְגָלִים וּשְׂעִירֵי רָאשֵׁי חֳדָשִׁים</b>. שעיר החטאת שמקריבים במועדים אלו כחלק מקרבנות המוספים.
<b>וְעַל זְדוֹן טֻמְאַת מִקְדָּשׁ וְקָדָשָׁיו</b>. שהיה טמא ואכל קודש או נכנס למקדש במזיד.
<b>פַּר כֹּהֵן גָּדוֹל שֶׁל יוֹם הַכִּפּוּרִים</b>. פר החטאת שמביא הכהן הגדול ביום הכיפורים משלו ומזה מדמו בהיכל כחלק מעבודת היום.
<h2>פרק יב</h2>
<h3> א</h3>
<b>כָּל דָּבָר שֶׁחַיָּבִין עַל שִׁגְגָתוֹ חַטָּאת קְבוּעָה</b>. והם ארבעים ושלושה כריתות שנמנו לעיל (א,ד).
<b>וְהוֹרוּ לְהַתִּירוֹ</b>. הורו לעם הלכה לא נכונה בשגגה.
<b>וְשָׁגְגוּ הָעָם בְּהוֹרָיָתָן</b>. על פי הוראתם.
<b>וְהֵם סוֹמְכִין עַל הוֹרָיָתָן</b>. אבל מי שלא נסמך במעשהו על הוראת בית הדין אלא שגג מסיבה אחרת (כדלקמן יג,ה), חייב להביא בעצמו חטאת על חטאו.
<b>שֶׁאֵין מַשְׁגִּיחִין עַל עֲשִׂיַּת בֵּית דִּין כְּלָל</b>. אין הבאת הקרבן תלויה בעשייתם אלא בהוראתם.
<b>מְבִיאִין פַּר לְעוֹלָה וְשָׂעִיר לְחַטָּאת מִכָּל שֵׁבֶט וָשֵׁבֶט</b>. שחיוב הקרבן הוא על בית הדין, אבל הבאת הקרבן היא משל הציבור (ולשם כך עורכים גבייה מיוחדת - הלכות שקלים ד,ב).
<b>וְהָיָה אִם מֵעֵינֵי הָעֵדָה נֶעֶשְׂתָה לִשְׁגָגָה</b>. ומסיים הכתוב: "ועשו כל העדה פר בן בקר אחד לעולה... ושעיר עזים אחד לחטת".
<b>וְאִם כָּל עֲדַת יִשְׂרָאֵל יִשְׁגּוּ</b>. ומסיים הכתוב: "והקריבו הקהל פר בן בקר לחטאת".
<b>וְהֵן נִשְׂרָפוֹת</b>. מחוץ למקדש (לתהליך השרפה ראה הלכות מעשה הקרבנות ז,ב).
<b>שֶׁהֲרֵי דָּמָן נִכְנָס לִפְנִים</b>. שמכניסים את דמם להיכל ומזים ממנו על הפרוכת ועל מזבח הזהב, וחטאת שדמה נכנס לפנים, נשרפת (ראה הלכות מעשה הקרבנות ה,יג-טז).
<b>שֶׁנֶּאֱמַר וְהִקְרִיבוּ הַקָּהָל</b>. בפרשת העלם דבר של ציבור.
<b>שֶׁנֶּאֱמַר וַיַּעֲמֹד יְהוֹשָׁפָט בִּקְהַל יְהוּדָה</b>. ומפסוק זה למדו ששבט יהודה, אף שהוא שבט אחד, נקרא 'קהל' (בבלי הוריות ה,ב).
<b>שֶׁאַף אֵלּוּ שֶׁלֹּא חָטְאוּ מְבִיאִין עַל יְדֵי הַחוֹטְאִין</b>. שכן חיוב הקרבן תלוי בעשיית הרוב, והמיעוט שלא חטא משתתף במגבית הקרבנות.
<b>עַל יְדֵי</b>. למען.
<h3> ב</h3>
<b>כְּמוֹ שֶׁיִּתְבָּאֵר</b>. לקמן יד,ד.
<b>בַּמֶּה דְּבָרִים אֲמוּרִים וכו'</b>. תנאים אלו יבוארו בהרחבה בפרקים הבאים.
<b>רֹאשׁ הַיְשִׁיבָה</b>. הגדול משאר הסנהדרין בחכמה שמושיבים אותו ראש עליהם (הלכות סנהדרין א,ג).
<b>וְיִטְעוּ כֻּלָּם</b>. כל חברי בית הדין.
<b>אוֹ רֻבָּם</b>. והמיעוט שותקים ואינם אומרים שלדעתם הרוב טועים בדין, אבל אם המיעוט אמרו את דעתם, בית הדין פטורים והעושים חייבים (לקמן יג,א).
<b>מֻתָּרִין אַתֶּם לַעֲשׂוֹת</b>. אבל אם אמרו 'דבר זה מותר הוא' בלבד, אין זו הוראה מפורשת לעשות ולכן אינה מחייבת את בית הדין, אבל העושים חייבים חטאת (שם).
<b>אִם אָמְרוּ לַאֲחֵרִים יֹאמְרוּ לָהֶם מֻתָּרִין אַתֶּם לַעֲשׂוֹת</b>. בצורה מפורשת כפי ששמעו מבית דין.
<b>וְיוֹרוּ לְבַטֵּל מִקְצָת וּלְקַיֵּם מִקְצָת לֹא שֶׁיַּעַקְרוּ כָּל הַגּוּף</b>. שיורו טעות בדין מהדינים שאינם מבוארים ומפורשים בתורה אבל לא בדין עיקרי שעוקר אחד מגופי התורה (לקמן יד,א).
<b>יֵדְעוּ גּוּפוֹ שֶׁל דָּבָר שֶׁהוֹרוּ בּוֹ בִּשְׁגָגָה</b>. אבל אם נעלם מהם באיזה דין הורו טעות, בית הדין פטורים והעושים חייבים (לקמן יד,ד).
<h2>פרק יג</h2>
<h3> א</h3>
<b>הֲרֵי שֶׁהוֹרוּ בֵּית דִּין... שֶׁחֵלֶב הַקֵּבָה מֻתָּר</b>. ובאמת הוא מהחלבים האסורים באיסור כרת (ראה הלכות מאכלות אסורות ז,ו).
<b>אוֹתוֹ בֵּית דִּין פְּטוּרִין וְכָל מִי שֶׁאָכַל מֵבִיא חַטָּאת קְבוּעָה עַל שִׁגְגָתוֹ</b>. משום שהיה זה בית דין של שבט מסוים שהורה לשבט מסוים ולא בית הדין הגדול שהורה לכל ישראל.
<b>הוֹרוּ בֵּית דִּין הַגָּדוֹל שֶׁדַּם הַלֵּב מֻתָּר</b>. ובאמת הוא אסור באיסור כרת (ראה הלכות מאכלות אסורות ו,ג; וראה לקמן יד,ב שאם הורו בדם השחיטה שהוא מותר, בכל מקרה פטורים).
<b>וְלֹא הָיָה רֹאשׁ יְשִׁיבָה עִמָּהֶן</b>. אף אם היה מניינם שלם, שהיו שבעים ואחד (פה"מ הוריות א,ד).
<b>כְּגוֹן שֶׁהָיָה גֵּר אוֹ מַמְזֵר וכו'</b>. לפירוט האנשים שאינם ראויים להתמנות לסנהדרין ראה הלכות סנהדרין פרק ב.
<b>זָקֵן שֶׁלֹּא רָאָה בָּנִים</b>. אדם מבוגר שלא נולדו לו ילדים מעולם. ומפני שאינו יודע אהבת הילדים, לבו קשה ואינו מרחם על בני אדם (פה"מ הוריות א,ד; וזקן מופלג, אף אם היו לו בנים ומתו, פסול, שכן נוטה לאכזריות מחמת זקנותו — ראה הלכות סנהדרין ב,ג).
<b>וּמִנַּיִן שֶׁאֵין הַכָּתוּב מְדַבֵּר אֶלָּא בְּבֵית דִּין הַגָּדוֹל</b>. ולא בבית דין של שבט אחד.
<b>שֶׁנֶּאֱמַר וְאִם כָּל עֲדַת יִשְׂרָאֵל יִשְׁגּוּ</b>. ומכאן שמדובר בבית דין שיש באפשרותו להורות לכל ישראל ולא לשבט אחד בלבד.
<b>וּמִנַּיִן שֶׁעַד שֶׁיִּהְיוּ כֻּלָּן רְאוּיִין לְהוֹרָיָה</b>. ולא שחסר ראש הישיבה או שהיה אחד מהם אינו ראוי להתמנות לסנהדרין.
<b>עַד שֶׁיִּהְיוּ לָהֶם כְּעֵינַיִם</b>. ומכאן שאם לא היה ראש הישיבה עמהם, שהוא להם כעיניים, בית הדין פטורים (ראה ירושלמי הוריות א,ד).
<b>וּלְהַלָּן הוּא אוֹמֵר וְשָׁפְטוּ הָעֵדָה</b>. פסוק זה נאמר בפרשת רוצח בשגגה שנידון בבית דין, וממנו נלמד שצריכים כולם להיות ראויים להוריה.
<b>וְשָׁתְקוּ</b>. לא אמרו בפני בית הדין שלדעתם בית הדין טועה.
<b>אִם עָשׂוּ עַל פִּי אֵלּוּ שֶׁהוֹרוּ הֲרֵי אֵלּוּ חַיָּבִין מִפְּנֵי שֶׁלֹּא תָּלוּ בְּבֵית דִּין</b>. שרק התולה בבית דין באופן מוחלט פטור, אבל אם ידע שטעו ועשה על פיהם משום שסבר שמצווה לשמוע בקול בית הדין חייב (כדלקמן ה"ה).
<h3> ב</h3>
<b>שֶׁאֵין קָרוּי קָהָל אֶלָּא בְּנֵי אֶרֶץ יִשְׂרָאֵל</b>. שפר העלם דבר של ציבור מכונה 'חטאת הקהל' ומכאן שהוא בא רק כאשר כל הקהל או רובו שגג. ורוב זה נקבע לפי רוב השבטים או רוב האנשים בארץ ישראל, שרק הם קרויים קהל כפי שנלמד מן הכתוב: "ויעש שלמה בעת ההיא את החג וכל ישראל עמו קהל גדול מלבוא חמת עד נחל מצרים" (מלכים א ח,סה; בבלי הוריות ג,א).
<b>אֵינָן חֲשׁוּבִין בִּשְׁנֵי שְׁבָטִים לָעִנְיָן הַזֶּה</b>. אלא לעניין נחלת הארץ בלבד (פה"מ הקדמה להוריות).
<h3> ג</h3>
<b>הָיוּ הָעוֹשִׂין מְרֻבִּין בִּשְׁעַת הַחֵטְא וּמוּעָטִין בִּשְׁעַת יְדִיעָה</b>. כגון שמתו אנשים מן הרוב שחטא, וכשנודעה השגגה נמצא שאותם שלא חטאו הם הרוב.
<b>אוֹ מוּעָטִין בִּשְׁעַת הַחֵטְא וּמְרֻבִּין בִּשְׁעַת יְדִיעָה</b>. כגון שמתו אנשים מהרוב שלא חטא וכשנודעה השגגה נמצא שאותם שחטאו הם הרוב.
<b>הַכֹּל הוֹלֵךְ אַחַר שְׁעַת הַמַּעֲשֶׂה</b>. דנים על פי מצב הרוב והמיעוט בשעת עשיית החטא.
<h3> ד</h3>
<b>הֲרֵי אֵלּוּ מִצְטָרְפִין</b>. אף שמדובר בעברות שונות שקרבנן שונה מצטרפים שני המיעוטים יחד, ונמצא שעשו רוב הקהל על פי הוראות בית הדין, וחייבים בית הדין להביא קרבן על ידי הציבור (כס"מ; וראה פסקים ושיטות איזה קרבן מביאים בית הדין).
<b>אַף עַל פִּי שֶׁהָיְתָה לָהֶם יְדִיעָה בִּנְתַּיִם</b>. שנודע להם שטעו בהוראה הראשונה קודם שהורו את ההוראה השנייה.
<b>אֵין אֵלּוּ מִצְטָרְפִין לָאֵלּוּ</b>. ובית הדין פטורים מקרבן, והיחידים חייבים להביא קרבן חטאת.
<h3> ה</h3>
<b>מִפְּנֵי שֶׁעָלָה עַל דַּעְתּוֹ שֶׁמִּצְוָה לִשְׁמֹעַ מִבֵּית דִּין אַף עַל פִּי שֶׁהֵן טוֹעִין</b>. וסבר שהוא מחויב לשמוע להוראתם, אף כשהם טועים והוא מכיר בטעותם, משום שנאמר "על פי התורה אשר יורוך ועל המשפט אשר יאמרו לך תעשה לא תסור מן הדבר אשר יגידו לך ימין ושמאל" (דברים יז,יא, פה"מ הוריות א,א).
<b>וְאֵינוֹ מִצְטָרֵף לְמִנְיַן הַשּׁוֹגְגִים עַל פִּיהֶם</b>. אינו נכלל במניין השוגגים כאשר מונים אם היו רוב או מיעוט.
<b>שֶׁאֵין יְדִיעָתוֹ בָּאִסּוּר יְדִיעָה וַדָּאִית</b>. ולכן אין ידיעה זו מחשיבה אותו כעושה על פי עצמו אלא כעושה על פי בית דין.
<h3> ו</h3>
<b>וְשֶׁאֵין רָאוּי לְקַבֵּל מֵהֶן</b>. אבל אם טעו הקהל משום שחשבו שמצווה לשמוע לדברי בית הדין אף במקרה זה, הקהל חייבים ובית הדין פטורים (כדלעיל לגבי יחיד; ריק"ו, וכך מוכח בפה"מ הוריות א,ה).
<h2>פרק יד</h2>
<h3> א</h3>
<b>וְהוֹרוּ לַעֲקֹר גּוּף מִגּוּפֵי תּוֹרָה</b>. שהורו להתיר איסור מאיסורי התורה.
<h3> ב</h3>
<b>עַד שֶׁיּוֹרוּ לְבַטֵּל מִקְצָת וּלְקַיֵּם מִקְצָת</b>. חיוב בית הדין הוא כאשר אין בהוראתם עקירה מוחלטת של אחד מאיסורי התורה, אלא עקירה של אחד מפרטי האיסור.
<b>בִּדְבָרִים שֶׁאֵינָן מְפֹרָשִׁין מְבֹאָרִין בַּתּוֹרָה</b>. אבל אם שכחו פסוק מפסוקי התורה או דבר שיש לו סמך חזק בכתוב עד כדי כך שאף הצדוקים מודים בו, גם אם מדובר בפרט בלבד, בית דין פטורים והעושים חייבים (פה"מ הוריות א,ג).
<b>שׁוֹמֶרֶת יוֹם כְּנֶגֶד יוֹם</b>. אישה הרואה דם בימי זיבתה יום או יומיים, צריכה לטבול ולשמור יום בטהרת דמים וביום זה היא אסורה בביאה (הלכות איסורי ביאה ו,ז).
<b>הֲרֵי אֵלּוּ כְּמִי שֶׁאָמְרוּ אֵין שַׁבָּת בַּתּוֹרָה... שֶׁעָקְרוּ כָּל הַגּוּף</b>. אף שהורו היתר בהלכה אחת מהלכות שבת או עבודה זרה או נידה, מכיוון שהיא מפורשת בתורה וביטלוה לגמרי, נחשב הדבר כעקירת כל הגוף.
<b>אֲבָל הַזּוֹרֵק אוֹ הַמּוֹשִׁיט מֻתָּר</b>. ובאמת המושיט או זורק חייב (הלכות שבת יב,י).
<b>הֲרֵי אֵלּוּ חַיָּבִין</b>. שאין זו עקירה של הלכה המפורשת בתורה, אלא של פרט מסוים בגדרי הלכה זו.
<b>אוֹ שֶׁעָקְרוּ אָב מֵאֲבוֹת מְלָאכוֹת וְהוֹרוּ שֶׁאֵינוֹ מְלָאכָה הֲרֵי אֵלּוּ חַיָּבִין</b>. שאבות המלאכות של שבת אינם מוגדרים בתורה במפורש כ'מלאכה' שנאסרה בשבת (מלבד מלאכת הוצאה — ראה הלכות שבת יב,ח), ומשום כך אין הדבר נחשב כעקירת גוף מגופי תורה.
<b>בְּפִשּׁוּט יָדַיִם וְרַגְלַיִם</b>. שמשתטח באופן מוחלט על הקרקע, שזוהי ההשתחוויה האמורה בתורה (הלכות עבודה זרה ו,ו; וראה גם הלכות תפילה ה,יג).
<b>אֲבָל הַכּוֹרֵעַ עַל הָאָרֶץ וְלֹא פָּשַׁט יָדָיו וְרַגְלָיו הֲרֵי הוּא מֻתָּר</b>. והרי אף בלא פישוט ידיים ורגליים, משעה שכרע וכבש פניו בקרקע חייב (הלכות עבודה זרה שם ה"ח).
<b>שֶׁמִּי שֶׁפֵּרְסָה אִשְׁתּוֹ נִדָּה בִּשְׁעַת תַּשְׁמִישׁ מֻתָּר לוֹ לִפְרֹשׁ מִמֶּנָּה לִשְׁעָתוֹ כְּשֶׁהוּא מִתְקַשֶּׁה</b>. ובאמת הדין הוא שעליו לשהות עד שאיבר התשמיש יהיה רפוי (הלכות איסורי ביאה ד,יא; וראה גם לעיל ה,ז).
<b>שֶׁהָאוֹכֵל דָּם שֶׁיָּצָא בִּשְׁעַת שְׁחִיטָה הוּא הַחַיָּב אֲבָל הָאוֹכֵל דַּם הַלֵּב מֻתָּר הֲרֵי אֵלּוּ חַיָּבִין</b>. שדם היוצא בשעת השחיטה הוא דם שהנפש יוצאת בו ואיסורו נובע מפשטות לשון הכתוב: "כי נפש כל בשר דמו הוא כל אוכליו יכרת" (ויקרא יז,יד). אבל דם הלב, אין איסורו מפורש בכתוב.
<h3> ג</h3>
<b>אֵין זוֹ הוֹרָיָה אֶלָּא טָעוּת וְהָאִשָּׁה וּבַעְלָהּ הָאַחֲרוֹן חַיָּבִין חַטָּאת עַל שִׁגְגָתָן</b>. כאשר מדובר במקרים יחידים, אין צורך לומר שבית הדין פטורים והעושים על פיהם חייבים שהרי יחיד או מיעוט שעשו בהוראת בית הדין, היחידים חייבים (כדלעיל יג,א), אלא שאף אם היו העושים כן רוב ישראל, בית הדין פטורים והעושים חייבים משום שאין זו הוראה אלא טעות (לח"מ לעיל ה,ה).
<h3> ה</h3>
<b>מֵאַחַר שֶׁיָּדְעוּ</b>. לאחר שנודע לבית דין ששגגו בהוראתן.
<b>הֲרֵי זֶה כְּמִי שֶׁנִּסְתַּפֵּק לוֹ אִם חָטָא אוֹ לֹא חָטָא</b>. שכן מצד אחד תלה את מעשהו בהוראת בית הדין והתולה בבית דין פטור, ומצד שני מכיוון שהוא נמצא במדינה ומוטלת עליו החובה לברר אם ההוראה עדיין בתוקפה אפשר להחשיבו כתולה בעצמו שחייב חטאת. ונמצא שיש כאן ספק ומחויב אשם תלוי.
<b>אֶלָּא הַנִּבְהָל לָצֵאת אַף עַל פִּי שֶׁעֲדַיִן לֹא יָצָא לַדֶּרֶךְ... הֲרֵי זֶה פָּטוּר</b>. לפי שהוא עסוק בנסיעתו אינו יכול לשאול וכאילו הוא במדינה אחרת (פה"מ הוריות א,ב).
<h2>פרק טו</h2>
<h3> א</h3>
<b>כְּבָר בֵּאַרְנוּ</b>. לעיל א,ד.
<b>כֹּהֵן מָשִׁיחַ</b>. כהן גדול שנמשח בשמן המשחה (ראה לקמן ה"ז).
<b>וְהוּא שֶׁיִּהְיֶה חָכָם מֻפְלָא</b>. שראוי להורות בכל התורה כולה (ראה הלכות סנהדרין ד,ח).
<h3> ב</h3>
<b>שָׁגַג וְזָרַק בִּשְׁגָגָה</b>. לא מפני שסבר שהדבר מותר אלא ששכח שהזריקה אסורה בשבת, או שנעלם ממנו ששבת היום.
<b>אוֹ שֶׁעָקַר כָּל הַגּוּף בְּהוֹרָאָתוֹ לְעַצְמוֹ</b>. כגון שהורה לעצמו שמותר להוציא מרשות לרשות בשבת, שזו נחשבת עקירת כל הגוף שבית הדין פטורים עליה (לעיל יד,ב).
<b>אוֹ שֶׁשָּׁגַג בְּהוֹרָאָה לְבַטֵּל מִקְצָת וְלֹא עָשָׂה וְהוּא סוֹמֵךְ עַל הוֹרָיָתוֹ אֶלָּא עָשָׂה בִּשְׁגָגָה אַחֶרֶת</b>. כגון שהורה לעצמו שמותר לאכול את חלב הקיבה, שאין זו עקירת כל הגוף, ובזמן שאכל לא נסמך על הוראתו אלא אכל בשל טעות, כגון שהתכוון לאכול שומן ואכל חלב הקיבה (לעיל יג,ה).
<b>הֲרֵי זֶה פָּטוּר מִקָּרְבָּן כְּלָל</b>. אף שבמקרים אלו אם היה עושה יחיד על פי הוראת בית דין היה חייב חטאת, שונה דין הכהן המשיח והוא פטור לגמרי.
<b>שֶׁדִּינוֹ לְהוֹרָאַת עַצְמוֹ כְּדִין הַקָּהָל לְהוֹרָאַת בֵּית דִּין לְכָל דָּבָר</b>. וכשם שבית הדין פטורים במקרים אלו מהבאת קרבן על ידי הציבור, כך הכהן המשיח פטור.
<b>הוֹרָה לְעַצְמוֹ וְשָׁכַח מֵאֵיזֶה טַעַם הוֹרָה</b>. אף שניתן לומר שאם היה זוכר את טעם הוראתו היה חוזר בו, ומשום כך היה אפשר להחשיבו כמזיד, מכיוון שעשה על פי הוראתו נחשב שוגג וחייב חטאת (בבלי הוריות ו,ב).
<h3> ג</h3>
<b>הֲרֵי זֶה מֵבִיא שְׂעִירָה כְּהֶדְיוֹט</b>. שכן בשגגת עבודה זרה קרבן כולם שווה ואין חילוק בין הדיוט למלך או לכהן משיח (כדלעיל א,ד).
<b>וְהוּא שֶׁיִּשְׁגֹּג בַּהוֹרָאָה כְּמוֹ שֶׁבֵּאַרְנוּ</b>. לעיל הל' א-ב.
<b>כַּצִּבּוּר</b>. כקרבן שמביאים בית הדין על ידי הציבור כששגגו בית דין בהוראה ועשו הרוב על פיהם.
<b>אֲבָל אִם שָׁגַג בְּמַעֲשֶׂה בִּלְבַד בְּלֹא הוֹרָאָה</b>. ששגג ללא שקדמה לכך טעות בהוראתו לעצמו.
<h3> ד</h3>
<b>הוֹרָה הַכֹּהֵן הַמָּשִׁיחַ עִם בֵּית דִּין וְשָׁגַג הוּא וָהֵם בְּהוֹרָאָה</b>. שהיה הכהן המשיח באותו מקום עם בית הדין, ובית הדין הורה לציבור, והוא הורה לעצמו באותו האיסור.
<b>אֶלָּא אִם הָיוּ בֵּית דִּין מְבִיאִין קָרְבָּן</b>. כגון שהיו החוטאים על פי בית דין רוב ישראל.
<b>וְאִם הָיוּ הָעוֹשִׂים הֵם הַמְּבִיאִין קָרְבָּן</b>. כגון שהיו החוטאים על פי בית דין מיעוט ישראל.
<h3> ה</h3>
<b>וְשָׁגְגוּ הֵם בְּדָם וְהוּא בְּחֵלֶב</b>. שהיה הכהן המשיח באותו המקום עם בית הדין, והם הורו לקהל היתר בדם והוא הורה לעצמו היתר בחלב.
<b>אֵינוֹ מִתְכַּפֵּר לוֹ עִם הַצִּבּוּר אֶלָּא מֵבִיא פַּר לְעַצְמוֹ</b>. אף שהוראתו לעצמו הייתה במעמד בית הדין, איננו אומרים שסמך על כך שבית הדין שמעו את הוראתו ולא מיחו בו ונחשיב אותו כמי שסמך על בית הדין, אלא מוגדר כמי שהורה לעצמו (ר"ח הוריות ט,א).
<h3> ו</h3>
<b>מִפְּנֵי שֶׁהוּא בָּהּ כַּצִּבּוּר</b>. כבית דין הפטורים מאשם תלוי במקרה זה (כדלעיל יב,ב).
<b>מִפְּנֵי שֶׁאֵין שִׁגְגָתוֹ תְּלוּיָה בְּהוֹרָאָה</b>. אף שיש חילוק בין הנשיא ליחיד בסוג הקרבן המובא על שגגת הכרתות, באשם תלוי אין חילוק ביניהם שכן הנשיא אינו דומה לבית הדין, שאין קרבנו תלוי בהוראה.
<b>וְאֵין אֶחָד מֵהֶן עוֹבֵד חֲבֵרוֹ כָּל אֶחָד וְאֶחָד מֵהֶן מֵבִיא שָׂעִיר עַל שִׁגְגָתוֹ</b>. משום שאינו כפוף למלכים האחרים, הוא מוגדר כנשיא.
<b>לֹא הַמְרֻבֶּה בִּבְגָדִים</b>. בזמן שאין שמן המשחה, הכהן הגדול מתמנה לתפקידו ('מרובה') על ידי לבישת שמונה בגדי הכהן הגדול (ראה הלכות כלי המקדש ד,יב-יג). וכהן שנתמנה באופן זה דינו שווה לכהן גדול שנמשח בשמן המשחה למעט דין פר שגגת כהן משיח שאינו נוהג בכהן המרובה בבגדים (שם הי"ד).
<h3> ז</h3>
<b>וְכַיּוֹצֵא בָּהֶן</b>. כגון שמינוהו כמחליף לכהן הגדול שאירע בו פסול ביום הכיפורים ואחר כך חזר הכהן הראשון לעבודתו (פה"מ הוריות ג,ד).
<b>מֵבִיא פַּר עַל שִׁגְגָתוֹ</b>. לפי שפעולת שמן המשחה שנמשח בו אינה מתבטלת, שלא כנשיא שעבר מנשיאותו שדינו כהדיוט משום שגדולתו תלויה בהיותו נשיא בפועל (כדלקמן ה"ט; פה"מ הוריות ג,ב).
<b>פַּר יוֹם הַכִּפּוּרִים</b>. פר שמביא הכהן הגדול ביום הכיפורים (הלכות עבודת יום הכיפורים א,א).
<b>וַעֲשִׂירִית הָאֵיפָה שֶׁל כָּל יוֹם</b>. מנחת חביתין שהכהן הגדול מצווה להקריב בכל יום עם קרבן התמיד (ראה הלכות תמידין ומוספין ג,יח).
<b>פַּר הַבָּא עַל כָּל הַמִּצְווֹת</b>. פר שמקריב כהן משיח על שגגתו בהוראת עצמו.
<h3> ח</h3>
<b>כְּמוֹ שֶׁבֵּאַרְנוּ</b>. לעיל יב,א.
<b>הֲרֵי זֶה מֵבִיא שָׂעִיר</b>. בשגגת שאר הכרתות, ובעבודה זרה מביא שעירה כהדיוט (כדלעיל א,ד).
<h3> ט</h3>
<b>עַל חַטָּאתוֹ אֲשֶׁר חָטָא</b>. המפרשים התקשו בלימוד מכתוב זה שכן הוא מדבר בכהן משיח ולא בנשיא. ויש שכתבו שייתכן שיש כאן טעות של שגרת הלשון והכוונה לכתוב האמור בנשיא: "או הודע אליו חטאתו אשר חטא בה" (ויקרא ד,כג; ראה ריק"ו ותוי"ט הוריות ג,א), ואחרים כתבו שדין נשיא נלמד מכהן משיח (הורה גבר הוריות י,א).
<h3> י</h3>
<b>אֵינוֹ מִצְטָרֵף וּפָטוּר</b>. שהרי אין קרבנו בזמן היותו הדיוט שווה לקרבנו בזמן היותו נשיא, ולכן אין האכילות מצטרפות לשיעור אחד, ופטור לגמרי ואינו מביא לא שעיר ולא שעירה.
<b>וְנִתְמַנָּה וְעָבַר</b>. נתמנה להיות נשיא ולאחר מכן עבר מנשיאותו.
<b>הֲרֵי זֶה סָפֵק אִם מִצְטָרֵף אוֹ כְּבָר הִפְסִיקָה הַנְּשִׂיאוּת</b>. ספק אם משום ששתי האכילות היו בהיותו הדיוט וקרבנו בזמנים אלו שווה יצטרפו, או שמא הנשיאות מהווה הפסקה בין האכילות, ואינו מביא קרבן כלל.
