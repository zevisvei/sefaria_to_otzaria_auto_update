<h1>ביאור שטיינזלץ על משנה תורה, הלכות מחוסרי כפרה</h1>
<h2>פרק א</h2>
<h3> א</h3>
<b>הַזָּבָה</b>. אישה הרואה דם בימי זיבתה המטמא אותה באופן שהיא חייבת להביא קרבן לאחר שנטהרה (ראה לקמן ה”ו).
<b>וְהַיּוֹלֶדֶת</b>. לאחר שמלאו ימי טומאתה וימי הטוהר שלה חייבת בהבאת קרבן (לקמן ה”ה).
<b>וְהַזָּב</b>. אדם שיוצא ממנו זוב המטמא אותו באופן שהוא חייב בקרבן לאחר שנטהר (כמפורט לקמן פרק ב).
<b>וְהַמְּצֹרָע</b>. לאחר שמתרפא מצרעתו ונטהר חייב בהבאת קרבן (כמפורט לקמן פרק ד).
<b>אַף עַל פִּי שֶׁטָּהַר מִטֻּמְאָתוֹ וְטָבַל וְהֶעֱרִיב שִׁמְשׁוֹ</b>. המתין לערב לאחר טבילתו, וכעת הוא טהור אפילו לאכילת תרומה (ראה הלכות טומאת צרעת יא,ב).
<b>אָסוּר הוּא לֶאֱכֹל בַּקֳּדָשִׁים</b>. ואם נגע בקדשים פסל אותם כדין טבול יום הנוגע בהם (ראה הלכות שאר אבות הטומאות י,ג-ד, יא,ד). וכן אסור להיכנס למקדש מעזרת ישראל ולפנים (הלכות ביאת מקדש ג,ז).
<b>כְּמוֹ שֶׁבֵּאַרְנוּ בִּפְסוּלֵי הַמֻּקְדָּשִׁין</b>. יח,יד.
<h3> ב</h3>
<b>גֵּר שֶׁמָּל וְטָבַל וַעֲדַיִן לֹא הֵבִיא קָרְבָּנוֹ</b>. אדם הבא להתגייר חייב במילה, בטבילה ובהבאת קרבן (ראה הלכות איסורי ביאה יג,א-ה).
<b>וּמִפְּנֵי זֶה אֵינוֹ אוֹכֵל בַּקֳּדָשִׁים שֶׁעֲדַיִן לֹא נַעֲשָׂה כִּכְשֵׁרֵי יִשְׂרָאֵל</b>. הסיבה שאסור בקדשים אינה משום שהוא מחוסר כפרת הקרבן, אלא משום שאינו נחשב כישראל גמור עד שיביא קרבנו.
<b>הֵבִיא פְּרִידָה אַחַת</b>. עוף אחד מבין שני העופות שצריך הגר להביא.
<b>אוֹכֵל בַּקֳּדָשִׁים לָעֶרֶב</b>. אף על פי שעדיין לא קרב כל קרבנו, שדי בפרידה אחת כדי להתירו באכילת קדשים (אבל קודם שיגיע הערב אסור בקדשים שמא לא הקריבו הכהנים את הפרידה שהביא עד סמוך לערב, תוספות חגיגה כא,א, וראה לקמן הי”ב).
<b>כְּמוֹ שֶׁבֵּאַרְנוּ בְּמַעֲשֵׂה הַקָּרְבָּנוֹת</b>. א,ו.
<h3> ג</h3>
<b>וְאִם אֵין יָדָהּ מַשֶּׂגֶת</b>. שהיא ענייה (השווה הלכות שגגות י,ב).
<b>מֵבִיא קֵן</b>. שני עופות.
<h3> ה</h3>
<b>הַיּוֹלֶדֶת אֵינָהּ מְבִיאָה קָרְבָּנָהּ בְּיוֹם אַרְבָּעִים לְזָכָר אוֹ בְּיוֹם שְׁמוֹנִים לִנְקֵבָה וכו'</b>. היולדת טמאה מעת לידתה שבעה ימים לזכר וארבעה עשר לנקבה ודינה כנידה. לאחר ימים אלו היא טובלת, והימים שלאחר מכן עד ליום הארבעים ללידת זכר והיום השמונים ללידת נקבה נקראים ‘ימי טוהר', וכל דם שתראה בהם אינו מטמא אותה (הלכות איסורי ביאה ד,ה, הלכות מטמאי משכב ומושב ה,ב). לאחר הטבילה ובמשך ימי הטוהר שלה היולדת טמאה כטבולת יום ואסורה באכילת תרומה וקדשים עד שיעריב שמשה בסוף היום הארבעים לזכר והשמונים לנקבה ואז היא מותרת בתרומה, אך עדיין אסורה בקדשים עד שתביא את קרבנה למחרת (ראה הלכות מטמאי משכב ומושב ה,ד).
<b>וְהוּא הַיּוֹם שֶׁנֶּאֱמַר בּוֹ וּבִמְלֹאת יְמֵי טָהֳרָהּ</b>. שהמילה ‘ובמלאת' כאן פירושה לאחר שנשלמו, וביום ארבעים ושמונים עדיין לא נשלמו (ריק”ו).
<b>בְּתוֹךְ מְלֹאת</b>. בתוך ארבעים לזכר או שמונים לנקבה.
<b>לֹא יָצָאת</b>. וצריכה להביא קרבן אחר כדי להתירה בקדשים.
<b>אֲפִלּוּ הֵבִיאָה עַל וְלָדוֹת הָרִאשׁוֹנִים בְּתוֹךְ יְמֵי מְלֹאת שֶׁל וָלָד זֶה</b>. אף על פי שחלפו ימי מלאת של הוולדות הראשונים, אין היא יוצאת ידי חובה בקרבן זה עד שתביאו לאחר שיסתיימו ימי המלאת של הוולד האחרון (ראה לקמן ה”ח).
<b>אֲבָל הָעוֹלָה וְהָאָשָׁם אֵינָן מְעַכְּבִין</b>. אף שצריכים להשלים את הקרבנות שבהם מחויבים, גמר הטהרה לעניין אכילת קדשים אינו תלוי בהם אלא בהבאת החטאת (ראה גם הלכות נזירות י,ח).
<b>כְּבָר בֵּאַרְנוּ בְּמַעֲשֵׂה הַקָּרְבָּנוֹת</b>. יד,י.
<b>עַל יָדָן</b>. בשבילם.
<b>שֶׁהֲרֵי אָדָם מֵבִיא קָרְבָּן עַל בָּנָיו וכו'</b>. הלכות שגגות י,ו.
<b>עַל בָּנָיו וּבְנוֹתָיו הַקְּטַנִּים</b>. אף על פי שאינם בני דעת, ומכאן שאין צורך בדעת הבעלים (וראה לקמן ג,ו).
<h3> ו</h3>
<b>בְּלֹא עֵת נִדָּתָהּ</b>. לא בימים שבהם היא נעשית נידה אלא בימים שבהם היא נעשית זבה.
<b>וְזוֹ הִיא זָבָה גְּדוֹלָה וכו'</b>. שלא כזבה קטנה שזב דמה רק יום אחד או שניים, שאינה סופרת שבעה אלא שומרת יום אחד בלבד לטהרתה ופטורה מן הקרבן.
<b>וּכְבָר בֵּאַרְנוּ בְּעִנְיַן הַנִּדָּה</b>. הלכות איסורי ביאה פרק ו.
<b>שֶׁכְּבָר בֵּאַרְנוּ</b>. הלכות פסולי המוקדשין ז,י.
<b>וְשָׁם בֵּאַרְנוּ</b>. הלכות איסורי ביאה פרק י.
<h3> ז</h3>
<b>שֶׁלֹּא הֻחְזְקָה עֻבָּרָה</b>. לא הייתה בחזקת מעוברת.
<b>הֲרֵי זוֹ סְפֵק יוֹלֶדֶת</b>. אבל במקרה שהייתה בחזקת מעוברת, אפילו לא ידעה מה הפילה הרי זו בחזקת שהפילה ולד וחטאתה נאכלת (כס”מ, וראה הלכות איסורי ביאה י,יט).
<b>וְנִמְצֵאת חַטָּאת זוֹ חֻלִּין שֶׁנִּשְׁחֲטוּ בָּעֲזָרָה</b>. שכיוון שאינה חייבת אין קרבנה נחשב כקדשים אלא כחולין שאסור לשחטם בעזרה.
<b>שֶׁהֵן אֲסוּרִין בַּהֲנָיָה</b>. וכל שכן באכילה.
<b>כְּמוֹ שֶׁבֵּאַרְנוּ בְּהִלְכוֹת שְׁחִיטָה</b>. ב,ב.
<h3> ח</h3>
<b>מְבִיאָה אַף עַל הַשֵּׁנִי</b>. ואינה יוצאת ידי חובה בקרבן אחד בלבד.
<b>יָלְדָה נְקֵבָה</b>. שימי המלאת שלה הם שמונים יום.
<b>וְאֵינָהּ מְבִיאָה אֶלָּא קָרְבָּן אֶחָד</b>. לאחר שחלפו ימי מלאת של הנפל האחרון.
<b>הִפִּילָה נֵפֶל בְּלֵיל אֶחָד וּשְׁמוֹנִים... הֲרֵי זוֹ מְבִיאָה עָלָיו בִּפְנֵי עַצְמוֹ</b>. שהלילה שלפני שמונים ואחד נחשב כבר לאחר מלאת לעניין זה (ראה לקמן ג,ד).
<b>כָּל נֵפֶל שֶׁתַּפִּיל בְּתוֹךְ שְׁמוֹנִים שֶׁל נְקֵבָה זוֹ הַשְּׁנִיָּה פְּטוּרָה עָלָיו</b>. אינה צריכה להביא עליו קרבן בפני עצמו.
<h3> ט</h3>
<b>טֻמְטוּם</b>. שאיברי המין שלו מכוסים ומינו אינו ברור. [הערה: הרמב”ם בפה”מ מנקד מילה זו: טֻומְטוֹם.]
<b>אַנְדְּרָגִינָס</b>. שיש לו איברי זכרות ואיברי נקבות; וכל אחד מהם הוא ספק אם הוא זכר או נקבה (הלכות אישות ב,כד-כה, וראה הלכות איסורי ביאה י,יח דין טומאת היולדת אותם).
<b>שֶׁמָּא זָכָר הוּא הָרִאשׁוֹן</b>. שימי מלאת שלו הם ארבעים יום בלבד.
<h3> י</h3>
<b>סְפֵק חָמֵשׁ לֵדוֹת אוֹ חָמֵשׁ זִיבוֹת</b>. שאין ידוע אם היא חייבת עליהם קרבן.
<b>מְבִיאָה קָרְבָּן אֶחָד וְאוֹכֶלֶת בַּזְּבָחִים וְאֵין הַשְּׁאָר עָלֶיהָ חוֹבָה</b>. שכדי להתירה באכילת קדשים מספיק להביא קרבן אחד, ואינה חייבת להביא את השאר מכיוון שחיובה מסופק.
<b>מְבִיאָה קָרְבָּן אֶחָד וְאוֹכֶלֶת בַּזְּבָחִים וְהַשְּׁאָר עָלֶיהָ חוֹבָה</b>. שאף על פי שהיא חייבת ודאי בחמישה קרבנות, מותרת היא באכילת קדשים כבר לאחר שהביאה את הקרבן הראשון.
<b>מְבִיאָה שְׁנֵי קָרְבָּנוֹת וכו'</b>. אף על פי שלכאורה די בקרבן אחד בכדי להתירה באכילת קדשים, גזרו חכמים שבמקרה שהיא חייבת מוודאי ומספק צריכה להביא שני קרבנות אחד על ודאי ואחד על ספק (ובטעם הגזרה ראה ערוה”ש רלב,י, שפת אמת כריתות ח,א, וראה פסקים ושיטות).
<h3> יא</h3>
<b>אִם עַד שֶׁלֹּא נִתְגַּיְּרָה יָלְדָה</b>. והיא פטורה מקרבן היולדת שהרי ילדה בעודה גויה.
<b>כְּבָר בֵּאַרְנוּ בְּהִלְכוֹת שְׁגָגוֹת</b>. ג,יא.
<b>שֶׁכָּל מְחֻסְּרֵי כַּפָּרָה מִסָּפֵק... חַיָּבִין לְהָבִיא אַחַר יוֹם הַכִּפּוּרִים וכו'</b>. שאף על פי שיום הכיפורים מכפר במקרים של ספק עברה ופוטר מחובת הבאת אשם תלוי (ראה שם ה”ט), אין הוא פוטר קרבנות אלו שבאים להשלים את הטהרה כדי להתיר לאכול בקדשים.
<h3> יב</h3>
<b>מְבִיאָה מְעוֹת הַקִּנִּים וְנוֹתֶנֶת בַּשּׁוֹפָר</b>. נותנת את הכסף שהביאה עבור הקנים שהיא חייבת בתוך תיבה (שופר) שבמקדש המיועדת לכך.
<b>וְאוֹכֶלֶת בַּקֳּדָשִׁים לָעֶרֶב</b>. שיכולה לסמוך על כך שהכהנים הקריבו את קרבנה באותו יום.
<b>שֶׁאֵין בֵּית דִּין שֶׁל כֹּהֲנִים עוֹמְדִין מִשָּׁם</b>. ממקום מושבם במקדש.
<b>כְּמוֹ שֶׁבֵּאַרְנוּ בִּשְׁקָלִים</b>. ב,ב.
<b>וּבְהִלְכוֹת כְּלֵי הַמִּקְדָּשׁ וְהָעוֹבְדִים בּוֹ</b>. ז,ט.
<h3> יג</h3>
<b>הָאִשָּׁה שֶׁהֵבִיאָה חַטָּאתָהּ וּמֵתָה וכו'</b>. אבל אם הביאה עולתה ומתה לא יביאו היורשים חטאתה (משנה קנים ב,ה), הואיל והיא חטאת שמתו בעליה שדינה למות (ראה הלכות פסולי המוקדשין ד,א). ודין זה תקף גם באיש כגון זב או מצורע שדינם להביא חטאת ועולה (רמב”ן ומאירי קידושין יג,ב, ראב”ד קנים ב,ה).
<b>מֵחַיִּים</b>. בעודה בחיים.
<b>כְּבָר נִשְׁתַּעְבְּדוּ נְכָסֶיהָ בַּקָּרְבָּן וְהַשִּׁעְבּוּד דִּין תּוֹרָה הוּא</b>. שמכיוון שהייתה האישה חייבת בקרבן נשתעבדו לכך נכסיה, ושעבוד זה מוטל על הנכסים אף לאחר מותה גם אם לא הופרשה העולה על ידי האישה בפועל.
<h2>פרק ב</h2>
<h3> א</h3>
<b>שִׁכְבַת זֶרַע הַבָּאָה מֵחֹלִי הַחֲלָלִים שֶׁהִיא מִתְקַבֶּצֶת בָּהֶן</b>. כתוצאה ממחלה באיברי המין.
<b>נִגְרָר וְיוֹרֵד כְּמֵי בָּצֵק שֶׁל שְׂעוֹרִין</b>. בדומה לעיסה הנעשית מקמח שעורים שאינה נדבקת יפה אלא נוטה להתפורר.
<b>דּוֹהֶה כְּלֹבֶן בֵּיצָה הַמּוּזֶרֶת</b>. נוזל דליל וצבעו דהוי (נוטה לאדמומית מעטה – פה”מ זבים ב,ב) בדומה ללובן של ביצה מקולקלת.
<b>קְשׁוּרָה</b>. דביקה וצמיגית.
<h3> ב</h3>
<b>הָרוֹאֶה רְאִיַּת הַזּוֹב הַגּוֹרֶמֶת לוֹ לִהְיוֹת זָב וכו'</b>. ראייה ההופכת אותו מבעל קרי לזב, שהיא הראייה השנייה (ראה לקמן ה”ה, ראה ריק”ו).
<b>מֵחֲמַת חֹלִי אוֹ אֹנֶס וְכַיּוֹצֵא בָּהֶן</b>. שראה זוב שאינו נובע ממחלת כלי הזרע אלא ממערכות אחרות של הגוף או מהשפעות אחרות.
<b>מֵחֲמַת בְּשָׂרוֹ</b>. חולשת כלי הזרע שלו (פה”מ זבים ב,ב; שלא כבעל קרי שטמא אפילו כשהקרי יצא שלא מחמת בשרו, הלכות שאר אבות הטומאות ה,א).
<b>בּוֹדְקִין אֶת הַזָּב</b>. בודקים שאין הזוב שראה מגיע מחמת דברים אחרים.
<b>אֲכִילָה גַּסָּה</b>. אכילה מרובה המכבידה על הגוף.
<b>אֳכָלִין אוֹ מַשְׁקִין הַמְּבִיאִין לִידֵי שִׁכְבַת זֶרַע</b>. כגון ביצים וחלב חם (ראה הלכות עבודת יום הכיפורים א,ו).
<b>אוֹ שֶׁנָּשָׂא מַשּׂוֹי כָּבֵד אוֹ שֶׁקָּפַץ מִמָּקוֹם לְמָקוֹם וכו'</b>. שהדברים הללו מחלישים את כוחות הגוף ומכבידים עליהם ויכולים להביא לידי ראיית זוב (פה”מ שם).
<h3> ג</h3>
<b>מֵעֵת לְעֵת</b>. עשרים וארבע שעות
<b>מֵחֲמַת שִׁכְבַת זֶרַע הִיא</b>. ולא מחמת מחלה בכלי הזרע.
<b>כָּל זְמַן שֶׁמִּצְטַעֵר</b>. כל עוד ניתן לתלות את הראייה מחמת הצער הבא מהם ולא מחמת בשרו.
<h3> ד</h3>
<b>וְנִתְגַּיֵּר מִטָּמֵא בְּזִיבָה מִיָּד וכו'</b>. וכגון שהיה נימול מלפני הגיור, שאם לא כן הרי תולין לו במילה כל זמן שמצטער (תוספתא זבים ב,ז).
<b>וְאֵין תּוֹלִין לוֹ מֵעֵת לְעֵת</b>. כיוון שלאחר גיורו נחשב כקטן שנולד מחדש, אין משגיחים על הקרי שראה קודם שנתגייר (פה”מ זבים ב,ג).
<b>קָטָן</b>. שאפילו הוא בן יומו מטמא בזיבה (לקמן ג,ו).
<h3> ה</h3>
<b>אִם הָיָה יוֹנֵק מִמֶּנָּה אוֹ צָרִיךְ לְאִמּוֹ</b>. שהוא מצטער כשהיא חולה או נדבק ממנה עד שיכול לראות זיבה בעקבות כך.
<b>כְּמוֹ שֶׁיִּתְבָּאֵר</b>. לקמן ה”ו.
<b>כְּדֵי לִמְנוֹת בָּהּ שָׁלֹשׁ רְאִיּוֹת לְחַיְּבוֹ קָרְבָּן</b>. שאף על פי שלעניין טומאה הוא נחשב זב אפילו כשהראייה הראשונה הייתה באונס, לעניין חיוב בקרבן אינו חייב עד שיראה את שתי הראיות הראשונות מחמת בשרו.
<b>הוֹאִיל וְנִזְקַק לְטֻמְאָה</b>. שלאחר שראה שתי ראיות נעשה זב והוחזק לראות זיבה.
<h3> ו</h3>
<b>הֲרֵי הוּא כְּבַעַל קֶרִי</b>. שהוא ראשון לטומאה, ונטהר על ידי טבילה במקווה והערב שמש.
<b>הֲרֵי זֶה זָב</b>. שהוא אב הטומאה המטמא משכב ומושב (הלכות מטמאי משכב ומושב א,א-ב).
<b>צָרִיךְ סְפִירַת שִׁבְעָה וּבִיאַת מַיִם חַיִּים</b>. צריך לספור שבעה ימים נקיים מזוב ובשביעי טובל במעיין שמימיו מים חיים (נובעים, בניגוד למקווה; ראה הלכות מקוואות א,ה, ט,ח).
<b>אֶלָּא קָרְבָּן בִּלְבַד</b>. אבל לעניין טומאה שניהם שווים (ראה הלכות מטמאי משכב ומושב שם).
<h3> ז</h3>
<b>לְפִי שֶׁתָּלָה הַכָּתוּב אֶת הַזָּבָה בַּיָּמִים וכו'</b>. טומאת הזבה תלויה בכך שתראה דם בשלושה ימים רצופים (לעיל א,ו, הלכות איסורי ביאה ו,ז), בין אם ראתה פעם אחת בכל יום ובין אם ראתה פעמים רבות. מה שאין כן הזב שטומאתו תלויה במספר הראיות שראה בין אם ראה ביום אחד ובין אם ראה בשלושה ימים רצופים.
<h3> ח</h3>
<b>יוֹם גָּמוּר</b>. יממה שלמה שמתחילה בלילה ומסתיימת בלילה שלמחרת.
<b>וְאֵין צָרִיךְ לוֹמַר שֶׁאִם רָאָה אַחַת בַּלַּיְלָה וּשְׁנִיָּה בַּיּוֹם שֶׁהֵן מִצְטָרְפוֹת</b>. שבאופן זה שתי הראיות היו באותו היום ממש.
<h3> י</h3>
<b>כְּדֵי טְבִילָה וְסִפּוּג</b>. שיעור הזמן שלוקח לו לטבול ולהתנגב.
<b>הֲרֵי זוֹ נֶחֱשֶׁבֶת בִּשְׁתֵּי רְאִיּוֹת</b>. נחשבת לשתי ראיות.
<b>אֲפִלּוּ פָּסַק הַזּוֹב בִּנְתַּיִם הֲרֵי זוֹ רְאִיָּה אַחַת</b>. שאין הראיות נבדלות אחת מהשנייה בפחות משיעור טבילה וסיפוג.
<h3> יב</h3>
<b>שֶׁהַיָּמִים מְחַלְּקִין הָרְאִיָּה</b>. הואיל ויש כאן חילוק בין שני ימים גם הראייה מתחלקת לשתיים אפילו כשאין בה שיעור שתי ראיות.
<b>בֵּין הַשְּׁמָשׁוֹת</b>. שעת הדמדומים, שספק אם היא שייכת ליום הקודם או ללילה של היממה הבאה (וזמנה המדויק מבואר בהלכות שבת ה,ד).
<b>הֲרֵי זֶה סָפֵק לְטֻמְאָה</b>. שמא ראה מקצתה בסוף היום ומקצתה בתחילת הלילה שאז הוא טמא כזב שראה שתי ראיות.
<h3> יג</h3>
<b>וְסָפֵק לְקָרְבָּן</b>. שמא הראייה השנייה מקצתה בסוף היום ומקצתה בתחילת הלילה שאז היא מתחלקת לשתיים ונמצא שהוא זב שראה שלוש ראיות וחייב קרבן.
<h2>פרק ג</h2>
<h3> א</h3>
<b>מוֹנֶה שִׁבְעַת יְמֵי נְקִיִּים כְּזָבָה</b>. סופר שבעה ימים נקיים מזוב, כשם שהזבה מונה שבעה ימים נקיים מדם (הלכות איסורי ביאה ו,יא).
<b>וְטוֹבֵל בַּשְּׁבִיעִי</b>. במשך היום.
<b>וּמַעֲרִיב שִׁמְשׁוֹ</b>. ממתין לערב.
<b>סוֹתֵר הַכֹּל</b>. הספירה כולה בטלה.
<b>אֲפִלּוּ בְּסוֹף יוֹם שְׁבִיעִי אַחַר שֶׁטָּבַל</b>. לפני שהגיע הלילה (אבל ראייה בלילה השמיני אינה סותרת כדלקמן ה”ד).
<b>וּמַתְחִיל לִמְנוֹת שִׁבְעַת יְמֵי נְקִיִּים מֵאַחַר יוֹם הָרְאִיָּה הָאַחֲרוֹנָה</b>. שהימים הנקיים צריכים להיות רצופים בלא זוב.
<h3> ב</h3>
<b>אֵינוֹ סוֹתֵר אֶלָּא יוֹמוֹ בִּלְבַד</b>. שהיום שבו ראה קרי אינו נספר במניין השבעה, אך אינו מבטל את שבעת הנקיים.
<b>סוֹפֵר אַחֲרָיו שְׁלֹשָׁה יָמִים</b>. על מנת להשלים את הארבעה ימים שכבר מנה למניין של שבעה ימים.
<h3> ג</h3>
<b>בְּיוֹם רִאשׁוֹן מִימֵי הַסְּפִירָה</b>. של שבעת הנקיים.
<b>הֲרֵי זֶה בְּחֶזְקַת טָהֳרָה</b>. שמתחילה הוחזק טהור, וחזקה זו לא בטלה, שהרי גם בסוף נמצא כך (ראה גם הלכות איסורי ביאה ו,כא-כב).
<h3> ד</h3>
<b>כְּמוֹ שֶׁבֵּאַרְנוּ</b>. לעיל ה”א.
<b>אֲפִלּוּ רָאָה שָׁלֹשׁ רְאִיּוֹת בְּסוֹף יוֹם שְׁבִיעִי שֶׁל שִׁבְעַת יְמֵי נְקִיִּים</b>. אף על פי שכמעט כלו ימי השבעה נקיים, עדיין הראיות עומדות לסתירה ולא לקרבן.
<b>בְּזָב בַּעַל שְׁתֵּי רְאִיּוֹת</b>. שאינו מביא קרבן וטהרתו מסתיימת בסוף שבעת הנקיים.
<b>אַף עַל פִּי שֶׁאֵין שָׁלֹשׁ אַחֲרוֹנוֹת סוֹתְרוֹת</b>. והרי הוא צריך למנות שבעה נקיים חדשים לשלוש הראיות השניות הואיל ויש כאן זיבה חדשה (ראה תוספתא זבים א,ט).
<b>הֲרֵי לֹא יָצָא לִזְמַן שֶׁרָאוּי לְקָרְבָּן וְהַלַּיְלָה מְחֻסַּר זְמַן הוּא לַכֹּל</b>. מאחר שאין הזב יכול להביא את קרבנו אלא ביום השמיני ולא בלילה שלפניו (שהלילה נחשב כזמן שאינו ראוי לכל הקרבנות), נמצא שעדיין לא היה לזב שום זמן שבו הוא יכול להקריב את קרבנו הראשון, ולפיכך אין הראיות שבלילה זה מחייבות אותו בקרבן נוסף.
<b>חוּץ מִיּוֹלֶדֶת שֶׁהִפִּילָה בְּלֵיל אֶחָד וּשְׁמוֹנִים</b>. שהיולדת נקבה מביאה קרבנה ביום שמונים ואחד ללידתה (לעיל א,ה), ואם הפילה נפל בלילה שלפניו חייבת עליו קרבן נוסף, ואף על פי שלא הגיע עדיין זמן הקרבן הראשון להיקרב.
<b>כְּמוֹ שֶׁבֵּאַרְנוּ</b>. לעיל א,ח.
<b>מִפִּי הַקַּבָּלָה</b>. מסורת הלכתית.
<h3> ה</h3>
<b>וּמֵבִיא קָרְבָּן שֵׁנִי עַל זִיבוּת זוֹ הָאַחֲרוֹנָה שֶׁהֲרֵי רְאִיָּה רִאשׁוֹנָה... כְּשִׁכְבַת זֶרַע הִיא חֲשׁוּבָה</b>. שהרי אינה מטמאת אותו אלא כבעל קרי, ואין הוא נעשה זב עד שיראה ראייה שנייה (לעיל ב,ה-ו). ולכן הולכים אחר הראיות שהיו ביום שמיני בזמן שהיה ראוי לקרבן, וצריך להביא קרבן נוסף.
<h3> ו</h3>
<b>אֲפִלּוּ קָטָן בֶּן יוֹמוֹ וְהַגֵּרִים וְהָעֲבָדִים</b>. ראה גם הלכות מטמאי משכב ומושב א,ד.
<b>וְיֵרָאֶה לִי שֶׁמְּבִיאִין עֲלֵיהֶן כַּפָּרָה</b>. על החרש והשוטה (שעל העבדים בוודאי מביאים כפרה, ראה הלכות שגגות י,ו).
<b>שֶׁהֲרֵי הֵן כְּקָטָן שֶׁאֵינוֹ בֶּן דַּעַת</b>. ועל הקטן מביאים כפרה להאכילו בקדשים (לעיל א,ה).
<b>וּסְרִיס אָדָם וּסְרִיס חַמָּה</b>. אדם שהתפתחותו המינית פגומה, בין אם נפגמה בידי אדם ובין אם נולד פגום מלידה (ראה הלכות אישות ב,יג-יד).
<b>מִתְטַמְּאִין בְּזִיבָה כְּכָל הָאֲנָשִׁים</b>. ראה גם הלכות מטמאי משכב ומושב א,ה.
<h3> ז</h3>
<b>הַטֻּמְטוּם וְהָאַנְדְּרָגִינָס</b>. ראה לעיל א,ט.
<b>נוֹתְנִין עֲלֵיהֶן חֻמְרֵי הָאִישׁ וְחֻמְרֵי הָאִשָּׁה</b>. הואיל ויש ספק אם הם איש או אישה (ראה הלכות אישות ב,כד-כה).
<b>מִתְטַמְּאִין בְּדָם כַּנָּשִׁים וּבְלֹבֶן כָּאֲנָשִׁים</b>. אם רואים דם נעשים נידה או זבה כאישה שרואה דם, ואם רואים זוב או קרי, נטמאים על ידי כך כאנשים (ראה גם הלכות מטמאי משכב ומושב א,ו-ז).
<b>מְבִיאִין קָרְבָּן וְאֵינוֹ נֶאֱכָל</b>. כדין קרבנו של מחוסר כפרה הבא על הספק (ראה לעיל א,ו).
<b>הָאֹדֶם</b>. דם.
<b>הֲרֵי זֶה אֵינוֹ סוֹתֵר</b>. שאף על פי שהם מטמאים בלובן ובאודם, אין אחד מהם סותר את שבעת הנקיים של השני, שהרי בין אם הם איש ובין אם הם אישה לעולם אינם סותרים באופן זה (ראה כס”מ).
<h2>פרק ד</h2>
<h3> א</h3>
<b>אַחַר שֶׁמְּטַהֲרִין אוֹתוֹ בְּעֵץ אֶרֶז וּבְאֵזוֹב וכו'</b>. כמפורט בהלכות טומאת צרעת פרק יא.
<b>אַחַר כָּל זֹאת יִכָּנֵס לִירוּשָׁלַיִם</b>. שעד כה היה אסור בכניסה לירושלים (הלכות ביאת מקדש ג,א-ב).
<b>וַהֲרֵי הוּא טְבוּל יוֹם</b>. שהוא כשני לטומאה (ראה הלכות שאר אבות הטומאות י,ב).
<b>וּמַעֲרִיב שִׁמְשׁוֹ</b>. ממתין לערב, ואז הוא טהור אף לתרומה (הלכות טומאת צרעת יא,ב).
<b>בִּימֵי חֲלוּטוֹ</b>. בימים בהם היה מצורע מוחלט.
<b>בְּעֶזְרַת הַנָּשִׁים בְּלִשְׁכַּת הַמְּצֹרָעִין שֶׁשָּׁם</b>. ראה הלכות בית הבחירה ה,ז-ח.
<b>אַף עַל פִּי שֶׁלֹּא הִסִּיחַ דַּעְתּוֹ</b>. ושמר על עצמו מלהיטמא.
<h3> ב</h3>
<b>כְּמוֹ שֶׁבֵּאַרְנוּ</b>. לעיל ה”א.
<b>הַמְּצֹרָע עוֹמֵד חוּץ לְעֶזְרַת יִשְׂרָאֵל</b>. שאסור לו להיכנס לעזרת ישראל כל עוד הוא מחוסר כיפורים (הלכות ביאת מקדש ג,ז).
<b>כְּנֶגֶד פֶּתַח מִזְרָחִי וּפָנָיו לַמַּעֲרָב</b>. עומד ממול השער המזרחי של העזרה (שער ניקנור) כשפניו למערב כלפי המקדש.
<b>וְשָׁם מַשְׁקִין אֶת הַשּׂוֹטוֹת</b>. ראה הלכות סוטה ג,ג-ד.
<b>עִם לֹג הַשֶּׁמֶן</b>. שהמצורע מביא יחד עם קרבנותיו (ויקרא יד,י).
<b>בַּמִּזְרָח</b>. בחלק המזרחי של העזרה.
<b>כְּדֶרֶךְ כָּל הַתְּנוּפוֹת</b>. שכולן נעשות במזרח (הלכות מעשה הקרבנות ט,ו).
<b>וּמַכְנִיס שְׁתֵּי יָדָיו לָעֲזָרָה וְסוֹמֵךְ עָלָיו</b>. שאף על פי שאסור לטמא להכניס ידיו למקדש, אין זה איסור מן התורה (ראה הלכות ביאת מקדש ג,יח), ובמקרה זה לא אסרו הואיל והסמיכה צריכה להיעשות בעזרה בלבד ועל ידי הבעלים (הלכות מעשה הקרבנות ג,ח, ג,יא).
<b>וְשׁוֹחֲטִין אוֹתוֹ מִיָּד</b>. שם בסמוך לשער המזרחי, שהשחיטה צריכה להיעשות במקום הסמיכה ומיד לאחריה (הלכות מעשה הקרבנות ג,יב). ומקום זה כשר לשחיטת קדשי קדשים הואיל והוא נקרא צפון (ראה הלכות בית הבחירה ה,טו-טז).
<b>וְאֶחָד בְּיָדוֹ הַיְמָנִית וּמְעָרֶה בְּיָדוֹ הַשְּׂמָאלִית וּמַזֶּה בְּאֶצְבָּעוֹ הַיְמָנִית</b>. מקבל את הדם בידו הימנית ומעבירו לידו השמאלית, כדי שיוכל אחר כך להזות את הדם באצבעו הימנית על המצורע כדלקמן.
<b>מוֹלִיכוֹ וְזוֹרְקוֹ עַל הַמִּזְבֵּחַ</b>. כדרך זריקת הדם של שאר האשמות (הלכות מעשה הקרבנות ט,ב).
<b>מִבִּפְנִים</b>. מתוך העזרה.
<b>וּמַכְנִיס הַמְּצֹרָע רֹאשׁוֹ וכו'</b>. שאם יוציאו את הדם אל מחוץ לעזרה הקרבן ייפסל (ראה הלכות פסולי המוקדשין א,לה).
<b>עַל תְּנוּךְ אָזְנוֹ הַיְמָנִית</b>. כמבואר לקמן ה,א.
<b>וְיִתֵּן עַל בֹּהֶן יָדוֹ</b>. על האגודל.
<b>וְצָק</b>. ויוצק.
<b>וּשְׁאָר הַלֹּג מִתְחַלֵּק לַכֹּהֲנִים</b>. שהוא אחד ממתנות כהונה (ראה הלכות ביכורים א,ד).
<h3> ג</h3>
<b>כִּשְׁאָר קָדְשֵׁי קָדָשִׁים</b>. שאינם נאכלים אלא לכהנים זכרים ובעזרה (הלכות מעשה הקרבנות י,ג).
<b>שֶׁהֲרֵי הֻקַּשׁ לָאָשָׁם</b>. השמן הושווה לאשם בפסוק (ויקרא יד,יב; ראה רש”י זבחים מד,ב), ולפיכך הוא נחשב כקרבן לכמה עניינים (וראה גם הלכות איסורי מזבח ה,ד).
<b>מַתַּן שֶׁבַע וּמַתַּן בּוֹהֲנוֹת</b>. הזאת השמן שבע פעמים כנגד המקדש, ונתינתו על התנוך והבהונות של המצורע (כדלעיל ה”ב).
<b>כְּאוֹכֵל קָדָשִׁים קֹדֶם זְרִיקָה</b>. כאדם האוכל מן הקרבנות קודם שייזרק דמם על המזבח, שדינו מלקות (ראה הלכות מעשה הקרבנות יא,ד).
<h2>פרק ה</h2>
<h3> א</h3>
<b>אֵי זֶה הוּא תְּנוּךְ אֹזֶן</b>. האמור בכפרת המצורע (ויקרא יד,יד, לעיל ד,ב).
<b>זֶה גָּדֵר הָאֶמְצָעִי</b>. הסחוס הבולט הנמצא ליד נקב האוזן (פה”מ נגעים יד,ט), ואינו החלק המכונה תנוך בימינו.
<b>צִדֵּי הַבּוֹהֲנוֹת</b>. ולא על גב הבוהן במקום הציפורן.
<b>צִדֵּי צִדֵּיהֶן</b>. החלק הפנימי של הבוהן.
<b>עַל מְקוֹם דַּם הָאָשָׁם</b>. משמע על המקום שבו ניתן דם האשם, אף על פי שדם האשם עצמו כבר לא שם.
<h3> ב</h3>
<b>שֶׁשְּׁחָטוֹ שֶׁלֹּא לִשְׁמוֹ</b>. לא לשם קרבן אשם.
<b>וְטָעוּן נְסָכִים כְּנִסְכֵּי אֲשַׁם מְצֹרָע</b>. שעם כל אשם מצורע מביאים נסכים (לפירוטם ראה הלכות מעשה הקרבנות ב,ו), והוא הדין במקרים אלו (ולטעם הדבר ראה הלכות פסולי המוקדשין טו,יז).
<b>וְצָרִיךְ הַמְּצֹרָע אָשָׁם אַחֵר לְהַכְשִׁירוֹ</b>. שאף על פי שהקרבן כשר וקרב עם נסכיו ככל אשם מצורע אין הוא מכשיר את המצורע לאכול בקדשים עד שייעשה לשמו וכהלכתו.
<h3> ג</h3>
<b>הִקְדִּים חַטָּאתוֹ לַאֲשָׁמוֹ</b>. שחט את החטאת לפני האשם שלא כסדר, שאשם מצורע קודם לחטאתו (לעיל ד,ב, הלכות תמידין ומוספין ט,ח).
<b>לֹא יִהְיֶה אַחֵר מְמָרֵס בְּדָמָהּ</b>. אין תועלת לחטאת זו אפילו בכך שכהן אחר יערבב את דמה בינתיים (שלא יקרש) עד לאחר הקרבת האשם, על מנת להקריבה כסדר (אף שבמקרים דומים ניתן לעשות כך, ראה הלכות תמידין ומוספין ט,ב-ד, הלכות קרבן פסח א,ד).
<b>תַּעֲבֹר צוּרָתָהּ וְתֵצֵא לְבֵית הַשְּׂרֵפָה</b>. ימתינו עד שתתקלקל ואז ישרפוה במקום שבו היו שורפים את הקדשים שנפסלו.
<h3> ד</h3>
<b>יֵשׁ לָאָדָם</b>. רשאי הוא.
<b>וְלֻגּוֹ</b>. לוג השמן שלו.
<b>אַחַר עֲשָׂרָה יָמִים</b>. כשם שניתן להביא נסכים זמן רב לאחר שהובא קרבנם (הלכות מעשה הקרבנות ב,יב).
<b>וְאִם רָצָה לְשַׁנּוֹת הַלֹּג לַאֲשַׁם מְצֹרָע אַחֵר מְשַׁנֶּה אַף עַל פִּי שֶׁקִּדֵּשׁ בַּכְּלִי</b>. מותר להשתמש בלוג השמן שיוחד לאשם מצורע זה לצורך אשם מצורע אחר אף לאחר שהונח בכלי שרת.
<b>עַד שֶׁלֹּא יָצַק</b>. הכהן על כפו (כדלעיל ד,ב).
<b>יְמַלְּאֶנּוּ</b>. יביא שמן מביתו וימלא את הלוג שחסר, בדומה למנחה שחסרה קודם קמיצה (הלכות פסולי המוקדשין יא,טז).
<h3> ה</h3>
<b>וְיַתְחִיל לְכַתְּחִלָּה בַּבּוֹהֲנוֹת</b>. מכיוון שכבר גמר מתן שבע יכול הוא להתחיל ישר מן הבהונות, הואיל והן שתי פעולות נפרדות (רש”י יומא סא,א; בדומה למתנות דם הפר והשעיר ביום הכיפורים, הלכות עבודת יום הכיפורים ה,ה-ח).
<b>שֶׁנֶּאֱמַר וְהַנּוֹתָר בַּשֶּׁמֶן וכו'</b>. משמע שמתנת הראש מעכבת רק במקרה שנותר משהו מן השמן (כדלעיל ד,ב), אך במקרה שלא נותר כגון שהשמן נשפך או נגמר אינה מעכבת (ריק”ו, ועיין שם שהביא פירושים נוספים).
<h3> ו</h3>
<b>יְמַלֵּא הַלֹּג שֶׁמֶן</b>. את מה שחיסר במתנות, ואין צריך להביא שמן אחר כבתחילה (ואף שלעיל ה”ד נאמר שכאשר השמן חסר אחר יציקה צריך להביא חדש, אין זה אלא כשחסר השמן מן הלוג ולא כשחסר מכפו של הכהן - ר”ש נגעים יד,י מובא בריק”ו).
<h3> ז</h3>
<b>לֹא הֻרְצָה וְהֻכְשַׁר הַמְּצֹרָע</b>. אף על פי שהמתנות לא הורצו, המצורע הוכשר לאכול בקדשים. ונחלקו האחרונים במשמעות שיש לכך שהמתנות לא הורצו (ראה אבן האזל ה”ה, מנ”ח קעו,ב, ערוה”ש רלז,ו).
<h3> ח</h3>
<b>מְצֹרָע שֶׁנִּתְנַגַּע אַחַר שֶׁהֵבִיא אֲשָׁמוֹ</b>. אפילו לא הספיק עדיין להביא את שאר קרבנותיו.
<b>צָרִיךְ קָרְבָּן אַחֵר לְצָרַעַת שְׁנִיָּה</b>. שמשעה שהביא אשמו יצא מכלל הצרעת הראשונה, ואינו יוצא ידי חובה בקרבן אחד.
<b>וְהֵבִיא צִפֳּרָיו</b>. עם שאר המינים שמביא לטהרתו לאחר שנרפא מן הצרעת (לעיל ד,א).
<b>קָרְבָּן אֶחָד לְכֻלָּן</b>. שאף על פי שנרפא בינתיים כיוון שלא הספיק להביא אשמו הרי זה נחשב כצרעת אחת ארוכה, ולפיכך יוצא בקרבן אחד (רש”י כריתות ט,ב).
<h3> ט</h3>
<b>קָרְבַּן עָנִי</b>. מצורע עני מביא כבש לאשם ושני עופות אחד לחטאת ואחד לעולה, במקום שלושה כבשים שמביא העשיר (לעיל א,ג).
<h3> י</h3>
<b>וְאַחַר כָּךְ מֵת אֶחָד מִן הַמְּצֹרָעִין</b>. וכעת לא ניתן לזרוק את דם החטאת השנייה, שמא הוא שייך למצורע שמת וחטאת שמתו בעליה עומדת למיתה ואינה עולה למזבח (הלכות פסולי המוקדשין ד,א).
<b>שֶׁמָּא זוֹ שֶׁנִּזְרַק דָּמָהּ חַטָּאתוֹ הִיא</b>. ומאחר שחטאתו נקרבה אינו יכול להביא עוד חטאת.
<b>וְאֵין מְבִיאִין חַטַּאת בְּהֵמָה עַל הַסָּפֵק</b>. שם ז,י.
<b>שֶׁעָשִׁיר שֶׁהֵבִיא קָרְבַּן עָנִי לֹא יָצָא</b>. וכיוון שחטאת העוף היא קרבן עני, אפילו בתורת ספק אין העשיר יכול להביאה (ראה שם).
<b>יִכְתֹּב כָּל נְכָסָיו לְאַחֵר וְנִמְצָא עָנִי</b>. יכתוב שטר מתנה על כל נכסיו לאדם אחר ועל ידי כך הוא נעשה עני.
<b>כְּמוֹ שֶׁבֵּאַרְנוּ</b>. לעיל א,ו-ז.
<h3> יא</h3>
<b>שֶׁהֲרֵי יַד הַנּוֹדֵר מַשֶּׂגֶת</b>. שהנודר הוא עשיר.
<b>שֶׁהֲרֵי זֶה הַנִּדָּר חַיָּב בְּקָרְבְּנוֹת עָשִׁיר</b>. ואין הוא יוצא בקרבן עני (לעיל ה”י; וראה גם הלכות מעשה הקרבנות יד,ט ובביאור שם).
