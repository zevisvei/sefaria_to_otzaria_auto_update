<h1>ביאור שטיינזלץ על משנה תורה, הלכות קרבן פסח</h1>
<h2>פרק א</h2>
<h3> א</h3>
<b>אַחַר חֲצוֹת</b>. משעת חצי היום ואילך (ראה לקמן ה"ד).
<b>מִן הַכְּבָשִׂים אוֹ מִן הָעִזִּים... בֶּן שָׁנָה</b>. טלה או גדי בתוך שנתו הראשונה.
<b>וְאֶחָד הָאִישׁ וְאֶחָד הָאִשָּׁה חַיָּבִין בְּמִצְוָה זוֹ</b>. אף שהפסח הוא מצוות עשה שהזמן גרמה ובדרך כלל נשים פטורות ממצוות כאלו, כאן הנשים חייבות (ראה הלכות עבודה זרה יב,ג). ולמדו זאת מן הכתוב "במכסת נפשֹת" (שמות יב,ד) — לרבות את הנשים (מכילתא בא פסחא פרש' ג).
<h3> ב</h3>
<b>וְהוּא לֹא טָמֵא וְלֹא בְּדֶרֶךְ רְחוֹקָה</b>. שאילו הטמא והנמצא במרחק פטורים מן הפסח, ונדחים לפסח שני (לקמן פרק ה).
<b>וְאִם בִּטְּלָהּ בִּשְׁגָגָה פָּטוּר</b>. מקרבן חטאת. ואף שבכל מצוות לא תעשה שחייבים על זדונן כרת, העובר עליהן בשוגג חייב חטאת, בפסח הדין שונה משום שזו מצוות עשה (ראה הלכות שגגות א,ב).
<h3> ג</h3>
<b>אֶלָּא בָּעֲזָרָה כִּשְׁאָר הַקֳּדָשִׁים</b>. ככל קרבנות קדשים קלים שנשחטים בכל שטח העזרה (הלכות מעשה הקרבנות ה,ד), ולא מחוצה לה.
<b>בִּשְׁעַת הֶתֵּר הַבָּמוֹת</b>. בטרם הקמת המשכן במדבר, וכן מן הכניסה לארץ ועד הקמת משכן שילה, וכן מחורבן שילה ועד בניית המקדש בירושלים, שבכל אותם הזמנים היה מותר להקריב קרבנות בבמות מחוץ למקדש (משנה זבחים יד,ד-ח).
<b>בְּבָמַת יָחִיד</b>. מבנה מוגבה שמשמש כמזבח, שייחדו אדם פרטי להקריב בו (כגון בראש גגו וכיוצא בו, ראה תוספתא זבחים יג,טו).
<b>בְּבָמַת צִבּוּר</b>. המזבח שלפני אוהל מועד אחרי הכניסה לארץ ישראל, כמו שהיה בנוב וגבעון לפני הקמת המקדש בירושלים, והיו לבמה זו דינים דומים למזבח שבמקדש (ראה משנה זבחים יד,י).
<b>כְּאִלּוּ הִקְרִיבוֹ בַּשּׁוּק</b>. במקום שאין בו כל קדושה.
<b>מִפִּי הַשְּׁמוּעָה לָמְדוּ</b>. מסורת חכמים בפרשנות הפסוקים.
<h3> ד</h3>
<b>שְׁחִיטַת הַפֶּסַח אַחַר חֲצוֹת</b>. שנאמר בו "בין הערבים" (שמות יב,ו), דהיינו החל מן הזמן שבו נוטה השמש למערב, והוא אחרי חצות היום.
<b>מֵאַחַר תָּמִיד שֶׁל בֵּין הָעַרְבַּיִם</b>. ואין שוחטים קרבן אחרי תמיד של בין הערביים, חוץ מקרבן הפסח לבדו (ראה הלכות תמידין ומוספין א,ג-ד).
<b>אַחַר שֶׁמַּקְטִירִין קְטֹרֶת שֶׁל בֵּין הָעַרְבַּיִם וְאַחַר שֶׁמְּטִיבִין אֶת הַנֵּרוֹת</b>. שאלו שתי העבודות האחרונות של סדר התמיד (שם ו,ד).
<b>וְיִהְיֶה אֶחָד מְמָרֵס בְּדַם הַפֶּסַח עַד שֶׁיִּזָּרֵק דַּם הַתָּמִיד</b>. יבחשו את הדם עד לאחר זריקת דם התמיד כדי שלא יקרוש.
<h3> ה</h3>
<b>בִּזְמַנּוֹ</b>. בארבעה עשר בניסן אחר חצות.
<b>כַּזַּיִת חָמֵץ בִּרְשׁוּתוֹ</b>. היה בבעלותו חמץ בשיעור כזית, שהוא השיעור החייבים על אכילתו בפסח כרת (הלכות חמץ ומצה א,א).
<b>בִּרְשׁוּת אֶחָד מֵהֶן</b>. מהעושים את עבודות הקרבן.
<b>אֶחָד מִבְּנֵי חֲבוּרָה שֶׁאוֹכְלִין פֶּסַח זֶה</b>. שהפסח נאכל בקבוצות של אנשים, הן החבורות (לקמן ב,א).
<b>הֲרֵי זֶה לוֹקֶה</b>. העובד את עבודת הקרבן.
<b>וְהַפֶּסַח כָּשֵׁר</b>. שלא נפסל מחמת העברה.
<h3> ו</h3>
<b>טָעוּן שְׁפִיכָה כְּנֶגֶד הַיְסוֹד</b>. שיעמוד קרוב למזבח באחת משלוש הזוויות שמתחתן יש יסוד, וישפוך את הדם ישירות על היסוד (הלכות מעשה הקרבנות ה,יז).
<b>מַפְשִׁיטִין אוֹתוֹ</b>. מן העור.
<b>אֵמוּרָיו</b>. החלבים ושאר חלקי הקרבן המוקרבים על המזבח (לפירוטם ראה שם א,יח).
<b>חֶלְבֵי כָּל זֶבַח וָזֶבַח לְבַדָּן</b>. שמקפידים שלא יתערבו בחלבי הפסחים האחרים, וכן הוא הדין בשאר הקרבנות (שם י,טז), ולכן מניחים את חלביו של כל פסח בכלי לעצמו (לקמן הי"ד).
<b>וְיוֹצֵא לְבֵיתוֹ לִירוּשָׁלַיִם</b>. שמותר לאכול את הפסח בכל העיר, כדין קדשים קלים (הלכות מעשה הקרבנות י,ה).
<b>וְצוֹלֵהוּ</b>. שהדרך היחידה המותרת לבישול הפסח היא צלייתו (לקמן פרק ח).
<b>וְאוֹכְלוֹ לָעֶרֶב</b>. בליל הסדר.
<h3> ז</h3>
<b>הַמַּנִּיחַ אֵמוּרִין וְלֹא הִקְטִירָן עַד שֶׁלָּנוּ וְנִפְסְלוּ בְּלִינָה</b>. שהשאירם למשך כל הלילה עד הבוקר, ונפסלים בכך.
<b>אֵינוֹ לוֹקֶה לְפִי שֶׁאֵין בּוֹ מַעֲשֶׂה</b>. משום שעבר עברה בלי לעשות מעשה בפועל, ואין לוקים על עברה אלא אם כן יש בה מעשה (ראה הלכות סנהדרין יח,א-ב).
<h3> ח</h3>
<b>עַד שֶׁיַּעֲלֶה עַמּוּד הַשַּׁחַר</b>. תחילת הארת אור היום, ואז סופו של הלילה. אמנם כדי להרחיק מן הפשיעה תיקנו חכמים שיקטירו עד חצות (הלכות מעשה הקרבנות ד,ב).
<b>בְּשֶׁחָל אַרְבָּעָה עָשָׂר לִהְיוֹת בְּשַׁבָּת וכו'</b>. שבמקרה כזה מותר להקריב את החלבים בליל יום טוב (הלכות תמידין ומוספין א,ז-ח).
<b>אֵין מַקְטִירִין חֶלְבֵי חֹל בְּיוֹם טוֹב</b>. שאין דוחים את הקטרת החלבים ליום מקודש, אלא יש להקטיר את חלביו בו ביום.
<h3> ט</h3>
<b>בְּשָׁלֹשׁ כִּתּוֹת</b>. המקריבים מתחלקים לשלוש קבוצות, וכל אחת מהן שוחטת את הפסחים בפני עצמה.
<h3> י</h3>
<b>הָיוּ הַכֹּל חֲמִשִּׁים</b>. לא היו אלא חמישים איש שהביאו את הקרבנות, ורוצים להתחלק לשלוש קבוצות של שלושים.
<b>וְיוֹצְאִין עֲשָׂרָה וְנִכְנָסִין עֲשָׂרָה</b>. וכך נחשבים ככת אחרת.
<h3> יא</h3>
<b>וְאִם שָׁחֲטוּ כֻּלָּן בְּבַת אַחַת</b>. בקבוצה אחת.
<b>וְנוֹעֲלִין דַּלְתוֹת הָעֲזָרָה</b>. שלא יידחקו להיכנס עוד.
<b>שׁוֹנִין</b>. קוראים פעם שניה.
<b>מְשַׁלְּשִׁין</b>. קוראים פעם שלישית.
<b>וּמֵעוֹלָם לֹא שִׁלְּשׁוּ</b>. משום שמלאכת ההקרבה נעשתה בזריזות יתרה, ולא היה צורך בקריאה שלישית.
<h3> יב</h3>
<b>עַל כָּל קְרִיאָה וּקְרִיאָה וכו'</b>. לפני כל פעם שמתחילים את קריאת ההלל.
<b>הוֹאִיל וְאֵין לוֹ נְסָכִין לִתְקֹעַ בִּשְׁעַת נִסּוּךְ</b>. שבקרבן התמיד תקעו והריעו הכהנים ושוררו הלוויים בשעת ניסוך היין (הלכות תמידין ומוספין ו,ה-ז), אך לפסח אין נסכים.
<h3> יג</h3>
<b>הַכֹּהֲנִים עוֹמְדִין שׁוּרוֹת שׁוּרוֹת</b>. כל שורה מתחילה במקום השחיטה עד המזבח.
<b>וּבִידֵיהֶן מִזְרְקֵי כֶּסֶף וּמִזְרְקֵי זָהָב</b>. כלים לקבלת הדם והולכתו אל המזבח.
<b>וְלֹא הָיוּ לַמִּזְרָקִים שׁוּלַיִם</b>. לא הייתה למזרק תחתית שטוחה שניתן להעמיד את המזרק עליה, אלא תחתית מחודדת.
<h3> יד</h3>
<b>נוֹתְנוֹ לַחֲבֵרוֹ וַחֲבֵרוֹ לַחֲבֵרוֹ כְּדֵי שֶׁיִּתְעַסְּקוּ רַבִּים בַּמִּצְווֹת</b>. כל אחד מעביר את המזרק לכהן העומד על ידו בשורה, ולא נותנים לכהן אחד שיוליך לבדו את הדם אל המזבח כדי להרבות בעוסקי המצווה.
<b>שׁוֹפְכוֹ שְׁפִיכָה אַחַת כְּנֶגֶד הַיְסוֹד</b>. שכך מצוות נתינת הדם בפסחים (לעיל ה"ו).
<b>וּמְמַחֶה אֶת קְרָבָיו וכו'</b>. מנקה את המעיים ומוציא מהם את הפסולת.
<b>וּמוֹלְחָן</b>. מפזר עליהם מלח, כדין כל דבר המוקטר על המזבח שמצווה למלוח אותו (הלכות איסורי מזבח ה,יא).
<b>מַסְמְרוֹת שֶׁל בַּרְזֶל הָיוּ קְבוּעִין בַּכְּתָלִין וּבָעַמּוּדִין</b>. מעין ווים שהיו תלויים בקירות העזרה.
<b>מַקְלִין</b>. מקלות.
<h3> טו</h3>
<b>רוֹחֲצִין אֶת הָעֲזָרָה</b>. מן הדם והלכלוך שהצטברו על הרצפה.
<h3> טז</h3>
<b>אֲפִלּוּ בְּדָבָר שֶׁאֵינוֹ צֹרֶךְ עֲבוֹדָה</b>. שהדחת הרצפה אינה מצרכי העבודה אלא משום ניקיון.
<b>הֶתֵּר הוּא</b>. מותר לכתחילה.
<b>כְּמַעֲשֵׂהוּ בַּחֹל כָּךְ מַעֲשֵׂהוּ בְּשַׁבָּת</b>. נוהגים בשבת בשחיטת הפסחים בדיוק באותו האופן שבו היו נוהגים אילו היה חול.
<b>וְרוֹחֲצִין אֶת הָעֲזָרָה בְּשַׁבָּת שֶׁאֵין אִסּוּר שְׁבוּת בַּמִּקְדָּשׁ</b>. הדחת הרצפה אסורה בשבת משום שבות והיא אינה מלאכה גמורה שאסורה מן התורה (ראה הלכות שבת כא,ג)
<b>,</b>. ולכן התירו לעשותה במקדש.
<h3> יז</h3>
<b>אֵין כָּל אֶחָד וְאֶחָד מוֹלִיךְ אֶת פִּסְחוֹ לְבֵיתוֹ בְּשַׁבָּת</b>. שהרי אסור בשבת להוציא דברים מרשות היחיד לרשות הרבים (הלכות שבת יב,ח).
<b>בְּהַר הַבַּיִת</b>. המוקף חומה (הלכות בית הבחירה ה,א), וכולו עם המקדש רשות אחת.
<b>בַּחֵיל</b>. שטח המוקף מחיצה בין חומת הר הבית לעזרה (שם ה,ג).
<b>בְּפִסְחוֹ</b>. לוקח את הקרבן  עמו.
<h3> יח</h3>
<b>דּוֹחִין אֶת הַשַּׁבָּת</b>. אף שיש בעשייתם מלאכות גמורות, מותר לעשותם אם ארבעה עשר בניסן חל בשבת.
<b>הַרְכָּבָתוֹ</b>. נשיאת הבהמה על הכתף להביאה למקדש (ראה הלכות שבת יח,טז).
<b>וַהֲבָאָתוֹ מִחוּץ לַתְּחוּם</b>. מעבר למרחק המותר להלך בו בשבת (ראה שם כז,א).
<b>וַחֲתִיכַת יַבַּלְתּוֹ בִּכְלִי וכו'</b>. שהוא מעשה של תיקון, ואסור בשבת. והתירו לעשותו ללא כלי שהוא דרך שינוי או כאשר היבלת יבשה שאז התיקון אינו גדול (ראה שם ט,ח).
<h3> יט</h3>
<b>לֹא יְבִיאֶנָּה בְּשַׁבָּת</b>. שמעבירה מרשות לרשות.
<b>אֲבָל נוֹתְנוֹ בֵּין קַרְנֵי הַכֶּבֶשׂ וכו'</b>. תוחב אותו שלא ייפול מגופה של בהמת הקרבן, והבהמה נושאת את הסכין אל המקדש, ולא האדם.
<b>וּמַכִּישׁוֹ</b>. מכה בבהמה כדי להנהיגה שתלך.
<b>וּמַקְדִּישׁוֹ שָׁם</b>. מטעם המבואר בסמוך.
<b>וְאַף עַל פִּי שֶׁהוּא מְחַמֵּר בְּשַׁבָּת</b>. מוציא משא על הבהמה, והדבר אסור בשבת (הלכות שבת כ,א).
<b>מְחַמֵּר כִּלְאַחַר יָד הוּא</b>. שלא כדרך המלאכה הרגילה, שאין אותן הבהמות נושאות משאות בדרך כלל (רש"י פסחים סו,ב).
<b>מִפְּנֵי שֶׁהוּא עוֹבֵד בַּקֳּדָשִׁים</b>. ואסור לעשות בהם כל מלאכה (הלכות מעילה א,ז).
<b>וּמִפְּנֵי מָה הִתִּירוּ לְהַקְדִּישׁ פִּסְחוֹ בְּשַׁבָּת</b>. והרי במצב רגיל אסור להקדיש בשבת וביום טוב (הלכות שבת כג,יד).
<b>הוֹאִיל וְקָבוּעַ לוֹ זְמַן וכו'</b>. שהיא מצוות היום (שם).
<h3> כ</h3>
<b>וְנִמְצָא בַּעַל מוּם אוֹ טְרֵפָה</b>. והתגלה שהקרבן פסול.
<b>אוֹ עַד שֶׁתֶּחֱשַׁךְ וְיִדָּחֶה לַשֵּׁנִי וכו'</b>. שאם הגיע ליל חמישה עשר אי אפשר לשחוט את הפסח, ואם לא מצא בהמה כשרה נדחה לפסח שני.
<b>שֶׁהֲרֵי אָנוּס הוּא</b>. שנמנע מעשיית הפסח שלא באשמתו.
<h2>פרק ב</h2>
<h3> א</h3>
<b>אֶלָּא לִמְנוּיָיו</b>. רק למי שהצטרף מראש לאנשים האוכלים את אותו הקרבן.
<b>שֶׁנֶּאֱמַר תָּכֹסּוּ עַל הַשֶּׂה</b>. המילה 'תכוסו' מתפרשת מלשון מניין, כמו בתחילת אותו הפסוק: "ולקח הוא ושכנו הקרב אל ביתו במכסת נפשֹת" (וראה תרגום אונקלוס).
<b>כְּשֶׁהוּא חַי</b>. שצריך להימנות עליו לפני השחיטה (לקמן הי"ד), כשעדיין נקרא 'שה' ולא 'זבח'.
<h3> ב</h3>
<b>וְיָחִיד שֶׁשָּׁחַט אֶת הַפֶּסַח לְעַצְמוֹ</b>. כשהוא לבדו, בלא חבורה.
<b>וְהוּא שֶׁיִּהְיֶה רָאוּי לֶאֱכֹל אֶת כֻּלּוֹ</b>. שיהיה מסוגל לאכלו לבדו.
<b>שֶׁנֶּאֱמַר יַעֲשׂוּ אֹתוֹ</b>. בלשון רבים, היינו בחבורת אנשים, שראוי יותר לשחוט על הרבים (ברכת אברהם סי' ה).
<h3> ג</h3>
<b>אִם יָכוֹל לֶאֱכֹל כַּזַּיִת שׁוֹחֲטִין עָלָיו</b>. מותר לשחוט עליו בכלל יתר בני החבורה, שאכילת כזית נחשבת כאכילה גמורה.
<b>אֲפִלּוּ חֲבוּרָה שֶׁל מֵאָה וְאֵין כָּל אֶחָד מֵהֶן יָכוֹל לֶאֱכֹל כַּזַּיִת וכו'</b>. אף שבצירופם יוכלו לאכול את כל השה, אין שוחטים עליהם, שאין אכילת פחות מכזית נחשבת.
<h3> ד</h3>
<b>מִפְּנֵי קַלּוּת שֶׁתִּהְיֶה בֵּינֵיהֶן</b>. שעלולים לבוא יחד לידי פריצות.
<b>עוֹשִׂין חֲבוּרָה כֻּלָּהּ נָשִׁים אֲפִלּוּ בְּפֶסַח שֵׁנִי</b>. נשים רשאיות לעשות חבורה בפני עצמן להקריב פסח שני, אף שאינן חייבות בפסח שני אלא הוא רשות להן (כדלקמן ה,ח).
<b>וְשׁוֹחֲטִין עַל הַקְּטַנִּים שֶׁיִּהְיוּ מִכְּלַל בְּנֵי חֲבוּרָה</b>. שיצטרפו לחבורה שיש בה גדולים.
<b>לֹא שֶׁתִּהְיֶה חֲבוּרָה כֻּלָּהּ קְטַנִּים שֶׁאֵינָן בְּנֵי דַּעַת</b>. ומשום כך עלולים לפסול את הפסח (ערוה"ש קפד,טו, ובדומה לכך כתב בליקו"ה פסחים צא,ב). ויש שהסבירו שאין שוחטים עליהם בפני עצמם מפני שאינם בני חיוב (מאירי פסחים צא,א).
<b>כֻּלָּהּ חוֹלִין אוֹ זְקֵנִים אוֹ אוֹנְנִין</b>. אונן הוא מי שמת לו קרוב משפחה באותו היום, ומחמת הצער ייתכן שלא יאכל הרבה (לפירוט דין אכילת אונן בקרבן פסח ראה לקמן ו,ט).
<b>שֶׁמָּא יַשְׁאִירוּ הַפֶּסַח וִיבִיאוּהוּ לִידֵי פְּסוּל</b>. שלא יצליחו לאכול את כולו, ויהיה הבשר נותר ופסול.
<b>שֶׁמָּא יְדַקְדְּקוּ בּוֹ וִיבִיאוּהוּ לִידֵי פְּסוּל</b>. משום שאינם בקיאים בהלכות הפסח, עלולים להחמיר ולפסול אותו בלא הצדקה.
<h3> ה</h3>
<b>שְׁחָטוֹ שֶׁלֹּא לִמְנוּיָיו</b>. לשם אנשים שלא נמנו עליו.
<b>לְמִי שֶׁאֵין כָּל אֶחָד מֵהֶן יָכוֹל לֶאֱכֹל כַּזַּיִת</b>. שאין ולו אחד מכל החבורה שיכול לאכול כזית.
<b>לַעֲרֵלִים אוֹ לִטְמֵאִים</b>. שאסורים לאכול בפסח (לקמן פרק ה).
<b>שְׁחָטוֹ לְמִי שֶׁיָּכוֹל לֶאֱכֹל וּלְמִי שֶׁאֵינוֹ יָכוֹל לֶאֱכֹל וכו'</b>. שחשב על הכשרים ועל הפסולים גם יחד.
<h3> ו</h3>
<b>וְזָרַק דָּם לְשֵׁם מוּלִים וַעֲרֵלִים פָּסוּל שֶׁהַזְּרִיקָה חֲמוּרָה שֶׁהִיא עִקַּר הַקָּרְבָּן</b>. ולכן פוסלת גם במחשבת מולים וערלים (שלא כשחיטה שכשרה במחשבה כזו).
<b>שְׁחָטוֹ לְמוּלִים שֶׁיִּתְכַּפְּרוּ בּוֹ עֲרֵלִים</b>. בזמן השחיטה התכוון שהדם ייזרק לשם הערלים.
<b>שֶׁהֲרֵי יֵשׁ מַחֲשֶׁבֶת עֲרֵלִים בַּזְּרִיקָה</b>. שמחשבה הפוסלת בזריקה, פוסלת אף אם חשב על הזריקה בשעת השחיטה (ראה הלכות פסולי המוקדשין טו,י).
<b>שְׁחָטוֹ לָאוֹכְלִין לִזְרֹק דָּמוֹ שֶׁלֹּא לָאוֹכְלִין</b>. שחט לשם מי שמסוגל לאכול ממנו כזית, ובשעת השחיטה חשב לזרוק את הדם לשם אלו שאינם מסוגלים לאכול כזית.
<b>הַפֶּסַח כָּשֵׁר וְאֵין אָדָם יוֹצֵא בּוֹ יְדֵי חוֹבָתוֹ</b>. הקרבן לא נפסל, ומותר לזרוק את דמו ולהקטיר את חלביו, אך אין יוצאים בו ידי חובת הפסח, וצריכים קרבן חדש או להידחות לפסח שני.
<b>לְפִי שֶׁאֵין מַחֲשֶׁבֶת אוֹכְלִין בַּזְּרִיקָה</b>. שאילו היה חושב בשעת זריקת הדם עצמה שתהיה לשם אלו שאינם מסוגלים לאכול לא היה הקרבן נפסל, אך אי אפשר היה לאכול ממנו מכיוון שנזרק שלא לשם אוכליו. ומשום כך גם אם חשב מחשבה זו בשעת השחיטה הקרבן אינו נפסל ואין יוצאים בו ידי חובה.
<h3> ז</h3>
<b>מִי שֶׁהוּא בָּרִיא בִּשְׁעַת שְׁחִיטָה וְחוֹלֶה בִּשְׁעַת זְרִיקָה</b>. ובאותו הזמן אינו מסוגל לאכול כזית.
<h3> ח</h3>
<b>שׁוֹחֵט אָדָם עַל יְדֵי בְּנוֹ וּבִתּוֹ הַקְּטַנִּים וכו'</b>. ממנה אותם על הפסח אף שלא ברצונם, שהם ברשותו (ראה לקמן ה"ט).
<b>אֲבָל אֵינוֹ שׁוֹחֵט עַל יְדֵי בְּנוֹ וּבִתּוֹ הַגְּדוֹלִין... אֶלָּא מִדַּעְתָּן</b>. מרצונם, שהם ברשות עצמם.
<b>וְאִם שָׁתְקוּ וְלֹא מִחוּ הֲרֵי זֶה מִדַּעְתָּן</b>. שמן הסתם הם מעוניינים להימנות על פסחו.
<h3> ט</h3>
<b>וְהָלְכוּ וְשָׁחֲטוּ הֵן לְעַצְמָן</b>. עם חבורה אחרת, ולא רצו להימנות עם אביהם או אדוניהם.
<b>יוֹצְאִין בְּשֶׁל רַבָּן</b>. שהרי הוא שוחט עליהם שלא מדעתם.
<h3> י</h3>
<b>וְשָׁחֲטוּ הֵן לְעַצְמָן אֵין לְךָ מִחוּי גָּדוֹל מִזֶּה</b>. שברור ממעשיהם שאינם מעוניינים בזה ששחט בשבילם, אף שלא אמרו דבר במפורש.
<h3> יא</h3>
<b>תֹּאכַל מִשֶּׁל בַּעְלָהּ</b>. שמן הסתם שם מקומה.
<b>הָיְתָה נֶחְפֶּזֶת לֵילֵךְ בֵּית אָבִיהָ</b>. ממהרת ללכת לשם בחג.
<b>תֹּאכַל מִשֶּׁל אָבִיהָ</b>. שמן הסתם שם מוצא חן בעיניה יותר.
<b>מִכָּאן וָאֵילָךְ</b>. אם הולכת לבית אביה אחרי שעבר הרגל הראשון לנישואין.
<b>וְהוּא שֶׁתִּבְרֹר לָהּ מָקוֹם שֶׁתִּרְצֶה בִּשְׁעַת שְׁחִיטָה</b>. שצריכה להחליט מראש אם נמנית על הפסח של בעלה או של אביה, שזהות המנויים נקבעת עד שעת השחיטה (לקמן הי"ד).
<b>יָתוֹם שֶׁשָּׁחֲטוּ עָלָיו אַפִּטְרוֹפִּין וכו'</b>. המבוגרים האחראים עליו ועל נכסיו, וכגון ששני אפוטרופסין שחטו עליו את הפסח.
<b>יֹאכַל מִמָּקוֹם שֶׁהוּא רוֹצֶה</b>. ורשאי להחליט מהיכן אוכל אף אחר השחיטה, שכן הקטן נמנה על הפסח שלא מדעתו (ריק"ו).
<b>בְּיָתוֹם קָטָן</b>. ששוחטים על הקטן שלא מדעתו (לעיל ה"ח).
<b>נַעֲשֶׂה כִּמְמַנֶּה עַצְמוֹ עַל שְׁנֵי פְּסָחִים</b>. בעוד שלמעשה אין אפשרות כזו.
<b>אֵינוֹ אוֹכֵל אֶלָּא מִן הַנִּשְׁחָט רִאשׁוֹן</b>. שהוא נשחט למענו בכשרות.
<h3> יב</h3>
<b>בִּזְמַן שֶׁמַּקְפִּידִין זֶה עַל זֶה</b>. שאינם מוותרים, וכל אחד מהם אינו מעוניין שהשני ייהנה מנכסיו (ר"ח פסחים פח,א).
<b>לֹא יֹאכַל מִשֶּׁל שְׁנֵיהֶן</b>. אסור לו לאכול משל אף אחד מהם.
<h3> יג</h3>
<b>מִי שֶׁחֶצְיוֹ עֶבֶד וְחֶצְיוֹ בֶּן חֹרִין</b>. שהיה שייך לשני שותפים, והאחד שחררו.
<b>לֹא יֹאכַל וכו'</b>. שמעמדו זה הוא זמני, ומחויב האדון לשחררו (ראה הלכות עבדים ז,ז).
<h3> יד</h3>
<b>עַד כַּמָּה נִמְנִין עַל הַפֶּסַח</b>. מהו הסך הגדול ביותר של אנשים הראויים להימנות על פסח אחד
<b>כַּזַּיִת לְכָל אֶחָד וְאֶחָד</b>. כזית בשר מן הפסח לכל אחד מן המנויים.
<b>וּמוֹשְׁכִין אֶת יְדֵיהֶן מִמֶּנּוּ</b>. מבטלים את השותפות בו.
<b>כֵּיוָן שֶׁנִּשְׁחַט אֵינוֹ יָכוֹל לִמְשֹׁךְ אֶת יָדוֹ וכו'</b>. מזמן השחיטה והלאה אין אפשרות לבטל את השותפות, והוא נחשב בכלל מנויי אותו הקרבן.
<b>רִאשׁוֹנִים שֶׁיֵּשׁ לָהֶן כַּזַּיִת</b>. שנמנו בזמן שעוד היה בשה כזית בשר לכל אחד.
<b>אֵינָן אוֹכְלִין וְחַיָּבִין לַעֲשׂוֹת פֶּסַח שֵׁנִי</b>. שלא נחשבים כמנויים כלל, ולא הוקרב פסח זה בשבילם.
<h3> טו</h3>
<b>הַמְמַנֶּה אֲחֵרִים עִמּוֹ עַל חֶלְקוֹ וכו'</b>. צירף אנשים נוספים להימנות על המנה המגיעה לו, בלא לקבל רשות משאר החבורה.
<b>הֲרֵי בְּנֵי הַחֲבוּרָה רַשָּׁאִין לִתֵּן לוֹ חֵלֶק וכו'</b>. ששאר החבורה יכולים לומר שאין רצונם שיאכלו עוד אנשים אתם ויתמעט חלקם.
<b>וְכֵן בְּנֵי חֲבוּרָה שֶׁהָיָה אֶחָד מֵהֶם גַּרְגְּרָן</b>. זללן, ואינם רוצים שיפריז באכילתו על חשבון חלקיהם.
<b>לְהוֹצִיאוֹ מֵהֶן וְנוֹתְנִין לוֹ חֶלְקוֹ וְיֹאכְלֵהוּ בַּחֲבוּרָתוֹ</b>. שיקבל את המנה המגיעה לו, ויאכל בנפרד מהם.
<b>וְאִם אֵינוֹ זוֹלֵל אֵינָן רַשָּׁאִין לֵחָלֵק</b>. שלא בהסכמה (מאירי פסחים פט,ב).
<h2>פרק ג</h2>
<h3> א</h3>
<b>אַף עַל פִּי שֶׁדֶּרֶךְ רַבּוֹ לִשְׁחֹט טָלֶה בְּכָל שָׁנָה</b>. גם אם תמיד נוהג האדון לשחוט טלה (מן הכבשים) לשם קרבן פסח.
<b>וְהָלַךְ וְשָׁחַט עָלָיו גְּדִי</b>. העבד שינה מן המנהג ושחט גדי (מן העזים).
<b>שֶׁהֲרֵי לֹא פֵּרֵשׁ וכו'</b>. הואיל והאדון לא אמר בפירוש מאיזה מין רוצה שישחט, וסתם ואמר 'פסח', ציוויו כולל את כל האפשרויות, ומה שעשה העבד כשר.
<b>הָלַךְ וְשָׁחַט גְּדִי וְטָלֶה</b>. אם העבד שחט משום הספק, משני המינים.
<b>אֶלָּא יֵצְאוּ לְבֵית הַשְּׂרֵפָה לְפִי שֶׁאֵין נִמְנִין עַל שְׁנֵי פְּסָחִים</b>. שני הפסחים פסולים, משום שאין אפשרות להימנות על שתי בהמות ולברר לאחר מכן איזו מהן תיאכל.
<b>וְאִם הָיָה מֶלֶךְ אוֹ מַלְכָּה... יֹאכַל מִן הָרִאשׁוֹן מִשּׁוּם שְׁלוֹם מַלְכוּת</b>. משום החשש מכעס השליטים הכשירו בזה (ריק"ו, וראה פה"מ פסחים ח,ב).
<h3> ב</h3>
<b>וְקָבַע לוֹ גְּדִי אוֹ טָלֶה</b>. אמר לו במפורש מאיזה מין להביא.
<b>הֲרֵי זֶה שׁוֹחֵט גְּדִי וְטָלֶה</b>. מביא אחד מכל מין, האחד בשביל שולחו והשני בשביל עצמו.
<b>וְאוֹמֵר אִם גְּדִי אָמַר לִי גְּדִי שֶׁלּוֹ וְטָלֶה שֶׁלִּי וכו'</b>. ואחרי השחיטה ישאל את המשלח מה אמר לו, וייתן לו, וייקח השליח לעצמו את השני.
<b>שְׁנֵיהֶן יֵצְאוּ לְבֵית הַשְּׂרֵפָה</b>. שני הפסחים יישרפו.
<b>קֹדֶם שֶׁיִּזָּרֵק הַדָּם חַיָּבִין לַעֲשׂוֹת פֶּסַח שֵׁנִי</b>. שבשעת הקרבתו לא היה ראוי לאכילה, ופסול.
<b>אַחַר שֶׁנִּזְרַק הַדָּם פְּטוּרִין מִלַּעֲשׂוֹת פֶּסַח שֵׁנִי</b>. שהקרבן נשחט בכשרות, אלא שלמעשה לא ניתן לאכלו.
<b>וְכֵן הַדִּין בָּאוֹמֵר לְעַבְדּוֹ וכו'</b>. אלא שהפתרון במקרה זה מסובך יותר, משום שלעבד אין קניין לעצמו (ראה הלכות זכייה ג,יב), ולפיכך באופן רגיל אינו יכול לקחת גדי או טלה נוסף בשביל עצמו.
<b>וְהוּא שֶׁיִּתֵּן לוֹ רוֹעֶה שֶׁל רַבּוֹ וכו'</b>. אדם שהאדון רגיל לקנות ממנו בהמות, ייתן לו בהמות משני המינים בתנאי שהבהמה המיותרת תהיה שייכת לעבד בלבד ולא לאדון (ראה שם הל' יג-יד).
<b>אַחַר כָּךְ יִהְיֶה אֶפְשָׁר לָעֶבֶד לְהַתְנוֹת כְּמוֹ שֶׁבֵּאַרְנוּ</b>. רק אם ינהג כך, יוכל העבד להתנות כמו שליח בן חורין, כדלעיל בפסקה הקודמת.
<h3> ג</h3>
<b>וְשָׁחַט הוּא וְשָׁחֲטוּ הֵן אוֹכְלִין כֻּלָּם מִזֶּה שֶׁנִּשְׁחַט רִאשׁוֹן</b>. שבמקרה זה הם מינו אותו לשליח והוא מינה אותם, ויצאו כולם ידי חובה בראשון שנשחט לשמם.
<b>וְהָאַחֲרוֹן יֵצֵא לְבֵית הַשְּׂרֵפָה</b>. פסול, שנשחט לשם מי שאינם מחויבים כבר.
<h3> ד</h3>
<b>צֵא וּבַקֵּשׁ וּשְׁחֹט עָלֵינוּ</b>. לך וחפש את הפסח שאבד, ומינו אותו כשליח לשחטו בעבורם.
<b>וְהֵן לָקְחוּ פֶּסַח אַחֵר וּשְׁחָטוּהוּ</b>. והוא לא מינה אותם לשליחיו.
<b>אִם שֶׁלּוֹ נִשְׁחַט הָרִאשׁוֹן הוּא אוֹכֵל מִשֶּׁלּוֹ וְהֵן אוֹכְלִין עִמּוֹ וְהַשֵּׁנִי יִשָּׂרֵף</b>. שהמחפש שחט את הפסח גם בשבילם, ויצאו בו ידי חובתם, ואילו הפסח השני לא נשחט לשם המחויבים בפסח.
<b>וְאִם שֶׁלָּהֶן נִשְׁחַט רִאשׁוֹן הֵן אוֹכְלִין מִשֶּׁלָּהֶן וְהוּא אוֹכֵל מִשֶּׁלּוֹ</b>. שכל אחד שחט פסח בשביל עצמו.
<b>אֵין יָדוּעַ... הוּא אוֹכֵל מִשֶּׁלּוֹ</b>. שהרי שחט בעבור עצמו והם לא שחטו בשבילו.
<b>וְהֵם אֵינָן אוֹכְלִין עִמּוֹ וְשֶׁלָּהֶם יֵצֵא לְבֵית הַשְּׂרֵפָה</b>. מכיוון שיש ספק איזהו הקרבן שנשחט בשבילם אינם יכולים לאכול משלו ואינם יכולים לאכול את שלהם. ונמצא שהקרבן שלהם אין לו אוכלים, ולכן יישרף.
<b>וּפְטוּרִין מִלַּעֲשׂוֹת פֶּסַח שֵׁנִי</b>. שהרי הפסח נשחט בכשרות, אלא שלא ידוע איזה מהם הוא הפסח הנכון.
<h3> ה</h3>
<b>אָמַר לָהֶם... אִם אֵחַרְתִּי שַׁחֲטוּ אַתֶּם עָלַי וכו'</b>. ומינה אותם לשלוחיו, אך הם לא מינו אותו להיות שליח שלהם לשחיטת הפסח. ובמקרה זה הדין הפוך מהמקרה הקודם.
<h3> ו</h3>
<b>אָבַד לָהֶם פֶּסַח וְאָבַד לוֹ פֶּסַח וְאָמַר לָהֶן צְאוּ וּבַקְּשׁוּ וְשַׁחֲטוּ עָלַי וכו'</b>. הוא מינה אותם לשליחיו וכן הם מינו אותו, ולכן זה שנשחט ראשון נשחט לשם כולם.
<b>וְלֹא אָמְרוּ זֶה לָזֶה כְּלוּם</b>. לא מינו אותו ולא הוא מינה אותם לשליחים.
<b>שֶׁהָיָה בְּלִבָּם וכו'</b>. התכוונו ורמזו, אך לא אמרו במפורש.
<b>אֵינָן אַחֲרָאִין זֶה לָזֶה</b>. אין ביניהם קשר, וכל אחד יאכל לעצמו מהפסח ששחט.
<h3> ז</h3>
<b>שְׁתֵּי חֲבוּרוֹת שֶׁנִּתְעָרְבוּ פִּסְחֵיהֶן</b>. שלא יודעים איזה טלה שייך לאיזו חבורה.
<b>וְאֶחָד מִבְּנֵי חֲבוּרָה זוֹ בָּא אֵצֶל אֵלּוּ וְאֶחָד מִבְּנֵי שְׁנִיָּה בָּא אֵצֶל הָרִאשׁוֹנָה</b>. מכל חבורה מקורית, עובר אחד המנויים אל החבורה האחרת.
<b>אִם שֶׁלָּנוּ הוּא הַפֶּסַח הַזֶּה יָדֶיךָ מְשׁוּכוֹת מִשֶּׁלְּךָ וְנִמְנֵיתָ עַל שֶׁלָּנוּ וכו'</b>. שכך הם מתנים, ונמצא שאם לא הוחלפו הפסחים, נמנה החבר החדש על הפסח של החבורה הזו. ואם אכן החליפו את הפסחים, נמנו כל שאר החבורה על הפסח של החבר החדש. והמעבר של אדם אחד מכל חבורה אל החבורה השנייה הוא משום שאסור שהפסח יישאר בלי בעלים בכלל, ואי אפשר לבטל את המינוי של כל בני החבורה, אלא מותירים אחד מהם.
<b>מוֹשְׁכִין לָהֶן אֶחָד מִכָּל חֲבוּרָה לַחֲבוּרָה הָאַחֶרֶת</b>. אחד מכל חבורה מצטרף לכל אחד מן הפסחים, כך שלמעשה כל החבורות מתפצלות.
<h3> ח</h3>
<b>וְזֶה מְמַנֶּה עִמּוֹ עַל פִּסְחוֹ אֶחָד מִן הַשּׁוּק</b>. מצרף אליו אדם נוסף, וממנה אותו על הכבש שהוא הפסח שלו, בכל מקום שהוא.
<b>כְּדֵי שֶׁיִּהְיוּ שְׁתֵּי חֲבוּרוֹת</b>. כדי שניתן יהיה להימשך מן הפסח אחר כך ויישארו לו בעלים.
<b>וְאַחַר כָּךְ יָבֹא אֶחָד מִשְּׁנֵיהֶן אֵצֶל אֵלּוּ וכו'</b>. אחר כך מתחלפים האנשים, ונוהגים כדין שתי חבורות שנתערבו פסחיהם כנזכר לעיל.
<h3> ט</h3>
<b>שֶׁנִּתְעָרְבוּ עוֹרוֹת פִּסְחֵיהֶן</b>. אחרי שהופשטו מן הזבחים, ולא ידוע לאיזה מהם שייך כל עור.
<b>וְנִמְצֵאת יַבֹּלֶת בְּעוֹר אֶחָד מֵהֶן</b>. היבלת היא מום (הלכות ביאת מקדש ז,י), והתגלה שאחד מחמשת הקרבנות היה פסול.
<b>כֻּלָּן יֵצְאוּ לְבֵית הַשְּׂרֵפָה</b>. שאסור לאכלם שמא הוא הזבח הפסול.
<b>וְאִם נִתְעָרְבוּ קֹדֶם זְרִיקַת דָּמָם חַיָּבִין בְּפֶסַח שֵׁנִי</b>. שהקרבן מלכתחילה הוקרב בפסול, הואיל ואסור באכילה מחמת התערובת (כדלעיל ה"ב).
<b>נִתְעָרְבוּ אַחַר זְרִיקָה פְּטוּרִין מִלַּעֲשׂוֹת פֶּסַח שֵׁנִי</b>. שאם ארבעה מהם הוקרבו בכשרות, אין אפשרות שכולם יביאו פסח שני, כמבואר בסמוך.
<b>נִמְצָא זֶה שֶׁהִקְרִיב בָּרִאשׁוֹן קָרְבָּן כָּשֵׁר מֵבִיא חֻלִּין לָעֲזָרָה</b>. שהרי אינו מחויב בקרבן פסח ונמצא שהבהמה שמביא לקרבן פסח אינה קדושה אלא חולין, ואסור לשחוט חולין בעזרה (הלכות שחיטה ב,א-ג).
<b>וְאִם נִמְנוּ כֻּלָּם עַל פֶּסַח אֶחָד</b>. שאז אמנם לא יהיה חולין בעזרה, שהרי יש חבורה המחויבת בקרבן זה, אך יש בעיה אחרת.
<b>נִמְצָא נִשְׁחַט שֶׁלֹּא לִמְחֻיָּב וכו'</b>. שהפסח נשחט לאלה שאינם מחויבים בו, דהיינו אותן החבורות שיצאו ידי חובתן, ודומה לפסח שנשחט לשם מנוייו ושאינם מנוייו — שאין עושים כך לכתחילה (ראה לעיל ב,ה).
<b>וְאִם הִתְנָה כָּל אֶחָד מֵהֶן וכו'</b>. גם אם יביאו קרבנותיהם בנפרד, וכל אחת מן החבורות תתנה ותאמר שאם אינה חייבת בפסח שני יהיה קרבנה כסתם שלמים, אין התנאי מועיל, שכן אופן נתינת הדם של הקרבנות הללו שונה.
<b>דַּם הַפֶּסַח בִּשְׁפִיכָה</b>. אל יסוד המזבח (לעיל א,ו).
<b>וְדַם הַשְּׁלָמִים בִּזְרִיקָה</b>. על שתי פינות המזבח (הלכות מעשה הקרבנות ה,ו).
<b>וְהַנִּתָּנִין בִּזְרִיקָה לֹא יִתֵּן אוֹתָן בִּשְׁפִיכָה לְכַתְּחִלָּה</b>. ורק בדיעבד כשר (הלכות פסולי המוקדשין ב,א-ב), ולפיכך אסור להם לכתחילה להביא פסח שני.
<h2>פרק ד</h2>
<h3> א</h3>
<b>כְּבָר נִתְבָּאֵר בְּהִלְכוֹת פְּסוּלֵי הַמֻּקְדָּשִׁין</b>. טו,א-ג, וראה גם שם הי"א.
<b>לְשֵׁם פֶּסַח</b>. ואסור שישחטוהו לשם קרבן אחר.
<b>וּלְשֵׁם בְּעָלָיו</b>. בני החבורה המנויים עליו.
<b>וְאָמַר לָהֶן לְאַחַר זְמַן וכו'</b>. מדובר שיכול היה לומר להם לפני כן ולא אמר, ולכן נאמנותו מוטלת בספק. אבל אם אמר להם מיד כשראה אותם — נאמן, שלא נחשדו ישראל לשקר בכך ולאסור את המותר (ראה הלכות פסולי המוקדשין יט,טו; וראה גם הלכות תפילין א,יח, הלכות מעשר יב,יח, הלכות מטמאי משכב ומושב יג,ח).
<h3> ב</h3>
<b>בְּשַׂר הַפֶּסַח שֶׁנִּטְמָא</b>. ונאסר באכילה.
<b>לֹא יִזְרֹק אֶת הַדָּם שֶׁאֵין הַפֶּסַח בָּא אֶלָּא לַאֲכִילָה וכו'</b>. אף שבשאר קרבנות מותר לזרוק את הדם אם נטמא הבשר והאמורים טהורים (הלכות פסולי המוקדשין א,לד), בפסח הדין שונה, שמטרתו של הפסח היא אכילת בשרו (פה"מ פסחים ז,ה, וראה לקמן ז,ח).
<b>וְאִם לֹא נוֹדַע לוֹ עַד שֶׁנִּזְרַק הַדָּם</b>. אם זרק את הדם בשוגג מבלי לדעת שהבשר נטמא.
<b>הֻרְצָה</b>. הציץ מכפר בדיעבד על הזריקה, ונחשב שהקרבן הוקרב בכשרות. ואף שאסורים לאכול את בשר הפסח מפני שנטמא, פטורים מפסח שני, שדינו כאילו נטמא הבשר אחרי זריקת הדם (ריק"ו).
<b>נִטְמְאוּ מִקְצָת הָאֵבָרִין</b>. אך נותרו איברים טהורים שניתנים לאכילה.
<b>נִטְמְאוּ הָאֵמוּרִין וְהַבָּשָׂר קַיָּם זוֹרֵק אֶת הַדָּם וכו'</b>. אם נטמאו רק החלבים המוקרבים למזבח ולא הבשר, הדין הוא כבכל הקרבנות, והקרבן כשר.
<b>נִטְמְאוּ הַבְּעָלִים אַחַר שֶׁנִּשְׁחַט</b>. ונפסלו בכך מאכילת הפסח.
<b>לֹא יִזְרֹק אֶת הַדָּם וכו'</b>. שאין לקרבן זה בעלים הראויים לאוכלו (ומדובר שכל הבעלים נטמאו — ראה לקמן ה"ג).
<b>שֶׁאֵין הַצִּיץ מְרַצֶּה עַל טֻמְאַת הַגּוּף אֶלָּא אִם נִטְמָא בְּטֻמְאַת הַתְּהוֹם</b>. הציץ מכפר על טומאת האדם רק אם נטמא באופן של טומאת התהום — טומאת מת נסתרת, שלא היה אדם בעולם היודע עליה (הלכות נזירות ו,יח-יט, פה"מ פסחים ז,ז).
<b>כְּמוֹ שֶׁבֵּאַרְנוּ בְּהִלְכוֹת בִּיאַת הַמִּקְדָּשׁ</b>. ד,ו.
<h3> ג</h3>
<b>הַפֶּסַח שֶׁיָּצָא מִירוּשָׁלַיִם</b>. ונפסל ונאסר באכילה, כדין כל בשר קדשים קלים שיצא מחוץ לחומת ירושלים (הלכות מעשה הקרבנות יא,ו).
<b>יִשָּׂרֵף מִיָּד</b>. מבלי צורך להמתין, שמצוות עשה לשרוף את הקדשים שנפסלו (הלכות פסולי המוקדשין יט,א).
<b>שֶׁתַּעֲבֹר צוּרָתוֹ</b>. יש להמתין עד שהבשר יתקלקל ולא יהיה ראוי לאכילה ואז לשרוף אותו.
<b>זֶה הַכְּלָל כָּל שֶׁפְּסוּלוֹ בְּגוּפוֹ יִשָּׂרֵף מִיָּד</b>. שאם בשר הקרבן נפסל מחמת תקלות שארעו בגופו (כגון יוצא או טמא), מדובר בפסול חמור, ומשום כך ניתן לשרוף את הבשר מיד.
<b>בַּדָּם אוֹ בַּבְּעָלִים תַּעֲבֹר צוּרָתוֹ וְאַחַר כָּךְ יִשָּׂרֵף</b>. כאשר נפסל הקרבן מחמת דבר חיצוני לו (בעלים או טומאת הדם), אז הפסול קל יותר, ולכן צריך להמתין לקלקול הבשר ורק אז לשרפו (ריק"ו).
<b>אִם שְׁחָטוֹ אַחַר שֶׁנּוֹדַע שֶׁמָּשְׁכוּ הַבְּעָלִים אֶת יְדֵיהֶן</b>. שהפסח נשחט מעיקרו שלא לאוכליו, ונחשב שפסולו בגופו.
<b>בְּשֶׁנִּטְמְאוּ כָּל בְּנֵי חֲבוּרָה</b>. ואין אף אחד שמותר לאכול בפסח מלבדם (שאין הפסח נאכל שלא למנויו, לעיל ב,א).
<b>זָכוּ טְהוֹרִין בְּחֶלְקָן שֶׁל טְמֵאִין</b>. באכילת הבשר שהיה מיועד להם.
<b>זָכוּ הַטְּהוֹרִין שֶׁעֲדַיִן לֹא הִתְחִילוּ</b>. הואיל ועוד לא קיבלו את מנתם, כשמחלקים ביניהם ייקחו גם את החלק שהיה ראוי לטמאים.
<b>אֲבָל אִם הִתְחִילוּ כֻּלָּן וְנִטְמְאוּ מִקְצָתָן וכו'</b>. במקרה זה אין מחלקים לטהורים את חלק הטמאים, שכל אחד כבר זכה בחלקו (ריק"ו).
<b>שׂוֹרְפִין אוֹתוֹ לִפְנֵי הַבִּירָה</b>. מקום בהר הבית שבו שורפים חלק מן הקדשים שאירע להם פסול (הלכות מעשה הקרבנות ז,ד).
<b>בִּפְנֵי הַכֹּל כְּדֵי לְבַיְשָּׁן כְּדֵי שֶׁיִזָּהֲּרוּ בּוֹ</b>. שמן הסתם התרשלו בשמירתו מן הטומאה, ולפיכך תיקנו שישרפוהו במקום שהרבים רואים כדי שילמדו להיזהר להבא.
<b>וְשׂוֹרְפִין אוֹתוֹ מֵעֲצֵי הַמַּעֲרָכָה כְּדֵי שֶׁלֹּא יַחְשְׁדוּ וכו'</b>. הם חייבים לשרוף את הקרבן שנטמא בעצי המערכה דווקא, ולא מעצי חולין שהביאו משלהם, שמא יחזירו לביתם את העצים שנותרו אחרי השרפה, ועלולים הרואים לחשוב שהם גונבים מעצי המערכה.
<b>אִם שְׂרָפוּהוּ בְּקָנִים וּבְקַשׁ וכו'</b>. שאין משתמשים בהם לעצי המערכה, אלא בגזרי עצים משובחים (ראה הלכות איסורי מזבח ז,ג), ןלכן אין בהם בעיה של חשד.
<b>נִטְמָא מִעוּטוֹ וְכֵן הַנּוֹתָר שׂוֹרְפִין אוֹתוֹ בְּחַצְרוֹתֵיהֶן מֵעֲצֵי עַצְמָן</b>. ראה גם הלכות פסולי המוקדשין יט,ז.
<b>אֲבָל לֹא מֵעֲצֵי הַמַּעֲרָכָה וכו'</b>. אף שהותר להשתמש בעצים לשרפת פסולי המוקדשים, לא התירו לקחת מהם לחצרותיהם שמא ימעלו במה שנשאר.
<h3> ד</h3>
<b>הַמַּפְרִישׁ נְקֵבָה לְפִסְחוֹ אוֹ זָכָר בֶּן שְׁתֵּי שָׁנִים</b>. הפסולים לקרבן הפסח, שצריך להיות זכר ובתוך שנתו הראשונה (לעיל א,א).
<b>יִרְעֶה עַד שֶׁיִּפֹּל בּוֹ מוּם וְיִמָּכֵר</b>. אף שאינם ראויים לפסח, כיוון שהם תמימים התקדשו בקדושת הגוף (הלכות תמורה א,כא), ולכן ממתינים עד שייפול בהם מום ואז פודים אותם והם יוצאים לחולין, ובדמיהם מביא קרבן (הלכות איסורי מזבח ב,י).
<b>וְאִם לֹא נָפַל בָּהּ מוּם עַד שֶׁהִקְרִיב פִּסְחוֹ יָבִיא בַּדָּמִים שְׁלָמִים</b>. שקרבן פסח שנדחה או נותר קרב שלמים. והבהמה הפסולה עצמה לא קרבה כשלמים (אף שעקרונית נקבה או בן שנתיים כשרים לכך), משום שמלכתחילה לא היו ראויים לקרבן שלשמו הופרשו ולכן אין להקריבם (ריק"ו).
<h3> ה</h3>
<b>הִפְרִישׁ פִּסְחוֹ וּמֵת</b>. ולא היו מנויים אחרים על הפסח.
<b>לֹא יְבִיאֶנּוּ בְּנוֹ אַחֲרָיו וכו'</b>. שלא נותרו לפסח זה מנויים, ודינו כמותר הפסח.
<b>בְּשֶׁמֵּת אָבִיו אַחַר חֲצוֹת אַרְבָּעָה עָשָׂר</b>. שחלה עליו חובת הפסח החל מחצות היום, לפני מות האב.
<b>הֲרֵי זֶה נִדְחֶה לְפֶסַח שֵׁנִי מִפְּנֵי שֶׁהוּא אוֹנֵן</b>. שבזמן שחלה החובה לא היה ראוי לאכילת קדשים, ולכן נדחה לפסח שני.
<b>כְּמוֹ שֶׁיִּתְבָּאֵר</b>. לקמן ו,ט.
<h3> ו</h3>
<b>וַהֲרֵי שְׁנֵיהֶן עוֹמְדִין</b>. וראויים להקרבה.
<b>וְהַשֵּׁנִי יִקְרַב שְׁלָמִים</b>. יקריב את הבהמה עצמה לשלמים.
<b>וְכֵן אִם הֵמִיר בְּזֶה הַנִּמְצָא אַחַר שְׁחִיטָה</b>. הממיר הוא המקדיש בהמת חולין תמורת בהמת קודש. והדין הוא שבהמת ההקדש נשארת בקדושתה ובהמת החולין (התמורה) נעשית קודש ודינה כדין הקרבן המקורי. אם המיר בהמת חולין בקרבן הפסח שאבד ונמצא אחר שנשחט, דין התמורה להיקרב לשלמים כשם שבהמת הפסח הזו קרבה שלמים.
<b>הוֹאִיל וְזֶה הַנִּמְצָא רָאוּי לְהַקְרִיבוֹ פֶּסַח וְרָאוּי לְהַקְרִיבוֹ שְׁלָמִים כְּמוֹ שֶׁבֵּאַרְנוּ</b>. בפסקה הקודמת.
<b>אִם הֵמִיר בְּזֶה הַנִּמְצָא בֵּין קֹדֶם שְׁחִיטַת הַמֻּפְרָשׁ תַּחְתָּיו בֵּין אַחַר שְׁחִיטָה אֵין תְּמוּרָתוֹ קְרֵבָה</b>. מכיוון שהבהמה הנמצאת שהמירו בה הייתה ראויה בתחילה לפסח, תמורתו אינה קרבה ודינה כדין תמורת פסח קודם חצות שתרעה עד שייפול בה מום ויביא בדמיה שלמים (הלכות תמורה ג,א; אבל אם הייתה נדחית לגמרי מפסח והיה דינה ליקרב שלמים, ממילא תמורתה הייתה קרבה בעצמה שלמים כמבואר בפסקה הקודמת).
<h3> ז</h3>
<b>פֶּסַח שֶׁעָבְרָה שְׁנָתוֹ</b>. הכבש מעל גיל שנה, וכבר אין להביאו כפסח אך מקריבים אותו כשלמים.
<b>וּשְׁלָמִים הַבָּאִין מֵחֲמַת הַפֶּסַח</b>. כדינים שנזכרו בהלכות הקודמות.
<b>טְעוּנִין סְמִיכָה וּנְסָכִים וּתְנוּפַת חָזֶה וְשׁוֹק</b>. יש צורך שהבעלים יסמכו את ידיהם על ראש הקרבן (הלכות מעשה הקרבנות ג,ו), ומביאים נסכי יין שמן וסולת עם הקרבן (שם ב,ב), וכן מפרישים מנות מיוחדות ממנו לכהנים ומניפים אותם (שם ט,ו). וכל דינים אלה נוהגים בקרבן שלמים, ולא בפסח.
<h3> ח</h3>
<b>פֶּסַח שֶׁנִּתְעָרֵב בִּשְׁלָמִים</b>. שאבדה הבהמה בין בהמות אחרות, ולא ניתן להכיר איזו מהן היא קרבן הפסח.
<b>יִקְרְבוּ כֻּלָּן שְׁלָמִים</b>. שאף הפסח קרב לשלמים אחר זמנו, ונמצא שדין אחד לכולם.
<b>נִתְעָרֵב בִּזְבָחִים אֲחֵרִים</b>. ואלו  שונים באופן הקרבתם מן השלמים.
<b>וְיָבִיא בִּדְמֵי הַיָּפֶה שֶׁבָּהֶן מִמִּין זֶה וּבִדְמֵי הַיָּפֶה שֶׁבָּהֶן שְׁלָמִים וכו'</b>. מוכר כל אחד מהם בנפרד, ומביא במחיר של היקר מביניהם את הזבח שנתחייב בו, וכן במחיר זה קרבן שלמים עבור הפסח שהתערב בהם.
<b>וְיַפְסִיד הַמּוֹתָר</b>. ההפרש בין מחיר מכירת הבהמה הזולה לקניית הבהמה היקרה, מוטל על הבעלים.
<b>כְּמוֹ שֶׁבֵּאַרְנוּ בִּפְסוּלֵי הַמֻּקְדָּשִׁין</b>. ו,ו.
<b>נִתְעָרֵב בִּבְכוֹרוֹת</b>. והבכור כשהוא תם קרב למזבח ונאכל לכהנים, ואם הוא בעל מום נאכל כבשר חולין ללא פדיון, והוא רכוש הכהנים (הלכות בכורות א,ב-ג).
<b>וְיֵאָכְלוּ כִּבְכוֹר בַּעַל מוּם</b>. מחמירים בבשר כל בהמות התערובת כדיני בכור בעל מום, שאסור לשחטו ולמכרו בשוק ואסור לשקול את בשרו במשקל כדרך ששוקלים בשר רגיל (הלכות איסורי מזבח א,יב).
<b>כָּל מָקוֹם שֶׁהוּא הַפֶּסַח תָּחוּל קְדֻשָּׁתוֹ עַל זוֹ</b>. מחלל את קדושת קרבן הפסח, אך את קדושת הבכור אינו מחלל שהוא נאכל ללא פדיון ואין אפשרות לחלל את קדושתו (ראה גם הלכות פסולי המוקדשין ו,יב).
<h3> ט</h3>
<b>עַד שֶׁלֹּא נִתְגַּיֵּר</b>. בעוד שהיה גוי, ואינו מחויב בפסח.
<b>עַד שֶׁלֹּא נִשְׁתַּחְרֵר וְנִשְׁתַּחְרֵר</b>. שהיה עבד והשתחרר, וכעת מחויב כבן חורין.
<b>עַד שֶׁלֹּא הֵבִיא שְׁתֵּי שְׂעָרוֹת וְהֵבִיא</b>. שהיה קטן, והביא שתי שערות אחרי גיל שלוש עשרה, שהם סימני גדלות (הלכות אישות ב,י), וכעת מחויב כגדול.
<b>שֶׁאֵין בַּעֲלֵי חַיִּים נִדְחִין</b>. אף שישנו כלל לגבי דברים המוקדשים, שדבר שהיה ראוי להקרבה ונדחה בשל פסול מסוים, הרי הוא נפסל לגמרי אף אם סיבת הפסול כבר אינה קיימת ('נראה ונדחה אינו חוזר ונראה'). ועל פי כלל זה אמורה הייתה הבהמה להידחות מהקרבה. אולם כלל זה אינו חל בבהמות בעודן בחייהן, ולכן אינן נפסלות (וראה עוד הלכות מעשה הקרבנות טו,ד ובביאור שם).
<b>כְּמוֹ שֶׁבֵּאַרְנוּ בִּפְסוּלֵי הַמֻּקְדָּשִׁין</b>. ג,כג ועוד.
<h3> י</h3>
<b>הַמַּפְרִישׁ מָעוֹת לְפִסְחוֹ וְהוֹתִירוּ</b>. הקדיש סכום מסוים, ולבסוף קנה את הקרבן במחיר נמוך יותר, ונשאר בידו כסף עודף.
<b>הַמְמַנֶּה אֲחֵרִים עַל פִּסְחוֹ וְעַל חֲגִיגָתוֹ</b>. צירף אותם להיות מנויים על בהמה שהקדיש.
<b>אַף עַל פִּי שֶׁזֶּה הִפְרִישׁ טָלֶה לְפִסְחוֹ וכו'</b>. אף שגם הבהמה וגם המעות הקדש, ואין הקדש מתחלל על הקדש אלא על חולין, כאן הכסף יוצא לחולין כי ברור שהכסף והבהמה הוקדשו מלכתחילה על מנת שהקדושה תחול בסופו של דבר רק על הבהמה, והכסף יצא לחולין.
<h3> יא</h3>
<b>עֵצִים שֶׁל צְלִיַּת הַפֶּסַח כַּפֶּסַח</b>. ומותר לקנותם מן המעות שהפריש לקרבן הפסח, אם נותרו לו (מל"מ).
<b>וְכֵן מַצָּה וּמָרוֹר הוֹאִיל וְהֵן מַכְשִׁירֵי הַפֶּסַח</b>. שמצווה לאכול את הפסח על מצות ומרורים (לקמן ח,א-ב), ולכן מותר לקנותם מן המעות שהפריש לפסח.
<b>וְאִם לָקַח מִמְּעוֹת הַפֶּסַח מִמִּי שֶׁמִּנָּה אוֹתָן עִמּוֹ... הֲרֵי הַמָּעוֹת חֻלִּין</b>. אם קיבל מן המנויים כסף מן המעות שהפרישו לפסח כדי לשתפם במצות ובמרור או בעצים של צליית הפסח, הכסף יוצא לחולין (כדין הממנה על הפסח עצמו המבואר לעיל ה"י).
<h2>פרק ה</h2>
<h3> א</h3>
<b>מִי שֶׁהָיָה טָמֵא בִּשְׁעַת שְׁחִיטַת הַפֶּסַח שֶׁאֵין שׁוֹחֲטִין עָלָיו</b>. כגון טמא מת, או מי שלא יוכל להיטהר מטומאתו עד הערב (יבואר לקמן פרק ו).
<b>אוֹ שֶׁהָיָה בְּדֶרֶךְ רְחוֹקָה</b>. המרחק יבואר לקמן ה"ט.
<b>אוֹ נֶאֱנַס בְּאֹנֶס אַחֵר</b>. דבר אחר המונע ממנו לגמרי את האפשרות להקריב את הפסח.
<b>בְּאַרְבָּעָה עָשָׂר שֶׁל חֹדֶשׁ הַשֵּׁנִי</b>. הוא חודש אייר.
<b>וּשְׁחִיטַת פֶּסַח זֶה מִצְוַת עֲשֵׂה בִּפְנֵי עַצְמָהּ</b>. שאינה חלק ממצוות פסח ראשון, אלא נחשבת כמצווה נפרדת (ראה סה"מ עשה נז).
<b>וְדוֹחָה אֶת הַשַּׁבָּת</b>. כדין פסח ראשון (לעיל א,יח) שאף בה נאמר "במֹעדו" (במדבר ט,יג; אמנם במקרים מסוימים אינו דוחה שבת, ראה לקמן ה"ח).
<b>אֶלָּא רֶגֶל בִּפְנֵי עַצְמוֹ לְפִיכָךְ חַיָּבִין עָלָיו כָּרֵת</b>. כפי שיתבאר בהמשך.
<h3> ב</h3>
<b>מִי שֶׁשָּׁגַג אוֹ נֶאֱנַס וְלֹא הִקְרִיב בָּרִאשׁוֹן אִם הֵזִיד וְלֹא הִקְרִיב בַּשֵּׁנִי חַיָּב כָּרֵת</b>. שאמנם פטור על הראשון, אך על השני חייב משום שרגל בפני עצמו הוא למי שלא יצא ידי חובת הראשון.
<b>וְאִם שָׁגַג אוֹ נֶאֱנַס אַף בַּשֵּׁנִי פָּטוּר</b>. שאין עונש כרת על השוגג והאונס.
<b>הֵזִיד וְלֹא הִקְרִיב בָּרִאשׁוֹן הֲרֵי זֶה מַקְרִיב בַּשֵּׁנִי</b>. שיש לו אפשרות לתקן בזמן זה.
<b>וְאִם לֹא הִקְרִיב בַּשֵּׁנִי אַף עַל פִּי שֶׁשָּׁגַג הֲרֵי זֶה חַיָּב כָּרֵת וכו'</b>. על ביטול הראשון במזיד.
<b>אֲבָל מִי שֶׁהָיָה טָמֵא אוֹ בְּדֶרֶךְ רְחוֹקָה... שֶׁכְּבָר נִפְטַר מִפֶּסַח רִאשׁוֹן מִן הַכָּרֵת</b>. שבמקרה זה פטור מפסח ראשון ונדחה לפסח שני. ובשני נאמר "והאיש אשר הוא טהור ובדרך לא היה וחדל לעשות הפסח — ונכרתה הנפש ההיא..." (במדבר ט,יג), ומי שהיה טמא או בדרך רחוקה אינו בכלל כרת זה.
<h3> ג</h3>
<b>לֹא הֻרְצָה</b>. הואיל והתורה פטרה אותו לגמרי מפסח ראשון.
<h3> ד</h3>
<b>טָמֵא שֶׁיָּכוֹל לִטַּהֵר בְּפֶסַח רִאשׁוֹן</b>. אילו היה טובל ונטהר.
<b>וְכֵן עָרֵל</b>. שאף הוא אסור בעשיית הפסח, ולוקה על אכילתו (לקמן ט,ח).
<b>הֲרֵי זֶה מֵזִיד בָּרִאשׁוֹן</b>. נחשב למבטל במזיד, משום שיכול היה לגרום לעצמו היתר.
<h3> ה</h3>
<b>כָּךְ מִילַת בָּנָיו הַקְּטַנִּים</b>. שהם ברשותו וחובתו למול אותם.
<b>וּמִילַת כָּל עֲבָדָיו בֵּין גְּדוֹלִים בֵּין קְטַנִּים מְעַכֶּבֶת אוֹתוֹ</b>. שאם יש לו עבדים חייב למול אותם (הלכות מילה א,א).
<b>וְכֵן טְבִילַת אַמְהוֹתָיו לְשֵׁם עַבְדוּת</b>. כשקונים עבד או שפחה מן הגויים מטביל אותם לשם עבדות, כדרך שמטבילים את הגרים (הלכות איסורי ביאה יג,יא).
<b>מִפִּי הַקַּבָּלָה</b>. הלכה שהועברה במסורת.
<b>שֶׁהַטְּבִילָה לַשְּׁפָחוֹת כְּמִילָה לָעֲבָדִים</b>. שדין אחד להם, ומעכבת את האדון מאכילת הפסח.
<h3> ו</h3>
<b>הַקָּטָן אֵין מִילַת עֲבָדָיו וכו'</b>. ילד קטן שיש לו עבדים ושפחות.
<b>וְכָל עֶבֶד אִישׁ</b>. עבד השייך לאיש, דהיינו גדול.
<h3> ז</h3>
<b>חַיָּבִין לַעֲשׂוֹת פֶּסַח שֵׁנִי</b>. שהפסח השני הוא רגל בפני עצמו, ומחייב כל מי שלא חגג בפסח הראשון (כדלעיל ה"א).
<b>וְאִם שָׁחֲטוּ עָלָיו בָּרִאשׁוֹן פָּטוּר</b>. על הקטן, שהרי מותר למנותו על הפסח גם בקטנותו (כדלעיל ב,ג-ד).
<h3> ח</h3>
<b>הֲרֵי פֶּסַח שֵׁנִי לָהֶן רְשׁוּת</b>. ולא חובה.
<b>אֵין שׁוֹחֲטִין עֲלֵיהֶן בִּפְנֵי עַצְמָן בְּשַׁבָּת בְּפֶסַח שֵׁנִי</b>. אם הייתה חבורה שכולה נשים, שאם אין הקרבן חובה אינו דוחה את השבת.
<b>חֲמִשָּׁה עָשָׂר מִיל</b>. המיל הוא אלפיים אמה, ובמידות ימינו כקילומטר.
<h3> ט</h3>
<b>יוֹם אַרְבָּעָה עָשָׂר עִם עֲלִיַּת הַשֶּׁמֶשׁ</b>. בזמן הזריחה של יום י"ד בניסן.
<b>מִפְּנֵי שֶׁיָּכוֹל לְהַגִּיעַ לִירוּשָׁלַיִם אַחַר חֲצוֹת כְּשֶׁיְּהַלֵּךְ בְּרַגְלָיו בְּנַחַת</b>. שאדם יכול להלך מרחק כזה בקצב נוח במשך כחצי יום (ששיעור הליכת מיל אחד הוא עשרים וארבע דקות — פה"מ פסחים ג,ב).
<b>מִפְּנֵי שֶׁעִכְּבוּהוּ הַבְּהֵמוֹת בְּדָחְקָם</b>. שהיה עומס על הדרכים בשל עולי הרגל עם בהמותיהם המרובות.
<b>הֲרֵי זֶה אָנוּס וְאֵינוֹ בְּדֶרֶךְ רְחוֹקָה</b>. שנחשב לאנוס ולכן יידחה לפסח שני, אך חייב כרת אם ביטלו במזיד (ראה לעיל ה"ב). ואם שחטו עליו והגיע לבסוף, יצא ידי חובתו (השווה לעיל ה"ג).
<b>חָבוּשׁ</b>. כלוא בבית הסוהר.
<b>שׁוֹחֲטִין עָלָיו וּכְשֶׁיֵּצֵא לָעֶרֶב יֹאכַל</b>. שהרי הוא קרוב.
<b>בְּשֶׁהָיָה חָבוּשׁ בְּיַד יִשְׂרָאֵל</b>. שיש להניח שיקיימו את הבטחתם לשחררו.
<b>אִם הָיָה חָבוּשׁ בְּיַד גּוֹיִם אֵין שׁוֹחֲטִין עָלָיו עַד שֶׁיֵּצֵא</b>. שאין לדעת מראש אם באמת יוכל לבוא.
<b>שֶׁאֵינָן יְכוֹלִין לֶאֱכֹל וכו'</b>. שאכילתם מועטה מחמת האבל או החולשה, ואין לשחוט עליהם כשהם בחבורה שכולם חולים, זקנים או אוננים. אבל מותר כשנמנים בחבורה עם אחרים (לעיל ב,ד).
<b>הֲרֵי אֵלּוּ פְּטוּרִין מִלַּעֲשׂוֹת פֶּסַח שֵׁנִי</b>. שהרי שחטו עליהם בזמן שהיו ראויים לאכול (ראה פה"מ פסחים ח,ו).
<h2>פרק ו</h2>
<h3> א</h3>
<b>כָּל מִי שֶׁאֵינוֹ יָכוֹל לֶאֱכֹל אֶת הַפֶּסַח בְּלֵילֵי חֲמִשָּׁה עָשָׂר מִפְּנֵי טֻמְאָתוֹ כְּגוֹן זָבִים וכו'</b>. שכל אלה צריכים לשהות עד סוף ימי טומאתם, ורק בסופם נטהרים לאכול בקדשים.
<b>אֲבָל הַנּוֹגֵעַ בִּנְבֵלָה וְשֶׁרֶץ וְכַיּוֹצֵא בָּהֶן וכו'</b>. שאם יטבלו ייטהרו באותו הערב.
<b>וְשׁוֹחֲטִין עָלָיו אַחַר שֶׁיִּטְבֹּל</b>. צריך שיעשה את הפעולה הנצרכת מצדו, היא הטבילה במקווה, כדי שבוודאי יהיה טהור בליל אכילת הקרבן.
<b>וְלָעֶרֶב כְּשֶׁיַּעֲרִיב שִׁמְשׁוֹ</b>. אחרי שתשקע השמש ויצאו שלושה כוכבים (ראה הלכות תרומות ז,ב), שאז נשלמת טהרת הטמאים. ועד אז אף שכבר טבל להיטהר מן הטומאה נקרא 'טבול יום', ונחשב עדיין טמא לכמה עניינים בהלכה (הלכות שאר אבות הטומאות י,א).
<h3> ב</h3>
<b>טְמֵא מֵת שֶׁחָל שְׁבִיעִי שֶׁלּוֹ לִהְיוֹת בְּאַרְבָּעָה עָשָׂר</b>. היום השביעי הוא היום האחרון לימי טומאתו, ובו מזים עליו מאפר הפרה האדומה, וטובל בו, ונטהר בערב (הלכות פרה יא,א).
<b>מִפִּי הַשְּׁמוּעָה לָמְדוּ שֶׁשְּׁבִיעִי שֶׁלָּהֶן הָיָה</b>. מסורת חכמים היא לדייק שרק באותו היום בזמן הקרבת הפסח ("ביום ההוא") לא היו טהורים, אך בערב היו יכולים להיות טהורים.
<b>וְעַל זֶה שָׁאֲלוּ אִם יִשָּׁחֵט עֲלֵיהֶן וכו'</b>. ההתלבטות שלהם הייתה אם דינו של טמא מת ביום השביעי כשל טמא שרץ, שאם עשה את כל מעשי הטהרה מותר לשחוט עליו ויאכל לערב, או לא.
<b>וּפֹרַשׁ לָהֶם שֶׁאֵין שׁוֹחֲטִין עֲלֵיהֶן</b>. שטומאת המת חמורה מטומאות אחרות, שאף שהיזה וטבל עדיין נקרא טמא מת, ואין שוחטים עליו (ריק"ו).
<b>בְּשֶׁנִּטְמָא בְּטֻמְאוֹת מִן הַמֵּת שֶׁהַנָּזִיר מְגַלֵּחַ עֲלֵיהֶן</b>. כמפורט בהלכות נזירות ז,ב.
<b>אֲבָל אִם הָיָה טָמֵא בִּשְׁאָר טֻמְאוֹת מִן הַמֵּת שֶׁאֵין הַנָּזִיר מְגַלֵּחַ עֲלֵיהֶן וכו'</b>. טומאות אלו נתפרטו שם ה"ו, ואף שגם בהן האדם נטמא טומאת שבעה וטעון הזאת אפר פרה אדומה (שם ה"ז), אין דינן חמור כשאר טומאות המת, ולכן דינן כאן כשאר הטמאים ששוחטים עליהם על סמך זה שיהיו טהורים לערב (לדין נוסף שבו טומאות אלו קלות יותר משאר טומאות ראה הלכות ביאת מקדש ג,יג-יד).
<h3> ג</h3>
<b>זָב שֶׁרָאָה שְׁתֵּי רְאִיּוֹת</b>. שתי ראיות של זיבה, ובמצב זה צריך לספור שבעה ימים נקיים וטובל ביום השביעי, ונטהר בערב (הלכות מחוסרי כפרה ג,א).
<b>וְסָפַר שִׁבְעַת יָמִים וְטָבַל בַּשְּׁבִיעִי שׁוֹחֲטִין עָלָיו וְהוּא אוֹכֵל לָעֶרֶב</b>. כדין שאר הטמאים שטבלו ביום האחרון לטומאתם, ששוחטים עליהם הואיל וראויים לאכילת הפסח בערב.
<b>וְאִם רָאָה זוֹב אַחַר שֶׁנִּזְרַק הַדָּם הֲרֵי זֶה פָּטוּר מִלַּעֲשׂוֹת פֶּסַח שֵׁנִי</b>. כאשר הזב רואה ראייה של זיבה ביום השביעי, אפילו אם ראה אחרי שטבל, דינו שסותר את כל שבעת הימים, וצריך למנותם מחדש (שם), ולפיכך אינו יכול לאכול את הפסח לערב. אך מכיוון שראה את הזיבה אחרי זריקת הדם הרי הוא נפטר מפסח שני. והמפרשים התקשו בדין זה שהרי זב זה נחשב טמא למפרע ומתברר שלא היה ראוי לאכילה בזמן זריקת הדם. ויש שהסבירו שמצב זה נידון כטומאת התהום, שאינה ידועה לאדם, (ראה לקמן הל' יא-יב), שאף כאן אין אדם בעולם היודע עליה בשעת ההקרבה, וטומאת התהום הותרה בעניין הפסח (ראה צל"ח פסחים פא,א, ועוד שהלכו בעקבותיו). ויש שהציעו שדנים אותו כאילו היה ראוי לאכול מן הפסח בערב (כדלעיל ה"א), שאילו לא היה רואה זוב אכן היה מותר לאכול בערב, והראייה היא על דרך מקרה ולא דבר הכרחי (או"ש על אתר ובחידושיו בנזיר סג,א).
<b>וְכֵן שׁוֹמֶרֶת יוֹם כְּנֶגֶד יוֹם וכו'</b>. אישה שראתה דם בימי זיבתה במשך יום או יומיים, וצריכה לשמור את היום הבא בטהרה, וטובלת באותו היום וטהורה בערב.
<b>כְּמוֹ שֶׁבֵּאַרְנוּ בְּבִיאוֹת אֲסוּרוֹת</b>. הלכות איסורי ביאה ו,ז-י.
<b>וְאִם רָאָת דָּם אַחַר שֶׁנִּזְרַק דַּם הַפֶּסַח פְּטוּרָה מִלַּעֲשׂוֹת פֶּסַח שֵׁנִי</b>. אם ראתה במהלך יום השמירה, אף אחרי שטבלה, הרי היא טמאה למפרע (ראה הלכות מטמאי משכב ומושב ה,ו). ומשום כך אסורה לאכול את הפסח, אך פטורה מפסח שני בדומה לזב שראה אחרי שטבל.
<b>וְאֵין שׁוֹחֲטִין עַל הַנִּדָּה בַּשְּׁבִיעִי שֶׁלָּהּ</b>. ביום השביעי לטומאתה.
<b>שֶׁהֲרֵי אֵינָהּ טוֹבֶלֶת עַד לֵיל שְׁמִינִי וכו'</b>. בניגוד לזב ולזבה שטובלים ביום השביעי לטהרתם, הנידה טובלת רק בערב אחרי השלמת שבעה ימים לנידתה (שם ד,ו), ואז היא נחשבת טבולת יום וצריכה להמתין עד למחרת בערב (ליל תשיעי) כדי שיהיה מותר לה לאכול קדשים.
<h3> ד</h3>
<b>מְחֻסְּרֵי כִּפּוּרִים</b>. זב, זבה, יולדת ומצורע שלאחר שטבלו והעריב שמשם צריכים להביא קרבן כדי להתירם לאכול בקדשים (הלכות מחוסרי כפרה א,א).
<b>שׁוֹחֲטִין עֲלֵיהֶן</b>. את הפסח, שהרי יהיו מותרים לאכול בקדשים אחרי הקרבת קרבן שמתירם לאכול קדשים.
<b>וּמַקְרִיבִין קָרְבְּנוֹתֵיהֶן בְּאַרְבָּעָה עָשָׂר בֵּין קֹדֶם שְׁחִיטַת הַפֶּסַח בֵּין אַחַר שְׁחִיטָתוֹ</b>. ואף שבדרך כלל אין שוחטים קרבנות אחרי תמיד של בין הערביים, במקרה זה הותר כדי שיהיו מותרים באכילת הפסח בערב (הלכות תמידין ומוספין א,ג-ד).
<b>וְאֵין שׁוֹחֲטִין עֲלֵיהֶן עַד שֶׁיִּמְסְרוּ קָרְבְּנוֹתֵיהֶן לְבֵית דִּין</b>. שרק אם יפקידו את הקרבנות בידי בית דין של הכהנים אין ספק שהכהנים יקריבום, אך אם לא מסרו יש חשש שיתרשלו ולא יקריבו, ונמצא שהפסח נשחט על מי שאינו ראוי לאכילה.
<h3> ה</h3>
<b>כְּמוֹ שֶׁבֵּאַרְנוּ בְּהִלְכוֹת בִּיאַת הַמִּקְדָּשׁ</b>. ג,ו.
<b>יָבֹא עֲשֵׂה שֶׁיֵּשׁ בּוֹ כָּרֵת וְיִדְחֶה אִסּוּר שֶׁל דִּבְרֵיהֶן</b>. שמצוות הפסח שיש עונש כרת על המבטלה (לעיל א,ב) דוחה את האיסור שגזרו חכמים על כניסת טבול יום לעזרת נשים.
<b>מְצֹרָע שֶׁחָל שְׁמִינִי שֶׁלּוֹ</b>. שהוא יום הבאת קרבנותיו.
<b>הֲרֵי זֶה טוֹבֵל</b>. להיטהר מטומאת קרי, והוא עדיין טבול יום עד שתעריב השמש.
<b>וְנִכְנָס לְעֶזְרַת נָשִׁים וּמֵבִיא קָרְבְּנוֹתָיו</b>. שהמצורע צריך לעמוד בשעת הקרבת קרבנותיו בעזרת נשים בפתח עזרת ישראל, כדי לסמוך על קרבנותיו וכדי שיוכל הכהן לבצע בו את טקס טהרתו, הכולל נתינת דם הקרבן ושמן על אזנו ועל בהן ידו ורגלו הימנית (ראה הלכות מחוסרי כפרה ד,ב).
<h3> ו</h3>
<b>אֵין מַזִּין עָלָיו אֶלָּא לְמָחָר</b>. שהזאת מי חטאת בשבת אסורה משום שבות (הלכות שבת כג,ח), אלא מזה ביום ראשון.
<b>וּמַזִּין עָלָיו וְאֵין שׁוֹחֲטִין עָלָיו</b>. כדין טבול יום של טומאת המת.
<b>כְּמוֹ שֶׁבֵּאַרְנוּ</b>. לעיל ה"ב.
<b>וַהֲלֹא אִסּוּר הַזָּיָה בְּשַׁבָּת מִשּׁוּם שְׁבוּת וכו'</b>. והרי יש לתמוה: למה נמנעים מהזיה ביום השביעי שחל להיות בשבת, כאשר זהו איסור שבות בלבד, ובכך גורמים לבטל את מצוות הפסח שיש עונש כרת למבטלה.
<b>אֵינוֹ זְמַן הַקָּרְבָּן שֶׁחַיָּבִין עָלָיו כָּרֵת</b>. שיום ההזיה הוא שלושה עשר בניסן, ואינו זמן קרבן פסח.
<b>אַף עַל פִּי שֶׁהַדָּבָר גּוֹרֵם לֶעָתִיד לָבֹא לַעֲמֹד בִּמְקוֹם כָּרֵת</b>. שלא דחו חכמים את דבריהם משום מצוות מן התורה שייעשו בעתיד, אלא רק כאשר חייבים עליהם כעת.
<h3> ז</h3>
<b>יִשְׂרָאֵל עָרֵל שֶׁמָּל בְּעֶרֶב הַפֶּסַח</b>. ובכך הוכשר לאכול פסח.
<b>אֲבָל גֵּר שֶׁנִּתְגַּיֵּר... אֵין שׁוֹחֲטִין עָלָיו שֶׁאֵינוֹ אוֹכֵל לָעֶרֶב</b>. שאסור לו לאכול בפסח במקרה זה, מגזרת חכמים כדלקמן.
<b>כְּפוֹרֵשׁ מִן הַקֶּבֶר</b>. כאילו נטמא במת.
<b>גְּזֵרָה שֶׁמָּא יִטְמָא גֵּר זֶה לְמֵת לְשָׁנָה הַבָּאָה בְּיוֹם אַרְבָּעָה עָשָׂר וכו'</b>. שבזמן הגיור לא עשה שום מעשה של היטהרות מלבד טבילת הגרות (שהרי מן התורה אין הגויים טמאים בשום טומאה, ראה הלכות טומאת מת א,יג), ועלול להסיק מכך שגם בשנה שלאחר מכן די בטבילה בלבד, אף אם נטמא במת.
<b>וְהֵיאַךְ הֶעֱמִידוּ דִּבְרֵיהֶם בִּמְקוֹם כָּרֵת בְּיוֹם הַקָּרְבָּן שֶׁהוּא יוֹם אַרְבָּעָה עָשָׂר</b>. גם בהלכה זו יש לתמוה, מדוע תדחה גזרה שמדברי חכמים מצוות עשה חשובה שמן התורה, ביום הקרבן עצמו (השווה לעיל ה"ו).
<b>מִפְּנֵי שֶׁאֵין הַגֵּר מִתְחַיֵּב בְּמִצְווֹת עַד שֶׁיָּמוּל וְיִטְבֹּל</b>. ורק אחרי שתי פעולות אלה נעשה חייב במצוות כישראל (הלכות איסורי ביאה יג,א-ו).
<b>עַד שֶׁיֵּרָפֵא מִן הַמִּילָה</b>. שתחלים הפציעה החלמה שלמה.
<b>כְּמוֹ שֶׁבֵּאַרְנוּ בְּעִנְיַן הַגֵּרוּת</b>. שם יד,ה.
<b>לְפִיכָךְ הֶעֱמִידוּ דִּבְרֵיהֶן בְּמָקוֹם זֶה וכו'</b>. חכמים גזרו לדחות גר זה מפסח הואיל וחיוב הגר בפסח אינו מוחלט, שהרי עקרונית ניתן לדחות את מועד הטבילה מסיבות אחרות כגון רפואה, וכל עוד לא טבל לא נשלמה הגרות ולא התחייב בשום מצווה. ומשום כך גם במקרה שהקדים וטבל דחו חכמים אותו, גזרה משום השנה הבאה.
<h3> ח</h3>
<b>מִי שֶׁבָּא בְּבֵית הַפְּרָס</b>. נצרך ללכת בשדה שנחרש בה קבר ואבדו עצמות המת בעפרה, וחכמים גזרו שעפרה מטמא במגע ובמשא שמא יש בה עצם כשעורה (שהוא שיעור העצם המטמאת במת).
<b>מְנַפֵּחַ וְהוֹלֵךְ מְנַפֵּחַ וְהוֹלֵךְ</b>. נופח בפיו באבק הדרך לראות אם יש עצם כלשהי הטמונה בו.
<b>כְּמוֹ שֶׁיִּתְבָּאֵר בְּהִלְכוֹת טֻמְאַת מֵת</b>. ב,טז (ועוד בדיני בית הפרס שם פרק י).
<b>כְּמוֹ שֶׁבֵּאַרְנוּ</b>. לעיל ה"ה.
<b>בֵּית הַפְּרָס שֶׁנָּדוֹשׁ טָהוֹר לְעוֹשֵׂה הַפֶּסַח</b>. שהלכו שם רבים, ומניחים שבדריסת הרגליים הוסרו ונשברו העצמות שהיו בו. ולעניין פסח לא גזרו חכמים לחשוש שמא עדיין נשארו עצמות המטמאות.
<h3> ט</h3>
<b>הָאוֹנֵן רָאוּי לֶאֱכֹל הַפֶּסַח לָעֶרֶב מִפְּנֵי שֶׁאֲנִינוּת לַיְלָה מִדִּבְרֵיהֶם</b>. האונן הוא מי שמת לו אחד מן הקרובים שהוא חייב להתאבל עליהם, ואסור באכילת קדשים ובעבודת המקדש. ביום המיתה נחשב לאונן מן התורה, ובלילה שאחריו וכן בימים שאחריהם עד שנקבר המת הוא אונן מדברי חכמים (הלכות מעשר שני ג,ו, הלכות ביאת המקדש ב,ט-י).
<b>לֹא הֶעֱמִידוּ דִּבְרֵיהֶן בְּדָבָר זֶה בִּמְקוֹם כָּרֵת</b>. הואיל ומן התורה התחייב בהבאת הפסח עוד לפני שמת הקרוב, לא תיקנו לאסור לאכול בקדשים בלילה.
<b>וְטוֹבֵל וְאַחַר כָּךְ אוֹכֵל כְּדֵי שֶׁיִּפְרֹשׁ מֵאֲנִינוּתוֹ וְלֹא יַסִּיחַ דַּעְתּוֹ</b>. שחכמים תיקנו טבילה לקודש לאונן שסיים אנינותו מחשש שהסיח דעתו מן הטומאה בזמן שהיה אסור בקדשים (ראה הלכות שאר אבות הטומאות יב,טו). ולפיכך טובל כדי לפרוש מאנינותו ולשים לב מעתה שלא ייטמא.
<b>אֲבָל אִם מֵת לוֹ הַמֵּת קֹדֶם חֲצוֹת אֵין שׁוֹחֲטִין עָלָיו</b>. שהרי כבר כשהגיע זמן החיוב היה אונן, ובמקרה כזה העמידו חכמים דבריהם שלא לבטל אנינות לילה, ודחוהו לפסח שני.
<b>וְאִם שָׁחֲטוּ עָלָיו וְזָרְקוּ הַדָּם טוֹבֵל וְאוֹכֵל לָעֶרֶב</b>. שהרי מן התורה ראוי לאכילה בלילה, והתירו לו לאכלו כדי שלא ייפסל הפסח (או"ש).
<b>הֲרֵי הוּא בְּיוֹם קְבוּרָה אוֹנֵן מִדִּבְרֵיהֶן</b>. בכל אותו היום, אף אחרי הקבורה.
<b>וְאֵינוֹ תּוֹפֵס לֵילוֹ וְלֹא מִדִּבְרֵיהֶם</b>. אינו נחשב אונן אפילו לא מדברי חכמים, שלא תיקנו חכמים אנינות לילה ביום קבורה, אלא ביום המיתה בלבד.
<b>אַף בִּשְׁאָר הַקֳּדָשִׁים</b>. אף שאין בביטולם עונש כרת.
<b>וְיוֹם שְׁמוּעָה</b>. ששמע שמת קרובו במקום אחר, ונוהג באבל מאותו היום (ראה הלכות אבל ז,א-ג).
<b>וְיוֹם לִקּוּט עֲצָמוֹת</b>. שבו אוספים את העצמות להביאן לקבורה קבועה, ונוהגים בו מנהגי אבל (ראה שם יב,ח).
<b>הֲרֵי הוּא כְּיוֹם קְבוּרָה</b>. שאונן בהם מדברי חכמים, ביום ולא בלילה.
<h3> י</h3>
<b>חוֹפֵר בַּגַּל לְבַקֵּשׁ עַל הַמֵּת</b>. מפנה מפולת אבנים, לחפש אדם שמת תחתיה כדי להביאו לקבורה.
<b>שָׁחֲטוּ עָלָיו וְלֹא נִמְצָא שָׁם מֵת</b>. שהסתבר שלא היה שם אדם.
<b>כְּגוֹן שֶׁהָיָה גַּל עָגֹל</b>. שכל האבנים היו מקובצות יחד מעל המת, שבוודאי האהיל על המת.
<b>וְאִם סָפֵק הַדָּבָר וְשֶׁמָּא לֹא הָיָה עוֹמֵד עַל הַטֻּמְאָה בִּשְׁעַת זְרִיקָה</b>. כגון בגל מוארך שייתכן שהיה המת מצוי בצד אחר של הגל, ולא האהיל עליו, עד אחרי זמן הזריקה.
<h3> יא</h3>
<b>וְנִמְצָא מֵת מֻשְׁכָּב לְרָחְבָּהּ שֶׁל דֶּרֶךְ</b>. קבור תחת הדרך, באופן שכל העובר בדרך מאהיל על המת.
<b>אִם הָיָה הַמֵּת טֻמְאַת הַתְּהוֹם</b>. טומאה שאינה ידועה לאף אדם בעולם (ראה לעיל ד,ב).
<b>אַף עַל פִּי שֶׁהוּא טָמֵא לִתְרוּמָה</b>. שהוא מוחזק כטמא לעניין תרומה. ואינו נחשב כספק טומאה שטהור ברשות הרבים (ראה הלכות שאר אבות הטומאות יח,ג).
<b>שֶׁהֲרֵי אֶפְשָׁר שֶׁלֹּא יִגַּע</b>. ובמקרה כזה טיהרו בטומאת התהום לעושה הפסח.
<b>לְפִי שֶׁאִי אֶפְשָׁר שֶׁלֹּא יִגַּע וְשֶׁלֹּא יָסִיט וְשֶׁלֹּא יַאֲהִיל</b>. ובוודאי נטמא.
<b>בְּהִלְכוֹת נְזִירוּת</b>. ו,יח-יט.
<h3> יב</h3>
<b>וְאַחַר כָּךְ נוֹדַע לוֹ שֶׁהָיָה טָמֵא בְּטֻמְאַת הַתְּהוֹם וכו'</b>. ובמקרה זה, אף אם נטמא בוודאי בטומאת התהום פטור מפסח שני.
<b>הֲלָכָה מִפִּי הַקַּבָּלָה</b>. נודעה במסורת חכמים.
<h3> יג</h3>
<b>וְהִזָּה שְׁלִישִׁי וּשְׁבִיעִי</b>. ולאחר מכן טבל.
<b>אֵינוֹ חַיָּב בְּפֶסַח שֵׁנִי שֶׁכֵּיוָן שֶׁטָּבַל בַּשְּׁבִיעִי פָּסְקָה טֻמְאָה הָרִאשׁוֹנָה</b>. שכבר אינו טמא מת (אלא טבול יום, עד שתשקע השמש), ובזמן שעשה את הפסח היה בחזקת טהור.
<b>שֶׁחֶזְקַת הַטָּמֵא טָמֵא עַד שֶׁיִּהְיֶה טָהוֹר וַדַּאי</b>. שמי שהוחזק טמא אין מחשיבים אותו כטהור עד שיתברר בוודאות שאכן נטהר.
<b>שֶׁרַגְלַיִם לַדָּבָר</b>. מניחים את המצב כפי שהיה ידוע (ראה פה"מ נזיר ט,ב).
<h2>פרק ז</h2>
<h3> א</h3>
<b>מִעוּט הַקָּהָל</b>. המיעוט מכלל עושי הפסח (לאופן הבדיקה אם מדובר ברוב או מיעוט ראה לקמן ה"ו).
<b>הֲרֵי אֵלּוּ נִדְחִין לְפֶסַח שֵׁנִי כִּשְׁאָר הַטְּמֵאִים</b>. שאף שמדובר באנשים רבים דינם כדין אדם יחיד שנדחה לפסח שני (לעיל ה,א).
<b>כְּלֵי שָׁרֵת</b>. הכלים שמשתמשים בהם להקרבה.
<b>וַיְהִי אֲנָשִׁים וכו'</b>. המשך הפסוק: "אשר היו טמאים לנפש אדם ולא יכלו לעשות הפסח ביום ההוא...". לגבי מקרה זה נתחדש דין פסח שני, ומן המילה 'אנשים' יש לדייק כי דווקא אנשים פרטיים נדחים, אך לא הציבור.
<b>בְּטֻמְאַת מֵת בִּלְבַד</b>. שהיא בלבד נדחית במקדש, בקרבנות שקבוע להם זמן.
<b>כְּמוֹ שֶׁבֵּאַרְנוּ בְּבִיאַת הַמִּקְדָּשׁ</b>. ד,ט, ד,יב.
<h3> ב</h3>
<b>הָיוּ הַקָּהָל מֶחֱצָה טְהוֹרִין וּמֶחֱצָה טְמֵאֵי מֵת</b>. שנחלקו בדיוק חצי חצי.
<b>כֻּלָּן עוֹשִׂין בָּרִאשׁוֹן וכו'</b>. שכל מחצית נחשבת כרוב הקהל, ועושה לעצמה (בבלי פסחים עט,א).
<b>וְאוֹכְלִין אוֹתוֹ בְּטֻמְאָה</b>. מותרים לאכול את הפסח בטומאתם, שמעיקרו בא לאכילה (לקמן ה"ח).
<b>אֲפִלּוּ אֶחָד</b>. מרובים מהטהורים אפילו בהפרש של אדם אחד.
<b>יַעֲשׂוּ כֻּלָּם בְּטֻמְאָה</b>. אף הטהורים, שאינם צריכים להקפיד על טהרת הבשר והכהנים.
<h3> ג</h3>
<b>וּבִזְמַן שֶׁאַתָּה מוֹנֶה הַנָּשִׁים בִּכְלַל הָאֲנָשִׁים יִהְיוּ הָרֹב טְהוֹרִין</b>. שהנשים הטהורות היו מרובות מן הטמאות.
<b>הַטְּהוֹרִין עוֹשִׂין אֶת הָרִאשׁוֹן</b>. שהם רוב הציבור.
<b>שֶׁהַנָּשִׁים בַּשֵּׁנִי רְשׁוּת וכו'</b>. כדלעיל ה,ח, ולכן אינן נספרות במניין הפסח השני, ונמצא שיש שם מחצית הקהל.
<b>וְאֵין מֶחֱצָה עוֹשִׂין אֶת הַשֵּׁנִי</b>. שהמחצית נידונים כרוב (לעיל  ה"ב).
<h3> ד</h3>
<b>זָבִין וּמְצֹרָעִין וּבוֹעֲלֵי נִדּוֹת</b>. טמאים בטומאות שאינן טומאת מת, ולא יכולים להיטהר באותו הערב.
<b>אוֹתָן טְמֵאֵי מֵת אֵין עוֹשִׂין בָּרִאשׁוֹן לְפִי שֶׁהֵן מִעוּט</b>. שאין הטמאים בטומאות אחרות מצטרפים לרוב טמאים.
<b>וְכָאן הוֹאִיל וְלֹא עָשׂוּ</b>. שהרי הרוב היו טמאים בטומאות שונות.
<h3> ה</h3>
<b>טְמֵאֵי מֵת עוֹשִׂין אֶת הָרִאשׁוֹן</b>. כדין רוב הקהל שדוחה את הטומאה.
<b>שֶׁאֵין נִדְחֵית בַּצִּבּוּר אֶלָּא טֻמְאַת הַמֵּת בִּלְבַד</b>. כדלעיל ה"א.
<b>אֲבָל אִם נַעֲשָׂה רִאשׁוֹן בְּטֻמְאָה אֵין שָׁם פֶּסַח שֵׁנִי</b>. שרק פסח ראשון הנעשה בטהרה דוחה את אלה שלא יכלו לעשותו לפסח שני.
<h3> ו</h3>
<b>וּבַשֵּׁנִי לֹא יַעֲשׂוּ שֶׁהֲרֵי מִעוּט עָשׂוּ בָּרִאשׁוֹן</b>. שרק אם הרוב עשו את הראשון, השאר נדחים לפסח שני.
<b>כְּמוֹ שֶׁבֵּאַרְנוּ</b>. לעיל ה"ד.
<b>כֵּיצַד מְשַׁעֲרִין הַפֶּסַח</b>. למדוד את כמות הטהורים והטמאים.
<b>אֵין מְשַׁעֲרִין בְּכָל הָאוֹכְלִין וכו'</b>. לא בודקים כמה מן הקהל שאמורים לאכול את הפסח טמאים או טהורים, אלא הולכים אחר מקריבי הקרבן (השווה הלכות ביאת מקדש ד,יב).
<b>וְעַד שֶׁהֵן מִבַּחוּץ קֹדֶם שֶׁתִּכָּנֵס כַּת הָרִאשׁוֹנָה מְשַׁעֲרִין אוֹתָן</b>. שבודקים את כל העתידים להקריב, עוד לפני שיתחלקו לשלוש כתות (כדלעיל א,ט).
<h3> ז</h3>
<b>יָחִיד שֶׁנִּטְמָא בִּסְפֵק רְשׁוּת הַיָּחִיד</b>. שספק אם נגע בטומאת המת. והכלל הוא שכאשר הספק התרחש ברשות היחיד מחשיבים את האדם כטמא.
<b>כְּמוֹ שֶׁיִּתְבָּאֵר בִּמְקוֹמוֹ</b>. הלכות שאר אבות הטומאות טו,ח.
<b>וְצִבּוּר שֶׁנִּטְמָא בִּסְפֵק רְשׁוּת הַיָּחִיד יַעֲשׂוּ כֻּלָּן בְּטֻמְאָה</b>. שאין הבדל בעניין זה בין היחיד והציבור, ואף הציבור נחשבים טמאים בספק טומאה ברשות היחיד.
<h3> ח</h3>
<b>פֶּסַח שֶׁהִקְרִיבוּהוּ בְּטֻמְאָה הֲרֵי זֶה נֶאֱכָל כַּטָּהוֹר</b>. אוכלים את בשרו כשם שאוכלים את הפסח הטהור. וזאת בניגוד לקרבנות אחרים הבאים בטומאה, שרק הקרבתם דוחה את הטומאה אך לא האכילה, ובשרם נשרף (הלכות ביאת המקדש ד,יא).
<b>שֶׁמִּתְּחִלָּתוֹ לֹא בָּא אֶלָּא לַאֲכִילָה</b>. שעיקרו של הפסח הוא אכילתו, ולכן הותרה אכילתו בטומאה כשקרב בטומאה.
<b>וּלְכַיּוֹצֵא בָּהֶן מִטְּמֵאֵי מַגַּע טֻמְאוֹת</b>. לטמאים הדומים בטומאתם לטמאי מת, בכך שנטמאו בדבר שאינו מגופם (כגון טמא שרץ או מגע הזב).
<b>מִפִּי הַשְּׁמוּעָה לָמְדוּ</b>. מסורת חכמים בפרשנות הפסוקים (ראה בבלי פסחים צה,ב).
<b>אֲפִלּוּ אָכְלוּ טְמֵאֵי הַמֵּת מִן הָאֵמוּרִין שֶׁלָּהֶן פְּטוּרִין</b>. אף שהאמורים (חלקי הקרבן הקרבים למזבח), אסורים באכילה לכל אדם (הלכות מעשה הקרבנות יא,ג), וטמא שאכלן חייב כרת (הלכות פסולי המוקדשין יח,יח), כאן פטור מן הכרת על הטומאה משום שהותר לעשותו בטומאה.
<b>אֲבָל אִם נִטְמְאוּ לְאַחַר זְרִיקַת הַדָּם לֹא יֵאָכֵל</b>. אסור לאכלו בטומאה, שהרי פסח זה נעשה בטהרה ודינו להיאכל בטהרה, שאכילת הפסח בטומאה לא הותרה כשלעצמה, אלא רק בפסח שעיקר עשייתו בטומאה.
<h3> ט</h3>
<b>וְהַפֶּסַח לֹא יֵאָכֵל גְּזֵרָה שֶׁמָּא יִטָּמְאוּ אַחַר זְרִיקָה בְּשָׁנָה אַחֶרֶת וְיֹאכְלוּהוּ בְּטֻמְאָה</b>. אף שמן הדין היה מותר לאכלו בטומאה, שהרי נזרק הדם כשהיו הרוב טמאים, בכל זאת אסרו זאת משום חשש לבלבול בשנים הבאות.
<b>טְמֵאִים בְּשֶׁרֶץ וְכַיּוֹצֵא בּוֹ הוֹאִיל וְאֵינָן מְטַמְּאִין אֶת הָאָדָם</b>. שכלי שנטמא באב הטומאה (כגון שרץ) מטמא אוכל ומשקה בלבד.
<b>כְּמוֹ שֶׁיִּתְבָּאֵר בִּמְקוֹמוֹ</b>. הלכות טומאת מת ה,ז.
<b>לֹא יַעֲשׂוּ אוֹתוֹ אֶלָּא הַטְּהוֹרִים וכו'</b>. אין מתירים לטמאים להקריב קרבן פסח, ואף שגם הטהורים שיקריבו יצטרכו בסופו של דבר לאכול בשר טמא.
<b>מוּטָב שֶׁיֵּאָכֵל בְּטֻמְאַת בָּשָׂר שֶׁהִיא בְּלָאו וְלֹא יֹאכְלוּהוּ טְמֵאֵי הַגּוּף שֶׁהֵן בְּכָרֵת</b>. שהאיסור לאכול בשר טמא קל יותר מאכילת בשר בטומאת הגוף.
<b>כְּמוֹ שֶׁבֵּאַרְנוּ בִּפְסוּלֵי הַמֻּקְדָּשִׁין</b>. יח,יב-יג.
<h2>פרק ח</h2>
<h3> ב</h3>
<b>וְאֵין מַצָּה וּמָרוֹר מְעַכְּבִין</b>. אלא אכילת הפסח היא מצווה לעצמה.
<b>אֲבָל מָרוֹר בְּלֹא פֶּסַח אֵינוֹ מִצְוָה</b>. ומדברי חכמים מצווה לאכלו גם כשאין קרבן פסח (הלכות חמץ ומצה ז,יב). ואילו אכילת מצה היא מצווה לעצמה, וחייבים בה מן התורה אף בלא הפסח (שם ו,א).
<h3> ג</h3>
<b>אֲכִילַת שֹׂבַע</b>. שיאכל ממנו עד שיהיה שבע, ולא ירצה לאכול אחריו עוד. שכך היא הדרך במאכלים חשובים (ריק"ו).
<b>אִם הִקְרִיב שַׁלְמֵי חֲגִיגָה בְּאַרְבָּעָה עָשָׂר</b>. שהוא קרבן רשות (ראה לקמן י,יב-יג).
<b>וְאִם לֹא אָכַל אֶלָּא כַּזַּיִת יוֹצֵא יְדֵי חוֹבָתוֹ</b>. אף אם אכל כמות קטנה מן הפסח יוצא ידי חובה, שהיא שיעור אכילה בכל מקום.
<h3> ד</h3>
<b>וּשְׁנֵיהֶן</b>. פסח ראשון ופסח שני.
<b>אֵינָן נֶאֱכָלִין אֶלָּא צְלִי אֵשׁ</b>. מותר לאכול את הבשר רק אם נצלה באש, כפי שיתבאר בהלכות הבאות.
<b>נָא</b>. בשר שנצלה מעט ועדיין אינו ראוי למאכל אדם (לקמן ה"ו).
<b>מְבֻשָּׁל</b>. בנוזלים (לקמן הד"ז).
<b>לְפִי שֶׁשְּׁנֵיהֶן נִכְלְלוּ בְּלָאו אֶחָד</b>. שלא התייחדה לשון איסור לכל אחד מהם (שלא נאמר 'אל תאכלו ממנו נא ולא בשל מבשל'), אלא לשניהם יחד (וראה גם הלכות סנהדרין יח,ג).
<b>מִבְּעוֹד יוֹם</b>. לפני זמן אכילתו, שהוא בלילה.
<h3> ה</h3>
<b>בַּלַּיְלָה לֹא בַּיּוֹם</b>. מכך שנאמר שיש לאכול את הבשר דווקא בלילה, ניתן לדייק שאסור לאכול ממנו ביום.
<b>וְלָאו הַבָּא מִכְּלַל עֲשֵׂה עֲשֵׂה הוּא</b>. שאיסור שלא התפרש בתורה בלשון שלילה, אלא נלמד כניגוד של מצוות עשה, הוא כמצוות עשה שאין לוקים עליה.
<h3> ו</h3>
<b>בָּשָׂר חַי</b>. שלא נתבשל כלל בשום דרך.
<b>צָלָהוּ כָּל צָרְכּוֹ עַד שֶׁנִּתְחָרֵךְ</b>. צלה אותו לגמרי ונשרף.
<b>וַאֲכָלוֹ פָּטוּר</b>. שהוא עדיין בכלל 'צלי אש'.
<h3> ז</h3>
<b>וּבָשֵׁל מְבֻשָּׁל רִבָּה הַכֹּל</b>. מן הכפילות למדים לאסור את הבישול בכל מיני הנוזלים.
<h3> ח</h3>
<b>צְלִי קְדֵרָה</b>. בישלו בקדרה בלא הוספת נוזלים.
<b>וַאֲכָלוֹ חַיָּב</b>. שכל אלו אף הם נתרבו בכלל בישול.
<b>אֲבָל מֻתָּר לָסוּךְ אוֹתוֹ בְּיַיִן וְשֶׁמֶן וּבִשְׁאָר מַשְׁקִין וּמֵי פֵּרוֹת</b>. למשוח עליו אותם לפני הצלייה, שלא נועדו לבשלו אלא כדי שיתנו טעם בבשר.
<b>חוּץ מִן הַמַּיִם</b>. שאינם נותנים טעם ודומה לבישול (מלכי בקודש).
<h3> ט</h3>
<b>עַל גַּבֵּי כְּלֵי אֶבֶן אוֹ כְּלֵי מַתָּכוֹת</b>. שהכלי מפריד בין הבשר ובין האש.
<b>לֹא צְלִי דָּבָר אַחֵר</b>. וכאן הפסח נצלה מחום הכלי ולא מחום האש.
<b>כְּדֵי שֶׁתִּשְׁלֹט בּוֹ הָאוּר</b>. שחום האש עצמו מגיע אל הבשר דרך נקבי הכלי.
<b>שֶׁהֲרֵי הַשַּׁפּוּד חַם כֻּלּוֹ וְצוֹלֶה מְקוֹמוֹ</b>. שאם השפוד מתחמם בקצהו האחד, כולו נעשה חם, והבשר שאין חום האש מגיע אליו מתבשל על ידי השפוד ולא על ידי האש.
<h3> י</h3>
<b>וְגָרַף אֶת כָּל הָאֵשׁ</b>. הוציא מתוך התנור את הגחלים, והתנור עדיין חם מאותו ההיסק.
<b>חֲתָכוֹ וְצָלָהוּ עַל גַּבֵּי גֶּחָלִים</b>. ולא כשהוא שלם ובתוך תנור.
<b>סִיד אוֹ חַרְסִית</b>. חומרי בניין שערבובם במים גורם להפקת חום רב.
<b>חַמֵּי טְבֶרְיָה</b>. מים הנובעים מן האדמה כשהם חמים, ובישל בחום העולה מהם.
<b>שֶׁאֵין זֶה צְלִי אֵשׁ</b>. אלא מקור חום אחר.
<b>תּוֹחֲבוֹ מִתּוֹךְ פִּיו עַד בֵּית נְקוּבָתוֹ</b>. תוקע בשה השלם שפוד ארוך, מראשו ועד אחוריו.
<b>שֶׁל עֵץ</b>. ולא של מתכת, כדלעיל ה"ט.
<b>וְתוֹלֶה כְּרָעָיו וּבְנֵי מֵעָיו בַּתַּנּוּר חוּצָה לוֹ, וְלֹא יִתְּנֵם בְּתוֹכוֹ וכו'</b>. את האיברים הפנימיים תולה על השפוד מחוץ לשה ולא משאירם בתוכו מכיוון שאז לא ייצלו ישירות מן האש.
<b>וְשַׁפּוּד שֶׁל רִמּוֹן</b>. ענף ארוך של עץ הרימון.
<b>כְּדֵי שֶׁלֹּא יִזְרֹק אֶת מֵימָיו וִיבַשְּׁלוֹ</b>. שבעצים אחרים יש רטיבות בתוך פרקי הענף, שעשויה להיפלט בשעת הצלייה ולגרום לבישול.
<h3> יא</h3>
<b>נָגַע הַבָּשָׂר בְּחַרְסוֹ שֶׁל תַּנּוּר</b>. בגוף התנור, העשוי חרס, והוא חם מאוד מחמת האש וצולה את הבשר שנגע בו.
<b>יִקְלֹף אֶת מְקוֹמוֹ</b>. יסיר את החלק החיצוני של הבשר שנגע בגוף התנור.
<h3> יב</h3>
<b>נָטַף מֵרָטְבּוֹ עַל הַחֶרֶס</b>. יצאו מהבשר נוזלים מחמת הצלייה, והגיעו אל חרס התנור, וניתזו שוב על הבשר.
<b>יִקְלֹף אֶת מְקוֹמוֹ</b>. יסיר את החלק החיצוני שניתז עליו מן הרוטב.
<b>שֶׁכָּל הַמָּרָק וְהַלֵּחָה שֶׁתִּפְרֹשׁ מִמֶּנּוּ כְּשֶׁיִּצָּלֶה אֲסוּרָה שֶׁהֲרֵי אֵינָהּ בְּשַׂר צָלִי</b>. שאסור לאכול מן הפסח את הנוזלים שיצאו ממנו במהלך הצלייה, אלא את בשרו בלבד.
<h3> יג</h3>
<b>יִקְמֹץ אֶת מְקוֹמוֹ וְיַשְׁלִיכֶנּוּ</b>. יוציא את הסולת שנבלע בה הרוטב, שאסור לאכול רוטב זה.
<h3> יד</h3>
<b>סָכוֹ בְּשֶׁמֶן שֶׁל תְּרוּמָה</b>. מרח עליו שמן של תרומה, שאסור באכילה למי שאינו כהן.
<b>אִם חַי הוּא יְדִיחֶנּוּ וִינַגֵּב</b>. אם הפסח עדיין לא נצלה, ניתן לשטוף את הבשר במים. וצריך אחר כך לנגבו מן המים, שהרי אסור לסוכו במים קודם הצלייה, כדלעיל ה"ח (מלכי בקודש, הר המוריה).
<b>וְאִם צָלִי יִקְלֹף אֶת הַחִיצוֹן</b>. שמה שנמשח על הבשר הצלוי נבלע בו מעט, ונאסר באכילה למי שאינו כהן.
<b>לֹא יַעֲשֶׂנּוּ דָּמִים עַל בְּנֵי חֲבוּרָה</b>. אסור לבעלים לבקש את מחיר השמן משאר בני החבורה.
<b>שֶׁאֵין פּוֹדִין מַעֲשֵׂר שֵׁנִי בִּירוּשָׁלַיִם</b>. כאשר נוטלים כסף עבור השמן נחשב הדבר כפדיון השמן על המעות (שקדושת המעשר עוברת למעות), ואסור לעשות כן מפני שאין פודים פירות מעשר אחרי כניסתם לירושלים.
<b>כְּמוֹ שֶׁבֵּאַרְנוּ בִּמְקוֹמוֹ</b>. הלכות מעשר שני ב,ח.
<b>וְאֵין צוֹלִין שְׁנֵי פְּסָחִים כְּאֶחָד</b>. בתנור יחד.
<b>מִפְּנֵי הַתַּעֲרֹבֶת</b>. שמא יתחלפו הקרבנות זה בזה, ויימצא הפסח נאכל שלא למנוייו.
<b>אֲפִלּוּ גְּדִי וְטָלֶה</b>. אף שלא קיים חשש מעשי שיתחלפו, שהרי הם שונים זה מזה.
<h3> טו</h3>
<b>כְּבָר בֵּאַרְנוּ בְּכַמָּה מְקוֹמוֹת שֶׁאֵין הַפֶּסַח נֶאֱכָל אֶלָּא עַד חֲצוֹת</b>. הלכות מעשה הקרבנות י,ח, פסולי המוקדשין ו,יב.
<b>כְּדֵי לְהַרְחִיק מִן הָעֲבֵרָה וכו'</b>. אף שכל דבר שמצוותו בלילה כשר מן התורה כל הלילה (הלכות מעשה הקרבנות ד,ו), הרחיקו חכמים וקבעו שיש לאכלו רק עד חצות כדי שלא יימשך ויגיע לסוף הזמן (להרחקות דומות ראה הלכות קריאת שמע א,ט, הלכות מעשה הקרבנות ד,ב).
<b>וּכְבָר בֵּאַרְנוּ בְּהִלְכוֹת חָמֵץ וּמַצָּה שֶׁהוּא טָעוּן הַלֵּל בִּשְׁעַת אֲכִילָתוֹ</b>. ח,ה, ח,י; וראה לקמן י,טו.
<b>וְשֶׁאֵין בְּנֵי חֲבוּרָה חוֹזְרִין וְאוֹכְלִין אַחַר שֶׁנִּרְדְּמוּ</b>. הלכות חמץ ומצה ח,יד.
<h2>פרק ט</h2>
<h3> א</h3>
<b>אֵינוֹ אוֹכֵל אֶלָּא בַּחֲבוּרָה אַחַת</b>. מותר לאוכל להיות רק במקום אחד בחבורה אחת, כפי שיתבאר בהמשך.
<b>וְאֵין מוֹצִיאִין מִמֶּנּוּ וכו'</b>. אסור להעביר את הבשר אל מחוץ לחבורה.
<b>וְהוּא שֶׁיַּנִּיחוֹ בַּחוּץ</b>. חייב מלקות רק אם הוציאו ולבסוף הניחו שם, ולא אם העבירו מבלי להניח.
<b>שֶׁהוֹצָאָה כְּתוּבָה בּוֹ כְּשַׁבָּת</b>. בשבת נאסרה ההוצאה מרשות לרשות, על פי הפסוק "אל יצא איש ממקֹמו ביום השביעי" (שמות טז,כט), וכן האיסור להעביר את בשר הפסח ממקום למקום נקרא בתורה בשם הוצאה.
<b>צָרִיךְ עֲקִירָה וַהֲנָחָה כְּהוֹצָאַת שַׁבָּת</b>. שעל הוצאה מרשות לרשות חייבים רק בעקירה מרשות אחת והנחה בשנייה (הלכות שבת יג,א).
<b>וְאֵין מוֹצִיא אַחַר מוֹצִיא בַּפֶּסַח</b>. שאם לאחר שהוציאו את הבשר, חזר הבשר למקומו והוציאוהו שוב, אין השני חייב, משום שהבשר נפסל בהוצאה הראשונה.
<b>מִן הָאֲגַף וְלִפְנִים כְּלִפְנִים</b>. השטח שמקצה עובי הפתח הפנימי כלפי תוך הבית נחשב כלפנים.
<b>וְהָאֲגַף עַצְמוֹ שֶׁהוּא עֹבִי הַפֶּתַח</b>. חלל הפתח.
<b>הַחַלּוֹנוֹת וְעֹבִי הַכְּתָלִים כְּלִפְנִים</b>. חללים אלה נחשבים כפנים הבית.
<b>הַגַּגִּין וְהָעֲלִיּוֹת אֵינָן בִּכְלַל הַבַּיִת</b>. ואם הוציא לשם מן הבשר, לוקה.
<h3> ב</h3>
<b>וַהֲרֵי הוּא כִּבְשַׂר קָדְשֵׁי קָדָשִׁים שֶׁיָּצָא חוּץ לָעֲזָרָה וכו'</b>. שכל בשר שיצא חוץ למחיצה הראויה לו, נפסל ונאסר לעולם כדין טרפה (ראה הלכות מאכלות אסורות ה,ט), שנאמר "ובשר בשדה טרפה לא תאכלו" (שמות כב,ל), ודרשו חכמים: "כיון שיצא בשר חוץ למחיצתו נעשה כטרפה".
<b>כְּמוֹ שֶׁבֵּאַרְנוּ בְּמַעֲשֵׂה הַקָּרְבָּנוֹת</b>. יא,ו.
<b>אֵבֶר שֶׁיָּצָא מִקְצָתוֹ</b>. שהונח בחלקו מחוץ למחיצתו, וחלקו עדיין בפנים.
<b>חוֹתֵךְ הַבָּשָׂר וְיוֹרֵד וכו'</b>. רק הבשר שיצא נאסר, ולכן יש להפרידו מן הבשר המותר.
<b>חוֹתֵךְ בְּקוֹפִיס אִם הָיָה שְׁאָר קָדָשִׁים</b>. קוצץ את העצם בסכין קצבים, כדי להסיר את כל החלק שיצא ונאסר.
<b>אִם הָיָה שְׁאָר קָדָשִׁים</b>. קרבנות אחרים מלבד הפסח, שלא נאסרה בהם שבירת העצמות.
<b>פֶּסַח שֶׁאָסוּר לִשְׁבֹּר בּוֹ עֶצֶם</b>. כדלקמן י,א.
<b>קוֹלֵף עַד הַפֶּרֶק וּמְפָרֵק הָאֵבֶר וכו'</b>. מפריד את הבשר המותר מן העצם עד שמגיע לפרק הקרוב, וחותך את העצמות זו מזו במקום הפרק, ומשליך את העצם כולה.
<h3> ג</h3>
<b>צְרִיכָה כָּל חֲבוּרָה מֵהֶן לַעֲשׂוֹת לָהּ הֶקֵּף</b>. מחיצה המתחמת את מקום אכילתם (ראה לקמן ה"ה).
<b>וְאֵלּוּ הוֹפְכִין אֶת פְּנֵיהֶם הֵילָךְ וְאוֹכְלִין וכו'</b>. כל אחת מן החבורות צריכה לאכול כשפני החברים מופנים שלא כלפי החבורה השנייה.
<h3> ד</h3>
<b>הָיָה הַמַּיִם שֶׁמּוֹזְגִין בּוֹ יֵינָם בְּאֶמְצַע הַבַּיִת</b>. ובמהלך הסעודה צריך להביא מן המים הללו, כדי למהול את היין.
<b>כְּשֶׁהַשַּׁמָּשׁ עוֹמֵד לִמְזֹג</b>. ולהביא מים לבני חבורתו מהמקום שנמצא בין החבורות.
<b>קוֹפֵץ אֶת פִּיו וּמַחֲזִיר אֶת פָּנָיו</b>. סוגר את פיו ומפסיק לאכול, ומפנה את פניו כל הזמן לכיוון חבורתו, שלא ייראה כאוכל בחבורה השנייה.
<b>וּמֻתָּר לַכַּלָּה לְהַחֲזִיר פָּנֶיהָ וכו'</b>. להפנות את פניה לכיוון אחר.
<h3> ה</h3>
<b>שֶׁנִּפְרְצָה מְחִצָּה מִבֵּינֵיהֶן</b>. שהייתה ביניהן מחיצה המקיפתן, ונשברה אחרי שהתחילו לאכול מן הקרבן, אסורים להמשיך לאכול משום שאין הם מופרדים מהחבורה האחרת (כדלעיל ה"ג).
<b>וְנַעֲשֵׂית מְחִצָּה בֵּינֵיהֶן</b>. הועמדה מחיצה בין בני החבורה.
<b>שֶׁאֵין הַפֶּסַח נֶאֱכָל בִּשְׁתֵּי חֲבוּרוֹת וְאֵין נֶעֱקָרִין מֵחֲבוּרָה לַחֲבוּרָה</b>. שמשום עשיית המחיצה נחשבים לחבורה אחרת, ואסור לעבור מחבורה לחבורה (והמילים 'שאין הפסח נאכל בשתי חבורות' הן שריד ממהדורה קמא של הרמב"ם שסבר בתחילה שאין לאכול את קרבן הפסח בשתי חבורות — ראה ברכת אברהם והערות הר"י שילת ברמב"ם מדויק, וראה כס"מ שהסביר את הגרסה שלפנינו).
<h3> ו</h3>
<b>וְחָזַר הַמְעוֹרֵר לְכֻלָּם עַל הַשְּׁאָר</b>. סבב האדם הממונה וקרא לשאר בני החבורה להתכנס.
<b>אוֹכְלִין עַד שֶׁיִּשְׂבְּעוּ וְאֵין מַמְתִּינִין לַשְּׁאָר</b>. ומותר להם לאכול כמה שירצו, אף יותר מן החלק היחסי המגיע להם בקרבן.
<b>וּמָצְאוּ אֵלּוּ הַשְּׁלֹשָׁה שֶׁאָכְלוּ הַכֹּל אֵינָן מְשַׁלְּמִין לָהֶן דְּמֵי חֶלְקָם</b>. משום שהייתה להם הרשות לאכול כמה שרוצים, הואיל והאחרים לא הגיעו.
<b>אֲבָל אִם נִכְנְסוּ שְׁנַיִם בִּלְבַד הֲרֵי אֵלּוּ מַמְתִּינִין</b>. חייבים להמתין.
<b>אֲבָל בְּעֵת שֶׁנִּפְטָרִין</b>. שיוצאים מן הסעודה.
<b>אֵין אָדָם צָרִיךְ לְהַמְתִּין לַחֲבֵרוֹ וכו'</b>. מותרים לפרוש מן החבורה בכל זמן שירצו, ולא צריכים לחכות שכולם יגמרו את אכילתם (ראה כס"מ).
<h3> ז</h3>
<b>לִמְשֻׁמָּד לַעֲבוֹדָה זָרָה</b>. ישראל שעובד עבודה זרה.
<b>אוֹ לְגֵר תּוֹשָׁב אוֹ שָׂכִיר</b>. גוי שקיבל על עצמו שלא לעבוד עבודה זרה ולקיים שבע מצוות בני נח שיש לו רשות להתגורר בארץ ישראל (ראה הלכות איסורי ביאה יד,ז), או שהוא שכירו של ישראל.
<b>הֲרֵי זֶה עוֹבֵר בְּלֹא תַעֲשֶׂה וְאֵינוֹ לוֹקֶה</b>. משום שהוא לאו שאין בו מעשה, שלא עשה המאכיל פעולה בעצמו אלא גרם שאחרים יאכלו (מאירי יבמות עא,א).
<b>אֲבָל מַכִּין אוֹתוֹ מַכַּת מַרְדּוּת</b>. מלקות מדברי חכמים על שעבר איסור.
<b>וּבֶן נֵכָר הָאָמוּר בַּתּוֹרָה זֶה הָעוֹבֵד אֵל נֵכָר וכו'</b>. הביטוי "בן נכר" מתייחס לישראל המשומד לעבודה זרה, ולא לגוי, שאיסורם נלמד מן האמור "תושב ושכיר".
<h3> ח</h3>
<b>עָרֵל</b>. ישראל שלא נימול.
<b>אֲבָל אוֹכֵל הוּא מַצָּה וּמָרוֹר</b>. שחייב בהם, אף שבאים עם הפסח, שכן הם מצוות נפרדות (לעיל ח,ב).
<b>וְכֵן מֻתָּר לְהַאֲכִיל מַצָּה וּמָרוֹר לְגֵר תּוֹשָׁב וּלְשָׂכִיר</b>. שבזה אין דינם כדין הפסח.
<h3> ט</h3>
<b>כְּשֵׁם שֶׁמִּילַת בָּנָיו וַעֲבָדָיו מְעַכֶּבֶת אוֹתוֹ מִלִּשְׁחֹט הַפֶּסַח</b>. שאם אחד מהם ערל, אסור לאבי הבן או לבעלי העבד לשחוט (לעיל ה,ה).
<b>כֵּיצַד קָנָה עֶבֶד וכו'</b>. ובאופן זה ייתכן ששחט את הפסח בהיתר, מבלי שהיו לו בנים ועבדים ערלים, ורק בשעת האכילה היו לו ונאסר באכילה מחמתם.
<b>כְּגוֹן שֶׁחֲלָצַתּוּ חַמָּה שֶׁצָּרִיךְ שִׁבְעָה יָמִים מֵעֵת לְעֵת מִיּוֹם הַבְרָאָתוֹ</b>. שחום גופו עלה, וממתינים שבע יממות שלמות החל מן הזמן שנרפא, ואחר כך מלים אותו (הלכות מילה א,טז). ואם הזמן נשלם בין שחיטת הפסח ואכילתו, נמצא שהתחייב האב במילה באותו הזמן, ואוסרתו באכילת הפסח אם לא מל את בנו.
<b>אוֹ שֶׁהָיָה טֻמְטוּם וְנִקְרַע אַחַר שְׁחִיטַת הַפֶּסַח וְנִמְצָא זָכָר</b>. הטומטום הוא מי שלא ברור אם הוא זכר או נקבה. אך אם נפתחה בטנו ונתגלה שהוא זכר, הרי הוא ערל, ואוסר את אביו באכילת הפסח עד שימול אותו. [הערה: בפה"מ מנקד הרמב"ם מילה זו: טֻומְטוֹם.]
<h2>פרק י</h2>
<h3> א</h3>
<b>אֲבָל פֶּסַח שֶׁבָּא בְּטֻמְאָה</b>. כשרוב הציבור טמאים ומקריבים ואוכלים את הפסח בטומאה (לעיל ז,א).
<b>שֶׁשָּׁבַר בּוֹ עֶצֶם מִבְּעוֹד יוֹם</b>. אף שעדיין לא הגיע זמן אכילתו.
<b>אוֹ שֶׁשָּׁבַר אַחַר כַּמָּה יָמִים</b>. אף שכבר נפסל ונעשה נותר.
<h3> ב</h3>
<b>לְפִיכָךְ שׂוֹרְפִין עַצְמוֹת הַפֶּסַח בִּכְלַל הַנּוֹתָר מִבְּשָׂרוֹ כְּדֵי שֶׁלֹּא יָבֹאוּ בָּהֶן לִידֵי תַּקָּלָה</b>. אף שבשאר הקרבנות שורפים מהנותר רק את הבשר ואת העצמות שיש בהן מוח (הלכות פסולי המוקדשין יט,ט), בפסח שורפים את כל העצמות כדי שלא יבואו לידי איסור שבירת עצם (ואף שמבואר בהלכה הבאה שבעצמות שאין בהן מוח לא חייבים על שבירת עצם, בשל החשש מתקלה לא חילקו בין העצמות ויש לשרוף את כולן — ראה ריק"ו שדן בעניין ופירש באופנים שונים).
<h3> ד</h3>
<b>וְהַשּׁוֹבֵר אַחַר הַשּׁוֹבֵר בְּעֶצֶם אֶחָד</b>. שובר עצם שכבר נשברה.
<h3> ה</h3>
<b>וְהַמְחַתֵּךְ גִּידִין אֵינוֹ חַיָּב מִשּׁוּם שְׁבִירַת עֶצֶם</b>. אף שהם קשים ואינם ראויים לאכילה כעצמות, הם אינם בכלל האיסור.
<h3> ו</h3>
<b>נָא</b>. שלא נצלה כל צרכו ואינו ראוי לאכילה.
<b>אוֹ מְבֻשָּׁל</b>. ואסור לאכלו שאינו צלוי (לעיל ח,ד).
<b>וִיצִיאָה</b>. מחוץ לחבורתו (לעיל ט,ב).
<b>בְּשֶׁהָיְתָה לוֹ שְׁעַת הַכֹּשֶׁר וְנִפְסַל</b>. שהקרבן נעשה בכשרות ואחר כך נפסל.
<b>שֶׁנִּתְפַּגֵּל אוֹ נַעֲשָׂה בְּמַחֲשֶׁבֶת הַזְּמַן</b>. מחשבת פיגול היא מחשבה לאכול או להקריב את הקרבן לאחר זמנו שפוסלת את הקרבן (הלכות פסולי המוקדשין יג,א). ולפיכך קשה הלשון 'או נעשה במחשבת הזמן'. ויש שהגיהו 'או נעשה במחשבת המקום' (בן אריה, ערוה"ש קצד,יא), שגם מחשבה להקריב או לאכול את הקרבן חוץ למקומו פוסלת את הקרבן (שם)
<b>מַחֲשֶׁבֶת שִׁנּוּי הַשֵּׁם</b>. שנשחט שלא לשם פסח או שלא לשם בעליו, ופסול (שם טו,א).
<h3> ז</h3>
<b>עֶצֶם הָאַלְיָה</b>. העצם שבזנב הכבש, שמוקטר על המזבח ואינו נאכל.
<h3> ח</h3>
<b>הַסְּחוּסִין... הֲרֵי אֵלּוּ מֻתָּרִין לְאָכְלָן</b>. אינם נחשבים עצמות, ולכן אין באכילתם איסור שבירת עצם.
<h3> ט</h3>
<b>גְּדִי קָטָן וְרַךְ שֶׁעַצְמוֹתָיו רַכִּין</b>. וראויות לאכילה.
<b>בְּשׁוֹר הַגָּדוֹל</b>. שעצמותיו קשות.
<b>רָאשֵׁי כְּנָפַיִם</b>. הגידים שמסביב לפרקים שבין העצמות (פה"מ פסחים ז,יא).
<h3> י</h3>
<b>רְאוּיִין לַאֲכִילָה עַתָּה</b>. בעודם רכים.
<b>וְנֶאֱכָלִין בַּפֶּסַח</b>. שאין בהם איסור שבירת עצם (לעיל ה"ה).
<b>אֵין נִמְנִין עֲלֵיהֶן</b>. צריך להיות בפסח כזית בשר לכל אחד ממנויו (לעיל ב,יד), ואף על פי שאפשר לאכול את הגידים הם אינם נחשבים בשר, ואין להסתמך עליהם כדי לצרף אנשים נוספים לפסח.
<b>וְנִמְנִין עַל מֹחַ שֶׁבָּרֹאשׁ מִפְּנֵי שֶׁיָּכוֹל לְהוֹצִיאוֹ בְּלֹא שְׁבִירַת עֶצֶם</b>. יכול להוציאו דרך נחירי האף בלי לשבור את עצם הגולגולת.
<h3> יא</h3>
<b>וְחוֹתֵךְ הָעֲצָמוֹת מִן הַפֶּרֶק וּמְפָרְקָן</b>. מותר לפרק את העצמות זו מזו במקום חיבורן.
<b>לְגִיד הַנָּשֶׁה</b>. האסור באכילה (הלכות מאכלות אסורות ח,א).
<b>שְׁאָר הַגִּידִין וְהָעֲצָמוֹת וְהַקְּרוּמוֹת שֶׁיּוֹצְאִין בִּשְׁעַת אֲכִילָה</b>. שאינם ראויים לאכילה.
<b>שֶׁאֵין מְנַקִּין אוֹתוֹ כִּשְׁאָר הַבָּשָׂר</b>. בניגוד לבשר שיש להסיר ממנו את גיד הנשה ואת שאר הגידים והחלבים האסורים לפני בישולו או צלייתו, בקרבן פסח אין עושים זאת לפני הצלייה מכיוון שצולים אותו שלם (ריק"ו).
<b>וְאִם חֲתָכוֹ חֲתִיכוֹת חֲתִיכוֹת כָּשֵׁר וְהוּא שֶׁלֹּא יְחַסֵּר אֵבֶר</b>. אף שיש מצווה לצלותו שלם, אם חתכו לכמה חתיכות כשר אך בתנאי שישאיר את האיברים שלמים (חזו"י פסחים ה,י, וכתב שהוא מפני חשש שבירת עצם).
<b>וְכֵן בַּשֵּׁנִי</b>. בפסח שני, והוא הדין בבשר כל הקרבנות (הלכות פסולי המוקדשין יח,ט).
<b>שֶׁהֲרֵי נִתַּק לַעֲשֵׂה</b>. איסור לא תעשה ('ולא תותירו') נעתק להיות מצוות עשה ('באש תשרפו') ואין לוקים עליו.
<h3> יב</h3>
<b>כְּכָל זִבְחֵי הַשְּׁלָמִים</b>. הלכות מעשה הקרבנות א,יא.
<b>וְזוֹ הִיא הַנִּקְרֵאת חֲגִיגַת אַרְבָּעָה עָשָׂר</b>. ואוכלים אותה לפני הפסח כדי לאכול את הפסח מתוך שובע (לעיל ח,ג).
<b>וּבְמוּעָט</b>. שהיו מעט פסחים וממילא היו צריכים הרבה להימנות על פסח אחד ואינו מספיק כדי שביעה (מאירי פסחים סט,ב).
<h3> יג</h3>
<b>נֶאֱכֶלֶת לִשְׁנֵי יָמִים וְלַיְלָה אֶחָד</b>. עד שקיעת החמה ביום ט"ו.
<b>כְּכָל זִבְחֵי שְׁלָמִים</b>. הלכות מעשה הקרבנות י,ו.
<b>וְהַמּוֹתִיר אֵינוֹ לוֹקֶה</b>. כיוון שהוא לאו שניתק לעשה (ראה לעיל הי"א).
<b>אֶלָּא יִשָּׂרֵף הַנּוֹתָר מִמֶּנָּה כִּשְׁאָר הַנּוֹתָרִים</b>. הלכות פסולי המוקדשין יט,א.
<h3> יד</h3>
<b>מִתְבַּעֲרִים עִמּוֹ</b>. אם נותרו לאחר חצות.
<b>וְאֵינָן נֶאֱכָלִין אֶלָּא עַד חֲצוֹת וכו'</b>. כיוון שמעלה אותם עם הפסח על שולחן אחד, יש חשש שיתערב בהם מבשר הפסח, ולכן נוהגים באכילתם כבפסח.
<h3> טו</h3>
<b>הָרִאשׁוֹן אָסוּר בְּחָמֵץ בְּבַל יֵרָאֶה וּבְבַל יִמָּצֵא וְאֵינוֹ נִשְׁחָט עַל חָמֵץ</b>. לעיל א,ה.
<b>וְאֵין מוֹצִיאִין מִמֶּנּוּ חוּץ לַחֲבוּרָה</b>. לעיל ט,א.
<b>וְטָעוּן הַלֵּל בַּאֲכִילָתוֹ</b>. לעיל ח,טו.
<b>וּמְבִיאִין עִמּוֹ חֲגִיגָה</b>. לעיל הי"ב.
<b>וְאֶפְשָׁר שֶׁיָּבֹא בְּטֻמְאָה אִם נִטְמָא רֹב הַקָּהָל טֻמְאַת מֵת</b>. לעיל ז,א.
<b>חָמֵץ וּמַצָּה עִמּוֹ בַּבַּיִת</b>. אף שצריך לאכלו עם מצה (לעיל ח,ג), אינו אסור בחמץ.
<b>וּמוֹצִיאִין אוֹתוֹ חוּץ לְבֵית אֲכִילָתוֹ</b>. אינו נפסל כשמוציאו מחבורתו ומהבית שבו אוכלים אותו.
<b>וּשְׁנֵיהֶן דּוֹחִין אֶת הַשַּׁבָּת</b>. לעיל א,טז; ה,א.
<b>וּטְעוּנִין הַלֵּל בַּעֲשִׂיָּתָן</b>. לעיל א,יא.
<b>וְנֶאֱכָלִין צָלִי</b>. לעיל ח,ד.
<b>בְּבַיִת אֶחָד</b>. אף שבשר פסח שני אינו נפסל כשיוצא מחוץ לבית ומחוץ לחבורתו, יש להשיבו ולסיים את אכילתו באותו בית (ריק"ו).
<b>וְאֵין מוֹתִירִין מֵהֶן</b>. לעיל הי"א.
<b>וְאֵין שׁוֹבְרִין בָּהֶן אֶת הָעֶצֶם</b>. לעיל ה"א.
<b>שֶׁפֵּרֵשׁ בּוֹ מִקְצָת חֻקּוֹת הַפֶּסַח</b>. כפי שמפורט לפני כן: "על מצות ומררים יאכלהו לא ישאירו ממנו עד בקר ועצם לא ישברו בו" (במדבר ט,יא-יב).
<b>הַמִּצְווֹת שֶׁבְּגוּפוֹ</b>. מצוות שנוהגות בגוף הקרבן ולא דברים שנלווים אליו.
<b>בְּמִצְרַיִם</b>. בפסח שנעשה ביציאת מצרים.
<b>מִבֶּעָשׂוֹר</b>. לקחו את הפסח בי' בניסן (שמות יב,ג).
<b>הַגָּעַת דָּם בַּאֲגֻדַּת אֵזוֹב לַמַּשְׁקוֹף וְלִשְׁתֵּי הַמְּזוּזוֹת</b>. טבלו אגודת קלחי עץ אזוב בדם הקרבן והיזו ממנו על המשקוף ומזוזות הדלת (שם פס' ז).
<b>בְּחִפָּזוֹן</b>. במהירות (שם פס' יא).
