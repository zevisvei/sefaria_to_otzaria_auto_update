<h1>ביאור שטיינזלץ על משנה תורה, הלכות חגיגה</h1>
<h2>פרק א</h2>
<h3> א</h3>
<b>וְאֵינוֹ לוֹקֶה עַל לָאו זֶה שֶׁהֲרֵי לֹא עָשָׂה מַעֲשֶׂה</b>. ואין לוקים על עברה אלא אם יש בה מעשה (הלכות סנהדרין יח,א-ב).
<b>הַשִּׂמְחָה הָאֲמוּרָה בָּרְגָלִים וכו'</b>. ראה הלכות יום טוב ו,יז, שבכלל שמחה זו שישמח עם בני משפחתו כל אחד באופן שראוי לו.
<b>שֶׁיַּקְרִיב שְׁלָמִים יָתֵר עַל שַׁלְמֵי חֲגִיגָה</b>. וישמח באכילת בשרם (ראה לקמן ב,י). וחיוב זה נוהג במשך כל ימי החג (הלכות יום טוב שם, וראה לקמן ה"ד).
<b>וְזָבַחְתָּ שְׁלָמִים וְאָכַלְתָּ שָּׁם וְשָׂמַחְתָּ</b>. ומכאן ששמחה מתקיימת באכילת בשר שלמים.
<h3> ב</h3>
<b>אֵין לָהּ שִׁעוּר מִן הַתּוֹרָה</b>. אין מחיר קצוב לקרבן שצריך להביא, ויכול להביא באיזה מחיר שירצה.
<b>מָעָה כֶּסֶף</b>. כסף במשקל שישה עשר גרגרי שעורה (הלכות עירובין א,יב).
<b>וּמִצְוָה לְהָבִיא כְּפִי עָשְׁרוֹ</b>. להוסיף על מחיר העולה והשלמים לפי יכולתו.
<h3> ג</h3>
<b>אִם הָיוּ בְּיָדוֹ קָרְבְּנוֹת הָרְאִיָּה וכו'</b>. יעלה לצורך הקרבת עולת ראייה את הבהמות בעצמן או מטבעות כסף לקנותן בו.
<b>לֹא יָבִיא שְׁוֵהוּ</b>. חפצים בשווי הקרבן.
<b>גְּזֵרָה שֶׁמָּא לֹא יִמְצָא לִמְכֹּר</b>. את שווה הכסף ולא יוכל לקנות את הקרבנות.
<b>אוֹ שֶׁמָּא יִמָּצְאוּ הַמָּעוֹת סִיגִים</b>. המעות שיתנו לו יהיו גרועות, ולא יוכל לקנות בהן בהמה ראויה.
<h3> ד</h3>
<b>מִי שֶׁלֹּא הִקְרִיב בְּיוֹם טוֹב הָרִאשׁוֹן עוֹלַת רְאִיָּתוֹ וְשַׁלְמֵי חֲגִיגָתוֹ וכו'</b>. קרבנות אלו יש להקריב לכתחלה ביום הראשון (לעיל ה"א, לקמן ה"ה) ושאר הימים הם תשלומי הראשון, ואילו בשלמי שמחה יש חיוב בכל ימי הרגל (ריק"ו, וראה לקמן ב,ה).
<h3> ה</h3>
<b>וְעָלָיו נֶאֱמַר נוּגֵי מִמּוֹעֵד אָסַפְתִּי</b>. יגון ושבר יבוא על המאחרים במועדות (על פי בבלי ברכות כח,א).
<h3> ו</h3>
<b>עָבַר הָרֶגֶל וְלֹא חַג</b>. לא הקריב את הקרבנות.
<b>אֵינוֹ חַיָּב בְּאַחֲרָיוּתוֹ</b>. אינו חייב להקריבו לאחר הרגל (ראה הלכות מעשה הקרבנות א,ז).
<b>מְעֻוָּת לֹא יוּכַל לִתְקֹן</b>. שמה שעבר ולא הביא הוא עברה שאין לה תיקון.
<h3> ז</h3>
<b>וְיוֹם טוֹב הָאַחֲרוֹן שֶׁהוּא שְׁמִינִי</b>. שמיני עצרת.
<b>מִפִּי הַשְּׁמוּעָה</b>. מסורת חכמים בביאור המקראות.
<b>שֶׁחַג הַשָּׁבוּעוֹת כְּחַג הַמַּצּוֹת לְתַשְׁלוּמִין</b>. כשם שבפסח מקריבים בשבעת ימי החג, כך גם בשבועות מקריבים ביום הראשון ובששת הימים שאחריו (אף שהם ימי חול).
<h3> ח</h3>
<b>אֵינָן דּוֹחִין לֹא אֶת הַשַּׁבָּת</b>. כשחל יום טוב ראשון בשבת (או מי שלא הקריבם בתחילת הרגל ורוצה להקריבם בשבת) מקריבים אותם לאחר השבת.
<b>וְלֹא אֶת הַטֻּמְאָה</b>. אין להקריבם בטומאה גם כשרוב הקהל או הכהנים טמאים.
<b>לְפִי שֶׁאֵין לָהֶן זְמַן קָבוּעַ כְּקָרְבְּנוֹת הַצִּבּוּר</b>. קרבנות הציבור כיוון שזמנם קבוע דוחים את השבת ואת הטומאה (הלכות ביאת מקדש ד,ט).
<b>כְּמוֹ שֶׁבֵּאַרְנוּ</b>. שיכול להשלים את ההקרבה בשאר הימים (לעיל ה"ד).
<b>נְדָרִים וּנְדָבוֹת</b>. קרבנות יחיד שאדם מביא בנדר או בנדבה.
<h3> ט</h3>
<b>סוֹמֵךְ עֲלֵיהֶן</b>. בקרבנות היחיד על הבעלים לסמוך על ראש הקרבן לפני שחיטתו (הלכות מעשה הקרבנות ג,ו).
<b>כְּדֶרֶךְ שֶׁעוֹשֶׂה בִּשְׁאָר הַיָּמִים</b>. שם הי"ג.
<b>אַף עַל פִּי שֶׁסְּמִיכָה אֵינָהּ מְעַכֶּבֶת כְּמוֹ שֶׁבֵּאַרְנוּ בְּמַעֲשֵׂה הַקָּרְבָּנוֹת</b>. שם הי"ב.
<b>לֹא גָּזְרוּ עָלֶיהָ מִשּׁוּם שְׁבוּת</b>. מדברי חכמים אסור להישען על בהמה (הלכות שבת כא,ט). אמנם לצורך הקרבת הקרבן לא אסרו חכמים את הסמיכה.
<h3> י</h3>
<b>יוֹרְשִׁים חַיָּבִין לַהֲבִיאָהּ</b>. היורשים מביאים את קרבנות מורישם (ראה גם הלכות מחוסרי כפרה א,יג).
<h3> יא</h3>
<b>אוֹכְלִין מְרֻבִּים</b>. בני בית רבים האוכלים אצלו.
<b>שַׁלְמֵי חֲגִיגָה מְרֻבִּין וְעוֹלוֹת רְאִיָּה מוּעָטִין</b>. שיכול להביא כמה עולות לראייתו וכמה שלמים לחגיגתו (ראה לקמן ב,ו-ז).
<h2>פרק ב</h2>
<h3> א</h3>
<b>מִן הָרְאִיָּה</b>. עלייה לעזרה והבאת עולה בחג (לעיל א,א).
<b>וְחִגֵּר</b>. מי שיש לו מום ברגליו שגורם לו לצלוע.
<b>וְהָרַךְ וְהֶעָנֹג מְאֹד שֶׁאֵינָן יְכוֹלִין לַעֲלוֹת עַל רַגְלֵיהֶן</b>. אינם מסוגלים לעלות לעזרה בעצמם.
<b>הַחֵרֵשׁ אַף עַל פִּי שֶׁהוּא מְדַבֵּר</b>. שלא כחרש שעליו מדובר בדרך כלל בהלכה שהוא מי שאינו שומע ואינו מדבר (הלכות אישות ב,כו).
<b>טֻמְטוּם</b>. מי שאיברי המין שלו מכוסים ואין ניכר אם הוא זכר או נקבה. [הערה: בפה"מ מנקד הרמב"ם מילה זו: טֻומְטוֹם.]
<b>וְאַנְדְּרָגִינָס</b>. מי שיש לו איברי מין זכריים ונקביים.
<b>שֶׁחֶצְיוֹ עֶבֶד וְחֶצְיוֹ בֶּן חֹרִין</b>. שהיו לו שני בעלים שותפים ואחד מהם שחררו, או ששחרר בעליו את חציו (ראה הלכות עבדים ז,ד).
<b>וּמִצְוַת עֲשֵׂה שֶׁאֵין הַנָּשִׁים חַיָּבוֹת בָּהּ</b>. כגון מצוות עשה שבאות מזמן לזמן שנשים פטורות מהן (הלכות עבודה זרה יב,ג).
<b>הֲרֵי נֶאֱמַר בְּבוֹא כָל יִשְׂרָאֵל</b>. פסוק זה והפסוקים בהמשך ההלכה, נאמרו לגבי מצוות הקהל, ולמדו ממה שנאמר בהם לגבי ראייה (בבלי חגיגה ג,א).
<b>לְהוֹצִיא אֶת מִי שֶׁאֵינוֹ שׁוֹמֵעַ שְׁמִיעָה גְּמוּרָה</b>. חרש אפילו באוזן אחת.
<b>לְהוֹצִיא מִי שֶׁאֵינוֹ מְדַבֵּר שֶׁכָּל הַמְצֻוֶּה לִלְמֹד מְצֻוֶּה לְלַמֵּד</b>. ומי שאינו יכול לדבר אינו יכול ללמד ולכן פטור (ראה גם הלכות תלמוד תורה א,א).
<b>וּכְבָר בֵּאַרְנוּ בְּהִלְכוֹת בִּיאַת הַמִּקְדָּשׁ</b>. פרק ג.
<b>וְכֵן הֶעָרֵל מָאוּס כַּטָּמֵא</b>. ואינו יכול להביא קרבן (ראה לקמן ה"ד).
<h3> ב</h3>
<b>הַמְצָרֵף נְחֹשֶׁת בְּמַחֲצֵב שֶׁלּוֹ</b>. חוצב נחושת.
<b>וְהָעַבְּדָנִין</b>. מעבדי עורות.
<b>שֶׁהֵן מְאוּסִין מִפְּנֵי מְלַאכְתָּן</b>. נודף מהם ריח רע (ראה הלכות אישות כה,יא).
<b>מְטַהֲרִין גּוּפָן וּמַלְבּוּשָׁן</b>. מנקים את עצמם ואת בגדיהם ומסירים מהם כל ריח רע.
<h3> ג</h3>
<b>קָטָן שֶׁיָּכוֹל לֶאֱחֹז בְּיָדוֹ שֶׁל אָבִיו וְלַעֲלוֹת</b>. ולא צריך שיישאו אותו.
<b>אַף עַל פִּי שֶׁהוּא רָאוּי לִרְפוּאָה</b>. והיה מקום לחשוב שיש לחנכו כדי שיעלה לאחר שיתרפא.
<b>כְּמוֹ שֶׁבֵּאַרְנוּ</b>. לעיל ה"א.
<h3> ד</h3>
<b>בַּחֲגִיגָה</b>. הבאת קרבן שלמים כשמגיע לעזרה בחג (לעיל א,א).
<b>וְכֻלָּם חַיָּבִין בַּשִּׂמְחָה</b>. גם הפטורים מראייה וחגיגה, כגון נשים ועבדים, חייבים לאכול בשר שלמי שמחה כאנשים.
<b>מִפְּנֵי שֶׁאֵינָן בְּנֵי חִיּוּב</b>. שאין בהם דעת (הלכות אישות ג,יז).
<b>כְּמוֹ שֶׁבֵּאַרְנוּ בְּהִלְכוֹת בִּיאַת הַמִּקְדָּשׁ</b>. שטמא אינו ראוי להיכנס למקדש (הלכות ביאת מקדש פרק ג).
<b>וּבְהִלְכוֹת מַעֲשֵׂה הַקָּרְבָּנוֹת</b>. שערל וטמא אינם אוכלים בקדשים (הלכות מעשה הקרבנות י,ט).
<h3> ה</h3>
<b>שֶׁכָּל יְמוֹת הֶחָג תַּשְׁלוּמֵי רִאשׁוֹן הֵן</b>. האפשרות להקריב בשאר הימים היא כהשלמה לקרבנות שלא הוקרבו ביום הראשון, וכשהיה פטור בראשון נפטר מהקרבה בשאר הימים.
<b>כְּמוֹ שֶׁבֵּאַרְנוּ</b>. לעיל א,ד.
<b>וְכֵן אִם אִם נִטְמָא בְּלֵילֵי יוֹם טוֹב הָרִאשׁוֹן</b>. ונמצא שבתחילת זמן החיוב שהוא ביום טוב ראשון בבוקר (שרק ביום אפשר להקריב את הקרבנות) היה טמא.
<b>אַף עַל פִּי שֶׁטָּהַר לְמָחָר</b>. למחרת בערב, אחרי שטבל והעריב שמשו.
<b>אֲבָל אִם נִטְמָא בְּיוֹם רִאשׁוֹן הֲרֵי זֶה חַיָּב</b>. כיוון שנטמא ביום הראשון לאחר שהתחייב בקרבנות, חייב להשלים כשיטהר.
<h3> ו</h3>
<b>אֵינוֹ אֶלָּא בְּעִקַּר הָרֶגֶל בִּלְבַד</b>. בפעם הראשונה שמגיע.
<b>שֶׁהָרְאִיָּה אֵין לָהּ שִׁעוּר</b>. ויכול להביא כמה עולות שירצה.
<h3> ז</h3>
<b>שׁוּב אֵינוֹ חוֹזֵר וּמַקְרִיב הַשְּׁאָר</b>. שלא כעולת ראייה שיכול להקריבה במשך כל ימי החג (לעיל ה"ו), את שלמי החגיגה יש להקריב רק ביום הראשון או בתשלומים שלו.
<b>שֶׁהֲרֵי שִׁיֵּר אוֹתָן</b>. הראה שדעתו להשאירם ולהקריבם מחר.
<b>דְּחָקוֹ הַיּוֹם</b>. נגמר היום לפני שהספיק להקריבם.
<b>מַקְרִיב הַשְּׁאָר לְמָחָר</b>. כיוון שלא הספיק להקריבם ביום הראשון נחשב היום השני כהשלמה של היום הראשון.
<h3> ח</h3>
<b>עוֹלַת רְאִיָּה אֵינָהּ בָּאָה כֻּלָּהּ אֶלָּא מִן הַחֻלִּין כִּשְׁאָר הַקָּרְבָּנוֹת שֶׁאָדָם חַיָּב בָּהֶן</b>. כל קרבן שאדם חייב בו צריך לקנות אותו ממעות חולין או להביא בהמת חולין שיש לו, ואינו יכול להביאה מבהמה או ממעות שקדושות כבר (הלכות מעשה הקרבנות טז,טו).
<b>שַׁלְמֵי חֲגִיגָה בָּאוֹת מִמְּעוֹת מַעֲשֵׂר שֵׁנִי הַמְעֹרָבוֹת עִם מְעוֹת חֻלִּין וכו'</b>. מעות שחיללו עליהן מעשר שני צריך להעלותן לירושלים, ולקנות בהן מאכלים ולאכלם שם בטהרה. ויכול לקנות בהן בהמה לקרבן שלמים (הלכות מעשר שני ז,יב), אך אינו יכול להביא בהם קרבן שלמים שכבר מחויב בו (הלכות מעשה הקרבנות שם). אמנם כאשר קונה את בהמת החגיגה ממעות מעשר שני וממעות חולין יחד, הוא יוצא ידי חובת חגיגה בחלק שנקנה במעות חולין.
<h3> ט</h3>
<b>וְיוֹצֵא אָדָם יְדֵי חוֹבַת שַׁלְמֵי חֲגִיגָה בְּמַעְשַׂר בְּהֵמָה</b>. אף שמעשר בהמה אינו חולין, יוצאים בו ידי חובת שלמי חגיגה (והמפרשים התקשו בטעם העניין ראה לח"מ ומרכה"מ).
<b>וְאֵין מְבִיאִין אוֹתוֹ בְּיוֹם טוֹב</b>. את מעשר הבהמה שמקריבים כחגיגה.
<b>גְּזֵרָה שֶׁמָּא יְעַשֵּׂר בְּיוֹם טוֹב</b>. כשמעשרים מעשר בהמה מסמנים את הבהמה העשירית בצבע, ומחשש שמא יצבעו אסור לעשר בשבת ויום טוב (הלכות שבת כג,יד).
<h3> י</h3>
<b>בִּנְדָרִים וּנְדָבוֹת</b>. שלמים שהתחייבו להביא בנדר או בנדבה.
<b>בְּחַטָּאת וּבְאָשָׁם וּבִבְכוֹר</b>. שבשרם נאכל לכהנים.
<b>וּבְחָזֶה וְשׁוֹק</b>. הניתנים לכהנים מהשלמים.
<b>שֶׁמִּצְוָה זוֹ הִיא לִשְׂמֹחַ בַּאֲכִילַת בָּשָׂר לִפְנֵי יי</b>. ולכן אפשר לצאת ידי חובת השמחה לפני ה' באכילת בשר כל קרבן.
<b>כְּבָר בֵּאַרְנוּ בִּפְסָחִים</b>. הלכות קרבן פסח י,יג.
<b>שֶׁחֲגִיגַת אַרְבָּעָה עָשָׂר רְשׁוּת</b>. השלמים שמקריב ביום י"ד בניסן עם הפסח, אין חובה להקריבם.
<b>לְפִיכָךְ אֵין אָדָם יוֹצֵא בָּהּ יְדֵי חוֹבַת חֲגִיגָה</b>. שאין יוצאים ידי קרבן חגיגה אלא מן החולין (אבל אם חגיגת י"ד הייתה חובה, הייתה יכולה לפטור אותו גם מחיוב חגיגת ט"ו – מרכה"מ).
<b>אֲבָל יוֹצֵא בָּהּ יְדֵי חוֹבַת שִׂמְחָה</b>. שאפשר לצאת ידי חובת שמחה גם בקרבנות שנשחטו לפני החג (לקמן הי"א).
<h3> יג</h3>
<b>בְּיוֹם אַרְבָּעָה עָשָׂר</b>. בניסן, בערב פסח.
<b>מִפְּנֵי הֶחָמֵץ שֶׁבָּהּ</b>. את התודה ולחמה אוכלים ביום ההקרבה ובלילה שאחריו, ועם התודה היו מביאים לחמים שחלקם חמץ. מכיוון שבערב פסח מחצות היום החמץ אסור באכילה, אם כן כששוחט תודה בערב פסח ממעט את הזמן הראוי לאכילת לחמי התודה, ומקרב את זמן פסילתם.
<b>שֶׁאֵין מְבִיאִין קָדָשִׁים לְבֵית הַפְּסוּל</b>. אין מביאים קדשים למצב שעלול לגרום להם להיפסל.
<b>וְאִם הֵבִיא יוֹצֵא בָּהּ יְדֵי חוֹבַת שִׂמְחָה</b>. כששחט תודה בערב פסח אוכלה בליל יום טוב ויוצא בה אז ידי חובת שמחה (שבניגוד לשאר החגים שבהם מצוות שמחה איננה נוהגת בליל יום טוב, בפסח קיים חיוב כבר בליל יום טוב - חזו"א).
<b>כְּמוֹ שֶׁבֵּאַרְנוּ</b>. שיוצא ידי שמחה באכילת בשר קרבנות שנשחטו בערב יום טוב (לעיל ה"י).
<h3> יד</h3>
<b>חַיָּב לְהָבִיא תּוֹדָה וכו'</b>. כשאמר 'הרי עלי תודה' התחייב להביאה, ותנאו שנאמר אחר כך מבוטל (לדין דומה ראה הלכות נזירות ח,יד).
<b>כְּפִי עָשְׁרוֹ</b>. לפי יכולתו הכלכלית.
<b>זִבְחֵיהֶם כְּלֶחֶם אוֹנִים לָהֶם כָּל אֹכְלָיו יִטַּמָּאוּ כִּי לַחְמָם לְנַפְשָׁם</b>. הבשר שאוכלים יהיה כמאכל אבלים שמטמא את האוכל אותו מכיוון שאוכלים לעצמם ואינם מתחלקים עם העניים. ואין זו שמחת מצווה אלא שמחת כרסו (הלכות יום טוב ו,יח, וראה הלכות מגילה ב,יז).
<b>חֵלֶק</b>. בביזה כשכובשים את הערים בארץ (הלכות שמיטה ויובל יג,י).
<b>נַחֲלָה</b>. אינו מקבל קרקע בירושת הארץ.
<b>וְאֵין לוֹ מַתָּנוֹת בַּבָּשָׂר</b>. ככהנים שמקבלים מבשר חולין (הלכות ביכורים ט,א) ומבשר הקרבנות.
<b>מַעֲשֵׂר שֶׁלָּהֶן</b>. מעשר ראשון הניתן להם מגידולי קרקע.
<h2>פרק ג</h2>
<h3> א</h3>
<b>בְּכָל מוֹצָאֵי שְׁמִטָּה</b>. בשנה השמינית.
<b>כְּשֶׁיַּעֲלוּ לָרֶגֶל</b>. בחג הסוכות (לקמן ה"ג).
<b>בְּדַת הָאֱמֶת</b>. באמונה בבורא.
<h3> ב</h3>
<b>הַפָּטוּר מִן הָרְאִיָּה</b>. לעיל ב,א.
<b>וְהֶעָרֵל</b>. פטור מראייה כיוון שמאוס ואינו יכול להביא קרבן, אבל יכול להיכנס להר הבית ועזרת נשים ולכן חייב בהקהל (ריק"ו).
<b>הַטָּמֵא פָּטוּר מִמִּצְוַת הַקְהֵל... אֵינוֹ רָאוּי לְבִיאָה</b>. אסור לו להיכנס למקדש (הלכות ביאת מקדש ג,א).
<h3> ג</h3>
<b>וּבְעֶזְרַת הַנָּשִׁים</b>. שהייתה ממזרח לעזרה (הלכות בית הבחירה ה,ז).
<h3> ד</h3>
<b>וְחַזַּן הַכְּנֶסֶת נוֹטֵל סֵפֶר תּוֹרָה וְנוֹתְנוֹ לְרֹאשׁ הַכְּנֶסֶת וְרֹאשׁ הַכְּנֶסֶת נוֹתְנוֹ לַסְּגָן</b>. היו מעבירים את הספר מאדם לאדם להראות את חשיבות המלך (בדומה לכך ראה הלכות עבודת יום הכיפורים ג,י). חזן הכנסת הוא השמש של בית הכנסת, וראש הכנסת הוא מנהל בית הכנסת. הסגן הוא סגן הכהנים, המשנה לכהן גדול.
<b>וְהַמֶּלֶךְ מְקַבְּלוֹ עוֹמֵד וְאִם רָצָה יוֹשֵׁב</b>. לאחר שמקבל את הספר בעמידה יכול, אם הוא רוצה, להתיישב (הר המוריה).
<b>וּפוֹתֵחַ וּמְבָרֵךְ כְּדֶרֶךְ שֶׁמְּבָרֵךְ כָּל קוֹרֵא בַּתּוֹרָה בְּבֵית הַכְּנֶסֶת</b>. "אשר בחר בנו" (הלכות תפילה יב,ה).
<b>וְגוֹלֵל</b>. סוגר את ספר התורה.
<b>וּמְבָרֵךְ לְאַחֲרֶיהָ כְּדֶרֶךְ שֶׁמְּבָרְכִין בְּבָתֵּי כְּנֵסִיּוֹת</b>. "אשר נתן לנו תורת אמת" (שם).
<b>וּמוֹסִיף שֶׁבַע בְּרָכוֹת</b>. בדומה לברכות שמוסיף הכהן הגדול לאחר הקריאה בספר התורה ביום הכיפורים (הלכות עבודת יום הכיפורים ג,יא).
<b>הֲרֵי שָׁלֹשׁ בְּרָכוֹת כְּמַטְבְּעָן</b>. כדרך שאנו מתפללים בתפילת העמידה בימים טובים.
<h3> ה</h3>
<b>לָעוֹזוֹת וְגֵרִים שֶׁאֵינָן מַכִּירִין וכו'</b>. שאינם מבינים לשון הקודש, ואף על פי כן עליהם להכין לבם ולהקשיב.
<b>אֲפִלּוּ חֲכָמִים גְּדוֹלִים שֶׁיּוֹדְעִין כָּל הַתּוֹרָה כֻּלָּהּ חַיָּבִין לִשְׁמֹעַ</b>. לדין דומה ראה הלכות חמץ ומצה ז,א.
<h3> ז</h3>
<b>יוֹם הַקְהֵל</b>. יום ראשון של חול המועד.
