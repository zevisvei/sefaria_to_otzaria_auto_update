<h1>ביאור שטיינזלץ על משנה תורה, הלכות טוען ונטען</h1>
<h2>פרק א</h2>
<h3> א</h3>
<b>הַטּוֹעֵן אֶת חֲבֵרוֹ בְּמִטַּלְטְלִין וכו'</b>. אבל אם תובע ממנו קרקעות, אינו נשבע (ראה לקמן ה,א).
<b>וְהוֹדָה בְּמִקְצָתָן</b>. הנתבע הודה לתובע על חלק מהתביעה וכפר בשאר.
<b>שֶׁנֶּאֱמַר אֲשֶׁר יֹאמַר כִּי הוּא זֶה וכו'</b>. המשך הפסוק: "עד האלהים יבוא דבר שניהם", ופירשו חכמים שהכוונה שהנתבע צריך להישבע בפני בית דין על טענתו (ראה מכילתא דרשב"י כב,ח). ואת הלשון "אשר יאמר כי הוא זה" פירשו חכמים שהכוונה שהנתבע אומר שאין בידו אלא 'זה', דהיינו שמודה בחלק מסוים מהתביעה ולא בכולה (ראה מכילתא דר"י מסכתא דנזיקין פרש' טו).
<b>מִפִּי הַשְּׁמוּעָה</b>. מסורת חכמים.
<b>לְכָל עָוֹן וּלְכָל חַטָּאת אֵינוֹ קָם אֲבָל קָם לִשְׁבוּעָה</b>. עדות של עד אחד אינה מתקבלת ומתקיימת לעניין חיוב עונש, אבל היא יכולה לחייב שבועה.
<h3> ב</h3>
<b>אֵין לְךָ מְחֻיָּב שְׁבוּעָה מִן הַתּוֹרָה חוּץ מִשְּׁלֹשָׁה</b>. יש רק שלושה מקרים שבהם חייב אדם שבועה מהתורה (ראה גם הלכות שבועות יא,ה).
<b>בְּהִלְכוֹת שְׂכִירוּת</b>. א,ב.
<b>אֲבָל כָּל הַנִּשְׁבָּעִין וְנוֹטְלִין... כֻּלָּן נִשְׁבָּעִין בְּתַקָּנַת חֲכָמִים</b>. בכל המקרים שבהם הדין הוא שהתובע הוא שנשבע ועל סמך השבועה הוא נוטל את מה שתובע, השבועה היא תקנת חכמים ואינה מהתורה.
<b>שָׂכִיר</b>. תיקנו חכמים שהשכיר שתובע שכרו מבעל הבית, יישבע שלא קיבל תשלום וייטול שכרו, שכן בעל הבית טרוד בפועליו ולא תמיד זוכר אם שילם או לא (הלכות שכירות יא,ו).
<b>וְנֶחְבָּל וְנִגְזָל</b>. חכמים קנסו את החובל והגוזל שבמקרים מסוימים יהיה הטוען כלפיהם נאמן להישבע וליטול מהם, וזאת כדי שלא יתרבו הנזקים וההפקרות בין בני אדם (ראה הלכות חובל ה,ד, הלכות גזלה ד,א-ב, פה"מ שבועות ז,ג).
<b>וּפוֹגֵם שְׁטָרוֹ וְכַיּוֹצֵא בּוֹ</b>. אם טען הנתבע שכל החוב שבשטר פרוע והודה התובע שחלק ממנו פרוע, גובה את שאר החוב בשבועה (ראה הלכות מלווה ולווה יד,א-ג ושם נזכרים מקרים נוספים שהמלווה נשבע ונוטל).
<b>וְכֵן כָּל הַנִּשְׁבָּעִין בְּטַעֲנַת סָפֵק</b>. יש מקרים שבהם חכמים חייבו את התובע להישבע אף על פי שהתובע אינו טוען טענה ודאית אלא רק חושד בנתבע.
<b>כְּגוֹן הַשֻּׁתָּפִין וְהָאֲרִיסִין</b>. שותף יכול להשביע את שותפו שלא לקח מעסקי השותפות שנתונים בידו יותר מהמגיע לו, וכן בעל השדה יכול להשביע את האריס המטפל בשדה תמורת חלק מהיבול שלא לקח יותר ממה שסוכם ביניהם (וראה הלכות שלוחין ושותפין ט,א שם מפורטים אנשים נוספים הנשבעים בטענת ספק ומוסבר מדוע הם נשבעים בטענת ספק).
<b>אַף עַל פִּי שֶׁהֵן מִדִּבְרֵי סוֹפְרִים הֲרֵי הֵן כְּעֵין שֶׁל תּוֹרָה בִּנְקִיטַת חֵפֶץ</b>. אף על פי ששבועות אלו נתקנו על ידי חכמים, מכל מקום נשבע כשהוא אוחז בידו ספר תורה כפי שנשבעים שבועת התורה (ראה הלכות שבועות יא,ח).
<h3> ג</h3>
<b>הַטּוֹעֵן מִטַּלְטְלִין עַל חֲבֵרוֹ</b>. התובע מחברו מיטלטלין.
<b>וּנְתָנוֹ מִיָּד וְאָמַר אֵין לְךָ בְּיָדִי אֶלָּא זֶה וְהֵא לְךָ</b>. שכאשר הנתבע הציע לתובע את המיטלטלין שהודה עליהם ואמר לו 'הא לך', הרי שכעת אין כאן תביעה אלא לגבי השאר, ועל השאר הנתבע כופר בכול (ראה גם לקמן ג,טו).
<b>אֲבָל מָחַלְתָּ לִי</b>. על מה שהיה לך בידי.
<b>אוֹ נָתַתָּה אוֹ מָכַרְתָּ</b>. או שטען שנתן לו במתנה או שמכר לו.
<b>אוֹ שֶׁטְּעָנוֹ חִטִּים וְהוֹדָה לוֹ בִּשְׂעוֹרִים</b>. תבע דבר אחד והודה הנתבע על דבר אחר שלא תבע ממנו, ואף במקרה זה אין חייבים שבועת מודה במקצת (ראה לקמן ג,ח-י).
<b>בְּהִלְכוֹת שְׁבוּעוֹת</b>. יא,ח-יג.
<h3> ד</h3>
<b>יוֹרְדִין לִנְכָסָיו</b>. בית דין לוקחים מנכסיו ונותנים לתובע.
<b>אֵינִי זָז מִדִּין תּוֹרָה אוֹ הִשָּׁבַע אוֹ תֵּן לִי</b>. איני מוותר על דין התורה שלפיו אתה חייב לשלם אלא אם כן תישבע.
<b>וְיֵשׁ לוֹ לְהַחֲרִים עַל מִי שֶׁטּוֹעֵן עָלָיו דָּבָר שֶׁאֵינוֹ כֵּן וְנוֹתֵן</b>. מתקנת הגאונים במקרים מסוימים כאשר אדם חושד באדם אחר שטוען כנגדו בשקר ואינו יכול לחייבו שבועה, הוא יכול להטיל חרם (קללה) באופן כללי על מי שמשקר כנגדו באותו העניין בלי להזכיר את שמו של החשוד כדי לאיים עליו שלא יטען כנגדו שלא כדין (ראה מ"מ, הלכות גזלה ד,ז-ח, הלכות שלוחין ושותפין ג,יא).
<b>שְׁבוּעָה מִדִּבְרֵיהֶן</b>. מתקנת חכמים.
<b>לַהֲפֹךְ הַשְּׁבוּעָה</b>. לחייב את הנתבע בשבועה כדי להיפטר מכך שהוא יישבע בעצמו וייטול.
<b>וְאִם לֹא רָצָה לְהִשָּׁבַע יֵלֵךְ</b>. אם התובע אינו רוצה להישבע ילך בלא כלום.
<b>שֶׁאִם אָמַר הַתּוֹבֵעַ אֵינִי רוֹצֶה בְּתַקָּנָה זוֹ שֶׁתִּקְּנוּ לִי חֲכָמִים</b>. להישבע בנקיטת חפץ וליטול.
<b>אֶלָּא הֲרֵינִי כִּשְׁאָר כָּל הַתּוֹבְעִין</b>. כסתם אדם שתבע את חברו והלה כופר בכול.
<b>וְאִם רָצָה לְהָפְכָהּ עַל הַתּוֹבֵעַ מְחַיְּבִין אֶת הַתּוֹבֵעַ לְהִשָּׁבַע הֶסֵּת וְיִטֹּל אוֹ יֵלֵךְ לוֹ</b>. אם הנתבע אינו רוצה להישבע היסת הוא יכול לדרוש שהתובע יישבע במקומו וייטול (ששבועת היסת ניתנת להתהפך על התובע כדלקמן ה"ו). ואם התובע אינו רוצה להישבע, אינו נוטל כלום.
<h3> ה</h3>
<b>מִן הַנִּשְׁבָּעִין וְנִפְטָרִין</b>. מאלו שנשבעים מדברי חכמים כדי להיפטר מתשלום.
<b>מְשַׁמְּתִין</b>. מנדים, כדין מי שלא קיבל עליו את הדין שמנדים אותו (הלכות תלמוד תורה ו,יד).
<b>אִם לֹא בָּא וְלֹא תָּבַע נִדּוּיוֹ</b>. אם לא בא לבית דין כדי להסדיר את העניין ולהסיר ממנו את הנידוי.
<b>מַלְקִין אוֹתוֹ מַכַּת מַרְדּוּת</b>. הדיין מכה אותו בשוט "לפי מה שייראה לו לפי קשיותו" (פה"מ שבועות ו,א).
<b>כְּכָל מִי שֶׁחָלָה עָלָיו שַׁמְתָּא שְׁלֹשִׁים יוֹם שֶׁמַּכִּין אוֹתוֹ</b>. ויש מקרים שבהם נוהגים בדרך אחרת במי שלא תובע להתיר נידויו, והדבר תלוי בנסיבות המעשה (ראה הלכות תלמוד תורה ז,ו-ז ובר"י קאפח שם).
<b>וְאֵין יוֹרְדִין לִנְכָסָיו לְפִי שֶׁאֵינוֹ מְחֻיָּב שְׁבוּעָה מִן הַתּוֹרָה</b>. ורק מי שחייב שבועה מהתורה חייב לשלם אם לא נשבע כדלעיל ה"ד.
<h3> ו</h3>
<b>אִם רָצָה לַהֲפֹךְ הַשְּׁבוּעָה עַל הַתּוֹבֵעַ</b>. שבמקום שהנתבע יישבע וייפטר, התובע יישבע וייטול את מה שתובע.
<b>וְאֵין לְךָ מִי וכו'</b>. זהו המקרה היחיד שבו תובע נשבע שבועת היסת ונוטל.
<b>וְאֵין לְךָ שְׁבוּעָה שֶׁתֵּהָפֵךְ אֶלָּא שְׁבוּעַת הֶסֵּת בִּלְבַד</b>. שמפני שהיא שבועה קלה ייפו חכמים את כוחו של הנתבע שיכול להפוך את השבועה על התובע (מ"מ).
<b>אֲבָל שְׁבוּעָה שֶׁל תּוֹרָה אוֹ שֶׁל דִּבְרֵיהֶם שֶׁהִיא כְּעֵין שֶׁל תּוֹרָה אֵין הוֹפְכִין שְׁבוּעָתָן</b>. וראה לקמן ב,ד-ז שאם הנתבע חשוד על שבועת שקר משביעים את התובע ונוטל.
<h3> ז</h3>
<b>אֵין מַשְׁבִּיעִין שְׁבוּעַת הֶסֵּת אֶלָּא עַל טַעֲנַת וַדַּאי</b>. שהתובע טוען טענה ודאית כלפי הנתבע.
<b>אָמַר לִי אַבָּא</b>. יתום שטען על פי מה ששמע מאביו לפני שמת.
<b>צִוָּה לִי בִּפְנֵי עֵדִים שֶׁיֵּשׁ לוֹ אֶצְלְךָ מָנֶה</b>. אבי אמר בפני עדים שהוא מייעד לי ממון זה שיש לו אצלך כחלק מצוואתו.
<b>הִטְעִיתַנִי בַּחֶשְׁבּוֹן</b>. ונתת לי פחות ממה שהיית צריך לתת או שלקחת ממני יותר ממה שהיית צריך לקחת.
<h3> ח</h3>
<b>מָנֶה יֵשׁ לִי בְּיָדְךָ בְּוַדַּאי</b>. התובע טוען טענת ודאי שיש לו מנה אצל הנתבע.
<b>הֲרֵי זֶה נִשְׁבָּע הֶסֵּת שֶׁאֵינוֹ יוֹדֵעַ וּמְשַׁלֵּם שְׂעוֹרִים</b>. מכיוון שמודה באופן עקרוני שחייב לו אך אינו יודע אם חיטים או שעורים, משלם שעורים שערכן פחות מחיטים שהרי לכל הפחות חייב לו דמיהן. ועל ההפרש שבין חיטים לשעורים שלגביו אינו מודה ואינו מכחיש, חייב שבועת היסת ככל נתבע שטוען טענת שמא (וראה לקמן ג,י מה הדין במקרה שכפר בטענת החיטים והודה שחייב לו שעורים).
<h3> ט</h3>
<b>מִפְּנֵי שֶׁהוּא יוֹדֵעַ בְּוַדַּאי שֶׁהוּא חַיָּב</b>. ברור לנתבע שהיה חייב והודה בכך.
<b>וַהֲרֵי זֶה טָעַן אוֹתוֹ טַעֲנַת וַדַּאי</b>. התובע טוען בוודאות שחובו לא נפרע.
<b>וְנִסְתַּפֵּק לוֹ אִם נִפְטַר אוֹ לֹא נִפְטַר</b>. הנתבע מסופק אם פרע את החוב או לא, ומכיוון שברור שהיה הנתבע חייב צריך הוא עתה לשלם לתובע, וטענתו שאינו יודע אם החזיר או לא אינה פוטרת אותו מאחריותו, עד שיזכור בוודאי מה עשה.
<b>אֲבָל אִם אֵין לוֹ תּוֹבֵעַ אֶלָּא הוֹדָה מֵעַצְמוֹ... אֵינוֹ חַיָּב לְשַׁלֵּם</b>. שאין כאן טענת ודאי אלא רק ספק של האדם שמא הוא חייב.
<h3> י</h3>
<b>הִשָּׁבַע הֶסֵּת וָלֵךְ הִשָּׁבַע אַתָּה הֶסֵּת וְטֹל</b>. התובע דרש מהנתבע להישבע אם רוצה להיפטר מטענתו, והנתבע הפך את השבועה ודרש שהתובע יישבע וייטול מה שטוען.
<b>וְאָמַר הַתּוֹבֵעַ אֵינִי רוֹצֶה לְהִשָּׁבַע</b>. ורוצה להפוך את השבועה בחזרה על הנתבע שיישבע וייפטר או שישלם.
<b>וְיֵשׁ לוֹ לְהַחֲרִים סְתָם עַל מִי שֶׁהוּא חַיָּב לִי וְלֹא יִתֵּן לִי</b>. אם התובע אינו רוצה להישבע הוא יכול להטיל חרם על מי שלא נותן לו את מה שחייב לו כדי לאיים על הנתבע לשלם (ראה לעיל ה"ד בביאור).
<h3> יא</h3>
<b>יֵשׁ לוֹ לְהַחֲרִים</b>. יכול להטיל חרם בפני בית דין.
<b>וְלֹא יִגְרְמוּ לְהוֹצִיא שֵׁם שָׁמַיִם לְבַטָּלָה וְלֹא יַשִּׂיאוּ שֵׁמַע שָׁוְא</b>. שכאשר האדם נשבע בשם ה' על טענת שקר שטענו נגדו, אף על פי שנשבע באמת, מכל מקום הרי יש כאן שבועה בשם ה' והזכרת שם שמים שלא לצורך (שהרי כל הצורך בשבועה נובע כאן מטענת שקר), ויש בכך מן האיסור של "לא תשא את שם ה' אלהיך לשוא" (שמות כ,ו) שכולל גם שבועת שווא (ראה הלכות שבועות יב,ט-יא, וראה גם שם יא,יח וברדב"ז שם).
<h3> יב</h3>
<b>מְגַלְגֵּל עָלָיו הַמַּשְׁבִּיעוֹ כָּל מַה שֶּׁיִּרְצֶה</b>. המשביע יכול להוסיף טענות נוספות והנשבע צריך להישבע גם עליהן במסגרת השבועה המקורית.
<b>מִדְּבָרִים שֶׁאִם יוֹדֶה בָּהֶן יִתְחַיֵּב מָמוֹן</b>. המשביע יכול לגלגל רק טענות שהנשבע היה חייב לשלם אם היה מודה בהן, אבל טענות שבכל מקרה לא היה מתחייב לשלם עליהן אינו יכול לצרף לשבועה המקורית (וראה גם הלכות שלוחין ושותפין י,ב).
<b>וְעַד הֵיכָן כֹּחַ הַגִּלְגּוּל</b>. עד כמה יכול להרחיק לכת בטענות הנוספות שמצרף לטענה המקורית.
<b>וּכְבָר בֵּאַרְנוּ</b>. הלכות שכירות יא,ט.
<b>שֶׁאֵין מְגַלְגְּלִין עַל הַשָּׂכִיר</b>. שכיר שבא להישבע כדי ליטול שכרו, מקילים עליו ולא מגלגלים עליו שיישבע על טענות נוספות.
<h3> יד</h3>
<b>וּמְגַלְגֵּל בָּהּ שְׁאָר הַדְּבָרִים</b>. כולל בשבועה החמורה את הטענות שחייב עליהן שבועה קלה.
<h3> טו</h3>
<b>אֵין מַשְׁבִּיעִין אוֹתוֹ הֶסֵּת</b>. מכיוון שגם אם אמר שייתן לו אינו מתחייב בדיבור בלבד ללא קניין.
<b>אַתָּה קִלַּלְתָּ אוֹתִי אַתָּה הוֹצֵאתָ עָלַי שֵׁם רַע... אֵין מַחֲרִימִין עַל זֶה</b>. מכיוון שאין חובת תשלומים על מעשים כאלו.
<h3> טז</h3>
<b>אַתָּה חָבַלְתָּ בִּי</b>. טען התובע שהשני חבל בו, והחובל חייב בחמישה תשלומים: נזק, צער, ריפוי, שבת ובושת (הלכות חובל א,א).
<b>שֶׁאַף עַל פִּי שֶׁאֵינוֹ מְשַׁלֵּם קְנָס עַל פִּי עַצְמוֹ וכו'</b>. אם אדם הודה בבית דין על דבר המחייב אותו תשלום שמוגדר כקנס, הרי הוא פטור מלשלמו (הלכות נזקי ממון ב,ח), ולכן הכופר בטענה שמחייבת אותו קנס פטור מלהישבע עליה. ובאשר לתשלומי החובל הנזכרים כאן, הרי חלק מהם מוגדרים כקנס שאין המודה בהם חייב לשלם, אך תשלומי שבת וריפוי אינם מוגדרים כקנס ולכן אם הודה בהם חייב, וכן הבושת אף על פי שהיא קנס, המודה בה חייב (ראה הלכות חובל ה,ו-ז).
<b>אַתָּה בִּיַּשְׁתַּנִי... אִם הָיָה בְּמָקוֹם שֶׁגּוֹבִין בּוֹ קְנָסוֹת הֲרֵי זֶה נִשְׁבָּע הֶסֵּת וכו'</b>. אף על פי שמשלם בושת על פי עצמו, מכל מקום בתי דין בחוץ לארץ שאינם סמוכים אינם דנים דיני קנסות ובכלל זה דיני בושת (ראה הלכות סנהדרין ה,ט-י).
<h3> יז</h3>
<b>הֲרֵי זֶה חַיָּב לְשַׁלֵּם</b>. מכיוון שהודה שנתחייב כבר בבית דין, הרי זה ככל חוב.
<h2>פרק ב</h2>
<h3> א</h3>
<b>כָּל חָשׁוּד עַל הַשְּׁבוּעָה</b>. מי שחשוד להישבע שבועת שקר.
<b>וַאֲפִלּוּ רָצָה הַתּוֹבֵעַ</b>. אפילו אם התובע מוכן לקבל את שבועתו אין משביעים אותו.
<h3> ב</h3>
<b>אֶחָד הַנִּשְׁבָּע לַשֶּׁקֶר שְׁבוּעַת בִּטּוּי וכו'</b>. על כל אחד מסוגי השבועות שנשבע לשקר וכן אם נשבע שבועת שווא נעשה חשוד (להגדרת השבועות הנזכרות כאן ראה הלכות שבועות א,א-ח).
<b>וְכֵן כָּל הַפָּסוּל לְעֵדוּת מִשּׁוּם עֲבֵרָה וכו'</b>. כל הפסולים לעדות פסולים גם לשבועה, בין שפסולים מהתורה ובין שפסולים מדברי חכמים (לדיני הפסולים לעדות משום עברה ראה הלכות עדות פרק י).
<h3> ג</h3>
<b>אֵין אָדָם נַעֲשֶׂה חָשׁוּד עַד שֶׁיָּבֹאוּ עָלָיו עֵדִים שֶׁהוּא עָבַר עֲבֵרָה שֶׁנִּפְסָל בָּהּ וכו'</b>. וכן לעניין עדות אינו נפסל אלא אם כן העידו עדים שעבר עברה (ראה הלכות עדות יב,א-ב).
<b>וְאֵין רָאוּי לַעֲשׂוֹתוֹ עֵד לְכַתְּחִלָּה</b>. לא ראוי לייחד אותו כעד לדברים שצריך לעשותם בפני עדים.
<b>מַשְׁבִּיעִין אוֹתוֹ וכו'</b>. אף על פי שהודה שעבר עברה, משביעים אותו מכיוון שאינו נאמן לפסול את עצמו.
<b>וְלֹא מִפְּנֵי שֶׁעָבַרְתָּ עֲבֵרָה אָסוּר לְךָ לְהִשָּׁבַע בֶּאֱמֶת</b>. שגם לפי דבריו שהוא פסול מותר לו להישבע אם הוא נשבע על האמת.
<h3> ד</h3>
<b>תַּקָּנַת חֲכָמִים וכו'</b>. על פי תקנת חכמים, כאשר אדם התחייב שבועת התורה והוא חשוד ואינו יכול להישבע, התובע נשבע ונוטל.
<b>וּמִתּוֹךְ שֶׁאֵינוֹ יָכוֹל לְהִשָּׁבַע מְשַׁלֵּם</b>. שהמחויב שבועה מן התורה שלא נשבע צריך לשלם (ראה לעיל א,ד).
<b>הָיָה הֶחָשׁוּד שׁוֹמֵר וְטָעַן שֶׁאָבַד הַפִּקָּדוֹן אוֹ נִגְנַב</b>. וחייב מן התורה להישבע שבועת השומרים שהחפץ אבד ממנו באופן שאינו חייב באחריותו ושלא שלח בו יד.
<b>אֵין שֶׁכְּנֶגְדוֹ יָכוֹל לְהִשָּׁבַע וְלִטֹּל שֶׁהֲרֵי אֵינוֹ טוֹעֲנוֹ וַדַּאי שֶׁאֲכָלוֹ</b>. שבועת השומרים אינה על טענת ודאי של המפקיד שהרי אינו יודע מה אירע לפיקדון (ראה גם הלכות שכירות ב,ז), ולכן הוא אינו יכול להישבע במקום השומר וליטול. ומשום כך במקרה זה השומר נפטר ואינו משלם (מ"מ).
<b>לְפִיכָךְ אִם טָעַן בַּעַל הַפִּקָּדוֹן וכו'</b>. שכיוון שטוען טענת ודאי יישבע וייטול כתקנת חכמים.
<h3> ה</h3>
<b>נִתְחַיֵּב הֶחָשׁוּד שְׁבוּעָה מִדִּבְרֵיהֶן וכו'</b>. כשחשוד מתחייב שבועה מדברי חכמים, אם מדובר במקרה שהתובע נשבע ונוטל, אין החשוד נשבע וגם אינו יכול ליטול בלא שבועה, אלא הנתבע נפטר בשבועת היסת.
<b>וְכֵן פּוֹגֵם שְׁטָרוֹ וְכָל כַּיּוֹצֵא בּוֹ</b>. ראה לעיל א,ב בביאור.
<b>אוֹ שֶׁטָּעַן הַלֹּוֶה שֶׁפְּרָעוֹ וְאָמַר יִשָּׁבַע לִי</b>. כאשר המלווה תובע את הלווה לפרעו ומביא שטר חוב והלווה טוען שפרע, יכול הוא לדרוש מהמלווה שיישבע לו שלא פרע את חובו (ראה הלכות מלווה ולווה יד,ב). ואם המלווה חשוד על השבועה, הנתבע נשבע היסת ונפטר. ואף שבמקרה זה ובמקרים של הפוגם שטרו וכיוצא בו, חיוב השבועה הוא חומרה שהחמירו חכמים ומן התורה דין המלווה ליטול בלי שבועה (שהרי בכל המקרים הללו יש לו שטר שמוכיח את טענתו), מכל מקום אם הוא חשוד על השבועה ואינו יכול להישבע, אינו יכול ליטול ללא שבועה והנתבע נשבע היסת ונפטר (שלא כדעת הראב"ד כאן ובעל המאור בסוף הלכות שבועות — ראה יד"פ).
<h3> ו</h3>
<b>הָיָה חָשׁוּד מִן הַנִּשְׁבָּעִין בְּטַעֲנַת סָפֵק</b>. כגון שותף (ראה לעיל א,ה בביאור).
<b>וְאֵין שֶׁכְּנֶגְדוֹ נִשְׁבָּע לְפִי שֶׁלֹּא נִתְחַיֵּב זֶה שְׁבוּעָה מִן הַתּוֹרָה</b>. שרק בחייב שבועה מהתורה תיקנו שהתובע נשבע ונוטל (כדלעיל ה"ד).
<b>וּלְפִי שֶׁאֵין הַתּוֹבֵעַ טוֹעֲנוֹ טַעֲנַת וַדַּאי כְּדֵי שֶׁיִּשָּׁבַע עַל טַעֲנָתוֹ</b>. ובנוסף לכך, גם אם היה חייב שבועת התורה, מכיוון שאינו טוען טענת ודאי, אינו נשבע ונוטל (לח"מ).
<h3> ז</h3>
<b>שֶׁשְּׁבוּעַת הֶסֵּת עַצְמָהּ תַּקָּנָה הִיא</b>. ומעיקר הדין פטור בלא שבועה.
<h3> ח</h3>
<b>אֵין הַנִּתְבָּע יָכוֹל לַהֲפֹךְ עָלָיו הַשְּׁבוּעָה</b>. אף על פי שבדרך כלל שבועת היסת ניתנת להיפוך, שיכול הנתבע לדרוש שבמקום שהוא יישבע וייפטר התובע יישבע וייטול את מה שתובע (לעיל א,ו).
<b>אֵין שׁוֹמְעִין לָזֶה לִתְלוֹת בְּדָבָר שֶׁאִי אֶפְשָׁר</b>. אין נשמעים לנתבע שרוצה לתלות את הדבר בתובע ולהיפטר, מכיוון שאי אפשר להשביעו.
<b>וַהֲרֵי זֶה כְּמִי שֶׁהָפַךְ שְׁבוּעָה עַל הַקָּטָן</b>. וקטן אינו נשבע (כדלקמן ה,י), ולכן אי אפשר להפוך עליו שבועה.
<h3> ט</h3>
<b>וְיֵשׁ לְבַעַל דִּינוֹ לְהוֹצִיא מִיָּדוֹ מַה שֶּׁנָּטַל</b>. אם החשוד נשבע ונטל, הוא חייב להחזיר מה שנטל.
<b>אוֹ יִשָּׁבַע זֶה שֶׁכְּנֶגְדוֹ וְיִטֹּל מִמֶּנּוּ</b>. אם נשבע שבועת התורה ונפטר יכול השני להישבע וליטול ממנו (אבל נתבע שהתחייב בטענת ספק או בשבועת היסת פטור אם הוא חשוד כדלעיל הל' ו-ז).
<h3> י</h3>
<b>לְעוֹלָם כָּזֶה דָּנִין לֶחָשׁוּד</b>. דינו של חשוד נשאר בעינו ללא הגבלת זמן.
<b>עַד שֶׁיִּלְקֶה בְּבֵית דִּין אִם הָיוּ עָלָיו עֵדִים שֶׁלּוֹקֶה עַל יָדָן</b>. אינו חוזר לכשרותו עד שילקה על אותה עברה שבגללה נפסל לעדות, אם זו עברה שעונשה מלקות והיו עדים שהתרו בו וחייבוהו מלקות.
<b>וְיַעֲשֶׂה תְּשׁוּבָה</b>. אם נפסל לעדות בשל עברות ממוניות שאין עליהן חיוב מלקות, חוזר לכשרותו רק אחרי שיהיה ניכר ממעשיו שעשה תשובה גמורה (ע"פ לח"מ, וראה הלכות עדות יב,ג-י וכס"מ שם ה"ד שפירש באופן אחר).
<b>וְיַחֲזֹר לְכַשְׁרוּתוֹ בֵּין לְעֵדוּת בֵּין לִשְׁבוּעָה</b>. על ידי מעשים אלו חוזר לכשרותו להעיד או להישבע.
<h3> יא</h3>
<b>וְהֻחְזַק חָשׁוּד עַל הַשְּׁבוּעָה</b>. נעשה חשוד על השבועה שאין משביעים אותו.
<b>וּכְבָר בֵּאַרְנוּ בִּשְׁבוּעוֹת</b>. הלכות שבועות א,ט, יא,כ.
<b>חַיָּב לְהוֹסִיף חֹמֶשׁ</b>. מחזיר לו את הממון שנשבע עליו לשקר, ומוסיף על הקרן רבע משווייה, כך שיחד עם הקרן התוספת היא חומש הממון כולו.
<h3> יב</h3>
<b>טְעָנוֹ שֶׁיֵּשׁ לוֹ אֶצְלוֹ חוֹב בְּעֵדִים וְקִנְיָן</b>. טען התובע שיש לו עדים על כך שהנתבע חייב לו כסף והנתבע אף עשה בפניהם קניין על התחייבות זו (ראה הלכות מלווה ולווה יא,א).
<b>אוֹ הוֹצִיא שְׁטָר וְנִתְקַיֵּם</b>. שעל סמך ההתחייבות בעדים וקניין כתבו שטר חוב למלווה (ראה שם), והשטר אושרר בבית הדין, והמלווה רוצה לגבות חובו מן הלווה על ידי השטר.
<b>הֲרֵי זֶה מְשַׁלֵּם</b>. שהלווה בשטר או בקניין אינו נאמן לטעון שפרע אם אינו מביא עדים על כך (שם).
<b>וְאֵינוֹ חָשׁוּד שֶׁהֲרֵי לֹא הֱעִידוּ שֶׁלֹּא פְּרָעוֹ וכו'</b>. אף על פי שמשלם, אינו נעשה חשוד על השבועה, שהעדים לא העידו שלא פרע את החוב אלא רק על כך שהנתבע לווה מהתובע, ואף הנתבע לא כפר בעצם ההלוואה אלא טען שכעת אינו חייב לו כלום.
<h2>פרק ג</h2>
<h3> א</h3>
<b>עַד שֶׁיּוֹדֶה בִּפְרוּטָה וכו'</b>. שיודה שהוא חייב לפחות פרוטה או דבר ששווה פרוטה ויכפור בשתי מעות או דבר שווה שתי מעות, ויוצא שסכום התביעה צריך להיות לפחות בשווי של שתי מעות ופרוטה.
<b>שְׂעוֹרָה</b>. גרגר שעורה.
<b>וְכַמָּה הֵם שְׁתֵּי מָעִין מִשְׁקַל שְׁתַּיִם וּשְׁלֹשִׁים שְׂעוֹרוֹת</b>. שמשקלה של כל מעה שש עשרה גרגרי שעורה (לפירוט החישוב ראה הלכות שקלים א,ג).
<h3> ב</h3>
<b>כָּל כֶּסֶף הָאָמוּר בַּתּוֹרָה הוּא שֶׁקֶל הַקֹּדֶשׁ וְהוּא עֶשְׂרִים מָעָה</b>. בכל מקום שמוזכר בתורה סכום כסף הכוונה לשקל הקודש המוזכר במצוות מחצית השקל (שמות ל,יג), ושם נאמר שמשקלו עשרים גרה, ופירשו חכמים שגרה זו מעה.
<b>וְכָל כֶּסֶף שֶׁל דִּבְרֵיהֶם וכו'</b>. סכומי כסף שקבעום חכמים היו במטבעות של ירושלים בזמן בית שני. והמטבע המכונה 'סלע' שהיה בירושלים (שהיה משקלו כמשקל שקל הקודש — ראה הלכות שקלים א,ב) היה עשוי מתערובת של שמינית כסף ושבעה חלקים נחושת.
<b>כְּמוֹ שֶׁבֵּאַרְנוּ</b>. הלכות אישות י,ח, הלכות חובל ג,ח.
<b>וּלְפִי שֶׁזֶּה שֶׁהִצְרִיכוּ לִהְיוֹת כְּפִירַת הַטַּעֲנָה שְׁתֵּי כֶּסֶף הוּא מִדִּבְרֵיהֶם וכו'</b>. בתורה נאמרה לשון "כסף" לגבי חיוב שבועת מודה במקצת (שמות כב,ו), אבל לא מפורש סכום כסף. וחכמים קבעו את הסכום לפי מטבעות הכסף הטהור שהיו נהוגים בזמנם.
<b>וְרַבּוֹתַי הוֹרוּ שֶׁכְּפִירַת הַטַּעֲנָה הוּא מִשְׁקַל תְּשַׁע עֶשְׂרֵה שְׂעוֹרוֹת וַחֲצִי שְׂעוֹרָה מִן הַכֶּסֶף</b>. זוהי שיטת הר"י מיגאש (בחידושיו לשבועות מ,א) שפירש ש'שתי כסף' הנזכרים בחז"ל כשיעור לכפירה המחייבת שבועה הם שני דינרי כסף מהמטבעות של ירושלים, ובנוסף לכך יש לו שיטה אחרת בשיעור משקל דינר (ראה יד"פ).
<h3> ג</h3>
<b>שְׁתֵּי מָעִין וּפְרוּטָה יֵשׁ לִי בְּיָדְךָ</b>. זהו השיעור הקטן ביותר שיכול להביא לידי שבועת מודה במקצת כדלעיל ה"א.
<b>אֵין לְךָ בְּיָדִי אֶלָּא פְּרוּטָה חַיָּב</b>. שמודה בפרוטה וכופר בשתי מעות.
<b>כְּאִלּוּ לֹא הוֹדָה בִּכְלוּם</b>. ואינו נחשב למודה במקצת.
<h3> ה</h3>
<b>בַּמֶּה דְּבָרִים אֲמוּרִים</b>. שכדי להתחייב בשבועת מודה במקצת נדרשת הודאה בפרוטה וכפירה בשתי מעות.
<b>כָּל הַכֵּלִים כַּכֶּסֶף</b>. כלים הוזכרו בתורה בנפרד ואינם נלמדים מ"כסף" כמו סחורות ופירות, ולכן אין צורך שיהיה בהם שיעור מסוים.
<h3> ו</h3>
<b>שֶׁכָּל מָקוֹם שֶׁשְּׁנַיִם מְחַיְּבִין אוֹתוֹ מָמוֹן אֶחָד מְחַיְּבוֹ שְׁבוּעָה</b>. כדלעיל א,א. וכמו ששני עדים מחייבים תשלום בעדות שיש בה שווה פרוטה כך גם עד אחד מחייבו שבועה.
<h3> ז</h3>
<b>שֶׁהֲרֵי כָּל הַנִּשְׁבָּעִין בְּטַעֲנַת סָפֵק וכו'</b>. השותפים וכיוצא בהם החייבים שבועה בטענת ספק, חייבים רק אם המשביע אותם חושד בהם לגבי סכום של לפחות שתי מעות כסף (הלכות שלוחין ושותפין ט,א-ב).
<h3> ח</h3>
<b>לֶתֶךְ</b>. חצי כור.
<b>שֶׁהַמִּין שֶׁטְּעָנוֹ לֹא הוֹדָה לוֹ בּוֹ וְהַמִּין שֶׁהוֹדָה לוֹ בּוֹ לֹא טְעָנוֹ</b>. אף על פי שמבחינת השווי הכספי הודה על מקצת התביעה (ששעורים שוות פחות מחיטים), מכיוון שלא הודה במקצת ממה שתבע אותו אלא כפר בכל תביעתו והודה על דבר אחר שלא תבע אותו, פטור משבועת מודה במקצת.
<b>עֵין דָּבָר</b>. דבר בעל תואר וצורה ולא שווי בלבד.
<b>מָעָה כֶּסֶף הִפְקַדְתִּי אֶצְלְךָ</b>. מטבעות מסוג מעה (לח"מ, שהרי בשבועת מודה במקצת לא די בתביעה של מעה אחת).
<h3> ט</h3>
<b>מְנוֹרָה גְּדוֹלָה יֵשׁ לִי בְּיָדְךָ אֵין לְךָ בְּיָדִי אֶלָּא מְנוֹרָה קְטַנָּה הֲרֵי זֶה פָּטוּר</b>. מכיוון שמדובר על שתי מנורות שונות ולא הודה על מה שתבע ממנו.
<b>רְטָלִין</b>. מידת משקל.
<b>מִפְּנֵי שֶׁיָּכוֹל לְגָרְדָהּ וּלְהַעֲמִידָהּ עַל חָמֵשׁ</b>. מכיוון שיכול לגרד את המנורה ולהקטין את עובייה כך שתהיה במשקל של חמש, הרי זה כמודה על חלק מהמנורה שתבע ממנו.
<b>אֵזוֹר</b>. חגורה, והוא עשוי באופן שאי אפשר לחתוך אותו ולהקטינו.
<b>אֲבָל אִם טְעָנוֹ יְרִיעָה... הֲרֵי זֶה נִשְׁבָּע מִפְּנֵי שֶׁיָּכוֹל לְחָתְכָהּ וּלְהַעֲמִידָהּ עַל עֶשֶׂר</b>. ונמצא שהודה על חלק ממה שתבע ממנו.
<h3> י</h3>
<b>פָּטוּר אַף מִדְּמֵי שְׂעוֹרִים</b>. כשמודה לו שלא ממין הטענה, לא רק שאינו נשבע אלא שגם פטור מלשלם את מה שהודה לו.
<b>וְאִם תָּפַשׂ הַתּוֹבֵעַ דְּמֵי הַשְּׂעוֹרִים אֵין מוֹצִיאִין מִיָּדוֹ</b>. שכשהלך הניזק ותפס הראה שקודם לא דייק, וכעת חוזר בו מהודאתו ומסכים עם המזיק שטענתו נכונה (ר"ח בבא קמא לה,ב, יד"פ).
<h3> יא</h3>
<b>הֲרֵי הַהוֹדָיָה מִמִּין הַטַּעֲנָה וְנִשְׁבָּע</b>. ואין צריך שגם הכפירה וגם ההודאה יהיו באותו מין.
<b>וְקֹדֶם שֶׁיַּשְׁלִים דְּבָרָיו וְיֹאמַר וְכוֹר שְׂעוֹרִים אָמַר לוֹ הַנִּטְעָן אֵין לְךָ בְּיָדִי אֶלָּא כּוֹר שְׂעוֹרִים</b>. והתובע טוען שהתכוון לתבוע גם שעורים.
<b>אִם נִרְאֶה לַדַּיָּנִים שֶׁהַנִּטְעָן הֶעֱרִים חַיָּב לְשַׁלֵּם</b>. את השעורים, וחייב גם להישבע על החיטים שבועת מודה במקצת (רמב"ם מדויק לר"י שילת, וכן מפורש בגרסה שבדפוסים ושבחלק מכתה"י: "חייב שבועה").
<b>וְאִם לְפִי תֻּמּוֹ פָּטוּר</b>. שדינו כאמור לעיל ה"י.
<h3> יב</h3>
<b>וְכוֹר שְׂעוֹרִים</b>. לאחר שהנתבע הודה בחיטים, המשיך התובע ותבע ממנו גם שעורים.
<h3> יג</h3>
<b>שֶׁהֲרֵי טְעָנוֹ שֶׁמֶן וְהוֹדָה בַּחֲרָסִים</b>. שלשון תביעתו מלמדת שתבע רק שמן והשני הודה לו על כדים ריקים.
<b>חַיָּב שְׁבוּעָה שֶׁהֲרֵי טְעָנוֹ הַכַּדִּין וְהַשֶּׁמֶן וְהוֹדָה בַּכַּדִּין</b>. שלשון תביעתו מלמדת שתבע שמן וכדים והשני הודה לו על הכדים.
<h3> יד</h3>
<b>מָנֶה</b>. מאה דינרים.
<b>וּמַה לִּי נִתְחַיֵּב לוֹ מִשּׁוּם הַלְוָאָה אוֹ מִשּׁוּם פִּקָּדוֹן אוֹ מִשּׁוּם נֶזֶק</b>. מכיוון שבסופו של דבר מודה על מקצת החוב שטוענים כלפיו, אין זה משנה מאיזו סיבה מודה שחייב.
<h3> טו</h3>
<b>אֵין לְךָ בְּיָדִי אֶלָּא הַכְּלִי וְהֵא לְךָ הֲרֵי זֶה פָּטוּר</b>. כדלעיל א,ג.
<b>כּוֹלֵל בִּשְׁבוּעָתוֹ שֶׁזֶּה כִּלְיוֹ</b>. כאשר הנתבע נשבע היסת על שאר התביעה, כולל בשבועה שזהו הכלי שהפקיד אצלו התובע.
<b>הֲרֵי זֶה חַיָּב שְׁבוּעָה</b>. שבועת מודה במקצת, שהרי הודה שחייב כלי.
<b>בְּעִנְיָן זֶה</b>. דיני מודה במקצת.
<b>וְחַיָּב שְׁבוּעַת הֶסֵּת כְּמָה שֶׁבֵּאַרְנוּ כַּמָּה פְּעָמִים</b>. שהכופר בכול חייב להישבע שבועת היסת (לעיל א,ד ועוד).
<h2>פרק ד</h2>
<h3> א</h3>
<b>בְּדָבָר שֶׁבְּמִדָּה אוֹ שֶׁבְּמִשְׁקָל אוֹ שֶׁבְּמִנְיָן</b>. שיש לו מידה משקל או כמות מוגדרים.
<b>וְיוֹדֶה לוֹ בְּדָבָר שֶׁבְּמִדָּה אוֹ שֶׁבְּמִשְׁקָל אוֹ שֶׁבְּמִנְיָן</b>. שהכמות שמודה בה תוגדר באותו אמצעי מדידה של התביעה (פה"מ שבועות ו,ו).
<h3> ב</h3>
<b>אֵינִי יוֹדֵעַ כַּמָּה הֵם</b>. איני יודע כמה כורים מסרת לי.
<b>פָּטוּר</b>. מכיוון שצריך שגם התביעה וגם ההודיה יהיו במידה.
<h3> ג</h3>
<b>זִּיז</b>. בליטה שיוצאת מהכותל.
<b>וְהַלָּה אוֹמֵר עַד הַחַלּוֹן חַיָּב</b>. מכיוון ששניהם ציינו מידה מוגדרת.
<h3> ד</h3>
<b>עַד שֶׁיּוֹדֶה בְּדָבָר שֶׁאֶפְשָׁר לוֹ לִכְפֹּר בּוֹ</b>. שהודה בדבר, שאם היה כופר בו היה פטור.
<b>אֵין לְךָ בְּיָדִי אֶלָּא הַחֲמִשִּׁים שֶׁבַּשְּׁטָר</b>. וכפר בחמישים שאין עליהם שטר.
<b>שֶׁהַשְּׁטָר לֹא תּוֹעִיל כְּפִירָתוֹ בּוֹ</b>. ומתחייב לשלם גם אם יכפור בו.
<h3> ה</h3>
<b>שְׁטָר שֶׁכָּתוּב בּוֹ סְלָעִים וְלֹא הִזְכִּיר מִנְיָן</b>. שטר הלוואה שכתוב בו שהלווה לו סלעים אבל לא מצוין כמה סלעים.
<b>חָמֵשׁ סְלָעִים שֶׁיֵּשׁ לִי בְּיָדְךָ הֵן הַכְּתוּבִין בּוֹ</b>. מה שכתוב בשטר מתייחס לחמישה סלעים שאתה חייב לי.
<b>הֲרֵי זֶה פָּטוּר מִפְּנֵי שֶׁהוּא כְּמֵשִׁיב אֲבֵדָה</b>. מכיוון שלא כתוב בשטר כמה סלעים הייתה ההלוואה אי אפשר לחייב את הלווה ביותר משני סלעים (שמיעוט לשון רבים שניים), ואם כן ההודאה בסלע השלישי היא הודאה במקצת מטענת התובע ומחייבת שבועה. אבל חכמים תיקנו שלא יישבע מפני שהלווה היה יכול לטעון שחייב שני סלעים בלבד ולהסתייע מכך שהשטר כתוב בלשון סתמית בלי לפרט מניין, ואם כן כאשר מודה בסלע השלישי הרי הוא כמשיב אבדה למלווה, שנותן לו יותר מכפי שהיה יכול לקבל באמצעות השטר (אבל סתם מודה במקצת אינו נחשב כמשיב אבדה אף שיש באפשרותו לכפור בכול ולהיפטר בשבועת היסת, מפני שהסיבה שאינו כופר בכול היא מפני שאינו חש בנוח לשקר ולהעיז פניו בפני בעל החוב ולכן הודאתו אינה בגדר השבת אבדה – ראה בבלי גיטין נא,ב).
<b>וְתַקָּנַת חֲכָמִים הִיא שֶׁכָּל שֶׁיָּשִׁיב אֲבֵדָה לֹא יִשָּׁבַע כְּמוֹ שֶׁבֵּאַרְנוּ בִּמְקוֹמוֹ</b>. הלכות גזלה ואבדה יג,כ.
<b>צִוָּה אַבָּא שֶׁיֵּשׁ לוֹ בְּיָדְךָ מָנֶה</b>. אבי ציין בצוואתו שיש לו מנה (מאה זוז) אצלך.
<b>הֲרֵי זֶה מֵשִׁיב אֲבֵדָה</b>. מכיוון שטענת הבן אינה ודאית, ואם היה רוצה הנתבע לשקר לא היה חושש לכפור בכל התביעה.
<b>וּפָטוּר אַף מִשְּׁבוּעַת הֶסֵּת</b>. מכיוון שטענת הבן היא טענת שמא וכדלעיל א,ז.
<b>וְאֵין צָרִיךְ לוֹמַר אִם הוֹדָה מֵעַצְמוֹ וכו'</b>. מכיוון שהבן לא תבע אותו כלל.
<b>אֲבָל יוֹרֵשׁ שֶׁטָּעַן וְאָמַר וכו'</b>. בן המלווה שטען מעצמו כנגד הלווה או כנגד יורשו של הלווה.
<b>הֲרֵי זֶה מוֹדֶה בְּמִקְצָת וְיִשָּׁבַע</b>. שטענת הבן היא טענת ודאי ודינה ככל תביעה (וראה לקמן ה,ט מה הדין כשהיורש קטן).
<h3> ו</h3>
<b>מָנֶה לִי בְּיָדְךָ עַל מַשְׁכּוֹן זֶה</b>. מלווה שתובע חוב ויש בידו משכון של הלווה.
<b>אֵין לְךָ בְּיָדִי עָלָיו אֶלָּא חֲמִשִּׁים</b>. הלווה טוען שההלוואה שבה ניתן המשכון הייתה של חמישים.
<b>הֲרֵי זֶה מוֹדֶה בְּמִקְצָת</b>. וחייב שבועה.
<b>הֲרֵי זֶה נִשְׁבָּע</b>. שאינו חייב אלא חמישים.
<b>הָיָה הַמַּשְׁכּוֹן שָׁוֶה מֵאָה אוֹ יָתֵר וכו'</b>. מכיוון שהמלווה מוחזק במשכון הוא יכול לגבות ממנו את חובו לאחר שיישבע כמה הלווה לשני (ראה הלכות מלווה ולווה יג,ג).
<b>נִשְׁבָּע הַמַּלְוֶה שֶׁאֵין לוֹ פָּחוֹת מִשְּׁמוֹנִים</b>. יישבע על דרך השלילה שהלווה חייב לו לא פחות משמונים, אבל לא יישבע שהלווה חייב לו שמונים שאם יעשה כן נמצא משקר בשבועתו שהרי הוא תובע מאה (ראה לקמן ט,ח).
<b>כָּפַר בַּכֹּל וכו'</b>. טען הנתבע שאינו חייב לו כלום, והחפץ שביד התובע הוא פיקדון שהפקיד אצלו.
<b>נִשְׁבָּע הֶסֵּת עַל הָעֶשְׂרִים</b>. הלווה שכפר בכל הטענה נשבע שבועת היסת על העשרים, ואת השמונים נוטל המלווה מן המשכון אחרי שנשבע עליהם כאמור בתחילת הפסקה. [הערה: בחלק מכתה"י (ובדומה לכך בדפוסים) יש כאן הוספה והגרסא היא: "המלווה נשבע שאין לו פחות משמונים והלווה נשבע הסת על העשרים", והכוונה זהה למה שהוסבר כאן.]
<h3> ז</h3>
<b>שֶׁהֲרֵי אֵינוֹ יוֹדֵעַ</b>. אם חייב לו את אותם חמישים.
<b>לְפִיכָךְ מְשַׁלֵּם הַמָּנֶה בְּלֹא שְׁבוּעָה</b>. מכיוון שמחויב להישבע שבועת התורה ואינו יכול חייב לשלם (כדלעיל ב,ד).
<b>וְיֵשׁ לוֹ לְהַחֲרִים</b>. הנתבע יכול להטיל חרם, כדלעיל א,יא.
<h3> ח</h3>
<b>וְאֵין הַנִּשְׁבָּע בַּהֲעָדַת עֵד אֶחָד נִשְׁבָּע עַד שֶׁיַּכְחִישׁ אֶת הָעֵד וְיִכְפֹּר בְּעֵדוּתוֹ וְיִשָּׁבַע עַל כְּפִירָתוֹ</b>. שבועה פוטרת רק אם הנתבע מכחיש בשבועתו את דברי העד עצמם, ולא כשמכחיש רק את המסקנה שעולה מדברי העד.
<b>שְׁטָר שֶׁיֵּשׁ בּוֹ עֵד אֶחָד וכו'</b>. שטר שחתום בו רק עד אחד, וטוען הלווה שפרע את החוב (ראה גם הלכות מלווה ולווה יד,י).
<b>וְכֵן כַּפְרָן וכו'</b>. שבתחילה טען שלא קיבל דבר מהתובע, והביא התובע עד אחד שהלווה לו או הפקיד אצלו, וחזר הנתבע מטענתו הראשונה וטען שפרע או שהחזיר את הפיקדון.
<b>הֲרֵי זֶה מְחֻיָּב שְׁבוּעָה וְאֵינוֹ יָכוֹל לְהִשָּׁבַע וּמְשַׁלֵּם</b>. בשני המקרים הללו, אם היו שני עדים מעידים על ההלוואה שבשטר או על כך שכפר, היו מחייבים את הנתבע לשלם ממון (ראה שם יא,א, לקמן ו,ג), ולכן עד אחד מחייב שבועה. ומכיוון שהעדות היא על עצם ההלוואה והנתבע איננו מכחיש את העד אלא טוען טענה אחרת, לכן אינו יכול להישבע וצריך לשלם (ראה גם שם הי"א).
<b>לְשׁוֹן כֶּסֶף</b>. מטיל כסף.
<b>הֲרֵי זֶה מְחֻיָּב שְׁבוּעָה וְאֵינוֹ יָכוֹל לְהִשָּׁבַע</b>. אבל אם היה מכחיש את העד וטוען שלא חטף כלל, היה נשבע כנגדו ונפטר (ראה גם הלכות גזלה ד,יד).
<h3> ט</h3>
<b>כְּמוֹ שֶׁיִּתְבָּאֵר</b>. לקמן ו,א.
<b>שֶׁכָּל מָקוֹם שֶׁשְּׁנַיִם מְחַיְּבִין אוֹתוֹ מָמוֹן אֶחָד מְחַיְּבוֹ שְׁבוּעָה</b>. כדלעיל א,א.
<b>כְּמוֹ שֶׁבֵּאַרְנוּ</b>. לעיל ה"ח.
<h3> י</h3>
<b>שֶׁלֹּא תִּהְיֶה הוֹדָיַת פִּיו גְּדוֹלָה מֵהֲעָדַת עֵדִים</b>. שלא ייצא שהודאה תהיה חמורה יותר מעדות, ולכן כשם שהמודה במקצת בפיו חייב שבועה על השאר שכופר בו, כך גם החייב על פי עדים יישבע על השאר.
<h2>פרק ה</h2>
<h3> א</h3>
<b>שֶׁנֶּאֱמַר וכו'</b>. בפסוק מפורטים דברים שנשבע עליהם, וחכמים דרשו שדברים אלו ממעטים דברים שאינם דומים להם משבועה.
<b>אֶל רֵעֵהוּ פְּרָט לַהֶקְדֵּש</b>. נכסי הקדש, שהוא ממון גבוה ואינו בכלל 'רעהו'.
<b>כֶּסֶף אוֹ כֵלִים</b>. שהם מיטלטלין.
<b>וְלַעֲבָדִים שֶׁהֻקְּשׁוּ לְקַרְקָעוֹת</b>. הושוו להן מבחינה הלכתית (ראה הלכות גנבה ב,ב).
<b>אִם הָיְתָה שָׁם טַעֲנַת וַדַּאי</b>. כדלעיל א,ז.
<b>תִּקְּנוּ חֲכָמִים שֶׁיִּשָּׁבַע עֲלֵיהֶן כְּעֵין שֶׁל תּוֹרָה</b>. שבועה בנקיטת חפץ.
<b>כְּדֵי שֶׁלֹּא יְזַלְזְלוּ בַּהֶקְדֵּשׁוֹת</b>. שאם לא יישבעו עליהם שבועה מהתורה יסברו שממון הקדש פחות חמור מממון רגיל.
<h3> ב</h3>
<b>שִׁיחִין</b>. חפירות צרות וארוכות.
<h3> ג</h3>
<b>בְּכָל אֵלּוּ נִשְׁבָּע הֶסֵּת</b>. מכיוון שאין הודאה וכפירה במיטלטלין.
<b>מִתּוֹךְ שֶׁהוּא חַיָּב שְׁבוּעָה עַל מִקְצָת הַכֵּלִים שֶׁכָּפַר בָּהֶן</b>. מכיוון שיש הודאה וכפירה בכלים.
<b>נִשְׁבָּע אַף עַל הַקַּרְקָעוֹת שֶׁטְּעָנוֹ עִמָּהֶן שֶׁהַכֹּל טַעֲנָה אַחַת הִיא</b>. ומגלגלים בשבועת המיטלטלין גם שבועה על הקרקעות.
<h3> ד</h3>
<b>הֲרֵי הוּא כְּבָצוּר לְעִנְיַן כְּפִירָה וְהוֹדָאָה</b>. אבל לעניינים אחרים נחשב כקרקע (ראה הלכות שכירות ב,ד ובביאור שם).
<h3> ה</h3>
<b>שְׁתֵּי כֶּסֶף</b>. כדלעיל ג,א.
<b>שֶׁאֵין הַטַּעֲנָה בְּגוּף הַקַּרְקַע אֶלָּא בַּשָּׂכָר שֶׁהוּא מִטַּלְטְלִין</b>. ואינה טענת קרקע שפטור מלהישבע עליה.
<h3> ו</h3>
<b>שְׁטָר מָסַרְתִּי לְךָ</b>. מסר לחברו שטר חוב כפיקדון.
<b>וַעֲשָׂרָה דִּינָרִין הָיָה לִי בּוֹ רְאָיָה</b>. שכתוב בו שהלווה עשרה דינרים.
<b>הָפַךְ עָלָיו</b>. אם הנתבע הפך את השבועה על התובע שיישבע במקומו וייטול (כדלעיל א,ו).
<b>הֲרֵי זֶה נִשְׁבָּע הֶסֵּת שֶׁהָיְתָה בּוֹ רְאָיָה לַעֲשָׂרָה דִּינָרִין וְאָבְדוּ בַּאֲבֵדַת הַשְּׁטָר</b>. התובע נשבע על הסכום שהיה בשטר ושמפני שאינו בידו אינו יכול לגבות חובו.
<b>הֲרֵי זֶה פָּטוּר אַף מִשְּׁבוּעַת הֶסֵּת</b>. וכל שכן משבועת התורה, שאין נשבעים על שטרות.
<b>הֲרֵי זֶה פָּטוּר אַף מִשְּׁבוּעַת הֶסֵּת שֶׁאֲפִלּוּ פָּשַׁע בּוֹ וְאָבַד פָּטוּר</b>. שהדין הוא שאין השומרים חייבים באחריות השטרות אם אבדו (הלכות שכירות ב,א; ואף שמבואר שם ה"ג שבמקרה של פשיעה חייבים עליהם זהו בפשיעה באופן שנחשב כמי שהזיק בידיים אבל אם אבד בפשיעה אינו חייב — שו"ת הב"ח סו).
<b>כְּמוֹ שֶׁבֵּאַרְנוּ בְּהִלְכוֹת חוֹבֵל</b>. ראה הלכות חובל ומזיק ז,ט; ונראה שההפניה מתייחסת למה שהתבאר שם שהשורף שטרותיו של חברו חייב לשלם את החוב שבשטר ובלבד שהמזיק יודה בסכום שכתוב בשטר ובכך שסכום זה אבד בשל שרפת השטר. וכמו כן כאן הופכים את השבועה על התובע והוא צריך להישבע על הסכום שבשטר ועל כך שסכום זה אבד באבדת השטר (ראה שו"ת הב"ח שם וברמב"ם לעם שפירשו את משמעות ההפניה באופנים נוספים; וראה מ"מ שפירש כל הלכה זו בדרך אחרת).
<h3> ז</h3>
<b>הָאוֹמֵר לַחֲבֵרוֹ שְׁטָר שֶׁיֵּשׁ לִי בְּיָדְךָ זְכוּת יֵשׁ לִי בּוֹ וכו'</b>. שטען האחד שעל פי השטר שעשו ביניהם ונמצא ביד הנתבע, יש לו זכות ממונית (ראה תשובות הגאונים הרכבי סי' תצו).
<h3> ח</h3>
<b>טָעַן שֶׁאָבַד הַשְּׁטָר</b>. הנתבע.
<b>מַחֲרִימִין לוֹ חֵרֶם סְתָם</b>. התובע יכול להטיל חרם בלשון כללית על מי שמסתיר את השטר וטוען שאבד (ראה לעיל א,יא בביאור). ואינו יכול להשביעו מכיוון שאינו תובעו בוודאי (ראה גם הלכות מלווה ולווה כג,טז).
<h3> ט</h3>
<b>שֶׁזֶּה הַמִּקְצָת שֶׁהוֹדָה בּוֹ לַקָּטָן אֵינוֹ אֶלָּא כְּמֵשִׁיב אֲבֵדָה</b>. שאין לקטן (וכן לחרש ולשוטה) דעת לטעון טענה גמורה ויכול הנתבע לכפור בה, וכאשר מודה במקצת הטענה הריהו כמשיב לו אבדה וחכמים תיקנו שאין נשבעים שבועת מודה במקצת במקום שמשיב אבדה (ראה לעיל ד,ה).
<b>שֶׁזֶּה עֵד אֶחָד וְאֵין שָׁם תּוֹבֵעַ</b>. ועד אחד אינו מחייב שבועה בלי טענת תובע.
<b>לְפִי שֶׁאֵינוֹ נִשְׁבָּע מֵחֲמַת טַעֲנָה</b>. שבועת השומרים אינה נובעת מטענה ודאית של התובע אלא מן הספק, ולכן נשבעים שבועה זו לקטן (ראה גם הלכות שכירות ב,ז).
<b>שֻׁתָּף לַקָּטָן אוֹ אַפִּטְרוֹפּוֹס עָלָיו</b>. חכמים תיקנו שהשותפים והאפוטרופוסים יישבעו בטענת ספק, ולכן הם נשבעים לקטן. [הערה: ניקוד המילה 'אפטרופוס' נעשה על פי המקור ביוונית. בפה"מ בכתב ידו של הרמב"ם מופיעות כמה צורות לניקוד מילה זו: לעתים מנוקדת הפ"א הראשונה בקובוץ, לעתים בפתח (ובחלק מהמקומות הפ"א אינה מנוקדת).]
<b>אֶחָד הַקָּטָן הַבָּא בְּטַעֲנַת עַצְמוֹ אוֹ בְּטַעֲנַת אָבִיו</b>. בין אם טוען הקטן שהנתבע חייב לו ובין אם טוען מכוח שהיה חייב לאביו.
<h3> י</h3>
<b>הוֹרוּ רַבּוֹתַי שֶׁאֵין נִשְׁבָּעִין עַל טַעֲנַת קָטָן שְׁבוּעָה שֶׁל תּוֹרָה אֲבָל שְׁבוּעַת הֶסֵּת נִשְׁבָּעִין</b>. אף על פי שאין משביעים שבועת מודה במקצת ועד אחד על טענת קטן, מכל מקום טענתו מחייבת שבועת היסת.
<b>וַאֲפִלּוּ הָיָה קָטָן שֶׁאֵינוֹ חָרִיף לְעִנְיַן מַשָּׂא וּמַתָּן</b>. אף שלקטן כזה אין תוקף למקח וממכר שלו (ראה הלכות מכירה כט,ו), מכל מקום נשבעים על טענתו שבועת היסת.
<b>וְאֵינוֹ יָכוֹל לַהֲפֹךְ עַל הַקָּטָן</b>. אף על פי שבדרך כלל ניתן להפוך שבועת היסת על התובע (כדלעיל א,ו).
<b>וַאֲפִלּוּ חֵרֶם סְתָם אֵינוֹ מְקַבֵּל</b>. אין בעל דינו יכול להטיל אפילו חרם כללי על מי שלוקח ממנו את שלו.
<b>עֹנֶשׁ הַשְּׁבוּעָה</b>. ראה הלכות שבועות יב,א-ב.
<h3> יא</h3>
<b>אִם טְעָנוֹ בְּדָבָר שֶׁיֵּשׁ בּוֹ הֲנָיָה לַקָּטָן כְּגוֹן עִסְקֵי מַשָּׂא וּמַתָּן וכו'</b>. אף על פי שאין תוקף הלכתי למעשי הקטן, חכמים תיקנו שיכול לשאת ולתת במיטלטלין כדי לאפשר לו להתפרנס למחייתו. ומשום כך אם הודה בדברים הנוגעים לעניינים אלו, מתחייב בהודאתו.
<b>כְּגוֹן נְזָקִין וְחַבָּלוֹת... פָּטוּר אֲפִלּוּ לְאַחַר שֶׁהִגְדִּיל</b>. מכיוון שקטן אינו בר חיוב (ראה הלכות חובל ד,כ).
<b>שֶׁיִּשְׂתַּכֵּר לוֹ שָׂכִיר</b>. שיוכל למצוא שכיר שיסכים לעבוד בשבילו.
<b>חֶנְוָנִי שֶׁנִּשְׁבַּע עַל פִּנְקָסוֹ</b>. אם ביקש בעל הבית מהחנווני שייתן לפועלים מצרכים בשכר עבודתם, והוא יפרע לו אחר כך, ותבע החנווני את השוכר בטענה שנתן להם ואילו הפועלים טענו שלא נטלו מהחנווני, שניהם נשבעים ונוטלים ובעל הבית מפסיד (ראה הלכות מלווה ולווה טז,ה).
<b>שֶׁאֵין לַקָּטָן בָּזֶה הֲנָיָה שֶׁהֲרֵי חַיָּב לִתֵּן לְפוֹעֲלָיו וכו'</b>. אף על פי שיכולה להיות לקטן תועלת מסוימת בכך שהחנווני משלם לפועלים, מכל מקום יכול הקטן לתת להם שכרם בעצמו ואם יהיה צורך הפועלים יכולים להישבע וליטול ממנו. ולכן אין זה נחשב הנאה שעבורה תיקנו חכמים שאפשר להישבע וליטול מהקטן.
<h3> יב</h3>
<b>הַחֵרֵשׁ</b>. שאינו שומע ואינו מדבר (ראה הלכות אישות ב,כו).
<b>אֵין נִזְקָקִין לָהֶן לְכָל טַעֲנָה</b>. מכיוון שאין להם דעת.
<b>לִשְׁבוּעָה קַלָּה... שְׁבוּעָה חֲמוּרָה</b>. בין שבועה שאין בה נקיטת חפץ בין שבועה שיש בה נקיטת חפץ (ראה לעיל א,ב-ג).
<h2>פרק ו</h2>
<h3> א</h3>
<b>שֶׁיֵּשׁ לִי אֶצְלוֹ בִּשְׂכָרִי</b>. שחייב לשלם לי כמשכורת.
<b>נְכוֹנָה</b>. מקובלת.
<b>וִידַמֶּה בְּדַעְתּוֹ שֶׁנִּפְטַר מִן הַחוֹב</b>. אבל מן הדין לא בהכרח נפטר בכך.
<b>שֶׁהֲרֵי אָנוּ דָּנִין בְּמִתּוֹךְ שֶׁיָּכוֹל לוֹמַר בְּכָל מָקוֹם</b>. כלל הוא שכאשר נתבע יכול לטעון טענה טובה שהיה נפטר על ידה מתביעת הממון, והוא טוען טענה פחות טובה הרי הוא נפטר מתביעת הממון מתוך שיכול לטעון את הטענה הטובה ('מיגו'). ולכן אומרים לחכם שגם אם חושש לפרט טענתו מפני שיודע שלא די בה כדי להיפטר, מכל מקום בית הדין יטענו לו טענת 'מיגו' ויפטרוהו ומשום כך אין לו ממה לחשוש.
<b>אוֹ שֶׁאָמַר לוֹ אֲנִי אֶתֵּן לְךָ מַתָּנָה וְכַיּוֹצֵא בָּזֶה</b>. ואינו מתחייב בהבטחה ללא קניין (ראה הלכות זכייה ומתנה ג,א).
<b>אֵין מְקַבְּלִין מִמֶּנּוּ</b>. לא מקבלים את דבריו.
<b>אֶלָּא הֻחְזַק כַּפְרָן</b>. הנתבע מוחזק לשקרן מאחר שהתברר על פי העדים ששיקר, ואינו נאמן לטעון שפרע.
<b>אֲבָל אִם הֵשִׁיב אֵינִי חַיָּב לְךָ כְּלוּם וכו'</b>. אם בתחילה לא טען שלא לווה אלא טען טענות שמשמען שאינו חייב לו, אינו נעשה כפרן על פי העדים, מכיוון שלא אמר שלא התחייב לו אלא שעכשיו אינו חייב לו.
<h3> ב</h3>
<b>שֶׁמָּנָה לוֹ מָעוֹת</b>. שספר לו כסף תוך כדי נתינה.
<b>וְלֹא יָדְעוּ מַה הֵן</b>. לשם מה נתן לו אותן.
<b>וְנִשְׁבָּע הֶסֵּת</b>. על טענת התובע, כמו בכל תביעה וכפירה שכופר בכל ואין עד שמעיד כנגדו.
<h3> ג</h3>
<b>שֶׁכָּל הָאוֹמֵר לֹא לָוִיתִי וּבָאוּ עֵדִים שֶׁלָּוָה כְּאוֹמֵר לֹא פָּרַעְתִּי</b>. מאחר שידוע על פי העדים שלווה ומתוך טענתו של הלווה עולה שמעולם לא פרע לו, דינו כמי שלווה ומודה שלא פרע.
<b>וְהוֹדָאַת בַּעַל דִּין כְּמֵאָה עֵד</b>. הודאתו שלא פרע מחייבת אותו אף כנגד העדים.
<b>וְאֵין הַמַּלְוֶה חַיָּב שְׁבוּעָה כְּלָל שֶׁהֲרֵי הֻחְזַק זֶה כַּפְרָן</b>. גם אם הלווה יחזור ויטען לאחר שישלם שלווה ופרע פעמיים, ויבקש להשביע את המלווה שלא קיבל בתחילה את פירעון חובו (כפי שאפשר לתבוע במקרה רגיל של הלוואה — ראה הלכות מלווה ולווה יד,ב), אינו יכול לחייבו שבועה מפני שהוא הוחזק כשקרן.
<h3> ד</h3>
<b>שֶׁאֵין הָעֵדִים זוֹכְרִין אֶלָּא דָּבָר שֶׁהֵן עֵדִים בּוֹ</b>. וייתכן שאנשים אלו אכן ראו את ההלוואה אך לא נתכוונו להעיד על כך, ולכן אינם זוכרים זאת.
<b>תֵּן לִי מָנֶה שֶׁהִלְוִיתִיךָ וְאַתָּה בְּצַד עַמּוּד פְּלוֹנִי</b>. שהלוויתי לך כשהיית ליד עמוד מסוים.
<h3> ה</h3>
<b>יִשָּׁבַע הֶסֵּת שֶׁפְּרָעוֹ</b>. וייפטר, אף על פי שלא הביא את העדים.
<b>שֶׁהַמַּלְוֶה אֶת חֲבֵרוֹ בְּעֵדִים אֵינוֹ צָרִיךְ לְפָרְעוֹ בְּעֵדִים</b>. ולכן יכול לטעון שפרע גם אם לא הביא על כך עדים.
<b>כְּמוֹ שֶׁבֵּאַרְנוּ</b>. הלכות מלווה ולווה יא,א.
<h3> ו</h3>
<b>וְהֵבִיא עֵדִים</b>. שראו שהודה לו.
<b>אֲפִלּוּ אָמַר לֹא הָיוּ דְּבָרִים מֵעוֹלָם</b>. לא הודיתי לך.
<b>שֶׁהֲרֵי לֹא אָמַר לָהֶם אַתֶּם עֵדַי</b>. ולכן אפשר שלא התכוון להודאה מחייבת (כדלקמן ה"ז), ובנוסף לכך ייתכן ששכח גם את עצם העובדה שהודה לו (כדלעיל ה"ד).
<h3> ז</h3>
<b>רְצוֹנְךָ שֶׁיָּעִיד פְּלוֹנִי וּפְלוֹנִי</b>. האם אתה מסכים שפלוני ופלוני יהיו עדים על הודאתך.
<b>שֶׁמָּא תִּכְפֵּנִי בַּדִּין לְמָחָר וְאֵין לִי מָה אֶתֵּן לְךָ</b>. שמא תתבע אותי בבית דין ואהיה מוכרח לשלם, ואין לי ממה לשלם לך.
<b>שֶׁאֵין כָּאן עֵדוּת</b>. הודאה כזו אינה נחשבת הודאה בעדים.
<b>אוֹ יֹאמַר הַמַּלְוֶה בִּפְנֵי הַלֹּוֶה</b>. שהאנשים הנוכחים הם עדים בדבר.
<b>וְיִשְׁתֹּק הַלֹּוֶה</b>. ושתיקתו מלמדת על הסכמתו (והכלל כאן הוא כאשר אמר את הדברים בדרך שיחה, אבל אם אמרם בדרך הודיה אין צריך לומר 'אתם עדי' — לקמן ז,א, פה"מ סנהדרין ג,ו).
<b>אֲבָל בְּעֵדוּת כָּזוֹ</b>. שהלווה לא קיבל את העדים כעדי הודאה.
<b>קַב רְשׁוּ כְּלוֹמַר שֶׁיֵּשׁ עָלָיו חוֹבוֹת הַרְבֵּה</b>. 'קב' היא מידת נפח, ו'רשו' — חובות.
<b>אָמַר מִי הוּא שֶׁאֲנִי חַיָּב לוֹ אֶלָּא פְּלוֹנִי</b>. אמר בפני עדים 'איני חייב לשום אדם, אלא רק לפלוני'.
<b>אָמַר אִלּוּ הָיָה לִי מָמוֹן הֲלֹא הָיִיתִי פּוֹרְעוֹ לִפְלוֹנִי וּפְלוֹנִי</b>. ומשמע מדבריו שהוא חייב להם.
<b>שֶׁאָדָם עָשׂוּי לְהַרְאוֹת עַצְמוֹ שֶׁאֵינוֹ בַּעַל מָמוֹן וכו'</b>. שייתכן שהודה שחייב להם אף שבאמת אין לו שום חוב כלפיהם, ועשה זאת כדי שיחשבו אותו לדל אמצעים שחייב כסף לאחרים.
<h3> ח</h3>
<b>שֶׁלֹּא לְהַשְׂבִּיעַ אֶת עַצְמִי נִתְכַּוַּנְתִּי</b>. שלא להיראות כאיש עשיר ושבע.
<b>כְּמוֹ שֶׁבֵּאַרְנוּ</b>. לעיל ה"ז.
<h2>פרק ז</h2>
<h3> א</h3>
<b>אַף עַל פִּי שֶׁלֹּא אָמַר לָהֶם אַתֶּם עֵדַי</b>. אבל אם אמר דרך שיחה אינה הודאה אלא אם אמר 'אתם עדי' או 'היו עלי עדים' וכדומה (ראה לעיל ו,ז, הלכות עדות יז,ד, פה"מ סנהדרין ג,ו).
<b>שֶׁלֹּא לְהַשְׂבִּיעַ אֶת עַצְמִי הוֹדֵיתִי</b>. כדי לא להיראות כאיש עשיר ושבע.
<b>אֵינוֹ יָכוֹל לִטְעֹן וְלוֹמַר כְּדֵי לְהַרְאוֹת שֶׁאֵינִי עָשִׁיר הוֹדֵיתִי</b>. שהיה לו לחשוש שיתבענו.
<b>טָעַן שֶׁנָּתַן</b>. שפרע לו לאחר ההודאה.
<h3> ב</h3>
<b>וְאֵין צָרִיךְ לוֹמַר אִם הוֹדָה בִּפְנֵי שְׁלֹשָׁה</b>. שדינה כהודאה בבית הדין.
<b>אֲבָל אֵין כּוֹתְבִין</b>. שטר, על פי עדות זו.
<b>וּצְרִיכִין לְהִמָּלֵךְ בּוֹ</b>. לא די בכך שאמר להם הלווה לכתוב ולתת, אלא צריך לבקש את רשותו אחרי חתימת השטר, ורק אז יכולים למסור אותו למלווה (שבהלוואה בשטר יש כוח גדול יותר למלווה לפי שאין הלווה יכול לטעון שפרע אלא בעדים).
<b>כְּמוֹ שֶׁבֵּאַרְנוּ</b>. הלכות מלווה ולווה יא,א.
<b>כְּמוֹ שֶׁיִּתְבָּאֵר</b>. לקמן ה"ג.
<b>כְּדֵי שֶׁלֹּא יַעֲרִימוּ שְׁנֵיהֶן לְחַיֵּב אִישׁ אַחֵר</b>. שיודה אחד לחברו ובמקום לומר את שמו יאמר לבית הדין שם של אדם אחר כדי שיכתבו שטר על שמו של אותו אדם וייתנו לזה שהודה לו.
<h3> ג</h3>
<b>וְקָבַל</b>. טען שחברו חייב לו וביקש שיזמנו אותו לדין.
<b>הֲרֵי אֵלּוּ כּוֹתְבִין וְנוֹתְנִין לְבַעַל דִּינוֹ</b>. שהודאה בבית דין היא כמלווה הכתובה בשטר, וכדלקמן ה"ה.
<b>אֲבָל אִם לֹא הָיוּ קְבוּעִין וְלֹא שָׁלְחוּ לוֹ וכו'</b>. במקרה זה אין לבית הדין את המעמד הרשמי כפי שיש לבית דין קבוע והודאה בפני בית דין כזה אינה נחשבת כמלווה הכתובה בשטר.
<b>אֲפִלּוּ קִבֵּץ אוֹתָם</b>. אותו אחד שבא להודות.
<b>וּבָא אַחַר כָּךְ הַתּוֹבֵעַ</b>. לאחר שהמודה הלך משם.
<b>שֶׁמָּא יִתֵּן לוֹ וְנִמְצָא זֶה תּוֹבֵעַ אוֹתוֹ בִּשְׁטָר</b>. מכיוון שהמודה אינו יודע שהשטר ניתן לבעל דינו, יש חשש שהוא יפרע לו את החוב ולא ייקח ממנו את השטר, והלה יתבע אותו שוב על פי השטר.
<b>אַף עַל פִּי שֶׁלֹּא קָנוּ מִיָּדוֹ</b>. שלא עשו קניין סודר לחיזוק הדברים (ראה הלכות מכירה ה,ה ובביאור שם).
<b>שֶׁאֵין כָּאן לָחוּשׁ שֶׁמָּא יִתֵּן לוֹ וְנִמְצָא תּוֹבְעוֹ פַּעַם שְׁנִיָּה</b>. שהרי תבע אותו קרקע מסוימת ואפשר לראות אם נתן לו או לא.
<h3> ד</h3>
<b>שְׁטַר הוֹדָאָה שֶׁיָּצָא</b>. שהמודה נתבע לשלמו על ידי המחזיק בשטר.
<b>חוֹשְׁשִׁין שֶׁמָּא שְׁנַיִם הָיוּ וכו'</b>. חוששים שמא הודה בפני שניים, וסברו שדין ההודאה בפניהם כדין הודאה בבית דין שכותבים ונותנים שטר גם ללא שיאמר להם לכתוב ולחתום ולתת.
<h3> ה</h3>
<b>כְּבָר בֵּאַרְנוּ... כְּמוֹ שֶׁבֵּאַרְנוּ</b>. לעיל ה"ג.
<b>שֶׁבָּאוּ לַדִּין</b>. מעצמם.
<b>בֵּין שֶׁאָמְרוּ לוֹ הַדַּיָּנִין חַיָּב אַתָּה לִתֵּן לוֹ</b>. שזו לשון של קביעה עקרונית ולא פסק דין מוחלט, ואף על פי כן ייתכן שפרע על פי הוראה זו ולא המתין להכרעה הסופית.
<b>בֵּין שֶׁאָמְרוּ לוֹ תֵּן לוֹ</b>. שזו לשון של הכרעה סופית והנחיה לבצע את הפסיקה (ראה גם לקמן ה"ו, הלכות גנבה ב,טו).
<b>וְיָצָא וְאָמַר פָּרַעְתִּי</b>. לאחר שיצאו מבית הדין טען המודה שפרע את החוב.
<b>נֶאֱמָן וְיִשָּׁבַע הֶסֵּת שֶׁפְּרָעוֹ</b>. שכיוון שאין להודאה זו מעמד של הלוואה בשטר אלא של מלווה בעל פה אינו צריך לפרוע לו בעדים ונאמן לטעון שפרע לו.
<h3> ו</h3>
<b>צֵא וְתֵן לוֹ... חַיָּב אַתָּה לִתֵּן לוֹ</b>. ראה לעיל ה"ד בביאור.
<b>הֻחְזַק כַּפְרָן לְאוֹתוֹ מָמוֹן</b>. מכיוון שהוכחש על ידי שני עדים, וכדלעיל ו,א.
<b>שֶׁזֶּה נִשְׁמָט מֵהֶן עַד שֶׁיַּחְקְרוּ אֶת דִּינוֹ</b>. הנתבע מתחמק מלשלם ולבצע את הכרעת בית הדין ומחכה עד שיסיימו את הבירור בדינו.
<b>הֲרֵי זֶה נִשְׁבָּע הֶסֵּת שֶׁפְּרָעוֹ וְנִפְטָר</b>. מכיוון שלא הוחזק כפרן נאמן הוא בשבועתו.
<b>בְּקִיאֵי הַדַּעַת</b>. בקיאים בידיעת הדינים.
<b>יֹאמְרוּ לוֹ בִּפְנֵי בֵּית דִּין</b>. בקיאי הדעת היו אומרים לנתבע בפני בית הדין.
<b>הֱיוּ עָלַי עֵדִים שֶׁלֹּא יִפְרָעֵנִי אוֹ שֶׁלֹּא יִשָּׁבַע לִי אֶלָּא בִּפְנֵי עֵדִים</b>. שאז חייב לפרעו או להישבע לו בפני עדים (ראה הלכות מלווה ולווה טו,א).
<h3> ז</h3>
<b>וַהֲרֵי עֵדִים</b>. שמעידים שפרע.
<b>שֶׁהֲרֵי לֹא הִכְחִישׁ אֶת עֵדָיו</b>. בתחילת דבריו כשהודה שהוא חייב.
<b>וְאֵינוֹ כְּאוֹמֵר לֹא לָוִיתִי מֵעוֹלָם</b>. שאם אחר כך הביא עדים שפרע חייב לשלם, כדלעיל ו,ג.
<h3> ח</h3>
<b>וְאַף עַל פִּי שֶׁלֹּא נָתַן אֲמַתְלָא לַטַּעֲנָה הָרִאשׁוֹנָה</b>. גם אם לא הצדיק והסביר מדוע טען את הטענה הראשונה יכול לטעון טענה אחרת במקומה.
<b>לְהַשִּׂיאָהּ לְטַעֲנָה אַחֶרֶת</b>. להעביר ולשנות את טענתו לטיעון אחר.
<b>אֶלָּא אִם כֵּן נָתַן אֲמַתְלָא לַטַּעֲנָה שֶׁסָּמַךְ עָלֶיהָ וְיֵשׁ בְּמַשְׁמַע כְּמוֹ שֶׁהִשִּׂיא בְּזֹאת הַטַּעֲנָה הָאַחֶרֶת</b>. הנתבע יכול לחזור ולטעון טענה חדשה אם יסביר ויפרש את המשמעות של הטענה הראשונה באופן שתתיישב עם הטענה שטען לבסוף (ראה דוגמאות לקמן י,ח, טו,ו).
<h2>פרק ח</h2>
<h3> א</h3>
<b>כָּל הַמִּטַּלְטְלִין בְּחֶזְקַת זֶה שֶׁהֵן תַּחַת יָדוֹ</b>. לדין הקרקעות ראה לקמן פרק יא ואילך.
<b>תַּחַת יָדוֹ</b>. ברשותו.
<b>יְדוּעִין לוֹ</b>. ידועים שהם שלו.
<h3> ב</h3>
<b>יָכוֹל לִטְעֹן עַד כְּדֵי דָּמָיו</b>. יכול לטעון שחייב לו עד שוויו של המשכון.
<b>כְּמוֹ שֶׁבֵּאַרְנוּ</b>. הלכות מלווה ולווה יג,ג.
<h3> ג</h3>
<b>אֲבָל דְּבָרִים הָעֲשׂוּיִין לְהַשְׁאִיל וּלְהַשְׂכִּיר</b>. כלים שנועדו לצורך השכרה והשאלה (לקמן ה"ט).
<b>שְׂכָרוֹ לוֹ</b>. השכיר לו.
<b>הֲרֵי הֵן בְּחֶזְקַת בַּעֲלֵיהֶן</b>. שמן הסתם הפקיד או השכיר אותם לנתבע ולא מכר לו אותם, ואין צריך עדות על כך.
<b>וַאֲפִלּוּ מֵת שִׁמְעוֹן הֲרֵי רְאוּבֵן נוֹטֵל כֵּלָיו</b>. שהרי גם לאביהם אין שום אופן שבו היה יכול להחזיק בחפץ, ולכן אין מניעה מלקחת אותו מהיורשים.
<b>וְהוֹרוּ הַגְּאוֹנִים שֶׁיִּשָּׁבַע הֶסֵּת לְפִי שֶׁטּוֹעֲנִין לַיּוֹרֵשׁ</b>. אף שהיורשים אינם יכולים לטעון בוודאות שאביהם קנה הכלי, הדיינים או האפוטרופוס טוענים עבורם את הטענות שאביהם היה יכול לטעון ומחייבים את התובע להישבע שהכלים שלו (וראה לקמן ט,ה שלדעת הרמב"ם אינו חייב שבועה אלא אם כן היורש טען כנגדו טענת ודאי).
<h3> ד</h3>
<b>מִתּוֹךְ שֶׁיָּכוֹל לוֹמַר וכו'</b>. המחזיק נאמן בטענתו הנוכחית מתוך שהיה יכול להכחיש ולטעון שהכלי איננו אצלו ובכך היה נפטר לגמרי ('מיגו').
<h3> ה</h3>
<b>אֵינִי יוֹדֵעַ</b>. איני יודע באיזה אופן יצא מידך, אבל אליי הוא הגיע מאנשים אחרים.
<b>שֶׁהֲרֵי אֵין לוֹ טוֹעֵן</b>. מכיוון שהתובע אינו טוען טענה מסוימת כלפי הנתבע, אלא רק טוען שהחפץ שלו, מעמידים החפץ ביד המחזיק, ואין מחייבים אותו להישבע.
<h3> ו</h3>
<b>יָצָא לַבְּעָלִים הָרִאשׁוֹנִים חֲזָקָה שֶׁנִּגְנְבוּ כְּלֵיהֶם</b>. אם נתפרסם שנגנבו כלים של הטוען, והמחזיק טוען שקנה את החפץ מאדם אחר.
<b>יִשָּׁבַע זֶה בִּנְקִיטַת חֵפֶץ כַּמָּה הוֹצִיא וְיִטֹּל</b>. המחזיק יישבע בכמה קנה את החפץ וייטול מהבעלים הראשונים את הסכום.
<b>כְּמוֹ שֶׁבֵּאַרְנוּ בְּהִלְכוֹת גְּנֵבָה</b>. ה,י-יא.
<b>טָעַן אַתָּה מְכַרְתּוֹ לִי אוֹ נְתַתּוֹ לִי אַף עַל פִּי שֶׁיָּצָא לוֹ שֵׁם גְּנֵבָה... הֲרֵי זֶה נִשְׁבָּע הֶסֵּת</b>. מכיוון שהנתבע כופר בכך שהחפץ נגנב וטוען שקנה או קיבל אותו מהבעלים.
<b>מִכָּאן אַתָּה לָמֵד וכו'</b>. בתחילת הפסקה הקודמת נאמר שכאשר המחזיק טוען שקנה את החפץ מאדם אחר ודורש מהבעלים את המעות ששילם עבורו, הוא צריך להישבע בנקיטת חפץ כמה שילם. ובמקרה זה לא די בשבועת היסת, אף על פי שהיה יכול לטעון שהתובע מכר לו את החפץ ואז היה נפטר בשבועת היסת. ומכאן שבכל מקרה שחייב שבועה בנקיטת חפץ, אינו יכול להיפטר בשבועת היסת גם אם היה יכול לטעון טענה שהייתה מחייבת רק שבועת היסת (כס"מ, וראה לח"מ).
<b>יִשָּׁבַע בִּנְקִיטַת חֵפֶץ</b>. הנתבע, והתובע ישלם לו את דמיו (לדוגמאות ליישום כלל זה ראה לקמן ט,ב, י,ג).
<h3> ז</h3>
<b>מִי שֶׁהָיוּ בְּיָדוֹ דְּבָרִים הָעֲשׂוּיִין לְהַשְׁאִיל וּלְהַשְׂכִּיר וכו'</b>. ומדובר כאן שהתובע טוען שהחפצים שייכים לו והגיעו לידי הנתבע שלא כדין (ע"פ מ"מ, וראה לח"מ שדן מה החידוש בהלכה זו ביחס לאמור לעיל ה"ה).
<b>שֶׁהוֹדָה</b>. הנתבע.
<h3> ח</h3>
<b>טָעַן זֶה עָלָיו וְאָמַר אֲנִי הִשְׂכַּרְתִּים לְךָ אוֹ הִשְׁאַלְתִּים לְךָ מוֹצִיאִין אוֹתָן מִיָּדוֹ</b>. שכלים אלה בחזקת הבעלים הראשונים כדלעיל ה"ג.
<h3> ט</h3>
<b>הַיּוֹרוֹת</b>. סירים.
<b>חֲלִי הַנְּחֹשֶׁת הַטּוּחַ בְּזָהָב</b>. תכשיט נחושת מצופה זהב.
<b>אֶלָּא לְהַשְׁאִילָן לַאֲחֵרִים כְּדֵי לֵהָנוֹת כְּנֶגְדָּן</b>. להשאיל בחינם ולקבל הנאה אחרת כתמורה עקיפה.
<h3> י</h3>
<b>אֲפִלּוּ בָּאוּ עֵדִים שֶׁהִשְׁאִילוֹ אוֹ הִשְׂכִּירוֹ זֶה</b>. כמה פעמים.
<b>אֵין מְבַטְּלִין בָּהֶן חֶזְקָתוֹ</b>. העובדה שהשאיל את החפץ כמה פעמים אינה מבטלת את חזקתו שאינו כלי העשוי להשאיל ולהשכיר.
<b>רְאָיָה לִדְבָרֵינוּ</b>. שגם דבר שלא נעשה מעיקרו להשאיל ולהשכיר יכול להיות בכלל דברים העשויים להשאיל ולהשכיר, אבל אם אינו רגיל להשאילו אינו בכלל זה, אף על פי שהוא ראוי להשאלה והשכרה.
<b>שֶׁהֲרֵי רָבָא הוֹצִיא וכו'</b>. רבא הוציא כלים אלו מהיתומים שהחזיקו בהם, אף על פי שדברים אלו אינם נעשים מעיקרם להשאיל ולהשכיר, וזאת מכיוון שהיו עדים שהבעלים היו רגילים להשאיל ולהשכיר אותם (ראה בבלי בבא מציעא קטז,א, שבועות מו,ב).
<b>זוּג שֶׁעוֹשִׂין בּוֹ הַסַּרְבָּל</b>. מספריים גדולים שחותכים בהם עורות גסים ודברים קשים (מילון ר' תנחום הירושלמי ערך 'סרבל').
<b>הָא שְׁאָר הַזּוּגוֹת וּשְׁאָר הַסְּפָרִים אֵינָן בִּכְלַל דִּין זֶה וכו'</b>. ממעשה זה ניתן לדייק שדברים שלא העידו עליהם שהבעלים רגיל להשאילם או להשכירם אינם בכלל כלים העשויים להשאיל ולהשכיר, אף על פי שהם ראויים להשאיל ולהשכיר.
<b>לָשׂוּם אוֹתוֹ כְּנֶגֶד עֵינָיו וְלֹא יָלוּז</b>. שיזכרהו תמיד ולא יסור מזיכרונו (ע"פ משלי ג,כא).
<h2>פרק ט</h2>
<h3> א</h3>
<b>אֶחָד כֵּלִים הָעֲשׂוּיִין לְהַשְׁאִיל וּלְהַשְׂכִּיר וְאֶחָד שְׁאָר הַכֵּלִים</b>. שלא כשאר בני אדם שיש להם חזקה במיטלטלין שתחת ידם, חוץ מדברים שעשויים להשאיל ולהשכיר (כדלעיל ח,ג), לאומן אין חזקה בכל הכלים שדרכו לעסוק בהם מכיוון שרגילים למסור לו אותם לצורך תיקון.
<h3> ב</h3>
<b>מִתּוֹךְ שֶׁיָּכוֹל לוֹמַר הֶחֱזַרְתִּיו לְךָ</b>. ומכיוון שיכול לטעון שהחזיר לו נאמן גם כשטוען שמכר או נתן לו אותו ('מיגו').
<b>שֶׁהַמַּפְקִיד אֵצֶל חֲבֵרוֹ בְּעֵדִים אֵינוֹ צָרִיךְ לְהַחֲזִיר לוֹ בְּעֵדִים</b>. הלכך היה יכול לטעון שהחזיר לו.
<b>וְאֵין מְחַיְּבִין אוֹתוֹ לְהוֹצִיא הַכְּלִי</b>. כדי להראותו, שאין מחייבים אותו לפגוע ביכולת הטענה שלו.
<b>כְּמוֹ שֶׁבֵּאַרְנוּ</b>. לעיל ה"א.
<b>קָצַצְתָּ</b>. קצבת.
<b>אִם הָיָה הַכְּלִי נִרְאֶה בִּפְנֵיהֶם</b>. וגם ידוע שהיה של בעל הבית.
<b>כְּמוֹ שֶׁבֵּאַרְנוּ בִּשְׂכִירוּת</b>. הלכות שכירות יא,ח (ושם כתב הרמב"ם שנשבע בעל הבית היסת וראה מ"מ ומרכה"מ שם שהתייחסו לסתירה זו).
<b>וְנוֹתֵן</b>. משלם לו רק אחת בשכרו.
<b>יָכוֹל לִטְעֹן עַד כְּדֵי דָּמָיו</b>. יכול לטעון שמגיע לו שכר עד השווי של החפץ שמוחזק בידו.
<b>כְּמוֹ שֶׁבֵּאַרְנוּ</b>. לעיל א,ב.
<h3> ג</h3>
<b>אֻמָּן שֶׁיָּרַד מֵאֻמָּנוּתוֹ</b>. שפסק מלעסוק באומנותו.
<b>כְּמוֹ שֶׁבֵּאַרְנוּ</b>. לעיל ח,א.
<h3> ד</h3>
<b>בִּפְנֵי בַּעַל הַבַּיִת</b>. אבל אם נכנס שלא בפני בעל הבית חייב להחזיר בכל מקרה (ראה הלכות גזלה ד,יב).
<b>כְּנָפָיו</b>. כנפי בגדו.
<b>הַחֲזִיר לִי כְּלִי שֶׁהִשְׁאַלְתִּיךָ וַהֲרֵי הָעֵדִים וְהוּא אוֹמֵר לְקוּחִין הֵן בְּיָדִי אֵינוֹ נֶאֱמָן</b>. אבל אם התובע טען שגנב ממנו, הנתבע נאמן לטעון שקנה ממנו, אלא אם כן הוא מוחזק כגנב (הלכות גנבה ה,יב).
<b>שֶׁאֵינוֹ עָשׂוּי לִמְכֹּר אֶת כֵּלָיו</b>. אינו רגיל למכור את חפציו.
<b>לְפִי שֶׁלֹּא הִצְנִיעָן אֶלָּא לִכְפֹּר בָּהֶן</b>. מן הסתם הצניע אותם כדי שיוכל לטעון שלא הוציא אותם.
<b>הֲרֵי זֶה נִשְׁבָּע הֶסֵּת</b>. הנתבע.
<b>שֶׁמָּא נִצְרְכוּ לוֹ מָעוֹת וּמָכַר</b>. ייתכן שהתובע היה זקוק לכסף ומכר אותם לנתבע.
<b>כְּמוֹ שֶׁבֵּאַרְנוּ</b>. לעיל ח,ג.
<b>וְיֵשׁ לוֹ עֵדִים שֶׁזֶּה הַכְּלִי... יָדוּעַ הוּא לוֹ</b>. העדים מעידים שידוע להם שהכלי שלו.
<b>כְּקַרְקָעוֹת</b>. שנותנים אותן למי שידוע כבעלים, ולא למוחזק הנוכחי, וכדלקמן יא,א.
<h3> ה</h3>
<b>שֶׁכֵּיוָן שֶׁאֵין לְאָבִיו לִטְעֹן שֶׁלְּקָחוֹ אוֹ שֶׁהוּא מַשְׁכּוֹן</b>. שהרי מדובר בכלים העשויים להשאיל ולהשכיר, ולפיכך טענתו שקנה אותם או שהם משכון אינה מתקבלת.
<b>כָּךְ אֵין זֶה יָכוֹל לְהַשְׁבִּיעוֹ</b>. אם היורש אינו יודע בוודאות שאביו קנה את הכלי, הוא אינו יכול להשביע את התובע. וגם לא מועיל כאן הכלל שבית דין טוענים עבור יורש מה שהיה יכול לטעון אביו, משום שכלל זה לא נאמר ביחס לטענה שיכולה רק לחייב שבועה, אלא לטענה שמסייעת לטוען להחזיק בחפץ.
<b>וּכְבָר בֵּאַרְנוּ שֶׁיֵּשׁ מִי שֶׁהוֹרָה שֶׁיִּשָּׁבַע בַּעַל הַבַּיִת הֶסֵּת</b>. גם אם היורש אינו טוען טענת ודאי (לעיל ח,ג).
<h3> ו</h3>
<b>קַרְדֹּם</b>. גרזן.
<b>שֶׁאֵין אָדָם מֵעִיז פָּנָיו וְכוֹרֵת אִילָן שֶׁאֵינוֹ שֶׁלּוֹ</b>. ומן הסתם עשה כדין.
<b>כֵּיוָן שֶׁנִּכְרַת הֲרֵי הוּא כִּשְׁאָר הַמִּטַּלְטְלִין</b>. שאין מוציאים אותם מידי מי שהם ברשותו (כדלעיל ח,א).
<b>אַף עַל פִּי שֶׁהַקַּרְקַע בְּחֶזְקַת בְּעָלֶיהָ וכו'</b>. אף על פי שעל הקרקע אינו נאמן לטעון שקנויה לו מאחר שאין לו שטר, על הפירות נאמן לטעון שקנה אותם, מכיוון שלא כותבים על כך שטר.
<b>וְאֵין צָרִיךְ לוֹמַר וכו'</b>. אם החזיק בקרקע שלוש שנים לפחות, בוודאי נאמן על הפירות מתוך שיכול לטעון שקנה את הקרקע כולה וכעת השטר אינו בידו (ראה לקמן יא,ב-ד).
<h3> ז</h3>
<b>שְׁנַיִם שֶׁהָיוּ אוֹחֲזִין בִּכְלִי אֶחָד</b>. בקצהו (ראה לקמן ה"ט).
<b>וְאֶחָד מַנְהִיג</b>. הולך ברגליו ומוליך את הבהמה.
<b>בְּסִימְטָא אוֹ בְּחָצֵר שֶׁל שְׁנֵיהֶם</b>. שהם מקומות ששניהם יכולים לזכות בדבר בקניין משיכה (ראה הלכות מכירה ד,ג-ה), ולכן שניהם מוחזקים בו בצורה שווה.
<b>נִשְׁבָּע בִּנְטִילַת חֵפֶץ שֶׁאֵין לוֹ בְּדָבָר זֶה פָּחוֹת מֵחֶצְיוֹ</b>. ואינו נשבע שיש לו בו חציו, מכיוון שזה סותר את טענתו על כולו.
<b>וּשְׁבוּעָה זוֹ תַּקָּנַת חֲכָמִים הִיא וכו'</b>. שמעיקר הדין היו יכולים לחלוק ללא שבועה מאחר ששניהם מוחזקים בו בשווה.
<h3> ח</h3>
<b>וְזֶה נוֹטֵל שְׁלֹשָׁה חֲלָקִים וְזֶה נוֹטֵל רְבִיעַ</b>. מכיוון שעל חצי אחד יש הסכמה והטענות הן על החצי השני, חולקים את החצי ביניהם.
<h3> ט</h3>
<b>הָיוּ שְׁנַיִם אֲדוּקִין בְּטַלִּית</b>. אם כל אחד תופס חלק מגוף הטלית ולא רק את קצותיה.
<b>אַחַר שֶׁנִּשְׁבָּעִין</b>. על חצי ממה שנותר.
<b>וְיֵשׁ לְכָל אֶחָד לְגַלְגֵּל עַל חֲבֵרוֹ שֶׁכָּל מַה שֶּׁנָּטַל כַּדִּין נָטַל</b>. כל אחד יכול לדרוש מהשני שיכלול בשבועתו שגם נטל כדין את מה שאחז בידו.
<h3> י</h3>
<b>חוֹלְקִין אֶת כֻּלָּהּ בְּשָׁוֶה</b>. מכיוון שאינם אוחזים בגופה של הטלית.
<b>וְכָל חֲלֻקָּה הָאֲמוּרָה כָּאן לְדָמִים וכו'</b>. אם החלוקה תפגום בדבר אין מחלקים אותו לחלקים אלא חולקים את הערך הכספי שלו.
<h3> יא</h3>
<b>הֲרֵי זוֹ בְּחֶזְקַת הָאוֹחֵז אֶת כֻּלָּהּ</b>. ותפיסתו של השני אינה נחשבת.
<h3> יב</h3>
<b>כֵּיוָן שֶׁשָּׁתַק בַּתְּחִלָּה הֲרֵי זֶה כְּמוֹדֶה לוֹ</b>. כאילו הודה לו שהטלית שלו, ומכיוון שכעת הראשון מוחזק בטלית אי אפשר להוציא ממנו ללא ראיה.
<b>אַף עַל פִּי שֶׁהָרִאשׁוֹן צוֹוֵחַ מִתְּחִלָּה וְעַד סוֹף חוֹלְקִין</b>. ששתיקתו של השני בתחילה אינה נחשבת להודאה ודאית שהטלית של הראשון, אלא שמחמת הספק אין מוציאים את הטלית מידי הראשון שמוחזק בה. אבל לאחר שהשני חזר וחטף את הטלית מהראשון חזר הדין לקדמותו ששני הצדדים מוחזקים בטלית באותה המידה, ולכן חולקים.
<h3> יג</h3>
<b>הוֹדָה לִי</b>. שהיא שלי.
<b>שְׂכַרְתִּיהָ לוֹ</b>. השכרתי לו את חלקי.
<b>הַמּוֹצִיא מֵחֲבֵרוֹ עָלָיו הָרְאָיָה וכו'</b>. שמיטלטלין נידונים לפי המוחזק ונשבע היסת למי שטוען עליהם (כדלעיל ח,א).
<h2>פרק י</h2>
<h3> א</h3>
<b>יְדוּעָה לַבְּעָלִים</b>. ידועה כשייכת לאדם אחר.
<b>שֶׁאֵין הֱיוֹתָהּ תַּחַת יָדוֹ רְאָיָה</b>. שלא כשאר המיטלטלין שהם בחזקת מי שהם תחת ידו (לעיל ח,א).
<h3> ב</h3>
<b>שְׁמוּרָה אוֹ מְסוּרָה לְרוֹעֶה</b>. שהבעלים או הרועה אינם מניחים לה ללכת לבדה.
<b>הֲרֵי הִיא בְּחֶזְקַת זֶה שֶׁהִיא תַּחַת יָדוֹ</b>. מאחר שאינה הולכת באופן חופשי דינה ככל מיטלטלין.
<h3> ג</h3>
<b>יָכוֹל לִטְעֹן עַד כְּדֵי דָּמֶיהָ וכו'</b>. כדלעיל ח,ב.
<h3> ד</h3>
<b>הֵבִיא זֶה הַנִּטְעָן... עֵדִים שֶׁיֵּשׁ לְזֶה הָעֶבֶד אֶצְלוֹ שָׁלֹשׁ שָׁנִים רְצוּפוֹת</b>. שנמצא אצלו העבד שלוש שנים.
<b>הֲרֵי זֶה נֶאֱמָן</b>. כדין קרקעות שהן בחזקת המחזיק בהן במשך שלוש שנים (לקמן יא,ב, יב,א).
<h3> ה</h3>
<b>אֶלָּא שֶׁהוּא שֶׁלִּי כְּאִלּוּ יְרַשְׁתִּיו</b>. תוקף הבעלות שלי הוא כמו בעלות מכוח ירושה.
<b>שֶׁכְּבָר בֵּאַרְנוּ</b>. לעיל ז,ח.
<b>שֶׁיֵּשׁ לַטּוֹעֵן לַחֲזֹר וְלִטְעֹן דָּבָר הַנִּשְׁמָע</b>. הנתבע יכול לחזור ולטעון טענה חדשה אם היא יכולה להיות משתמעת מתוך הטענה הראשונה שטען.
<h3> ו</h3>
<b>סְפִינָה וְכַיּוֹצֵא בָּהּ וכו'</b>. שניהם אינם מחזיקים בה בפועל ואין לאחד מהם ראיה שהיא שלו, ומבקש האחד מבית דין שלא יאפשרו לחברו להשתלט עליה עד שיביא עדים.
<b>אֵין תּוֹפְסִין</b>. לכתחילה בית הדין אינו מתערב בעניין ומי שיתגבר ויתפוס יזכה בה (כדלקמן טו,ד).
<b>אוֹ יַחְלְקוּ בִּרְצוֹנָם וּבִשְׁבוּעָה כְּמוֹ שֶׁבֵּאַרְנוּ</b>. לעיל ט,ז.
<h2>פרק יא</h2>
<h3> א</h3>
<b>הַיְדוּעוֹת לְבַעְלֵיהֶן</b>. שיש להן בעלים שמוכרים כבעליהן.
<b>וְשׂוֹכְרָהּ</b>. משכיר אותה.
<h3> ב</h3>
<b>שֶׁאָכַל פֵּרוֹת קַרְקַע זוֹ שָׁלֹשׁ שָׁנִים רְצוּפוֹת וְנֶהֱנָה בְּכֻלָּהּ כְּדֶרֶךְ שֶׁנֶּהֱנִין כָּל אָדָם בְּאוֹתָהּ קַרְקַע</b>. ראה לקמן פרק יב.
<h3> ג</h3>
<b>שֶׁהָעָם טְרוּדִין בַּשְּׁוָקִים שֶׁלָּהֶן</b>. שכולם באים לירידים המתקיימים שם.
<h3> ד</h3>
<b>לָמָּה לֹא נִזְהַרְתָּה בַּשְּׁטָר שֶׁלְּךָ</b>. שהרי לקונה ולמקבל יש שטר בדרך כלל.
<h3> ז</h3>
<b>כְּשֶׁשָּׁמַעְתִּי אָמַרְתִּי שֶׁמָּא חֵרֵף אוֹתִי בִּלְבַד</b>. שהרי לא אמר שיתבע אותו בדין.
<h3> ח</h3>
<b>וְכוֹתְבִין אַף עַל פִּי שֶׁלֹּא אָמַר לָהֶן כְּתֹבוּ</b>. שזו זכות למערער שיכתבו את מחאתו, ואין הוא מפסיד מכך דבר (השווה לעיל ז,ב).
<b>אֵינָהּ כְּלוּם</b>. אין זו מחאה והמחזיק בקרקע נאמן לטעון שקנאה.
<h3> ט</h3>
<b>תַּעֲמֹד הַשָּׂדֶה בְּיַד רְאוּבֵן וַאֲפִלּוּ טָעַן שֶׁשִּׁמְעוֹן מְכָרָהּ לוֹ אוֹ נְתָנָהּ לוֹ הַיּוֹם</b>. אף שאין לו חזקה שלוש שנים, ואפילו אם טען שקנה את השדה באותו יום.
<h3> י</h3>
<b>וּלְפֵרוֹת הוֹרַדְתִּיו וְשֶׁלּוֹ הָיוּ הַפֵּרוֹת</b>. שמכר לו הפירות בלבד.
<b>כְּמוֹ שֶׁבֵּאַרְנוּ</b>. לעיל ה"ב.
<h2>פרק יב</h2>
<h3> א</h3>
<b>שֶׁהֵן עוֹשִׂין פֵּרוֹת תָּמִיד</b>. שאפשר להפיק מהם תועלת בכל עת.
<b>וְהַבּוֹרוֹת וְהַשִּׁיחִין וְהַמְּעָרוֹת</b>. שמשמשים כמקורות מים.
<b>וְהַשּׁוֹבָכוֹת</b>. שובכי עופות.
<b>וּבָתֵּי הַבַּדִּין</b>. מתחם להפקת שמן.
<b>וּשְׂדֵה הַשְּׁלָהִין שֶׁמַּשְׁקִין אוֹתָהּ תָּמִיד וכו'</b>. שאינם מסתמכים רק על מי גשמים, וצריך לטפל בהם באופן יום יומי (וכך גם לגבי הגנות והפרדסים).
<b>כְּמוֹ שֶׁבֵּאַרְנוּ</b>. לעיל י,ד.
<b>וּשְׂדֵה הָאִילָן</b>. של אילנות גדולים שאינם זקוקים להשקיה, ואין מטפלים בה באופן יום יומי.
<b>כֵּיוָן שֶׁאָכַל שָׁלֹשׁ תְּבוּאוֹת מִמִּין אֶחָד הֲרֵי אֵלּוּ כְּשָׁלֹשׁ שָׁנִים</b>. אבל אם אכל שלוש תבואות שאינן ממין אחד אינה חזקה.
<b>וְגָדַר</b>. קטיף התמרים נקרא 'גדירה'.
<b>רְצוּפִין</b>. קרובים מאוד.
<b>שֶׁהֲרֵי סוֹפָן לִיבַשׁ</b>. בגלל הצפיפות.
<b>וַאֲכָלָן שָׁלֹשׁ שָׁנִים</b>. שלוש תבואות שהן כשלוש שנים.
<h3> ב</h3>
<b>לָנוּ שָׂכַר</b>. המחזיק השכיר לנו את החצר.
<b>צְרִיכִין אֵלּוּ הָעֵדִים הַשּׂוֹכְרִין לְהָבִיא רְאָיָה שֶׁדָּרוּ בָּהּ תָּמִיד</b>. ואינם יכולים לשמש בעצמם כעדים לחזקה ביום ובלילה.
<b>שֶׁזֶּה הַדָּבָר תָּלוּי בָּהֶן וְאֵינוֹ תָּלוּי בְּטַעֲנַת הַמַּחֲזִיק כְּדֵי שֶׁיָּעִידוּ לוֹ</b>. הם אינם יכולים להעיד מפני שהחזקה נשענת על ישיבתם בחצר. שמכיוון שנושא עדותם הוא ישיבתם בחצר המחייבת אותם בתשלום שכירות לבעלים האמתיים, הם גם צד בעניין ובעל דין אינו יכול להעיד (אבן האזל; וראה לח"מ, או"ש ואבן ישראל).
<h3> ג</h3>
<b>הַמְחַזְּרִין</b>. הסובבים לסחור בעיירות ואינם בהכרח שבים לבתיהם כל יום.
<b>טוֹעֲנִין אוֹתוֹ לְכַתְּחִלָּה</b>. טוענים בעבור המערער, גם אם לא טען זאת בעצמו.
<h3> ד</h3>
<b>וְהוֹבִירָהּ</b>. לא זרע אותה.
<b>אֲפִלּוּ עָשָׂה כֵּן כַּמָּה שָׁנִים</b>. באופן שזרע את השדה לפחות שלוש שנים אך לא ברציפות.
<b>אַף עַל פִּי שֶׁמִּקְצָתָן זוֹרְעִין שָׁנָה אַחַר שָׁנָה וכו'</b>. גם אם אין הדרך של כולם להוביר אלא רק מקצתם, והוא הוביר, הרי זו חזקה.
<h3> ה</h3>
<b>אֲכָלָהּ</b>. נהנה מתפוקת השדה.
<b>שֶׁהַשְּׁטָר יֵשׁ לוֹ קוֹל</b>. פרסום, ומכיוון שידע בעל השדה ששניהם עובדים את השדה בשותפות, היה לו למחות.
<h3> ו</h3>
<b>אִם מָכְרוּ זֶה לָזֶה בִּשְׁטָר שְׁלָשְׁתָּן מִצְטָרְפִין וַהֲרֵי זוֹ חֲזָקָה</b>. שמכיוון שכולם החזיקו בקרקע מחמת המחזיק הראשון, נחשב כאילו הוא החזיק בקרקע שלוש שנים. ומאחר שהמכר היה בשטר יש לו פרסום והמערער אינו יכול לטעון שלא מיחה מפני שחשב שמדובר בשלושה אנשים נפרדים.
<h3> ז</h3>
<b>אֲכָלָהּ הָאָב שָׁנָה וְהַבֵּן שְׁתַּיִם וכו'</b>. שהאב מת והבן ירש את אביו והמשיך להחזיק בשדה. ומכיוון שהבן אוכל מכוח האב נחשבים לאדם אחד לעניין חזקה.
<b>וְהוּא שֶׁלָּקַח בִּשְׁטָר</b>. כדלעיל ה"ו.
<h3> ח</h3>
<b>וּבִפְנֵי בְּנוֹ שְׁתַּיִם</b>. לאחר פטירת האב (ומדובר שהבן גדול, שאין מחזיקים בנכסי קטן כדלקמן יג,ב, יד,ז-ט — מ"מ; אבל לעיל ה"ז מדובר גם אם הבן קטן — ראה מ"מ שם).
<b>וְהוּא שֶׁמָּכַר הַבֵּן שָׂדֶה זוֹ בִּכְלַל שְׂדוֹתָיו</b>. שהבן לא מכר את השדה במפורש ובנפרד, אלא בכלל שאר השדות שמכר והמחזיק יכול לטעון שלא ידע ששדה זו נמכרה.
<b>אֵין לְךָ מְחָאָה גְּדוֹלָה מִזּוֹ</b>. שהמכירה עצמה מוכיחה על כך שהמוכר טוען שהשדה שלו.
<h3> ט</h3>
<b>נָרָהּ</b>. חרש ולא זרע.
<b>הוֹאִיל וְלֹא נֶהֱנָה בָּהּ וכו'</b>. אף על פי שטיפל בה כמקובל, שחזקה מועילה רק אם אכל פירות.
<b>פָּתַח בָּהּ שְׁבִילֵי הַמַּיִם</b>. פתח את תעלות המים שמשקות את השדה.
<b>וּפִתַּח בָּהּ וְשִׂדֵּד</b>. עשה בה פעולות חקלאיות המכשירות את האדמה לזריעה (יש מפרשים שפיתוח הוא החריש שלפני הזריעה ושידוד הוא פירור הרגבים — ראה ישעיהו כח,כד ובמפרשים שם).
<h3> י</h3>
<b>זָרַע כּוֹר וְאָסַף כּוֹר</b>. שכמות הזרעים שליקט הייתה שווה לכמות שזרע.
<h3> יא</h3>
<b>אֲכָלָהּ שַׁחַת</b>. קצר ואסף את התבואה בעודה עשב רך וראויה רק למאכל בהמה.
<b>לֹא הֶחֱזִיק</b>. מכיוון שנהנה מהשדה באופן חלקי.
<h3> יב</h3>
<b>עָרְלָה</b>. פירות שגדלים בשלוש השנים הראשונות לנטיעת האילן ואסורים בהנאה (הלכות מאכלות אסורות י,ו).
<b>שְׁבִיעִית</b>. פירות שנזרעו וניטעו בשביעית באיסור או שגדלו בהיתר אלא שיש איסור לאספם בבת אחת (הלכות שמיטה א,יב, ד,א).
<b>וְכִלְאַיִם</b>. פירות וגידולים שגדלו באיסור כלאי הכרם ואסורים בהנאה (ראה הלכות מאכלות אסורות י,ט).
<h3> יג</h3>
<b>חַלָּמִישׁ</b>. סלע חזק.
<b>שֶׁיִּשְׁטַח בּוֹ הַפֵּרוֹת</b>. לייבוש.
<h3> יד</h3>
<b>הָיָה מַעֲמִיד בְּהֵמָה בְּמָקוֹם מְסֻיָּם מֵחֲצַר חֲבֵרוֹ וכו'</b>. ואם החצר של שותפים דינה שונה כמבואר בהלכות שכנים ה,ה.
<h3> טו</h3>
<b>חוּץ לַגָּדֵר</b>. במקום ששייך למערער אלא שמפקיר את מה שגדל בו.
<b>לֹא עָלְתָה לוֹ חֲזָקָה</b>. בשטח שמחוץ לגדר.
<h3> טז</h3>
<b>מִבֵּית רֹבַע</b>. שטח הראוי לזריעת רבע קב.
<b>הוֹאִיל וכו'</b>. כדלעיל הי"ג.
<h3> יז</h3>
<b>כִּמְלֹא אוֹרֶה וְסַלּוֹ חוּץ לְכָל אִילָן וְאִילָן</b>. המחזיק באילנות מקבל מסביב לכל אילן שטח שדרוש כדי שהקוטף יילך מסביב לענפי האילן יחד עם הסל שמחזיק.
<h3> יח</h3>
<b>וְקַרְקָעוֹ</b>. השטח שתחתיו.
<b>יֵשׁ לוֹ קַרְקַע בְּעֹבִי הָאִילָן</b>. בעובי הגזע.
<h3> יט</h3>
<b>בְּתוֹךְ בֵּית שָׁלֹשׁ סְאִין</b>. בתוך שטח של שלושה בתי סאה (ובסך הכל שטח של חמישים אמה על מאה וחמישים אמה).
<b>וְלֹא הוֹצִיאוּ שְׁאָר הָאִילָנוֹת פֵּרוֹת</b>. ונמצא שבכל שנה אכל את כל הפירות שהוציאו האילנות באותה השדה.
<h3> כ</h3>
<b>בְּשֶׁאָכַל הוּא מִקְצָת הַפֵּרוֹת וּבָזְזוּ הָעָם שְׁאָר הַפֵּרוֹת</b>. שאת הפירות משאר האילנות שלא אכל, אכל כל מי שרצה. ולכן במקרה זה יש לו חזקה רק באילנות שאכל.
<b>אֲבָל אִם הִנִּיחַ פֵּרוֹתֵיהֶן עֲלֵיהֶן</b>. ואף אחד לא אכל מהפירות הללו.
<h2>פרק יג</h2>
<h3> א</h3>
<b>וְאֵלּוּ שֶׁאֵין מַעֲמִידִין אֶת הַקַּרְקַע בְּיָדָן וכו'</b>. ודיניהם מפורטים בפרק זה ובפרק הבא.
<b>אַף עַל פִּי שֶׁאֲכָלוּהָ שָׁלֹשׁ שָׁנִים</b>. ויש להם גם טענה.
<b>וְהָאֲרִיסִין</b>. המעבדים את השדה תמורת חלק מהיבול.
<b>וְהָאַפִּטְרוֹפִּין</b>. הממונים לנהל ממון ונכסים של אנשים אחרים.
<b>אֵין מַקְפִּידִין זֶה עַל זֶה</b>. הבעלים אינם מקפידם אם הללו משתמשים בנכסיהם.
<b>כְּמוֹ שֶׁבֵּאַרְנוּ</b>. לעיל יא,א.
<h3> ב</h3>
<b>רָאשֵׁי גָּלֻיּוֹת</b>. ראשי הציבור בגולה.
<b>בַּעֲלֵי זְרוֹעַ</b>. נוטלים ממון אחרים בחוזקה.
<b>מִפְּנֵי שֶׁאֵין לָהֶן טַעֲנָה וכו'</b>. טענתם אינה נחשבת (ראה לעיל ה,ט), וחזקה ללא טענה אינה מועילה (לקמן יד,יב).
<b>וְכֵן הַמַּחֲזִיק בְּנִכְסֵיהֶן וכו'</b>. מכיוון שאינם מוחים במחזיק (ראה לקמן יד,ז-ט).
<h3> ג</h3>
<b>וְהוּא הַדִּין לִשְׁאָרָן</b>. לשאר המנויים בהלכות הקודמות.
<h3> ד</h3>
<b>יָרְדוּ מֵאֻמָּנוּתָן</b>. פסקו מלעסוק באומנות זו.
<h3> ה</h3>
<b>שֶׁכֵּיוָן שֶׁהוּא אָרִיס שֶׁל בָּתֵּי אָבוֹת</b>. שהוא עובד עבור משפחה זו במשך שנים, והוא נחשב כעין אפוטרופוס על נכסי הבעלים (פה"מ בבא בתרא ג,ג).
<b>אֲבָל אִם זֶה הוּא שֶׁנַּעֲשָׂה לוֹ אָרִיס תְּחִלָּה</b>. אם התחיל להיות אריס רק אצל בעל השדה הנוכחי.
<b>וַאֲכָלָהּ כֻּלָּהּ שְׁנֵי חֲזָקָה</b>. אכל את כל פירות השדה, ולא הביא לבעלים חלק מן היבול.
<b>וְאוֹמְרִין לַבְּעָלִים</b>. בית דין טוען כלפי הבעלים.
<b>הֵיאַךְ אָכַל הַכֹּל שָׁנָה אַחַר שָׁנָה וְלֹא מִחִיתֶם בּוֹ</b>. והרי יש לאריס רק חלק מהפירות.
<h3> ו</h3>
<b>שֶׁהוֹרִיד עֲרִיסִין מִתַּחַת יָדוֹ</b>. שמינה אריסי משנה שיטפלו בקרקע בפיקוחו.
<b>אֲבָל אִם חָלַק לַאֲרִיסִין אֲחֵרִים שֶׁהָיוּ בָּהּ</b>. שגם קודם לכן היו אריסים אלו בשדות בעל הבית, אלא שאריס זה מקצה ומחלק לכל אחד מהם את השדה שיעבוד בו.
<h3> ז</h3>
<b>בֵּין עַל שְׁאָר נְכָסִים</b>. של המערער, ולא על השדה שהחזיקו בה.
<b>בֵּין שֶׁמִּנָּה אוֹתָם בֵּית דִּין</b>. שיהיו ממונים על נכסי יתומים.
<b>בֵּין שֶׁמִּנָּה אוֹתָן אֲבִי יְתוֹמִים</b>. בעודו חי.
<b>וְגָדְלוּ הַיְתוֹמִים וְהִנִּיחוּ אוֹתָן</b>. השאירו אותם בתפקידם (אבל בעודם קטנים בכל מקרה לא ניתן להחזיק בנכסיהם, שאין מחזיקים בנכסי קטן כדלעיל ה"ב).
<b>בֵּין שֶׁמִּנָּה אָדָם אַפִּטְרוֹפִּין עַל הוֹצָאָתוֹ וְהַכְנָסָתוֹ</b>. שינהלו את ענייניו הכספיים.
<h3> ח</h3>
<b>וְאֵין בָּהּ דִּין חֲלֻקָּה</b>. אין בה די שטח כדי לחלקה לשתי שדות בגודל סביר (ראה הלכות שכנים א,ד).
<b>הֲרֵי הִיא בְּחֶזְקַת שְׁנֵיהֶן</b>. שמכיוון שאין אפשרות לחלק את הנכס ייתכן שסיכמו ביניהם שכל אחד יעבד את כולה תקופה ממושכת.
<b>אַף עַל פִּי שֶׁהִתְנָה עִמָּהּ שֶׁאֵין לוֹ פֵּרוֹת בִּנְכָסֶיהָ</b>. באופן בסיסי הבעל זכאי לאכול את הפירות של נכסי אשתו, אבל יכולים להתנות מראש לבטל זכות זו (ראה הלכות אישות כג,א-ד).
<b>וַאֲפִלּוּ הִתְנָה עִמָּהּ כְּשֶׁהִיא אֲרוּסָה שֶׁלֹּא יִירָשֶׁנָּה</b>. שהוסיף וביטל את זכותו לרשת אותה (ותנאי זה מועיל רק קודם הנישואין, ראה שם הל' ה-ו, לח"מ).
<b>וְאַחַר כָּךְ אָכַל וּבָנָה וְהָרַס וְעָשָׂה כָּל מַה שֶּׁעָשָׂה</b>. שהשתמש בשדה כאילו היא שלו.
<b>שֶׁיִּחֵד לָהּ שָׂדֶה בִּמְזוֹנוֹתֶיהָ וְאָכְלָה שָׂדוֹת אֲחֵרוֹת</b>. הקצה לה שדה מסוימת שתהיה ניזונת מפירותיה, והיא אוכלת מהפירות של שדה אחרת.
<b>אֵין אֲכִילָתָן רְאָיָה</b>. שדרכם לוותר זה לזה ולאפשר האחד לשני להשתמש ברכושם.
<h3> ט</h3>
<b>אֲפִלּוּ סְפֵק גֵּרוּשִׁין</b>. אף על פי שאינה נחשבת לגמרי כגרושה, מכל מקום מן הסתם מקפיד שלא תאכל פירות משדותיו.
<h3> יא</h3>
<b>אוֹ מִי שֶׁהֻחְזְקוּ שֶׁהֵן הוֹרְגִין נְפָשׁוֹת עַל עִסְקֵי מָמוֹן</b>. אפילו לא הוחזקו כגזלנים לגבי שדה זו.
<h2>פרק יד</h2>
<h3> א</h3>
<b>כָּל אֵלּוּ שֶׁאֵין אֲכִילָתָן רְאָיָה</b>. המוזכרים בפרק הקודם.
<b>וְהַבַּעַל בְּנִכְסֵי אִשְׁתּוֹ</b>. שיכולה לטעון שמכרה לו משום שלום בית ובאמת לא הייתה מעוניינת למכור.
<b>בְּאֵי זֶה נְכָסִים אָמְרוּ</b>. שלא תועיל לבעל ראיה בנכסי אשתו.
<b>בְּנִכְסֵי צֹאן בַּרְזֶל</b>. נכסים שהאישה הביאה אתה בזמן הנישואין, והבעל קיבל על עצמו אחריות להשיב את ערכם במקרה של גירושין או התאלמנות (הלכות אישות טז,א).
<b>בְּשָׂדֶה שֶׁיִּחֵד לָהּ בִּכְתֻבָּתָהּ</b>. שממנה תגבה את הכתובה.
<b>וּבְשָׂדֶה שֶׁכָּתַב לָהּ בִּכְתֻבָּתָהּ</b>. שתהיה כתוספת לכתובה.
<b>וּבְשָׂדֶה שֶׁנָּתַן לָהּ בְּשׁוּם מִשֶּׁלּוֹ</b>. שנתן לה שדה מיוחדת שתצרף לנדוניה נוסף על הנכסים שהכניסה מבית אביה (ראה שם כג,יא).
<b>אֲבָל בְּנִכְסֵי מְלוֹג יֵשׁ לוֹ רְאָיָה</b>. שנכסי מלוג שייכים לגמרי לאישה והבעל רק זכאי לאכול את פירותיהם, ומשום כך היא אינה חוששת לסרב אם בעלה רוצה שתאשר בשטר שמכרה או נתנה לו אותם.
<b>כְּמוֹ שֶׁבֵּאַרְנוּ בְּהִלְכוֹת אִישׁוּת</b>. כב,טו-יח.
<h3> ב</h3>
<b>כֵּיוָן שֶׁהֻחְזַק גַּזְלָן עַל שָׂדֶה זוֹ</b>. שידוע שגזל את השדה, אלא שטוען שאחר כך קנאה ממנו כדין.
<b>מִפְּנֵי הַיִּרְאָה</b>. פחד מהגזלן.
<b>וְאֵין לוֹ כְּלוּם</b>. הגזלן אינו מקבל את דמי השדה מהבעלים אף שטוען ששילם לו עבורה.
<b>מָנָה לוֹ כָּךְ וְכָךְ</b>. נתן לבעלים סכום מסוים עבור השדה.
<b>כְּמוֹ שֶׁבֵּאַרְנוּ בְּהִלְכוֹת גְּזֵלָה</b>. ט,יד-טז, שכיוון שהוחזק גזלן טענת המוכר מתקבלת והמכר בטל מעיקרו.
<h3> ג</h3>
<b>יֵשׁ לָהֶן חֲזָקָה</b>. ככל אדם.
<b>וְאִם טָעֲנוּ שֶׁהִיא יְרֻשָּׁה לָהֶן מֵאֲבוֹתֵיהֶן... אֵין לָהֶם חֲזָקָה</b>. מכיוון שאבותיהם לא היו יכולים לטעון על השדה.
<h3> ד</h3>
<b>כְּמוֹ שֶׁבֵּאַרְנוּ</b>. לעיל ה"ב.
<b>אֲפִילּוּ בָּא בְּטַעֲנַת אָבִיו</b>. ולא בטענת עצמו.
<b>בָּא בְּטַעֲנַת אֲבִי אָבִיו</b>. הגזלן.
<h3> ה</h3>
<b>אֵין אֲכִילָתוֹ רְאָיָה</b>. כדלעיל יג,ב.
<b>וְיִשְׂרָאֵל הַבָּא מֵחֲמַת הַגּוֹי</b>. החזיק בשדה וטוען שקנה או קיבל אותה מהגוי, והמערער טוען שהיא שלו ולא מכרה לגוי.
<h3> ז</h3>
<b>אֵין מַחֲזִיקִין בְּנִכְסֵי הַקָּטָן</b>. מכיוון שאינו מוחה במחזיק.
<b>אֲפִלּוּ הִגְדִּיל</b>. אפילו נשלמו שנות החזקה לאחר שנעשה גדול.
<h3> ח</h3>
<b>מִי שֶׁהֶחֱזִיק בְּנִכְסֵי קָטָן שָׁנִים רַבּוֹת</b>. החזיק בקרקע של היתום לאחר שמת אביו, ולא היה ידוע שהיא של אביו.
<b>מַשְׁכּוֹנָה הֵם בְּיָדִי וְיֵשׁ לִי חוֹב עֲלֵיהֶם כָּךְ וְכָךְ</b>. הם אצלי כמשכון על חוב שבעל הקרקע חייב לי.
<b>וַהֲרֵי זֶה גּוֹבֶה מִשְּׂכָרָהּ מַה שֶּׁטָּעַן וְתַחֲזֹר לַיְתוֹמִים</b>. גובו חובו מהפירות של הקרקע ואחר כך מחזיר אותה ליתומים.
<b>וְתַחֲזֹר הַשָּׂדֶה וְכָל הַפֵּרוֹת שֶׁאָכַל לַיְתוֹמִים</b>. מכיוון שהתברר שאכל את הפירות שלא כדין.
<h3> ט</h3>
<b>אֲכָלָהּ שְׁנֵי חֲזָקָה בְּחַיֵּי אֲבִיהֶן</b>. שזו חזקה כדין.
<b>וְגוֹבֵהוּ שֶׁלֹּא בִּשְׁבוּעָה מִתּוֹךְ שֶׁיָּכוֹל לוֹמַר שֶׁלִּי הִיא</b>. ואינו נשבע שבועת היסת מכיוון שהיתומים אינם טוענים כנגדו טענה ודאית ואין נשבעים היסת על טענת ספק כדלעיל א,ז (מ"מ).
<h3> י</h3>
<b>מִפְּנֵי שֶׁהוּא מִתְעַסֵּק בְּנַפְשׁוֹ</b>. וטרוד מכדי שיוכל למחות.
<b>הַבּוֹרֵחַ מֵחֲמַת מָמוֹן</b>. כדי שלא ייקחו ממנו ממון.
<h3> יא</h3>
<b>בְּנִכְסֵי אֵשֶׁת אִישׁ</b>. בנכסים שגם לבעלה יש זכות בהם.
<b>אַתְּ מָכַרְתְּ לִי וּבַעְלִיךְ</b>. בהסכמת שניכם.
<h3> יב</h3>
<b>עַד שֶׁיָּבִיא זֶה הַמְעַרְעֵר עֵדִים שֶׁהִיא שֶׁלּוֹ</b>. ולא די בערעור בלבד.
<b>וְאֵין פּוֹתְחִין לְזֶה הַמַּחֲזִיק תְּחִלָּה</b>. אין שואלים אותו אם יש לו טענת בעלות.
<b>וְנִמְצָא הַשְּׁטָר בָּטֵל</b>. כגון שהוא פסול.
<b>בָּטְלָה הַחֲזָקָה</b>. מכיוון שטענתו מתבססת על השטר שבידו והשטר נמצא פסול.
<h3> יג</h3>
<b>הַבָּא מֵחֲמַת יְרֻשָּׁה</b>. שטוען שירש את הנכס.
<b>מֵחֲמַת אָבִיו</b>. על בסיס הבעלות של אביו.
<b>וְלֹא נוֹדְעָה קַרְקַע זוֹ לַאֲבוֹתָיו</b>. לא התברר שהקרקע הייתה של מורישיו.
<b>הֵבִיא רְאָיָה שֶׁנִּרְאָה בָּהּ אָבִיו</b>. שראו אותו בשדה.
<b>לְבַקֵּר אוֹתָהּ</b>. לבחון אותה לשם קנייה.
<h3> יד</h3>
<b>הוֹאִיל וְהוֹדָה לוֹ שֶׁהִיא שֶׁלּוֹ וְשֶׁלֹּא לְקָחָהּ מִמֶּנּוּ</b>. ואף שטוען שקנה את הקרקע מאדם אחר, מכיוון שאין שום ידיעה שלמוכר הייתה בעלות על הקרקע, הטענה של הקונה חסרת בסיס.
<h2>פרק טו</h2>
<h3> א</h3>
<b>אוֹמְרִין לוֹ בַּתְּחִלָּה קַיֵּם שְׁטָרְךָ</b>. בית דין אומרים לו שיאמת את חתימות העדים על שטר המכר, ולא מסתמכים רק על החזקה (לדרך קיום שטר ראה הלכות עדות ו,ב).
<b>וְיִדּוֹן בַּשְּׁטָר</b>. יהיה נידון על פי השטר ויזכה בקרקע גם ללא שהוכחה חזקתו.
<b>וְאִם אִי אֶפְשָׁר לוֹ לְקַיְּמוֹ</b>. כגון שהעדים אינם מצויים ואין מי שמכיר את חתימתם (אבל אם מתברר שהשטר פסול אין סומכים על החזקה — ראה לעיל יד,יב).
<h3> ב</h3>
<b>שֶׁאֲכָלָהּ חִטִּים</b>. תפוקת השדה הייתה חיטים.
<b>הֵעִיד הָאֶחָד שֶׁאָכַל זֶה שָׁנָה רִאשׁוֹנָה וּשְׁלִישִׁית וַחֲמִישִׁית וכו'</b>. במקום שבו זורעים לסירוגין וכך גם מחזיקים, כדלעיל יב,ד (מ"מ).
<b>שֶׁבַּשָּׁנָה שֶׁמֵּעִיד בָּהּ זֶה לֹא הֵעִיד בָּהּ זֶה</b>. ועל כל שנה יש עדות חלקית (ראה גם הלכות עדות ד,ז).
<b>וְתַחֲזֹר הַקַּרְקַע וְהַפֵּרוֹת</b>. המחזיק צריך להחזיר לבעלים את הקרקע ואת הפירות שאכל שלא כדין.
<h3> ג</h3>
<b>שֶׁהוּא קָרוֹב מִמֶּנּוּ וְרָאוּי לִירֻשָּׁה</b>. שהוא קרוב יותר לנפטר מבחינת סדר הקדימות בדיני ירושה (ראה הלכות נחלות פרק א).
<h3> ד</h3>
<b>מַנִּיחִין אוֹתָהּ בֵּינֵיהֶן</b>. ללא הכרעה של בית דין.
<b>וְכָל הַמִּתְגַּבֵּר יֵרֵד בָּהּ</b>. יחזיק בשדה (לדין דומה ראה לעיל י,ו).
<b>וְיִהְיֶה הָאֶחָד</b>. זה שלא התגבר והחזיק בה.
<b>וְאִם בָּא שְׁלִישִׁי</b>. בזמן שמתווכחים על השדה בא אדם שלישי שאין לו טענה או ראיה שווה לשלהם.
<h3> ה</h3>
<b>וּמַעֲמִידִין אוֹתָהּ בְּיַד זֶה שֶׁהֵעִידוּ לוֹ עֵדֵי הַחֲזָקָה שֶׁהִיא שֶׁל אֲבוֹתָיו</b>. אף על פי שעדותם לגבי החזקה הוכחשה מקבלים את שאר עדותם על היותה של אבותיו ומכריעים על פיה.
<b>שֶׁהֲרֵי נִמְצֵאת גַּם עֵדוּת זוֹ מֻכְחֶשֶׁת</b>. יוצא שגם העדות על חזקת האבות של הראשון בטלה ואין לאף אחד ראיה.
<h3> ו</h3>
<b>וְזֶה הֵבִיא עֵדִים שֶׁאֲכָלָהּ שְׁנֵי חֲזָקָה</b>. וטוען עליה מכוח חזקתו.
<b>שֶׁהֲרֵי לֹא טָעַן עָלָיו כְּלוּם</b>. שהראשון לא טען כנגד העדות על היותה שייכת לאבותיו של השני, שהרי לא הסביר כיצד באה לידו.
<b>שֶׁכָּל חֲזָקָה וכו'</b>. כדלעיל יד,יב.
<b>סוֹמֵךְ עָלֶיהָ</b>. בטוח בהיותה שלי.
<b>שֶׁהֲרֵי נָתַן אֲמַתְלָא לִדְבָרָיו הָרִאשׁוֹנִים</b>. הסביר את כוונתו בטענתו הראשונה.
<b>שֶׁל אֲבוֹתַי וְלֹא שֶׁל אֲבוֹתֶיךָ</b>. ומשמע מדבריו שהוא מכחיש לגמרי את דבריו של השני.
<b>אֵין שׁוֹמְעִין לוֹ בְּטַעֲנָה זוֹ הָאַחֶרֶת</b>. שלאחר שהמערער הביא עדים כנגד טענתו הראשונה של המחזיק, אין המחזיק יכול לחזור ולטעון טענה חדשה אלא אם כן הוא מסביר כיצד הטענה הראשונה שטען יכולה להתפרש על פי מה שטוען כעת. ובמקרה המדובר טענתו החדשה סותרת את הטענה הראשונה, ולכן היא אינה מתקבלת (ראה לעיל ז,ח).
<h3> ז</h3>
<b>לְקַחְתִּיהָ מִלֵּוִי מֵהַיּוֹם אַרְבַּע שָׁנִים</b>. לפני ארבע שנים, וקניתי אותה לפניך.
<b>שֶׁאָדָם קוֹרֵא לְשָׁנִים רַבּוֹת שְׁנֵי חֲזָקָה</b>. ולכן כשאמר ראובן 'שדה זו מלוי קניתיה ואכלתי אותה שני חזקה' אפשר לפרש שכוונתו שקנה אותה לפני שנים רבות ולאו דווקא לפני שלוש שנים.
<b>שֶׁאֵין לְךָ מְחָאָה מִלֵּוִי גְּדוֹלָה מִזּוֹ שֶׁהֲרֵי מְכָרָהּ קֹדֶם שֶׁיַּחֲזִיק רְאוּבֵן</b>. מאחר שלוי מכר את השדה לשמעון לפני שראובן החזיק בשדה שלוש שנים, הרי המכירה עצמה נחשבת למחאה כנגד ראובן שהחזיק בשדה, ומכיוון שלא החזיק בשדה במשך שלוש שנים ללא מחאה, מוציאים אותה ממנו.
<h3> ח</h3>
<b>זֶה אוֹמֵר שֶׁל אֲבוֹתַי וְהֵבִיא עֵדִים</b>. שהייתה של אבותיו.
<b>וְזֶה אוֹמֵר שֶׁל אֲבוֹתַי וְאֵין לוֹ עֵדִים</b>. וטוען שהחזיק בשדה שני חזקה ואכל פירותיה.
<b>שֶׁהֲרֵי הוּא אוֹמֵר שֶׁמֵּחֲמַת אֲבוֹתָיו אָכַל</b>. והודה באכילת הפירות.
<h3> ט</h3>
<b>שְׁטָר מְקֻיָּם</b>. שטר שאושרר ואומת בבית דין.
<b>הֲרֵי זֶה נֶאֱמָן</b>. לטעון שקנה את השדה בשטר אחר שאבד.
<h3> י</h3>
<b>אֲפִלּוּ יוֹם אֶחָד</b>. מתוך התקופה שבה הוא טוען שקנה אותה ממנו.
<h3> יא</h3>
<b>וְאָבְדָה דֶּרֶךְ שָׂדֵהוּ</b>. אינו יודע היכן השביל בשדה חברו שהיה מוחזק בו לעבור דרכו לשדה שלו.
<b>הָאַרְבָּעָה קָנוּ מֵאֶחָד</b>. שהיו השדות בבעלות אדם אחד, וארבעה קנו חלק משדהו.
<b>בְּמֵאָה מָנֶה</b>. או בכל סכום שיידרש לשלם.
<b>אוֹ יִפְרַח בָּאֲוִיר</b>. כלומר, אין הוא יכול לכפות על אחד מהם שייתן לו דרך בתוך שדהו, שכן אין לו הוכחה שבמקום זה עברה פעם הדרך שלו.
<b>אֵין לוֹ עָלָיו דֶּרֶךְ</b>. אינו יכול לדרוש ממנו שייתן לו דרך, אף על פי שברור שהייתה לו דרך באחת מהשדות שקנה.
<b>אֵין אַתָּה יָכוֹל לַעֲבֹר עַל אֶחָד מֵהֶן</b>. שהרי כל אחד מהארבעה היה יכול לדחותו.
<b>וְהוּא בַּעַל הַמֶּצֶר שֶׁלָּהּ מִתְּחִלָּה וְעַד סוֹף</b>. הוא היה הבעלים של השדות הגובלות בשדה של השני במשך כל הזמן.
<b>וְיֵלֵךְ בְּאֵי זֶה שֶׁיִּרְצֶה בַּעַל הַשָּׂדוֹת</b>. בעל השדות המקיפות ייתן לו איזו דרך שירצה.
<b>וְאִם הֶחֱזִיק בְּדֶרֶךְ וְאָמַר זוֹ הִיא דַּרְכִּי</b>. אם בעל השדה תפס דרך מסוימת והחזיק בה הרי הוא כעת מוחזק בדרך, ולכן אם בעל השדות המקיפות רוצה לסלק אותו ולתת לו דרך אחרת, עליו להביא ראיה (כס"מ, וראה פסקים ושיטות).
<h2>פרק טז</h2>
<h3> א</h3>
<b>מֵעֵדֵי הַשְּׁטָר</b>. שטר המכר.
<b>אֵין שׁוֹמְעִין לוֹ וְאֵין מַשְׁגִּיחִין עַל רְאָיוֹת שֶׁיָּבִיא עַל אוֹתָהּ שָׂדֶה</b>. טענתו אינה טענה, ואפילו אם יביא ראיות לטענתו.
<b>הֵיאַךְ תָּעִיד עַל הַמֶּכֶר וְתַחֲזֹר וּתְעַרְעֵר</b>. שהרי עדותו היא כהודאה ואישור לכך שהשדה של ראובן.
<b>וְכֵן אִם הֵעִיד לֵוִי בִּשְׁטָר וכו'</b>. גם אם לא העיד על מכירת השדה שהוא מערער עליה, אלא על מכירת שדה אחרת ומצוין בשטר שהיא נמצאת בצד שדה ראובן, אינו יכול לערער על השדה שמצוינת כשייכת לראובן.
<h3> ב</h3>
<b>טָעַן הָעֵד וְאָמַר וכו'</b>. אם העד טוען שעדותו מתייחסת רק לתלם הסמוך לגבול השדה הנמכרת, מקבלים את טענתו ויכול לערער על שאר השדה.
<b>אֲבָל הַדַּיָּן שֶׁקִּיֵּם הַשְּׁטָר</b>. אם היה אחד מהדיינים שאישרו את החתימות שבשטר (ראה הלכות עדות ו,א).
<b>מִפְּנֵי שֶׁיֵּשׁ לַדַּיָּנִין לְקַיֵּם אֶת הַשְּׁטָר אַף עַל פִּי שֶׁלֹּא קְרָאוּהוּ</b>. שתפקידם של דייני הקיום לאמת את חתימת העדים בלבד, ואינם עוסקים בתוכן של השטר (שם ה"ח).
<b>אֲבָל הָעֵדִים אֵין חוֹתְמִין עַל הַשְּׁטָר אֶלָּא אִם כֵּן קְרָאוּהוּ כֻּלּוֹ וכו'</b>. ראה הלכות מלווה ולווה כד,ה.
<h3> ג</h3>
<b>הֲרֵי אֲנִי קוֹנֶה</b>. בכוונתי לקנות.
<b>בַּעֲצָתְךָ שֶׁנִּקְנֶה אוֹתָהּ</b>. האם אתה מייעץ לי לקנות אותה.
<b>יֵשׁ לוֹ לְלֵוִי לְעוֹרֵר עָלֶיהָ</b>. ולטעון שלא הייתה של המוכר, אלא שלו.
<b>שֶׁהֲרֵי לֹא עָשָׂה מַעֲשֶׂה</b>. שלא העיד על המכירה וכדומה, אלא נתן עצה בלבד.
<h3> ד</h3>
<b>שֶׁבָּעֶרֶב</b>. אתמול, וזו הודאה שהשדה שלי ולא הייתה של המוכר שקנית ממנו.
<b>אֵין זוֹ רְאָיָה</b>. שהרי לא עשה מעשה, ולכן יכול להסביר את דבריו (וכדלעיל ה"ג).
<b>אַף עַל פִּי שֶׁאֵינִי יוֹדֵעַ אִם הִיא לְךָ אוֹ אֵינָהּ</b>. ומכיוון שאין למערער ראיה שהיא שלו משאירים את השדה ביד המחזיק.
<h3> ה</h3>
<b>שֶׁשָּׂדֶה זוֹ שֶׁלּוֹ</b>. שהיא מוחזקת כשלו.
<b>גָּזֵל אָכַלְתָּה</b>. אכלת ממנה לאחר שגזלת אותה.
<b>בֵּין שֶׁלֹּא הָיוּ שָׁם עֵדִים שֶׁאָכַל וכו'</b>. בכל אופן שמוציאים את הקרקע מהמחזיק אינו חייב לשלם את פירותיה, מכיוון שאיננו יודעים שאכל את הפירות אלא על סמך דבריו, ואם נסתמך על דבריו שאכלה שלוש שנים, הרי יש לו חזקה עם טענתו.
<h3> ו</h3>
<b>מְחֻיָּב שְׁבוּעָה וְאֵינוֹ יָכוֹל לִשָּׁבַע וּמְשַׁלֵּם</b>. שהמערער תובע פירות על פי העד, והמחזיק אינו יכול להישבע מכיוון שאינו מכחיש את העד, אלא טוען שאכל כדין (ראה לעיל ד,ח).
<h3> ז</h3>
<b>אִם לֹא הָיוּ יְדוּעִים</b>. לא ברור מה אכל או כמה אכל.
<b>טַעֲנָה וַדָּיִית</b>. תביעת ודאי כמה אכל.
<b>וּמַחֲרִימִין עַל מִי שֶׁאָכַל יוֹתֵר וְלֹא יְשַׁלֵּם</b>. לביאור עניין החרם ראה לעיל א,ד בביאור.
<h3> ח</h3>
<b>כָּל הַמַּחֲזִיר קַרְקַע מִתַּחַת יָדוֹ</b>. והתחייב להחזיר גם את פירותיה.
<b>שְׂכָרָהּ</b>. השכיר אותה.
<b>מוֹצִיאִין מֵהֶן הַשָּׂכָר פַּעַם שְׁנִיָּה וכו'</b>. מכיוון שלא שילמו לבעל השדה האמתי.
<h3> ט</h3>
<b>אָסוּר לְאָדָם לִטְעֹן טַעֲנוֹת שֶׁקֶר</b>. גם אם אינו מתכוון להחזיק בממון שאינו שלו.
<b>לֹא יִטְעָנֶנּוּ בְּמָאתַיִם כְּדֵי שֶׁיּוֹדֶה בְּמָנֶה וְיִתְחַיֵּב שְׁבוּעָה</b>. כדי לחייבו שבועה חמורה בנקיטת חפץ (שהרי בכל מקרה יכול להשביעו שבועת היסת), ובכך הריהו מעוות את הדין שמחייבו שבועה שאינו חייב בה (יד"פ).
<b>הָיָה נוֹשֶׁה בּוֹ מָנֶה וּטְעָנוֹ בְּמָאתַיִם</b>. שהתובע שיקר ותבע ממנו מאתיים והנתבע היה באמת חייב מאה.
<b>לֹא יֹאמַר אֶכְפֹּר בַּכֹּל בְּבֵית דִּין וְאוֹדֶה לוֹ בְּמָנֶה בֵּינִי לְבֵינוֹ</b>. שמעוניין לעכב את תשלום המנה לזמן אחר (שכדי להיפטר משבועת מודה במקצת היה יכול להביא לו כעת את המנה שמודה בו ולהיפטר מדין 'הילך'), ונמצא שמשקר כדי לעכב את הדין (שם).
<h3> י</h3>
<b>הָיוּ שְׁלֹשָׁה נוֹשִׁין מָנֶה מָנֶה בְּאֶחָד</b>. שלושה, שלכל אחד מהם הנתבע חייב מנה.
<b>וְכָפַר בָּהֶן</b>. קודם שבאו לדין.
<b>לֹא יִהְיֶה אֶחָד תּוֹבֵעַ</b>. לא יתבע לעצמו את שלושת המנים שהוא חייב לשלושתם.
<b>וּשְׁנַיִם מְעִידִין</b>. ושני האחרים יעידו כדבריו על מנת שיוכלו להוציא מהנתבע את כל החוב, אף על פי שבכך הם מונעים ממנו להתחמק מתשלום החוב.
<b>מִדְּבַר שֶׁקֶר תִּרְחָק</b>. שיש להתרחק מלדבר דברי שקר אף אם הם נועדים להוציא ממון שמגיע על פי דין.
