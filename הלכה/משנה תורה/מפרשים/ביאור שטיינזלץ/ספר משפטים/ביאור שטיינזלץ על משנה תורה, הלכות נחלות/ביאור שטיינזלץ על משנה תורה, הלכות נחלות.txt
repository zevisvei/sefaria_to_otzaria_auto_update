<h1>ביאור שטיינזלץ על משנה תורה, הלכות נחלות</h1>
<h2>פרק א</h2>
<h3> א</h3>
<b>סֵדֶר נְחָלוֹת</b>. סדר הקדימות בירושה.
<b>וְהַזְּכָרִים קוֹדְמִין לַנְּקֵבוֹת</b>. הבנים קודמים לבנות.
<h3> ב</h3>
<b>בְּכָל מָקוֹם אֵין לַנְּקֵבָה עִם הַזָּכָר יְרֻשָּׁה</b>. בכל שלב של קדימות בירושה, אם יש זכר ונקבה באותה דרגה של קרבה משפחתית, הזכרים יורשים ולא הנקבות (אבל אם הנקבה בדרגת קרבה גבוהה יותר היא קודמת לזכר).
<b>וְדָבָר זֶה מִפִּי הַקַּבָּלָה</b>. במסורת התורה שבעל פה. שבתורה אין התייחסות מפורשת לירושת ההורים, וחכמים מצאו רמז בכתוב לכך שהאב יורש את בנו (ראה פה"מ בבא בתרא ח,א).
<h3> ג</h3>
<b>יוֹצְאֵי יְרֵכוֹ</b>. זרעו.
<b>לֹא נִמְצָא לוֹ בֵּן בָּעוֹלָם</b>. הבן נפטר.
<b>מְעַיְּנִין עַל זַרְעוֹ שֶׁל בֵּן</b>. בודקים אם יש לבנו צאצאים כלשהם, אפילו אחרי דורות רבים.
<b>זֶרַע הָאָב שֶׁהֵן אֲחֵי הַמֵּת</b>. אחי המת מצד האב (שהקרובים מצד האם אינם נחשבים משפחה לעניין ירושה כדלקמן ה"ו).
<b>זֶרַע אַחִים</b>. צאצאים לאחיו או לאחותו.
<b>נַחֲלָה מְמַשְׁמֶשֶׁת וְעוֹלָה עַד רְאוּבֵן</b>. שבודקים בדורות שקדמו למוריש אם יש לו קרובים, ואפילו עד ראובן בן יעקב אבינו.
<b>עַד רֹאשׁ הַדּוֹרוֹת</b>. הדורות הקודמים.
<b>אֵין לְךָ אָדָם מִיִּשְׂרָאֵל שֶׁאֵין לוֹ יוֹרֵשׁ</b>. שלא כגר שלאחר שנתגייר התבטל ייחוסו המשפחתי (ראה הלכות איסורי ביאה יד,יא), ואם מת ללא בנים אין לו יורשים וכל הקודם והחזיק בנכסיו זכה (הלכות זכייה ומתנה א,ו).
<h3> ד</h3>
<b>הִיא קוֹדֶמֶת</b>. מפני שהיא מזרע הבן שקודם לבת, וכל מי שקודם בנחלה יוצאי ירכו קודמים (לעיל ה"ג).
<h3> ה</h3>
<b>הַזָּקֵן</b>. הסב.
<b>נִמְצְאוּ שְׁלֹשֶׁת בְּנֵי בְּנוֹ יוֹרְשִׁין חֲצִי הַנַּחֲלָה וּבַת בְּנוֹ יוֹרֶשֶׁת הַחֵצִי</b>. שלושת בני בנו יורשים חצי מכוח אביהם, ובת הבן האחר יורשת חצי מכוח אביה.
<h3> ו</h3>
<b>מִשְׁפַּחַת הָאֵם אֵינָהּ קְרוּיָה מִשְׁפָּחָה</b>. וכן לעניין ייבום וחליצה (ראה הלכות ייבום וחליצה א,ז). ולעניין עדות ואבלות, קרובי משפחת האם נחשבים קרובים מדברי חכמים (ראה הלכות עדות יג,א, הלכות אבל ב,א).
<b>וְאֶחָד אָחִיו שֶׁהוּא מֵאָבִיו בִּלְבַד אוֹ אָחִיו שֶׁהוּא מֵאָבִיו וּמֵאִמּוֹ</b>. בשני המקרים דינם שווה.
<h3> ז</h3>
<b>כָּל הַקְּרוֹבִים בַּעֲבֵרָה</b>. שנולדו מביאה אסורה.
<b>מַמְזֵר</b>. שנולד מאיסורי עריות (חוץ מן הנולד מן הנידה, הלכות איסורי ביאה טו,א).
<b>הַשִּׁפְחָה</b>. שפחה כנענית, שאסורה לישראל.
<b>אֵינוֹ בֵּן</b>. אינו נחשב בנו והוא גוי או עבד כאמו (ראה שם ה"ד, הלכות ייבום וחליצה א,ד), ואף כשיתגייר או ישתחרר לא יירש את אביו.
<h3> ח</h3>
<b>מִדִּבְרֵי סוֹפְרִים</b>. מתקנת חכמים.
<b>וְהוּא קוֹדֵם לַכֹּל בִּירֻשָּׁתָהּ</b>. אפילו לבניה (ראה גם הלכות אישות כב,א).
<b>אַף עַל פִּי שֶׁהִיא אֲסוּרָה עָלָיו</b>. באיסור לאו או עשה אך יש לו בה קידושין (שם כב,ד). אך אם אסורה באיסור עריות אין קידושין תופסים בה ואינה יורשה (שם ד,יב).
<b>אַלְמָנָה לְכֹהֵן גָּדוֹל</b>. האסורה עליו באיסור לאו (שם א,ז, הלכות איסורי ביאה יז,א).
<b>גְּרוּשָׁה</b>. האסורה לכהנים באיסור לאו (שם).
<b>וַחֲלוּצָה</b>. אישה שבעלה מת ולא נולדו לו ילדים, והיא חלצה לאחיו (הלכות ייבום וחליצה א,א-ב). דין החלוצה כגרושה והיא אסורה לכהן מדברי חכמים (הלכות אישות א,ז, הלכות איסורי ביאה יז,ז).
<b>וְאַף עַל פִּי שֶׁהִיא קְטַנָּה וְאַף עַל פִּי שֶׁהַבַּעַל חֵרֵשׁ</b>. שקידושיהם אינם תקפים אלא מדברי חכמים (הלכות אישות ד,ח-ט; להגדרת קטנה ראה שם ב,א-ג).
<h3> ט</h3>
<b>כְּבָר בֵּאַרְנוּ בְּהִלְכוֹת אִישׁוּת</b>. כב,א-ד.
<b>עַד שֶׁתִּכָּנֵס לִרְשׁוּתוֹ</b>. שתצא מרשות אביה ותיכנס לרשות בעלה, אבל קודם לכן אינו יורשה ואף לאחר שהתארסה (ראה שם).
<b>וְשֶׁאֵין הַפִּקֵּחַ יוֹרֵשׁ אֶת הַחֵרֶשֶׁת</b>. שאינה שומעת ואינה מדברת (שם ב,כו), שהיא נחשבת כמי שאין לה דעת, ובעת שנישאת לא זיכתה לו ממונה כדי שיירשנה (ראה שם כב,ד).
<b>וְשָׁם בֵּאַרְנוּ</b>. הלכות אישות כב,ז.
<b>כָּל נִכְסֵי אִשְׁתּוֹ שֶׁבָּאוּ לִרְשׁוּתָהּ וְהֻחְזְקוּ</b>. הבעל יורש רק נכסים שהיו ברשות אשתו בשעה שמתה. אבל נכסים שבאו לרשותה אחרי מותה אינו יורש, כדלקמן הי"א.
<b>בֵּין נְכָסִים שֶׁהִכְנִיסָה לוֹ בִּנְדוּנְיָתָהּ בֵּין נְכָסִים שֶׁלֹּא הִכְנִיסָה לוֹ</b>. בין אם הכניסה אותם לרשותו וכתבה אותם בשטר הכתובה בעת שהתחתנו, ובין אם השאירה את הנכסים לעצמה (ראה הלכות אישות טז,א-ב).
<b>סְפֵק גֵּרוּשִׁין</b>. לדוגמה ראה הלכות גירושין א,כא.
<h3> י</h3>
<b>קְטַנָּה שֶׁאֵינָהּ צְרִיכָה מֵאוּן</b>. קטנה שאביה מת ואמה או אחיה השיאוה, קידושיה חלים מדברי חכמים. ואם מיאנה ואמרה שאינה רוצה בבעל זה הרי היא יוצאת בלא גט (ראה הלכות אישות ד,ח, הלכות גירושין יא,ח-יא). הקטנה הפחותה מבת שש שנים או שהיא בת שש עד עשר אך אינה יודעת לשמור קידושיה ואינה מבינה את חשיבותם, אינה מקודשת כלל ואף אינה צריכה מיאון (הלכות אישות ד,ז, הלכות גירושין יא,ז).
<b>שֶׁהֲרֵי לֹא תִּקְּנוּ לָהֶם חֲכָמִים נִשּׂוּאִין</b>. ראה גם הלכות אישות ד,ט.
<h3> יא</h3>
<b>זַרְעָהּ</b>. כגון בנה מבעל אחר.
<b>נְכָסִים הָרְאוּיִין לָבוֹא לְאַחַר מִכָּאן</b>. להגדרה ולפירוט הנכסים הראויים והנכסים מוחזקים ראה לקמן ג,א-ה.
<h3> יב</h3>
<b>וְכֵן אֵין הַבַּעַל יוֹרֵשׁ אֶת אִשְׁתּוֹ וְהוּא בַּקֶּבֶר</b>. שלא כשאר היורשים שיורשים מחמת קרבת משפחה (קשר דם), ולכן אם מתים זכות ירושתם עוברת ליורשיהם (כדלעיל ה"ג), הבעל יורש את אשתו מכוח הנישואין, ולכן עם מותו פוקעת זכותו, ואינו מוריש אותה לקרוביו.
<h3> יג</h3>
<b>מִי שֶׁמֵּת וְאַחַר כָּךְ מֵתָה אִמּוֹ</b>. ויש לו אח מאביו ולא מאמו (ומדובר במקרה שאביו מת ואינו יורש את אשתו).
<b>אֵין אוֹמְרִין הוֹאִיל וְאִלּוּ הָיָה הַבֵּן קַיָּם הָיָה קוֹדֵם</b>. אין אומרים שיירש הבן המת את אמו, וממנו תעבור הירושה לאחיו, שהוא קרובו מצד האב וראוי ליורשו. ואף על פי שבאופנים אחרים חלה ירושה מחמת קשר דם גם בקבר (כגון בן שיורש את אבי אמו, אף אחרי שמתה אמו), כאן שונה הדבר משום שמדובר בהסבת נחלה ממשפחה למשפחה אחרת. ובדבר הזה דומה ירושת האם לירושת הבעל (בבלי בבא בתרא קנט,ב).
<b>אֲפִלּוּ הָיָה קָטָן בֶּן יוֹמוֹ וְלֹא כָּלוּ לוֹ חֳדָשָׁיו</b>. שנולד לפני שעברו תשעה חודשים מיום שנתעברה אמו. ואף שלעניינים שונים בהלכה הוא נחשב כנפל (ראה הלכות אבל א,ו-ז), לעניין ירושה הוא נוחל ומנחיל, כיוון שחי שעה אחת ובשעה הזו ירש.
<h2>פרק ב</h2>
<h3> א</h3>
<b>הַבְּכוֹר נוֹטֵל פִּי שְׁנַיִם כְּאֶחָד</b>. פי שניים מהחלק שמקבל כל אחד מן האחים האחרים בירושה.
<b>הַפְּשׁוּטִין</b>. הבנים שאינם הבכור.
<b>שְׁתוּת</b>. שישית.
<b>חֲמִישׁ</b>. חמישית.
<b>עִשּׂוּר</b>. עשירית.
<h3> ב</h3>
<b>בְּכוֹר שֶׁנּוֹלַד לְאַחַר מִיתַת אָבִיו</b>. ונולד עוד אח אחריו (כגון שילדה אמו תאומים ומת האב קודם שנולד הראשון או שנולדו לאביו בנים מאישה אחרת).
<b>כִּי אֶת הַבְּכֹר בֶּן הַשְּׂנוּאָה יַכִּיר</b>. המשך הפסוק: "לתת לו פי שנים", ומכאן שרק כאשר האב הכיר את הבכור בחייו הוא נוטל פי שניים.
<b>וְאִם יָצָאת פַּדַּחְתּוֹ וכו'</b>. המצח, שביציאת המצח נחשב העובר כילוד (בדומה לכך ראה הלכות איסורי ביאה י,ו, הלכות ביכורים יא,טו).
<h3> ג</h3>
<b>בְּכוֹר שֶׁנִּקְרַע</b>. שלא היה ידוע אם הוא זכר או נקבה (טומטום), ונקרע הקרום שכיסה על איברי המין שלו.
<b>אֵינוֹ מְמַעֵט</b>. לא מתחשבים בו בחישוב חלק הבכורה (אבל לאחר שהבכור מקבל את חלק הבכורה, חולק הפשוט שנקרע בשווה עם שאר האחים, כמבואר בסמוך).
<h3> ד</h3>
<b>הַבְּכוֹר נוֹטֵל רְבִיעַ הַמָּמוֹן בְּחֵלֶק בְּכוֹרָה וכו'</b>. ביחס לחלק הבכורה אין מתחשבים בטומטום, ולכן נוטל הבכור רבע מהנכסים. [בנוסח אחר: "הבכור נוטל חצי הממון, וכאילו אין עמו אלא שני הפשוטים בלבד, והחצי הנשאר חולקין אותו שני הפשוטין עם הנקרע בשוה". ולפי נוסח זה (שהוא כנראה מהדורה קמא), קודם נוטל הבכור את כל חלקו בירושה ואחר כך חולקים אחיו את הנשאר.]
<h3> ה</h3>
<b>קָטָן בֶּן יוֹם אֶחָד מְמַעֵט בְּחֵלֶק בְּכוֹרָה וכו'</b>. אם נולד קודם מיתת אביו נחשב כיורש בחישוב חלק הבכורה, אבל לא העובר שמת. וכן הנולד לאחר מיתת אביו אינו נחשב בחישוב חלק הבכורה אף שהוא מקבל חלק בירושה (ראה ר"י מיגאש בבא בתרא קמב,ב).
<h3> ו</h3>
<b>כְּגוֹן שֶׁנִּתְעָרֵב עִם אַחֵר</b>. ולא ברור מי מבין האחים הוא הבכור.
<b>וְכֵיצַד עוֹשִׂין</b>. אם רוצים ליטול חלק הבכורה.
<b>אִם הֻכְּרוּ וּלְבַסּוֹף נִתְעָרְבוּ</b>. שבתחילה היה ידוע מי הבכור ואחר כך נתערבו, שיש לאחד מהם זכות נטילת חלק בכורה.
<b>הַרְשָׁאָה</b>. ייפוי כוח, שהאחד ממנה את השני כבא כוחו ליטול חלק הבכורה מאת אחיהם ויחלקוהו ביניהם.
<b>שֶׁיָּלְדוּ בְּמַחֲבוֹאָה אַחַת</b>. במקום מחבוא, וכבר בשעת הלידה לא היה ידוע מי הבכור.
<b>אֵין כּוֹתְבִין הַרְשָׁאָה וְאֵין כָּאן חֵלֶק בְּכוֹרָה</b>. חכמים למדו מהפסוקים שרק בכור שהוכר כבכור ודאי בשעת הלידה מקבל חלק בכורה (בבלי בבא בתרא קכז,א), ומכיוון שלא הוכר בכור לא יועיל שיכתבו הרשאה.
<h3> ז</h3>
<b>הַזָּקֵן</b>. הסב.
<b>בֶּן הַפָּשׁוּט יוֹרֵשׁ בְּנִכְסֵי הַזָּקֵן שְׁלִישׁ וכו'</b>. שהצאצאים עומדים במקום אבותיהם, ויורשים את חלקם בנכסי הסב (כדלעיל א,ה).
<b>וְכֵן הַדִּין בִּבְנֵי הָאַחִים וּבְנֵי אֲחֵי הָאָב וּבְכָל הַיּוֹרְשִׁין</b>. במקרה שאין צאצאים לנפטר ויורשים אותו קרוביו האחרים (כדלעיל א,ג). ומכיוון שהבנים הללו יורשים מכוח אביהם, מי שהיה אביו בכור ייטול פי שניים מבני שאר היורשים (לדוגמה, אחד האחים שנפטר ללא צאצאים ובאים בני אחיו לירש אותו, בני האח הבכור נוטלים פי שניים מבני שאר האחים).
<h3> ח</h3>
<b>בְּכוֹר לַנַּחֲלָה</b>. שנולד ראשון לאביו והוא יורש פי שניים בנכסיו.
<b>פֶּטֶר רֶחֶם</b>. שנולד ראשון לאמו, ואף שהוא בכור לאמו אינו נוטל פי שניים בנכסיה.
<h3> ט</h3>
<b>אֹנוֹ</b>. כוחו, זרעו.
<h3> י</h3>
<b>הַבָּא אַחַר הַנְּפָלִים</b>. הנולד אחרי שאמו ילדה נפל.
<b>אַף עַל פִּי שֶׁיָּצָא רֹאשׁ הַנֵּפֶל כְּשֶׁהוּא חַי וכו'</b>. אף שביציאת ראש היה חי ויציאת הראש מגדירה אותו כיילוד, הבא אחריו נחשב בכור, שוולד הנולד לפני שמלאו תשעה חודשים להיריון ומת בתוך שלושים יום מוגדר כנפל (הלכות מילה א,יג, פה"מ נידה ה,ג).
<b>בֶּן תִּשְׁעָה</b>. שנולד לאחר תשעה חודשי היריון, ומוגדר בן קיימא.
<b>שֶׁלֹּא נוֹלַד לוֹ קֹדֶם לָזֶה וָלָד שֶׁיָּצָא חַי לַאֲוִיר הָעוֹלָם</b>. והנולד לפני תשעה חודשים אינו מוגדר חי עד שיחיה שלושים יום.
<b>שֶׁיָּצָא רֹב רֹאשׁוֹ חַי</b>. שביציאת רוב הראש הנחשבת כלידה עדיין היה חי.
<h3> יא</h3>
<b>יוֹצֵא דֹּפֶן</b>. ולד שלא יצא דרך פתח הרחם, אלא בקריעת דופן הבטן (ניתוח קיסרי).
<b>שֶׁלֹּא נוֹלַד</b>. שלא נולד בדרך הרגילה (ובדומה לכך ראה הלכות ביכורים יא,טז, הלכות בכורות ב,ד).
<b>שֶׁהֲרֵי קְדָמוֹ אֶחָד</b>. ורק מי שהוא "ראשית אנו" יורש פי שניים (לעיל ה"ט).
<h3> יב</h3>
<b>בְּגַיּוּתוֹ</b>. כשהיה גוי.
<b>אֵין לוֹ בְּכוֹר לַנַּחֲלָה</b>. כי הבן הראשון שנולד לו בהיותו גוי כבר אינו מתייחס אחריו, והבן שנולד לו לאחר שנתגייר אינו "ראשית אנו".
<b>הוֹאִיל וְאֵינוֹ קָרוּי בְּנוֹ</b>. אינו חשוב כבנו כלל (הלכות ייבום וחליצה א,ד).
<b>הַבָּא לוֹ אַחֲרָיו... בְּכוֹר לַנַּחֲלָה</b>. הבן שנולד מאישה ישראלית הוא "ראשית אנו", ולא זה שנולד מן הגויה מפני שאינו קרוי בנו כלל (שלא כגוי שנתגייר, שהיה נחשב בנו קודם שנתגייר).
<h3> יג</h3>
<b>הָיָה הַבְּכוֹר מַמְזֵר</b>. שנולד מאיסורי עריות (והוא יורש כבן שנולד בכשרות כדלעיל א,ז).
<b>זוֹ שֶׁשְּׂנוּאָה בְּנִשּׂוּאֶיהָ</b>. שיש איסור לשאת אותה לאישה.
<b>וְאֵין צָרִיךְ לוֹמַר אִם הָיָה בֶּן גְּרוּשָׁה אוֹ בֶּן חֲלוּצָה</b>. שנישואיהן לכהנים אינם באיסור כרת והקידושין תופסים בהן.
<h3> יד</h3>
<b>נֶאֱמָנִין עַל הַבְּכוֹר</b>. להעיד על הילד שהוא הבכור, וייטול בירושה פי שניים.
<b>חָיָה מִיָּד</b>. המיילדת ('חיה') נאמנת להעיד מיד אחר הלידה על אחד היילודים שהוא יצא ראשון.
<b>וְאִמּוֹ כָּל שִׁבְעַת יְמֵי הַלֵּידָה נֶאֱמֶנֶת לוֹמַר זֶה הוּא הַבְּכוֹר</b>. יש מסבירים הטעם מפני שהוא נמצא בימים אלו בעיקר אצל אמו (תוספות רא"ש קידושין עד,א).
<b>וְאָבִיו לְעוֹלָם</b>. גם לאחר שגדל בנו.
<b>אֲפִילּוּ אָמַר הָאָב וכו'</b>. מן הפסוק "כי את הבכור... יכיר" (דברים כא,ז) דרשו חכמים כי האב נאמן להכיר ולהעיד על בנו, והדברים אמורים הן לעניין בכורה והן לעניינים אחרים של ייחוס ומעמד אישי (ראה הלכות איסורי ביאה טו,טו-טז).
<h3> טו</h3>
<b>הָאָב שֶׁנִּשְׁתַּתֵּק</b>. איבד את יכולת הדיבור, ולא ידוע אם דעתו מיושבת אם לאו.
<b>בּוֹדְקִין אוֹתוֹ</b>. אם עונה במנוד ראש או ברמיזה תשובות נכונות על שאלות.
<b>כְּדֶרֶךְ שֶׁבּוֹדְקִין לְגִטִּין</b>. את הבעל שנשתתק ורוצה לגרש אשתו, שאם נטרפה דעתו אינו יכול לגרשה (לאופן הבדיקה ראה הלכות גירושין ב,טז).
<h3> טז</h3>
<b>אוֹמֵר דְּבָרִים כָּךְ וְכָךְ וכו'</b>. התייחסות מסוימת בתוך שיחה סתמית, ומדברים אלו משמע שזהו בכורו.
<h3> יז</h3>
<b>עַד שֶׁיֹּאמַר זֶה בְּנִי בְּכוֹרִי</b>. שאז מובן שכוונתו שהוא בכור ממנו.
<h2>פרק ג</h2>
<h3> א</h3>
<b>בַּנְּכָסִים הָרְאוּיִין לָבוֹא לְאַחַר מִיתַת אָבִיו</b>. נכסים שהגיעו לידי האב לאחר מיתתו, ולא היו ברשותו בפועל בשעת מיתתו.
<b>בַּנְּכָסִים הַמֻּחְזָקִין לְאָבִיו שֶׁבָּאוּ לִרְשׁוּתוֹ</b>. שהיו שייכים לאב, וגם היו תחת ידו.
<b>בְּכֹל אֲשֶׁר יִמָּצֵא לוֹ</b>. בפסוק נאמר: "כי את הבכֹר... יכיר לתת לו פי שנים בכל אשר ימצא לו", ומכאן שדין נטילה פי שניים הוא רק ברכוש שיימצא ברשות האב בשעת מיתתו.
<b>כְּאֶחָד</b>. בשווה.
<b>מִלְוָה</b>. הלוואה שהלווה האב, ומת טרם שנפרעה.
<b>סְפִינָה בַּיָּם</b>. ויש ספק אם תגיע חזרה. ואף שהמלווה והספינה שייכות לאב, מכל מקום אינן תחת ידו בפועל.
<h3> ב</h3>
<b>מֻשְׂכֶּרֶת אוֹ מֻחְכֶּרֶת</b>. שהשכירה אביהם לאחרים תמורת כסף או פירות.ֹ
<b>שֶׁהָיְתָה רוֹעָה בָּאֲפָר</b>. שטחי מרעה מחוץ ליישוב.
<b>וְיָלְדָה</b>. לאחר שאביהם נפטר.
<b>נוֹטֵל בָּהּ וּבִוְלָדָהּ פִּי שְׁנַיִם</b>. אף על פי שהפרה לא הייתה מצויה בידי האב (אלא ביד אחרים, או במקום הפקר), הואיל והיא רכושו היא נחשבת כמוחזקת בידיו לעניין בכורה. וגם השבח שהשביחה הבהמה מחמת שהשמינה או שילדה נחשב ברשות האב (וראה לקמן ה"ד).
<h3> ג</h3>
<b>שָׁחַט אֶחָד מִמַּכָּרֵי אָבִיו וכו'</b>. השוחט בהמה חייב לתת זרוע לחיים וקיבה לכהן (ראה הלכות ביכורים ט,א). וכאן מדובר שהאב היה כהן, ואחד ממכריו היה רגיל לתת לו אותן מתנות.
<b>נוֹטֵל פִּי שְׁנַיִם</b>. שמתנות אלו נחשבות ברשות האב כבר משעה שנשחטה הבהמה.
<h3> ד</h3>
<b>אֵין הַבְּכוֹר נוֹטֵל פִּי שְׁנַיִם בַּשֶּׁבַח שֶׁשָּׁבְחוּ נְכָסִים לְאַחַר מִיתַת אָבִיו</b>. שהרי לא היו מוחזקים בידי האב בשעת המיתה.
<b>מַעֲלֶה אוֹתוֹ הַשֶּׁבַח בְּדָמִים</b>. לאחר שהבכור נוטל פי שניים מהנכסים הוא מעריך את שווי השבח שלהם ואת דמי החלק היתר על חלקו נותן לאחיו כדי שייטלו כולם השבח בשווה.
<b>כַּרְמֶל</b>. תבואה לחה שלא נתבשלה.
<b>וְכַפְנִיּוֹת</b>. תמרים בעודם בוסר.
<b>וְאֶרֶץ שֶׁהֶעֱלָת שִׂרְטוֹן</b>. קרקע שעלה בה סחף, וכתוצאה מכך היא השביחה.
<b>אֲבָל אִם שָׁבְחוּ מֵחֲמַת עַצְמָן וְלֹא נִשְׁתַּנּוּ... הֲרֵי זֶה נוֹטֵל בְּשֶׁבַח זֶה פִּי שְׁנַיִם</b>. שכל מה שגדל מעצמו ולא השתנה, נחשב כאותו הדבר עצמו שהוריש האב, והשבח טפל לעניין.
<h3> ה</h3>
<b>אַף עַל פִּי שֶׁהִיא בִּשְׁטָר</b>. ובהלוואה בשטר כל נכסי החייב משועבדים למלווה (הלכות מלווה ולווה יא,ד).
<b>וְאַף עַל פִּי שֶׁגָּבוּ הַיְתוֹמִים קַרְקַע</b>. ואין אומרים שהקרקע נחשבת מוחזקת לאביהם מפני שהיא עומדת במקומה תמיד (ראה שם ה"ט).
<b>מִלְוָה בְּיַד הַבְּכוֹר</b>. שהלווה האב לבכור.
<h3> ו</h3>
<b>בְּכוֹר שֶׁמָּכַר חֵלֶק בְּכוֹרָה קֹדֶם חֲלֻקָּה מִמְכָּרוֹ קַיָּם</b>. אף על פי שעדיין לא חילקו האחים ביניהם את הנכסים, יכול הבכור למכור את חלק הבכורה שלו והמכירה קיימת (וכמובן שאת חלקו כפשוט יכול למכור קודם חלוקה, וכן האחים בחלקיהם — תוספות בבא בתרא קכו,ב).
<b>שֶׁיֵּשׁ לַבְּכוֹר חֵלֶק בְּכוֹרָה קֹדֶם חֲלֻקָּה</b>. משעה שמת האב, חלק הבכורה נחשב כשייך לו.
<b>לְפִיכָךְ אִם חָלַק עִם אֶחָיו בְּמִקְצָת נְכָסִים</b>. שהיו נכסים שבהם התחלק עם האחים בשווה, ולא נטל פי שניים.
<b>וִתֵּר בְּכָל הַנְּכָסִים</b>. מכיוון שחלק הבכורה שבכל הנכסים נחשב כשלו, אם ויתר עליו במקום אחד ונטל כפשוט, גילה דעתו שמוותר על חלקו המיוחד בכולם.
<b>בַּמֶּה דְּבָרִים אֲמוּרִים</b>. שאם חלק עם אחיו בחלק מהנכסים כפשוט ויתר על חלק הבכורה.
<b>לֹא וִתֵּר</b>. מפני שהבצירה לא משנה את הענבים שינוי מהותי.
<b>אֲבָל אִם דְּרָכוּם</b>. ואין כאן כבר ענבים אלא יין.
<b>וִתֵּר בְּכָל הַנְּכָסִים</b>. מכיוון שנשתנו הענבים שינוי מהותי, מחאתו בענבים אינה מחאה לגבי היין, והיה לו למחות מחאה חדשה.
<h3> ז</h3>
<b>מִי שֶׁיִּבֵּם אֵשֶׁת אָחִיו</b>. שמת אחיו בלי בנים ונשא את אשתו.
<b>הוּא יוֹרֵשׁ כָּל נִכְסֵי אָחִיו הַמֻּחְזָקִין</b>. אף שהאב קודם בירושה לאחים ואם אין אב האחים מתחלקים ביניהם בירושה, במקרה שאחד מהאחים מייבם הוא יורש את כל נכסי הנפטר.
<b>שֶׁהֲרֵי בְּכוֹר קָרָא אוֹתוֹ הַכָּתוּב</b>. שלפי מסורת חכמים, ה'בכור' בפסוק מתייחס לא רק על הבן שמולידה היבמה מהיבם, אלא גם לאח שמייבם (השווה הלכות ייבום וחליצה ב,ו), שהוא נושא את אשת האח שנפטר ועומד במקומו והוא גם יורש אותו. ומכך שהוא מכונה 'בכור' נלמד שהוא נחשב בכור לעניין זה שירושתו את אחיו היא רק מן הנכסים המוחזקים בידיו בשעה שמת.
<b>כָּךְ אֵינוֹ נוֹטֵל בַּשֶּׁבַח שֶׁשָּׁבְחוּ נְכָסִים אַחַר מִיתַת אָבִיו וכו'</b>. כאשר מת האב ולפני שחלקו את הירושה מת האח, מקבל היבם בנוסף לחלק שלו עצמו בנכסי אביו גם את חלק אחִיו בירושת אביהם. ואם נכסים אלו השביחו קודם שחלקו את הירושה, אין היבם נוטל בשבח, מכיוון שהוא לא היה מוחזק בידו של האח שמת.
<b>וַאֲפִלּוּ הִשְׁבִּיחוּ נְכָסִים אַחַר שֶׁיִּבֵּם וְקֹדֶם שֶׁיַּחֲלֹקוּ</b>. גם אם השבח היה אחרי שייבם כשכבר זכה באופן עקרוני בחלק אחיו, מכיוון שלא חילקו את הירושה בפועל החלק השבח אינו נחשב למוחזק בידו.
<b>הוֹאִיל וּמֵת הָאָב בְּחַיֵּי כֻּלָּם</b>. היבם מקבל גם את חלק אחיו בירושת האב רק במקרה שמת האב קודם לאח, אך אם מת האח ורק לאחר מכן מת האב, לא מקבל היבם חלק אחיו, מפני שבשעה שמת האח ירושת האב עוד לא הוחזקה בידו והיא בגדר 'ראוי' וממילא תתחלק בין יורשי האב כפי הדין בדרך כלל.
<h3> ח</h3>
<b>בְּהִלְכוֹת שְׁכֵנִים</b>. יב,ב.
<b>בְּמֶצֶר אֶחָד</b>. במקום אחד בסמיכות זה לזה.
<h3> ט</h3>
<b>שׁוֹמֶרֶת יָבָם</b>. אישה שנפטר בעלה ללא בנים, וממתינה לאחיו שיישאנה.
<b>מַאֲמָר</b>. מדין תורה היבם אינו צריך לקדש את יבמתו (הלכות ייבום וחליצה א,א), אבל חכמים קבעו שעליו לקדשנה לפני שיבוא עליה. קידושין אלו מכונים 'מאמר' ואינם קידושין גמורים (שם ב,א).
<b>מִשְׁפַּחַת בֵּית אָבִיהָ יוֹרְשִׁין וכו'</b>. שומרת יבם נמצאת במצב ביניים עד שתתייבם, הלכך אם מתה חולקים את נכסיה בין יורשיה ויורשי בעלה, בהתאם למידת חזקתם באותם נכסים.
<b>מִשְׁפַּחַת בֵּית אָבִיהָ יוֹרְשִׁין נִכְסֵי מְלוֹג</b>. נכסי מלוג הם נכסים שהביאה האישה לנישואין והם בחזקת האישה והבעל אוכל פירותיהם (הלכות אישות טז,א). ומכיוון שהיו בחזקתה אף בזמן שהייתה נשואה ורק הפירות של הבעל, יירשו אותם משפחת בית אביה.
<b>וַחֲצִי נִכְסֵי צֹאן בַּרְזֶל</b>. נכסי צאן ברזל הם נכסים שהביאה האישה והבעל קיבל עליהם אחריות להחזירם באותו הערך שקיבלם (שם). מעמדם של נכסים אלו לא הוכרע אם הם בחזקת הבעל או האישה ומשום כך חולקים אותם ביניהם יורשי הבעל והאישה (פה"מ יבמות ד,ג).
<b>כְּתֻבָּתָהּ</b>. הממון שמתחייב הבעל בשעת הנישואין לשלם לאשתו אם יגרשנה או ימות, והוא בחזקת הבעל.
<b>הוֹאִיל וְהֵם יָרְשׁוּ כְּתֻבָּתָהּ</b>. וחכמים תיקנו שהבעל חייב בקבורתה תמורת ירושת כתובתה (הלכות אישות יב,ד).
<b>כְּמוֹ שֶׁבֵּאַרְנוּ בִּמְקוֹמוֹ</b>. הלכות אישות כב,י.
<h2>פרק ד</h2>
<h3> א</h3>
<b>שֶׁאֵינָן מֻחְזָקִין שֶׁהֵן קְרוֹבָיו</b>. שאינם ידועים כקרוביו.
<b>הֲרֵי זֶה נֶאֱמָן וְיִירָשֶׁנּוּ</b>. שהרי יכול לתת להם נכסיו במתנה.
<b>שְׁכִיב מְרַע</b>. חולה מסוכן העומד למות.
<b>אֲפִלּוּ נִשְׁתַּתֵּק... בּוֹדְקִין אוֹתוֹ כְּדֶרֶךְ שֶׁבּוֹדְקִין לְגִטִּין</b>. ראה לעיל ב,טו בביאור.
<h3> ב</h3>
<b>נֶאֱמָן הוּא עַל מִי שֶׁהֻחְזַק שֶׁהוּא בְּנוֹ</b>. כשם שנאמן להעיד מי הבכור כדלעיל ב,יד.
<b>אַף עַל פִּי שֶׁאֵינוֹ נֶאֱמָן לוֹמַר עָלָיו אֵינוֹ בְּנִי לְעִנְיַן יִחוּס</b>. שלאב יש נאמנות להעיד רק על ייחוס בנו, ולכן כאשר יש לבן בנים האב כבר אינו נאמן להעיד על הייחוס של בנו שהרי יש לכך השלכה גם על בן בנו (ראה הלכות איסורי ביאה טו,טו).
<h3> ג</h3>
<b>הֲרֵי הוּא לִי כְּעֶבֶד</b>. ששומע לו כעבד לכל צרכיו ובקשותיו.
<h3> ד</h3>
<b>בֵּית הַמֶּכֶס</b>. שבו משלמים העוברים מס על רכושם, ובכלל זה על עבדיהם.
<b>לְהַבְרִיחַ מִן הַמֶּכֶס</b>. שלא ישלם עליו מס.
<b>אָמַר בְּבֵית הַמֶּכֶס עַבְדִּי הוּא וְחָזַר וְאָמַר בְּנִי הוּא אֵינוֹ נֶאֱמָן</b>. שאין אדם מחייב עצמו סתם במכס וקורא לבנו 'עבדי'.
<h3> ה</h3>
<b>אַבָּא... אִמָּא</b>. תואר של כבוד שהיו מקדימים לשם האדם.
<b>שֶׁלֹּא יָבֹא מִן הַדָּבָר תַּקָּלָה וְנִמְצָא זֶה הַבֵּן נִפְגָּם</b>. שאם בן האדון יקרא לעבד ולשפחה 'אבא' ו'אמא' עלולים לחשוב שהוא הבן שלהם ושהוא עבד.
<b>וְיֵשׁ לָהֶן קוֹל</b>. דבר ידוע ומפורסם.
<h3> ו</h3>
<b>שִׁפְחָה</b>. שפחה גויה, והבן הנולד ממנה מתייחס אחריה ונחשב אף הוא עבד.
<b>מִנְהַג בָּנִים</b>. שהתייחס אליו כבנו.
<b>וּמְשֻׁחְרֶרֶת</b>. ושפחה משוחררת דינה כגיורת, ובנה הוא ישראל ומתייחס אחרי אביו.
<b>אִם תַּלְמִיד חֲכָמִים הוּא וכו'</b>. אנשים אלו מכירים את האיסור לבוא על שפחה, וחזקה עליהם שלא יבואו עליה בעודה שפחה אלא ישחררו אותה קודם לכן.
<b>אֵינוֹ נוֹשֵׂא בַּת יִשְׂרָאֵל</b>. לעניין יוחסין נחשב הבן כעבד, ורק לעניין ירושה נחשב כישראלי (לטעם ההבדל בין ירושה ליוחסין ראה מ"מ).
<b>הַמַּפְקִירִין עַצְמָן לְכָךְ</b>. שאינם נזהרים באיסור בעילת שפחה.
<b>וְאֶחָיו מֵאָבִיו מוֹכְרִין אוֹתוֹ</b>. רשאים למכור אותו כעבד.
<b>וְאִם אֵין לְאָבִיו חוּץ מִמֶּנּוּ</b>. זרע אחר.
<b>אֵשֶׁת אָבִיו מִתְיַבֶּמֶת</b>. כדין אשת מת שנפטר ולא הניח צאצאים, ובן זה אינו נחשב זרעו (הלכות ייבום וחליצה א,ד).
<b>עִקְּרֵי הַקַּבָּלָה</b>. עקרונות התורה שבעל פה.
<b>וְיֵשׁ מִי שֶׁלֹּא חוֹלֵק בֵּין כְּשֵׁרִים לִשְׁאָר הָעָם וכו'</b>. בעלי דעה זו סוברים שההבחנה בין מי שאביו מן הכשרים לבין מי שאביו מן ההדיוטות נכונה לכל הדינים מלבד מכירתו כעבד. שלעניין מכירת הבן כעבד בכל אופן אחיו אינם יכולים למכור אותו.
<b>וְיֵשׁ מִי שֶׁהוֹרָה וכו'</b>. לשיטה זו אין הבדל כלל אם האב הוא ישראל כשר או הדיוט, ובכל אופן הבן נחשב ישראל (לטעמי הדעות ראה הלכות גירושין י,יט).
<h3> ז</h3>
<b>עֵדִים שֶׁהֵעִידוּ שֶׁזֶּה מֻחְזָק לָנוּ שֶׁהוּא בְּנוֹ... אַף עַל פִּי שֶׁאֵינָן עֵדֵי יִחוּס וְלֹא יָדְעוּ אֲמִתַּת יִחוּסִין</b>. שאינם יכולים להעיד על כך שהוא בן של אישה פלונית שהייתה אשתו של אביו (ראה הלכות איסורי ביאה כ,ה-ח), אך מעידים שכך ידוע ומקובל בציבור שהוא בנו.
<b>יוֹרְשִׁין בְּעֵדוּת זוֹ</b>. וסומכים על החזקה אף לעניין עונשי מוות (שם א,כ).
<h3> ח</h3>
<b>וְלֹא הֻחְזַק לוֹ בֵּן אֶלָּא שְׁנֵיהֶם</b>. אין ידוע על בנים נוספים.
<b>מִן הַשּׁוּק</b>. מבחוץ.
<b>שִׁמְעוֹן נוֹטֵל חֲצִי הַמָּמוֹן</b>. ואינו חולק את הירושה עם לוי, מכיוון שאינו מודה שהוא אחיהם.
<b>שְׁתוּת</b>. שישית. החלק הנותר לאחר שראובן ושמעון נטלו חלקם.
<b>מֵת לֵוִי</b>. ולא הניח בנים אחריו.
<b>יַחֲזֹר הַשְּׁתוּת לִרְאוּבֵן</b>. שהרי ראובן נתן ללוי את השתות מחלקו בירושה.
<b>נָפְלוּ לְלֵוִי נְכָסִים מֵאֲחֵרִים</b>. שירש את קרוביו (כגון את אשתו או בניו שאינם קרובי אחיו) או קנה נכסים וכדומה, ולאחר מכן מת לוי.
<b>שֶׁהֲרֵי רְאוּבֵן מוֹדֶה</b>. ושמעון לא הכחיש זאת.
<b>הִשְׁבִּיחַ הַשְּׁתוּת מֵאֵלָיו</b>. כגון שהקרקע שלוי קיבל מראובן הצמיחה פירות ולוי לא הוציא הוצאות על כך.
<b>אִםשֶׁבַח הַמַּגִּיעַ לַכְּתֵפַיִם הוּא וכו'</b>. כאשר הפירות עומדים להיתלש ולהינשא על הכתפיים דינם כתלושים ואינם שייכים לקרקע, ולכן נחשבים כנכסים נפרדים ואינם חוזרים לראובן יחד עם הקרקע אלא ראובן ושמעון מתחלקים בהם בשווה.
<b>וְאִם עֲדַיִן לֹא הִגִּיעוּ לְהִבָּצֵר הֲרֵי הֵן שֶׁל רְאוּבֵן לְבַדּוֹ</b>. שדינם כקרקע, ומכיוון שהקרקע חוזרת לראובן גם הפירות שעליה חוזרים אליו.
<b>כְּמוֹ שֶׁבֵּאַרְנוּ</b>. בפסקה הראשונה של ההלכה.
<b>לֹא יִירַשׁ מִמֶּנּוּ שִׁמְעוֹן כְּלוּם</b>. שהרי לטענתו לוי אינו אחיו.
<h2>פרק ה</h2>
<h3> א</h3>
<b>אֵין לַסָּפֵק כְּלוּם</b>. על פי הכלל שהמוציא מחברו עליו הראיה (פה"מ יבמות יא,ז).
<b>וְטֻמְטוּם</b>. מי שאיברי המין שלו מכוסים ואין ניכר אם הוא זכר או נקבה (הלכות אישות ב,כה). [הערה: הרמב"ם בפה"מ מנקד מילה זו: טֻומְטוֹם.]
<b>אַנְדְּרָגִינָס</b>. מי שיש לו איברי מין זכריים ונקביים (שם הכ"ד). מעמדם ההלכתי של הטומטום והאנדרוגינוס מסופק אם דינם כבן או בת.
<b>כְּאֶחָד מִן הַבָּנוֹת</b>. הטומטום או האנדרוגינוס נוטל חלק כאחת הבנות שכן אף אם אינו בן, מגיע לו לפחות כאחת מהבנות.
<h3> ב</h3>
<b>בְּהִלְכוֹת אִישׁוּת</b>. יט,י-כ, כ,ג-י.
<b>בִּמְזוֹנוֹתָן</b>. בכתובה מתחייב הבעל שהבנות יקבלו מזונות מנכסיו עד שיבגרו או יתארסו (שם יט,י).
<b>וּבְפַרְנָסָתָן</b>. מתקנת חכמים האב חייב לתת לכל אחת מבנותיו כעשירית מנכסיו לצרכי נישואיהן (שם כ,א-ג).
<b>שֶׁהַמְּזוֹנוֹת מִתְּנָאֵי כְּתֻבָּה</b>. חובת המזונות היא בכלל התחייבויות שהטילו חכמים על הבא להינשא ודין גבייתן כגביית הכתובה. לעומת זאת הפרנסה איננה מתנאי הכתובה אלא מוגדרת כחוב ודרכי גבייתה כשל גביית חוב (ראה שם כ,ה-ו).
<b>שֶׁהַנְּכָסִים מְרֻבִּין</b>. שיש בנכסי הירושה יותר מכדי מזונות הבנים והבנות עד שיבגרו הבנות (שם יט,יז).
<b>בְּעִשּׂוּר</b>. עשירית.
<b>הַכֹּל לִמְזוֹן הַבָּנוֹת</b>. והבנים ישאלו על הפתחים (שם).
<b>וְדוֹחִין הַטֻּמְטוּם אֵצֶל הַבָּנוֹת וכו'</b>. מכיוון שמעמדו מסופק ידו על התחתונה: בנכסים מרובים ייטול כבנות, ובנכסים מועטים יחזר על הפתחים כבנים. וכן דין האנדרוגינוס.
<h3> ג</h3>
<b>שֶׁלֹּא שָׁהָת אַחַר בַּעְלָהּ שְׁלֹשָׁה חֳדָשִׁים</b>. שהוא הזמן שאישה שנתגרשה או נתאלמנה צריכה להמתין קודם שתינשא כדי שיהיה אפשר להכיר אם היא מעוברת מבעלה הראשון (הלכות גירושין יא,יח).
<b>בֶּן תִּשְׁעָה לָרִאשׁוֹן</b>. שהעובר נולד לאחר תשעה חודשי היריון והוא בנו של בעלה הראשון.
<b>וְאִם מֵת הַבֵּן</b>. ואין לבן זרע.
<b>שְׁנֵיהֶם יוֹרְשִׁין</b>. שני האבות המסופקים.
<h3> ד</h3>
<b>יְבָמָה שֶׁלֹּא שָׁהָת שְׁלֹשָׁה חֳדָשִׁים וכו'</b>. האישה שמת בעלה צריכה להמתין שלושה חודשים קודם שתתייבם כדי שיהיה אפשר להכיר אם נתעברה מבעלה הראשון ואינה זקוקה לייבום (הלכות ייבום וחליצה א,יט). ואם לא המתינה וילדה כעבור שישה חודשים מזמן הייבום, הבן הוא ספק בן תשעה חודשים מהבעל הראשון שמת או בן שבעה חודשים מהיבם, וצריך היבם להוציאה בגט, שמא נתעברה מהבעל הראשון, ואסורה היא על אחיו היבם (שם הכ"ג).
<b>שֶׁמָּא בְּנִי אַתָּה וְאִמְּךָ רְאוּיָה לְיִבּוּם</b>. ואם כן דינו כיבם שיורש את נכסי אחיו המת (כדלעיל ג,ז).
<b>וְכֵן דִּין הַסָּפֵק עִם בְּנֵי הַיָּבָם</b>. אם מת היבם קודם שחלק את הירושה עם הספק, ובניו הוודאיים תובעים את הירושה.
<b>חוֹלְקִין בְּשָׁוֶה</b>. את נכסי המת שנתייבמה אשתו.
<b>אִם אֲחִיכֶם אֲנִי תְּנוּ לִי חֵלֶק בִּירֻשָּׁה זוֹ</b>. שדינו לקבל חלק בירושה ככל אחד מהאחים.
<b>וְאִם אֵין אֲנִי אֲחִיכֶם הַחֲזִירוּ לִי הַחֵצִי שֶׁלָּקַח אֲבִיכֶם</b>. שאם הוא הבן של האח הראשון שמת הרי הוא יורש אותו ולא היבם.
<b>אֵין לְזֶה הַסָּפֵק עִמָּהֶן בְּנִכְסֵי אֲבִיהֶן כְּלוּם</b>. אינו יורש אתם בנכסים כאחד מהאחים, מפני הספק שמא הוא בנו של האח הראשון.
<b>וְאֵינוֹ מוֹצִיא מִיָּדָן</b>. אינו יכול לתבוע שיחזירו לו את החצי שלקח אביהם מנכסי האח הראשון, שמכיוון שכבר נעשה דין והספק התחלק עם היבם, אין הוא יכול לבוא עכשיו ולערער על החלוקה.
<h3> ה</h3>
<b>לַחֲלוֹק בְּנִכְסֵי אֲבִי הַיָּבָם</b>. שמת הסב, ובאים היבם והספק לחלוק הירושה. היבם תובע חלקו וחלק אחיו שמת. והספק טוען שהוא בנו של המת, ותובע חלקו.
<b>יָבָם יוֹרֵשׁ וַדַּאי</b>. שהרי הוא בוודאי בנו של הנפטר.
<b>וְיִדָּחֶה הַסָּפֵק</b>. שבכל מקום שיש ספק וודאי, נדחה הספק מפני הוודאי כדלעיל ה"א.
<b>וְיֵשׁ לִי מֶחֱצָה</b>. שיורש את הסב במקום אביו.
<b>וְלִשְׁנֵיכֶם מֶחֱצָה</b>. חלק אביהם היבם בנכסי הסב.
<b>וְהַשְּׁתוּת</b>. שישית.
<b>מֵת הַסָּפֵק וכו'</b>. ובאים היבם ואביו לירשנו, היבם טוען שהספק בנו, והסב טוען שהספק נולד מבנו שמת ועל כן הוא זכאי בירושתו.
<b>מֵת הַיָּבָם</b>. ללא בנים אחרים, ובאים הספק והסב לירשנו.
<h3> ו</h3>
<b>יוֹרְשֵׁי הַבַּעַל</b>. בניו מאישה אחרת או אביו או אחיו.
<b>יוֹרְשֵׁי הָאִשָּׁה</b>. ממשפחת אביה או ילדים שהיו לה מבעל אחר (אבל אם יש להם ילדים משותפים הרי הם יורשים את הנכסים בין מצד הבעל ובין מצד האישה).
<b>כֵּיצַד דִּינָם וכו'</b>. מכיוון שיש כאן ספק הולכים אחרי חזקת הנכסים, ונותנים אותם ליורשי מי שמוחזק בהם (בדומה לנזכר לעיל ג,ט ראה שם בביאור).
<b>וְהַכְּתֻבָּה עִקָּר וְתוֹסֶפֶת</b>. התחייבות שהבעל מקבל עליו בשעת הנישואין לשלם לאישה אם ימות או יגרשנה. הן הסכום הקצוב שקבעו חכמים ('עיקר'), הן התוספת שהוסיף מעצמו על סכום זה (ראה הלכות אישות י,ז).
<b>אִם נָפַל הַבַּיִת עָלָיו וְעַל אִמּוֹ</b>. ואין ידוע מי מת ראשון, ויש ספק אם ירושת האם מגיעה לקרוביה או לקרובי הבן (ומדובר במקרה שלבן אין ילדים, שאם יש לו הרי הם יורשים בין מצד הבן ובין מצד האם).
<b>מַעֲמִידִין אֶת נִכְסֵי הָאֵם בְּחֶזְקַת יוֹרְשֵׁי הָאֵם שֶׁהֵן יוֹרְשִׁין וַדָּאִין</b>. שקרובי האם הם ודאי במעמד של יורשים שלה ולכן מוחזקים בירושה. אבל יורשי הבן שאינם ממשפחת האם אינם במעמד של יורשים מצד קרבתם אליה, אלא הם יורשים אותה רק במקרה שהבן מת אחריה (שאז יורשים אותה מכוחו). ומכיוון שכאן יש ספק אם אכן כך קרה הם יורשיה בספק (יד"פ).
<b>שֶׁאִם מֵת הַבֵּן תְּחִלָּה אֵין לְאֶחָיו מֵאָבִיו בְּנִכְסֵי אִמּוֹ כְּלוּם</b>. שאין הירושה מוסבת במקרה זה למשפחת אבי הבן.
<b>כְּמוֹ שֶׁבֵּאַרְנוּ</b>. לעיל  א,יג.
<h3> ז</h3>
<b>נָפַל הַבַּיִת עָלָיו וְעַל בֶּן בִּתּוֹ</b>. ואין ידוע מי מת קודם, האב או הנכד (ומדובר שהיה לסב רק בת אחת ובנה הוא היורש את הסב).
<b>אִם הָאָב מֵת תְּחִלָּה בֶּן בִּתּוֹ יִירָשֶׁנּוּ וְנִמְצְאוּ הַנְּכָסִים שֶׁל יוֹרְשֵׁי הַבֵּן</b>. שאם הסב מת תחילה, זכה הנכד בירושה, ואחרי מותו מקבלים אותה יורשיו שהם משפחת אביו.
<b>וְאִם בֶּן בִּתּוֹ מֵת תְּחִלָּה אֵין הַבֵּן יוֹרֵשׁ אֶת אִמּוֹ בַּקֶּבֶר כְּמוֹ שֶׁבֵּאַרְנוּ</b>. לעיל א,יג. וכיוון שמת בן בתו לפניו, ירושת הסב שעוברת לאמו אינה מגיעה אליו כשהוא בקבר, אלא מגיעה ליורשי הסב.
<b>לְפִיכָךְ יַחְלְקוּ יוֹרְשֵׁי הָאָב עִם יוֹרְשֵׁי בֶּן הַבַּת</b>. ששניהם יורשים מספק. ואף שגם כאן, כמו בהלכה הקודמת, יורשי האב הם ודאי במעמד של יורשים ואילו יורשי הבן אינם במעמד כזה, אין יורשי האב נוטלים את כל הנכסים. וטעם הדבר שבמקרה האמור כאן הירושה עברה מן הסב אל בתו המתה, ועל ידי כך יצאה מחזקת יורשי הסב. ומכיוון שלשני הצדדים יש ספק שווה אם הם יורשים אותה או לא, חולקים (כס"מ ע"פ הסבר הרא"ש).
<b>וְכֵן אִם נִשְׁבָּה הָאָב וּמֵת בֶּן בִּתּוֹ בַּמְּדִינָה</b>. שאינם באותו המקום ולא ידוע מי מת קודם.
<h3> ח</h3>
<b>נָפַל הַבַּיִת עָלָיו</b>. ולא היו לו נכסים פרט לנכסים שיורש מאביו.
<b>שְׁאָר מוֹרִישָׁיו</b>. קרובים אחרים שהוא יורש אותם.
<b>וְיֵשׁ לָנוּ לִגְבּוֹת מֵחֶלְקוֹ</b>. שהנכסים שירש מאביו נשתעבדו לחוב.
<b>הַנְּכָסִים בְּחֶזְקַת הַיּוֹרְשִׁין</b>. כיוון שהם יורשים בכל אופן, בין אם מת האב לפני הבן בין אם מת אחריו. ואם בעלי החובות רוצים להוציא מהם את חובם עליהם להביא ראיה שהאב מת קודם והבן ירש אותו.
<h2>פרק ו</h2>
<h3> א</h3>
<b>אֵין אָדָם יָכוֹל לְהוֹרִישׁ וכו'</b>. דווקא בלשון ירושה, אבל יכול לתת במתנה כדלקמן ה"ה.
<b>אַף עַל פִּי שֶׁזֶּה מָמוֹן הוּא</b>. ובדרך כלל בדבר של ממון יכול אדם להתנות כרצונו אף בדבר שהוא מן התורה, מכל מקום בירושה אינו מועיל תנאי (ראה גם הלכות אישות יב,ט).
<b>שֶׁחֻקָּה זוֹ</b>. כללי הירושה בתורה.
<b>בֵּין שֶׁהָיָה שְׁכִיב מְרַע</b>. חולה מסוכן העומד למות. ואף שיכול לעשות שינויים בירושה (כמבואר לקמן ה"ב), אינו יכול לעקור לגמרי את דין הירושה.
<h3> ב</h3>
<b>בְּמָקוֹם שֶׁיֵּשׁ לוֹ בַּת</b>. כאשר אין לו בן, שאז הבת היא היורשת.
<b>אֲבָל אִם הָיוּ לוֹ יוֹרְשִׁין רַבִּים וכו'</b>. אף שאינו יכול להוריש למי שאינו ראוי לירשו, יכול שכיב מרע להחליט כיצד לחלק את הירושה בין אלו שראויים לירשו. שמן הפסוק "והיה ביום הנחילו את בניו", נלמד שסמוך למיתתו ("ביום הנחילו"), יכול האב להחליט כיצד להנחיל את הירושה בין בניו (ראה בבלי בבא בתרא קל,א-קלא,א).
<b>פְּלוֹנִי אָחִי יִירָשֵׁנִי מִכְּלַל אַחַי</b>. שהוא בלבד יירש מבין האחים הראויים לירש (כשאין לו ילדים ואב, ואחיו יורשים אותו).
<b>אֲבָל אִם כָּתַב כָּל נְכָסָיו לִבְנוֹ לֹא עָשָׂהוּ אֶלָּא אַפִּטְרוֹפָּא</b>. מפני שאומדים שכתב כן מפני שרצה שכל הבנים האחרים יישמעו לבנו זה.
<b>כְּמוֹ שֶׁבֵּאַרְנוּ</b>. הלכות זכייה ומתנה ו,ב-ג.
<h3> ג</h3>
<b>דְּבָרָיו קַיָּמִין</b>. כאמור בהלכה הקודמת.
<b>לְבַכֵּר</b>. לתת לו חלק בכורה.
<h3> ד</h3>
<b>וְאִם הָיָה בָּרִיא אֵינוֹ יָכוֹל וכו'</b>. שהיכולת להחליט כיצד להנחיל נתונה רק לשכיב מרע.
<h3> ה</h3>
<b>בַּמֶּה דְּבָרִים אֲמוּרִים</b>. שבריא ושכיב מרע אינו יכול לתת למי שאינו ראוי לירשנו, ולגרוע מחלק הבכור, וכן שהבריא אינו יכול לשנות את חלוקת הירושה בין היורשים.
<b>נָתַן מַתָּנָה דְּבָרָיו קַיָּמִין</b>. שהרי אדם יכול לתת נכסיו במתנה, ולא הקפידה התורה אלא על ירושה שנעשית שלא כסדר.
<b>הַמְחַלֵּק נְכָסָיו</b>. בלשון מתנה.
<b>עַל פִּיו</b>. בעל פה.
<b>כְּשֶׁהוּא שְׁכִיב מְרַע</b>. שאז יכול לעשות זאת בעל פה מפני שדברי שכיב מרע נחשבים כאילו נכתבו בשטר ונמסרו ליד הזוכה, ובאופן זה המתנה חלה לאחר מותו (הלכות זכייה ומתנה ח,ב; לפרטי דיני הקנאת שכיב מרע ראה שם פרקים ח-יב). אך אם הוא בריא, יכול לחלק נכסיו במתנה רק באמצעות כתיבת שטר צוואה ועשיית קניין, ובאופן זה המתנה חלה מחיים אלא אם כן התנה שתחול לאחר מיתה (לאופן הקנאה לאחר מיתה ראה שם יב,יד-טו).
<h3> ו</h3>
<b>כָּתַב</b>. בצוואה, וכן שכיב מרע שציווה בעל פה.
<b>מִשּׁוּם מַתָּנָה</b>. לשון מתנה.
<b>כְּדֵי דִּבּוּר</b>. שיעור זמן שיאמר תלמיד לרב 'שלום עליך רבי' (הלכות שבועות ב,יז).
<h3> ז</h3>
<b>כֵּיצַד יֹאמַר</b>. לשון מתנה מעורבת לשלושה, הנזכרת בסוף ההלכה הקודמת.
<h3> ח</h3>
<b>מִדִּבְרֵיהֶם</b>. מדברי חכמים (ראה לעיל א,ח).
<b>אֶלָּא אִם הִתְנָה עִמָּהּ כְּשֶׁהִיא אֲרוּסָה</b>. לאחר שנתקדשה אך עוד לא נישאה לו. ומכיוון שעדיין אינו זכאי בירושתה (כדלעיל א,ט), יכול להתנות שלא יירשנה אחרי הנישואין. שכן ירושה שעוד לא זכה בה יכול לוותר עליה.
<b>כְּמוֹ שֶׁבֵּאַרְנוּ בְּהִלְכוֹת אִישׁוּת</b>. יב,ט, כג,ה-ו.
<h3> ט</h3>
<b>הַגּוֹי יוֹרֵשׁ אֶת אָבִיו</b>. ואין הבדל בין בן או בת (רש"י יבמות סב,א).
<b>שְׁאָר יְרֻשּׁוֹתֵיהֶן מַנִּיחִין אוֹתָן לְפִי מִנְהָגָן</b>. אם אין לגוי בנים, יש לנהוג עמו לפי חוקיהם.
<h3> י</h3>
<b>אֵינוֹ יוֹרֵשׁ אֶת אָבִיו</b>. כיוון שאחרי שנתגייר בטל ייחוסו המשפחתי (הלכות איסורי ביאה יד,יא).
<b>שֶׁמָּא יַחֲזֹר לְמִרְדּוֹ</b>. שבגלל הפסד הירושה יחזור להתנהג כגוי.
<b>שֶׁהַתְּנַאי מוֹעִיל בִּירֻשָּׁה זוֹ</b>. והאב הגוי יכול להוריש לאחר.
<b>וְלֹא גֵּר יוֹרֵשׁ אֶת הַגֵּר</b>. ואפילו אם הבן נולד לאחר שאביו התגייר, מכיוון שהריונו היה לפני שהתגייר אביו, אינו יורשו (הלכות זכייה ומתנה ט,ז).
<h3> יא</h3>
<b>נּוֹתֵן נְכָסָיו לַאֲחֵרִים</b>. בדרכים שנתבארו לעיל הל' ה-ז.
<b>וְהִנִּיחַ אֶת הַיּוֹרְשִׁין</b>. נישל את יורשיו מן הירושה.
<b>אַף עַל פִּי שֶׁאֵין הַיּוֹרְשִׁין נוֹהֲגִין בּוֹ כַּשּׁוּרָה</b>. אינם מתייחסים כראוי למוריש.
<b>וְזָכוּ הָאֲחֵרִים בְּכָל מַה שֶּׁנּוֹתֵן לָהֶן</b>. אף שהדבר אינו ראוי בעיני חכמים, מה שעשה עשוי.
<h3> יב</h3>
<b>שֶׁנִּשְׁתַּמֵּד</b>. שהמיר דתו.
<b>יוֹרֵשׁ אֶת קְרוֹבָיו</b>. שאף שנשתמד לא נתבטל ייחוסו המשפחתי.
<b>הָרְשׁוּת בְּיָדָם</b>. שיש כוח ביד בית דין להפקיע ממון אם ראו צורך בדבר (ראה הלכות סנהדרין כד,ו).
<b>בָּנִים בְּיִשְׂרָאֵל</b>. בנים כשרים שלא השתמדו.
<b>תִּנָּתֵן יְרֻשַּׁת אֲבִיהֶן הַמְשֻׁמָּד לָהֶן</b>. הירושה שאביהם היה אמור לקבל, עוברת אליהם.
<b>בַּמַּעֲרָב</b>. ספרד או צפון אפריקה.
<h3> יג</h3>
<b>צִוּוּ חֲכָמִים</b>. עצה טובה ולא מחייבת (יד"פ).
<h2>פרק ז</h2>
<h3> א</h3>
<b>רְאָיָה בְּרוּרָה</b>. עדים שראוהו שמת או שיעידו דברים המוכיחים בסבירות גבוהה שמת כדלקמן ה"ג.
<b>שָׁמְעוּ בּוֹ שֶׁמֵּת</b>. ולא הייתה עדות כשרה על כך, כגון שהעיד עד אחד (לח"מ).
<b>מְסִיחִין לְפִי תֻּמָּן</b>. מדברים בתום לב, בלא כוונה להעיד.
<b>אַף עַל פִּי שֶׁמַּשִּׂיאִין אֶת אִשְׁתּוֹ וכו'</b>. חכמים הקלו על אשת איש להינשא על סמך עד אחד או עד פסול כדי שלא תישאר עגונה (ראה הלכות גירושין יב,טו-טז, יג,כט), וכיוון שהותרה להינשא תיטול כתובתה, שכך מפורש בכתובה (ראה הלכות אישות טז,לא). אך לעניין ירושה צריך שני עדים כשרים כמו בכל עניין ממוני.
<h3> ב</h3>
<b>אַף עַל פִּי שֶׁהִיא נֶאֱמֶנֶת</b>. ראה הלכות גירושין יב,טו.
<b>אָמְרָה מֵת בַּעְלִי</b>. בלי בנים, ולכן תתייבם (שם).
<b>יָקוּם עַל שֵׁם אָחִיו הַמֵּת וַהֲרֵי קָם</b>. ומכאן למדו חכמים שכיוון שמייבם אשת אחיו זכאי הוא לירש אותו, ואפילו כשאין שני עדים כשרים (ראה בבלי יבמות קיז,א).
<h3> ג</h3>
<b>בְּמַיִם שֶׁאֵין לָהֶן סוֹף</b>. כגון ים, שאי אפשר לראות את כולו במבט אחד.
<b>וְאָבַד זִכְרוֹ</b>. שלא שמעו ממנו עוד.
<b>שֶׁאֵין מַשִּׂיאִין אֶת אִשְׁתּוֹ לְכַתְּחִלָּה</b>. שמא יצא ממקום אחר (הלכות גירושין יג,טז).
<b>לְגֹב אֲרָיוֹת</b>. בור לכליאת אריות.
<b>צָלוּב</b>. תלוי.
<b>וּמֵת</b>. לדעתם, אבל לא שראוהו מת.
<b>סִימָנִין מֻבְהָקִין בְּגוּפוֹ</b>. סימנים המיוחדים לו, כגון שומה במקום מסוים בגופו (והשווה הלכות גירושין יג,כא).
<b>בְּכָל אֵלּוּ הַדְּבָרִים וְכַיּוֹצֵא בָּהֶן וכו'</b>. בכל המקרים הללו הסיכוי לחיות קלוש, ולכן אם לא שמעו ממנו עוד, יורשים קרוביו את רכושו. אמנם מאחר שיש סיכוי כלשהו שניצל, אין מתירים לאשתו להינשא, כמבואר בסמוך.
<b>שֶׁלֹּא הֶחֱמִירוּ בִּדְבָרִים אֵלּוּ אֶלָּא מִפְּנֵי אִסּוּר כָּרֵת</b>. איסור אשת איש הוא מאיסורי עריות שחייבים עליהם כרת (הלכות איסורי ביאה א,א), ולכן החמירו להצריך עדות ודאית של מיתת הבעל. ואף שהקלו בעדות אישה, זהו בנוגע לגדרים הנוגעים לכשרות העדים (ומהטעם שהוסבר לעיל ה"א), אך העדות עצמה צריכה להיות ברורה וודאית (ראה הלכות גירושין יג,טו). לעומת זאת, בעניין ממונות הואיל ויש שני עדים כשרים בדבר, ניתן לסמוך על דברים המסתברים.
<b>וְנִשְׁמַע שֶׁמֵּת</b>. פשטה השמועה על כך.
<h3> ד</h3>
<b>אֵין מוֹצִיאִין אוֹתָהּ מִיָּדָן</b>. מפני שיש סיכוי סביר שמת ודינם לירש.
<b>וְכֵן הַבּוֹרֵחַ מֵחֲמַת סַכָּנָה</b>. ששמעו בו שמת.
<b>הַיּוֹצֵא לְדַעַת</b>. מרצונו החופשי.
<b>מוֹצִיאִין מִיָּדָם</b>. מכיוון שיצא מרצונו אין חוששים כל כך שמת אף ששמעו שמת.
<h3> ה</h3>
<b>שָׁבוּי שֶׁנִּשְׁבָּה וּבוֹרֵחַ שֶׁבָּרַח מֵחֲמַת סַכָּנַת נְפָשׁוֹת</b>. ומצבם אינו ידוע.
<b>חַיָּבִין בֵּית דִּין לְהִתְעַסֵּק בְּנִכְסֵיהֶן</b>. לדאוג לטיפול בהם, באופן שיאפשר החזרתם לבעלים כהוגן.
<b>נֶאֱמָן עַל פִּי בֵּית דִּין</b>. שישמור עליהם.
<b>קְרוֹבִים הָרְאוּיִין לִירֻשָּׁה</b>. שהקרובים יטפלו טוב יותר בקרקע בגלל הסיכוי שהקרקע תיפול להם בירושה (סמ"ע רפה ס"ק ד וראה שם טעם נוסף).
<b>שֶׁיִּוָּדַע שֶׁמֵּתוּ</b>. לא על פי שמועה אלא באופן ברור (ראה לעיל ה"א).
<b>שָׁמִין... מַה שֶּׁעָשׂוּ וּמַה שֶּׁאָכְלוּ</b>. עורכים חשבון הוצאות והכנסות, ונותנים להם אחוז מסוים מהרווח, והשאר ניתן לבעלים.
<b>כְּמִנְהַג כָּל הָאֲרִיסִין שֶׁל אוֹתָהּ הַמְּדִינָה</b>. האחוז נקבע לפי המקובל באותו מקום.
<b>וְלָמָּה לֹא יַעֲמִידוּ בֵּית דִּין אַפִּטְרוֹפּוֹס לְעוֹלָם עַל הַכֹּל וכו'</b>. במקום להניח את המיטלטלין ביד בית דין ואת הקרקעות ביד הראוי לירושה, ניתן להעמיד אפוטרופוס לנכסים שינהל אותם בעצמו לטובת הבעלים, ותהיה לו האחריות המלאה לטפל בהם ולהרוויח ולהחזירם בסוף לבעלים, כדרך שנוהגים ביורשים קטנים (ראה לקמן י,ו).
<b>לְפִי שֶׁאֵין בֵּית דִּין חַיָּבִין לְהַעֲמִיד אַפִּטְרוֹפּוֹס לִגְדוֹלִים שֶׁהֵן בְּנֵי דַּעַת</b>. אלא ליתומים קטנים, או חרש ושוטה (שם י,ח), אבל לנכסי גדולים אין ממנים אפוטרופוס קבוע, אלא דואגים לשמירתם בדרך אחרת. במיטלטלין היורש עלול לבזבזם וכשיחזור היורש לא יישאר לו דבר, ולכן בית דין מפקידים אותם ביד נאמן, לעומת זאת בקרקע, היורש שרוצה לקבל פירותיה ישגיח יותר, ולכן בית דין אינם צריכים לטרוח ולחפש נאמן (יד"פ).
<h3> ו</h3>
<b>קָמָה</b>. תבואה.
<b>שֶׁהֵן כִּתְלוּשִׁין</b>. שנתבשלו ואפשר ליהנות מהם מיד.
<b>וְיֹאכַל אוֹתָן</b>. במקום למכרם ולשמור את הדמים לבעלים.
<b>הָעֲשׂוּיוֹת לְשָׂכָר</b>. שמשכירים אותם.
<b>אֵין מוֹרִידִין לָהֶם יוֹרֵשׁ</b>. כדין מיטלטלין, לעיל ה"ה.
<b>שֶׁהֲרֵי גּוֹבֶה הַשָּׂכָר וְאוֹכֵל</b>. ייהנה מהם ולא יטפל בהם כיאות.
<b>גַּבַּאי</b>. גובה כספים.
<b>שֶׁתָּבֹא רְאָיָה שֶׁמֵּת</b>. ואז ייתנו השכר לקרוביו היורשים.
<h3> ז</h3>
<b>בּוּרִים</b>. בלתי מעובדים.
<b>וּנְשַׁמִּים</b>. שוממים.
<h3> ח</h3>
<b>וְאִם יָרַד מְסַלְּקִין אוֹתוֹ</b>. שמא לא רצה הבעלים שיירד.
<b>שֶׁהֲרֵי לְדַעְתּוֹ יָצָא וְהִנִּיחַ נְכָסָיו</b>. בלא השגחה, והרי זו כאבדה מדעת, כדלקמן.
<b>בְּיַד שֶׁהֵן תַּחַת יָדוֹ</b>. אם נמצאים ביד אחר, יישארו בידיו.
<h3> ט</h3>
<b>מִי שֶׁהִנִּיחוֹ שָׁכֵן</b>. אם השאיר אדם לשכון בשדהו.
<b>אֵין לוֹקְחִין מִמֶּנּוּ שָׂכָר</b>. היורשים אינם גובים ממנו דמי שכירות על ישיבתו בקרקע עד שייוודע שבעל הקרקע מת.
<b>יִשָּׁאֲרוּ כְּשֶׁהִנִּיחָן עַד שֶׁיָּבֹא</b>. היורשים אינם יכולים להפסיק את אריסותו עד שייוודע שהיוצא מת.
<b>וַאֲבֵדָה לְדַעַת אֵין אָנוּ מְצֻוִּין לְהַחֲזִירָהּ</b>. ראה גם הלכות גזלה ואבדה יא,יא.
<h3> י</h3>
<b>שָׁמְעוּ בּוֹ שֶׁמֵּת</b>. זה שיצא לדעת.
<b>מוֹצִיאִין כָּל הַמִּטַּלְטְלִין</b>. שאם אכן מת, לא יפסידו היורשים כדין שבוי שלא נודע מצבו לעיל ה"ה.
<h2>פרק ח</h2>
<h3> א</h3>
<b>כְּשֶׁמּוֹרִידִין הַקָּרוֹב</b>. כדלעיל ז,ה-י.
<b>וְאֵין מוֹרִידִין קָרוֹב לְנִכְסֵי קָטָן</b>. אלא מעמידים אפוטרופוס לנכסיו.
<b>זֶה חֶלְקִי הַמַּגִּיעַ לִי בִּירֻשָּׁתִי</b>. שהרי שניהם יורשים של אותו מוריש.
<b>קָרוֹב מֵחֲמַת קָרוֹב</b>. שאינו יורשו הישיר.
<b>שֶׁהַקָּטָן אֵינוֹ יָכוֹל לִמְחוֹת וכו'</b>. שמחמת חוסר ידיעתו לא ידע כלל שקרקע זו הייתה שייכת לו ונפלה לו בירושה, ולא יבוא למחות בקרובו הגדול שמחזיק בה. אבל אם יירד אדם אחר שאינו קרובו, כולם יודעים שהוא אינו יורש, ויודיעו לקטן.
<b>בֶּן אָחִיו שֶׁל זֶה הַקָּטָן</b>. שיורשו דרך אביו (קרוב מחמת קרוב).
<h3> ב</h3>
<b>מֵחֲמַת אֲחֵי הָאֵם</b>. כגון שיש לקטן אח מאם, ולאותו אח יש בן.
<b>שֶׁאֵינָן רְאוּיִין לִירַשׁ</b>. כדלעיל א,ו.
<b>וַאֲפִלּוּ הָיָה בֵּינֵיהֶן שְׁטַר חֲלֻקָּה</b>. שמסדיר את החלוקה ביניהם.
<b>בֵּין בַּבָּתִּים</b>. אפילו שיש שכנים שדרים בצדו ויודעים שהיה של אבי הקטן ושהנכס שלו.
<b>וְיִטְעֹן שֶׁזֶּה חֵלֶק יְרֻשָּׁה בָּא לוֹ מֵחֲמָתוֹ</b>. שירש אותם באופן ישיר (במקרה של קרוב).
<b>אוֹ מֵחֲמַת מוֹרִישׁוֹ</b>. שמורישו ירש אותם והוא ירש ממנו (במקרה של קרוב מחמת קרוב).
<b>אֵין מוֹרִידִין זוֹ הַבַּת הַנִּשְׁאָרָה לַנְּכָסִים</b>. לנכסי הזקנה שנשבתה, כדרך שעושים בדרך כלל לנכסי מי שנשבה (לעיל ז,ה).
<b>שֶׁמָּא מֵתָה הַזְּקֵנָה וְנִמְצְאוּ שְׁלִישׁ נְכָסִים אֵלּוּ לַקָּטָן</b>. שנכסי הזקנה מתחלקים בין שלוש בנותיה, והקטן יורש חלק אמו.
<b>וְכֵן אֵין מוֹרִידִין לְזֶה הַקָּטָן בַּנְּכָסִים</b>. שהוא יטפל בנכסי זקנתו עד שיתברר מה אירע לה.
<b>מִתּוֹךְ שֶׁצָּרִיךְ לְהַעֲמִיד אַפִּטְרוֹפּוֹס לַחֵצִי שֶׁל קָטָן</b>. שבמקרה ששתי השבויות מתו, הקטן והבת מתחלקים בירושה בשווה.
<b>מַעֲמִידִין אַפִּטְרוֹפּוֹס עַל כָּל נִכְסֵי הַזְּקֵנָה</b>. אף שבדרך כלל בית דין אינם צריכים למצוא אפוטרופוס לחלק של בוגר (לעיל ז,ה).
<b>וְהַשְּׁלִישׁ שֶׁל הַבַּת הַשְּׁבוּיָה</b>. מוטל בספק, כיוון שאין ידוע אם מתה. וכיוון שמורידים אפוטרופוס לחלק הקטן באותו שליש, יירד האפוטרופוס גם לחלק הבת באותו שליש.
<h2>פרק ט</h2>
<h3> א</h3>
<b>הַשָּׂכָר לָאֶמְצַע</b>. מתחלקים בו בשווה, כדין שותפים (ראה גם הלכות שלוחין ושותפין ח,ז).
<h3> ב</h3>
<b>הִשְׁבִּיחוּ לָאֶמְצַע</b>. מתחלקים ברווחים בשווה.
<b>רְאוּ מַה שֶּׁהִנִּיחַ לָנוּ אַבָּא וַהֲרֵי אָנוּ עוֹשִׂין וְאוֹכְלִין</b>. שמודיעים שמעוניינים לקבל את מה שירוויחו לעצמם.
<b>מֵחֲמַת עַצְמָן</b>. שהוציאו הוצאות מנכסי הירושה (מ"מ).
<h3> ג</h3>
<b>הִיא הַיּוֹרֶשֶׁת</b>. לא מפני שהיא אשתו, אלא מפני שהיא קרובתו.
<b>בִּכְלַל אַחְיוֹתֶיהָ</b>. יחד עם אחיותיה. כגון ראובן ושמעון אחים, לראובן לא היו ילדים, ולשמעון יש כמה בנות, ונשא ראובן אחת מבנות שמעון. ראובן מת, ואחריו מת שמעון, נמצא שבנות שמעון יורשות את דודן, ובכללן אשת ראובן.
<b>בִּכְלַל בְּנוֹת דּוֹדֶיהָ</b>. כגון ראובן שמעון ולוי אחים, לראובן בת אחת, לשמעון אין ילדים, וללוי יש בנות. בת ראובן נישאה לשמעון. ראובן ולוי מתו ואחריהם מת גם שמעון, נמצא שבת ראובן ובנות לוי יורשות את שמעון.
<b>הֲרֵי הַשֶּׁבַח שֶׁלָּהּ</b>. ואין אומרים שמחלה בגלל השם הטוב שיצא עליה שסייעה ליתומים.
<h3> ד</h3>
<b>וְאַחַר כָּךְ נוֹדַע שֶׁיֵּשׁ לוֹ אַחִים בִּמְדִינָה אַחֶרֶת</b>. והתברר שהוא שותף עם אחיו בנכסי הירושה.
<b>הִשְׁבִּיחַ לָאֶמְצַע</b>. כדלעיל ה"ב.
<b>הוֹאִיל וְלֹא יָדַע... שָׁמִין לוֹ כְּעָרִיס</b>. שייתכן שאם היה יודע שיש לו אחים, לא היה מוכן לטרוח עבורם. ומכיוון שהאחים אינם כאן, דין הנכסים כנכסי שבוי, שמורידים לקרקעות קרוב שיעבוד בהן וייטול שכר כאריס (לעיל ז,ה; אבל בקטנים אין אומרים כן מפני שאין מורידים קרוב לנכסי קטן — בבלי בבא מציעא לט,ב-מ,א).
<b>וְכֵן אָח שֶׁיָּרַד לְנִכְסֵי קָטָן וְהִשְׁבִּיחַ</b>. ידע שיש לו אח קטן וירד לנכסיו אף שבית דין אינו מוריד קרוב לנכסי קטן (לעיל ח,א).
<h3> ה</h3>
<b>שֶׁלָּקַח מָעוֹת</b>. מן הירושה קודם שחילקוה ביניהם.
<b>שֶׁאֵינוֹ מַנִּיחַ תּוֹרָתוֹ</b>. אלא לצורך פרנסתו, והרי זה כאילו התנה במפורש ואמר 'ראו מה שהניח לנו אבא...' (ר"י מיגאש מהדו' שפירא בבא בתרא קמג,ב).
<h3> ו</h3>
<b>אֶחָד מִן הָאַחִים</b>. שהם שותפים בירושה ועדיין לא חילקוה (השווה הלכות שלוחין ושותפין ח,ז, וראה חסדי דוד בבא בתרא י,ב שדן ביחס בין שתי ההלכות).
<b>גַּבַּאי</b>. ממונה לגבות מסים וחובות שונים.
<b>סוֹפֵר</b>. אחראי על רישום ההכנסות.
<b>יָדוּעַ בְּדָבָר זֶה</b>. מוכשר למלאכה זו.
<b>הַפְּרָס</b>. תשלום מעבר למה שמגיע לו על עבודתו.
<b>הַשָּׂכָר</b>. התמורה על העבודה.
<h3> ז</h3>
<b>נוֹשֵׂא וְנוֹתֵן בְּתוֹךְ הַבַּיִת</b>. מתעסק במסחר עבור המשפחה.
<b>בִּשְׁמוֹ לְבַדּוֹ</b>. שנכתבו השטרות על שמו בלבד.
<b>מִבֵּית אֲבִי אִמִּי</b>. ואחיו נולדו מאם אחרת, ולכן ירש הממון לבדו (ראה לעיל א,ו).
<b>עָלָיו לְהָבִיא רְאָיָה</b>. שמא נטל ממעות הירושה והשתמש בהן לצרכי עצמו.
<b>וְכֵן הָאִשָּׁה שֶׁהָיְתָה נוֹשְׂאָה וְנוֹתֶנֶת בְּתוֹךְ הַבַּיִת</b>. אישה נשואה שמתעסקת בנכסי הבעל (השווה הלכות אישות כב,ל ושם מדובר כשאינה נושאה ונותנת — כס"מ שם).
<b>מִירֻשָּׁה נָפְלוּ לִי</b>. ממשפחת בית אביה.
<b>נְדוּנְיָה</b>. הנכסים שהביאה עמה בנישואיה מבית אביה, ואשר חוזרים לרשותה לגמרי לאחר מות בעלה (ראה הלכות אישות טז,א).
<b>וְאָמְרָה מִנְּדוּנְיָתִי לָקַחְתִּי נֶאֱמֶנֶת</b>. כיוון שידוע שיש לה ממון משלה אפשר לתלות בו.
<h3> ח</h3>
<b>שֶׁאֵין חוֹלְקִין בְּעִסָּתָן</b>. שהם שותפים בכל הנכסים ואף במזונותיהם.
<b>קָמַץ</b>. חסך משלו, וכך קנה או הלווה.
<b>אִם מֵת... עַל הָאַחִים לְהָבִיא רְאָיָה</b>. אף על פי שאם אביהם היה חי היה עליו להביא ראיה שהנכסים שלו לבדו (כדלעיל ה"ז), כאשר מת אין דורשים מהיתומים להביא ראיה מכיוון שאינם מכירים בראיות של אביהם.
<h3> ט</h3>
<b>אֶחָד מִן הָאַחִים שֶׁשְּׁטַר חוֹב יוֹצֵא מִתַּחַת יָדוֹ</b>. שמחזיק בשטר חוב של אביו שהלווה מעות לאחר, וטוען שאביו נתנו לו במתנה.
<b>בִּכְתִיבָה וּמְסִירָה</b>. שטר חוב אינו נקנה ככל מיטלטלין, עד שיכתוב הנותן למקבל שמקנה לו את השטר והשעבוד שלו ובנוסף לכך ימסור לידו את שטר החוב (הלכות מכירה ו,יא).
<b>אוֹ שֶׁצִּוָּה לוֹ בּוֹ כְּשֶׁהוּא שְׁכִיב מְרַע</b>. במקרה שהוא שכיב מרע תיקנו חכמים שיכול להקנות שטר חוב בדיבור (ראה הלכות זכייה ומתנה י,ב).
<h3> י</h3>
<b>בַּמֶּה דְּבָרִים אֲמוּרִים</b>. שהמחזיק בשטר חוב שאחר הִלווה, צריך להביא ראיה.
<b>שׁוֹמְטִין זֶה מִזֶּה</b>. מורים היתר לחטוף זה מזה, מפני שכולם יורשים.
<b>שֶׁנִּתַּן לוֹ</b>. במתנה.
<b>גּוֹבֶה בּוֹ וְאֵינוֹ צָרִיךְ לְהָבִיא רְאָיָה</b>. ראה הלכות מכירה ו,יא, הלכות מלווה ולווה טז,ז.
<h3> יא</h3>
<b>אֶחָד מִן הָאַחִים שֶׁנָּטַל</b>. מן הירושה המשותפת, לפני שחילקוה ביניהם, והלך למקום אחר.
<b>בִּרְכַּת הַבַּיִת</b>. החלק היחסי במזונות המשותפים.
<b>שֶׁאֵין הוֹצָאַת מְזוֹנוֹת וכו'</b>. שההוצאה למזון קטֵנה באופן יחסי בריבוי אנשי הבית (ראה גם הלכות אישות יח,ד).
<h3> יב</h3>
<b>אֵין הַגְּדוֹלִים מִתְפַּרְנְסִין וכו'</b>. באופן טבעי הוצאות הגדולים על מלבושים מרובות משל הקטנים, והוצאת מזונותיהם של הקטנים מרובה משל הגדולים. וכל עוד לא חילקו את כספי הירושה ביניהם אין אומרים שכל אחד ייטול צרכיו על חשבון הרכוש המשותף ואת מה שנשאר יחלקו ביניהם, אלא נותנים להם צרכי הוצאותיהם באופן שווה וכל אחד מתפרנס מחלקו (ערוה"ש רפו,א).
<b>נָשְׂאוּ גְּדוֹלִים</b>. התחתנו, והוציאו עבור צרכי החתונה מהנכסים המשותפים.
<b>יִשְׂאוּ הַקְּטַנִּים גַּם כֵּן מִכְּלַל הַנְּכָסִים</b>. באותו סכום שהוציאו הגדולים.
<b>נָשְׂאוּ הַגְּדוֹלִים בְּחַיֵּי אֲבִיהֶן</b>. ונתן להם אביהם משלו.
<b>הֲרֵי אָנוּ נוֹשְׂאִין כְּדֶרֶךְ שֶׁנְּשָׂאתֶם אַתֶּם</b>. שרוצים ליטול את הוצאות הנישואין מהרכוש המשותף כפי שקיבלו האחים שנשאו בחיי האב.
<b>אֵין שׁוֹמְעִין לָהֶן</b>. וכל זה לגבי בנים. אך לגבי בנות, תיקנו חכמים שאם השיא בת בחייו, והניח אחריו בת אחרת שלא נישאה, תיטול השנייה בנישואיה כמו שנטלה הגדולה (הלכות אישות כ,ג).
<h3> יג</h3>
<b>וְנִשְׁתַּלְּחָה שׁוֹשְׁבִינוּת לְזֶה הַבֵּן בְּחַיֵּי הָאָב</b>. בימיהם נהגו שבזמן שנשא האדם אישה, היו רעיו שולחים לו מתנות לצורך הוצאות המשתה, ובאים ושמחים עמו. מתנות אלו נקראות שושבינות. השושבינות אינה מתנה גמורה, אלא כעין הלוואה, לפי שהאדם שולח אותה על דעת שחברו החתן יחזיר לו בזמן שהוא יישא אישה (הלכות זכייה ומתנה ז,א-ב). במקרה המדובר כאן הוצאות סעודת הנישואין היו משל אבי החתן, ולכן מוגדרת השושבינות כהלוואה שניתנה לאב.
<b>כְּשֶׁהִיא חוֹזֶרֶת</b>. לחבר ששלח את השושבינות בזמן שהוא מתחתן.
<b>חוֹזֶרֶת מִן הָאֶמְצַע</b>. כיוון שהוצאות המשתה באו משל האב, נתחייב האב להחזיר את השושבינות שקיבל, וכשמת נתחייבו נכסי הירושה.
<b>אֲבָל אִם הוֹצִיא הַבֵּן בַּמִּשְׁתֶּה מִשֶּׁלּוֹ וכו'</b>. כאשר הוצאות סעודת הנישואין היו משל הבן, השושבינות היא חוב שמוטל עליו בלבד, ולכן חוזרת מחלקו בירושה ולא מהרכוש הכללי של הירושה.
<h3> יד</h3>
<b>שׁוֹשְׁבִינוּת בְּשֵׁם אֶחָד מִבָּנָיו</b>. שפירש האב שהמתנה נשלחת בשם אחד הבנים.
<b>הֲרֵי הִיא שֶׁלּוֹ</b>. בלבד.
<b>וְאֵין זֶה שֶׁנִּשְׁתַּלְּחָה לוֹ חַיָּב לְהַחֲזִירָהּ עַד שֶׁיִּשְׂמְחוּ עִמּוֹ הַבָּנִים כֻּלָּם וכו'</b>. החובה להחזיר את כל דמי השושבינות היא רק כאשר הנותן מתחתן ומזמין את מקבל השושבינות לשמוח ולסעוד עמו במשתה נישואיו (הלכות זכייה ומתנה ז,ג ושם ה"ט). ומכיוון שהשושבינות ניתנה בשם כל הבנים צריכים כל הבנים להזמינו לשמוח בחתונתם, ומחזיר לכל אחד חלק יחסי מהסכום הכולל.
<b>שָׂמַח עִם מִקְצָתָן מַחֲזִיר חֵלֶק זֶה שֶׁשָּׂמַח עִמּוֹ בִּלְבַד</b>. כגון שהיו שלושה בנים, ושמח עם אחד מהם, יחזיר שליש השושבינות.
<b>וַהֲרֵי הוּא לָאֶמְצַע</b>. כולם ייהנו מאותו חלק שחזר, כדין חוב שפרע החייב לאביהם.
<h3> טו</h3>
<b>דְּבָרָיו נִשְׁמָעִים</b>. בניהול משא ומתן עבור האחים, משום שנראה הדור.
<b>מִתְּפוּסַת הַבַּיִת</b>. הרכוש המשותף קודם שהתחלקו בו היורשים.
<h2>פרק י</h2>
<h3> א</h3>
<b>וּבָא לָהֶם אָח</b>. שלא ידעו עליו, וחילקו את הירושה בלעדיו.
<b>בַּעַל חוֹב</b>. שהלווה כסף לאביהם.
<b>אֲפִלּוּ נָטַל זֶה קַרְקַע וְזֶה כְּסָפִים</b>. בעל חוב הנפרע מן היורשים אינו נפרע אלא מן הקרקע (הלכות מלווה ולווה יא,ז). וכאשר אחד נטל כספים ואחד נטל קרקע, אין אומרים שלקח קרקע על דעת כן שאם יבוא בעל חוב יגבה ממנו אלא החלוקה בטלה.
<b>בְּטֵלָה מַחֲלוֹקֶת</b>. חלוקת הנכסים, וכל אחד מהאחים יכול לדרוש לחזור ולחלק הנכסים.
<b>וְחוֹזְרִין וְחוֹלְקִין הַשְּׁאָר</b>. מה שנשאר אחרי שגבה המלווה חובו.
<h3> ב</h3>
<b>בִּשְׁעַת חָלְיוֹ</b>. בהיותו שכיב מרע, שדבריו ככתובים וכמסורים (הלכות זכייה ומתנה ח,ב).
<h3> ג</h3>
<b>הָאַחִים שֶׁחָלְקוּ</b>. שבאים לחלוק, לאחר שהשתמשו בתחילה בנכסים במשותף וקנו בהם בגדים לעצמם ולמשפחתם.
<b>שָׁמִין מַה שֶּׁעֲלֵיהֶן</b>. מעריכים את שווי הבגדים שקנו מהנכסים המשותפים, ומנכים אותו מן הירושה.
<b>שֶׁכְּבָר זָכוּ בָּהֶן לְעַצְמָן</b>. הילדים והנשים זוכים בבגדים שקנו להם ואינם שייכים לממון הירושה המשותף (ראה גם הלכות מלווה ולווה א,ה, הלכות ערכין וחרמין ג,יד).
<b>אֲבָל בְּבִגְדֵי שַׁבָּת וּמוֹעֵד וכו'</b>. שהם יקרים יותר ואינם צורך בסיסי, אין האחים מקנים אותם לבניהם ונשיהם.
<h3> ד</h3>
<b>אַפִּטְרוֹפּוֹס</b>. מיופה כוח או נאמן שיש לו זכות לנהל נכסיו ועסקיו של אחר.
<b>וּבוֹרֵר לָהֶם הַחֵלֶק הַיָּפֶה</b>. בוררים לכל אחד חלק הראוי והמתאים לו.
<b>אֵינָן יְכוֹלִין לִמְחוֹת</b>. ולדרוש חלק אחר, בטענה שיש להם עדיפות בחלק אחר.
<b>טָעוּ בֵּית דִּין בַּשּׁוּמָה וּפָחֲתוּ שְׁתוּת</b>. שהעריכו שווי הנכס של הקטנים פחות שישית משוויו האמתי.
<b>יְכוֹלִין לִמְחוֹת</b>. בדרך כלל כשיש טעות של שישית ('שתות') המקח קיים וצריך להחזיר את ההפרש, וכשהטעות יותר משישית המקח בטל (הלכות מכירה יב,ב). אמנם כשבית דין טועים הדין שונה, וגם בטעות של שישית ניתן לבטל את המכירה (שם יג,י; ולדין אפוטרופוס שטעה ראה שם ה"ט).
<b>אַחַר שֶׁהִגְדִּילוּ</b>. וגילו היתומים את הטעות.
<h3> ה</h3>
<b>צָרִיךְ לְמַנּוֹת</b>. לפני מותו.
<b>מִתְעַסֵּק</b>. מטפל.
<b>אֲבִיהֶן שֶׁל יְתוֹמִים</b>. מופקדים על טובתם של היתומים.
<h3> ו</h3>
<b>הָרְשׁוּת בְּיָדוֹ</b>. שיכול אדם לנהוג בממונו כרצונו, ובית דין אינם צריכים למנות אפוטרופוס.
<b>אִם מִנָּה... קָטָן אוֹ אִשָּׁה אוֹ עֶבֶד</b>. שיתעסקו בנכסי יורשיו הקטנים.
<b>לֹא אִשָּׁה</b>. שאין דרכה של אישה לצאת ולבוא ולטרוח בנכסים (רש"י גיטין נב,א).
<b>וְלֹא עֶבֶד</b>. כנעני, שאינו נאמן (שם).
<b>עַם הָאָרֶץ שֶׁהוּא בְּחֶזְקַת חָשׁוּד עַל עֲבֵרוֹת</b>. ראה הלכות עדות יא,א-ב.
<b>וְאִישׁ חַיִל</b>. שאינו ירא להציל נכסי היתומים (ראה הלכות סנהדרין ב,ז).
<b>כֹּחַ בְּעִסְקֵי הָעוֹלָם</b>. שיודע לנהל משא ומתן.
<b>קָרוֹב לֹא יֵרֵד לַקַּרְקָעוֹת</b>. שאין מורידים קרוב לנכסי יורש, כדלעיל ח,א.
<h3> ז</h3>
<b>יָתֵר מִדָּבָר שֶׁהוּא אָמוּד בּוֹ</b>. יותר ממה שעל פי הערכת נכסיו ניתן להניח שהוציא משלו.
<b>שֶׁמָּא מְצִיאָה מָצָא</b>. וההוצאות שהוציא מקורן ברווח שהרוויח מאותה מציאה.
<b>מְסַלְּקִין אוֹתוֹ</b>. שאילו ידע האב על כך, לא היה ממנה אותו.
<b>שֶׁמַּשְׁבִּיעִין אוֹתוֹ הוֹאִיל וְהִפְסִיד</b>. אף שבדרך כלל אין משביעים אפוטרופוס שנתמנה על ידי האב (השווה לקמן יא,ה).
<b>שְׁמוּעָתוֹ טוֹבָה</b>. שידוע כאדם כשר.
<b>שֶׁפָּרַץ בִּנְדָרִים</b>. שמרבה לנדור, ויש להניח שלא תמיד מקיים דבריו (פה"מ דמאי ב,ג).
<b>וּבַאֲבַק גָּזֵל</b>. מעשי עברה כעין גזל, כגון משחק בקובייה (ראה הלכות עדות י,ד).
<b>שֶׁכָּל בֵּית דִּין וּבֵית דִּין הוּא אֲבִיהֶן שֶׁל יְתוֹמִים</b>. שעל בית הדין בכל מקום וזמן לדאוג לטובת היתומים.
<h3> ח</h3>
<b>וְאֵין מַעֲמִידִין לוֹ אַפִּטְרוֹפּוֹס</b>. מכיוון שהוא בן דעת עליו לדאוג לעצמו ואין בית דין מחויב בכך (לעיל ז,ה).
<b>אֶלָּא אִם כֵּן צִוָּה אָבִיו אוֹ מוֹרִישׁוֹ שֶׁלֹּא יִתְּנוּ לוֹ וכו'</b>. ראה פסקים ושיטות.
<b>וּמַעֲמִידִין לָהֶן אַפִּטְרוֹפּוֹס</b>. ראה גם הלכות מכירה כט,ד.
<h2>פרק יא</h2>
<h3> א</h3>
<b>מָעוֹת שֶׁל יְתוֹמִים... אֵינָן צְרִיכִין אַפִּטְרוֹפּוֹס</b>. שלא כשאר נכסים שבית דין מעמידים להם אפוטרופוס לטפל בהם (ראה לעיל י,ה ולקמן ה"ד).
<b>בּוֹדְקִין עַל מִי שֶׁיֵּשׁ לוֹ נְכָסִים שֶׁיֵּשׁ לָהֶם אַחֲרָיוּת וְיִהְיוּ עִדִּית</b>. מחפשים אדם שיש לו קרקעות משובחות. שאדם כזה מצבו הכלכלי יציב וההשקעה אצלו היא ללא סיכון גדול.
<b>לֹא קִבֵּל עָלָיו נִדּוּי</b>. שבית דין לא נידו אותו.
<b>קָרוֹב לְשָׂכָר וְרָחוֹק לְהֶפְסֵד</b>. באופן שיש סיכוי גבוה שהיתומים ירוויחו ולא יפסידו. שמסכמים אתו שאם יהיה רווח במעות יקבלו אותו היתומים ואם יהיה הפסד ישלם להם אותו מכיסו. ואף על פי שהלוואה באופן זה אסורה מדברי חכמים משום אבק ריבית, בנכסי יתומים לא אסרו זאת (הלכות מלווה ולווה ד,יד).
<b>מַשְׁכּוֹן</b>. כדי להבטיח מעות היתומים.
<b>זָהָב מְשֻׁבָּר</b>. חתיכות של זהב שלא נעשים מהן חפצים ותכשיטים.
<b>שֶׁאֵין בּוֹ סִימָן</b>. ולכן אין חשש שיבואו אחרים ויתבעו אותו באמצעות סימנים.
<b>חֲלִי</b>. תכשיט.
<b>וְיִתְּנוּ סִימָן וְיִטְּלוּהוּ אַחַר מוֹתוֹ אִם יָדַע הַדַּיָּן שֶׁאֵין זֶה אָמוּד</b>. שאם בא אדם וטען שהפקיד אצל חברו חפץ קודם מותו, ונתן סימנים, מוציאים את החפץ מיד היתומים ונותנים לו, ובתנאי שהדיין מכיר את האדם שמת ויודע שלפי אמדן הונו לא מסתבר שהחפץ היה שייך לו (ראה הלכות שאלה ופיקדון ו,ד).
<b>וְכַמָּה יִפְסְקוּ בַּשָּׂכָר</b>. מה אחוז הרווחים שיקבל המתעסק.
<b>בַּמָּעוֹת</b>. העודפות על מזונותיהם.
<b>וְיִמְסְרוּ אוֹתָהּ בְּיַד הָאַפִּטְרוֹפּוֹס</b>. כדלעיל י,ה.
<h3> ב</h3>
<b>וּמוֹכְרִין אוֹתָן מִיָּד</b>. שמא ייגנבו או יתקלקלו (מאירי כתובות ק,ב).
<b>וְאִם הָיָההַשּׁוּק קָרוֹבלַמְּדִינָה מוֹלִיכִין אוֹתָן לַשּׁוּק</b>. שמחירם שם יקר יותר, אבל אם היה רחוק אין מוליכים אותם, שמא יאבדו בדרך.
<b>וְיִצְטָרְפוּ דְּמֵיהֶן עִם הַמָּעוֹת</b>. וינהגו בהם כדרך שנוהגים במעות, כדלעיל ה"א.
<h3> ג</h3>
<b>שֵׁכָר</b>. משקה משכֵּר העשוי מפירות או מתבואה.
<h3> ד</h3>
<b>כְּפִי הַמָּמוֹן</b>. בהתאם לנכסים שיש להם.
<b>וּכְפִי הָרָאוּי לָהֶן</b>. לפי צרכיהם ומעמדם.
<b>וְלֹא יַרְוִיחַ לָהֶן יָתֵר מִדַּאי</b>. לא ייתן להם צרכיהם ברווח ובריבוי.
<h3> ה</h3>
<b>נוֹתֵן לָהֶן</b>. האפוטרופוס.
<b>וְנִשְׁבַּעבִּנְטִילַת חֵפֶץ שֶׁלֹּא גְּזָלָם כְּלוּם</b>. שמפני שיכול להורות היתר לעצמו לקחת ממון היורשים מחמת הטרחה שטורח עבורם, תיקנו חכמים שיהיה אפשר לחייבו להישבע בטענת ספק כשיש חשד שמא נטל ממון אף אם אין ודאות בעניין (הלכות שלוחין ושותפין ט,א, ושם נזכרים עוד חייבי שבועה בטענת ספק מסיבות דומות; וראה שם בהמשך הפרק דינים שונים הנוגעים לשבועה זו). ושבועה זו נעשית בנקיטת חפץ, דהיינו בעודו אוחז ספר תורה בידו (הלכות שבועות יא,ח).
<b>בְּשֶׁמִּנּוּהוּ בֵּית דִּין</b>. שאנשים רוצים שימנו אותם בית דין אפוטרופוסים כדי שתתפרסם נאמנותם אצל בני אדם, ואינם נרתעים מכך שיחייבו אותם שבועה (פה"מ גיטין ה,ד; וראה גם הלכות שלוחין ושותפין ט,ד).
<b>אֲבָל אַפִּטְרוֹפּוֹס שֶׁמִּנָּהוּ אֲבִי יְתוֹמִים וכו'</b>. אם אביהם של היתומים או אדם אחר שהוריש את הנכסים מינה את האפוטרופוס.
<b>אֵינוֹ נִשְׁבָּע עַל טַעֲנַת הַסָּפֵק</b>. מכיוון שהאפוטרופוס אינו מקבל שכר על עבודתו, פטרוהו משבועה בטענת ספק כדי שלא יימנע מלהיות אפוטרופוס.
<b>יֵשׁ לָאַפִּטְרוֹפּוֹס</b>. מותר לו.
<b>כְּדֵי שֶׁיִּהְיֶה מְכֻבָּד</b>. כדין אח גדול, לעיל ט,טו.
<h3> ו</h3>
<b>יֵשׁ לָאַפִּטְרוֹפִּין לִמְכֹּר וכו'</b>. אבל אינם רשאים לתת מתנה (הלכות מכירה ל,ו).
<b>לְהַאֲכִיל לַיְתוֹמִין</b>. לצורך מזונותיהם.
<b>אֲבָל אֵין מוֹכְרִין וּמַנִּיחִין הַמָּעוֹת</b>. שמא ייגנבו, או מפני שהנכסים חשובים יותר (רש"י גיטין נב,א).
<b>וְאֵין מוֹכְרִין שָׂדוֹת לִקַּח עֲבָדִים</b>. על מנת לקנות עבדים.
<b>עִקַּר כָּל נִכְסֵי שָׂדוֹת</b>. שמשמשים לעיבוד השדה, ובלא שוורים אין עבודת השדות מתקיימת.
<h3> ז</h3>
<b>לִמְכֹּר בְּרָחוֹק וְלִגְאֹל בְּקָרוֹב</b>. למכור שדות הנמצאות במקום רחוק, כדי לקנות שדות קרובות יותר.
<b>לָדוּן וְלָחוּב עַל מְנַת לִזְכּוֹת</b>. לייצג את היתומים בתביעה ולחייבם בדבר, אף על פי שהם חושבים שעל ידי כך עשוי לצאת ליתומים רווח יותר גדול מצד אחר (מרכה"מ, וראה מ"מ שפירש באופן אחר).
<h3> ח</h3>
<b>אֵין הָאַפִּטְרוֹפִּין רַשָּׁאִין לְהוֹצִיא עֲבָדִים לְחֵרוּת</b>. שרשאים רק למכור כדי להאכיל היתומים.
<b>וַאֲפִלּוּ לִקַּח מִן הָעֶבֶד וכו'</b>. מפני שנראה הדבר כשחרור בלא דמים, ומתוך כך יבואו לזלזל בנכסי יתומים (תוספות גיטין לח,ב).
<b>מוֹכְרִין</b>. את העבד לצורך פרנסת היתומים.
<b>עַל מְנַת שֶׁיּוֹצִיאוּהוּ לְחֵרוּת</b>. כלומר לקונים יש רשות להוציאו לחירות אם ירצו (פרישה; והשווה הלכות ערכין וחרמין ו,יח).
<h3> ט</h3>
<b>תּוֹרְמִין</b>. ולא יתרמו בעין יפה, אלא אחד משישים מן הפירות (הלכות תרומות ג,ג).
<b>אֶלָּא יִמְכְּרוּ אוֹתָן טֶבֶל</b>. ולא יפרישו מהם תרומות ומעשרות לפני כן. ואף שבדרך כלל אסור למכור טבל, חכמים התירו זאת כשיש צורך בדבר כגון במקרה זה שנעשה לטובת היתומים (ראה הלכות מעשר ו,ו).
<h3> י</h3>
<b>קִצְבָּה</b>. מחיר ידוע מראש.
<b>שֶׁאֵינָן חַיָּבִין בְּמִצְוָה מִכָּל הַמִּצְווֹת</b>. שהרי קטן פחות מגיל שלוש עשרה אינו חייב במצוות מן התורה.
<b>כְּדֵי לְחַנְּכָן</b>. להרגיל אותם במצוות (לדוגמאות נוספות ראה הלכות תפילין ד,יג, הלכות ציצית ג,ט, הלכות ברכות ה,א).
<b>אֵין פּוֹסְקִין עֲלֵיהֶן צְדָקָה</b>. אבל כדי להחשיב אותם, מותר לפסוק עליהם (הלכות מתנות עניים ז,יב).
<b>וַאֲפִלּוּ לְפִדְיוֹן שְׁבוּיִין</b>. שהיא מצווה חשובה ביותר (שם ח,י).
<h3> יא</h3>
<b>פּוֹסְקִין עָלָיו</b>. מכיוון שהצדקה חובה עליו, נשתעבדו נכסיו (כס"מ).
<b>אִם הָיָה רָאוּי</b>. לפי מצבו הכלכלי.
<h3> יב</h3>
<b>כְּמוֹ שֶׁבֵּאַרְנוּ</b>. לעיל ה"ה.
<b>וּלְהִזָּהֵר הַרְבֵּה מֵאֲבִיהֶן שֶׁל אֵלּוּ הַיְתוֹמִין שֶׁהוּא רוֹכֵב עֲרָבוֹת</b>. כינוי לקדוש ברוך הוא שהוא שליט על הרקיע העליון, שבו צדק ומשפט צדק, ובו גנוזים חיים, שלום וברכה, להשפיע טוב לעושים צדק ומשפט וצדקה (ערוה"ש רצ,לד).
<b>סֹלּוּ</b>. שבחו ורוממו.
