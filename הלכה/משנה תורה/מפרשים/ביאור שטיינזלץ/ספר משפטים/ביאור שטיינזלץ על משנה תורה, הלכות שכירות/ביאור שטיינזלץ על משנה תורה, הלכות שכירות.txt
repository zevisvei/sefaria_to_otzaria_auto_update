<h1>ביאור שטיינזלץ על משנה תורה, הלכות שכירות</h1>
<h2>פרק א</h2>
<h3> א</h3>
<b>אַרְבָּעָה שׁוֹמְרִים נֶאֶמְרוּ בַּתּוֹרָה וּשְׁלֹשָׁה דִּינִין יֵשׁ לָהֶן</b>. בתורה נזכרים ארבעה סוגי אנשים שנמצא בידם חפץ של אחרים ומחובתם לשמור עליו, אך מבחינת הדין שלהם לגבי האחריות על החפץ שבידם הם מתחלקים לשלושה.
<b>שׁוֹמֵר חִנָּם</b>. שאינו מקבל שכר עבור שמירת הפיקדון ואינו רשאי להשתמש בו.
<b>וְהַשּׁוֹאֵל</b>. שקיבל את הפיקדון על מנת להשתמש בו, ואינו משלם למשאיל על כך.
<b>נוֹשֵׂא שָׂכָר</b>. שומר שכר, שמקבל שכר עבור שמירת הפיקדון ואינו רשאי להשתמש בו.
<b>וְהַשּׂוֹכֵר</b>. שמשלם שכירות לבעלים על השימוש בפיקדון.
<h3> ב</h3>
<b>נִשְׁבֵּית</b>. נשבתה בידי אחרים.
<b>הֲרֵי זֶה נִשְׁבָּע שֶׁשָּׁמַר כְּדֶרֶךְ הַשּׁוֹמְרִין</b>. לפי דרך השמירה הנהוגה בפיקדון, שהרי אם פשע ולא שמר כראוי חייב לשלם. וכולל בשבועתו את מה שאירע לפיקדון ושאינו ברשותו, ושלא שלח בו יד קודם לכן (ראה הלכות שאלה ופיקדון ד,א-ג, ו,א).
<b>שֶׁנֶּאֱמַר וְגֻנַּב מִבֵּית הָאִישׁ</b>. וקודם לכן נאמר: “כי יתן איש אל רעהו כסף או כלים לשמור וגונב מבית האיש“, ולמדו חכמים שפרשה זו מדברת על שומר חינם הפטור מגנבה ואבדה (בבלי בבא מציעא צד,ב).
<b>וְנִקְרַב בַּעַל הַבַּיִת אֶל הָאֱלֹהִים</b>. ופירשו חכמים ש‘אלהים‘ האמור כאן הוא כינוי לדיינים ושקריבה זו היא השבועה שמשביעים את השומר על טענתו (שם מא,ב).
<b>שֶׁמֵּתָה</b>. בידי שמים.
<b>נִשְׁבְּרָה</b>. כגון שנפגעה על ידי חיה או שניזוקה באופן אחר (ראה מכילתא דרבי ישמעאל ומכילתא דרשב“י לשמות כב,ט ופרשני המקרא שם).
<b>שֶׁכָּךְ כָּתוּב בַּשּׁוֹאֵל וְנִשְׁבַּר אוֹ מֵת</b>. ומפורש בתחילת הפסוק: “וכי ישאל איש מעם רעהו“.
<b>בְּעָלָיו אֵין עִמּוֹ שַׁלֵּם יְשַׁלֵּם</b>. ואם בעליו עמו פטור, כדלקמן ה“ג.
<b>אוֹ שֶׁנָּטַל שָׂכָר עַל שְׁמִירָתוֹ</b>. הפיקדון ששומר עליו תמורת שכר.
<b>שֶׁנֶּאֱמַר וּמֵת אוֹ נִשְׁבַּר</b>. וקודם לכן נאמר: “כי יתן איש אל רעהו חמור או שור או שה וכל בהמה לשמור“, ולמדו חכמים שפרשה זו מדברת על שומר שכר (בבלי בבא מציעא צד,ב), והשוו חכמים את השוכר לשומר שכר משום שבשני המקרים יש תועלת הן למקבל החפץ והן לבעל החפץ, ולכן הנזקים מתחלקים ביניהם ובין בעל החפץ.
<b>שְׁבֻעַת יי תִּהְיֶה בֵּין שְׁנֵיהֶם</b>. ומכאן שבאונס נשבע ונפטר.
<b>וְנֶאֱמַר אִם גָּנֹב יִגָּנֵב מֵעִמּוֹ יְשַׁלֵּם לִבְעָלָיו אִם טָרֹף יִטָּרֵף</b>. ומכאן שחייב בגנבה ופטור באונס של טרפה וכדומה. ולמדו חכמים בקל וחומר שגם באבדה חייב, שכן אם חייב על גנבה שיש בה ממד של אונס, כל שכן שחייב באבדה שיש בה ממד של פשיעה (שם).
<b>כְּמוֹ שֶׁיִּתְבָּאֵר</b>. הלכות שאלה ופיקדון א,א.
<b>בְּלִסְטֵיס מְזֻיָּן</b>. שודד חמוש.
<h3> ג</h3>
<b>אִם שָׁאַל הַשּׁוֹמֵר אֶת הַבְּעָלִים עִם הַדָּבָר שֶׁלָּהֶן אוֹ שְׂכָרָן</b>. שבזמן שלקח את החפץ ביקש מהם לעשות עבורו מלאכה כל שהיא או שכרם לעשות זאת (לפרטי דין זה ראה הלכות שאלה ופיקדון פרק ב).
<b>אִם בְּעָלָיו עִמּוֹ לֹא יְשַׁלֵּם וכו‘</b>. אם בעל החפץ שאול לשומר או לשואל, אין הוא צריך לשלם על אבדן החפץ. [ממה שהרמב“ם הביא כאן את סוף הפסוק “אם שכיר הוא בא בשכרו“, ייתכן שכוונתו בפירוש הפסוק שאם בעל החפץ שכור לשומר או לשואל (‘אם שכיר הוא‘), אינו משלם לו על אבדן החפץ אלא משלם לו את שכרו בלבד (‘בא בשכרו‘).]
<b>אַף עַל פִּי שֶׁאֵין הַבְּעָלִים שָׁם עִמּוֹ</b>. היות והם שאולים או שכורים לו פטור, אפילו אם הם במקום אחר.
<b>מִפִּי הַשְּׁמוּעָה לָמְדוּ</b>. מסורת חכמים בביאור המקראות.
<b>שֶׁכֻּלָּן בַּבְּעָלִים פְּטוּרִין</b>. שאם היו הבעלים שאולים או שכורים לשומרים בזמן ההפקדה, אזי הם פטורים.
<h3> ד</h3>
<b>כָּל שׁוֹמֵר שֶׁפָּשַׁע בִּתְחִלָּתוֹ</b>. שלא שמר את הפיקדון כראוי.
<b>כְּמוֹ שֶׁיִּתְבָּאֵר</b>. לקמן ג,ט.
<b>לֹא יִשְׂכְּרֶנּוּ לְאַחֵר</b>. לא ישכירנו לאדם אחר (ויש גורסים ‘ישכירנו‘; אך מצוי בדברי הרמב“ם חילוף בין הפועל ‘שכר‘ לפועל ‘השכיר‘ — ר“י שילת).
<b>עָבַר הַשּׁוֹמֵר</b>. עשה שלא כדין.
<b>וְיַעֲשֶׂה הוּא דִּין עִם הַשּׁוֹמֵר הַשֵּׁנִי</b>. העובדה שהמפקיד קיבל את שלו אינה פוטרת את השני מאחריות כלפי הראשון.
<b>אֲפִלּוּ הָיָה הָרִאשׁוֹן שׁוֹמֵר חִנָּם וּמָסַר לְשׁוֹמֵר שָׂכָר</b>. ורמת האחריות על הפיקדון עלתה.
<b>אַתָּה נֶאֱמָן אֶצְלִי לְהִשָּׁבַע וְזֶה אֵינוֹ נֶאֱמָן</b>. ומכיוון שאין המפקיד מאמין לשומר השני, על השומר הראשון לשלם למפקיד.
<b>כְּגוֹן שֶׁהָיָה אֶצְלוֹ מֻפְקָד בְּשָׂכָר וְהִפְקִידוֹ אֵצֶל אוֹתוֹ הַשֵּׁנִי בְּחִנָּם</b>. ונמצא שהשומר הראשון היה חייב בגנבה ואבדה והשומר השני פטור בגנבה ואבדה.
<b>אוֹ שֶׁהָיָה שָׁאוּל אֶצְלוֹ וְהִפְקִידוֹ אֵצֶל אוֹתוֹ הַשֵּׁנִי בְּשָׂכָר</b>. ונמצא שהראשון היה חייב באונס, והשני פטור.
<b>אַף עַל פִּי שֶׁשָּׁאַל אוֹ שָׂכַר בַּבְּעָלִים</b>. והיה צריך להיפטר אף בפשיעה (כדלעיל ה“ג).
<b>שֶׁהֲרֵי הוֹצִיא הַדָּבָר הַשָּׁמוּר מִיָּדוֹ לְיַד שׁוֹמֵר אַחֵר</b>. ואין פטור שאלה או שכירות בבעלים חל אלא כשאירע הדבר כשהפיקדון ביד השומר ששאל או שכר את הבעלים ולא כשאירע הדבר לאחר שהעבירו לידי אחר (מ“מ).
<h3> ה</h3>
<b>כְּדִין שְׁמִירָתוֹ</b>. של הראשון.
<b>שׁוֹמֵר שָׂכָר שֶׁנָּתַן הַבְּהֵמָה הַשְּׁמוּרָה אֶצְלוֹ לְשׁוֹמֵר חִנָּם</b>. ומיעט שמירתה בכך.
<b>שֶׁמֵּתָה הַבְּהֵמָה כְּדַרְכָּהּ</b>. והרי גם שומר שכר פטור במקרה כזה.
<h3> ו</h3>
<b>הַהֲנָיָה</b>. הרווח.
<b>וּמֵתָה כְּדַרְכָּהּ בְּיַד הַשּׁוֹאֵל</b>. והשואל חייב במקרה זה והשוכר פטור.
<b>יַחְזְרוּ דְּמֵי פָּרָה לַבְּעָלִים</b>. הבעלים מקבלים את דמי הפרה מהשואל, ואין השוכר יכול ליטלם מהשואל ולהשאירם אצלו בטענה שהוא נפטר במקרה שמתה.
<b>שֶׁאֵין זֶה הַשּׂוֹכֵר עוֹשֶׂה סְחוֹרָה בְּפָרָתוֹ שֶׁל זֶה</b>. הפרה מושכרת לו למלאכה בלבד ולא מעבר לכך.
<b>הוֹאִיל וְהַשּׁוֹמֵר הָרִאשׁוֹן חַיָּב בְּאַחֲרָיוּתוֹ עַד שֶׁיַּגִּיעַ לְיַד הַבְּעָלִים</b>. שהרי לא עשהו בעל הפיקדון שליח. אבל אם עשהו בעל הפיקדון שליח להחזיר לו פקדונו מיד השומר, נפטר השומר מהאחריות מיד עם מסירת הפיקדון לשליח (הלכות שלוחין ושותפין ב,ג).
<b>אִם בָּא לַחֲזֹר וּלְהַחֲזִיר הַפִּקָּדוֹן מִיַּד הַשּׁוֹמֵר הַשֵּׁנִי מַחֲזִיר</b>. שכל זמן שהפיקדון ביד השליח וחייב הנפקד באחריות, יכול להחזיר את הפיקדון לידו (שלא כהלוואה שבכל מקרה אינו יכול לחזור בו — ראה הלכות מלווה ולווה טז,ב).
<b>כַּפְרָן</b>. אדם שאינו נאמן.
<b>אֵינוֹ יָכוֹל לְהַחֲזִיר הַפִּקָּדוֹן מִיַּד הַשּׁוֹמֵר הַשֵּׁנִי</b>. שבוודאי רצונו של המפקיד שיישאר הפיקדון ביד השליח, וזוכה השליח בפיקדון עבורו.
<h2>פרק ב</h2>
<h3> א</h3>
<b>וְשֶׁל הֶדְיוֹט</b>. ממון חולין.
<b>יָצְאוּ הַקַּרְקָעוֹת</b>. קרקעות אינן מיטלטלין ולכן אינן בכלל דין השומרים.
<b>וְיָצְאוּ עֲבָדִים שֶׁהֻקְּשׁוּ לְקַרְקָעוֹת</b>. הושוו להם מבחינה הלכתית (ראה הלכות גנבה ב,ב).
<b>וְיָצְאוּ הַשְּׁטָרוֹת שֶׁאֵין גּוּפָן מָמוֹן</b>. ששווי השטר אינו נגזר משווי הנייר אלא ממה שכתוב בו.
<b>יָצְאוּ הֶקְדֵּשׁוֹת</b>. נכסי הקדש, שהם ממון גבוה ואינם בכלל ‘רעהו‘.
<b>אֵינוֹ נִשְׁבָּע</b>. אם נגנב הפיקדון או אבד או נאנס, אינו צריך להישבע שלא פשע כדי להיפטר.
<b>וְנוֹשֵׂא שָׂכָר אוֹ שׂוֹכֵר אֵינוֹ מְשַׁלֵּם</b>. אף אם נגנב הפיקדון או אבד שבמקרה רגיל חייב, בדברים אלו פטור.
<b>וְאִם קָנוּ מִיָּדוֹ חַיָּב בְּאַחֲרָיוּתָן</b>. אם הוסכם ביניהם שהשומר יהיה חייב בדיני השומרים אף בדברים אלו ועשו על כך קניין סודר (ראה הלכות מכירה ה,ה ובביאור שם).
<h3> ב</h3>
<b>וְתִקְּנוּ חֲכָמִים שֶׁנִּשְׁבָּעִין עַל הַהֶקְדֵּשׁוֹת שְׁבוּעַת הַשּׁוֹמְרִין</b>. שכל שומר חייב להישבע כדינו.
<b>כְּעֵין שֶׁל תּוֹרָה</b>. בעודו מחזיק בספר תורה (שבועה בנקיטת חפץ) בדומה לשבועה חמורה מן התורה (ראה הלכות שבועות יא,ח).
<h3> ג</h3>
<b>שֶׁכָּל הַפּוֹשֵׁעַ מַזִּיק הוּא וְאֵין הֶפְרֵשׁ בֵּין דִּין הַמַּזִּיק קַרְקַע לְדִין הַמַּזִּיק מִטַּלְטְלִין</b>. שמה שפטרה תורה את השומרים בדברים אלו הוא מתשלומים הנובעים מדיני השמירה ולא מתשלומים הנובעים מגרימת נזק, ובגרימת נזק אין פטור בקרקעות וכדומה.
<b>וְכֵן הוֹרוּ רַבּוֹתַי</b>. לגבי מסירת כרם בתנאי שיעבוד בו, שאם פשע חייב משום שהוא מזיק בידיים (ראה ר“י מיגאש שבועות מב,ב — אבל לגבי שומר שפשע בקרקעות וכדומה לדעת הר“י מיגאש שם פטור, שלא כדעת הרמב“ם בפסקה הקודמת).
<b>בַּאֲרִיסוּת</b>. האריס מעבד את השדה עבור הבעלים תמורת חלק מהפירות.
<b>יְאַבֵּק</b>. יפזר אבק על שרשי האילנות שהתגלו.
<h3> ד</h3>
<b>אֲפִלּוּ הָיוּ עֲנָבִים הָעוֹמְדוֹת לְהִבָּצֵר</b>. אף שאינן זקוקות לקרקע, נחשבות כקרקע לעניין דיני שומרים משום שמוסר לו את הענבים לשמירה (אבל כשמוסרן לו על מנת לתלשן, אם אינן זקוקות לקרקע ועומדות להיבצר נחשבות כמיטלטלין — ר“י מיגאש שבועות מג,א, וראה הלכות מכירה א,יז, הלכות טוען ונטען ה,ד).
<h3> ה</h3>
<b>וְאַחַר כָּךְ</b>. בזמן שהיה אצל השומר.
<b>פָּדָהוּ</b>. שילם את שוויו להקדש והוציאו לחולין.
<b>וַהֲרֵי הוּא חֻלִּין בְּעֵת שֶׁנְּטָלוֹ מִיַּד הַשּׁוֹמֵר</b>. בזמן שבא לקחתו מהשומר, וקודם לכן אירע בו אונס מיתה וכדומה.
<h3> ו</h3>
<b>אֶחָד הָאִישׁ וְאֶחָד הָאִשָּׁה בְּדִין הַשּׁוֹמְרִין</b>. דינם שווה.
<h3> ז</h3>
<b>הוֹרוּ רַבּוֹתַי שֶׁאֵין זֶה נִשְׁבָּע בְּטַעֲנַת הַקָּטָן וכו‘</b>. אף שאין נשבעים על טענת קטן מכיוון שאין תביעתו נחשבת לתביעה, אם קטן הפקיד ואבד הפיקדון חייב השומר להישבע לו, מאחר ושבועת השומרים אינה נובעת מחמת טענה ודאית של המפקיד, וקטן אינו שונה בה מגדול (ראה הלכות טוען ונטען ה,ט).
<h3> ח</h3>
<b>כְּדֶרֶךְ שֶׁתִּקְּנוּ מְשִׁיכָה בַּלָּקוֹחוֹת</b>. מדין תורה ניתן לקנות מיטלטלין בנתינת הכסף, וחכמים תיקנו שאינם נקנים בכסף אלא רק בהגבהה או במשיכה (ראה הלכות מכירה ג,א).
<b>כָּךְ תִּקְּנוּ מְשִׁיכָה בַּשּׁוֹמְרִין</b>. חכמים תיקנו שהשמירה תחול רק לאחר המשיכה, הן לעניין חובת השמירה והאחריות של השומר והן לעניין שלא יוכל המפקיד או המשאיל לחזור בו (מ“מ).
<b>וְאָמַר לוֹ הַנַּח לְפָנַי הֲרֵי זֶה שׁוֹמֵר חִנָּם</b>. ואף שתיקנו שאין השמירה חלה אלא באמצעות משיכה, יש שפירשו שאכן הייתה משיכה אלא שבמקרים שאמר ‘הנח לפניך‘ וכדומה, אף אם הייתה משיכה לא חל עליו חיוב שמירה, ויש שפירשו שמדובר בחצרו של השומר שקונה לו ללא משיכה (ראה מאירי בבא מציעא פ,ב וראשונים נוספים שם).
<b>אֵינוֹ לֹא שׁוֹמֵר חִנָּם וְלֹא שׁוֹמֵר שָׂכָר</b>. שאין באמירות אלו לשון התחייבות אלא כאומר ‘הנח את שלך לפניך ושמרהו אתה‘ וכדומה.
<b>אֲבָל מַחֲרִים וכו‘</b>. מתקנת הגאונים במקרים מסוימים כאשר אדם חושד באדם אחר ואינו יכול לחייבו שבועה, הוא יכול להטיל חרם (קללה) באופן כללי על מי שמשקר כנגדו באותו העניין בלי להזכיר את שמו של החשוד (ראה הלכות גזלה ד,ז-ח, מ“מ הלכות טוען ונטען א,ד).
<b>שֶׁאֵין אוֹמְרִין מִגּוֹ לְפָטְרוֹ מִשְּׁבוּעָה אֶלָּא לְפָטְרוֹ מִלְּשַׁלֵּם</b>. טענת ‘מיגו‘ היא כאשר נתבע יכול לטעון טענה טובה שהיה נפטר על ידה מתביעת הממון, והוא טוען טענה פחות טובה. והדין הוא שנפטר מתביעת הממון גם בטענה הפחות טובה מתוך שיכול לטעון את הטענה הטובה (‘מיגו‘ היא מילה ארמית שפירושה ‘מתוך‘; לדוגמה לטענת מיגו ראה הלכות זכייה ומתנה ט,כב-כג). והכלל הוא שטענת מיגו מועילה לפטור את הנתבע מחיוב ממון, אך אינה פוטרת אותו משבועה שהתחייב בה (לדוגמאות נוספות ראה הלכות שלוחין ושותפין ט,ד, הלכות מלווה ולווה יג,ג). ולכן במקרה שהפקיד אצלו ללא עדים, אף שהיה יכול לטעון טענה טובה יותר ולהכחיש שהוא שומר ולהיפטר, וטען טענה פחות טובה שהודה שהוא שומר אלא שהפיקדון נאנס או נגנב או אבד, אינו נפטר משבועה.
<b>אֲפִלּוּ הָיָה הַדָּבָר... שָׁוֶה פְּרוּטָה הֲרֵי זֶה הַשּׁוֹמֵר נִשְׁבָּע עָלָיו</b>. ואין הדין כאן כבשבועת מודה במקצת שחייב בשבועה רק על כפירה בערך של שתי מעות כסף או יותר (ראה הלכות טוען ונטען ג,א). אמנם אם הפיקדון שווה פחות מפרוטה אין נשבעים עליו שבועת הפיקדון אלא אם כן הוא כלי (ראה שם ג,ה-ו, הלכות שבועות ז,טז).
<b>וְאֵין אֶחָד מִן הַשּׁוֹמְרִין צָרִיךְ לְהוֹדָיָה בְּמִקְצָת</b>. חיוב השבועה בשומרים הוא גם כשטוען שכל הפיקדון נאנס או נגנב או אבד, שלא כדין המודה במקצת שחייב שבועה רק אם הודה במקצת וכפר במקצת (הלכות טוען ונטען ג,א).
<h3> ט</h3>
<b>מַתְנֶה שׁוֹמֵר חִנָּם וכו‘</b>. ניתן להתנות מראש על שינוי בחובת האחריות של השומר הן להקל והן להחמיר.
<b>וְאֵינוֹ צָרִיךְ קִנְיָן וְלֹא עֵדִים</b>. אין צורך בקניין סודר או בעדים כדי לתת תוקף לתנאי.
<h3> י</h3>
<b>טָעַן זֶה שֶׁהָיָה שָׁם תְּנַאי</b>. המפקיד טוען שהיה תנאי לטובתו, כגון שהתחייב השומר להתחייב אף במקרים שאמור להיות פטור.
<b>נִשְׁבָּע הַשּׁוֹמֵר שְׁבוּעַת הַשּׁוֹמְרִין וּמְגַלְגֵּל בָּהּ שֶׁלֹּא הָיָה שָׁם תְּנַאי</b>. השומר חייב להישבע על מה שקרה לפיקדון כדין כל שומר, וכולל בשבועתו (‘מגלגל בה‘) גם שבועה שלא היה תנאי ביניהם (לעיקרון של גלגול שבועה ראה הלכות טוען נוטען א,יב; וכן הדין במקרה ההפוך שהשומר טוען שהיה שם תנאי שמגלגל בשבועתו שהיה תנאי — הלכות שאלה ופיקדון ו,ב).
<h3> יא</h3>
<b>הַנַּח לְפָנֶיךָ וְלֹא נַעֲשֵׂיתִי לוֹ שׁוֹמֵר</b>. שבאמירה זו אינו נעשה שומר (כדלעיל ה“ח).
<b>נִשְׁבָּע הֶסֵּת</b>. שאין חובת שבועת השומרים חלה אלא כשמודה שהוא שומר, אבל כשכופר בכך, הרי הוא ככופר בכול שאינו חייב שבועה בנקיטת חפץ מן התורה אלא שבועת היסת שהיא שבועה קלה מדברי חכמים ללא נקיטת חפץ.
<b>שֶׁלֹּא קִבְּלוֹ אֶלָּא בְּדֶרֶךְ זוֹ</b>. באמירת ‘הנח לפניך‘.
<b>וְכוֹלֵל בִּשְׁבוּעָתוֹ</b>. בדרך של גלגול שבועה.
<b>שֶׁלֹּא שָׁלַח בּוֹ יָד וְלֹא אִבְּדוֹ בַּיָּדַיִם וְלֹא בִּגְרָם שֶׁגּוֹרֵם לוֹ שֶׁיִּהְיֶה חַיָּב לְשַׁלֵּם</b>. שאם שלח בו יד נחשב כגזלן וחייב באונסים (הלכות גזלה ג,יא), ואם איבדו בידיים או גרם לו נזק שחייבים על גרימתו, חייב מדין מזיק (ראה הלכות חובל ומזיק ז,ז).
<h3> יב</h3>
<b>בַּמֶּה דְּבָרִים אֲמוּרִים</b>. שלטוען ‘החזרתי לך‘ די בשבועת היסת.
<b>שְׁטָר</b>. המעיד על התחייבותו לשמור.
<b>נִשְׁבָּע בִּנְקִיטַת חֵפֶץ</b>. נשבע בעודו מחזיק ספר תורה, בדומה למי שנשבע שבועת התורה (ראה הלכות שבועות יא,ח).
<b>שֶׁמִּתּוֹךְ שֶׁיָּכוֹל לוֹמַר וכו‘</b>. הסיבה שאין מחייבים אותו לשלם אף על פי שיש שטר ביד המפקיד היא משום שיש לו טענת ‘מיגו‘, שמתוך שהיה יכול לטעון שהפיקדון נגנב או נאבד הרי הוא נאמן על טענתו שהחזיר.
<b>וּכְשֵׁם שֶׁאִם טָעַן שֶׁנֶּאֱנַס נִשְׁבָּע מִן הַתּוֹרָה בִּנְקִיטַת חֵפֶץ וכו‘</b>. משום שה‘מיגו‘ מבוסס על טענה שהייתה מזקיקה אותו להישבע שבועת השומרים מן התורה בנקיטת חפץ, תיקנו חכמים שיישבע שבועה חמורה בנקיטת חפץ כעין שבועה של תורה.
<b>בְּשֶׁהָיָה הַשּׁוֹמֵר יָכוֹל לִטְעֹן וְלוֹמַר נֶאֶנְסוּ וְלֹא נַצְרִיךְ אוֹתוֹ לְהָבִיא רְאָיָה</b>. שאז טענת ה‘מיגו‘ קיימת.
<b>אֲבָל אִם הָיָה חַיָּב לְהָבִיא רְאָיָה עַל טַעֲנָתוֹ כְּמוֹ שֶׁיִּתְבָּאֵר</b>. כגון שהאונס אירע במקום שמצויים בו רבים, ועליו להביא עדים ואינו יכול להישבע (לקמן ג,א).
<b>אֵינוֹ נֶאֱמָן לוֹמַר הֶחֱזַרְתִּי</b>. משום שאין לו טענת ‘מיגו‘ במקרה זה, שהרי בכל מקרה היה עליו להביא עדים.
<b>אֶלָּא זֶה הַשּׁוֹמֵר בִּלְבַד שֶׁיֵּשׁ עָלָיו שְׁטָר</b>. משום שה‘מיגו‘ במקרה זה מבוסס על טענה שיש בה שבועה בנקיטת חפץ, כדלעיל.
<h2>פרק ג</h2>
<h3> א</h3>
<b>שׁוֹמֵר שֶׁטָּעַן שֶׁנֶּאֱנַס אֹנֶס גָּדוֹל כְּגוֹן שְׁבוּרָה וּמֵתָה</b>. והן שומר חינם והן שומר שכר פטורים באונס זה על ידי שבועה.
<b>וְאִם לֹא הֵבִיא רְאָיָה יְשַׁלֵּם</b>. ואינו נפטר על ידי שבועה.
<b>שֶׁהֶעֱבִיר חָבִית שֶׁל יַיִן בְּשָׂכָר</b>. ודינו כשומר שכר.
<b>מָחוֹזָא</b>. עיר בבבל.
<b>אֶלָּא נִתְקַלְתָּ וְנָפַלְתָּ</b>. ותיקנו חכמים שהנתקל נחשב אנוס ואף אם הוא שומר שכר פטור מלשלם (כדלקמן ה“ב).
<h3> ב</h3>
<b>שֶׁאֵין זֶה אֹנֶס גָּדוֹל וַהֲרֵי הַשְּׁבִירָה כִּגְנֵבָה וַאֲבֵדָה שֶׁהוּא חַיָּב בָּהֶן</b>. כאשר נתקל והחבית נשברה, אין זה נחשב לאונס גדול, שהרי היה עליו ללכת יותר בזהירות, אלא דינו כגנבה ואבדה שמן התורה שומר שכר צריך לשלם עליהן.
<b>אֲבָל תִּקְּנוּ חֲכָמִים שֶׁיִּהְיֶה חַיָּב שְׁבוּעָה שֶׁלֹּא פָּשַׁע בָּהּ</b>. כדינו של שומר שכר באונס גדול.
<b>הֲרֵי הוּא כְּאֹנֶס וְאֵינוֹ אֹנֶס</b>. שמצד אחד אין משא זה כבד לשני אנשים ונמצא שלא העמיסו על עצמם יתר על המידה, אך מצד שני ייתכן שדווקא משום שהם שניים כל אחד סמך על חברו והניח את אחיזתו כדי להקל משאו, ומראש היה להם לחלק את המשא וכל אחד יעביר חציו לבדו (ראה בפסקה הסמוכה).
<b>וּמְשַׁלְּמִין מֶחֱצָה אִם יֵשׁ עֵדִים שֶׁלֹּא פָּשְׁעוּ בָּהּ</b>. שהרי במקום שהעדים מצויים אינם יכולים להישבע.
<b>נִשְׁבָּעִין שֶׁלֹּא שְׁבָרוּהָ בִּפְשִׁיעָה</b>. ובכך נפטרים מהחצי שנידון כאונס.
<h3> ג</h3>
<b>אִם הֶחֱזִירוֹ בְּיוֹם הַשּׁוּק וכו‘</b>. שאומדים את ערך התשלום לפי שווי חבית יין ביום התשלום.
<b>וְהוּא שֶׁלֹּא הָיָה לוֹ יַיִן לִמְכֹּר בְּיוֹם הַשּׁוּק</b>. שאם הייתה החבית קיימת, היה מוכר אותה כעת, ונמצא שהפסידו ארבעה.
<b>אֲבָל אִם הָיָה לוֹ יַיִן מַחֲזִירִין לוֹ שְׁלֹשָׁה</b>. משום שיכול למכור חביות אחרות המצויות אצלו, לא הפסידו אלא שלושה.
<b>מַחֲזִירִין לוֹ שְׁלֹשָׁה</b>. כשווי החבית ביום רגיל שאינו יום השוק.
<b>וּמְנַכִּין לוֹ בְּכָל זְמַן וכו‘</b>. בין ביום השוק ובין שלא ביום השוק, מפחיתים מהתשלום את הטרחה שבמכירת היין שבחבית אם הייתה קיימת, ואת הנקב שהיה נוקב בה על מנת להוציא מיינה לקונים ומוריד מערכה של החבית (סמ“ע שד ס“ק יא).
<h3> ד</h3>
<b>אִם הָיָה זְאֵב אֶחָד אֵין זֶה אֹנֶס</b>. משום שיכול הרועה לגרשו, אין זה נחשב כאונס גדול ששומר שכר פטור ממנו, וחייב לשלם.
<b>אֲפִלּוּ בִּשְׁעַת מִשְׁלַחַת זְאֵבִים</b>. כשהזאבים יוצאים ממחבואיהם להתנכל לעוברי אורח בכל מקום.
<b>וְאִם הָיוּ שְׁנֵי זְאֵבִים הֲרֵי זֶה אֹנֶס</b>. שאין בכוחו לגרשם ומוגדר כאונס שבו גם שומר שכר פטור.
<b>לִסְטֵיס מְזֻיָּן</b>. שודד חמוש.
<b>וְהַבֻּרְדְּלֵס</b>. נראה שהכוונה כאן לצבוע (ראה פה“מ בבא קמא א,ד, ערוך השלם ערך ‘ברדלס‘ ו‘אפא‘). [הערה: הרמב“ם בפה“מ מנקד את המילה אימתי: אַמָּתַי.]
<b>הֲרֵי אֵלּוּ אֳנָסִין</b>. ואף שומר שכר פטור מלשלם.
<b>בִּזְמַן שֶׁבָּאוּ מֵאֵלֵיהֶן</b>. שבאו חיות רעות או שודדים למקום המרעה הרגיל של הבהמות.
<b>לִמְקוֹם גְּדוּדֵי חַיּוֹת וְלִסְטִים</b>. מקום שבו הם מתגודדים ומתאספים.
<b>אֵין אֵלּוּ אֳנָסִין וְחַיָּב לְשַׁלֵּם</b>. שמעשיו הם שגרמו ונחשב פושע.
<h3> ו</h3>
<b>לְהַצִּיל הַטְּרֵפָה אוֹ הַשְּׁבוּיָה בְּרוֹעִים אֲחֵרִים וּבְמַקְלוֹת</b>. להציל בהמה מטרף או משביה באמצעות קריאת רועים אחרים לסייעו או באמצעות הבאת כלי זיין.
<b>אֶחָד שׁוֹמֵר שָׂכָר וְאֶחָד שׁוֹמֵר חִנָּם</b>. שניהם מחויבים לקרוא לרועים ולהביא מקלות.
<b>קוֹרֵא רוֹעִים וּמֵבִיא מַקְלוֹת בְּחִנָּם</b>. מחויב להביא סיוע של רועים אחרים או כלי זיין בחינם.
<b>עַד כְּדֵי דְּמֵי הַבְּהֵמָה כְּדֵי לְהַצִּיל</b>. ואף אם הגיעו דמי ההצלה לשווי הבהמה, עדיף לבעל הבית לחסוך מעצמו את הטרחה שבקניית בהמות חדשות, או את הטרחה באילוף הבהמות החדשות שיקנה (בבלי בבא מציעא צג,ב).
<h3> ז</h3>
<b>שֶׁאֵינוֹ יָכוֹל לִטְעֹן אֶלָּא עַד כְּדֵי דְּמֵיהֶן וְיָכֹל הָיָה לוֹמַר נִטְרְפָה</b>. שהסכום המירבי שהוא יכול לטעון שהוציא על ההצלה הוא כדי שווייה של הבהמה, ונאמן להוציא סכום זה מהבעלים שהרי היה יכול לטעון שנטרפה וליטלה לעצמו.
<b>כְּדִין כָּל הַנִּשְׁבָּעִין וְנוֹטְלִין</b>. ראה הלכות טוען ונטען א,ב.
<h3> ח</h3>
<b>בֵּין בְּעֵת שֶׁדֶּרֶךְ הָרוֹעִים לְהִכָּנֵס</b>. שכאשר הבהמות רועות במקום שקט ובטוח, נכנסים הרועים לענייניהם לעיר.
<b>בֵּין בְּעֵת שֶׁאֵין דֶּרֶךְ הָרוֹעִים לְהִכָּנֵס וכו‘</b>. ואף שכניסתו לעיר היא פשיעה, ותחילתו בפשיעה וסופו באונס חייב (כדלעיל א,ד), מכיוון שהאונס אינו תוצאה ישירה של הפשיעה, שהרי אף אם היה שם לא היה יכול להציל, פטור (ראה גם לקמן ה“י).
<b>אֵין אוֹמְרִין אִלּוּ הָיָה שָׁם הָיָה מַצִּיל</b>. ומכיוון שלא היה, יהיה עליו לשלם.
<h3> ט</h3>
<b>סִגְּפָהּ וָמֵתָה</b>. עינה את הבהמה ברעב או במלאכה וחוסר טיפול הולם וכדומה, ומתה כתוצאה מכך.
<b>אֵינוֹ אֹנֶס</b>. ואף מוגדר הדבר כפשיעה, ובין שומר שכר בין שומר חינם חייבים על כך (מ“מ).
<b>תְּקָפַתּוּ וְעָלְתָה לְרָאשֵׁי צוּקִין וּתְקָפַתּוּ וְנָפְלָה</b>. אף על פי שהחזיק בבהמה, התגברה עליו ועלתה לראשי הצוקים, ואף שניסה לשמור אותה מנפילה, התגברה עליו ונפלה.
<b>אַף עַל פִּי שֶׁתְּקָפַתּוּ וְנָפְלָה וָמֵתָה אוֹ נִשְׁבְּרָה</b>. אף שניסה לשמור אותה מנפילה.
<b>לְשִׁבֹּלֶת הַנָּהָר</b>. שטף הנהר שבו הזרם חזק.
<b>הֲרֵי זֶה חַיָּב... שֶׁאֵין הַשּׁוֹמֵר נוֹטֵל שָׂכָר אֶלָּא לִשְׁמֹר שְׁמִירָה מְעֻלָּה</b>. אבל שומר חינם פטור במקרה זה.
<h3> י</h3>
<b>פָּשַׁע בָּהּ</b>. לא שמר כראוי.
<b>שֶׁאֵין יְצִיאָתָהּ גָּרְמָה לָהּ שֶׁתָּבֹא לִידֵי אֹנֶס זֶה</b>. ואין השומר חייב כשתחילתו בפשיעה וסופו באונס אלא אם כן ישנו קשר בין הפשיעה לאונס.
<b>אַף עַל פִּי שֶׁהוּא שׁוֹמֵר חִנָּם</b>. שהרי שומר חינם חייב בפשיעה.
<b>שֶׁאֲפִלּוּ לֹא מֵתָה הֲרֵי הִיא אֲבוּדָה בְּיַד הַגַּנָּב וִיצִיאָתָהּ גָּרְמָה לָהּ לְהִגָּנֵב</b>. שבשעה שנגנבה הבהמה כבר התחייב מחמת שפשע, ואין מיתתה כדרכה לאחר מכן פוטרת אותו.
<h2>פרק ד</h2>
<h3> א</h3>
<b>הֻחְלְקָה</b>. ונשברה או מתה.
<b>פָּטוּר אַף עַל פִּי שֶׁעָבַר עַל דַּעַת הַבְּעָלִים</b>. שסכנת ההחלקה קיימת בהר יותר מבבקעה, ונמצא שהמוות לא נגרם מכך ששינה מדעת הבעלים.
<b>וְאִם הוּחַמָּה חַיָּב</b>. שסכנת החימום קיימת בבקעה יותר מבהר, ונמצא שהמוות נגרם מכך ששינה מדעת הבעלים.
<b>הַמַּעֲלָה</b>. שיפוע ההר.
<b>וְכֵן הַשּׂוֹכֵר אֶת הַפָּרָה</b>. ושכר עמה גם את הקנקן שהוא כלי החרישה שראשו מעוקם וחופר את הקרקע. ומנהגם היה שיחד עם הפרה מושכרים גם שני פועלים לצורך עבודת החרישה, אחד אוחז בקנקן לכוונו והשני מדרבן את הבהמה (ראה בבלי בבא מציעא פ,א ובראשונים שם).
<b>הֲרֵי הַשּׂוֹכֵר פָּטוּר</b>. שאדמת הבקעה נוחה לחרישה יותר מאדמת ההר ונמצא ששבירת הקנקן לא נגרמה מכך ששינה מדעת הבעלים.
<b>וְדִין בַּעַל הַפָּרָה עִם הָאֻמָּנִין שֶׁחָרְשׁוּ</b>. שהפועלים חייבים על שבירת הקנקן משום שהיה עליהם להיזהר בשעת החרישה ועליהם לשלם למשכיר כפי שיתבאר בסמוך.
<b>הַשּׂוֹכֵר חַיָּב</b>. שכן הנזק נגרם כתוצאה מכך ששינה מדעת הבעלים.
<b>וְדִינוֹ שֶׁל שׂוֹכֵר עִם הָאֻמָּנִין</b>. שהשוכר יכול לתבוע את הפועלים משום שהיה להם להיזהר בכל אופן.
<h3> ב</h3>
<b>זֶה הָאוֹחֵז אֶת הַכְּלִי בְּעֵת הַחֲרִישָׁה</b>. הפועל המכוון את הקנקן חייב לשלם, משום שלא כיוון את הקנקן כראוי ולכן נשבר, והפועל המדרבן את הבהמה פטור.
<b>מַעֲלוֹת מַעֲלוֹת</b>. שדה מדורגת שאינה אחידה.
<b>שְׁנֵיהֶן חַיָּבִין בִּדְמֵי הַקַּנְקַן</b>. במקום מדורג נחוצה זהירות של שניהם כדי למנוע את שבירת הכלי, ולכן שניהם חייבים.
<b>בַּמַּלְמַד</b>. מקל המשמש להנהגת הבהמה.
<h3> ג</h3>
<b>לָדוּשׁ בְּקִטְנִית</b>. דישה היא הפרדת הגרעינים מהגבעול הנעשית על ידי הולכת הבהמה על גבי התבואה.
<b>וְדָשׁ בִּתְבוּאָה וְהֻחְלְקָה פָּטוּר</b>. שכן בדישת תבואה סכנת ההחלקה פחותה יותר מבדישת קטנית.
<b>מַחֲלֶקֶת</b>. מחליקה.
<b>הוֹאִיל וְיֵשׁ שָׁם עֵדִים מְעִידִים שֶׁהַמַּיִם בִּנְהַר פְּקוֹד מְצוּייִן</b>. שהכול יודעים שיש מים בנהר זה ונחשב הדבר כאילו עדים מעידים על כך (רש“י בבא מציעא פא,ב), או פירושו שאכן העידו עדים על כך שיש מים בנהר פקוד (כך נראה שהסביר הר“ח מובא בשטמ“ק שם, וראה גם רבנו יהונתן המובא שם).
<b>וְאֵין אוֹמְרִין מַה לִּי לְשַׁקֵּר בְּמָקוֹם שֶׁיֵּשׁ עֵדִים</b>. אף שיש לו טענת ‘מיגו‘, שכן היה יכול לטעון שהלך בדרך נרש, אין טענת ‘מיגו‘ מועילה במקום שעדים מעידים כנגד טענתו הנוכחית.
<h3> ד</h3>
<b>רְטָלִין</b>. מידת משקל.
<b>מִפְּנֵי שֶׁהַנֶּפַח קָשֶׁה לַמַּשּׂוֹי וְהַשְּׂעוֹרִים יֵשׁ לָהֶן נֶפַח</b>. משקלן הסגולי של השעורים פחות ממשקלן הסגולי של החיטים, והמביא מטען שעורים במשקל שווה למטען חיטים מרבה את הנפח של המטען, ונמצא שמיתת הבהמה נגרמה משינוי השוכר מדעת הבעלים.
<b>בְּמִשְׁקָלָהּ</b>. באותו משקל.
<b>תֶּבֶן</b>. ונפח התבן גדול מנפח התבואה.
<b>אֲבָל אִם שְׂכָרָהּ לְהָבִיא עָלֶיהָ שְׂעוֹרִים וְהֵבִיא בְּמִשְׁקָלָן חִטִּים</b>. ונמצא שהקטין את נפח המשא על הבהמה.
<h3> ה</h3>
<b>לֹא יַרְכִּיב עָלֶיהָ אִשָּׁה</b>. שהטרחה בהובלת אישה גדולה מבאיש (ספר הנר בבא מציעא פט,ב, וראה הסבר דומה בחסדי דוד בבא מציעא ז,ו).
<b>וַאֲפִלּוּ מְעֻבֶּרֶת שֶׁהִיא מְנִיקָה</b>. שיש בוולד שבמעיה תוספת משא וגם אוחזת בידיה את התינוק שמניקה.
<h3> ו</h3>
<b>יָדוּעַ</b>. מוגדר.
<b>חֵלֶק מִשְּׁלֹשִׁים</b>. אחד חלקי שלושים מהמשקל שסיכם עם המשכיר.
<b>אֲבָל נוֹתֵן שְׂכַר הַתּוֹסֶפֶת</b>. שהרי דמי השכירות הם עבור טעינה במשקל מסוים, ועליו לשלם את התוספת של דמי השכירות עבור המשקל הנוסף שהטעין.
<b>שָׂכַר סְתָם</b>. ללא שקבעו ביניהם את המשקל שתטען הבהמה.
<h3> ז</h3>
<b>הַכַּתָּף</b>. סבל הנושא משאות על כתפו.
<b>שֶׁהוֹסִיף עַל מַשָּׂאוֹ קַב אֶחָד</b>. האדם ששכר אותו הוסיף על משאו קב אחד ללא ידיעתו.
<b>שֶׁאַף עַל פִּי שֶׁהוּא בֶּן דַּעַת וַהֲרֵי הוּא מַרְגִּישׁ בְּכֹבֶד הַמַּשָּׂא</b>. והייתה זו סיבה לפטור את השוכר שהטעין עליו משקל יתר בטענה שהסבל קיבל על עצמו את תוספת המשקל.
<b>יַעֲלֶה עַל לִבּוֹ שֶׁמָּא מֵחֲמַת חָלְיוֹ הוּא זֶה הַכֹּבֶד</b>. הסבל עשוי לחשוב שהמטען מכביד עליו יותר מהרגיל מחמת חולשתו, ולכן אין לפטור את השוכר בשל כך.
<h3> ח</h3>
<b>יֵשׁ לוֹ</b>. מותר לו.
<b>וּלְגִינוֹ</b>. כד מים לשתייה.
<b>וּמְזוֹנוֹתָיו שֶׁל אוֹתָהּ הַדֶּרֶךְ</b>. אוכל המספיק לו עד שיגיע ליעדו הסופי.
<b>לַחֲזֹר</b>. לחפש.
<b>מָלוֹן</b>. מקום לינה.
<b>יָתֵר עַל זֶה</b>. אם רוצה להטעין על החמור יותר מכך.
<b>לְבַעַל הַחֲמוֹר</b>. המנהיג את החמור בדרך עבור השוכר (‘חמר‘).
<b>שְׂעוֹרִים וְתֶבֶן וּמְזוֹנוֹת שֶׁל אוֹתוֹ הַיּוֹם</b>. שעורים ותבן עבור החמור, ומזונות עבור עצמו לצורך אותו היום בלבד.
<b>מִפְּנֵי שֶׁאֶפְשָׁר לוֹ לִקְנוֹת בְּכָל מָלוֹן וּמָלוֹן</b>. ודרכו של החמר בכך (אך השוכר אין דרכו בכך ולכן יכול להניח עליה מזונותיו של כל הדרך — בבלי בבא מציעא עט,ב).
<h2>פרק ה</h2>
<h3> א</h3>
<b>אוֹ נִלְקְחָה לַעֲבוֹדַת הַמֶּלֶךְ אַף עַל פִּי שֶׁאֵין סוֹפָהּ לַחֲזֹר</b>. השלטונות החרימו את החמור לצורך עבודת המלך ואינם עתידים להחזירו (וכל שכן אם נלקח החמור רק לזמן מסוים ואחר כך יחזירוהו).
<b>אִם נִלְקְחָה דֶּרֶךְ הֲלִיכָתָהּ</b>. כאשר שליחי השלטונות לא חיפשו את הבהמה המסוימת הזו אלא באקראי הזדמנה להם, חייב השוכר לשלם משום שטוען המשכיר שמזלו של השוכר גרם, שאילולא הוליך שם את הבהמה לא הייתה נלקחת, אך אם לקחו דווקא בהמה זו, הרי זה מחמת המשכיר ולא מחמת השוכר וחייב להעמיד לו בהמה אחרת (תוספות בבא מציעא עח,ב בשם ר“ח).
<b>וְחַיָּב לִתֵּן לוֹ שְׂכָרוֹ מֻשְׁלָם</b>. חייב השוכר לשלם את כל דמי השכירות.
<b>אֲבָל אִם שְׂכָרָהּ לִרְכֹּב עָלֶיהָ אוֹ לָשֵׂאת עָלֶיהָ כְּלֵי זְכוּכִית וְכַיּוֹצֵא בָּהֶן חַיָּב לְהַעֲמִיד לוֹ חֲמוֹר</b>. שכאשר שכר את הבהמה לרכיבה או לנשיאת מטען רגיש, יש למשכיר מחויבות גבוהה יותר למימוש השכירות (יד“פ).
<b>וְאִם לֹא הֶעֱמִיד יַחֲזִיר הַשָּׂכָר</b>. במקרה שכבר שילם השוכר דמי השכירות, יחזירם לו המשכיר.
<b>וִיחַשֵּׁב עִמּוֹ עַל שְׂכַר מַה שֶּׁהָלַךְ בָּהּ</b>. ישלם השוכר למשכיר באופן יחסי על חלק השכירות שהתממש.
<h3> ב</h3>
<b>אִם אָמַר לוֹ חֲמוֹר סְתָם... חַיָּב לְהַעֲמִיד לוֹ חֲמוֹר אַחֵר מִכָּל מָקוֹם</b>. ואינו יכול לומר ‘הרי שלך לפניך‘ שהרי התחייב להשכירו חמור ואין כאן חמור שהרי מת או יצא מכלל שימוש (מה שאין כן בהלכה הקודמת ששם הבהמה קיימת אלא שכעת אין באפשרות השוכר להשתמש בה).
<b>יֵשׁ לַשּׂוֹכֵר לִמְכֹּר הַבְּהֵמָה וְלִקַּח בָּהּ בְּהֵמָה אַחֶרֶת</b>. רשאי למכור את הבהמה שמתה או נשברה ולקנות בדמיה בהמה אחרת שישתמש בה לצורך השכירות ולאחר מכן תחזור לבעלים.
<b>אוֹ שׂוֹכֵר בְּדָמֶיהָ אִם אֵין בַּדָּמִים לִקַּח עַד שֶׁיַּגִּיעַ לַמָּקוֹם שֶׁפָּסַק עִמּוֹ</b>. כשאין דמי המכירה מספיקים לקניית בהמה אחרת, יכול לשכור בהם בהמה אחרת למימוש השכירות כפי שסוכם ביניהם.
<b>אָמַר לוֹ חֲמוֹר זֶה אֲנִי שׂוֹכֵר</b>. אם לא סיכמו באופן סתמי על השכרת חמור אלא סיכמו על השכרת חמור מסוים.
<b>אִם שְׂכָרָהּ לִרְכֹּב אוֹ לִכְלֵי זְכוּכִית</b>. כאשר שכר את הבהמה לרכיבה או לנשיאת מטען רגיש, יש למשכיר מחויבות גבוהה יותר למימוש השכירות, ולכן גם אם החמור המסוים שהסכימו עליו מת, לא פקעה מחויבות המשכיר לשוכר.
<b>וְאֵין לוֹ עָלָיו אֶלָּא תַּרְעֹמֶת</b>. השוכר רשאי להקפיד על המשכיר, אך אינו יכול לתבוע ממנו ממון.
<b>וּמַנִּיחַ לוֹ נִבְלָתוֹ</b>. למשכיר, ואינו יכול לשכור בדמי הנבלה חמור אחר.
<h3> ג</h3>
<b>סְפִינָה זוֹ... יַיִן סְתָם</b>. שבשעת השכירות סיכמו ביניהם על ספינה מסוימת שיעביר בה השוכר איזה יין שירצה ולא יין מסוים.
<b>אַף עַל פִּי שֶׁנָּתַן לוֹ הַשָּׂכָר יַחֲזִיר כָּל הַשָּׂכָר שֶׁהֲרֵי זֶה אוֹמֵר לוֹ וכו‘</b>. משום שהמשכיר אינו יכול למלא את התחייבותו לספק ספינה זו דווקא, ואילו השוכר יכול לקיים את חלקו בהבאת יין אחר, על המשכיר להשיב את מלוא דמי השכירות לשוכר (ושלא כדין בהמה הנזכר בהלכה הקודמת, כאן אין השוכר צריך לשלם למשכיר את שכר חצי הדרך, משום שהיין טבע והרי לא נהנה מהשכירות כלל).
<b>שֶׁהַקְפָּדָה גְּדוֹלָה יֵשׁ בַּסְּפִינָה</b>. שאף אם ירצה המשכיר לספק לשוכר ספינה אחרת, יכול השוכר לטעון ששכר ספינה זו דווקא משום שהייתה מתאימה להעברת היין.
<b>סְפִינָה סְתָם... יַיִן זֶה</b>. שבשעת השכירות סיכמו ביניהם שהשוכר יעביר יין מסוים ללא התחייבות על ספינה מסוימת שיספק המשכיר לשוכר.
<b>חַיָּב לִתֵּן כָּל הַשְּׂכִירוּת שֶׁהֲרֵי אוֹמֵר לוֹ וכו‘</b>. משום שהשוכר אינו יכול למלא את חלקו בהתחייבות, ואילו המשכיר יכול למלא את חלקו אם יספק ספינה אחרת, על השוכר לשלם את דמי השכירות.
<b>אֲבָל צָרִיךְ לְנַכּוֹת לוֹ כְּדֵי הַטֹּרַח שֶׁל חֲצִי הַדֶּרֶךְ</b>. המשכיר את הספינה מנכה מדמי השכירות את טורח חצי הדרך שהיה אמור להשיט את הספינה לולי טבעה, ומחשבים כמה מוכן היה אדם שינכו לו משכר טורח הולכת הספינה למרחק זה על מנת שבמקום להפליג יהיה יושב ובטל.
<b>שֶׁאֵין זֶה יָכוֹל לְהָבִיא הַסְּפִינָה עַצְמָהּ וְלֹא זֶה יָכוֹל לְהָבִיא הַיַּיִן עַצְמוֹ</b>. ומכיוון שאף אחד מהם אינו יכול למלא את חלקו בהסכם השכירות, משאירים את הממון ביד המוחזק.
<b>שָׂכַר סְפִינָה סְתָם לְיַיִן סְתָם הֲרֵי אֵלּוּ חוֹלְקִין הַשָּׂכָר</b>. מכיוון שכל אחד יכול למלא את חלקו בהסכם השכירות, אלא ששניהם אינם מעוניינים במימוש השכירות, חולקים את דמי השכירות ביניהם.
<h3> ד</h3>
<b>וּפְרָקָהּ בַּחֲצִי הַדֶּרֶךְ</b>. השוכר פרק ממנה את מטענו באמצע הדרך.
<b>נוֹתֵן לוֹ שְׂכַר כָּל הַדֶּרֶךְ</b>. משלם השוכר למשכיר את מלוא דמי השכירות, אף על פי שלא מימש את כולה.
<b>מִי שֶׁיַּשְׂכִּיר אוֹתָהּ לוֹ עַד הַמָּקוֹם שֶׁפָּסַק</b>. אם השוכר מוצא אדם אחר להשכיר לו את הספינה, ולהשתמש בה בכפוף למה שסוכם עם המשכיר הראשון, רשאי לעשות כן (כדלקמן ה“ה).
<b>וְיֵשׁ לְבַעַל הַסְּפִינָה עָלָיו תַּרְעֹמֶת</b>. שהרי השכיר לאדם אחר שלא מדעתו, ואולי לא נוח למשכיר להשכיר לאדם זה.
<b>וְיָרַד הוּא וְעָלָה הַלּוֹקֵחַ</b>. השוכר שמכר את סחורתו יורד מהספינה, והקונה עולה וממשיך בהפלגה.
<h3> ה</h3>
<b>אֲבָל לַאֲחֵרִים שֶׁהֵן כְּמִנְיַן בְּנֵי בֵּיתוֹ</b>. רשות השוכר להחליף שוכרים מותנית בכך שלא ירבה את מספר הדיירים.
<b>שֶׁלֹּא אָמְרוּ חֲכָמִים אֵין הַשּׂוֹכֵר רַשַּׁאי לְהַשְׂכִּיר וכו‘</b>. כדלעיל א,ד.
<b>שֶׁהֲרֵי אוֹמֵר לוֹ</b>. יכול המשכיר לטעון כנגד השוכר.
<b>אֲבָל בַּקַּרְקַע</b>. שבכל מקום שהיא, אינה יוצאת מרשות הבעלים (מאירי בבא מציעא עט,ב).
<b>אוֹ בַּסְּפִינָה שֶׁהֲרֵי בַּעְלָהּ עִמָּהּ</b>. שבעל הספינה מפליג עם השוכר.
<h3> ו</h3>
<b>אֵינוֹ חַיָּב לִבְנוֹתוֹ</b>. מכיוון שהשכיר לו בית מסוים, אין המשכיר חייב לבנות את הבית, והשכירות הסתיימה עם נפילתו.
<b>אֶלָּא מְחַשֵּׁב עִמּוֹ עַל מַה שֶּׁנִּשְׁתַּמֵּשׁ בּוֹ וּמַחֲזִיר לוֹ שְׁאָר הַשְּׂכִירוּת</b>. ובמקרה זה אין השוכר משתמש בדמי הבית שנפל כדי לבנות או לשכור אחר, משום שאין דרך למכור בית שנפל (שלא כדין השוכר חמור זה לרכוב שהשוכר משתמש בדמי הנבלה לקנות או לשכור חמור אחר כדלעיל ה“ב, שכן נבלה היא דבר העומד למכירה — מ“מ).
<b>אִם סְתָרוֹ</b>. אם המשכיר הרס את הבית.
<b>חַיָּב לְהַעֲמִיד לוֹ בַּיִת אַחֵר אוֹ יִשְׂכֹּר לוֹ כְּמוֹתוֹ</b>. שכאשר הדבר נובע ממעשה ישיר של המשכיר, חייב לספק לשוכר בית אחר לשכירות.
<b>אַנָּס</b>. אדם אלים שנוטל בכוח.
<b>שֶׁהִפְקִיעַ שְׂכִירוּת הָרִאשׁוֹן</b>. ביטל את השכירות בעל כרחו של השוכר.
<h3> ז</h3>
<b>הִשְׂכִּיר לוֹ בַּיִת סְתָם וכו‘</b>. משום שבשעת השכירות לא סיכמו על בית מסוים, חייב המשכיר לממש את חלקו בשכירות ולספק לשוכר בית.
<b>שֶׁיִּהְיֶה קָרוּי בַּיִת</b>. שיהיה בית הראוי לדירה.
<b>בַּיִת כָּזֶה</b>. הגדירו את הבית שיושכר על פי בית אחר.
<b>וְאֵינוֹ יָכוֹל לוֹמַר לוֹ לֹא הָיָה עִנְיַן דְּבָרַי וכו‘</b>. אין המשכיר יכול לטעון שכוונתו במילת ‘כזה‘ הייתה לעניינים אחרים שבבית זה שהראהו.
<b>לְפִיכָךְ</b>. אם נפל הבית ובא המשכיר לבנותו.
<b>לֹא יַעֲשֶׂנּוּ שְׁנַיִם</b>. מחולק לשניים.
<h3> ח</h3>
<b>הַמַּשְׂכִּיר עֲלִיָּה סְתָם חַיָּב לְהַעֲמִיד לוֹ עֲלִיָּה</b>. אם נפלה הקומה העליונה (‘עלייה‘), חייב המשכיר להעמיד לשוכר עלייה הראויה לדירה (ואם אמר לו ‘עלייה זו‘ או ‘עלייה כזו‘ ונפלה, הדין שווה לאמור לעיל לגבי בית).
<b>נִפְחֲתָה הָעֲלִיָּה בְּאַרְבָּעָה טְפָחִים</b>. רצפת העלייה נשברה או התרופפה ונשמטה למטה בשטח של ארבעה טפחים על ארבעה טפחים.
<b>וְאִם לֹא תִּקֵּן הֲרֵי הַשּׂוֹכֵר וכו‘</b>. משום שכשאמר המשכיר ‘עלייה זו שעל גבי בית זה‘ שעבד את הבית לתקינותה של העלייה.
<b>הָיוּ שְׁתֵּי עֲלִיּוֹת זוֹ עַל גַּבֵּי זוֹ וְנִפְחֲתָה הָעֶלְיוֹנָה</b>. בניין של שלוש קומות ונפחתה הקומה השלישית שדר בה השוכר.
<b>נִפְחֲתָה הַתַּחְתּוֹנָה</b>. נפחתה העלייה התחתונה שהיא הקומה השנייה של הבניין.
<b>הֲרֵי זֶה סָפֵק אִם יָדוּר בָּעֶלְיוֹנָה אוֹ בַּבַּיִת</b>. מצד אחד יכול לטעון המשכיר שהתחייב להשכיר לו עלייה, והרי הוא מקיים את חלקו בהסכם כשהשוכר יגור בקומה השלישית, ומצד שני יכול השוכר לטעון שלא קיבל על עצמו את הטרחה שבעלייה לקומה השלישית ושהוא רוצה לגור בקומה הראשונה, בבית המשכיר (בבלי בבא מציעא קיז,א).
<b>לְפִיכָךְ לֹא יָדוּר</b>. אינו יכול לגור בבית, בקומה הראשונה. שמחמת הספק אינו יכול להוציא את זכות הדיור המלאה בבית מיד בעל הבית שהוא מוחזק בו.
<b>וְאִם דָּר אֵין מוֹצִיאִין אוֹתוֹ</b>. אם קדם השוכר ותפס את זכותו לדור בבית, אין מוציאים מידו שהרי הוא מוחזק כעת בבית.
<b>דָּלִית זוֹ שֶׁעַל גַּבֵּי הַפַּרְסֵק הַזֶּה</b>. גפן זו שמודלית על גבי עץ אפרסק זה.
<b>חַיָּב אַתָּה לְהַעֲמִיד הַפַּרְסֵק כָּל זְמַן שֶׁהַדָּלִית קַיֶּמֶת</b>. משום שבאמירתו שעבד את האפרסק לדלית.
<h2>פרק ו</h2>
<h3> א</h3>
<b>הַמַּשְׂכִּיר בַּיִת לַחֲבֵרוֹ בְּבִירָה גְּדוֹלָה</b>. השכיר לו יחידת דיור בתוך בירה שהיא מבנה גדול ומרובע שיש בו יחידות מגורים קטנות. ובמרכז הבירה כעין חלל לצורך כניסת אור ואוויר, ובחלל זה נטועה גינת נוי (תרבץ), ומאחורי הבתים בהיקף הבירה יש רחבה גדולה המוקפת כתלים בינה לבין רשות הרבים (מאירי בבא בתרא ו,א).
<b>בְּזִיזֶיהָ</b>. בליטות היוצאות מהכתלים וניתן לתלות עליהן דברים.
<b>וּכְתָלֶיהָ</b>. כגון להניח חפצים בחלל הכותל או לתקוע בו מסמרים ולתלות עליו חפצים.
<b>עַד אַרְבַּע אַמּוֹת</b>. לאורך הכותל עד מרחק ארבע אמות מפתח ביתו, אף שהוא כנגד שטחו של בית אחר (רש“י ותוס‘ רי“ד שם). ויש מפרשים שלאורך זה יכול להשתמש עד גובה של ארבע אמות (יד רמ“ה ומאירי שם).
<b>וּבְתַרְבֵּץ</b>. בכתלים ובאוויר של הגינה הקטנה שבחלל שבין הבתים.
<b>בְּעֹבִי הַכְּתָלִים</b>. בתליית זיזים או חקיקת חלונות קטנים להנחת חפצים (מאירי שם), ויש מפרשים שמדובר בדירה עליונה המשתמשת בשטח עובי הכותל מלמעלה (רש“י, תוס‘ רי“ד ויד רמ“ה שם).
<b>כְּדֶרֶךְ שֶׁאָמַרְנוּ בְּעִנְיַן מֶקַח וּמִמְכָּר</b>. ראה הלכות מכירה כו,ז-ח.
<h3> ב</h3>
<b>סְתָם</b>. ללא פירוט.
<h3> ג</h3>
<b>לְהַעֲמִיד לוֹ דְּלָתוֹת</b>. להתקין דלתות בפתחים.
<b>וְלִפְתֹּחַ לוֹ הַחַלּוֹנוֹת שֶׁנִּתְקַלְקְלוּ</b>. חללים שנעשו בקירות ומשמשים כחלונות, ועשויים להיסתם עם הזמן.
<b>וְלִסְמֹךְ אֶת הַקּוֹרָה שֶׁנִּשְׁבְּרָה</b>. לדאוג לתמיכה בקורה שבגג במקרה שנשברה ויש חשש שתתמוטט.
<b>נֶגֶר</b>. בריח, מוט שמניחים לרוחב הדלת מקצה לקצה ומשמש לנעילת הבית מבפנים.
<b>וּמַנְעוּל</b>. המשמש לנעילת הבית מבחוץ.
<b>מַעֲשֵׂה אֻמָּן</b>. ולא כל אדם יכול לעשותם.
<b>עִקָּר גָּדוֹל</b>. דבר בסיסי.
<b>הַשּׂוֹכֵר חַיָּב לַעֲשׂוֹת מַעֲקֶה</b>. שמצווה לעשות מעקה על גג הבית כדי שלא ייפלו ממנו (הלכות רוצח יא,א), ומצווה זו מוטלת על הדר בבית.
<b>וּמְזוּזָה</b>. שקביעת המזוזה היא חובתו של הדר בבית (ראה הלכות מזוזה ה,יא).
<b>מְקוֹם הַמְּזוּזָה</b>. מקום הנחת המזוזה.
<b>לְהָטִיחַ גַּגּוֹ</b>. לטוח את הגג בטיט כדי לאטמו מחדירת גשמים.
<h3> ד</h3>
<b>וְנִפְחֲתָה בְּאַרְבָּעָה</b>. רצפת העלייה התקלקלה בשטח של ארבעה טפחים על ארבעה טפחים (ראה לעיל ה,ח).
<b>הַתִּקְרָה וְהַמַּעֲזִיבָה שֶׁעָלֶיהָ</b>. הקורות שהתקרה בנויה מהן וכיסוי הטיט שעל הקורות.
<h3> ה</h3>
<b>הַזֶּבֶל</b>. גללי הבהמות.
<b>הֲרֵי הוּא שֶׁל שׂוֹכֵר לְפִיכָךְ הוּא מְטַפֵּל בּוֹ לְהוֹצִיאוֹ</b>. משום שהזבל של השוכר אם ירצה להשתמש בו, חובת סילוקו במקרה שלא ירצה להשתמש בו מוטלת עליו.
<b>וְאִם הַבְּהֵמָה שֶׁל אֲחֵרִים</b>. שנכנסו לחצר בהמות שאינן של השוכר או המשכיר והטילו שם גללים.
<b>שֶׁחֲצֵרוֹ שֶׁל אָדָם קוֹנָה לוֹ שֶׁלֹּא מִדַּעְתּוֹ</b>. שחצרו היא כשליח הקונה עבורו וזכה בזבל זה (ראה גם הלכות גזלה ואבדה יז,ח-י, הלכות זכייה ומתנה ד,ח-ט).
<h3> ו</h3>
<b>בַּיִת סְתָם לְלִינָה אֵין פָּחוֹת מִיּוֹם אֶחָד</b>. כשסוכמה השכירות ללינה ולא סוכם לכמה ימים, השכירות היא ללילה וליום שאחריו ולא ללילה בלבד (שטמ“ק בבא מציעא קא,ב).
<b>לִשְׁבִיתָה אֵין פָּחוֹת מִשְּׁנֵי יָמִים</b>. כשסוכמה השכירות בלשון שביתה, מכיוון שעל מנת לשבות ביום השבת אדם זקוק להכין שביתתו בערב שבת ולשבות בשבת, הרי שלשון זו כוללת יום ולילה ויום עד הלילה שלמחרת (שם, וראה חסדי דוד בבא מציעא ח,יא שפירש את השטמ“ק באופן שונה והביא פירוש נוסף משלו).
<b>לְנִשּׂוּאִין אֵין פָּחוֹת מִשְּׁלֹשִׁים יוֹם</b>. ששמחת הנישואין נמשכת שלושים יום (ראה הלכות ברכות ה,ה).
<h3> ז</h3>
<b>סְתָם</b>. ולא קצבו זמן לשכירות.
<b>כְּדֵי לְבַקֵּשׁ מָקוֹם</b>. לחפש מקום מגורים אחר.
<b>אֲבָל בִּימוֹת הַגְּשָׁמִים אֵינוֹ יָכוֹל לְהוֹצִיאוֹ מִן הֶחָג וְעַד הַפֶּסַח</b>. מכיוון שבימות הגשמים קשה לאדם לטלטל את עצמו מבית לבית ואין הדירות להשכרה מצויות, אינו יכול להוציאו מחג הסוכות ועד חג הפסח אף אם יודיעו שלושים יום קודם.
<b>אִם נִשְׁאַר מִן הַשְּׁלֹשִׁים אֲפִלּוּ יוֹם אֶחָד לְאַחַר הֶחָג וכו‘</b>. אם שלושים הימים לא נשלמו לפני החג, אלא נשאר יום אחד אחר כניסת החג.
<b>וְהוּא שֶׁיּוֹדִיעוֹ שְׁלֹשִׁים יוֹם מִקֹּדֶם</b>. גם במוצאי פסח לא יוכל להוציאו מיד על סמך ההודעה שהודיעו קודם ימות הגשמים, ועליו לחזור ולהודיעו שלושים יום קודם מוצאי פסח.
<b>בָּעֲיָרוֹת</b>. בכפרים.
<b>אֲבָל בַּכְּרַכִּים</b>. בערים גדולות, מכיוון שרבים מעוניינים לגור בהן, אין הדירות מצויות שם, ולכן משך הזמן שצריך להודיע מראש לשוכר גדול יותר.
<b>וְכֵן בַּחֲנוּת צָרִיךְ לְהוֹדִיעוֹ שְׁנֵים עָשָׂר חֹדֶשׁ מִקֹּדֶם</b>. משום שדרכו של חנווני לתת למוכריו בהקפה, יש לתת לקונים זמן לשלם חובותיהם על מנת למנוע הפסד מהחנווני, או משום שהטורח במציאת חנות חלופית והעברתה מרובה ממציאת דירה והעברתה (ראה מאירי בבא מציעא קא,ב).
<h3> ח</h3>
<b>כָּךְ הַשּׂוֹכֵר חַיָּב לְהוֹדִיעוֹ</b>. אם ברצונו לסיים את השכירות.
<b>כְּדֵי שֶׁיְּבַקֵּשׁ שָׁכֵן וְלאֹ יִשָּׁאֵר בֵּיתוֹ פָּנוּי</b>. שיחפש המשכיר שוכר חדש לבית שהתפנה, שבכרכים דרוש לכך יותר זמן, משום שנוהגים לשכור לפרק זמן ארוך ולא תמיד יימצאו שוכרים (ערוה“ש שיב,יז).
<b>אֵינוֹ יָכוֹל לָצֵאת אֶלָּא יִתֵּן הַשָּׂכָר</b>. אינו יכול לצאת קודם תום הזמן אלא אם כן ישלם את דמי השכירות עד סוף שלושים יום בעיירות או עד תום שנים עשר חודש בכרכים.
<h3> ט</h3>
<b>יֵשׁ לַמַּשְׂכִּיר</b>. יש לו רשות.
<b>אוֹ שְׂכֹר בְּשָׁוֶה עַד שֶׁתִּמְצָא אוֹ תֵּצֵא</b>. מתנה עמו שישלם לו שכירות במחיר היקר עד שימצא דירה אחרת או שייצא מיד. ובמקרה זה אין המשכיר מחויב לתת לו שהות זמן ליציאתו משום שהוא מפסיד ממון.
<b>שְׂכֹר לִי</b>. תשכיר לי.
<b>נָפַל בֵּית הַמַּשְׂכִּיר שֶׁהָיָה דָּר בּוֹ</b>. ונמצא שאין למשכיר היכן לדור.
<b>הֲרֵי זֶה יֵשׁ לוֹ לְהוֹצִיא הַשּׂוֹכֵר מִבֵּיתוֹ</b>. מיד, ואינו צריך לתת לו שהות זמן למציאת דירה.
<h3> י</h3>
<b>נָתַן הַבַּיִת לִבְנוֹ לִשָּׂא בּוֹ אִשָּׁה</b>. לאחר שהשכירו לאחר, מצא בנו אישה ורצה לתת לו את הבית ולהוציא את השוכר.
<h3> יא</h3>
<b>הַשֵּׁנִי</b>. הקונה או מקבל המתנה או היורש.
<b>עַד שֶׁיּוֹדִיעוֹ וכו‘</b>. במקרה ששכר בסתם (ואם שכר לתקופה מוגדרת אינו יכול להוציאו עד תום תקופת השכירות).
<h2>פרק ז</h2>
<h3> א</h3>
<b>כְּשֵׁם שֶׁמַּתְנֶה אָדָם כָּל תְּנַאי שֶׁיִּרְצֶה בְּמֶקַח וּמִמְכָּר וכו‘</b>. ובין שהתנה המקנה בין שהתנה הקונה, התנאי קיים (ראה הלכות מכירה יא,א), והוא הדין בשכירות.
<b>שֶׁהַשְּׂכִירוּת מְכִירָה לִזְמַן קָצוּב הִיא</b>. השכירות היא סוג של מכר מוגבל בזמן.
<b>וְכָל שֶׁמִּמְכָּרוֹ בִּנְכָסָיו מִמְכָּר וכו‘</b>. להוציא את השוטה שאין תוקף למכירתו, וכן את החרש והקטן שיכולת מכירתם מוגבלת (ראה שם פרק כט).
<b>וְכָל שֶׁאֵין לוֹ לִמְכֹּר כָּךְ אֵין לוֹ לִשְׂכֹּר</b>. דברים שלא ניתן למכרם לא ניתן גם להשכירם (כגון דבר שלא בא לעולם ודברים נוספים, ראה שם פרקים כב-כג).
<b>אֶלָּא אִם כֵּן יֵשׁ לוֹ פֵּרוֹת בִּלְבַד בְּאוֹתָהּ הַקַּרְקַע הֲרֵי זֶה שׂוֹכֵר וְאֵינוֹ מוֹכֵר</b>. מי שיש לו זכות אכילת פירות ואין לו זכות בגוף הקרקע, יכול להשכיר את זכות אכילת הפירות לאחר אף על פי שאין באפשרותו למכור את גוף הקרקע (ויכול גם למכור את זכות אכילת הפירות — שו“ת מהרי“ק כ).
<h3> ב</h3>
<b>הַמַּשְׂכִּיר בַּיִת לַחֲבֵרוֹ לְשָׁנָה</b>. אם סיכמו ביניהם מראש על סכום מסוים עבור שנה שלמה.
<b>וְנִתְעַבְּרָה הַשָּׁנָה נִתְעַבְּרָה לַשּׂוֹכֵר</b>. אם בית דין החליטו לעבר את השנה ולהוסיף לה חודש, אין השוכר צריך להוסיף בדמי השכירות עבור החודש שנוסף.
<b>הִשְׂכִּיר לָחֳדָשִׁים נִתְעַבְּרָה לַמַּשְׂכִּיר</b>. אם סיכמו ביניהם על דמי שכירות חדשיים, על השוכר לשלם דמי שכירות עבור החודש הנוסף.
<b>שֶׁהַקַּרְקַע בְּחֶזְקַת בְּעָלֶיהָ</b>. מכיוון שאנו מסופקים בלשונות אלו אם העיקר הוא הסכום השנתי או הסכום החודשי, הדין עם בעל הקרקע שהוא המוחזק בה אף שאינה בידו כעת (ראה הלכות טוען ונטען יא,א; וראה מקרה דומה בהלכות מלווה ולווה כז,טז אודות ספק בלשונות הכתובות בשטר).
<b>לִזְמַן זֶה הִשְׂכַּרְתִּיךָ</b>. ולפי טענתו יכול להוציאו בתום אותו הזמן ללא הודעה מראש (כדלעיל ו,ו).
<b>אֶלָּא סְתָם</b>. ללא הגבלה, ובמקרה זה אין המשכיר יכול לפנותו ללא הודעה מראש (שם ה“ז).
<b>אוֹ לִזְמַן אָרֹךְ</b>. זמן מוגדר, אבל ארוך יותר ממה שטוען המשכיר.
<b>בַּעַל הַבַּיִת נִשְׁבָּע הֶסֵּת</b>. שבועה שתיקנו חכמים למי שכופר בכל הטענה שכנגדו (הלכות טוען ונטען א,ג).
<b>וּמוֹצִיאוֹ מִן הַבַּיִת</b>. משום שקרקע בחזקת בעליה עומדת.
<h3> ג</h3>
<b>בֵּין שֶׁהָיְתָה הַשְּׂכִירוּת בִּשְׁטָר בֵּין שֶׁהָיְתָה בְּעֵדִים</b>. בין אם יש חוזה שכירות ובין אם היו עדים להסכם השכירות שנעשה בעל פה, אין לכך השלכה על נאמנות השוכר לטעון שפרע.
<b>אִם תְּבָעוֹ בְּתוֹךְ שְׁלֹשִׁים יוֹם</b>. ובסתם שכירות על השוכר לשלם למשכיר כל שלושים יום (מרכה“מ).
<b>עַל הַשּׂוֹכֵר לְהָבִיא רְאָיָה</b>. מכיוון שחובת התשלום עבור כל פרק זמן חלה רק בסופו, וההנחה היא שאדם אינו פורע חובו לפני שמגיע מועד הפירעון (ראה הלכות מלווה ולווה יא,ו).
<b>אוֹ יִתֵּן וְיַחֲרִים</b>. אם אין לשוכר ראיה חייב לשלם וקודם שישלם יכול להטיל חרם (קללה — ראה לעיל ב,ח בביאור) על מי שמחזיק בממונו שלא כדין.
<b>אוֹ יִטְעֹן עָלָיו בַּדָּמִים שֶׁנָּתַן תְּחִלָּה</b>. אפשרות נוספת היא שלאחר שישלם יתבע את המשכיר על כך ששילם לו פעמיים וידרוש בחזרה את התשלום הראשון, והמשכיר יהיה חייב להישבע שבועת היסת על כך שלא קיבל שהרי הוא כופר בכל הטענה.
<b>וַאֲפִלּוּ בְּיוֹם שְׁלֹשִׁים</b>. שהוא היום האחרון של השכירות, ונאמן לטעון שפרע מכיוון שאדם עשוי לפרוע ביום השכירות האחרון.
<b>עַל הַמַּשְׂכִּיר לְהָבִיא רְאָיָה</b>. מכיוון שייתכן ששילם לו, ועל התובע להביא ראיה לדבריו.
<b>אֲפִלּוּ בְּיוֹם תִּשְׁעָה וְעֶשְׂרִים בֶּאֱלוּל</b>. כדינו של שוכר לשלושים יום וטען שפרע ביום השלושים, שנאמן.
<h3> ד</h3>
<b>וְאֵין בּוֹ זְמַן</b>. אין בשטר תאריך המציין מתי התחילה השכירות.
<b>עַל הַשּׂוֹכֵר לְהָבִיא רְאָיָה</b>. משום שהקרקע בחזקת הבעלים (כדלעיל ה“ב).
<h3> ה</h3>
<b>אוֹ שֶׁהָיָה מַשְׁכּוֹן בְּיָדוֹ</b>. ואוכל את פירותיו כחלק מפירעו החוב (ראה הלכות מלווה ולווה ו,ז).
<b>וְיִלָּקַח בָּהֶן קַרְקַע</b>. שתהיה שייכת למשכיר.
<b>וְיֹאכַל פֵּרוֹתָיו</b>. השוכר או המלווה יקבל את פירות הקרקע.
<b>וְגוּף הָאִילָנוֹת... שְׁנֵיהֶם אֲסוּרִין בָּהֶן מִשּׁוּם רִבִּית הַמַּלְוֶה וְהַלֹּוֶה</b>. לא ניתן לתת למלווה את דמי העצים כתשלום מלוא קרן ההלוואה, משום שאז יימצא שהפירות שכבר אכל ניתנו כריבית, וכמו כן אין לתת את העצים ללווה, והוא יפרע את מלוא סכום ההלוואה משלו, משום שאז הפירות שכבר אכל המלווה יהיו ריבית (מ“מ; וראה אבן האזל ומרכה“מ שביארו באופנים שונים את איסור הריבית במקרה זה; וראה לח“מ שאיסור זה הוא דווקא במשכון ולא בשכירות).
<h3> ו</h3>
<b>בַּעַל הַפֵּרוֹת</b>. השוכר או הממשכן שאוכלים את הפירות.
<b>וְקָדַם זֶה הַשּׂוֹכֵר אוֹ הַמַּלְוֶה וְאָכַל הַפֵּרוֹת</b>. של השנה השלישית.
<b>הֲרֵי הַפֵּרוֹת בְּחֶזְקַת אוֹכְלֵיהֶן עַד שֶׁיָּבִיא בַּעַל הַקַּרְקַע רְאָיָה</b>. אף על פי שבדרך כלל על השוכר להביא ראיה משום שקרקע בחזקת בעליה עומדת, במקרה זה מכיוון שהדבר עתיד להתגלות כשיבואו העדים החתומים על השטר ויעידו על פירושו, לא מטריחים את בית הדין להתכנס פעמיים (הן כעת והן כשיבואו העדים), אלא מניחים את הפירות ביד מי שאכלם עד שיתברר העניין (בבלי בבא מציעא קי,א).
<b>הַמְמַשְׁכֵּן</b>. מי שהשדה ממושכנת אצלו.
<b>וְכָבַשׁ הַשְּׁטָר וְאָמַר לְחָמֵשׁ שָׁנִים יֵשׁ לִי פֵּרוֹת</b>. טען שיש לו עוד שנתיים לאכילת פירות הקרקע, ואין השטר לפנינו כדי לברר את העניין.
<b>אָמְרוּ לוֹ הָבֵא שְׁטָרְךָ</b>. אמרו לשוכר או לממשכן שיראה את השטר שבידו כדי שיהיה אפשר לראות לכמה שנים היא מושכרת או ממושכנת לו.
<b>שֶׁאִלּוּ רָצָה אָמַר לְקוּחָה הִיא בְּיָדִי שֶׁהֲרֵי אֲכָלָהּ שָׁלֹשׁ שָׁנִים</b>. שלאחר שלוש שנים של שימוש בשדה ללא מחאה מצד הבעלים, נאמן המחזיק לטעון שקנה אותה (ראה הלכות טוען ונטען יא,ב). ומתוך שהיה יכול לטעון שהשדה שלו, נאמן לטעון שמשך השכירות ארוך יותר ממה שטוענים הבעלים (ואם הבעלים היו רוצים למנוע ממנו לטעון טענה זו היה עליהם למחות בידו בתוך שלוש השנים — בבלי בבא מציעא קי,א).
<h3> ז</h3>
<b>אוֹ שֶׁהִטְעָהוּ עַד שֶׁהִכְנִיס פֵּרוֹתָיו</b>. שהערים על חברו וגרם לו להכניס פירותיו לביתו.
<b>שֶׁיּוֹדִיעַ בֵּית דִּין</b>. שיודיע לבית הדין לפני שמוציא את הפירות מביתו (סמ“ע שיט ס“ק ב), ויש מפרשים שיודיע לבית הדין לאחר שפינה את הפירות לשוק (ב“י).
<b>וְיִשְׂכְּרוּ מִמִּקְצָת דְּמֵיהֶן מָקוֹם</b>. ישתמשו בחלק מדמי הפירות לשכור מקום כדי להניח שם את הפירות עבור הבעלים.
<b>מִשּׁוּם הָשֵׁב אֲבֵדָה לַבְּעָלִים</b>. שמונע מהם הפסד.
<b>אַף עַל פִּי שֶׁעָשָׂה שֶׁלֹּא כַּהֹגֶן</b>. בעל הפירות.
<h3> ח</h3>
<b>הַשּׂוֹכֵר רֵחַיִם מֵחֲבֵרוֹ וכו‘</b>. סיכמו ביניהם שתשלום השכירות לא יהיה בכסף, אלא שהשוכר יטחן כל חודש כמות מסוימת של חיטים עבור המשכיר.
<b>וְהֶעֱשִׁיר בַּעַל הָרֵחַיִם וַהֲרֵי אֵינוֹ צָרִיךְ לִטְחֹן שָׁם</b>. שרכש רחיים לעצמו ואינו זקוק לטחינה של השוכר, ורוצה שהשכירות תשולם בכסף.
<b>אִם יֵשׁ לַשּׂוֹכֵר חִטִּין שֶׁצָּרִיךְ לִטְחֹן אוֹתָן לְעַצְמוֹ אוֹ לַאֲחֵרִים</b>. אם עבודת הרחיים בטחינת החיטים של השוכר או חיטים של אחרים מספקת לשוכר, ישלם למשכיר בכסף.
<b>שֶׁזּוֹ מִדַּת סְדוֹם הִיא</b>. למנוע הנאה מאחר כאשר לו עצמו אין הפסד בכך (ראה הלכות שכנים ז,ח).
<h2>פרק ח</h2>
<h3> א</h3>
<b>אֶחָד הַשּׂוֹכֵר מֵחֲבֵרוֹ... בְּדָמִים</b>. שמשלם דמי שכירות קבועים על השדה או הכרם והפירות שלו.
<b>אוֹ שֶׁשָּׂכַר מִמֶּנּוּ בְּפֵרוֹת קְצוּבִין</b>. שהשכירות משולמת בכמות מוגדרת של יבול ללא יחס לתבואה שהוציאה השדה.
<b>כּוֹר</b>. מידת נפח של שלושים סאה.
<h3> ב</h3>
<b>וּלְהוֹצִיא עָלָיו יְצִיאוֹת</b>. לממן מכיסו את הוצאות הטיפול בשדה.
<b>לִסְיָג לָאָרֶץ</b>. לעיקר גידורה ושמירתה של השדה.
<b>עַל בַּעַל הַקַּרְקַע</b>. שכלי העבודה הנם צורך הכרחי וסיפוקם מוטל על בעל השדה.
<b>וַחֲפִירַת הַמְּקוֹמוֹת שֶׁמְּקַבְּצִין בָּהֶן הַמַּיִם</b>. תעלות לאיסוף מים להשקיה.
<b>עַל הַחוֹכֵר אוֹ עַל הַמְקַבֵּל</b>. שאין בהן צורך הכרחי ומיועדות להקל את מלאכת ההשקיה.
<h3> ג</h3>
<b>לְשָׁנִים מוּעָטוֹת</b>. פחות משבע שנים.
<b>לֹא יִזְרָעֶנָּה פִּשְׁתָּן</b>. מכיוון ששורשיו נשארים באדמה זמן רב והדבר מכחיש את כוח האדמה ופוגע בעיבודה למשך שש שנים (מ“מ).
<b>שְׂכָרָהּ אוֹ קִבְּלָהּ שֶׁבַע שָׁנִים זוֹרְעָהּ שָׁנָה רִאשׁוֹנָה פִּשְׁתָּן</b>. שבאופן זה תחזור האדמה למצבה הקודם בתום התקופה.
<b>וְאֵין הַשְּׁבִיעִית מִן הַמִּנְיָן וכו‘</b>. כשסיכמו על שבע שנים כוונתם לשבע שנות עיבוד, ולכן שנת השמיטה שלא ניתן לעבד בה את השדה, אינה בכלל ההסכם, ואילו כשסיכמו על ‘שבוע‘ שהוא מחזור של שבע שנים, שנת השמיטה בכלל ההסכם.
<h3> ד</h3>
<b>בֵּית הַשְּׁלָהִין</b>. שדה זרעים שזקוקה להשקאה מרובה.
<b>בֵּית הָאִילָן</b>. פרדס של אילנות.
<b>וְיָבַשׁ הַמַּעְיָן שֶׁל בֵּית הַשְּׁלָהִין</b>. מקור המים של שדה זו נפגע.
<b>אוֹ שֶׁנִּקְצַץ הָאִילָן</b>. והיבול של הפרדס נפחת.
<b>אֵינוֹ מְנַכֶּה לוֹ מֵחֲכוֹרוֹ</b>. אינו מפחית ממה שסיכם שייתן לו בחכירת השדה.
<b>מַכַּת מְדִינָה</b>. אסון שפגע בכל הסביבה ולא רק בשדה מסוימת זו ולא ניתן לתלות זאת במעשיו או במזלו של השוכר או המקבל.
<b>מְנַכֶּה לוֹ מֵחֲכוֹרוֹ</b>. בשכירות או בחכירות משלם לבעל השדה פחות ממה שסוכם, ובקבלנות מקבל בעל השדה חלק מועט ממה שסוכם בהתחלה (ראה מרכה“מ).
<b>הָיָה עוֹמֵד בְּתוֹךְ הַשָּׂדֶה</b>. כשהסכימו על השכירות.
<b>וְלֹא אָמַר לוֹ הַזֶּה אֶלָּא כְּמִי שֶׁאוֹמֵר כְּמוֹת שֶׁהוּא עַתָּה אֲנִי מַשְׂכִּיר לְךָ</b>. ונמצא שתוספת הלשון ‘הזה‘ היא כעין תנאי שמשכיר לו על דעת שיהיה בה מעיין או אילן.
<h3> ה</h3>
<b>נִשְׁתַּדְּפָה</b>. היבול שהצמיחה השדה התייבש.
<b>אִם אֵרַע דָּבָר זֶה לְרֹב הַשָּׂדוֹת שֶׁל אוֹתָהּ הָעִיר</b>. ונמצא שזו מכת מדינה.
<b>הַכֹּל לְפִי הַהֶפְסֵד שֶׁאֵרְעוֹ</b>. הניכוי הוא ביחס להפסד שנגרם ליבול.
<b>אֵינוֹ מְנַכֶּה לוֹ מֵחֲכוֹרוֹ אַף עַל פִּי שֶׁנִּשְׁתַּדְּפוּ כָּל הַשָּׂדוֹת שֶׁל בַּעַל הַקַּרְקַע</b>. גם אם כל השדות של בעל הקרקע נפגעו אין השוכר או המקבל יכול לתלות את ההפסד בבעל הקרקע ולטעון שנגרם בידי שמים בגללו.
<b>בְּרֹב הַשָּׂדוֹת</b>. של העיר.
<b>שֶׁאֵין זֶה הַהֶפְסֵד תָּלוּי אֶלָּא בַּשּׂוֹכֵר שֶׁהֲרֵי כָּל שְׂדוֹתָיו נִשְׁתַּדְּפוּ</b>. כאשר כל שדותיו של השוכר השתדפו, אנו תולים בו גם את ההפסד של השדה המושכרת (לטעם החילוק בין מקרה זה למקרה הקודם ראה בבלי בבא מציעא קו,א).
<b>אֵינוֹ מְנַכֶּה לוֹ מֵחֲכוֹרוֹ</b>. שיכול בעל השדה לטעון שאילו זרע כפי שסיכמו ייתכן שהיבול לא היה נפגע, וכן אם זרע ולא צמחה יכול לטעון בעל השדה שהיה עליו לחזור ולזרוע.
<b>וְעַד מָתַי חַיָּב לְהִטַּפֵּל וְלִזְרֹעַ פַּעַם אַחֶרֶת אִם לֹא צִמְּחָה</b>. ואם לא עשה כן, מנכה לו מחכורו.
<b>כָּל זְמַן שֶׁרָאוּי לִזְרִיעָה בְּאוֹתוֹ מָקוֹם</b>. ואם השוכר או המקבל חזר וזרע במשך זמן זה ולא צמחה התבואה, מנכה לו בעל השדה מהשכירות או מהקבלנות.
<h3> ו</h3>
<b>מָקוֹם שֶׁנָּהֲגוּ לִקְצֹר</b>. לחתוך את התבואה במגל או בחרמש ולהשאיר את קני התבואה מחוברים בקרקע.
<b>וְאֵינוֹ רַשַּׁאי לַעֲקֹר</b>. לעקור את התבואה מהשורש.
<b>וּשְׁנֵיהֶם מְעַכְּבִין זֶה עַל זֶה</b>. שכן בעל השדה יכול לטעון שרצונו בקצירה על מנת שקני התבואה יישארו בקרקע לצורך זיבול או שרצונו בעקירה כדי שתתפנה אדמתו, ומאידך יכול השוכר או המקבל לטעון שרצונו בקצירה משום שהיא פעולה קלה יותר או שרצונו בעקירה כדי להשתמש בתבן להאכיל את בהמותיו (בבלי בבא מציעא קג,ב).
<b>וּמָקוֹם שֶׁנָּהֲגוּ לַחֲרֹשׁ אַחֲרָיו</b>. לחרוש לאחר העקירה או הקצירה כדי להפוך את הקרקע ולהכשירה לזריעה הבאה.
<b>מָקוֹם שֶׁנָּהֲגוּ לְהַשְׂכִּיר אִילָנוֹת עַל גַּב קַרְקַע וכו‘</b>. במקום שנהגו שהשוכר קרקע אוכל את הפירות אגב השכירות אף שאינו מעבד אותם, זכה בהם השוכר גם אם לא סיכמו זאת במפורש. ואפילו אם גובה השכירות נמוך מהמקובל אין אומרים שבעל השדה הוריד את דמי השכירות על דעת שייטול בעצמו את פירות האילנות. וכן להפך.
<h3> ז</h3>
<b>לָקָת נוֹתֵן לוֹ מִתּוֹכָהּ</b>. גם אם היבול שצמח פגום יכול לתת ממנו מה שהתחייב לו.
<b>בַּעֲשָׂרָה סַלִּין עֲנָבִים</b>. תמורת עשרה סלים מלאים בענבים.
<b>שֶׁהִקְרִיסוּ</b>. החמיצו.
<b>אֲבָל אִם חֲכָרוֹ בַּעֲשָׂרָה כַּדִּים יַיִן וְהֶחֱמִיץ חַיָּב לִתֵּן לוֹ יַיִן טוֹב</b>. שתבואת הכרם לא לקתה, אלא היין שהופק ממנה החמיץ.
<b>אַסְפַּסְתָּא</b>. אספסת, שחת.
<b>אוֹ שֶׁזְּרָעָהּ בַּתְּחִלָּה אַסְפַּסְתָּא וַחֲרָשָׁהּ וְאַחַר כָּךְ זְרָעָהּ פַּעַם אַחֶרֶת וְלָקְתָה</b>. ורוצה החוכר לתת לו מהאספסת שזרע בפעם השנייה (ומדובר שהחוכר לקחה על דעת שיזרע אספסת פעם אחת וכשזרעה פעמיים שינה — לח“מ).
<b>שֶׁהֲרֵי שִׁנָּה</b>. ובכל שינוי שהוא יכול בעל השדה לטעון שלא היה בדעתו לקבל מהיבול שצמח לאחר השינוי.
<h3> ח</h3>
<b>לְנַכֵּשׁ</b>. לנקות את האדמה מעשבים שוטים.
<b>הֲרֵינִי נוֹתֵן לְךָ חֲכוֹרְךָ</b>. את אותה כמות התבואה שהתחייבתי.
<b>לְמָחָר אַתָּה יוֹצֵא מִמֶּנָּה וְהִיא מַעֲלָה לְפָנַי עֲשָׂבִים</b>. שהעשבים הרעים שישאיר החוכר בשדה יפסידו את גידול התבואה העתידי.
<b>בָּאַחֲרוֹנָה אֲנִי חוֹרֵשׁ אוֹתָהּ</b>. לאחר שאקצור את התבואה אחרוש אותה על מנת לעקור את העשבים השוטים.
<b>אֵין שׁוֹמְעִין לוֹ</b>. מכיוון שבינתיים ייפלו מהעשבים זרעים שיישארו לאחר החרישה ויצמחו, ולכן יש לנכשם מבעוד מועד.
<h3> ט</h3>
<b>מִפְּנֵי שֶׁהַחִטִּים מַכְחִישׁוֹת הַקַּרְקַע יָתֵר מִן הַשְּׂעוֹרִים</b>. ואין החוכר רשאי לזרוע מין המזיק לאדמה יותר מהמין שסוכם מראש, אבל רשאי לזרוע מין המזיק פחות מהמין שסוכם. והדבר נקבע על פי המתעסקים בחרישת הקרקעות ועיבודן באותו המקום ויודעים את טבעה של האדמה והזרעים הנזרעים בה (פה“מ בבא מציעא ט,ח).
<b>קִטְנִית</b>. קטניות.
<b>תְּבוּאָה</b>. חמשת מיני דגן, והם מכחישים את האדמה יותר מקטנית.
<h3> י</h3>
<b>אֲבָל מְחַשְּׁבִין לוֹ מְקוֹם הָאִילָנוֹת וכו‘</b>. מחשבים את כמות היבול שהיה גדל לו היה זורע בשטחם של האילנות מה שזרע בשאר השדה, ונוטל את חלקו היחסי מבעל השדה.
<b>יָצְאוּ בְּמָקוֹם שֶׁאֵינוֹ רָאוּי לִזְרִיעָה אֵין מְחַשְּׁבִין לוֹ כְּלוּם</b>. שהרי לא היה זורע בשטח זה.
<b>וְאִם קִבְּלָהּ שֶׁבַע שָׁנִים אוֹ יָתֵר יֵשׁ לוֹ בְּקוֹרַת הַשִּׁקְמָה וְכַיּוֹצֵא בָּהּ</b>. וקוצץ את הענפים בשנתם השביעית, שהרי בשעה שיעזוב את השדה יחזרו להיות כמו שהיו בשעה שירד לתוכה.
<b>הִגִּיעַ זְמַנּוֹ לְהִסְתַּלֵּק מִן הַשָּׂדֶה</b>. סוף זמן הקבלנות שסיכמו עליו.
<b>שֶׁעֲדַיִן לֹא הִגִּיעוּ לְהִמָּכֵר</b>. שזקוקים לזמן נוסף בקרקע כדי לגדול ולהיות ראויים למכירה.
<b>שָׁמִין אוֹתָן</b>. אומדים את שוויים, ומשלם בעל הקרקע לקבלן את חלקו היחסי.
<b>כָּךְ חוֹלְקִין בַּתֶּבֶן וּבַקַּשׁ</b>. בשאריות היבול.
<b>בַּזְּמוֹרוֹת</b>. ענפי הגפן שנגזמו להטבת הגפן.
<b>הַקָּנִים הַמַּעֲמִידִין תַּחַת הַגְּפָנִים</b>. קנים שתפקידם לתמוך בזמורות הגפן.
<b>בְּקוֹרַת הַשִּׁקְמָה וְכַיּוֹצֵא בָּהּ</b>. עצים שענפיהם משמשים כקורות לבניין, ורק לאחר שבע שנים חוזרים הענפים שנקצצו להיות ראויים לקורות.
<h3> יא</h3>
<b>הַמְקַבֵּל שָׂדֶה מֵחֲבֵרוֹ לִטַּע</b>. מקבל שתפקידו לטעת נטיעות בשדה.
<b>מְקַבֵּל עָלָיו בַּעַל הַשָּׂדֶה עֶשֶׂר בּוּרָאוֹת לִסְאָה</b>. כשנוטל זרעים הזרועים במשתלה בשטח של בית סאה בזריעה צפופה וזורעם על שטח השדה, בעל השדה נושא בהפסד של עד עשר נטיעות עקרות בלבד (תוכ“פ בבא מציעא עמ‘ 289, וראה הסברים נוספים במ“מ).
<b>יָתֵר עַל כֵּן מְגַלְגְּלִין עָלָיו אֶת הַכֹּל</b>. אם יש יותר מעשר נטיעות עקרות מתוך הנטיעות שנטל מבית סאה, חייב המקבל להחליף את כל העקרות.
<h3> יב</h3>
<b>וְלֹא עָשָׂת</b>. לא הניבה כראוי לה.
<b>שֶׁכָּךְ כּוֹתֵב לְבַעַל הַקַּרְקַע... וְאַעֲמִיד כְּרִי לְפָנֶיךָ</b>. ומשום שהתחייב להעמיד ערמת תבואה (‘כרי‘), ושיעורה של ערמת תבואה הוא סאתיים לאחר ניכוי ההוצאות, חייב המקבל לעמוד בהסכם גם אם אינו רוצה בכך (ראה בבלי בבא מציעא קה,א).
<b>וְאָנִיר</b>. ואחרוש.
<h3> יג</h3>
<b>הֱבִירָהּ</b>. השאיר אותה בורה ללא עיבוד.
<b>כְּמֵיטָבָהּ</b>. כפי שהייתה עושה אם הייתה מעובדת כראוי.
<b>וּמִפְּנֵי מָה נִתְחַיֵּב לְשַׁלֵּם</b>. והרי התחייבות ממונית התלויה בתנאי שמא יקרה דבר או שמא לא יקרה, אינה מחייבת מבחינה קניינית, שכן המתחייב תמיד מסופק שמא לא יתקיים התנאי ואינו גומר בדעתו להקנות אף בהתקיים התנאי (‘אסמכתא‘ — ראה הלכות מכירה יא,ב).
<b>מִפְּנֵי שֶׁלֹּא פָּסַק עַל עַצְמוֹ דָּבָר קָצוּב וכו‘</b>. אם היה מתחייב בסכום מוגדר מראש ולא לפי ההפסד היה הדבר אסמכתא, אבל כשהתחייב לשלם מה שהפסיד אין זו אסמכתא (השווה לקמן י,ו).
<b>אֶתֵּן לָהּ</b>. אתן עבור השדה (ובכת“י אחרים הגרסא: ‘אתן לך‘ ומוסב על בעל הקרקע).
<h3> יד</h3>
<b>הַמְקַבֵּל שָׂדֶה לְזָרְעָהּ שֻׁמְשְׁמִין וּזְרָעָהּ חִטִּין</b>. ויבול השומשמין שווה יותר אך גם מכחיש את הקרקע יותר מהחיטים.
<b>אֵין לוֹ עָלָיו אֶלָּא תַּרְעֹמֶת</b>. על כך שהמקבל שינה ממה שסוכם. אך אינו יכול לתבוע אותו לשלם לו, שהרי שווי החיטים זהה ליבול שהיה ראוי להיות מהשומשמין. והמקבל אינו יכול לנכות מחלקו של בעל השדה את רווח מניעת הכחשת האדמה (ראה בבלי בבא מציעא קד,ב).
<b>כְּפִי מַה שֶּׁהִיא רְאוּיָה לַעֲשׂוֹת מִן הַשֻּׁמְשְׁמִין</b>. לפי שווי יבול של שומשמין שראוי לגדול שם, שהרי שינה המקבל מדעת בעל השדה.
<b>חוֹלְקִין לְפִי מַה שֶּׁהִתְנוּ בֵּינֵיהֶן</b>. נותן המקבל לבעל השדה לפי היחס שקבעו מראש.
<b>אַף עַל פִּי שֶׁמִּשְׂתַּכֵּר בַּעַל הַקַּרְקַע</b>. משום שיש לייחס את הרווח לא רק לעבודתו של המקבל אלא גם לאדמתו של בעל השדה.
<h2>פרק ט</h2>
<h3> א</h3>
<b>וְאָמַר לָהֶן</b>. לאחר ששכרם.
<b>לְהַשְׁכִּים וּלְהַעֲרִיב</b>. לעבוד מזריחת השמש ועד לאחר שקיעתה.
<b>אֵינוֹ יָכוֹל לְכוֹפָן</b>. אינו יכול להכריח אותם להוסיף על שעות העבודה יותר מהנהוג.
<b>לָזוּן</b>. לספק לפועלים מזון בזמן העבודה.
<b>לְסַפֵּק בִּתְמָרִים אוֹ בִּגְרוֹגָרוֹת וכו‘</b>. אם המנהג הוא לתת להם תוספת על המזון הבסיסי לקינוח סעודה וכדומה מחויב לתת להם (ראה רבנו ברוך בבא מציעא פג,א). ויש מפרשים שמדובר במקום שנהוג לזונם בדברים אלו בלבד, שאינו מחויב אלא כפי המנהג (מאירי שם).
<b>בִּגְרוֹגָרוֹת</b>. תאנים מיובשות.
<h3> ב</h3>
<b>וְאָמַר לוֹ כְּאֶחָד וְכִשְׁנַיִם מִבְּנֵי הָעִיר</b>. שלפי זה ייקבע השכר.
<b>רוֹאִין פָּחוּת שֶׁבַּשְּׂכִירוּת וְיָתֵר שֶׁבַּשְּׂכִירוּת וּמְשַׁמִּין בֵּינֵיהֶן</b>. בודקים מהו השכר הנמוך ביותר והגבוה ביותר שמשלמים בעיר לפועל, ומשלם לו את הממוצע שביניהם.
<h3> ג</h3>
<b>נוֹתֵן לָהֶן אַרְבָּעָה וכו‘</b>. מכיוון שקיבל על עצמו לשלם את שכרם, ישלם כפי שסיכמו, וייקח מבעל הבית רק מה שהסכים לשלם עבור המלאכה.
<b>כְּהִלְכַת מְדִינָה</b>. כמנהג המדינה. ואם המנהג הוא לשלם ארבעה בעל הבית משלם להם ארבעה, ואם המנהג בשלושה נותן להם בעל הבית שלושה ואין הפועלים יכולים לדרוש מהשליח שייתן להם את האחד הנוסף. וטעם הדין משום שכאשר השליח שינה מדברי בעל הבית בטלה השליחות ונחשב כאילו עשו הפועלים מדעת עצמם מלאכה עבור בעל הבית, והעושה מלאכה עבור חברו שלא מדעתו דינו לקבל ממנו שכר כפי מה שנהוג לתת עבור המלאכה (כדלקמן ה“ט).
<b>אֵינוֹ נוֹתֵן לָהֶן אֶלָּא שְׁלֹשָׁה</b>. שהרי דעתו של בעל הבית הייתה להשכירם בשלושה ויש כאלו במדינה שנשכרים בשלושה, ולכן אינו חייב לתת להם יותר.
<b>בְּשֶׁאֵין מְלַאכְתָּן נִכֶּרֶת</b>. שלא ניתן לאמוד את ערך המלאכה, כגון ששכרם לחפור וכבר התמלאה החפירה במים (בבלי בבא מציעא עו,א).
<b>שֶׁאִלּוּ לֹא אָמַר לָהֶן וכו‘</b>. ומכיוון שטרחו יותר נוטלים לפי שווי מלאכתם.
<b>בְּאַרְבָּעָה אַרְבָּעָה</b>. ארבעה לכל פועל.
<b>אַף עַל פִּי שֶׁהֲרֵי מְלַאכְתָּן שָׁוָה אַרְבָּעָה</b>. שמלאכתם ניכרת וזהו ערכה.
<b>וְיֵשׁ לָהֶן תַּרְעֹמֶת עַל הַשָּׁלִיחַ</b>. על כך שמנע מהם להשתכר ארבעה, אבל אינם יכולים לתבעו תביעה ממונית.
<b>אֵין דַּעְתָּם אֶלָּא שֶׁיִּתֵּן בַּעַל הַבַּיִת יָתֵר עַל אַרְבָּעָה</b>. אבל ברור שאין כוונתם להסכים להשתכר פחות מארבעה.
<b>אִם שָׁוֶה אַרְבָּעָה נוֹטְלִין אַרְבָּעָה מִבַּעַל הַבַּיִת</b>. כדין האומר לפועלים ‘שכרכם על בעל הבית‘ ועשו מלאכה הניכרת שנותן להם בעל הבית כשווי מלאכתם (אבל אם אמר השליח ‘שכרכם עלי‘, משלם השליח את ההפרש משלו — מ“מ).
<b>שֶׁהֲרֵי שָׁמְעוּ שְׁלֹשָׁה וְקִבְּלוּ עֲלֵיהֶן</b>. ואף על פי שאמרו ‘כמה שאמר בעל הבית‘ ייתכן שכוונתם לומר שמאמינים לו שכך אמר בעל הבית ולא להתנות שייטלו ארבעה אם כך אמר בעל הבית.
<h3> ד</h3>
<b>וְהִטְעוּ אֶת בַּעַל הַבַּיִת</b>. שלא באו לעשות את המלאכה ששכרם עבורה.
<b>אוֹ בַּעַל הַבַּיִת הִטְעָה אוֹתָן</b>. שקודם שבאו למלאכה אמר להם בעל הבית שאינו זקוק לעבודתם.
<b>אֵין לָהֶן זֶה עַל זֶה אֶלָּא תַּרְעֹמֶת</b>. שעל הפועלים לטרוח למצוא שוכר אחר, או על בעל הבית לטרוח ולמצוא פועלים אחרים, אבל אין להם תביעה ממונית אחד כלפי השני.
<b>בַּמֶּה דְּבָרִים אֲמוּרִים</b>. שיש לפועלים רק תרעומת על בעל הבית.
<b>שֶׁלֹּא הָלְכוּ</b>. לעשות את המלאכה.
<b>אֲבָל הָלְכוּ וכו‘</b>. הליכת הפועלים למלאכה היא תחילתה של השכירות, ולכן במקרים מסוימים חייב בעל הבית לשלם כדלקמן.
<b>הַחַמָּרִין</b>. המובילים חמורי משא.
<b>וְלֹא מָצְאוּ תְּבוּאָה</b>. שאמורים היו להוביל עבורו.
<b>וּמָצְאוּ שָׂדֶה כְּשֶׁהִיא לַחָה</b>. רטובה עד שלא ניתן לעבוד בה.
<b>אִם בִּקֵּר בַּעַל הַבַּיִת מְלַאכְתּוֹ מִבָּעֶרֶב</b>. בדק בערב לפני כן וראה שזקוק למלאכה.
<b>אֵין לַפּוֹעֲלִים כְּלוּם מַה בְּיָדוֹ לַעֲשׂוֹת</b>. שהרי עשה את המוטל עליו ולא היה באפשרותו לדעת שהשדה לא תזדקק למלאכה ולהודיע להם.
<b>וְאִם לֹא בִּקֵּר נוֹתֵן לָהֶן שְׂכָרָן</b>. שחייב היה לבדוק כדי למנוע מהם את ההפסד הכרוך בהליכה.
<b>כְּפוֹעֵל בָּטֵל</b>. מחשבים כמה היה רוצה הפועל להפחית משכרו ולשבת בטל ללא טורח העבודה.
<b>בַּמֶּה דְּבָרִים אֲמוּרִים</b>. שיש לבעל הבית רק תרעומת על הפועלים.
<b>וְלֹא עֲבָדִים לַעֲבָדִים</b>. ומכתוב זה למדו חכמים שאדם מישראל אינו משתעבד באופן מוחלט לבעל הבית, ורשאי לחזור בו. אמנם אף שרשאי לחזור בו, בעל הבית יכול לנכות משכרו או לתבוע ממנו ממון אם גרם לו הפסד, כמבואר לקמן.
<b>וְכֵיצַד דִּין הַפּוֹעֵל וכו‘</b>. שמקבל שכר עבור עבודה יומית.
<b>שָׁמִין לוֹ מַה שֶּׁעָשָׂה וְנוֹטֵל</b>. אם הפועל חזר בו בחצי היום מקבל שכר בהתאם לשעות העבודה שעבד, אפילו אם הפועל השני שיצטרך לשכור בעל הבית יבקש שכר גבוה יותר עבור שעות העבודה שנותרו.
<b>וְאִם קַבְּלָן הוּא</b>. פועל שאינו מקבל שכר יומי אלא מקבל תשלום כללי לביצוע מלאכה מוגדרת.
<b>שָׁמִין לוֹ מַה שֶּׁעָתִיד לַעֲשׂוֹת</b>. שלא כפועל, שבכל מקרה מקבל שכר עבור השעות שעבד, שכרו של הקבלן מחושב ביחס למה שיצטרך להוציא בעל הבית על מנת לשכור קבלן שני. ולכן אם הקבלן השני שיצטרך בעל הבית לשכור יבקש שכר גבוה יותר, מנכה בעל הבית את ההפרש משכרו של הקבלן הראשון (וטעם החילוק הוא שהשכר של הקבלן הוא עבור מלאכה שלמה, ואילו שכר פועל הוא עבור שעות עבודתו — אבן האזל מכירה יג,יח).
<b>בֵּין שֶׁהוֹזִילוּ לוֹ בְּעֵת שֶׁשְּׂכָרָן</b>. שהקבלן דרש מחיר נמוך עבור עבודתו, ועבור קבלן אחר יצטרך בעל הבית לשלם מחיר גבוה יותר, מנכה לו משכרו.
<b>בֵּין שֶׁהוּזְלָה הַמְּלָאכָה אַחַר כֵּן</b>. שירד השכר הנהוג במדינה עבור מלאכה מעין זו בקבלנות, ובעל הבית ישלם פחות עבור הקבלן השני שישכור, שמים כמה תעלה השלמת המלאכה כעת, ואין הקבלן הראשון מקבל את ההפרש (כדלקמן; וראה מרכה“מ שפירש באופן אחר ע“פ דברי הגמרא, ולשני הפירושים הלשון ‘מה שעתיד לעשות‘ אינה מחוורת, וצ“ע).
<b>קָמָה</b>. תבואה בשלה שעומדת לקצירה.
<b>בִּשְׁתֵּי סְלָעִים</b>. שהם שמונה דינרים.
<b>אִם הָיָה שָׁוֶה שִׁשָּׁה דִּינָרִין</b>. כגון שהוקרה המלאכה ובמקום שמונה דינרים שווה שנים עשר, ונמצא שלצורך חצי המלאכה שלא נעשה צריך בעל הבית לשלם לקבלן אחר שישה דינרים.
<b>נוֹתֵן לָהֶן שֶׁקֶל</b>. שהוא שני דינרים. ואף שלפי מה שסיכם אתם בתחילה היה צריך לתת להם ארבעה דינרים עבור מחצית מהמלאכה, מכיוון שהוקרה המלאכה וכדי לסיימה נדרשים כעת שישה דינרים, מנכה סכום זה משכרם ונותן להם את שני הדינרים הנותרים.
<b>וְאִם הָיָה הַנִּשְׁאָר יָפֶה שְׁנֵי דִּינָרִין</b>. שהוזלה המלאכה, ועבור החצי הנותר יצטרך בעל הבית לשלם שני דינרים לקבלן אחר.
<b>אֵינוֹ נוֹתֵן לָהֶן אֶלָּא סֶלַע</b>. ארבעה דינרים, כערך שווייה המקורי של חצי המלאכה.
<b>שֶׁהֲרֵי לֹא עָשׂוּ אֶלָּא חֲצִי הַמְּלָאכָה</b>. שאף שלהשלמת המלאכה זקוק בעל הבית רק לשני דינרים, אין הקבלן מקבל את שני הדינרים שייוותרו משכר חצי המלאכה שנשארה, שהרי לא עבד עבורם.
<b>בַּמֶּה דְּבָרִים אֲמוּרִים</b>. שרשאי הפועל או הקבלן לחזור בו.
<b>בְּדָבָר שֶׁאֵינוֹ אוֹבֵד</b>. מלאכה שאינה נפסדת מחמת שחזרו בהם.
<b>פִּשְׁתָּנוֹ לַעֲלוֹת מִן הַמִּשְׁרָה</b>. להוציא את הפשתן מן המים שבהם משרים אותו, ואם לא יוציאוהו יתקלקל וייפסד.
<b>חֲלִילִין לַמֵּת אוֹ לַכַּלָּה</b>. לצורך ההספד או לשמחת חתן וכלה, ויש צורך להביאם בזמן.
<b>שׂוֹכֵר עֲלֵיהֶן אוֹ מַטְעָן</b>. כמבואר בסמוך.
<b>בֹּאוּ וּטְלוּ שְׁתַּיִם</b>. רשאי להטעותם ולהבטיח להם שכר כפול על מנת שיסיימו את המלאכה.
<b>וְלֹא יִתֵּן לָהֶן אֶלָּא מַה שֶּׁפָּסַק תְּחִלָּה</b>. משלם להם סלע בלבד כפי שקצב להם בהתחלה.
<b>מַחֲזִיר מֵהֶן הַתּוֹסֶפֶת</b>. אף על פי שכבר נתן שכר כפול, יכול לתבוע מהם שיחזירו לו את התוספת.
<b>עַד כְּדֵי שְׂכָרָן שֶׁל רִאשׁוֹנִים</b>. שמשלם לפועלים השניים משכרם של הפועלים הראשונים עד גובה השכר המלא שהיה אמור לשלם להם. כגון ששכר את הראשונים בשני דינרים ליום וחזרו באמצע היום, משלם לפועלים האחרים עד שני דינרים עבור חצי היום שנותר.
<b>וְאִם הָיָה לָהֶן מָמוֹן תַּחַת יָדוֹ</b>. ממון השייך לפועלים נמצא ברשותו של בעל הבית.
<b>שֶׁשְּׂכַר הַפּוֹעֵל</b>. התשלום המקובל ליום עבודה.
<b>בַּמֶּה דְּבָרִים אֲמוּרִים</b>. שרשאי בעל הבית לשכור עליהם או להטעותם.
<b>אֲבָל אִם יֵשׁ שָׁם פּוֹעֲלִין לִשְׂכֹּר בִּשְׂכָרָן</b>. אם יכול בעל הבית למצוא פועלים שישלימו את המלאכה באותו השכר שהיה משלם לפועלים הראשונים עבור השלמתה.
<b>וְשָׁמִין לַשּׂוֹכֵר מַה שֶּׁעָשָׂה וְלַקַּבְּלָן מַה שֶּׁעָתִיד לַעֲשׂוֹת</b>. אפילו שמדובר בדבר האבד, הדין הוא כדין פועל שחזר בו בהיתר.
<h3> ה</h3>
<b>וְנֶאֱחַז</b>. נלקח בעל כרחו.
<b>לֹא יֹאמַר לוֹ הֲרֵינִי לְפָנֶיךָ וכו‘</b>. הפועל אינו יכול לומר ‘הרי שלך לפניך‘ ולטעון שמזלו של השוכר גרם ועליו לשלם לו את מלוא שכרו, אלא משלם לו עבור מה שהספיק לעבוד קודם שנלקח בלבד (שלא כדין בהמה שנלקחה לעבודת המלך שהמשכיר יכול לטעון זאת כדלעיל ה,א, ובטעם החילוק ראה מרכה“מ).
<h3> ו</h3>
<b>וּפָסַק הַנָּהָר בַּחֲצִי הַיּוֹם</b>. הנהר שממנו משקים פסק מלזרום, ואינם יכולים להשקות ממנו את השדה.
<b>אֵין לָהֶן אֶלָּא שְׂכַר מַה שֶּׁעָשׂוּ</b>. ובעל הבית פטור מלשלם להם על שאר היום, מכיוון שהדבר אינו מצוי ולא היה ידוע לבעל הבית מראש בכדי שיוכל להודיע על כך לפועלים.
<b>שֶׁהֲרֵי יָדְעוּ הַפּוֹעֲלִין דַּרְכּוֹ שֶׁל נָהָר זֶה</b>. ועל דעת כן נשכרו למלאכה זו.
<b>גֵּרִים</b>. אינם מבני המקום, ואינם מכירים את דרכו של הנהר.
<b>נוֹתֵן לָהֶן שְׂכַר כָּל הַיּוֹם מִפְּנֵי שֶׁהָיָה לוֹ לְהוֹדִיעָם</b>. מכיוון שהוא יודע על כך והם אינם יודעים, היה לו להודיע להם מראש שלא יקבלו שכר על יום עבודה מלא, ועליו לשלם להם שכרם.
<b>וּבָא הַמָּטָר וְהִשְׁקָהּ</b>. לאחר שהתחילו להשקות ירד גשם.
<b>אֵין לָהֶן אֶלָּא מַה שֶּׁעָשׂוּ</b>. מכיוון שבעל הבית לא ידע על כך מראש, משלם להם רק עבור העבודה שעשו קודם שבא המטר.
<b>בָּא הַנָּהָר וְהִשְׁקָהּ נוֹתֵן לָהֶן כָּל שְׂכָרָן</b>. אם הנהר התקרב לתעלות העשויות להשקיית השדה ולא היו צריכים הפועלים לטרוח הרבה בהשקייתו, משלם להם שכר מלא על עבודתם, שמן השמים הקלו עליהם את המלאכה בעליית הנהר (שלא כירידת מטר שלא טרחו בה כלל — מ“מ, וראה מרכה“מ ואו“ש שהביאו הסברים נוספים להבדל בין ירידת המטר לעליית הנהר; וראה גם לח“מ שפירש שאינו משלם להם שכר מלא אלא כפועל בטל).
<b>שֶׁהָאָרִיס כְּשֻׁתָּף אֵינוֹ כְּפוֹעֵל</b>. ושכרו תלוי ביבול שתוציא השדה, ללא תלות בטורח שלו בעבודתה.
<h3> ז</h3>
<b>וְשָׁלְמָה הַמְּלָאכָה בַּחֲצִי הַיּוֹם</b>. המלאכה שעבורה נשכר הפועל נשלמה.
<b>אִם יֵשׁ לוֹ מְלָאכָה אַחֶרֶת כְּמוֹתָהּ אוֹ קַלָּה מִמֶּנָּה וכו‘</b>. אבל בעל הבית אינו יכול לדרוש מהפועל שיעשה מלאכה קשה יותר מהמלאכה שהושכר עבורה.
<b>וְאִם אֵין לוֹ מַה יַּעֲשֶׂה</b>. אין לו מלאכה כמותה או קלה ממנה שיעשה עבורו.
<b>נוֹתֵן לוֹ שְׂכָרוֹ כְּפוֹעֵל בָּטֵל</b>. מכיוון ששכר אותו לכל היום. ועבור הזמן שלא עשה מלאכה בפועל, משלם לו כפי מה שרוצה אדם להשתכר אם הוא יושב בטל ואינו עמל במלאכה.
<b>הַכֻּפְרִיִּים</b>. אנשי כפר.
<b>שֶׁדַּרְכּוֹ לִטְרֹחַ הַרְבֵּה וְאִם לֹא יִתְעַסֵּק בַּמְּלָאכָה יֶחֱלֶה</b>. שפועלים אלו רגילים בעבודה קשה ורצופה והבטלה קשה עליהם ואין להם בה הנאה אלא צער.
<h3> ח</h3>
<b>נוֹתֵן לוֹ שְׂכָרוֹ מֻשְׁלָם</b>. שהרי הלך וחזר כפי שדרש ממנו בעל הבית, והעובדה שלא הביא כלום אינה תלויה בו אלא בבעל הבית.
<b>לֹא יֹאמַר לוֹ טֹל מַה שֶּׁהֵבֵאתָ בִּשְׂכָרְךָ</b>. שייקח את הפירות כשכר עבור שליחותו.
<b>אֶלָּא נוֹתֵן לוֹ כָּל שְׂכָרוֹ</b>. משום שהשליח עשה את שליחותו.
<h3> ט</h3>
<b>וְהֶרְאָהוּ בְּשֶׁל חֲבֵרוֹ</b>. סיפק לו מלאכה של אדם אחר.
<b>וְלוֹקֵחַ מֵחֲבֵרוֹ מַה שֶּׁנֶּהֱנָה בְּזוֹ הַמְּלָאכָה</b>. אף אם שכר את הפועל בדמים יקרים יותר, אין חברו משלם לו אלא כפי ערך ההנאה על פי השכר המקובל.
<h3> י</h3>
<b>לַעֲשׂוֹת עִמּוֹ בַּתֶּבֶן וּבַקַּשׁ</b>. ללקט תבן וקש בשדהו.
<b>טֹל מַה שֶּׁעָשִׂיתָ בִּשְׂכָרְךָ</b>. לאחר שעבד אמר לו שייקח את התבן והקש כתחליף לתשלום בכסף.
<b>אֵין שׁוֹמְעִין לוֹ</b>. אף אם הדבר שווה ערך לדמי השכירות, חייב בעל הבית לשלם לפועל בכסף, שעל דעת כן הפועל נשכר ומצפה לתשלום בכסף.
<b>וְאִם מִשֶּׁקִּבֵּל עָלָיו וכו‘</b>. אם הפועל הסכים ליטול את הקש והתבן כתחליף לכסף, ובעל הבית רוצה לחזור בו וליטול את התבואה ולשלם כסף, אינו יכול לחזור בו.
<h3> יא</h3>
<b>מְצִיאַת הַפּוֹעֵל לְעַצְמוֹ</b>. פועל שמצא מציאה בזמן העבודה, המציאה שייכת לו ולא לבעל הבית.
<b>אַף עַל פִּי שֶׁאָמַר לוֹ עֲשֵׂה עִמִּי מְלָאכָה הַיּוֹם וכו‘</b>. אף אם לא שכר אותו למלאכה מסוימת, אין אנו אומרים שמציאתו שייכת לבעל הבית, וכל שכן כששכרו למלאכה מסוימת שהרי אין המציאה בכלל המלאכה המסוימת.
<b>שֶׁחָסַר הַנָּהָר</b>. ירד המפלס של מי הנהר ונוצרו אגמי מים שיש בהם דגים.
<b>הֲרֵי מְצִיאָתוֹ לְבַעַל הַבַּיִת וַאֲפִלּוּ מָצָא כִּיס מָלֵא דִּינָרִין</b>. מכיוון שעיקר שכירותו היא ללקט מציאות, גם אם מצא מציאות אחרות, הרי הן של בעל הבית.
<h2>פרק י</h2>
<h3> א</h3>
<b>הַמַּלְוֶה אֶת חֲבֵרוֹ עַל הַמַּשְׁכּוֹן</b>. מלווה שקיבל משכון מהלווה כערבון על ההלוואה.
<b>הֲרֵי זֶה שׁוֹמֵר שָׂכָר</b>. משום שיש לו הנאה בשעבוד המשכון להלוואה (ר“י מיגאש שבועות מג,ב).
<b>בְּלִסְטֵיס מְזֻיָּן</b>. שודד חמוש.
<b>יִשָּׁבַע שֶׁנֶּאֱנַס</b>. כדין שומר שכר (כדלעיל א,ב).
<h3> ב</h3>
<b>שְׁמֹר לִי וְאֶשְׁמֹר לְךָ</b>. שכל אחד ישמור את החפץ של חברו, בתמורה לכך שהשני ישמור על החפץ שלו. ומקבלים עליהם את השמירה באותו הזמן.
<b>הֲרֵי זוֹ שְׁמִירָה בַּבְּעָלִים</b>. שבזמן קבלת הפיקדון כל אחד מהם קיבל על עצמו את מלאכת שמירת החפץ עבור השני, והשומר ששאל או שכר את הבעלים יחד עם הפיקדון שלהם פטור אף במקרה שהחפץ אבד בפשיעה (ראה לעיל א,ג).
<b>אָמַר לוֹ שְׁמֹר לִי הַיּוֹם וְאֶשְׁמֹר לְךָ לְמָחָר וכו‘</b>. מכיוון שאין הבעלים עוסקים במלאכת השמירה עבור השומר בעת שהוא מתחיל את שמירת החפץ עבורם, אין זו שמירה בבעלים, וכל אחד מהם נחשב שומר שכר.
<b>כֻּלָּן נַעֲשׂוּ שׁוֹמְרֵי שָׂכָר זֶה לָזֶה</b>. ואף השואל שבדרך כלל חייב באונסים מפני שנהנה מהדבר ללא תמורה, במקרה זה דינו כשומר שכר שפטור מן האונסים מכיוון שבתמורה לשאלה הוא שומר לחברו או משאיל לו.
<h3> ג</h3>
<b>כָּל הָאֻמָּנִין</b>. בעלי מלאכה הלוקחים לביתם חומרי גלם של הבעלים להכין מהם כלים או לעבד אותם עבורם.
<b>שׁוֹמְרֵי שָׂכָר</b>. אף שאינם מקבלים שכר עבור שמירת החפץ, הרי הם מקבלים שכר עבור עבודתם ונהנים מהחזקת החפץ אצלם ולכן מוגדרים כשומרי שכר.
<b>הֲרֵי הָאֻמָּן שׁוֹמֵר חִנָּם</b>. שכאשר סיים האומן את מלאכתו כבר אינו נחשב כמקבל הנאה מהחזקת החפץ.
<b>הָבֵא מָעוֹת וְטֹל אֶת שֶׁלְּךָ וכו‘</b>. מכיוון שהקדים בדבריו את הבאת המעות לנתינת החפץ לבעליו משמע שהוא מעכב את החפץ בידו כמשכון שישלם לו והנאה זו מחשיבה אותו כשומר שכר.
<h3> ד</h3>
<b>לֶחָרָשׁ</b>. נגר.
<b>שִׁדָּה</b>. מין ארון נמוך עם רגליים.
<b>תֵּבָה</b>. ארגז נייח.
<b>וּמִגְדָּל</b>. ארון קיר.
<b>שֶׁאֵין הָאֻמָּן קוֹנֶה שֶׁבַח הַכְּלִי</b>. כאשר האומן קיבל חומרי גלם ועשה מהם כלי, אף שעליית הערך של הכלי נבעה ממעשהו של האומן, השבח אינו שייך לו אלא לבעלים. ולכן אם שבר את הכלי שעשה חייב לשלם לבעלים את דמי הכלי ולא את דמי חומרי הגלם.
<b>וְהִקְדִיחַתּוּ יוֹרָה</b>. הרתיח יותר מדי את הסיר שמבשל בו את הצמר עם הצבע ונשרף הצמר והתקלקל.
<b>צְבָעוֹ כָּעוּר</b>. שהצבע לא נקלט היטב ואין מראהו יפה אף אם הוא באותו גוון שביקש (פה“מ בבא קמא ט,ד).
<b>אִם הַשֶּׁבַח יָתֵר עַל הַהוֹצָאָה וכו‘</b>. משום ששינה האומן מדעת בעל הבית אין בעל החפץ משלם לו את שכרו. אך על מנת למנוע הפסד מהאומן תיקנו חכמים שתהיה יד האומן על התחתונה וישלם לו בעל החפץ את הערך הנמוך מבין ההוצאה או השבח. כגון שהיה הבגד קודם צביעתו שווה דינר, ואחר צביעתו שווה דינר ומחצה, והוצאות הצבָּע היו רבע דינר, משלם לו רבע דינר ולא יותר. ואם הוצאות הצבָּע היו שלושת רבעי דינר, משלם לו חצי דינר שהם דמי השבח בלבד (שם).
<b>אֵינִי רוֹצֶה בְּתַקָּנָה זוֹ</b>. שאינו רוצה לקחת את הכלי ולשלם את השבח או את ההוצאה, אלא רצונו לקבל את דמי חומרי הגלם שנתן.
<b>אֵין שׁוֹמְעִין לוֹ</b>. אם האומן אינו מסכים לכך, משום שתקנה זו היא גם לטובת האומן (ראה פה“מ שם).
<b>אֵין שׁוֹמְעִין לוֹ שֶׁאֵין הָאֻמָּן קוֹנֶה בְּשֶׁבַח כְּלִי שֶׁעָשָׂה</b>. ואינו יכול לטעון שמחמת עבודתו הכלי כעת שייך לו משום שהשבח שייך לבעל החפץ ולא לאומן.
<h3> ה</h3>
<b>וְלֹא לְתָתָן וַעֲשָׂיָן סֻבִּין אוֹ מֻרְסָן</b>. לא שראם הטוחן במים לפני הטחינה כפי שהיה צריך לעשות כדי שתעלה הטחינה יפה, ובמקום קמח דק ומנופה יצא הקמח גס וגרוע.
<b>לַנַּחְתּוֹם</b>. אופה.
<b>פַּת נִפּוּלִים</b>. פת שלא נאפתה כל צרכה וכשנוטלים אותה נשברת ונופלת.
<b>לַטַּבָּח</b>. לשוחט.
<b>וְנִבְּלָהּ</b>. עשה אותה נבלה בשחיטתו.
<b>מִפְּנֵי שֶׁהֵן נוֹשְׂאֵי שָׂכָר</b>. ככל האומנים המקבלים שכר על עבודתם. ושומר שכר אינו נפטר אלא באונס גדול, ומקרים אלו אינם מוגדרים כאונס גדול שכן היה על האומן לדקדק בעבודתו.
<b>אִם הָיָה טַבָּח מֻמְחֶה וְשָׁחַט בְּחִנָּם פָּטוּר מִלְּשַׁלֵּם</b>. כאשר שחט בחינם דינו כשומר חינם שחייב רק בפשיעה. ומכיוון שהטבח מומחה, אין התקלה שאירעה לו נחשבת כפשיעה, ופטור עליה.
<b>וְאִם אֵינוֹ מֻמְחֶה אַף עַל פִּי שֶׁהוּא בְּחִנָּם חַיָּב לְשַׁלֵּם</b>. מכיוון שאינו מומחה, נחשבת התקלה כפשיעה ששומר חינם חייב בה.
<b>הַמַּרְאֶה דִּינָר לַשֻּׁלְחָנִי</b>. מראה מטבע לחלפן שפורט מטבעות לברר אם המטבע טוב, ואם כן יקבלו מחברו.
<b>וְנִמְצָא רַע</b>. התברר שלא ניתן לסחור בו.
<b>אִם בְּשָׂכָר רָאָהוּ חַיָּב לְשַׁלֵּם</b>. שדינו כשומר שכר, בדומה לדין האומנים שנזכרו.
<b>וְהוּא שֶׁיֹּאמַר לַשֻּׁלְחָנִי וכו‘</b>. שולחני שאינו בקי חייב רק אם בעל המטבע אמר לו בפירוש שהוא מסתמך עליו, או שהיה ניכר שסומך עליו גם אם לא אמר זאת בפירוש.
<b>עֲלֵיהֶן לְהָבִיא רְאָיָה שֶׁהֵן מֻמְחִין</b>. כדי להיפטר מתשלום במקרה שעשו בחינם.
<h3> ו</h3>
<b>שֶׁיִּהְיֶה הַנּוֹטֵעַ אִילָנוֹת נוֹטֵל חֲצִי הַשֶּׁבַח וּבַעַל הַקַּרְקַע חֵצִי</b>. שהקבלן נוטע ומטפל בנטיעות עבור בעל השדה ומתחלק עמו ברווחים בשווה.
<b>וְנָטַע וְהִשְׁבִּיחַ וְנָטַע וְהִפְסִיד</b>. חלק ממה שנטע הוציא פירות והשביח וחלק לא הוציא פירות והפסיד, והשבח גבוה מההפסד.
<b>מְחַשְּׁבִין לוֹ חֲצִי הַשֶּׁבַח שֶׁיֵּשׁ לוֹ וּמְנַכִּין מִמֶּנּוּ מַה שֶּׁהִפְסִיד</b>. מנכים מחלקו ברווח הנטיעות שעלו יפה את ההפסד של הנטיעות שלא עלו יפה, כך שבעל השדה מקבל חצי מהרווח שהיה אמור לצאת מהנטיעות אילו עלו כולם יפה.
<b>וַאֲפִלּוּ הִתְנָה עַל עַצְמוֹ שֶׁאִם הִפְסִיד לֹא יִטֹּל כְּלוּם</b>. הנוטע התנה שאם הנטיעות לא יעלו יפה לא ייקח כלום לחלקו.
<b>הֲרֵי זוֹ אַסְמַכְתָּא</b>. התחייבות שאין לה תוקף ואין חובה לקיימה משום שהיא מותנית בתנאי עתידי (אבל במקרה הראשון אינו נחשב אסמכתא מכיוון שמנכים ממנו את ההפסד שגרם — והשווה לעיל ח,יג).
<b>וְכָךְ הָיָה מִנְהָגָם שֶׁיִּטֹּל הָאָרִיס שְׁלִישׁ</b>. כמו כן נהגו באותו מקום שאריס מעבד שדה נטועה תמורת שליש מהיבול.
<b>וְרָצָה לְהִסְתַּלֵּק</b>. לעזוב את קבלנותו מרצון.
<b>צָרִיךְ לְהוֹרִיד לָהּ אָרִיס</b>. שיטפל בנטיעות במקום הנוטע.
<b>וְיִטֹּל בַּעַל הַקַּרְקַע חֶצְיוֹ</b>. כפי שהיה אמור לקבל בתחילה.
<b>וְיִטֹּל הָאָרִיס שְׁלִישׁ וְהַשְּׁתוּת הַנִּשְׁאָר יִהְיֶה שֶׁל נוֹטֵעַ</b>. משלמים לאריס שליש מתוך החצי שהיה אמור הנוטע לקבל והשישית הנותרת (‘שתות‘) ניתנת לנוטע. כגון שהיה היבול שווה שנים עשר דינרים: בעל השדה נוטל שישה דינרים, והאריס נוטל ארבעה דינרים שהם שליש מסך היבול, והנוטע נוטל שני דינרים שהם שישית מסך היבול.
<b>שֶׁהֲרֵי סִלֵּק עַצְמוֹ בִּרְצוֹנוֹ</b>. הנוטע רצה להסתלק ולכן מנכים מחלקו את מה שמקבל האריס.
<h3> ז</h3>
<b>הַנּוֹטֵעַ אִילָנוֹת לִבְנֵי הַמְּדִינָה שֶׁהִפְסִיד</b>. שמונה על ידי בני העיר לעסוק בנטיעה ונטיעותיו אינן גדלות כראוי, ונמצא שהפסיד את הנטיעות וכן את רווח הפירות שהיו אמורות הנטיעות להוציא.
<b>וְכֵן הַטַּבָּח שֶׁל בְּנֵי הָעִיר שֶׁנִּבֵּל הַבְּהֵמוֹת</b>. שוחט שמונה על ידי בני העיר ופעמים רבות מתנבלות הבהמות בשחיטתו. ואף שמשלם את דמי הבהמה, פעמים שנצרך אדם לבשר להגיש לאורחיו ומשאינו מוצא בהמה אחרת הוא מתבייש, ופעמים שיש צורך בהרבה בשר ומחמת השוחט אינו בנמצא (מ“מ).
<b>וְהַמַּקִּיז דָּם</b>. לרפואה.
<b>שֶׁחָבַל</b>. שגרם לחבלה אגב מלאכתו.
<b>וְהַסּוֹפֵר שֶׁטָּעָה בִּשְׁטָרוֹת</b>. כתב שטרות בחוסר דיוק וגרם להפסד ממון.
<b>וְלֹא לִמֵּד</b>. והתבטלו התלמידים מלימודם.
<b>לִמֵּד בְּטָעוּת</b>. לימד באופן משובש, ושיבוש שנקלט אצל ילדים מתקבע וקשה לתקנו.
<b>מְסַלְּקִין אוֹתָן</b>. מהמינוי שלהם.
<b>מִפְּנֵי שֶׁהֵן כְּמֻתְרִין וְעוֹמְדִין עַד שֶׁיִּשְׁתַּדְּלוּ בִּמְלַאכְתָּן</b>. הם מוזהרים מראש להקפיד במלאכתם, ולכן אין צורך להזהירם פעם נוספת לפני סילוקם.
<h2>פרק יא</h2>
<h3> א</h3>
<b>וְאִם אֵחֲרוֹ לְאַחַר זְמַנּוֹ</b>. אף שבדעתו לשלם לו.
<b>וְלֹא תָבוֹא עָלָיו הַשֶּׁמֶשׁ</b>. לא ימתין מלשלם שכר השכיר עד אחר שקיעת השמש (בשכיר לילה — כדלקמן).
<b>וְאֵין לוֹקִין עַל לָאו זֶה שֶׁהֲרֵי הוּא חַיָּב לְשַׁלֵּם</b>. וכל לאו שיש בו חיוב תשלומים, אין לוקים עליו (ראה הלכות סנהדרין יח,ב).
<b>וְאֶחָד שְׂכַר הַבְּהֵמָה וְאֶחָד שְׂכַר הַכֵּלִים</b>. תשלום עבור שכירות בהמה או כלים.
<b>וְגֵר תּוֹשָׁב</b>. גוי שיושב בארץ וקיבל על עצמו לקיים שבע מצוות בני נח.
<b>וְאִם אֵחֵר אֵינוֹ עוֹבֵר עָלָיו בְּלֹא תַעֲשֶׂה</b>. שכן לגבי הלא תעשה נאמר: “לא תעשק את רעך... לא תלין פעלת שכיר“ (ויקרא יט,יג) ודרשו חכמים שגוי שאינו נקרא “רעך“ אינו עובר עליו בלאו זה (בבלי בבא מציעא קיא,ב).
<h3> ב</h3>
<b>הַכּוֹבֵשׁ שְׂכַר שָׂכִיר</b>. שאין בדעתו לשלם לו שכר כלל.
<b>בַּל תַּעֲשֹׁק</b>. לאו זה כולל שני כתובים: “לא תעשק שכיר“ (דברים כד,יד), “לא תעשק את רעך“ (ויקרא יט,יג), ונמנים כלאו אחד (לח“מ).
<b>וּמִשּׁוּם בַּל תִּגְזֹל</b>. שכאשר מסרב לשלם לו את המגיע לו עובר גם על איסור “ולא תגזל“ (ויקרא יט,יג).
<b>וּמִשּׁוּם לֹא תָלִין פְּעֻלַּת שָׂכִיר וּמִשּׁוּם וְלֹא תָבוֹא עָלָיו הַשֶּׁמֶשׁ</b>. אף שהכתוב הראשון נאמר בשכיר יום והכתוב השני בשכיר לילה, הכובש שכר שכיר ואינו מתכוון לשלם לו, עובר על כל אחד מהם בהגיע זמנו, אף אם מדובר בשכיר יום לבד או בשכיר לילה לבד (כס“מ).
<b>שְׂכִיר יוֹם גּוֹבֶה כָּל הַלַּיְלָה</b>. שכיר העובד במשך כל היום ומסיים את עבודתו בשקיעה, מצווה המעסיק לשלם לו במשך הלילה עד עלות השחר.
<b>וּשְׂכִיר לַיְלָה גּוֹבֶה כָּל הַיּוֹם</b>. שכיר העובד במשך כל הלילה ומסיים את עבודתו באור הבוקר, מצווה המעסיק לשלם לו במשך היום עד שקיעת החמה.
<b>וּשְׂכִיר שָׁעוֹת שֶׁל יוֹם גּוֹבֶה כָּל הַיּוֹם</b>. שכיר העובד מספר שעות ביום ומסיים מלאכתו קודם שקיעת החמה, מצווה המעסיק לשלם לו עד שקיעת החמה.
<b>שְׂכִיר שַׁבָּת</b>. ששכר אותו לשבוע ימים.
<b>שְׂכִיר שָׁבוּעַ</b>. ששכרו לשבע שנים.
<b>יָצָא בַּיּוֹם</b>. סיים את מלאכתו בשעות היום.
<h3> ג</h3>
<b>נָתַן טַלִּיתוֹ לָאֻמָּן</b>. לתקנה, ואינו שכיר יום אלא משלם לו בקבלנות.
<b>אֲפִלּוּ אֵחֲרוֹ עֲשָׂרָה יָמִים אֵינוֹ עוֹבֵר</b>. גם אם איחר מלשלם משום שלקח את הטלית לאחר זמן, ושילם כשלקחה, אינו עובר על איסור הלנת שכר.
<b>נְתָנָהּ לוֹ בַּחֲצִי הַיּוֹם</b>. החזיר האומן את הטלית לבעלים באמצע היום.
<b>עוֹבֵר מִשּׁוּם בַּל תָּלִין</b>. הכוונה כאן לאיסור הלנת שכר באופן כללי (השווה ללשון לקמן ה“ד). ואם החזיר לו ביום ולא שילם לו עד השקיעה עובר משום “ולא תבוא עליו השמש“, ואם החזיר לו בלילה ולא שילם עד הבוקר עובר משום “לא תלין“ (סמ“ע שלט ס“ק יא).
<h3> ד</h3>
<b>אִם אָמַר לָהֶן</b>. השליח לפועלים.
<b>זֶה לְפִי שֶׁלֹּא שְׂכָרָן</b>. בעל הבית אינו עובר משום שלא שכרם באופן ישיר. ויש שהסבירו שהטעם הוא מפני שהפועלים לוקחים בחשבון את האפשרות שבעל הבית לא יפרע להם בזמן (תוס‘ רי“ד בבא מציעא קיא,א).
<b>וְזֶה לְפִי שֶׁאֵין פְּעֻלָּתָן אֶצְלוֹ</b>. השליח אינו עובר משום שאינם עובדים עבורו, ונתינת שכרם אינה מוטלת עליו.
<b>וְאִם לֹא אָמַר לָהֶן שְׂכַרְכֶם עַל בַּעַל הַבַּיִת הֲרֵי הַשָּׁלִיחַ עוֹבֵר</b>. שכאשר השליח שוכר בסתם, תשלום השכר מוטל עליו ועובר על בל תלין.
<b>אֲבָל אִם לֹא תְּבָעוֹ</b>. ונמצא שהשהיית השכר היא על דעתו של הפועל.
<b>אוֹ שֶׁהִמְחָהוּ אֵצֶל אַחֵר וְקִבֵּל</b>. נתן השוכר הוראה לאחר לשלם לפועל עבור עבודתו והפועל הסכים לכך (ויש מפרשים ש‘קיבל‘ היינו שהאדם שהתבקש לשלם הסכים לכך — ראה כס“מ).
<b>הֲרֵי זֶה פָּטוּר</b>. אינו עובר על איסור הלנת שכר, אך חייב לשלם לו שכרו.
<h3> ה</h3>
<b>אַף עַל פִּי שֶׁכְּבָר עָבַר בַּעֲשֵׂה וְלֹא תַעֲשֶׂה</b>. כשעבר היום בשכיר לילה או כשעבר הלילה בשכיר יום עבר על איסור תורה, ומשם ואילך אינו עובר בכל רגע על איסור תורה.
<b>וְכָל עֵת שֶׁיַּשְׁהֶה עוֹבֵר עַל לָאו שֶׁל דִּבְרֵיהֶם</b>. עובר על איסור מדברי חכמים שנסמך על הכתוב במשלי.
<h3> ו</h3>
<b>תִּקְּנוּ חֲכָמִים שֶׁיִּשָּׁבַע בִּנְקִיטַת חֵפֶץ כְּדִין כָּל נִשְׁבָּע וְנוֹטֵל וכו‘</b>. חכמים תיקנו שבמקרים מסוימים שבהם אין חובת שבועה מן התורה, יכול התובע להישבע על תביעתו וייטול מהנתבע (אף על פי שבדרך כלל הנתבע הוא שנשבע כדי להיפטר מהתביעה נגדו), ושבועה זו נעשית כשהנשבע אוחז ספר תורה בידו (ראה הלכות טוען ונטען א,ב).
<b>מִפְּנֵי שֶׁבַּעַל הַבַּיִת טָרוּד בְּפוֹעֲלָיו</b>. בעל הבית טרוד בעסקיו וחשבונותיו וייתכן שהוא סבור ששילם אף על פי שלא שילם, ואילו השכיר מתוך שמצפה לתשלום זוכר היטב והדבר ברור אצלו יותר.
<b>אֲפִלּוּ הָיָה הַשּׂוֹכֵר קָטָן הֲרֵי הַשָּׂכִיר נִשְׁבָּע וְנוֹטֵל</b>. שבדברים שיש לקטן הנאה מהם תיקנו חכמים שניתן לתבעו. ומשום שיש לקטן הנאה מכך שנשכרים לו, נשבע השוכר שתבעו ונוטל (שם ה,יא).
<b>מִתּוֹךְ שֶׁיָּכוֹל לוֹמַר לֹא הָיוּ דְּבָרִים מֵעוֹלָם וכו‘</b>. מכיוון שהיה יכול לפטור עצמו בטענה שלא שכרו, נאמן לטעון ששילם ולהיפטר משבועת השכיר שיישבע וייטול (‘מיגו‘).
<b>וְיִשָּׁבַע בַּעַל הַבַּיִת הֶסֵּת שֶׁנָּתַן</b>. במקרה שבעל הבית כופר בכל הטענה, כגון שטוען ששילם את כל השכר, נשבע שבועה מדברי חכמים ללא נקיטת חפץ, כדין כל כופר בכול (ראה הלכות טוען ונטען א,ג).
<b>אוֹ שְׁבוּעַת הַתּוֹרָה אִם הוֹדָה בְּמִקְצָת</b>. שהמודה במקצת הטענה חייב שבועה מן התורה (שם הל‘ א-ב).
<b>הָיָה לוֹ עֵד אֶחָד שֶׁשְּׂכָרוֹ אֵינוֹ מוֹעִיל כְּלוּם</b>. שלא תיקנו חכמים תקנתם שיישבע השכיר אלא בשני עדים, ולא בעד אחד שאין עדותו חזקה (מ“מ).
<b>וְכֵן אִם תְּבָעוֹ אַחַר זְמַנּוֹ</b>. שכיר יום שתבע לאחר שעבר הלילה, ושכיר לילה שתבע לאחר שעבר היום.
<b>אַף עַל פִּי שֶׁשְּׂכָרוֹ בְּעֵדִים הַמּוֹצִיא מֵחֲבֵרוֹ עָלָיו הָרְאָיָה</b>. שאין בעל הבית חשוד לעבור על איסור בל תלין, ובנוסף לכך אין הפועל משהה את שכרו ביד בעל הבית ללא תביעה (ראה בבלי בבא מציעא קיג,א).
<b>הֵבִיא רְאָיָה שֶׁתְּבָעוֹ כָּל זְמַנּוֹ הֲרֵי זֶה נִשְׁבָּע וְנוֹטֵל כָּל אוֹתוֹ הַיּוֹם שֶׁל תְּבִיעָה</b>. כשמביא הפועל ראיה שתבע את שכרו בתוך זמנו ובעל הבית דחה את התשלום, יכול הפועל להישבע במשך כל היממה של התביעה, דהיינו הבוקר או הלילה שבו תבע את בעל הבית והלילה או הבוקר שאחרי כן, כמבואר בפסקה הסמוכה (ט“ז וגר“א לשו“ע חו“מ פט,ג, וראה סמ“ע שם ויד“פ שביארו באופנים אחרים).
<b>זְמַנּוֹ כָּל לֵיל שְׁלִישִׁי וּבְיוֹם שְׁלִישִׁי אֵינוֹ נִשְׁבָּע וְנוֹטֵל</b>. זמן התביעה הוא בליל שלישי, ואם לא תבע, אינו יכול להישבע וליטול ביום שלישי.
<b>אֲבָל מִלֵּיל רְבִיעִי וָהָלְאָה הַמּוֹצִיא מֵחֲבֵרוֹ עָלָיו הָרְאָיָה</b>. שהרי הפסיק ולא תבע ביום שלישי.
<b>וְכֵן אִם הֵבִיא עֵדִים שֶׁהָיָה תּוֹבֵעַ וְהוֹלֵךְ עַד יוֹם חֲמִישִׁי</b>. שהמשיך לתבוע במשך כל יום ולילה עד תחילת ליל חמישי.
<h3> ז</h3>
<b>לֹא תִּקְּנוּ חֲכָמִים שֶׁיִּשָּׁבַע הַשָּׂכִיר</b>. שרק על עצם התשלום תיקנו חכמים ששכיר נשבע ונוטל, ולא על גובה השכר, משום שבעל הבית זוכר את הסכום שקבע עם הפועלים (ר“י מיגאש שבועות מו,א).
<b>אַף עַל פִּי שֶׁכְּבָר נָתַן לוֹ הַשְּׁתַּיִם</b>. וכופר בדינר הנותר.
<b>אוֹ שֶׁאָמַר לוֹ הֵא לְךָ</b>. גם אם לא שילם עדיין, אם בעל הבית מציע לשכיר את השניים שמודה בהם ואמר לו ‘הילך‘, אינו נחשב כמודה במקצת לגבי הדינר הנוסף אלא כופר בכול (הלכות טוען ונטען א,ג).
<b>הֲרֵי בַּעַל הַבַּיִת נִשְׁבָּע בִּנְקִיטַת חֵפֶץ</b>. מעיקר הדין במקרים אלו, שהנתבע כופר בכול, יש רק חובה להישבע שבועת היסת ללא נקיטת חפץ (שם ה“ד), אך לגבי שכיר חכמים תיקנו שבעל הבית יישבע בנקיטת חפץ.
<b>בַּמֶּה דְּבָרִים אֲמוּרִים</b>. שתיקנו חכמים שיישבע בעל הבית שבועה בנקיטת חפץ כדי להיפטר.
<b>אֲבָל אִם שְׂכָרוֹ שֶׁלֹּא בְּעֵדִים אוֹ שֶׁתְּבָעוֹ אַחַר זְמַנּוֹ יִשָּׁבַע בַּעַל הַבַּיִת הֶסֵּת</b>. שהרי אף במקרה של תביעת השכר כולו שנשבע השכיר ונוטל, התנו חכמים את תקנתם בכך ששכרו בעדים ותבעו בתוך זמנו, כל שכן במקרה של תביעה על גובה השכר שתקנת חכמים שיישבע בנקיטת חפץ מותנית בכך, ולכן נשבע שבועת היסת ללא נקיטת חפץ.
<h3> ח</h3>
<b>הַנּוֹתֵן טַלִּיתוֹ לָאֻמָּן</b>. כדי שיתקנה עבורו.
<b>אִם יָכוֹל לִטְעֹן שֶׁהִיא לְקוּחָה בְּיָדו וכו‘</b>. כגון שהיא אצלו ולא ראוה בידו, שאז יכול היה לטעון שקנה אותה ומכוח זה מקבלים גם את טענתו לגבי גובה התשלום (ראה גם הלכות טוען ונטען ט,ב).
<b>וְאִם יָצָאת טַלִּית מִתַּחַת יָדוֹ אוֹ שֶׁאֵין לוֹ בָּהּ חֲזָקָה וכו‘</b>. אם החזיר אותה או שראו אותה בידו שאז אינו יכול לטעון שקנה אותה.
<b>יִשָּׁבַע בַּעַל הַטַּלִּית הֶסֵּת... שֶׁאֵין זֶה כְּדִין הַשָּׂכִיר</b>. שבשכיר תיקנו חכמים שיישבע בעל הבית שבועה חמורה בנקיטת חפץ כדי שלא יילך בפחי נפש כי הוא נושא את נפשו לקבלת שכרו למחייתו, אבל באומן שאין פרנסתו תלויה בשכר יום יומי כשכיר, נשבע בעל הבית שבועת היסת בלבד (ב“י חו“מ פט, מרכה“מ).
<h3> ט</h3>
<b>אֵין מַחֲמִירִין עָלָיו וְאֵין מְגַלְגְּלִין עָלָיו כְּלָל</b>. בדרך כלל אדם שמתחייב שבועה בתביעה מסוימת, ניתן להשביעו גם על תביעות אחרות יחד עם שבועה זו (‘גלגול שבועה‘), ובשכיר לא רשאי בעל הבית המשביעו לעשות כן, כדי שלא יימנע השכיר מלהישבע ויילך בפחי נפש (מאירי שבועות מט,א).
<b>שֶׁמְּקִלִּין עָלָיו וּפוֹתְחִין לוֹ תְּחִלָּה וכו‘</b>. אם השכיר אינו יודע על האפשרות להישבע, על בית הדין ליידע אותו בכך, ואף לעודדו להישבע במקרה שהוא נרתע מכך.
<b>בִּשְׁבוּעָה כְּעֵין שֶׁל תּוֹרָה</b>. בעודו אוחז ספר תורה בידו.
<h2>פרק יב</h2>
<h3> א</h3>
<b>וַעֲדַיִן לֹא נִגְמְרָה מְלַאכְתּוֹ</b>. למעשר, שלאחר שנגמרה מלאכתו למעשר אין הפועל רשאי לאכול בין בתלוש בין במחובר (גמר מלאכה הוא כינוי לפעולות האחרונות של הטיפול ביבול, וזהו השלב שבו חל על הפירות חיוב גמור של תרומות ומעשרות — ראה הלכות מעשר ג,א-ב).
<b>בֵּין בִּמְחֻבָּר וְיִהְיוּ מַעֲשֵׂיהֶן הֵן גְּמִירַת הַמְּלָאכָה וכו‘</b>. שבמחובר הפועל רשאי לאכול מן התבואה רק בשלב הסופי של העבודה שנשכר לעשות (כדלקמן ה“ב).
<b>כִּי תָבֹא בְּכֶרֶם רֵעֶךָ</b>. וממשיך הפסוק: “ואכלת ענבים כנפשך שבעך ואל כליך לא תתן“.
<b>כִּי תָבֹא בְּקָמַת רֵעֶךָ</b>. וממשיך הפסוק: “וקטפת מלילת בידך וחרמש לא תניף על קמת רעך“.
<b>מִפִּי הַשְּׁמוּעָה</b>. מסורת חכמים בביאור הכתובים.
<b>וְכִי אִלּוּ לֹא שְׂכָרוֹ וכו‘</b>. שבוודאי אין הכתוב מדבר באדם שירד לכרם חברו ללא רשותו.
<h3> ב</h3>
<b>שֶׁהָעוֹשֶׂה בְּתָלוּשׁ אוֹכֵל בְּדָבָר שֶׁלֹּא נִגְמְרָה מְלַאכְתּוֹ לַמַּעֲשֵׂר וְלַחַלָּה</b>. הפועל רשאי לאכול בכל משך זמן עבודתו כל עוד לא נגמרה מלאכת היבול לעניין חיוב מעשר או לעניין חיוב חלה (בדברים שעישר אותם ועתיד לעשות מהם פת — ראה לקמן ה“ה).
<b>אֵינוֹ אוֹכֵל אֶלָּא כְּשֶׁיִּגְמֹר עֲבוֹדָה</b>. אינו רשאי לאכול במשך זמן עבודתו אלא רק לאחר שעושה יחידת עבודה שלמה.
<b>כְּגוֹן שֶׁיִּבְצֹר וְיִתֵּן בַּסַּל עַד שֶׁיְּמַלְּאֶנּוּ וכו‘</b>. שעבודת הבציר היא למלא את הסלים בענבים, ולאחר המילוי מרוקנים את תכולת הסל למקום שבו מרוכזים הענבים שנבצרו, ומילוי כל סל וסל נחשב כיחידת עבודה בפני עצמה.
<b>אֵינוֹ אוֹכֵל אֶלָּא אַחַר שֶׁיְּמַלֵּא הַסַּל</b>. שרק לאחר מילוי כל סל רשאי מן התורה לאכול.
<b>אֲבָל מִפְּנֵי הָשֵׁב אֲבֵדָה לַבְּעָלִים</b>. כדי למנוע מבעל הבית את ההפסד הכרוך בביטול מלאכת הפועל בזמן האכילה.
<b>מֵאֹמֶן לְאֹמֶן</b>. משורה לשורה בכרם.
<b>וּבַחֲזִירָתָן מִן הַגַּת</b>. לאחר שרוקנו בה את הענבים וחוזרים לכרם להמשיך לבצור.
<h3> ג</h3>
<b>הַמְבַטֵּל מְלַאכְתּוֹ וְאוֹכֵל אוֹ שֶׁאָכַל שֶׁלֹּא בִּשְׁעַת גְּמַר מְלָאכָה</b>. כגון שעצר באמצע מילוי הסל כדי לאכול, ואפילו אם אכל תוך כדי המילוי ולא לאחר גמר מלאכת המילוי.
<b>שֶׁכָּל זְמַן שֶׁהוּא עוֹסֵק בִּקְצִירָה לֹא יָנִיף חֶרְמֵשׁ לַאֲכִילָתוֹ</b>. שבשעת הנפת החרמש עבור בעל הבית, לא יניף את החרמש עבור אכילת עצמו.
<b>שֶׁהוֹלִיךְ בְּיָדוֹ מִמַּה שֶּׁעָשָׂה</b>. לקח מן התבואה לעצמו כדי לאכלה בזמן אחר.
<b>וְאֵין לוֹקִין עַל שְׁנֵי לָאוִין אֵלּוּ שֶׁאִם אָכַל אוֹ הוֹלִיךְ חַיָּב לְשַׁלֵּם</b>. וכל לאו שיש בו חיוב תשלומים, אין לוקים עליו (ראה הלכות סנהדרין יח,ב).
<h3> ד</h3>
<b>וְהַמְחַבֵּץ</b>. מפיק חמאה מהחלב.
<b>וְהַמְגַבֵּן</b>. מכין גבינה.
<b>אֵינוֹ אוֹכֵל</b>. אין הפועל רשאי לאכול בשעת המלאכה.
<b>אַף עַל פִּי שֶׁתּוֹלֵשׁ קְטַנִּים מִבֵּין הַגְּדוֹלִים וכו‘</b>. אף שחלק מתהליך הניכוש הוא תלישת בצלים או שומים קטנים מבין הגדולים כדי לאפשר לגדולים לצמוח היטב, אין תלישתם נחשבת לגמר מלאכה משום שתכלית המלאכה היא תלישת הגדולים.
<b>וְאֵין צָרִיךְ לוֹמַר שׁוֹמְרֵי גַּנּוֹת וּפַרְדֵּסִים וכו‘</b>. שאין השמירה מוגדרת כמלאכה (לקמן ה“ט).
<b>כַּמִּקְשָׁאוֹת וְהַמִּדְלָעוֹת</b>. חלקות שדה של קישואים ודלעות.
<b>שֶׁאֵינָן אוֹכְלִין כְּלָל</b>. שלא כדין שומרי תבואה תלושה שרשאים לאכול ממנהג המדינה (כדלקמן ה“ט).
<h3> ה</h3>
<b>וְהַמְקַטֵּף</b>. מעצב מהעיסה לחם.
<b>מִפְּנֵי שֶׁנִּגְמְרָה מְלַאכְתָּן לַחַלָּה</b>. שמשעת עירוב הקמח והמים והפיכתם לעיסה (‘גלגול‘), חייבת בחלה (הלכות ביכורים ח,ד).
<b>הַבּוֹדֵל בַּתְּמָרִים וּבַגְּרוֹגָרוֹת</b>. פועל המפריד תמרים או תאנים יבשות שנדבקו זו לזו.
<b>מִפְּנֵי שֶׁנִּגְמְרָה מְלַאכְתָּן לַמַּעֲשֵׂר</b>. והעושה בתלוש אינו אוכל לאחר גמר המלאכה לחיוב מעשר וחלה (לעיל ה“ב).
<b>כְּגוֹן שֶׁשְּׂכָרָן לָבֹר צְרוֹרוֹת</b>. ששכר את הפועלים לברור מתוך החיטים עפר ואבנים קטנות.
<b>שֶׁעֲדַיִן לֹא נִגְמְרָה מְלַאכְתָּן לַחַלָּה</b>. ותבואה שיש בה חיוב נוסף לאחר חיוב המעשרות, רשאים הפועלים לאכול ממנה עד שתתחייב בחיוב האחרון שבה.
<b>לְנַפֶּה</b>. לנפות.
<h3> ו</h3>
<b>נִתְפָּרְסוּ עִגּוּלָיו</b>. תאנים שהודבקו בעיגול ולאחר מכן נפרדו, וכבר התחייבו במעשר משעה שהחליק את העיגול ועשאו נאה (הלכות מעשר ג,טז), וכעת שוכר את הפועלים לעשות עיגול חדש.
<b>וְנִתְפַּתְּחוּ חֲבִיּוֹתָיו</b>. וכבר נגמרה מלאכתם למעשר משעה שהוכנס היין לחביות (שם הי“ד), וכעת נשפך מה שבתוכן בחזרה לבור היין, ושכר את הפועלים להחזיר את היין לחביות.
<b>וְנִתְּחַתְּכוּ דִּלּוּעָיו</b>. פירוש מקרה זה אינו ברור כל הצורך, ובדוחק ניתן לפרש שהיו לבעל הבית דלועים שהעמיד בערמה ועל ידי כך נגמרה מלאכתם למעשר (ראה הלכות מעשר ג,ח), ולאחר מכן נחתכו הדלועים והתפזרו ובעל הבית שכר פועלים לאסוף אותם בחזרה לערמה (יש להעיר שהלכה זו מבוססת על המשנה בבבא מציעא ז,ז, ומילים אלו אינן נמצאות ברוב נוסחאות המשנה שם ואף לא בנוסח הרמב“ם למשנה).
<b>וְאִם לֹא הוֹדִיעָן מְעַשֵּׂר וּמַאֲכִילָן</b>. שבכל המקרים הללו לא הייתה לפועלים אפשרות לדעת שכבר נגמרה מלאכתם למעשר, ונשכרו למלאכה מתוך מחשבה שרשאים לאכול, ולכן אם לא הודיעם בעל הבית על כך מראש, מוטלת עליו חובה לעשר את הפירות והיין ולתת להם לאכול מהם.
<b>בְּכֶרֶם רֵעֶךָ</b>. וההקדש אינו בכלל ‘רעך‘.
<h3> ז</h3>
<b>לַעֲשׂוֹת בְּנֶטַע רְבָעִי שֶׁלּוֹ הֲרֵי אֵלּוּ לֹא יֹאכְלוּ</b>. פירות האילן בשנתו הרביעית קרויים ‘נטע רבעי‘ וצריך להעלותם לירושלים ולאכלם שם או לפדותם בכסף ולקנות בו מאכלים בירושלים ואז הפירות עצמם נעשים מותרים באכילה (הלכות מעשר שני ט,ד), ולכן אין הפועלים רשאים לאכול מהם.
<b>וְאִם לֹא הוֹדִיעָן פּוֹדֶה וּמַאֲכִילָן</b>. אם לא הודיע בעל הבית לפועלים על כך, הרי נשכרו מתוך מחשבה שיכולים לאכול, וחייב בעל הבית לפדות את הפירות ולתת לפועלים לאכול מהם.
<h3> ח</h3>
<b>וְכָל כַּיּוֹצֵא בִּמְלָאכוֹת אֵלּוּ</b>. שהן בשלב גמר המלאכה.
<h3> ט</h3>
<b>גִּתּוֹת</b>. מקום דריכת הענבים להפקת היין, ונמצא שם יבול של ענבים או יין.
<b>וַעֲרֵמוֹת</b>. של תבואה וכדומה.
<b>אוֹכְלִין מֵהִלְכַת מְדִינָה שֶׁהַשּׁוֹמֵר אֵינוֹ כְּעוֹשֶׂה מַעֲשֶׂה</b>. מעיקר הדין שומר אינו נחשב כפועל, שהרי אינו עושה פעולה בתבואה עצמה. אלא שנהגו במדינות לאפשר לו לאכול כדין הפועל, ומנהג זה הוא מעין תקנת חכמים (מאירי בבא מציעא צג,א).
<b>אֲבָל אִם עָשָׂה בְּאֵבֶר מֵאֵבָרָיו וכו‘</b>. שכל עשייה מכל סוג שהוא מחשיבה אותו כפועל האוכל מן התורה.
<h3> י</h3>
<b>וְהָעוֹשֶׂה בְּגֶפֶן זוֹ אֵינוֹ אוֹכֵל בְּגֶפֶן אַחֶרֶת</b>. שרשאי לאכול רק מאותו העץ שהוא עושה בו מלאכה.
<b>וְאִם קָצַץ עִם בַּעַל הַבַּיִת עַל שִׁעוּר מַה שֶּׁיֹּאכַל</b>. אם סיכם מראש עם בעל הבית כמה יאכל, יכול לאכול כמות זו בכל אופן שירצה.
<b>לָמֹץ</b>. למצוץ.
<b>בָּנָיו וְאִשְׁתּוֹ</b>. שהפועל עצמו בוודאי שאינו רשאי ליבטל ממלאכתו לצורך כך.
<b>מְהַבְהֲבִין לוֹ הַשִּׁבֳּלִים בָּאוּר</b>. חורכים את השיבולים כדי לקלות את הגרעינים ולהשביח את טעמם.
<h3> יא</h3>
<b>אֲכִילָה גַּסָּה</b>. אכילה יותר מכדי שביעה.
<b>וּמֻתָּר לוֹ לִמְנֹעַ עַצְמוֹ עַד מְקוֹם הַיָּפוֹת וְאוֹכֵל</b>. יכול להמתין מלאכול עד שיגיע במלאכתו ליבול משובח יותר.
<b>וְיֵשׁ לוֹ</b>. רשאי.
<b>קִשּׁוּת</b>. קישוא.
<b>וְכוֹתְבוֹת</b>. תמרים.
<b>אַף עַל פִּי שֶׁשְּׂכָרוֹ בְּמָעָה כֶּסֶף</b>. שהיא שישית הדינר, ונמצא שאוכל יותר משכרו.
<b>שֶׁנֶּאֱמַר כְּנַפְשְׁךָ שָׂבְעֶךָ</b>. ולמדו חכמים שהשיעור שהתירה התורה באכילה תלוי בשביעתו של הפועל.
<b>וְיִהְיֶה סוֹתֵם אֶת הַפֶּתַח בְּפָנָיו</b>. שאם יתנהג כך, בעלי השדות יימנעו מלשכרו למלאכה.
<b>הָיָה מְשַׁמֵּר אַרְבַּע אוֹ חָמֵשׁ עֲרֵמוֹת</b>. ששייכות לאנשים שונים. ויש מפרשים שמדובר במקרה ששייכות לאדם אחד, וכדי שלא יהא היזקו ניכר (מאירי בבא מציעא צג,א).
<b>לְפִי חֶשְׁבּוֹן</b>. שיאכל מכל אחת מהערמות כמות שווה, ואולי פירושו באופן יחסי לגודל הערמה.
<h3> יב</h3>
<b>הַפּוֹעֲלִין שֶׁלֹּא הָלְכוּ שְׁתִי וָעֵרֶב וכו‘</b>. פועלים שדורכים ענבים שותים מהמיץ רק לאחר שהלכו מצד לצד לאורך הגת ולרחבה.
<b>שֶׁעֲדַיִן אֵינָן עוֹשִׂין אֶלָּא בָּעֲנָבִים בִּלְבַד</b>. בדומה לפועל הבוצר ענבים שאסור לו לאכול מהתאנים.
<b>הַתִּירוֹשׁ</b>. המיץ שיוצא מהענבים.
<h3> יג</h3>
<b>הֲרֵינִי נוֹתֵן מְעַט מִזֶּה שֶׁנָּטַלְתִּי לֶאֱכֹל לְבָנַי וְאִשְׁתִּי</b>. אפילו אם כבר נטל את הפירות בידו.
<b>שֶׁלֹּא זִכְּתָה תּוֹרָה אֶלָּא לַפּוֹעֵל עַצְמוֹ</b>. זכות הפועל מן התורה היא רק שיאכל את הפירות בעת העבודה, ואין לו בפירות קניין ממוני כדי שיוכל להעבירם לאחרים.
<b>אֲפִלּוּ נָזִיר</b>. שאסור באכילת ענבים, ואין באפשרותו לאכלם בעת עבודתו.
<h3> יד</h3>
<b>שֶׁהָיָה עוֹשֶׂה הוּא וְאִשְׁתּוֹ וּבָנָיו וַעֲבָדָיו</b>. שנשכרו כולם יחד למלאכה אצל בעל הבית.
<b>וְהִתְנָה עִם בַּעַל הַבַּיִת שֶׁלֹּא יֹאכְלוּ וכו‘</b>. כגון שסיכמו שהפועל יקבל על כך תוספת שכר מבעל הבית. ורשאי להתנות על מחילת הזכות שזיכתה לו התורה.
<b>שֶׁאֵינָן אוֹכְלִין מִשֶּׁל אֲבִיהֶן אוֹ מִשֶּׁל אֲדוֹנֵיהֶם אֶלָּא מִשֶּׁל שָׁמַיִם</b>. ולכן אף על פי שיש לאדם זכות במה שזוכים בני ביתו הסמוכים על שולחנו, כאן אין זו זכות ממונית אלא זכות אכילה כחלק ממצוות התורה ויש צורך שגם ימחלו לבעל הבית על זכותם, וקטן אינו יכול למחול (ראה הלכות גזלה ואבדה טו,טז).
<h2>פרק יג</h2>
<h3> א</h3>
<b>מִמַּשּׂוֹי</b>. משא, מטען.
<b>עַד שֶׁתִּהְיֶה פּוֹרֶקֶת</b>. עד שיפרקו ממנה את מה שעליה.
<b>וּבִלְבַד שֶׁלֹּא יִטֹּל בְּיָדוֹ</b>. אסור לבעל הבהמה להאכיל אותה מהמשא.
<h3> ב</h3>
<b>וְלֹא נֶאֱמַר שׁוֹר בְּדִישׁוֹ אֶלָּא בַּהֹוֶה</b>. משום שהדבר הווה ומצוי.
<b>וְהַחוֹסֵם אֶת הַפּוֹעֵל</b>. שמונע ממנו לאכול בשעת מלאכה כפי שמגיע לו על פי דין (כמבואר בפרק הקודם).
<b>פָּטוּר</b>. שאיסור חסימה הוא בבעלי חיים ולא באדם.
<b>אֲפִלּוּ חֲסָמָהּ בְּקוֹל לוֹקֶה</b>. כגון שגער בה והבהילה כדי למנעה מלאכול.
<b>אַרְבַּעַת קַבִּין לְפָרָה וּשְׁלֹשֶׁת קַבִּין לַחֲמוֹר</b>. שזהו שיעור האכילה היומי שמחויב השוכר לספק לבהמות אלו.
<b>שֶׁמִּשְּׁעַת מְשִׁיכָה נִתְחַיֵּב בִּמְזוֹנוֹתֶיהָ וְאֵינוֹ חַיָּב מַלְקוּת עַד שֶׁיָּדוּשׁ בָּהּ חֲסוּמָה</b>. אף על פי שהעושה מעשה שיש בו חיוב מלקות ובנוסף לכך התחייב על מעשה זה בתשלומים (כגון הקוצץ אילן חברו ביום טוב) דינו שלוקה ואינו משלם, זהו דווקא כשהתחייב במלקות ובתשלומים בבת אחת. אך במקרה זה מכיוון שחובת האכלת הבהמה שעבורה משלם לבעלים חלה עליו כבר משעת המשיכה (ראה הלכות שאלה ופיקדון א,ד), וחיוב המלקות חל עליו רק משעת הדישה, לוקה ומשלם (ראה הלכות גנבה ג,א-ב).
<h3> ג</h3>
<b>יִשְׂרָאֵל הַדָּשׁ בְּפָרָתוֹ שֶׁל גּוֹי וכו‘</b>. איסור הלאו תלוי במי שדש ולא בזהותו של בעל הבהמה.
<b>אָמַר לַגּוֹי חֲסֹם פָּרָתִי וְדָשׁ בָּהּ</b>. שאמר לגוי לחסום פרתו, ולאחר מכן דש הגוי בתבואתו של הישראל (ראה ר“י שילת ברמב“ם מדויק; וביד“פ פירש שאמר לגוי לחסום ודש הישראל את התבואה, ואינו לוקה על כך משום שלא עשה הוא את מעשה החסימה).
<b>יָשַׁב לָהּ קוֹץ בְּפִיהָ</b>. נכנס לפיה קוץ מאליו ומעכבה מלאכול.
<b>הִרְבִּיץ לָהּ אֲרִי מִבַּחוּץ</b>. ומחמת הפחד נמנעת מלאכול.
<b>אוֹ שֶׁהִרְבִּיץ בְּנָהּ מִבַּחוּץ</b>. ומחמת הגעגועים לבנה אינה אוכלת.
<b>הָיְתָה צְמֵאָה וְאֵינוֹ מַשְׁקָהּ</b>. ומחמת הצימאון אינה אוכלת.
<b>אָסוּר וְאֵינוֹ לוֹקֶה</b>. שבכל המקרים הללו האדם גרם בעקיפין לכך שהבהמה תיחסם ולא תאכל או שלא הסיר את מה שמפריע לה ומונע ממנה לאכול, ולכן יש בכך איסור אך אינו לוקה (ראה יד“פ).
<b>תַּתְרִיז</b>. תשלשל.
<h3> ד</h3>
<b>לְפִי שֶׁיָּרַט לָהֶן הַדֶּרֶךְ</b>. תעו בדרכן ואגב כך הלכו על התבואה.
<b>אֵינוֹ עוֹבֵר עֲלֵיהֶן מִשּׁוּם בַּל תַּחְסֹם</b>. שאסור לכהן להאכיל בהמה של ישראל תרומה (ראה הלכות תרומות ט,ז), ואין איסור זה נדחה מפני איסור ‘לא תחסום‘. ומעשר שני אינו בכלל הכתוב “בדישו“ מפני שהוא ממון גבוה. וכן הפרות שתעו בדרכן אין זה בכלל “בדישו“, שאין זה בכלל דישה (ראה תוספות ומאירי לבבא מציעא צ,א).
<b>אֲבָל מִפְּנֵי מַרְאִית הָעַיִן</b>. שלא יהיה נראה כאילו הוא חוסם אותה ועובר על האיסור (ובפרות שתעו בדרך אין מראית העין).
<b>מֵבִיא מְעַט מֵאוֹתוֹ הַמִּין וְתוֹלֶה לָהֶן בִּקְלַסְטֵרִין</b>. מביא תבואה של חולין מאותו סוג שהבהמה דשה בו ומניח מעט בכיס העשוי כעין שק שתולים על צוואר הבהמה כדי שתוכל לאכול (ראה תמונה בעמוד הבא).
<h3> ה</h3>
<b>בְּמַעֲשֵׂר שֵׁנִי שֶׁל דְּמַאי וכו‘</b>. תרומות ומעשרות שהופרשו מתבואת עמי הארץ שלא ידוע אם עושרה, וגזרו חכמים להפריש ממנה תרומות ומעשרות מספק (ראה הלכות מעשר ט,א-ב).
<b>וּבְגִדּוּלֵי תְּרוּמָה</b>. תרומה שנזרעה בקרקע וגזרו חכמים על הצומח ממנה שיהא אסור כתרומה (ראה הלכות תרומות יא,כא).
<b>עוֹבֵר מִשּׁוּם לֹא תַחְסֹם</b>. משום שמן התורה תבואה זו מותרת באכילה ורק חכמים הם שגזרו עליה איסור, ואין גזרת חכמים דוחה את איסור ‘לא תחסום‘. ותולה בצוואר הבהמה כיס ומניח בו תבואה מותרת מאותו המין, ונמצא שאינו זומם את הבהמה ואינו מאכילה ממה שאסרו חכמים (ראה שם הכ“ח).
<h3> ו</h3>
<b>רַשַּׁאי בַּעַל הַבַּיִת</b>. לפני שמשכיר פרתו לאחר.
<b>וְרַשַּׁאי הַשּׂוֹכֵר לְהַאֲכִילָהּ פְּקִיעֵי עָמִיר וכו‘</b>. השוכר את הפרה רשאי להאכיל אותה אלומות של קש לפני הדישה כדי שתאכל פחות בעת הדישה.
<b>כְּדֵי שֶׁלֹּא יֹאכְלוּ עֲנָבִים הַרְבֵּה</b>. בשעה שעושים מלאכתם בכרם.
<b>לִטְבֹּל פִּתָּן בְּצִיר</b>. נוזל המופרש מדגים כבושים. ציר זה מנקה את המעיים ומאפשר לאכול יותר, ולא ניתן לשתותו בפני עצמו ולכן מטבלים אותו בפת (ראה פה“מ ברכות ו,ז). ומותר לפועלים לאכול ציר זה קודם שמתחילים את עבודתם בכרם.
<h3> ז</h3>
<b>כְּדֶרֶךְ שֶׁמֻּזְהָר בַּעַל הַבַּיִת שֶׁלֹּא יִגְזֹל שְׂכַר עָנִי</b>. שכר שכיר, שבדרך כלל העני משכיר את עצמו למלאכה, וכן הוא לשון הכתוב: “לא תעשוק שכיר עני ואביון“ (דברים כד,יד ורמב“ן שם).
<b>וּמוֹצִיא כָּל הַיּוֹם בִּמְאֵרָה</b>. מבזבז את יומו בבטלה ומחסר את ממונו של בעל הבית (ראה דברים כח,כ ורש“י וראב“ע שם).
<b>הֲרֵי הִקְפִּידוּ חֲכָמִים עַל בְּרָכָה רְבִיעִית שֶׁל בִּרְכַּת מָזוֹן שֶׁלֹּא יְבָרֵךְ אוֹתָהּ</b>. שהפועל בשעת מלאכתו פטור מברכה זו ומקצר את הברכה השנייה והשלישית משום ביטול מלאכה (ראה הלכות ברכות ב,ב).
