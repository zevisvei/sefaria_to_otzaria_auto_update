<h1>ביאור שטיינזלץ על משנה תורה, הלכות מלווה ולווה</h1>
<h2>פרק א</h2>
<h3> א</h3>
<b>יָכוֹל רְשׁוּת תַּלְמוּד לוֹמַר הַעֲבֵט תַּעֲבִיטֶנּוּ</b>. הלשון 'אם' במצוות התורה משמעה בדרך כלל שבמידה ויקרה כך וכך התורה מצווה כך וכך, ולפי זה אפשר להבין מהפסוק שאין ציווי להלוות אלא שבמידה והאדם יחליט להלוות לעני התורה מצווה אותו לא להיות לו כנושה (כמובא בהמשך הפסוק). אך מן הפסוק 'העבט תעביטנו' נלמד שיש ציווי להלוות.
<b>וּמִצְוָה זוֹ גְּדוֹלָה מִן הַצְּדָקָה עַל הֶעָנִי הַשּׁוֹאֵל</b>. מלתת צדקה לעני שמבקש צדקה (ראה הלכות מתנות עניים י,ז).
<b>לְמִדָּה זוֹ</b>. של בקשת צדקה.
<b>וְהַתּוֹרָה הִקְפִּידָה עַל מִי שֶׁיִּמָּנַע מִלְּהַלְוֹת לֶעָנִי</b>. ואפילו אם נמנע מלהלוות מחשש שהלווה יתאחר מלפרוע וחובו יישמט בשנת השמיטה (ראה גם הלכות שמיטה ט,ד).
<h3> ב</h3>
<b>הַנּוֹגֵשׂ אֶת הֶעָנִי</b>. דוחק בו לפרוע את החוב.
<b>וְהוּא יוֹדֵעַ שֶׁאֵין לוֹ מַה יַּחֲזִיר לוֹ</b>. שאין לו ממה להחזיר, לא כסף ולא שווה כסף.
<b>עוֹבֵר בְּלֹא תַעֲשֶׂה שֶׁנֶּאֱמַר לֹא תִהְיֶה לוֹ כְּנֹשֶׁה</b>. שכאשר יודע שאין לו ממה להחזיר, הרי התביעה מצערת את הלווה לשווא, והתורה אוסרת על המלווה לדחוק בלווה באכזריות שאינה מועילה לגביית החוב (יד"פ).
<b>וּמִצְוַת עֲשֵׂה לִנְגֹּשׂ אֶת הַנָּכְרִי</b>. לגבי ישראל, שהוא 'אחיך', התורה מצווה לנהוג בהתנהלות כלכלית של חסד ורחמים, ואילו לגבי שאר העולם התורה מצווה לנהוג בהתנהלות כלכלית של שורת הדין כפי שמקובל בעולם בענייני ממונות (ראה עוד לקמן ה,א).
<h3> ג</h3>
<b>אָסוּר לְאָדָם לְהֵרָאוֹת לְבַעַל חוֹבוֹ וכו'</b>. כחלק מאיסור "לא תהיה לו כנֹשה".
<b>לְהֵרָאוֹת</b>. להראות את עצמו בכוונה ללווה גם אם אינו תובעו.
<b>שֶׁלֹּא יַפְחִידוֹ אוֹ יַכְלִימוֹ</b>. שמכך שהלווה יראה את המלווה עובר לפניו עלול לפחד או להתבייש ממנו.
<b>לִכְבֹּשׁ</b>. לכסות, להעלים.
<b>וְלוֹמַר לוֹ לֵךְ וָשׁוּב וְהוּא יֵשׁ לוֹ</b>. לדחות את הלווה, וזאת כאשר יש לו מה לשלם כעת.
<b>אַל תֹּאמַר לְרֵעֲךָ לֵךְ וָשׁוּב</b>. המשך הפסוק: "ומחר אתן (אפרע את החוב), ויש אתך (כסף לשלם כעת)" (וראה לקמן ב,ד שכאשר יש לו אפשרות לשלם ומסרב לעשות זאת, עובר על איסור).
<h3> ד</h3>
<b>כְּשֶׁיִּתְבַּע וכו'</b>. ראה לקמן פרק כב שם מפורט סדר גביית החוב.
<b>שֶׁיִּמָּצְאוּ לוֹ</b>. שישנם ברשותו.
<b>וְאִם לֹא הִסְפִּיקוּ הַמִּטַּלְטְלִין גּוֹבִין מִן הַקַּרְקַע. פריעת החוב</b>. צריכה להיעשות בכסף או במיטלטלין שניתן למכרם בכל מקום תמורת כסף, ולכן אדם שיש לו מיטלטלין אינו יכול לשלם בקרקע. אך אם בית דין רואים שהמיטלטלין הידועים אינם מספיקים, גובים מן הקרקע.
<b>אַחַר שֶׁמַּחֲרִימִין עַל מִי שֶׁיֵּשׁ לוֹ מִטַּלְטְלִין וכו'</b>. מתקנת הגאונים במקרים מסוימים כאשר אדם חושד באדם אחר שטוען כנגדו בשקר ואינו יכול לחייבו שבועה, הוא יכול להטיל חרם (קללה) באופן כללי על מי שמשקר כנגדו באותו העניין בלי להזכיר את שמו של החשוד כדי לאיים עליו שלא יטען כנגדו שלא כדין (ראה הלכות טוען ונטען א,ד במ"מ, הלכות גזלה ד,ז-ח, הלכות שלוחין ושותפין ג,יא). וכאן תיקנו הגאונים שלפני הגבייה מהקרקע יטילו בית דין חרם (קללה) על מי שחייב לתובע כסף ויש לו מיטלטלין או על כל אדם אחר שיודע על מיטלטלין של החייב ואינו מביאם לבית דין.
<b>אַף עַל פִּי שֶׁהִיא מְשֻׁעְבֶּדֶת לִכְתֻבַּת אִשְׁתּוֹ אוֹ לְבַעַל חוֹב שֶׁקָּדַם</b>. שהתחייב להם לפני שלווה מזה, ויש להם זכות קדימה בגבייה (כדלקמן כ,א), אלא שעדיין לא תבעו אותו לשלם.
<b>גּוֹבִין לָזֶה וְאִם יָבֹא הָרִאשׁוֹן וְיִטְרֹף יִטְרֹף</b>. נותנים את הקרקע לבעל החוב שתובע כעת, אף על פי שיש אפשרות שלאחר מכן בעל החוב המוקדם יתבע גם כן ויוציא מידיו את הקרקע.
<h3> ה</h3>
<b>אֵין בַּעַל חוֹב וכו'</b>. השווה הלכות ערכין וחרמין ג,יד.
<b>שֶׁצְּבָעָן לִשְׁמָן... שֶׁלְּקָחָן לִשְׁמָן</b>. שצבעם או קנאם לצורך אשתו ובניו.
<b>וְאֵין צָרִיךְ לוֹמַר אִם הָיָה בָּהֶן טַבָּעוֹת וַחֲלִי זָהָב אוֹ כֶּסֶף</b>. תכשיט מזהב או מכסף, שלאלו זקוקים אף פחות מבגדי שבת ומועד.
<h3> ו</h3>
<b>הֲרֵי כָּל יִשְׂרָאֵל מְצֻוִּין לִפְדּוֹתוֹ</b>. שפדיון שבויים היא מצווה גדולה וקודמת למתן צדקה לעניים (ראה הלכות מתנות עניים ח,י), והלווה אינו יכול להטיל חיוב זה על המלווה לבדו.
<h3> ז</h3>
<b>מְסַדְּרִין</b>. כשגובים מרכושו של החייב משאירים לו דברים מסוימים לשימושו ולא לוקחים ממנו הכול.
<b>כְּדֶרֶךְ שֶׁמְּסַדְּרִין בַּעֲרָכִין</b>. ראה הלכות ערכין וחרמין ג,יד-כ.
<b>וְנוֹתְנִין לוֹ מִן הַכֹּל מְזוֹן שְׁלֹשִׁים יוֹם וכו'</b>. מכל מה שהביא משאירים לו חפצים בשווי מזון שלושים יום וכו'.
<b>וּכְסוּת</b>. מלבוש.
<b>וּמַצָּע</b>. סדינים ושמיכות.
<b>וְאִם הָיָה עָנִי</b>. שמורגל בתנאים פשוטים יותר.
<b>וּמַפָּץ</b>. מחצלת מאריג גס.
<b>אַף עַל פִּי שֶׁהוּא חַיָּב בִּמְזוֹנוֹתָם</b>. שפירעון החוב קודם להתחייבותו כלפיהם כדלקמן ה"ח.
<b>וּתְפִלָּיו</b>. תפילין שלו.
<b>חָרָשׁ</b>. נגר, אומן עץ.
<b>מַעֲצָדִין</b>. כלים להחלקת העץ ויישורו (פה"מ ערכין ו,ב).
<b>מְגֵרוֹת</b>. מסורים.
<b>וְאֵין לוֹקְחִין לוֹ כֵּלִים מִדְּמֵי הַמְרֻבֶּה</b>. אין מוכרים מהכלים המרובים וקונים כלי מהסוג השני כדי שיהיו לו ממנו שניים.
<b>חַמָּר</b>. מוליך חמורים.
<b>צִמְדּוֹ</b>. צמד הבקר שחורש בו.
<b>אֵין אֵלּוּ כֵּלִים</b>. אף על פי שהוא משתמש בהם לצורך פרנסתו, הם אינם נחשבים לכלים.
<h3> ח</h3>
<b>וְתָפְסָה הָאִשָּׁה מִטַּלְטְלִין מִנִּכְסֵי הַבַּעַל כְּדֵי שֶׁתִּזּוֹן מֵהֶן</b>. שחובת הבעל לזון את אשתו. וכשאינו נמצא יש לה אפשרות למכור מנכסיו ולקנות בהם מזון (ראה הלכות אישות יב,טז).
<b>שֶׁאֲפִלּוּ הָיָה בַּעְלָהּ עוֹמֵד</b>. נמצא לפנינו.
<h2>פרק ב</h2>
<h3> א</h3>
<b>כְּמוֹ שֶׁבֵּאַרְנוּ</b>. לעיל א,ז.
<b>לֵךְ וּתְפוֹס אוֹתָן</b>. כדי לגבות מהם את החוב.
<h3> ב</h3>
<b>טָעַן שֶׁיֵּשׁ לוֹ מִטַּלְטְלִין וכו'</b>. המלווה טוען שיש ללווה מיטלטלין שמסתיר בביתו.
<b>שֶׁהַתּוֹרָה הִקְפִּידָה עַל זֶה שֶׁנֶּאֱמַר בַּחוּץ תַּעֲמֹד</b>. פסוק זה נאמר לגבי נטילת משכון מהלווה (כדלקמן ג,ד), אך האיסור הוא גם לגבי כניסה לבית כדי לגבות מיטלטלין לצורך פירעון החוב (ראה יד"פ).
<b>אֲבָל מַחֲרִימִין עַל מִי שֶׁיֵּשׁ לוֹ וְלֹא יִתֵּן לְבַעַל חוֹבוֹ</b>. כדלעיל א,ד.
<b>שֶׁרַבּוּ הָרַמָּאִין</b>. שלווים כסף ואחר כך טוענים במרמה שאין להם מה לפרוע.
<b>וְנִנְעֲלָה דֶּלֶת בִּפְנֵי לֹוִין</b>. ביטוי שמשמעו שבגלל הרמאים נמנעו המלווים מלהלוות מחשש שלא יוכלו לגבות את החוב.
<b>שְׁבוּעָה חֲמוּרָה כְּעֵין שֶׁל תּוֹרָה בִּנְקִיטַת חֵפֶץ</b>. שנשבע בעודו אוחז בספר תורה (הלכות שבועות יא,ח, וראה שם הל' יא-יב).
<b>וְכוֹלֵל בִּשְׁבוּעָה זוֹ וכו'</b>. יוסיף בשבועתו התחייבות לפרוע בעתיד אם יהיה לו ממה לפרוע.
<b>אֶלָּא יוֹצִיא מִכָּל אֲשֶׁר תַּשִּׂיג יָדוֹ וכו'</b>. בכל פעם ייקח ממה שיבוא לידו סכום שיספיק לשלושים יום מזונות ושנים עשר חודש לבוש, כדי ששאר הסכום יהיה זמין לגבייה.
<b>הַפַּחוֹת וְהַסְּגָנִים</b>. ראשי העם.
<b>יִתֵּן לְבַעַל חוֹבוֹ רִאשׁוֹן רִאשׁוֹן</b>. ייתן לבעל חוב המוקדם יותר ואחר כך למאוחר יותר, כדלקמן כ,א.
<b>וּמַחֲרִימִין תְּחִלָּה עַל מִי שֶׁיָּדַע לִפְלוֹנִי נְכָסִים גְּלוּיִן וכו'</b>. לפני שמשביעים את הלווה על כך שאין לו ממה לפרוע את החוב, מחרימים על כל מי שיודע שיש ללווה מיטלטלין ואינו מודיע לבית דין כדלעיל א,ד.
<b>שֶׁלֹּא תִּקְּנוּ לַעֲקֹר גּוּף תּוֹרָה</b>. הציווי "בחוץ תעמֹד".
<b>נִרְאָה לוֹ מָמוֹן</b>. העידו שראו ברשותו ממון.
<b>אוֹ עֵסֶק הוּא בְּיָדִי</b>. קיבלתי אותו בכדי לעשות עסקים עבור בעליו.
<b>אֵין שׁוֹמְעִין לוֹ</b>. כדלעיל א,ד, ולא נאמן בטענתו אף על פי שנשבע שאין לו.
<b>עַד שֶׁיָּבִיא רְאָיָה</b>. שהוא של אחרים.
<h3> ג</h3>
<b>שֶׁשְּׁבוּעָה אַחַת כּוֹלֶלֶת כָּל בַּעֲלֵי הַחוֹבוֹת וְתַקָּנַת אַחֲרוֹנִים הִיא וְאֵין מְדַקְדְּקִין בָּהּ לְהַחֲמִיר אֶלָּא לְהָקֵל</b>. שלגבי מה שנשבע שאין לו כלום — הרי שבועה זו מועילה כלפי כל הנושים (ראה בבלי כתובות צד,א); ולגבי מה שנשבע שכל מה שירוויח ייתן לבעלי חובו — אף שהיה מקום לומר שצריך להישבע על כך כלפי כל נושה בנפרד, מכיוון שמדובר בשבועה שהגאונים תיקנוה שאינה מדין הגמרא, הקלו עליו שיישבע לכולם יחד (לח"מ ומל"מ).
<h3> ד</h3>
<b>בִּטֵּל לֹא תַעֲשֶׂה שֶׁל תּוֹרָה</b>. מכיוון שאין צורך בשבועה ונמצא שדחק בו לפרוע בעוד שאין לו מה לפרוע.
<b>וּלְטָרְדוֹ</b>. לסלקו.
<b>וַהֲרֵי נֶאֱמַר עַד דְּרֹשׁ אָחִיךָ אֹתוֹ</b>. לגבי השבת אבדה, שאין לתת אבדה לרמאי אפילו אם נתן בה סימנים (ראה הלכות גזלה ואבדה יג,ג).
<b>וַהֲרֵי הוּא אָמוּד שֶׁיֵּשׁ לוֹ מָמוֹן</b>. מסתבר באמדן דעת שיש לו ממון.
<b>לַעֲשׂוֹתוֹ</b>. לכפותו.
<b>שֶׁפְּרִיעַת בַּעַל חוֹב מִצְוָה</b>. אדם שמחזיק בידו בחוזקה הלוואה שקיבל מחברו וממאן להחזירה, עובר על איסור 'לא תעשק' (הלכות גזלה א,ד), ומוטלת עליו המצווה להשיב את העושק אשר עשק (שו"ת הרדב"ז ב,תרי), ולבית דין הסמכות לכפות על קיום מצוות.
<b>כְּלָלוֹ שֶׁל דָּבָר וכו</b>.
<b></b>. ראה הלכות סנהדרין כד,א-ג.
<b>וְכַוָּנָתוֹ לִרְדֹּף הַצֶּדֶק בִּלְבַד שֶׁנִּצְטַוִּינוּ לְרָדְפוֹ</b>. כפי שנאמר: "צדק צדק תרדֹף" (דברים טז,כ).
<b>לַעֲבֹר הַדִּין</b>. לנהוג שלא על פי הדין.
<h3> ה</h3>
<b>וְהוֹדָה לַאֲחֵרִים בְּחוֹבוֹת אֲחֵרִים</b>. הודה לתובעים אחרים שלווה מהם ללא שטר.
<b>וְהִשִּׂיגָה יָדוֹ יָתֵר עַל הָרָאוּי לוֹ</b>. יותר ממה שנצרך לו למזון ולכסות. ועל פי שבועתו, כל מה שמרוויח מעבר להוצאות אלו חייב לתת לבעלי חובו (לעיל ה"ב).
<b>לֹא יִטֹּל הַיָּתֵר אֶלָּא בַּעֲלֵי הַשְּׁטָרוֹת בִּלְבַד</b>. אפילו אם לפי דבריו, ההלוואה ללא שטר קדמה להלוואה בשטר, ואם כן צריך להקדימה בגביית החוב.
<b>שֶׁמָּא קְנוּנְיָא עָשָׂה בְּהוֹדָיָתוֹ עַל נְכָסָיו שֶׁל זֶה</b>. מחשש שעשה תחבולה והודה לאחרים במרמה כדי להתחמק מתשלום לבעל השטר.
<h3> ו</h3>
<b>מוֹצִיאִין מִלֵּוִי וְנוֹתְנִין לְשִׁמְעוֹן</b>. מכיוון שלוי משועבד לראובן וראובן משועבד לשמעון, יכול שמעון לגבות חובו ישירות מלוי.
<b>אִם אֵין לִרְאוּבֵן נְכָסִים</b>. לפרוע חובו לשמעון.
<b>וְהָיָה לוֹ שְׁטַר חוֹב עַל לֵוִי</b>. שטר שלוי חייב לו כסף, ושמעון רוצה לגבות את הכסף מלוי, עבור החוב שראובן חייב לו.
<b>שְׁטַר אֲמָנָה הוּא</b>. שלא הייתה הלוואה בפועל, אלא שהחתום כלווה האמין למלווה ומסר לו את השטר, כדי ללוות ממנו אם יצטרך בעתיד.
<b>אֶלָּא יִשָּׁבַע שִׁמְעוֹן</b>. שלא נפרע מראובן.
<b>כְּדִין כָּל טוֹרֵף שֶׁאֵינוֹ נִפְרָע אֶלָּא בִּשְׁבוּעָה</b>. שכל הגובה חוב מנכסים הנמצאים בידי אדם שלישי ומשועבדים למלווה, צריך להישבע תחילה שהחוב עדיין קיים (ראה לקמן כב,י). ואפילו אם הלווה מודה שהחוב עדיין קיים, אין זה מספיק, שמא המלווה והלווה עושים קנוניה על נכסיו של האדם השלישי (רב האי גאון ספר המקח והממכר שער כז).
<b>וְהוֹדָה לְאַחֵר מֵעַצְמוֹ בְּחוֹב אַחֵר</b>. שאין עליו שטר.
<h3> ז</h3>
<b>הִלְוָהוּ עַל הַמַּשְׁכּוֹן</b>. הלווה תמורת משכון להבטחת הפירעון.
<b>מְשֻׁבָּח יָתֵר</b>. מהלוואה בעדים או על משכון.
<b>וְכָל הַמַּלְוֶה בְּלֹא עֵדִים עוֹבֵר מִשּׁוּם וְלִפְנֵי עִוֵּר לֹא תִתֵּן מִכְשֹׁל</b>. שעלול להיגרם מכשול בדבר שמא יתפתה אותו אדם ולא ירצה לפרוע.
<b>וְגוֹרֵם קְלָלָה לְעַצְמוֹ</b>. שנראה כתובע את חברו לשווא והבריות יאמרו שהעליל לחינם על אחר.
<h3> ח</h3>
<b>שֶׁכָּל מַה שֶּׁקָּנָה עֶבֶד קָנָה רַבּוֹ</b>. כל דבר שקנוי לעבד קנוי לאדונו, ונמצא שכאשר האדון לווה מן העבד, נתן העבד לאדון את כספו של האדון.
<b>וְכָל הַמָּעוֹת שֶׁבְּיַד הָאִשָּׁה בְּחֶזְקַת בַּעְלָהּ</b>. כל ממון הנמצא ביד האישה, יש להניח שהוא מנכסי הבעל.
<b>מִנְּדוּנְיָתָהּ</b>. הנכסים שהכניסה האישה בשעת הנישואין (ראה הלכות אישות טז,א).
<h2>פרק ג</h2>
<h3> א</h3>
<b>אֵין מְמַשְׁכְּנִין אוֹתָהּ לֹא בִּשְׁעַת הַלְוָאָה וְלֹא שֶׁלֹּא בִּשְׁעַת הַלְוָאָה</b>. לא לוקחים ממנה משכון מכל סוג שהוא. שיש שני סוגי משכון: יש משכון שהלווה נותן בשעת הלוואה כדי להעניק ביטחון למלווה, ויש משכון שהמלווה לוקח כאשר מגיע זמן הפירעון ואין ללווה כסף לשלם שאז לוקח ממנו מיטלטלין כדי לזרזו להשיג כסף ומסיבות נוספות הנזכרות לקמן ה"ג (ואינו פורע חובו ממיטלטלין אלו מפני שהם דברים שצריכים להישאר למחיית הלווה כדלעיל א,ז, או מפני שהמלווה אינו מעוניין בהם אלא במעות — יד"פ).
<b>וְלֹא עַל פִּי בֵּית דִּין</b>. לשליח בית דין יש רשות לקחת משכון גם במקרים מסוימים שאין למלווה רשות לעשות כן (ראה לקמן ה"ד), אך לגבי אלמנה גם לשליח בית דין אין רשות לקחת ממנה משכון.
<b>אָבַד הַמַּשְׁכּוֹן אוֹ נִגְנַב אוֹ נִשְׂרַף קֹדֶם שֶׁיַּחֲזִיר לוֹקֶה</b>. שהאיסור הוא לקחת את המשכון מהאלמנה ולהשאירו אצלו, ולכן אם החזירו כמות שהוא ולא השאירו אצלו אינו לוקה. אך כאשר אבד או נגנב או נשרף וכבר אינו יכול להחזירו, עבר על האיסור ולוקה (יד"פ; ויש מפרשים שכאשר מחזיר את המשכון אינו לוקה משום שהוא לאו הניתק לעשה של 'השב תשיב' — מ"מ ודרישה צז ס"ק טו, וראה לקמן ה"ד).
<h3> ב</h3>
<b>שֶׁהִלְוָהוּ עַל הַמַּשְׁכּוֹן</b>. שנתן לו משכון מראש בשעת ההלוואה.
<b>בְּיָדוֹ אוֹ עַל פִּי בֵּית דִּין</b>. בין שנטל את המשכון בעצמו או על ידי בית דין.
<b>לֹא יַחֲבֹל</b>. לא ימשכן.
<b>הָרֵחַיִם</b>. לטחינה.
<b>וְהָעֲרֵבוֹת שֶׁל עֵץ</b>. קערות המשמשות ללישת העיסה.
<b>וְהַיּוֹרוֹת</b>. סירים.
<b>שֶׁנֶּאֱמַר כִּי נֶפֶשׁ הוּא חֹבֵל</b>. 'לא יחבל רחים ורכב כי נפש הוא חבל'.
<b>וְאִם אָבַד הַמַּשְׁכּוֹן אוֹ נִשְׂרַף קֹדֶם שֶׁיַּחֲזִיר לוֹקֶה</b>. כדלעיל ה"א.
<h3> ג</h3>
<b>חַיָּב</b>. מלקות.
<b>רֵחַיִם</b>. האבן התחתונה של הרחיים.
<b>וָרָכֶב</b>. האבן העליונה של הרחיים.
<b>מְיֻחָדִין שְׁנֵי כֵּלִים</b>. שני כלים נפרדים.
<b>וְכֵן אִם חָבַל צֶמֶד בָּקָר הַחוֹרֵשׁ לוֹקֶה שְׁתַּיִם</b>. אם חבל מאלמנה זוג בהמות החורשות יחד, לוקה על כל בהמה (אבל מאדם אחר מותר לחבול בקר החורש אף על פי שנצרך לו לפרנסתו כדלקמן ה"ה לגבי מחרשה, שרק דברים שמשמשים להכנת האוכל עצמו נחשבים כלים של אוכל נפש כדלעיל ה"ב — יד"פ).
<h3> ד</h3>
<b>הַמַּלְוֶה אֶת חֲבֵרוֹ</b>. ולאחר שהגיע זמן הפירעון ואין לחברו כסף לפרוע, רוצה לקחת ממנו משכון (ומכאן ואילך עד סוף הפרק מדובר על משכון שאינו בשעת ההלוואה אלא בזמן הפירעון).
<b>לֹא יְמַשְׁכְּנֶנּוּ אֶלָּא בְּבֵית דִּין</b>. על ידי הוראת בית דין, ואם לא עשה כן דינו כגזלן (הלכות גזלה ג,טז).
<b>וַאֲפִלּוּ שְׁלוּחַ בֵּית דִּין</b>. שבא מכוחם.
<b>יֵשׁ לוֹ לְנַתֵּחַ הַמַּשְׁכּוֹן מִיַּד הַלֹּוֶה בִּזְרוֹעַ</b>. יש לו רשות לחטוף את המשכון בכוח.
<b>אֵינוֹ לוֹקֶה שֶׁהֲרֵי נִתַּק לַעֲשֵׂה וכו'</b>. כאשר מחזיר את המשכון אינו לוקה על הלאו של 'לא תחבל' מפני שהוא ניתק לעשה של 'השב תשיב', אך כשהמשכון אבד ואי אפשר להחזירו לוקה על הלאו (ראה הלכות סנהדרין יח,ב).
<h3> ה</h3>
<b>אֶחָד הַמְמַשְׁכֵּן אֶת חֲבֵרוֹ בְּבֵית דִּין וכו'</b>. בכל אופן שממשכן וגם בדברים שמותר למשכן, יש חיוב להשיבם ללווה בזמן שהוא זקוק להם.
<b>מַחֲזִיר אֶת הַכַּר בַּלַּיְלָה... וְאֶת הַמַּחֲרֵשָׁה בַּיּוֹם... שֶׁנֶּאֱמַר הָשֵׁב תָּשִׁיב לוֹ אֶת הָעֲבוֹט</b>. אף שהכתוב מדבר באופן ישיר על חובת השבת כסות לילה לעני, מכל מקום נלמד ממנו העיקרון הכללי שיש מצוות עשה להשיב לעני את המשכון בזמן שהוא נצרך לו (ראה פסקה הבאה).
<b>לֹא תִּשְׁכַּב וַעֲבוֹטוֹ אֶצְלְךָ זוֹ כְּסוּת לַיְלָה</b>. שההתייחסות הישירה של הפסוק היא לכסות לילה, שהרי הכתוב נקט דוגמה של שכיבה בלילה.
<b>עַד בֹּא הַשֶּׁמֶשׁ תְּשִׁיבֶנּוּ לוֹ מְלַמֵּד שֶׁמַּחֲזִירוֹ כָּל הַיּוֹם</b>. פסוק זה מדבר בבגדים או כלים שמשתמשים בהם ביום, ובא ללמדנו שיש להשיבם ללווה כדי שיהיו אצלו במשך כל היום עד שתגיע השקיעה ('עד בא השמש'), ואז אפשר לקחתם ממנו שוב (בבלי בבא מציעא קיד,ב ורש"י שם). ומכאן נלמד שהלא תעשה של 'לא תשכב בעבטו', והעשה של 'השב תשיב לו את העבוט' הם ציוויים כלליים על המלווה להשאיר את המשכון אצל הלווה בזמן שהוא זקוק לו — כלי יום ביום וכלי לילה בלילה (ע"פ יד"פ, וראה לקמן פסקה המתחילה 'הא למדת').
<b>כְּדֵי שֶׁלֹּא יִשָּׁמֵט הַחוֹב בַּשְּׁבִיעִית</b>. שחוב שיש עליו משכון אינו בטל בשנת השמיטה (ראה הלכות שמיטה ט,יד).
<b>וְלֹא יֵעָשֶׂה מִטַּלְטְלִין אֵצֶל בָּנָיו</b>. שהיתומים אינם מחויבים לפרוע חוב אביהם מן המיטלטלין שירשו ממנו (לקמן יא,ח). אבל אם לקח מיטלטלין כמשכון יכול לגבות מהם חובו גם אם הלווה נפטר (ואפילו אם נפטר הלווה בזמן שהמשכון נמצא אצלו, יכול המלווה לקחת אותו מהיתומים כדלקמן ה"ו).
<b>עוֹבֵר מִשּׁוּם שְׁלֹשָׁה שֵׁמוֹת וכו'</b>. שלושה איסורים נפרדים. שכאשר מחזיק במשכון בכוח בזמן שאינו רשאי להחזיק בו הרי הוא עובר על האזהרה 'לא תבא אל ביתו' שמשמעותה לקיחת המשכון בכוח והחזקה בו (אף אם לא נכנס לביתו), וכן עובר על 'השב תשיב' ועל 'לא תשכב בעבוטו' שמוסב גם על כסות יום וגם על כסות לילה כמבואר בפסקאות הקודמות (ראה יד"פ).
<b>אֲבָל אִם מִשְׁכְּנוֹ בִּשְׁעַת הַלְוָאָתוֹ אֵינוֹ מַחֲזִיר לוֹ כְּלָל וכו'</b>. שהציוויים המפורטים בהל' ד-ה מתייחסים רק למשכון בזמן הפירעון ולא למשכון בשעת ההלוואה.
<h3> ו</h3>
<b>דְּבָרִים שֶׁאִי אֶפְשָׁר לְאָדָם לִתֵּן אוֹתָן מַשְׁכּוֹן</b>. שמשמשים לצרכים הבסיסיים ביותר (השווה לעיל א,ז).
<b>וְיַחֲזִיר לוֹ כְּלֵי הַיּוֹם בַּיּוֹם וּכְלֵי הַלַּיְלָה בַּלַּיְלָה</b>. כדלעיל ה"ה.
<b>הָיוּ לְפָנָיו שְׁנֵי כֵּלִים נוֹטֵל אֶחָד וּמַחֲזִיר אֶחָד</b>. אם לקח מן הלווה שני כלים של לילה ששימושם שווה, נוטל אחד באופן מוחלט ואת השני מחזיר בלילה, שהרי הלווה אינו זקוק לשניהם. והוא הדין אם לקח שני כלים של יום ששימושם שווה (רשב"א בבא מציעא קיג,א).
<b>שֶׁאֵינוֹ צָרִיךְ לָהֶן וְאֵין מַנִּיחִין אוֹתָן לַלֹּוֶה</b>. במסגרת הסידור של שעת הגבייה (לעיל א,ז).
<b>הֲרֵי זֶה מַנִּיחָן אֶצְלוֹ עַד שְׁלֹשִׁים יוֹם וּמִשְּׁלֹשִׁים יוֹם וּלְהַלָּן מוֹכֵר הַמַּשְׁכּוֹן בְּבֵית דִּין</b>. שכאשר לקח את המיטלטלין בתורת משכון הרי זה כהלוואה חדשה על משכון זה, וסתם הלוואה שלושים יום כדלקמן יג,ה (ראה השגת הראב"ד ומ"מ; אבל כאשר לקיחת המיטלטלין נעשתה לצורך פירעון החוב אין ממתינים ללווה שלושים יום, כדלקמן כב,א).
<b>מֵת הַלֹּוֶה אֵינוֹ מַחֲזִיר לְבָנָיו</b>. דברים שהיה חייב להחזיר לאביהם ביום או בלילה.
<b>מֵת הַלֹּוֶה אַחַר שֶׁהוּשַׁב לוֹ הַמַּשְׁכּוֹן</b>. לאחר שהשיב לו את כלי היום או כלי הלילה.
<b>שׁוֹמְטוֹ הַמַּלְוֶה מֵעַל בָּנָיו וְאֵינוֹ מַחֲזִיר</b>. לוקח מהם את הכלי, שאין לו דין מיטלטלין של יתומים (כדלעיל ה"ה).
<h3> ז</h3>
<b>הֶעָרֵב וכו'</b>. מי שערב להלוואה של חברו דינו שונה מהלווה.
<b>לְקַח בִּגְדוֹ כִּי עָרַב זָר</b>. מי שערב לחוב של חברו ניתן לקחת את בגדו, ואין לגביו ההגבלות שיש בגביית משכון מהלווה.
<b>וְכֵן מִי שֶׁיֵּשׁ לוֹ שָׂכָר אֵצֶל חֲבֵרוֹ</b>. חייב לו ממון אבל לא בתורת הלוואה.
<b>בֵּין שְׂכַר מְלַאכְתּוֹ</b>. שעבד אצל אדם כשכיר ודורש לקבל שכר עבודתו.
<b>בֵּין שְׂכַר בְּהֶמְתּוֹ וְכֵלָיו בֵּין שְׂכַר בֵּיתוֹ</b>. שהשכירם לאדם אחר ודורש לקבל את דמי השכירות.
<b>וְאִם זָקַף הַשָּׂכָר עָלָיו מִלְוָה</b>. אם הסכימו להגדיר את תשלום השכירות כהלוואה.
<b>כִּי תַשֶּׁה בְרֵעֲךָ מַשַּׁאת מְאוּמָה</b>. ומכאן שבכל אופן של הלוואה ('משאת מאומה') אסור להיכנס וליטול משכון אף אם לא הייתה מעיקרה הלוואה.
<h3> ח</h3>
<b>שְׂכָרוֹ יָתֵר עַל פְּחָתוֹ</b>. שמקבלים תמורת השכרתו יותר ממה שהוא נפחת מחמת השימוש.
<b>מִפְּנֵי שֶׁזֶּה כְּמֵשִׁיב אֲבֵדָה</b>. שכאשר משכיר את המשכון נמצא העני מרוויח שהחוב פוחת מחמת ההשכרה, ואם לא יעשה כן נמצא העני מפסיד את השכר שהיה יכול להרוויח מהשכרת המשכון.
<b>וְאֵינוֹ צָרִיךְ רְשׁוּת הַבְּעָלִים</b>. שמן הסתם הלווה מסכים לכך.
<h2>פרק ד</h2>
<h3> א</h3>
<b>וְלָמָּה חִלְּקָן הַכָּתוּב</b>. אם מדובר באותו איסור, מדוע הוא נזכר פעמיים.
<b>לַעֲבֹר עָלָיו בִּשְׁנֵי לָאוִין</b>. לחיזוק האזהרה של איסור הלוואה בריבית (אבל אין מדובר בשתי מצוות לא תעשה נפרדות — ראה ספר המצוות הכלל התשיעי ולא תעשה רלה).
<h3> ב</h3>
<b>מִפִּי הַשְּׁמוּעָה</b>. מסורת חכמים בביאור המקראות.
<b>לְהִתְעַסֵּק בֵּין לֹוֶה וּמַלְוֶה בְּרִבִּית</b>. ליטול חלק בביצוע ההלוואה.
<b>סוֹפֵר</b>. שכותב את שטר החוב.
<b>לֹא תִהְיֶה לוֹ כְּנֹשֶׁה</b>. שאיסור זה כולל כל מעשה שדרך הנושים לעשות, ובכלל זה שדורשים לקבל ריבית על ההלוואה (מ"מ).
<b>אַל תִּקַּח מֵאִתּוֹ נֶשֶׁךְ וְתַרְבִּית לֹא תְשִׂימוּן עָלָיו נֶשֶׁךְ</b>. שהתורה חזרה על איסור ריבית במקומות שונים, כדי לחזק את האזהרה (ראה לעיל ה"א).
<b>וְלִפְנֵי עִוֵּר לֹא תִתֵּן מִכְשֹׁל</b>. איסור כללי על מי שמחזק ידי עוברי עברה ומכשילם (הלכות רוצח יב,יד).
<b>עָרֵב וְעֵדִים וְכַיּוֹצֵא בָּהֶן אֵין עוֹבְרִין אֶלָּא מִשּׁוּם לֹא תְשִׂימוּן עָלָיו נֶשֶׁךְ</b>. הערב והעדים, וכל מי שנוטל חלק בפעולת ההלוואה, כגון הסופר, עוברים על "לא תשימון עליו נשך", מפני שעושים פעולה שמקיימת את ההלוואה שיש בה נשך, והרי הם כמשימים על הלווה את הנשך. ומדובר על שותפים שעושים את חלקם לאחר שכבר הוחלט על ההלוואה, והיא הייתה מתבצעת גם בלעדיהם, ולכן אינם עוברים על 'לפני עור' (אבל ערב או עדים שבלעדיהם לא היה מלווה, עוברים גם על 'ולפני עור' — תוספות בבא מציעא עה,ב ד"ה ערב).
<b>סַרְסוּר</b>. מתווך.
<b>הוֹרָהוּ</b>. ציווה על אחד מהם לקחת חלק בהלוואה.
<h3> ג</h3>
<b>מִפְּנֵי שֶׁנִּתָּן לְהִשָּׁבוֹן</b>. להשבה ולהחזרת המצב לקדמותו, וכשיש חיוב של מלקות ותשלום, אם שילם נפטר מהמלקות.
<b>רִבִּית קְצוּצָה</b>. ריבית שהמלווה והלווה סיכמו עליה משעת ההלוואה (לדוגמאות ראה לקמן ו,א, וראה עוד שם ה"ג).
<b>הֲרֵי זוֹ יוֹצְאָה בְּדַיָּנִין</b>. בית דין מוציאים אותה ממנו כמו שמוציאים גזלה מהגזלן.
<b>וְאִם מֵת הַמַּלְוֶה אֵין מוֹצִיאִין מִיַּד הַבָּנִים</b>. ממה שירשו.
<h3> ד</h3>
<b>הִנִּיחַ לָהֶן אֲבִיהֶן מָעוֹת שֶׁל רִבִּית</b>. אם מת והותיר לבניו מעות שגבה כריבית.
<b>אֵינָן חַיָּבִין לְהַחֲזִיר</b>. שחיוב ההשבה הוא רק על האב.
<b>דָּבָר הַמְסֻיָּם</b>. מוגדר ומובחן.
<b>חַיָּבִין לְהַחֲזִיר מִפְּנֵי כְּבוֹד אֲבִיהֶן</b>. שבכל פעם שיראו אחרים את החפץ ייזכרו שהאב לקח אותו מהם שלא כדין.
<b>בְּשֶׁעָשָׂה תְּשׁוּבָה וְלֹא הִסְפִּיק לְהַחֲזִיר עַד שֶׁמֵּת</b>. שכיוון שעשה תשובה חייבים בכבודו.
<h3> ה</h3>
<b>הַגַּזְלָנִין שֶׁהֶחֱזִירוּ</b>. שרצו לעשות תשובה ובאו מעצמם להשיב (ראה הלכות גזלה א,יג).
<b>אֵין מְקַבְּלִין מֵהֶן כְּדֵי לִפְתֹּחַ לָהֶן דֶּרֶךְ לִתְשׁוּבָה וכו'</b>. שאם יחויבו לשלם כל מה שלקחו אולי יימנעו מלעשות תשובה, אבל אם הדבר בעינו חייבים להחזירו ולא חוששים שיימנעו מתשובה בשל כך.
<b>וַהֲרֵי הוּא בְּעַצְמוֹ</b>. את מה שלקח בא להחזיר (ויש מפרשים שהכוונה למעט מקרה כגון שגזל או לקח בריבית קורה וחיבר אותה בבניין שאז אינו צריך לסתור את הבניין ולהחזיר את הקורה כמבואר בהלכות גזלה א,ה — חידושי מים חיים, יד"פ).
<h3> ו</h3>
<b>דִּבְרֵיהֶם</b>. ריבית שאסורה מדברי חכמים.
<b>הַקֶּרֶן</b>. הסכום הבסיסי כנגד מה שהלווה.
<b>קָדַם וְגָבָה</b>. באיסור.
<b>מוֹצִיאִין מִמֶּנּוּ הָרִבִּית הַקְּצוּצָה</b>. כדלעיל ה"ג.
<b>אֲבַק רִבִּית שֶׁהוּא מִדִּבְרֵיהֶן</b>. דברים שנאסרו מדברי חכמים כדי שלא יבואו לידי ריבית של תורה (לקמן ו,א).
<b>אֵינוֹ נִגְבֶּה מִן הַלֹּוֶה לַמַּלְוֶה וְאֵין מַחֲזִירִין אוֹתוֹ מִן הַמַּלְוֶה לַלֹּוֶה</b>. המלווה אינו יכול לגבות אותו מן הלווה. ואם גבה, אין בית דין מוציאים אותו ומחזירים ללווה.
<h3> ז</h3>
<b>הֲרֵי זֶה כְּכוֹתֵב וּמֵעִיד עָלָיו עֵדִים שֶׁכָּפַר בַּיי אֱלֹהֵי יִשְׂרָאֵל</b>. שעצם שטר הריבית שעשה כנגד האמור בתורה, הוא כפירה בה'.
<b>וְכֵן כָּל הַלֹּוֶה וּמַלְוֶה בְּרִבִּית בֵּינָן לְבֵין עַצְמָן</b>. גם אם ההלוואה נעשית בצנעה יש בה כפירה.
<h3> ח</h3>
<b>אַף עַל פִּי שֶׁאֵינוֹ מַקְפִּיד</b>. שישלמו לו.
<b>וּמַתָּנָה הוּא שֶׁנּוֹתֵן לָהֶן</b>. ואינו מתכוון לגבות את ההלוואה.
<h3> ט</h3>
<b>וְנָתַן לוֹ</b>. מעצמו בשעת הפירעון.
<b>חֹמֶר</b>. חומרת.
<h3> י</h3>
<b>יָתֵר</b>. יותר מהסכום שהיה אמור להגיע אליו.
<b>בִּכְדֵי שֶׁהַדַּעַת נוֹטָה</b>. בשיעור שאדם יכול לטעות בו בחשבון.
<b>חַיָּב לְהַחֲזִיר</b>. שמן הסתם טעה בחשבון והוסיף לו.
<b>גְּזֵלָה הָיְתָה לוֹ בְּיָדוֹ וכו'</b>. הבליע לו במעות ההלוואה כסף שגזל ממנו (ראה הלכות גזלה א,ח).
<b>בְּאַחַת וּבִשְׁתַּיִם</b>. אם הוסיף מטבע אחד או שניים, ייתכן שספר אותם אחד אחד או שניים שניים וטעה בספירה.
<b>אוֹ בַּחֲמִשָּׁה אוֹ בַּעֲשָׂרָה שֶׁמָּא חֲמִשָּׁה חֲמִשָּׁה מָנָה אוֹ עֲשָׂרָה עֲשָׂרָה</b>. ייתכן שספר אותם בקבוצות של חמישה או עשרה, וטעה במספר הקבוצות.
<b>וְכֵן אִם מָצָא יָתֵר מִנְיַן הַחֲמִישׁוֹת אוֹ מִנְיַן הָעֲשָׂרוֹת חַיָּב לְהַחֲזִיר</b>. אם הסכום שנוסף הוא כמספר הקבוצות שיש בסכום הכולל חייב להחזיר, שייתכן שמנה את הקבוצות בעזרת מטבעות בודדים, ואחר כך עירב אותם בטעות עם שאר המטבעות (כגון שלווה 120 מטבעות ומצא 132, שייתכן שמנה 12 קבוצות של 10, ועל כל קבוצה שם מטבע בצד לסימן, ואחר כך עירב את 12 המטבעות הללו יחד עם 120 המטבעות של ההלוואה).
<h3> יא</h3>
<b>הַמַּלְוֶה אֶת חֲבֵרוֹ עַל הַמַּטְבֵּעַ</b>. אם סוכם שיפרע לו במטבע מסוג מסוים (ראה הלכות אישות טז,ו).
<b>וּפֵרֵשׁ מִשְׁקָלוֹ</b>. ציין מה משקל המטבע שבו יפרע.
<b>וְהוֹסִיפוּ עַל מִשְׁקָלוֹ</b>. השלטונות קבעו שמשקל המתכת שיש באותו מטבע יהיה גדול יותר, אך שם המטבע נשאר כפי שהיה.
<b>אִם הוּזְלוּ הַפֵּרוֹת מֵחֲמַת הַתּוֹסֶפֶת</b>. אם כוח הקנייה של המטבע גדל מחמת תוספת המשקל.
<b>מְנַכֶּה לוֹ שִׁעוּר הַתּוֹסֶפֶת</b>. כדי שלא יהיה כריבית.
<b>מִמַּטְבֵּעַ הַיּוֹצֵא בְּאוֹתָהּ שָׁעָה</b>. המטבע הכבד יותר, שבו עושים מסחר כעת, מכיוון שלמעשה זהו אותו מטבע שסוכם עליו.
<b>וּפָחֲתוּ מִמֶּנּוּ</b>. הורידו ממשקלו, שאם הורידו פחות מחמישית ממשקלו פורע לו מהמטבע החדש. ואף על פי שבמקרה זה אין חשש של ריבית, השוו את הדין גם במקרה של פחת כדי שלא יגיע הפסד למלווה (רא"ש בבא קמא ט,יב).
<h3> יב</h3>
<b>וְנִפְסַל</b>. על ידי השלטון.
<b>לְהוֹצִיאוֹ בִּמְדִינָה אַחֶרֶת</b>. לסחור בו במקום אחר ששם המטבע עדיין בשימוש.
<b>וְיֵשׁ לוֹ דֶּרֶךְ לְאוֹתָהּ הַמְּדִינָה</b>. בכוונתו ללכת לשם ממילא.
<h3> יג</h3>
<b>שֶׁקָּנוּ מִיָּדוֹ</b>. שעשו על כך קניין סודר (ראה הלכות מכירה ה,ה ובביאור שם).
<b>אֵינוֹ מוֹעִיל כְּלוּם</b>. להתיר לו לקחת ריבית או לפטור אותו מלהשיב לו את הריבית שלקח.
<b>אוֹ נָתַן מַתָּנָה</b>. שהגדיר את הריבית כמתנה.
<b>שֶׁכָּל רִבִּית שֶׁבָּעוֹלָם מְחִילָה הִיא</b>. שהרי הלווה נותן אותה מרצונו.
<b>יֵרָאֶה לִי שֶׁאֵין הוֹרָאָה זוֹ נְכוֹנָה וכו'</b>. ומחילה על העבר מועילה (אך מחילה על ריבית שעתיד ליתן לו אינה מועילה — מ"מ, ובכך מתורצת השגת הראב"ד).
<b>וּבְפֵרוּשׁ אָמְרוּ חֲכָמִים</b>. ראה לעיל ה"ה.
<h3> יד</h3>
<b>מֻתָּר לִתֵּן אוֹתָן לְאָדָם נֶאֱמָן</b>. על מנת שיעסוק בהם ויתחלקו ברווח.
<b>שֶׁיֵּשׁ לוֹ נְכָסִים טוֹבִים</b>. קרקעות משובחות, שמצבו הכלכלי יציב וההשקעה אצלו היא ללא סיכון גדול (ראה הלכות נחלות יא,א).
<b>קָרוֹב לְשָׂכָר וְרָחוֹק לְהֶפְסֵד</b>. באופן שיש סיכוי גבוה שהיתומים ירוויחו ולא יפסידו.
<b>וְאִם יֵשׁ שָׁם הֶפְסֵד אַתָּה תַּפְסִיד לְבַדְּךָ</b>. ותשלם להם אותו מכיסך.
<b>שֶׁזֶּה כַּאֲבַק רִבִּית הוּא</b>. לקמן ה,ח.
<b>וּבְנִכְסֵי יְתוֹמִים לֹא גָּזְרוּ</b>. לטובת היתומים.
<h2>פרק ה</h2>
<h3> א</h3>
<b>וְגֵר תּוֹשָׁב</b>. גוי שקיבל עליו לקיים את המצוות שהצטוו בני נח מפני ציווי ה' (הלכות מלכים ח,יא, וראה עוד הלכות איסורי ביאה יד,ז-ח).
<b>לְאָחִיךָ אָסוּר וְלִשְׁאָר הָעוֹלָם מֻתָּר</b>. איסור ריבית אינו דומה לגזל שנאסר גם בגוי (ראה הלכות גזלה א,ב), שכן הוא נובע מהדרישה מכל אחד מישראל שיתייחס לחברו מישראל כאל אח שאין מן הראוי לגבות ממנו ריבית.
<b>וּמִצְוַת עֲשֵׂה לְהַשִּׁיךְ לַגּוֹי</b>. לא רק שהדבר הותר, אלא יש גם מצווה להלוות לגוי בריבית (השווה לעיל א,ב).
<h3> ב</h3>
<b>אָסְרוּ חֲכָמִים וכו'</b>. חכמים הגבילו את אפשרות ההלוואה בריבית לגוי.
<b>אֶלָּא בִּכְדֵי חַיָּיו</b>. לצרכי מחייתו של הישראל ולא כדי להתעשר.
<b>שֶׁהֲרֵי הוּא בּוֹרֵחַ מִלְּפָנָיו וְאֵינוֹ רָגִיל אֶצְלוֹ</b>. הלווה מתרחק ממנו ואינו בקשר תדיר עמו.
<b>אֲבַק רִבִּית</b>. ריבית מדברי חכמים (להגדרתה ראה לקמן ו,א).
<b>מֻתֶּרֶת לַכֹּל</b>. לכל אדם, ולא רק לתלמידי חכמים.
<h3> ג</h3>
<b>תְּנֵם לִי</b>. את מעות ההלוואה מן הגוי.
<b>וַאֲנִי אַעֲלֶה לְךָ כְּדֶרֶךְ שֶׁאַתָּה מַעֲלֶה לַגּוֹי</b>. אחזיר לך את המעות בתוספת תשלום דמי הריבית כפי שהיית משלם לגוי.
<b>הֲרֵי זוֹ רִבִּית קְצוּצָה</b>. שהרי לווה מישראל מעות ומשלם לו ריבית.
<b>אֲפִלּוּ הֶעֱמִידוֹ אֵצֶל הַגּוֹי</b>. אפילו אם סיכמו במעמד הגוי שהישראל הראשון יעביר את המעות לישראל השני והוא יפרע לגוי את המעות והריבית, הדבר אסור כי בפועל יש כאן הלוואה מישראל לישראל (ואף שהעברת המעות נעשתה על דעת הגוי, אין אומרים שהישראל השני הוא שליח של הגוי וההלוואה כאילו הוחזרה לגוי וניתנה על ידו לישראל השני, שאין תורת שליחות ביחסי ישראל וגוי — בבלי בבא מציעא עא,ב).
<b>עַד שֶׁיִּטֹּל הַגּוֹי מְעוֹתָיו וְיַחֲזֹר וְיִתְּנֵם בְּיַד יִשְׂרָאֵל הָאַחֵר</b>. שאז נעשתה הלוואה בפועל בין הגוי לישראל השני.
<h3> ד</h3>
<b>תְּנֵם לִי וַאֲנִי אַעֲלֶה לְךָ כְּדֶרֶךְ שֶׁאַתָּה מַעֲלֶה לְיִשְׂרָאֵל הֲרֵי זֶה מֻתָּר</b>. מכיוון שיש כאן הלוואה שנעשית בין הגוי לישראל השני, ואינה קשורה לישראל הראשון.
<b>וְאִם הֶעֱמִידוֹ אֵצֶל יִשְׂרָאֵל</b>. אם סיכמו במעמד הישראל שהגוי יעביר את המעות לישראל השני, והוא ישלם לישראל הראשון את המעות והריבית.
<b>אַף עַל פִּי שֶׁנָּתַן הַגּוֹי הַמָּעוֹת בְּיָדוֹ הוֹאִיל וּמִדַּעַת יִשְׂרָאֵל נָתַן הֲרֵי זוֹ רִבִּית קְצוּצָה</b>. אף שהמעשה שנעשה כאן הוא נתינה של הגוי ביד הישראל השני, מכל מקום הואיל והישראל המלווה נוכח בנתינה ומסכים לה, נחשבת נתינת הגוי כפעולה טכנית בלבד הנעשית מחמת רצון הישראל הראשון, וכאילו הוא נתן לישראל השני בעצמו (ע"פ יד"פ, וראה מ"מ כס"מ ולח"מ שהתקשו בהלכה זו).
<h3> ה</h3>
<b>לִתְלוֹת מְעוֹתָיו בְּיַד גּוֹי וכו'</b>. לתת אותן לגוי כדי שילווה עבורו לישראל אחר בריבית.
<b>שֶׁכֵּיוָן שֶׁדִּינֵיהֶן שֶׁתּוֹבֵעַ הֶעָרֵב תְּחִלָּה וכו'</b>. לפי דיני הגויים המלווה גובה חובו מן הערב, והערב חוזר וגובהו מהלווה (שלא כדיני ישראל שבהם תובעים את הלווה קודם, ורק אם אין לו גובים מן הערב כדלקמן כה,ג). ונמצא אם כן שהערב הוא כמתווך בהלוואה, וכאילו לווה מן הגוי בריבית וחזר והלווה לישראל הלווה בריבית, וכשהערב יגבה מהלווה את הכסף נמצא לוקח ממנו ריבית.
<b>לְפִיכָךְ אִם קִבֵּל עָלָיו הַגּוֹי שֶׁלֹּא יִתְבַּע אֶת הֶעָרֵב תְּחִלָּה הֲרֵי זֶה מֻתָּר</b>. שאם הלווה נתבע תחילה ואין לו לשלם והערב משלם במקומו, נחשב התשלום כולו (הקרן והריבית ששילם הערב לגוי) כהלוואה חדשה שמלווה הערב ללווה, וכאשר מחזירה ללווה אין כאן ריבית (ראה רש"י ורמב"ן בבא מציעא עא,ב).
<h3> ו</h3>
<b>וּזְקָפָן עָלָיו בְּמִלְוָה</b>. צירף את הריבית לגוף ההלוואה עצמה והחוב הוגדר מראש על פי הסכום כולו.
<b>אִם עַד שֶׁלֹּא נִתְגַּיֵּר זְקָפָן עָלָיו בְּמִלְוָה גּוֹבֶה אֶת הַקֶּרֶן וְאֶת הָרִבִּית</b>. שבזמן שהתגייר היה הכול מוגדר כחוב ולא כריבית.
<b>וְאִם מִשֶּׁנִּתְגַּיֵּר זְקָפָן גּוֹבֶה אֶת הַקֶּרֶן וְאֵינוֹ גּוֹבֶה אֶת הָרִבִּית</b>. שאסור לו לגבות את הריבית לאחר שהתגייר אף על פי שההלוואה ניתנה בהיותו גוי.
<b>שֶׁלֹּא יֹאמְרוּ בִּשְׁבִיל מְעוֹתָיו נִתְגַּיֵּר זֶה</b>. שהתגייר כדי שלא לשלם ריבית.
<b>כָּל מְעוֹת הָרִבִּית שֶׁנִּתְחַיֵּב בָּהֶן כְּשֶׁהָיָה גּוֹי</b>. אבל מה שהתחייב לאחר שהתגייר אסור משום ריבית.
<h3> ח</h3>
<b>וְהַנּוֹתֵן מְעוֹתָיו קָרוֹב לְהֶפְסֵד וְרָחוֹק לְשָׂכָר</b>. שהנותן נושא בתשלומי ההפסדים, ואת הרווחים מחלקים ביניהם.
<b>וְאָסוּר לְאָדָם שֶׁיִּתֵּן מְעוֹתָיו וכו'</b>. אסור לתת לחברו לעסוק בכספו, אם המקבל יישא בתשלום כל ההפסדים ויתחלקו ביניהם ברווחים (ראה לעיל ד,יד ולקמן ח,יב), שאם המקבל חייב בכל מקרה להחזיר את הסכום שקיבל, המעות שקיבל הן למעשה הלוואה, והרווחים הם הריבית.
<b>חוֹלְקִין בַּשָּׂכָר וּבַהֶפְסֵד כְּדִין הָעֵסֶק</b>. הנותן נושא גם בהפסדים בהתאם לחלקו בשכר כפי שנוהגים בעסק (ראה הלכות שלוחין ושותפין פרק ו).
<h3> ט</h3>
<b>אֵין מוֹשִׁיבִין חֶנְוָנִי לְמֶחֱצַת שָׂכָר</b>. אסור לאדם לתת לאחר למכור בשבילו פירות וכיוצא בזה, בתמורה לכך שיתחלקו ביניהם בשווה ברווח.
<b>וְלֹא יִתֵּן לוֹ מָעוֹת לִקַּח בָּהֶן פֵּרוֹת לְמֶחֱצַת שָׂכָר</b>. שיקנה פירות וימכרם ויתחלקו בשווה ברווח.
<b>וְלֹא שָׁמִין עֲגָלִים וּסְיָחִים לְפַטְּמָן לְמֶחֱצַת שָׂכָר</b>. אסור לתת לחברו בהמות לפיטום, על מנת שיתחלקו בשווה ברווח.
<b>אֶלָּא אִם כֵּן נָתַן לוֹ שְׂכַר עֲמָלוֹ וּמְזוֹנוֹ</b>. שנותן לו שכר טרחתו והוצאותיו על מזון בעלי החיים. הבעיה בכל המקרים הללו היא שאם המקבל מחזיר בסוף את הקרן והם מתחלקים ברווח, נמצא שהמלאכה נעשתה תמורת קבלת הדבר בהלוואה, והדבר אסור משום ריבית. אבל אם מקבל שכר עבור טרחתו נמצא שעבד עבור שכרו ולא בתמורה להלוואה.
<b>אוֹ יִהְיֶה רֶוַח הַמִּתְעַסֵּק יָתֵר עַל הֶפְסֵדוֹ</b>. שמשתתף בהפסדים ביחס מופחת, שזהו שכרו עבור טרחתו.
<b>כְּמוֹ שֶׁבֵּאַרְנוּ בְּעִנְיַן הַשֻּׁתָּפוּת</b>. הלכות שלוחין ושותפין ח,א.
<h3> י</h3>
<b>הַמִּשְׁתַּתֵּף עִם חֲבֵרוֹ... לֹא יְצָרֵף הַשָּׂכָר עִם הַקֶּרֶן וכו'</b>. כשמשקיע עם חברו בשותפות או בעסק, כאשר מוסר לו את הכסף וכותבים על כך שטר, לא יעריך מראש את הרווח ויכתוב אותו בתור חלק מהקרן, שמא לא יהיה רווח או יהיה רווח פחות מהצפוי, וכשיגבה על פי השטר נמצא חברו משלם לו ריבית.
<b>וְכֵן לֹא יִתֵּן לוֹ מָעוֹת בְּתוֹרַת עֵסֶק אוֹ שֻׁתָּפוּת וְיִכְתֹּב אוֹתָן מִלְוָה וכו'</b>. גם אם יכתבו רק את הקרן, לא יגדירו אותה כהלוואה, שמא יהיה הפסד וימות, והיורש לא ידע על כך ויגבה את כל הקרן ללא ניכוי חלקו בהפסד.
<h3> יא</h3>
<b>אָסוּר לְהַקְדִּים וכו'</b>. גם תוספת שלא סוכמה אסורה, ואפילו אם ניתנה מחוץ לזמן ההלוואה.
<b>נָתַן עֵינָיו לִלְוֹת מִמֶּנּוּ</b>. תכנן לבקש ממנו הלוואה.
<b>סִבְלוֹנוֹת</b>. מתנות.
<b>בִּשְׁבִיל מְעוֹתָיו שֶׁהָיוּ בְּטֵלִין אֶצְלוֹ</b>. שלא היה יכול להרוויח מהן כשהיו ביד הלווה, והן כבטלות אצל הלווה.
<h3> יב</h3>
<b>וְאֵין צָרִיךְ לוֹמַר שֶׁיְּקַלְּסוֹ בִּדְבָרִים אוֹ יַשְׁכִּים לְפִתְחוֹ</b>. וכל שכן שלא ישבח אותו ולא יקדים לבוא לביתו לומר לו שלום.
<b>שֶׁנֶּאֱמַר נֶשֶׁךְ כָּל דָּבָר</b>. שגם הטבות שאינן ממוניות אסורות משום ריבית.
<h3> יג</h3>
<b>לֹא יֹאמַר לוֹ דַּע אִם בָּא אִישׁ פְּלוֹנִי מִמָּקוֹם פְּלוֹנִי וכו'</b>. גם כאשר הטובה אינה מגיעה אל המלווה ישירות, אלא אל אדם אחר שהמלווה מעוניין בטובתו, הרי היא אסורה משום ריבית.
<h3> יד</h3>
<b>יֵשׁ דְּבָרִים שֶׁהֵן כְּמוֹ רִבִּית וּמֻתָּרִין</b>. שנראים כמו ריבית כי הנותן מקבל יותר מהסכום שנתן, אך הם מותרים מכיוון שתוספת השכר אינה תשלום עבור אריכות זמן ההלוואה, ואין כאן כלל ריבית.
<b>לוֹקֵחַ אָדָם שְׁטָרוֹתָיו שֶׁל חֲבֵרוֹ וּמִלְוָתוֹ שֶׁל חֲבֵרוֹ בְּפָחוֹת וְאֵינוֹ חוֹשֵׁשׁ</b>. מותר לקנות מחברו זכות גביית חוב בשטר או בעל פה בפחות מסכום החוב, שההפחתה היא בגלל הסיכון שאולי לא יצליח לגבות את החוב. ואף על פי שתמורת מה שנתן למוכר הוא יקבל ממנו זכות לגבות יותר מכך, אין הדבר נחשב ריבית.
<b>וּמֻתָּר אָדָם לִתֵּן לַחֲבֵרוֹ דִּינָר כְּדֵי שֶׁיַּלְוֶה לִפְלוֹנִי מֵאָה דִּינָר</b>. ונמצא שהמלווה מקבל משניהם יחד יותר ממה שהוא מלווה.
<b>שֶׁלֹּא נָתַן לוֹ אֶלָּא שְׂכַר אֲמִירָה</b>. שהתשלום הוא עבור התיווך בין הצדדים ואין כאן תוספת תשלום על עצם ההלוואה.
<h3> טו</h3>
<b>יֵשׁ דְּבָרִים שֶׁהֵן מֻתָּרִין</b>. ואין בעצם ההלוואה ריבית או אבק ריבית.
<b>וְאָסוּר לַעֲשׂוֹתָן מִפְּנֵי הַעֲרָמַת רִבִּית</b>. חכמים אסרו אותם מכיוון שיש בעקיפין הוספה עבור ההלוואה.
<b>חִטִּים בְּמָנֶה יֵשׁ לִי</b>. חיטים בשווי מאה דינרים שאני יכול למכור לך בהקפה, ותוכל למכור אותן ולקבל בהן את הכסף שאתה זקוק לו.
<b>וְחָזַר וּלְקָחָן מִמֶּנּוּ בְּתִשְׁעִים</b>. המוכר עצמו חזר וקנה מחברו את החיטים שמכר לו, ושילם לו במזומן סכום נמוך מהסכום שמכר לו אותן בתחילה.
<b>הֲרֵי זֶה מֻתָּר</b>. מכיוון שתוספת התשלום אינה מחמת שמכר לו בהקפה, אלא מכך שהיו שתי פעולות של מכירה בהפרש מחיר ביניהן.
<b>אֲבָל אֲסָרוּהוּ מִפְּנֵי הַעֲרָמַת רִבִּית שֶׁהֲרֵי נָתַן לוֹ תִּשְׁעִים וְלוֹקֵחַ מֵאָה</b>. והקנייה הייתה רק דרך להערים על דיני ריבית.
<b>וְאִם עָבַר וְעָשָׂה כָּזֶה הֲרֵי הוּא מוֹצִיא מִמֶּנּוּ הַמֵּאָה</b>. את המאה שחייב לו על החיטים שמכר לו בתחילה.
<b>שֶׁאֲפִלּוּ אֲבַק רִבִּית אֵין כָּאן</b>. ולכן אין הדין כאן כאבק ריבית שאינו נגבה מן הלווה למלווה (לעיל ד,ו).
<b>וְכֵן מִי שֶׁהָיְתָה שְׂדֵה חֲבֵרוֹ מְמֻשְׁכֶּנֶת בְּיָדוֹ וכו'</b>. שקיבל מהלווה את שדהו כמשכון להלוואה (לדרכים השונות בהן מותר הדבר או אסור ראה לקמן ו,ז-ח).
<b>לֹא יַחֲזֹר וְיַשְׂכִּיר אוֹתָהּ לְבַעַל הַשָּׂדֶה</b>. אם הלווה עצמו שוכר את שדה המשכון מן המלווה, הדבר אסור משום הערמת ריבית, שהרי באמת השדה שייכת לו, וממילא יוצא שתשלום השכירות הוא דרך להערים ולשלם למלווה ריבית עבור ההלוואה.
<h3> טז</h3>
<b>אָסוּר לְהַשְׂכִּיר אֶת הַדִּינָרִין</b>. לתת אותם לזמן תמורת תשלום, ויכול להשיב לו דינרים אחרים.
<b>וּמֵבִיא דִּינָרִין אֲחֵרוֹת</b>. ודומה להלוואה.
<b>וְנִמְצָא זֶה אֲבַק רִבִּית</b>. אבל אינה ריבית קצוצה, מכיוון שאין זה כהלוואה היות ולא כל האחריות על השוכר (שהרי שוכר פטור באונסים), ואילו בהלוואה חייב להשיב את כל הסכום בכל מקרה (ראה תוספות בבא מציעא סט,ב).
<h3> יז</h3>
<b>מֶלֶךְ שֶׁהָיוּ דִּינָיו וכו'</b>. אם לפי חוקי המלך מי שפרע מס שמוטל על חברו, יכול בתמורה לכך לשעבד את חברו שיעבוד אצלו (ראה גם הלכות גזלה ה,טז, הלכות עבדים א,ח).
<b>וְנָתַן עַל יָדוֹ דִּינָר</b>. פרע עבורו מס בשווי דינר.
<b>אַף עַל פִּי שֶׁמִּשְׁתַּעְבֵּד בּוֹ יָתֵר מִדִּינָר הֲרֵי זֶה מֻתָּר</b>. ואין בכך משום ריבית מכיוון שהפירעון שפרע עבור חברו אינו נחשב להלוואה.
<h2>פרק ו</h2>
<h3> א</h3>
<b>סֶלַע בַּחֲמִשָּׁה דִּינָרִין</b>. הלווה לו סלע (ששווה ארבעה דינרים) על מנת שיפרע לו חמישה דינרים.
<b>אוֹ סֶלַע בְּסֶלַע וּסְאָה</b>. הלווה לו מטבע של סלע על מנת שיפרע לו סלע ועוד סאה חיטים.
<b>כָּל הַלְוָאָה בְּתוֹסֶפֶת כָּל שֶׁהוּא הֲרֵי זוֹ רִבִּית שֶׁל תּוֹרָה</b>. ונקראת גם 'ריבית קצוצה' (לעיל ד,ג). וכל זאת בתנאי שהתוספת נקצבה והוגדרה מראש (ראה לקמן הל' ב-ג).
<b>וְהִתְנָה עִמּוֹ שֶׁיָּדוּר בַּחֲצֵרוֹ בְּחִנָּם עַד שֶׁיַּחֲזִיר לוֹ הַלְוָאָתוֹ</b>. והמגורים הם בנוסף לפירעון ההלוואה.
<b>אוֹ שֶׁשָּׂכַר מִמֶּנּוּ בְּפָחוֹת וכו'</b>. המלווה סיכם עם הלווה שישכור את חצרו בסכום מסוים פחות מסכום השכירות הרגיל עד שיפרע לו את החוב המקורי.
<b>מָקוֹם שֶׁפֵּרוֹתָיו מְצוּיִן בְּעֵת הַהַלְוָאָה</b>. שהרווחים מן הנכס ודאיים ואין בהם שום סיכון, שאז נידונים כתשלום קצוב (ואם אין הרווח מובטח אין זו ריבית מהתורה, כדלקמן ה"ז לגבי שדה).
<b>כְּגוֹן שֶׁמִּשְׁכֵּן חֲצֵרוֹ עַל מְנַת שֶׁיָּדוּר בּוֹ בְּחִנָּם</b>. הלווה נתן למלווה את חצרו כמשכון תמורת ההלוואה, וסיכמו שהמלווה יוכל לגור בחצר מבלי לשלם דמי שכירות, והרי זה רווח ודאי של הנכס.
<b>הֲרֵי זוֹ רִבִּית שֶׁל תּוֹרָה וְיוֹצְאָה בְּדַיָּנִין</b>. כדלעיל ד,ג.
<b>וְכֵן הַמּוֹכֵר שָׂדֶה אוֹ חָצֵר בְּאַסְמַכְתָּא וכו'</b>. אסמכתא היא התחייבות שתלויה בתנאי עתידי, ואין לה תוקף קנייני מפני שהמקנה חושב שהתנאי לא יתקיים ואינו גומר בדעתו להקנות (ראה הלכות מכירה יא,ב-ו ואילך). ומכיוון שהמכירה לא חלה כלל, נמצא שהכסף ששילם הקונה הוא הלוואה, והפירות שאכל הם ריבית.
<b>וְהוּא הַדִּין לְכָל מִי שֶׁלֹּא קָנָה קִנְיָן גָּמוּר מִתְּחִלָּה</b>. אף אם התנה שהקניין יושלם לאחר זמן, כדלקמן ה"ו.
<b>מִפְּנֵי שֶׁאִם אָכַל הַפֵּרוֹת הֲרֵי זוֹ רִבִּית שֶׁל תּוֹרָה</b>. שמכיוון שהמכירה לא חלה, נמצא שהכסף ניתן כהלוואה למוכר, ותמורת הלוואה זו ניתנה למלווה רשות לאכול מהפירות (ואף שריבית מהתורה היא דווקא כשמסכמים עליה מראש כמבואר לקמן ה"ב, כאן הסכימו מראש שייקח את שדהו ויאכל פירותיה ולכן נחשב לריבית מהתורה — אבן האזל).
<b>וְהוּא הַנִּקְרָא אֲבַק רִבִּית וְאֵינוֹ יוֹצֵא בְּדַיָּנִין</b>. ראה גם לעיל ד,ו.
<h3> ב</h3>
<b>לֹא יִמְשֹׁךְ עַבְדּוֹ</b>. לא ייקח את עבדו של הלווה אליו.
<b>אַף עַל פִּי שֶׁהָעֶבֶד יוֹשֵׁב וּבָטֵל</b>. אינו עושה מלאכה לאדונו, והוא איננו מפסיד מכך שהמלווה לוקחו לעבוד אצלו, ואף על פי כן הדבר נאסר משום אבק ריבית.
<b>אַף עַל פִּישֶׁאֵין הֶחָצֵר עֲשׂוּיָה לְשָׂכָר וְאֵין דֶּרֶךְ בַּעַל הֶחָצֵר לְהַשְׂכִּיר</b>. שהחצר אינה מיועדת להשכרה ובעל הבית אינו נוהג להשכיר את נכסיו.
<b>וְאִם דָּר צָרִיךְ לְהַעֲלוֹת לוֹ שָׂכָר</b>. כדי להימנע מאבק ריבית.
<b>הֲרֵי זוֹ אֲבַק רִבִּית</b>. ולא ריבית קצוצה שאסורה מן התורה.
<b>לְפִי שֶׁלֹּא הִתְנָה עִמּוֹ שֶׁיַּלְוֵהוּ וְיָדוּר בַּחֲצֵרוֹ</b>. שלא הסכימו על תשלום זה מראש.
<b>וּבָא לִגְבּוֹת שְׂכַר הֶחָצֵר שֶׁדָּר בָּהּ מִן הַחוֹב</b>. שרוצה הלווה לנכות ולקזז מן החוב את מה שהיה ראוי לשלם לו כשכר החצר.
<b>אִם הָיָה הַשָּׂכָר כְּנֶגֶד הַחוֹב אֵינוֹ מְנַכֶּה הַכֹּל</b>. אין מקזזים את סכום ההלוואה לגמרי, עד שלא יצטרך הלווה לשלם למלווה כלום.
<b>אֶלָּא כְּמוֹ שֶׁיִּרְאוּ הַדַּיָּנִין</b>. שיקבעו סכום מסוים לניכוי כפשרה ביניהם, וישלם הלווה את השאר (ע"פ מרכה"מ).
<b>שֶׁאִם תְּסַלֵּק אוֹתוֹ בְּלֹא כְּלוּם הֲרֵי זֶה כְּמוֹ שֶׁהוֹצִיא אוֹתוֹ בְּדַיָּנִין וכו'</b>. שסילוק המלווה מן הנכס בלא כל תשלום, הוא כגביית דמי הריבית מן המלווה (וראה עוד לקמן ז,א).
<h3> ג</h3>
<b>שֶׁנֶּאֱמַר לֹא תִתֵּן לוֹ בְּנֶשֶׁךְ</b>. ומשמע שאיסור התורה הוא רק אם הנתינה הראשונית הייתה בריבית, ולא אם הוסכם לאחר מכן.
<h3> ד</h3>
<b>הַמַּלְוֶה אֶת חֲבֵרוֹ עַל הַשָּׂדֶה וכו'</b>. משכן את השדה כערובה להחזרת החוב, והתנה עמו שאם לא יפרע את ההלוואה בזמן מסוים השדה תהיה קנויה למלווה.
<b>הֲרֵי זֶה לֹא קָנָה</b>. אף על פי שהלווה הסכים לתנאי והתנאי התקיים.
<b>מִפְּנֵי שֶׁהִיא אַסְמַכְתָּא</b>. כמבואר לעיל ה"א.
<b>לְפִיכָךְ מְנַכֶּה כָּל הַפֵּרוֹת שֶׁאָכַל וכו'</b>. מנכה אותם מסכום החוב, שמאחר שלא קנה את השדה, הרי הפירות שאכל הם ריבית קצוצה (שם).
<b>אִם לֹא אַחֲזִיר לְךָ עַד שָׁלֹשׁ שָׁנִים קְנֵה אוֹתָהּ מֵעַכְשָׁיו</b>. סיכמו שאם לא יפרע את ההלוואה בתוך שלוש שנים השדה תהיה קנויה למפרע מעכשיו, ובאופן כזה אינו נחשב אסמכתא (ראה הלכות מכירה יא,ז).
<b>וְהֵבִיא לוֹ בְּתוֹךְ שָׁלֹשׁ אֵין לוֹ פֵּרוֹת</b>. מכיוון שאין מכר, ואכילת הפירות היא תמורת ההלוואה.
<b>לֹא הֵבִיא לוֹ בְּתוֹךְ שָׁלֹשׁ הֲרֵי כָּל הַפֵּרוֹת לַלּוֹקֵחַ</b>. שהמלווה זוכה בקרקע למפרע משעת ההלוואה, ונמצא שאכל פירות מהשדה שלו (ועד שיתברר העניין יהיו הפירות אצל שליש כמבואר לקמן ה"ו).
<h3> ה</h3>
<b>לֹא קָנָה</b>. מדין אסמכתא.
<b>וְכָל הַפֵּרוֹת שֶׁאָכַל רִבִּית קְצוּצָה</b>. כדלעיל ה"ד.
<b>אֲבָל אִם אָמַר לוֹ הַלּוֹקֵחַ מִדַּעְתּוֹ וכו'</b>. שאז המכר חל, אלא שהקונה מקבל על עצמו להחזיר לו את הקרקע ללא ביטול המכר.
<h3> ו</h3>
<b>קְנֵה כְּשִׁעוּר מְעוֹתֶיךָ</b>. הקנה לו מעכשיו חלק מהקרקע בהתאם לחלק ששילם לו.
<b>לִכְשֶׁתָּבִיא שְׁאָר הַמָּעוֹת תִּקְנֶה מֵעַכְשָׁיו</b>. שיקנה את כל השדה למפרע, משעת הקנייה הראשונה. אבל אם לא יביא אותן, לא יקנה כלל, והמוכר יחזיר לך את המעות שנתן לו.
<b>שֶׁמָּא יָבִיא הַלּוֹקֵחַ שְׁאָר הַמָּעוֹת וְנִמְצֵאת הַשָּׂדֶה שֶׁלּוֹ</b>. כבר מעכשיו, ואם יאכל המוכר פירות הרי הם ריבית על יתרת החוב.
<b>וְכֵן הַלּוֹקֵחַ אָסוּר שֶׁמָּא לֹא יָבִיא</b>. והמכר לא יתקיים, ואם יאכל הלוקח פירות הרי הם ריבית על מה שנתן למוכר, שהתברר כהלוואה.
<b>שָׁלִישׁ</b>. אדם שלישי שמשמש נאמן על הפירות.
<b>לִכְשֶׁתָּבִיא שְׁאָר הַמָּעוֹת תִּקְנֶה</b>. שיקנה את השדה כולה רק בזמן מסירת התמורה המלאה, ואינו קונה דבר מעכשיו.
<b>הֲרֵי הַמּוֹכֵר אוֹכֵל פֵּרוֹת עַד שֶׁיָּבִיא הַלּוֹקֵחַ</b>. מכיוון שהשדה שלו עד שהקונה ישלם לו.
<b>קְנֵה מֵעַכְשָׁיו וּשְׁאָר הַמָּעוֹת הֲרֵי הֵן חוֹב אֶצְלְךָ הֲרֵי הַלּוֹקֵחַ אוֹכֵל הַפֵּרוֹת</b>. שהשדה היא שלו משעת התשלום הראשון.
<b>וְאִם אָכַל הַמּוֹכֵר מוֹצִיאִין מִמֶּנּוּ כָּל מַה שֶּׁאָכַל</b>. שאוכל ריבית על המתנת התשלום, וזוהי ריבית קצוצה (כדלעיל ה"א לגבי האוכל פירות משדה שאינה שלו כלל).
<h3> ז</h3>
<b>וּמִשְׁכֵּן לוֹ שָׂדֵהוּ עַל מְנַת שֶׁיֹּאכַל כָּל פֵּרוֹתֶיהָ כָּל יְמֵי הַמַּשְׁכּוֹנָה</b>. הלווה נתן למלווה שדהו בתורת משכון, כדי שיוכל לאכול מפירותיה במשך תקופת ההלוואה (למשך זמן קצוב או עד לפירעון, ראה לקמן ז,א).
<b>אַף עַל פִּי שֶׁאֵינוֹ מְנַכֶּה לוֹ כְּלוּם</b>. שהמלווה אינו מנכה מן החוב את הפירות שאוכל מן השדה.
<b>הֲרֵי זוֹ אֲבַק רִבִּית וְאֵינָהּ יוֹצְאָה בְּדַיָּנִין</b>. שאף על פי שסיכמו על כך מראש, אינה נחשבת ריבית קצוצה אלא רק אבק ריבית.
<b>שֶׁאֵין הַמְמַשְׁכֵּן אֶת הַשָּׂדֶה דּוֹמֶה לַמְמַשְׁכֵּן חֲצֵרוֹ</b>. שדינה התבאר לעיל ה"א, שאם משכן חצרו בתנאי שהמלווה יתגורר בה בחינם במשך תקופת ההלוואה הרווח הוא ודאי ונחשב לריבית קצוצה.
<b>שֶׁהֲרֵי אֵין בַּשָּׂדֶה פֵּרוֹת מְצוּיִן בְּעֵת הַהַלְוָאָה וכו'</b>. שכל עוד אין ודאות לרווח, אלא ייתכן שיבוא דווקא הפסד, אין הריבית שמקבל מאכילת הפירות נחשבת קצוצה.
<b>לְמִי שֶׁמָּכַר בְּאַסְמַכְתָּא</b>. שהפירות שאכל במקרה זה נחשבים ריבית קצוצה אפילו בשדה, כדלעיל ה"א.
<b>שֶׁהַמּוֹכֵר בְּאַסְמַכְתָּא לֹא גָּמַר וְהִקְנָהוּ</b>. את הקרקע, שהרי אין אסמכתא קונה, ולמעשה לא היה שום מכר אלא הלוואת המעות בלבד. ומשום כך הריבית ניתנת לקונה בעת נטילת הפירות מן השדה, ומשום שהשכר הוא בשעה זו ודאי ועושה זאת בהסכמת המוכר מתחילה, הרי זו ריבית קצוצה (חידושי הגר"ח, אבן האזל, וראה יד"פ).
<b>וְהַמְמַשְׁכֵּן גָּמַר וְהִקְנָהוּ גּוּף זֶה לְפֵרוֹתָיו</b>. במשכונה המדוברת כאן הלווה הקנה למלווה את גוף הקרקע, ולכן העובדה שפירות השדה הם דבר שאינו מובטח גורמת לכך שאין בנתינת הקרקע מתן ריבית גמורה.
<b>וְכָזֶה יֵרָאֶה מִן הַתַּלְמוּד וכו'</b>. מסוגיית הגמרא (בבא מציעא סב,א), עולה כי אכילת פירות המשכונה בלא ניכוי היא אבק ריבית.
<b>וְאֵין לְךָ לְהַעֲמִידָהּ אֶלָּא בִּמְמַשְׁכֵּן שָׂדֵהוּ</b>. שהרי ממקום אחר נראה שהכריעו שמשכונה בלא ניכוי היא ריבית קצוצה היוצאת בדיינים (ראה שם סז,א), ולא ניתן ליישב בין הסוגיות אלא אם כן מחלקים בין משכונה של שדה לבין משכונה של חצר (ראה מ"מ, וראה לקמן ה"ח).
<b>מִשְׁכֵּן לוֹ מָקוֹם שֶׁפֵּרוֹתָיו מְצוּיִן תָּדִיר... הֲרֵי זוֹ רִבִּית קְצוּצָה</b>. כמבואר לעיל ה"א.
<b>מִשְׁכֵּן לוֹ שָׂדֶה וְכַיּוֹצֵא בָּהּ... הֲרֵי זוֹ אֲבַק רִבִּית</b>. כמבואר בתחילת ההלכה.
<b>וְכֵן אִם מִשְׁכֵּן חָצֵר וְכַיּוֹצֵא בָּהּ בְּנִכּוּי וכו'</b>. כמבואר בפסקה הבאה.
<b>הֲרֵינִי מְנַכֶּה לְךָ מָעָה כֶּסֶף בְּכָל שָׁנָה בִּשְׂכַר קַרְקַע זוֹ כְּדֵי שֶׁיִּהְיוּ כָּל פֵּרוֹתֶיהָ שֶׁלִּי</b>. שמוריד מסכום החוב סך קצוב על כל שנה שמוגדר כתשלום דמי שכירות עבור הקרקע, אף על פי שמדובר בסכום מועט.
<b>בֶּחָצֵר וְכַיּוֹצֵא בָּהּ אָסוּר</b>. שאמנם מנכה לו סכום מסוים כדמי שכירות הקרקע, אך משום שהרווח ודאי נחשב כשוכר ממנו בסכום מופחת מחמת ההלוואה (ע"פ רש"י בבא מציעא סד,ב, מובא בלח"מ).
<b>וּבַשָּׂדֶה וְכַיּוֹצֵא בָּהּ מֻתָּר</b>. הואיל ועלול להפסיד ולא לקבל דבר בתמורה לניכוי, אינו נחשב אלא כקונה דבר בסיכון מסוים (שם).
<h3> ח</h3>
<b>וְלֹא יָרְדוּ לְעֹמֶק הַדָּבָר לְהַפְרִישׁ בֵּין שָׂדֶה לְחָצֵר</b>. לא דקדקו להבחין בין המקרים, כפי שחילק הרמב"ם לעיל ה"ז.
<b>וְכֵן הוֹרוּ שֶׁכָּל מַשְׁכּוֹנָה אֲפִלּוּ בְּנִכּוּי אֲסוּרָה וכו'</b>. משום אבק ריבית.
<b>כֵּיצַד וכו'</b>. במקרים הבאים מבוארים דרכי משכונה המותרות אף לפי הגאונים שאסרו את המשכונה בניכוי (ולפי הרמב"ם מקרים אלו מותרים אף בבית ובחצר שנאסרה בהם משכונה בניכוי).
<b>וְהִתְנָה עִמּוֹ שֶׁאַחַר עֶשֶׂר שָׁנִים תַּחֲזֹר קַרְקַע זוֹ לִבְעָלֶיהָ חִנָּם</b>. שהתנו שהשימוש בקרקע בתקופה הנקובה יהיה תמורת מלוא סכום ההלוואה, ובסיום התקופה לא יצטרך הלווה לשלם למלווה עוד דבר, וקרקעו תחזור אליו.
<b>אֲפִלּוּ הָיָה שְׂכָרָהּ שָׁוֶה אֶלֶף דִּינָר בְּכָל שָׁנָה וכו'</b>. אף על פי שדמי השכירות עבור קרקע זו גבוהים בהרבה מסכום ההלוואה, הדבר מותר מפני שההלוואה עצמה נידונה כתשלום שכירות בזול עבור השדה ולא כהלוואה, שהרי אין מחזירים מעות כלל בסוף התקופה.
<b>וְכֵן אִם הִתְנָה בַּעַל הַשָּׂדֶה עִמּוֹ שֶׁכָּל זְמַן שֶׁיָּבִיא לוֹ מָעוֹת יְחַשֵּׁב לוֹ עֶשֶׂר לְכָל שָׁנָה וִיסַלְּקוֹ מִמֶּנָּה</b>. הדרך שנזכרה בפסקה הקודמת מותרת גם אם הלווה מתנה שיוכל להחזיר את השדה אליו באמצע שנות המשכונה אם יחשב את החלק שנפרע מן ההלוואה על פי השנים, וישלם את שאר החוב. והסבירו המפרשים שההבדל בין משכונה בחישוב זה לבין המשכונה בניכוי שנזכרה לעיל סוף ה"ז (שאסורה בחצר לדעת הרמב"ם, ולדעת הגאונים אסורה אף בשדה), הוא בכך שכאן רק הנכס ממושכן לתשלום החוב ואין כל שעבוד נוסף על הלווה. שהרי המלווה אינו יכול להחזיר את הקרקע באמצע שנות המשכונה ולדרוש את יתרת החוב בחזרה, ובנוסף לכך גם אם השדה תינזק ולא תוציא פירות כלל אין המלווה יכול לגבות חובו מנכסים אחרים של הלווה. ומשום כך מוגדרת עסקה זו כשכירות השדה בזול ולא כהלוואה. לעומת זאת במשכונה בניכוי אין החוב משולם רק מן הנכס עצמו אלא מוטל על הלווה, ולכן לא תמיד ניתן לראות זאת כשכירות (מ"מ).
<b>וְכֵן אִם הִתְנָה הַלֹּוֶה שֶׁכָּל זְמַן שֶׁיִּרְצֶה יְחַשֵּׁב לוֹ מַה שֶּׁדָּר וכו'</b>. גם בבית או חצר שניתנו במשכונה יכול הלווה להתנות כמו בשדה, שלכשירצה יחשבו את השנים שחלפו ויפחיתו באופן יחסי את החוב, וישלם את השאר וישיב את הנכס אליו.
<b>וְכָל תְּנַאי שֶׁבִּשְׂכִירוּת קַיָּם כְּמוֹ שֶׁבֵּאַרְנוּ</b>. הלכות שכירות ז,א.
<h2>פרק ז</h2>
<h3> א</h3>
<b>וּמִשְׁכֵּן לוֹ אֶת הַשָּׂדֶה עַד זְמַן קָצוּב אוֹ עַד שֶׁיָּבִיא לוֹ מָעוֹת וְיִסְתַּלֵּק וְהָיָה הַמַּלְוֶה אוֹכֵל כָּל פֵּרוֹתֶיהָ</b>. בלא ניכוי או הסכם אחר, והרי דבר זה אסור משום אבק ריבית, כדלעיל ו,ז.
<b>אֵין מְסַלְּקִין אוֹתוֹ בְּלֹא כְּלוּם</b>. אלא מנכים רק חלק מהחוב, כדלעיל ו,ב.
<b>וְאֵין צָרִיךְ לוֹמַר שֶׁאִם אָכַל יָתֵר עַל מְעוֹתָיו אֵין מוֹצִיאִין מִמֶּנּוּ</b>. ברור שלא מחייבים את המלווה להחזיר ללווה מה שאכל מעבר לסכום החוב.
<b>וְכֵן אֵין מְחַשְּׁבִין מִשְּׁטָר לִשְׁטָר בְּמַשְׁכּוֹנָה</b>. שאם לווה בשני שטרות נפרדים ומשכן למלווה שתי קרקעות עבור שתי ההלוואות, אין מחשיבים את מה שהוסיף ואכל מקרקע אחת כחלק מפירעונו של החוב בשטר השני, אלא כל הלוואה נידונה בפני עצמה.
<b>הָיְתָה הַקַּרְקַע הַמְמֻשְׁכֶּנֶת בְּיָדוֹ שֶׁל יְתוֹמִים וכו'</b>. שדואגים לטובת היתומים, ומחמירים על המלווה לקזז את ההלוואה לגמרי על חשבון מה שאכל.
<b>אָכַל יָתֵר עַל חוֹבוֹ אֵין מוֹצִיאִין מִמֶּנּוּ הַיָּתֵר</b>. שאין מחמירים עליו עד כדי כך להוציא ממנו ממון.
<h3> ב</h3>
<b>מָקוֹם שֶׁנָּהֲגוּ לְסַלֵּק הַמַּלְוֶה כָּל זְמַן שֶׁיָּבִיא לוֹ מָעוֹת</b>. שהלווה יכול לפרוע למלווה את חובו, ולקבל בחזרה את הקרקע הממושכנת מתי שירצה.
<b>שֶׁלֹּא יִסְתַּלֵּק הַמַּלְוֶה עַד סוֹף זְמַן הַמַּשְׁכּוֹנָה</b>. עד הזמן שקבעו מראש, ואפילו אם הלווה פורע לו את החוב לפני כן.
<b>וְכָל הַמְמַשְׁכֵּן סְתָם</b>. מבלי לקצוב זמן למשכונה.
<h3> ג</h3>
<b>וְהִתְנָה עִמּוֹ הַמַּלְוֶה שֶׁלֹּא יִסְתַּלֵּק... הֲרֵי זֶה אֵינוֹ יָכוֹל לְסַלְּקוֹ</b>. מכיוון שהלווה מסר את הקרקע על תנאי זה, הרי ברור שהסכים לכך ואין צריך קניין על כך.
<b>וְקִבֵּל הַמַּלְוֶה עָלָיו שֶׁיִּסְתַּלֵּק... הֲרֵי זֶה צָרִיךְ לִקְנוֹת מִיָּדוֹ עַל כָּךְ</b>. לעשות קניין סודר על התחייבותו להסתלק (ראה הלכות מכירה ה,ה ובביאור שם), כדי שיהיה ברור שוויתור המלווה על זכותו נעשה ברצינות (יד"פ).
<h3> ד</h3>
<b>הַמַּשְׁכּוֹנָה בְּמָקוֹם שֶׁמִּנְהָגָן לְסַלֵּק הַמַּלְוֶה בְּכָל עֵת שֶׁיָּבִיא לוֹ מְעוֹתָיו וכו'</b>. משכון שניתן לסלק את המלווה ממנו בכל זמן, אינו נחשב כאילו הוא קנוי למלווה באותו הזמן, ולעניין זה יש כמה השלכות המפורטות כאן.
<b>אֵין בַּעַל חוֹב שֶׁל מַלְוֶה גּוֹבֶה מִמֶּנָּה כְּדֶרֶךְ שֶׁגּוֹבֶה מִן הַקַּרְקַע</b>. הנפרע מן היורש יכול לגבות רק מן הקרקעות שהיו שייכות למלווה ולא מנכסים אחרים (לקמן יא,ז). ובמקרה של משכונה שמסלקים ממנה, אם המלווה מת והקרקע הממושכנת מגיעה ליורש, אין בעל חובו של המלווה גובה ממנה, שכן קרקע זו אינה נחשבת כקרקע השייכת למלווה.
<b>וְאֵין הַבְּכוֹר נוֹטֵל בָּהּ פִּי שְׁנַיִם</b>. שדינו של הבכור הוא לקבל פי שניים בנכסים שהיו מוחזקים לאביהם בשעת מותו (ראה הלכות נחלות ג,א-ה). ומשכונה שמסלקים ממנה אינה נחשבת כדבר המוחזק ביד המלווה.
<b>וּשְׁבִיעִית מְשַׁמַּטְתָּהּ</b>. שנת השביעית משמטת את חוב ההלוואות, אך הלוואה שיש עליה משכון אינה נשמטת (לעיל ג,ה, וראה הלכות שמיטה ויובל פרק ט). משכונה שניתן לסלק ממנה אינה נחשבת כקנויה למלווה, ולכן אין לה דין משכון המונע שמיטת ההלוואה.
<b>וּכְשֶׁמְּסַלֵּק אוֹתוֹ אֵינוֹ נוֹטֵל אֲפִלּוּ פֵּרוֹת שֶׁבָּשְׁלוּ וְנָפְלוּ לָאָרֶץ</b>. אלא המלווה משאיר אותם ללווה שמסלקו, מכיוון שהקרקע שהפירות גדלו בה אינה שייכת לו.
<b>וּמָקוֹם שֶׁאֵינוֹ יָכוֹל לְסַלְּקוֹ וכו'</b>. אם לא ניתן לסלקו, זכות ההחזקה של המלווה בקרקע למשך אותו פרק הזמן מחשיבה אותה כשלו, והדין משתנה באותם מקרים.
<h3> ה</h3>
<b>אַף עַל פִּי שֶׁמַּשְׁכּוֹנָה זוֹ אֲסוּרָה הִיא וַאֲבַק רִבִּית כְּמוֹ שֶׁבֵּאַרְנוּ</b>. לעיל ו,ז, ואם כן עולה השאלה מדוע חכמים התייחסו אליה ופירטו את דיניה.
<b>אֶפְשָׁר שֶׁיִּהְיֶה מִנְהָג זֶה בְּטִעוּת אוֹ לַגּוֹיִם וכו'</b>. יש צורך לפרט את העניין, כדי שבמקומות שנהגו בהם למשכן, בטעות או במזיד, ידעו מה מעמד הקרקעות. וכן נצרך למקרה שמלווים לגויים, שהרי מותר לכל אדם להלוות להם באבק ריבית (לעיל ה,ב).
<b>הוֹאִיל וַאֲבַק רִבִּית הִיא הוֹלְכִין אַחַר הַמִּנְהָג</b>. משום שיש כאן איסור מדברי חכמים ולא מן התורה, יש משקל למה שנהגו במקומות השונים (אם לסלק או שלא לסלק), ואין אומרים שהוא מנהג החסר תוקף הלכתי.
<b>וְיֵשׁ מִי שֶׁהוֹרָה שֶׁזֹּאת הַמַּשְׁכּוֹנָה בְּנִכּוּי</b>. שהדינים הנזכרים לעיל הל' ב-ד מדברים במשכונה בניכוי שמותרת לכתחילה בשדה (כדלעיל ו,ז), ולכן מובן מדוע פירטו את דיניה.
<h3> ו</h3>
<b>גּוֹי שֶׁמִּשְׁכֵּן חֲצֵרוֹ לְיִשְׂרָאֵל</b>. ובזמן זה הישראל גר בחצרו ואינו משלם לו.
<b>אֵין הַמְמַשְׁכֵּן חַיָּב לְהַעֲלוֹת שָׂכָר וכו'</b>. אף שהישראל הממשכן ממשיך לגור בחצר עד שהגוי יפרע את חובו, אינו צריך לשלם לישראל שקנה את החצר את דמי השכירות, שהרי לקח את המשכון מהגוי, ועל פי דיני הגויים המשכון קנוי לגמרי למלווה עד הפירעון.
<h3> ז</h3>
<b>וְהָיָה בַּעַל הַקַּרְקַע הוּא הָאוֹכֵל פֵּרוֹתֶיהָ</b>. ובאכילת הפירות אין איסור שהרי הבעלים אוכלים אותם, אלא שהוסיף המלווה תנאי במשכון שלפיו אם תימכר קרקע המשכון בעתיד, רק הוא יהיה בעל הזכות לקנותה.
<b>לֹא תִּמְכְּרֶהָ אֶלָּא לִי בְּדָמִים אֵלּוּ הֲרֵי זֶה אָסוּר</b>. הואיל וקובע את המחיר מראש, נראה כאילו מוזיל לו את המחיר בתמורה להלוואה (מ"מ). ויש שהסבירו שייתכן שבזמן שירצה למכור יהיה מחיר השדה גבוה יותר, ונמצא שהוזיל לו את המחיר בתמורה להלוואה (ספר הנר בשם רבנו ברוך).
<b>וְאִם אָמַר לוֹ תִּמְכְּרֶהָ לִי בְּשָׁוְיָהּ וכו'</b>. על פי ערך הקרקע בשעת המכירה, ואין כל הוזלה מחמת ההלוואה.
<h3> ח</h3>
<b>מֻתָּר לְהַרְבּוֹת בִּשְׂכַר הַקַּרְקָעוֹת וכו'</b>. בשכירות קרקעות אין חשש ריבית כשגובה ממנו יותר כסף אם ישלם לו בכל חודש, ממה שהיה גובה אם היה משלם בתחילה את כל הסכום. שמכיוון שזמן תשלום השכירות הוא רק בסוף תקופת השכירות, נמצא שהסכום הראוי לתשלום הוא מה שישלם בסוף כל חודש, וניתן להוזיל לו אם ישלם הכול מראש, ואין בכך איסור ריבית (בבלי בבא מציעא סה,א).
<h3> ט</h3>
<b>וְאָמַר לוֹ תֵּן לִי מָאתַיִם זוּז שֶׁאֲפַרְנֵס בָּהֶן אֶת הַשָּׂדֶה וכו'</b>. השוכר ביקש מבעל השדה שייתן לו בהלוואה מאתיים זוז כדי שיוכל להוציא על צרכי השדה, ואמר שישלם לו שכירות גבוהה יותר בכל שנה.
<b>הֲרֵי זֶה מֻתָּר מִפְּנֵי שֶׁאִם יְפַרְנֵס אֶת הַשָּׂדֶה בְּדִינָרִין אֵלּוּ יִהְיֶה שְׂכָרוֹ יָתֵר</b>. שמכיוון שנתן לו כסף שיכול להשקיע בהשבחת השדה נמצאת השדה רווחית יותר, ותוספת שני הכורים היא עבור השכירות ולא עבור ההלוואה.
<b>וַאֲכַיְּרֶנָּה</b>. אעשה פיתוחים וחריטות לייפותה.
<b>הֲרֵי זֶה מֻתָּר</b>. שגם כאן תוספת התשלום היא עבור השכירות של חנות או ספינה משובחת יותר.
<b>וַאֲנִי אַעֲלֶה לְךָ בַּשָּׂכָר</b>. אוסיף לך בדמי השכירות.
<b>הֲרֵי זֶה אָסוּר</b>. מכיוון שהחנות או הספינה עצמן לא הושבחו, ונמצא שהוסיף לו בדמי השכירות עבור ההלוואה.
<h3> י</h3>
<b>שֶׁהִיא שָׁוָה כֶּסֶף</b>. מטבע אחד של כסף.
<h3> יא</h3>
<b>וּמֻתָּר לְאָדָם לוֹמַר לַחֲבֵרוֹ וכו'</b>. מותר לפרוע עבודה תמורת עבודה אם זו אותה עבודה ובתנאים שווים, אך לא אם התנאים שונים, שאז יש חשש שיחזיר לו עבודה יותר קשה ויותר יקרה תמורת דחיית הפירעון.
<b>כָּל יְמֵי גָּרִיד אֶחָד</b>. כל ימי הקיץ נחשבים כשווים, ומותר לפרוע בהם עבודה תמורת עבודה מאותו סוג.
<b>וְכָל יְמֵי רְבִיעָה אֶחָד</b>. כל ימי החורף נחשבים כשווים.
<b>שֶׁהֲרֵי טֹרַח הַחֲרִישָׁה בִּימֵי הַגְּשָׁמִים יָתֵר</b>. שהאדמה רטובה והימים קצרים (ע"פ פה"מ בבא מציעא ה,י).
<h3> יב</h3>
<b>הַשּׂוֹכֵר אֶת הַפּוֹעֵל בִּימֵי הַחֹרֶף לַעֲשׂוֹת עִמּוֹ בִּימֵי הַקֹּר</b>. משלם לפועל בימי החורף עבור מלאכה שיעשה אתו בהמשך כשיגיעו ימי הקור.
<b>מִפְּנֵי שֶׁנִּרְאֶה כְּמַלְוֶה אוֹתוֹ הַיּוֹם כְּדֵי שֶׁיָּזִיל לוֹ בִּשְׂכָרוֹ</b>. שהרי שילם לו מראש, ואת המלאכה ששווה יותר מהתשלום יעשה עמו מאוחר יותר, וזה דומה לפירעון הלוואה בתוספת ריבית.
<b>אֲבָל אִם אָמַר לוֹ תַּעֲשֶׂה עִמִּי מֵהַיּוֹם עַד זְמַן פְּלוֹנִי בְּדִינָר בְּכָל יוֹם</b>. ששכרו מאותו היום ואילך.
<b>אֵינוֹ נִרְאֶה כְּנוֹטֵל שְׂכַר מְעוֹתָיו שֶׁהִקְדִּים וּנְתָנָן לוֹ בִּשְׂכָרוֹ</b>. שהוזלת השכירות אינה כהלוואת הכסף מראש, שהרי הוא מתחיל לעבוד כעת, אלא היא כתשלום מידי על השכירות, שאין בו בעיה של ריבית.
<h2>פרק ח</h2>
<h3> א</h3>
<b>אָסוּר לְהַרְבּוֹת עַל הַמֶּכֶר</b>. אף על פי שמותר להרבות בשכירות (לעיל ז,ח) לא התירו להרבות במכר, מכיוון שבמכר חובת התשלום היא בשעת הקנייה.
<b>הֲרֵי זֶה אֲבַק רִבִּית</b>. ריבית בדרך מכר לא נאסרה מהתורה, ולכן גם אם סיכמו מראש על התוספת עבור איחור התשלום אין הדבר נחשב לריבית קצוצה אלא נאסר משום אבק ריבית (ב"י יו"ד קעג).
<b>שֶׁזֶּה דּוֹמֶה כְּמִי שֶׁנּוֹטֵל עֶשְׂרִים בִּשְׁבִיל שֶׁנָּתַן לוֹ מֵאָה לְהִשְׁתַּמֵּשׁ בָּהּ עַד זְמַן פְּלוֹנִי</b>. כאשר המוכר דורש תוספת עבור דחיית מועד התשלום, הדבר נראה כאילו המוכר הלווה לקונה את המאה שהתחייב לו עבור הקנייה וגבה בתמורה תוספת של עשרים.
<b>וּכְשֶׁיִּתְבָּעֶנּוּ בַּדִּין אֵינוֹ חַיָּב לִתֵּן לוֹ אֶלָּא מַה שֶּׁהָיָה שָׁוֶה בִּשְׁעַת הַמֶּכֶר</b>. שהתוספת היא אבק ריבית שאינה נגבית מן הלווה למלווה (לעיל ד,ו).
<b>אוֹ יַחֲזִיר מִמְכָּרוֹ מִיָּדוֹ אִם הָיָה קַיָּם</b>. המוכר יכול לבטל את המכירה ולדרוש מהקונה להחזיר לו הסחורה שקנה אם היא עדיין קיימת בידו. שהמוכר יכול לטעון שמכר על דעת שיקבל מחיר גבוה בזמן שסיכמו, ומכיוון שהתברר שאינו יכול לקבל מחיר זה הרי הוא רוצה לבטל את העסקה (לח"מ).
<b>וְכֵן אִם מָכַר לוֹ מִטַּלְטְלִין וכו'</b>. במקרה שיש למיטלטלין שער ידוע, אסור גם אם ציין רק את המחיר אם ישלם הקונה לאחר זמן. אך בקרקע שאין לה מחיר קבוע (וכן במקרה שלא היה למיטלטלין שער קבוע), אין איסור אלא אם כן ציין גם את המחיר במקרה שישלם הקונה מיד בזמן הקנייה.
<h3> ב</h3>
<b>הֲרֵי זֶה רַשַּׁאי לוֹמַר לוֹ תֵּן לִי מִיָּד בְּפָחוֹת</b>. מכיוון שאינו מעלה את המחיר עבור איחור זמן התשלום, אלא להפך, מוזיל אותו אם ישלם לו עכשיו.
<h3> ג</h3>
<b>חָבִית שֶׁל יַיִן שֶׁהִיא שָׁוָה עַתָּה דִּינָר וּמְכָרָהּ לוֹ בִּשְׁתַּיִם עַד הַקַּיִץ</b>. ובקיץ שווייה שתיים ואז ימכרנה הקונה, ונמצא המוכר מרבה על מחירה עכשיו משום המתנת התשלום עד הקיץ.
<b>עַל מְנַת שֶׁאִם תֶּאֱרַע בָּהּ תַּקָּלָה הֲרֵי הִיא בִּרְשׁוּת הַמּוֹכֵר עַד שֶׁיִּמְכְּרֶנָּה הַלּוֹקֵחַ</b>. שהמוכר נושא בהפסדי נזקים שיארעו לחבית עד זמן מכירתה.
<b>הֲרֵי זֶה מֻתָּר שֶׁאִם אָבְדָה אוֹ נִשְׁבְּרָה אֵינוֹ מְשַׁלֵּם כְּלוּם</b>. ואין עסקה כזו דומה כלל להלוואה, שבה אין למוכר כל אחריות.
<b>וְאִם לֹא מָצָא לְמָכְרָהּ וּלְהַרְוִיחַ בָּהּ הָיָה לוֹ לְהַחֲזִירָהּ לִבְעָלֶיהָ</b>. המפרשים התקשו במשפט זה, שהרי התנאי שיחזיר לבעלים אם לא ימכרנה לא הוזכר כאן אלא רק במקרה שבפסקה הבאה. ויש הסוברים כי חוסר היכולת למכור אף הוא בכלל התקלה שבתנאי (ראה יד"פ וכן ב"י פרישה וב"ח ליו"ד קעג שדנו לפי זה מה היחס בין מה שכתוב כאן למקרה שנזכר בפסקה הבאה; וראה ש"ך שכתב שמשפט זה הוא טעם לדין שבפסקה לקמן וצריך להופיע שם).
<b>הַיָּתֵר עַל הַשְּׁתַּיִם יִהְיֶה שְׂכָרְךָ בִּשְׁבִיל שֶׁאַתָּה מִטַּפֵּל לְמָכְרָהּ</b>. אם תמכור את החבית כל הסכום שמעבר לשתיים יהיה שלך, כשכר טרחה.
<b>וְאִם לֹא תִּמְצָא לִמְכֹּר אוֹתָהּ כְּמוֹ שֶׁתִּרְצֶה הַחֲזִירָהּ לִי הֲרֵי זֶה מֻתָּר</b>. שאין זה מכר גמור, הואיל ויכול הקונה להחזיר את החבית אם לא מכרה כרצונו.
<b>אַף עַל פִּי שֶׁאִם אָבְדָה אוֹ נִגְנְבָה אוֹ הֶחֱמִיצָה תִּהְיֶה בִּרְשׁוּת הַלּוֹקֵחַ</b>. שאין המוכר אחראי לתקלה שבגוף החבית או היין.
<h3> ד</h3>
<b>הָיוּ לוֹ פֵּרוֹת וכו'</b>. אם בבית המוכר הפירות נמכרים יותר ביוקר מאשר בשוק.
<b>הֲרֵי זֶה מֻתָּר לְמָכְרָן בִּשְׁנֵים עָשָׂר עַד שְׁנֵים עָשָׂר חֹדֶשׁ</b>. יכול למכור לו בשנים עשר והקונה ישלם לו לאחר שנים עשר חודש, שאין המוכר מוסיף בתשלום עבור דחיית הפירעון אלא זהו המחיר שהיה דורש גם אם הקונה היה משלם לו עכשיו.
<h3> ה</h3>
<b>אָסוּר לִקְנוֹת פְּרִי הַפַּרְדֵּס קֹדֶם שֶׁיִּגָּמֵר וְיִתְבַּשֵּׁל וכו'</b>. כאשר הקונה מקדים לשלם קודם הבשלת הפירות ומשלם בשל כך מחיר זול, נמצא שההוזלה היא כעין שכר שנותן המוכר עבור הזמן שהמעות נמצאות בידו עד שהפירות יבשילו.
<b>וְהַמִּיתָה דָּבָר הַמָּצוּי תָּמִיד</b>. וכיוון שיש אפשרות סבירה שהקונה יפסיד במשך זמן ההמתנה, נמצא שהוזלת המחיר עבור התשלום המוקדם מתאזנת על ידי הסיכון שיפסיד את כספו (השווה לעיל ה,ח).
<h3> ו</h3>
<b>הַנּוֹתֵן מָעוֹת לְבַעַל הַכֶּרֶם עַל הַשָּׂרִיגִים וְעַל הַזְּמוֹרוֹת</b>. כדי ליטול את ענפי הגפן לאחר שייכרתו.
<b>וְהֵן קוֹנִין אוֹתָן בְּזוֹל עַד שֶׁיִּיבְשׁוּ וְיִכָּרְתוּ</b>. מקדים לשלם במחיר זול יותר.
<b>הֲרֵי זֶה צָרִיךְ לְהַפֵּךְ בָּהֶן כְּשֶׁהֵן מְחֻבָּרִין וכו'</b>. לעדור תחת הגפנים. ועל ידי כך נחשב כאילו קנה כעת את גוף הגפן לצורך הזמורות שלו, והמעות אינן נחשבות כהלוואה על קנייה עתידית. ויש מפרשים שהכוונה שמהפך בשריגים או בזמורות בעודם מחוברים לעץ, ועל ידי כך קונה זכות בגוף הגפן (יד"פ).
<b>וְאִם לֹא הִפֵּךְ נִמְצְאוּ הַמָּעוֹת הַלְוָאָה... וְאָסוּר</b>. כמבואר בהלכה הקודמת.
<h3> ז</h3>
<b>שׁוֹמְרֵי הַשָּׂדוֹת וכו'</b>. שומרי שדות שמלאכתם מסתיימת בגמר המלאכה בשדה, אבל מקבלים את שכרם בחיטים רק לאחר גמר המלאכה בגורן, ובשל דחיית התשלום מחשבים להם את החיטים במחיר נמוך משוויין הרי זה אבק ריבית, וכדי להימנע מכך צריכים לסייע במלאכה בגורן כדי שמלאכתם תימשך עד זמן התשלום, וכך תוספת השכר אינה עבור דחיית התשלום.
<h3> ח</h3>
<b>מְסַלְּקִין אוֹתָן מִן הַשָּׂדֶה בְּנִיסָן</b>. שאז קוצרים את התבואה, ומשלם האריס את חלקו.
<b>וְנוֹתְנִין לָהֶן הָאֲרִיסִין בְּכָל זֶרַע חֹמֶר אַרְבַּע סְאִין</b>. האריס משלם לבעלים ארבע סאים של תבואה על כל כור.
<b>וְהִנִּיחַ זֶה אֲרִיסָיו בְּתוֹךְ שָׂדֵהוּ עַד אִיָּר וְנָטַל מֵהֶן שֵׁשׁ סְאִין</b>. שנתן לאריס זמן נוסף לעבוד בשדה, וגבה ממנו תשלום גבוה יותר.
<b>הֲרֵי זֶה מֻתָּר וְאֵין כָּאן שֵׁם רִבִּית</b>. מכיוון שתוספת התשלום אינה בתמורת לדחיית הפירעון, אלא כדי שיוכל האריס לסיים לעבד את השדה, ולהפיק ממנה רווח נוסף.
<h3> ט</h3>
<b>וְכֵן הַשַּׁעַר</b>. זהו המחיר הקבוע בשוק באותו הזמן.
<b>שֶׁהֲרֵי לֹא הָיָה שָׁם תְּנַאי</b>. שישלם מראש על מנת שייתן לו יותר, אלא הוסיף לו מעצמו.
<h3> י</h3>
<b>מֻתָּר לְאָדָם לִתֵּן דְּמֵי חָבִית שֶׁל יַיִן לַחֲבֵרוֹ וכו'</b>. הקונה משלם מראש עבור חבית יין שיקבל בזמן מאוחר יותר, ומתנה שהמוכר יקבל אחריות אם יחמיץ היין, והוא מקבל עליו שיקבל לפי המחיר שסוכם גם אם ישתנה המחיר.
<b>שֶׁכֵּיוָן שֶׁקִּבֵּל עָלָיו הַזּוֹל הֲרֵי זֶה קָרוֹב לְשָׂכָר וּלְהֶפְסֵד</b>. אין בזה איסור משום שיש סיכון מסוים לקונה, שיכול להיות שיוזל המחיר. אבל אם הקונה לא קיבל זאת עליו, נמצא שהמוכר קיבל את כל האחריות על היין תמורת תשלום מוקדם, והדבר אסור משום אבק ריבית (ראה לעיל ה,ח).
<b>וְכֵן מֻתָּר לְאָדָם לִקְנוֹת מֵחֲבֵרוֹ בְּתִשְׁרֵי מֵאָה כַּדִּין שֶׁל יַיִן בְּדִינָר וְאֵינוֹ נוֹטְלָן עַד טֵבֵת וכו'</b>. גם כאן משלם מראש על היין שיקבל מאוחר יותר, אך לא מדובר שקנה חבית מסוימת (כבמקרה שבפסקה הקודמת), אלא בהתחייבות כללית של המוכר לספק מאה חביות יין. ואף על פי שהמוכר מקבל עליו אחריות להחמצת היין, אין הדבר נחשב כריבית תמורת הקדמת התשלום, משום שמגדירים שמלכתחילה קנה רק את הכדים שיש בהם יין ולא חומץ, והבירור מה הם אותם הכדים שקנה נעשה בטבת בשעת נטילתם.
<h3> יא</h3>
<b>לִשְׂכֹּר אֶת הַסְּפִינָה וְלִטֹּל שְׂכָרָהּ וכו'</b>. להשכיר ספינה תמורת תשלום דמי שכירות, בנוסף לאחריות השוכר לשלם את הפחת שיהיה לה. והדבר יכול להיראות כריבית, משום שהשוכר צריך להחזיר באופן מלא את ערך הספינה כפי שהייתה בזמן ההשכרה (בדומה להלוואה), ובנוסף לכך משלם דמי השכירות (שהם כריבית).
<b>הֲרֵי זֶה מֻתָּר</b>. שאין זו הלוואה שכן גוף הספינה שייך למשכיר (שהרי אם ישתנה המחיר של הספינה לא ישלם השוכר את ההפרש), אלא יש כאן השכרה עם אחריות גבוהה יותר מצד השוכר (ודבר זה מותר כמבואר בהלכות שכירות ב,ט).
<h3> יב</h3>
<b>וְקִבְּלָם מִמֶּנּוּ לְהִטַּפֵּל בָּהֶן וכו'</b>. קיבל את הצאן לטפל בהם, ובתמורה יקבל אחוז מסוים מהוולדות והגיזה והחלב, ובנוסף קיבל על עצמו אחריות לשלם את דמי הצאן במקרה שימותו.
<b>הֲרֵי זֶה אָסוּר שֶׁהֲרֵי בַּעַל הַצֹּאן קָרוֹב לְשָׂכָר וְרָחוֹק לְהֶפְסֵד</b>. שבעל הצאן נוטל חלק ברווח, אבל אינו נושא בשום אחריות על הצאן (וראה לעיל ה,ח-ט).
<h3> יג</h3>
<b>הַשָּׁם פָּרָה מֵחֲבֵרוֹ וכו'</b>. השוכר בהמה ומתנה שאם תמות ישלם עבורה לפי שווייה הנוכחי בנוסף לדמי השכירות. והדבר יכול להיראות כריבית, משום שהשוכר צריך להחזיר באופן מלא את שווי הפרה שהוסכם ביניהם (בדומה להלוואה), ובנוסף לכך משלם דמי השכירות (שהם כריבית).
<b>מֻתָּר לְפִי שֶׁלֹּא עֲשָׂיָהּ דָּמִים אֶלָּא לְאַחַר מִיתָה</b>. שאין זו הלוואה אלא שכירות, שהרי לא קיבל עליו אחריות על מחירה בחייה (של הוזלת ערכה) אלא רק תשלום לאחר מותה, ונמצא שהפרה שייכת למשכיר כל זמן השכירות (רש"י בבא מציעא סט,ב).
<h3> יד</h3>
<b>וּמַשְׂכֶּרֶת אִשָּׁה לַחֲבֶרְתָּהּ תַּרְנְגֹלֶת לֵישֵׁב עַל הַבֵּיצִים בִּשְׁנֵי אֶפְרוֹחִין בְּשָׁנָה</b>. משכירה לחברתה את התרנגולת שתדגור על הביצים, ובסוף מחזירה השוכרת את התרנגולת עצמה ותשלום של שני אפרוחים מאלה שבקעו מן הביצים.
<b>וְאֵין כָּאן חֲשַׁשׁ רִבִּית</b>. שזוהי שכירות ולא הלוואה, כדלעיל הי"ג.
<h3> טו</h3>
<b>כְּשֶׁמּוֹצִיאִין מִמֶּנּוּ מוֹצִיאִין מִמֶּנּוּ חֲמִשָּׁה הוֹאִיל וּבְתוֹרַת רִבִּית בָּא לְיָדוֹ</b>. אף על פי שהוסיף לו מעצמו ולא היה בכלל הריבית שסיכמו עליה, אין הדבר נידון כמתנה בלבד, אלא מכיוון שנתן לו תוספת זו בכלל הריבית הקצוצה, הרי הכול ריבית.
<b>וְכֵן אִם נָתַן לוֹ בָּהֶן כְּסוּת אוֹ כְּלִי וכו'</b>. אם הלווה נתן כלים שמשתמשים בהם כתשלום עבור הריבית שחייב למלווה, מוציאים את החפץ עצמו מידי המלווה, ואינו יכול להחזיר ללווה את שוויו. והטעם לדבר הוא כדי שלא יאמרו הבריות שמשתמש בכלים של ריבית (בבלי בבא מציעא סה,א).
<b>הִשְׂכִּיר לוֹ בָּהֶן וכו'</b>. אם סיכמו שישכיר לו מקום שדמי השכירות שלו הם שלושה דינרים, תמורת הארבעה שחייב לו בריבית.
<b>כְּשֶׁמּוֹצִיאִין מִמֶּנּוּ מוֹצִיאִין מִמֶּנּוּ אַרְבָּעָה וכו'</b>. אף על פי שלמעשה לא הרוויח בכך אלא שלושה, מוציאים ממנו ארבעה משום שבכך שהסכים לשכור את אותו המקום תמורת ארבעה דינרים החשיב אותו כשווה כך, והפסיד לעצמו.
<h2>פרק ט</h2>
<h3> א</h3>
<b>אֵין פּוֹסְקִין עַל הַפֵּרוֹת</b>. לקבוע מראש מחיר שישלם הקונה כעת עבור סחורה מסוימת, והמוכר יספק אותה לאחר זמן.
<b>עַד שֶׁיֵּצֵא הַשַּׁעַר</b>. שייקבע מחיר יציב עבור הפירות (ראה לקמן ה"ד). שאם לא כן שמא יימצא שמכר במחיר נמוך ממה שייקבע, ונמצא כאילו הייתה הלוואה בריבית.
<b>אַף עַל פִּי שֶׁאֵין לָזֶה יֵשׁ לָזֶה</b>. גם אם לאותו מוכר אין פירות מותר לו לפסוק, מכיוון שהפירות מצויים בשוק ויכול הקונה להשיגם כעת במחיר זה, ונמצא שלא הרוויח משום המתנת המעות.
<b>בַּמֶּה דְּבָרִים אֲמוּרִים</b>. שאסור לפסוק קודם שנקבע השער.
<b>אִם הָיָה לַמּוֹכֵר מֵאוֹתוֹ הַמִּין כְּלוּם</b>. אפילו אם יש לו מעט, והקונה פוסק עמו על כמות גדולה (ב"י יו"ד קעה, שלא כהבנת המ"מ).
<b>אַף עַל פִּי שֶׁעֲדַיִן לֹא נִגְמְרָה מְלַאכְתּוֹ</b>. שלא נשלמו כל פעולות ההכנה של הסחורה לפני מכירתה.
<b>תְּחִלָּה לַקּוֹצְרִים</b>. קצר את התבואה מוקדם ועדיין לא נקבע השער.
<b>שֶׁעֲדַיִן הֵן גָּדִישׁ</b>. שהן עדיין מונחות בערמה בשדה.
<b>בֶּעָבִיט</b>. בור שמרכזים בו את הענבים.
<b>בַּמַּעֲטָן</b>. המקום שבו מרכזים את הזיתים עד שיתרככו.
<b>מִשֶּׁיְּשַׁקְּעֶנּוּ בַּכִּבְשָׁן</b>. שהניח בכבשן את האבנים לשרפן לצורך הפקת הסיד.
<b>מִשֶּׁיַּעֲשֶׂה הַיּוֹצֵר הַבֵּיצִים שֶׁלָּהֶן</b>. שהקדר יכין מהחמר כדורים עגולים בצורת ביצים, שמהם מעצבים את כלי החרס.
<b>בְּשֶׁהָיָה עֲפָרָן לָבָן</b>. שהוא חימר משובח שעושים ממנו כלי חרס מובחרים, ואינו מצוי בכל מקום.
<b>אֲבָל עָפָר שָׁחֹר</b>. חימר פשוט.
<b>אַף עַל פִּי שֶׁלֹּא נַעֲשׂוּ</b>. שלא הכין עדיין את הביצים.
<h3> ב</h3>
<b>מְחֻסָּר מְלָאכָה אַחַת</b>. עד שיגיע למצב שבו רגילים למכרו.
<b>לְפִיפָה</b>. גלגול לפי מידה.
<b>וְהוּא שֶׁיִּהְיֶה דֶּרֶךְ הַלּוֹקֵחַ לְהוֹצִיא אוֹתָן מִן הַכִּבְשָׁן</b>. שאז הכנסתן לכבשן היא המלאכה האחרונה.
<h3> ג</h3>
<b>מַה שֶּׁעִזַּי חוֹלְבוֹת מָכוּר לְךָ וכו'</b>. מכר לו את התוצרת העתידית מראש.
<b>הֲרֵי זֶה מֻתָּר</b>. מכיוון שהמחיר אינו תלוי בכמות שתהיה, ולא ברור אם מרוויח או מפסיד מכך.
<b>אֲבָל אִם אָמַר לוֹ מַה שֶּׁעִזַּי חוֹלְבוֹת כָּךְ וְכָךְ מָכוּר לְךָ בְּכָךְ וְכָךְ</b>. שקנה בסכום מסוים כמות מסוימת של תוצרת.
<b>אָסוּר אֶלָּא אִם כֵּן פָּסַק עִמּוֹ כַּשַּׁעַר שֶׁבַּשּׁוּק</b>. שהרי כשאין הפירות קיימים ברשות המוכר אין פוסקים על הפירות, אלא אם כן פוסקים כשער שבשוק (לעיל ה"א).
<h3> ד</h3>
<b>אֵין פּוֹסְקִין עַל שַׁעַר שֶׁל עֲיָרוֹת וכו'</b>. אם יצא שער של עיירה מסוימת לא ניתן לסכם שיספק לו פירות על אותו שער, שהשער של עיירות אינו יציב וקבוע.
<b>הַמְּדִינָה</b>. העיר המרכזית או האזור שבתחומם נמצאת העיירה.
<b>הָיוּ הַחִטִּין וכו'</b>. שאם נהגו שמחיר חיטים הישנות יקר ברבע ממחיר החדשות, אין סומכים על כך, עד שייקבע השער לשני הסוגים במפורש (יד"פ ע"פ הרי"ף).
<b>הַחִטִּין שֶׁל לָקוֹטוֹת</b>. חיטים שנלקטו משדות שונות, שטיבן אינו מעולה.
<b>וְלֹא יִפְסֹק לְבַעַל הַבַּיִת עַד שֶׁיִּקָּבַע הַשַּׁעַר לְבַעַל הַבַּיִת</b>. ולא ניתן לפסוק על חיטים של בעל הבית על סמך שער הלקוטות, עד שייקבע במפורש.
<h3> ה</h3>
<b>כֵּיוָן שֶׁנִּקְבַּע הַשַּׁעַר מֻתָּר לוֹ לִפְסֹק עַל שַׁעַר הַגָּבֹהַּ</b>. יכול לקבוע מחיר על סמך השער הנוכחי, ולהתנות שאם בזמן שיספק את הסחורה יוזל המחיר, יקנה לפי השער הזול יותר ('שער הגבוה' הינו השער הזול שבו ניתן לקבל יותר פירות עבור הכסף).
<b>נוֹתֵן לוֹ כַּשַּׁעַר שֶׁהָיוּ שָׁוִין כְּשֶׁנָּתַן לוֹ הַמָּעוֹת</b>. מכיוון שלא התנה במפורש שייתן לו כשער הזול.
<b>וּמִי שֶׁחוֹזֵר בּוֹ מְקַבֵּל מִי שֶׁפָּרַע</b>. ניתן לבטל את המכר מכיוון שגמר הקניין הוא בשעת נתינת הפירות, אלא שחייב לקבל עליו 'מי שפרע' שהיא קללת חכמים לגבי מי שאינו עומד בדיבורו (ראה הלכות מכירה ז,א-ב).
<b>בֵּין הַמּוֹכֵר בֵּין הַלּוֹקֵחַ</b>. בין שהוא שליח של המוכר או של הקונה.
<b>שֶׁהֲרֵי הַמְשַׁלֵּחַ אוֹמֵר לוֹ וכו'</b>. שוודאי שהמשלח התכוון שיתנה עמו שיספק לו לפי השער הגבוה.
<b>וְאֵינוֹ מְקַבֵּל מִי שֶׁפָּרַע בַּשָּׁלִיחַ</b>. המשלח אינו חייב לקבל עליו 'מי שפרע'.
<b>שֶׁהֲרֵי הַמְשַׁלֵּחַ אוֹמֵר לוֹ לְתַקֵּן שְׁלַחְתִּיךָ וְלֹא לְעַוֵּת</b>. שהשליחות היא על דעת שיועיל השליח למשלח ולא שיקלקל וירע לו, ומכיוון שהשליח לא ביצע את שליחותו כראוי (שהרי סתם אדם דעתו על השער הגבוה), יכול המשלח לחזור בו ממעשה השליח ואינו מקבל על כך 'מי שפרע'.
<b>כְּמוֹ שֶׁבֵּאַרְנוּ</b>. הלכות שלוחין ושותפין א,ב.
<h3> ו</h3>
<b>וְנָטַל הַדָּמִים שֶׁיִּתֵּן לוֹ חָמֵשׁ בְּסֶלַע וכו'</b>. המוכר קיבל את הכסף מראש על מנת שיספק לקונה לאחר זמן חיטים במחיר נמוך מהשער.
<b>אִם יֵשׁ לוֹ חִטִּים מֻתָּר</b>. שהוא כמוכר בזול, שהרי יכול לתת לו את החיטים כעת.
<b>הָיוּ לוֹ חִטִּין חוֹב אֵצֶל אֲחֵרִים וכו'</b>. התחייב לספק חיטים בפחות מן השער, על סמך חיטים שחייבים לו.
<b>שֶׁהֲרֵי הֵן מְחֻסָּרִין גְּבִיָּה</b>. שצריך לגבותן מן הלווה, ואינן ברשות המוכר.
<b>וַהֲרֵי זֶה כְּקוֹבֵעַ זְמַן וְהוֹזִיל לוֹ מִפְּנֵי שֶׁמַּקִּיפוֹ</b>. נראה כאילו ההוזלה במחיר החיטים היא שכר שנותן המוכר עבור הזמן שהמעות נמצאות בידו עד שיספק לקונה את הסחורה.
<h3> ז</h3>
<b>הֲרֵי זֶה מֻתָּר לִתֵּן סֶלַע לַתַּגָּר כְּדֵי שֶׁיָּבִיא לוֹ שֵׁשׁ סְאִין מִן הַכְּפָר</b>. אף על פי שמספק לסוחר במחיר נמוך מן השער אין רואים זאת כתוספת בפירעון תמורת התשלום המוקדם לתגר, אלא שהתגר קונה עבורו במקום שבו המחיר זול.
<b>וְהוּא שֶׁיִּהְיוּ בִּרְשׁוּת הַלּוֹקֵחַ וכו'</b>. שהאחריות היא סימן לכך שהקנייה נעשתה בכפרים בשבילו.
<b>וְאָדָם חָשׁוּב אָסוּר לַעֲשׂוֹת זֶה</b>. מפני מראית עין של ריבית.
<b>וּבְמִינֵי סְחוֹרָה אָסוּר לְכָל אָדָם לְפִי שֶׁאֵין מִינֵי סְחוֹרָה מְצוּיִן תָּמִיד כְּפֵרוֹת</b>. שייתכן שלא ימצא התגר לקנות את אותה הסחורה בזול, ויפרע לו במה שמחירו יותר ממה שהוסכם.
<h3> ח</h3>
<b>לְסַפְסָרֵיהֶן</b>. סוחרים שקונים מהם סחורה ומוכרים אותה לאחרים.
<b>בְּמָעוֹת שֶׁנָּתְנוּ לָהֶן תְּחִלָּה כְּשֶׁיִּכָּנְסוּ לָעִיר וכו'</b>. כפירעון לכסף שהלוו להם כשנכנסו לעיר, לפני שהתחילו למכור.
<b>סַקֵּיהֶן</b>. שקיהם.
<b>שֶׁאֵין אֵלּוּ מוֹכְרִין לָהֶן בְּזוֹל מִפְּנֵי שֶׁנָּתְנוּ הַמָּעוֹת עַתָּה וְלֹא יִקְּחוּ אֶלָּא לְאַחַר זְמַן וכו'</b>. ההוזלה אינה תוספת תשלום עבור ההלוואה שהלוו להם (שאם כן הדבר אסור משום ריבית), אלא לצורך כך שאותם המכרים או הספסרים יעזרו להם בכך שיאמרו להם מה השער באותו המקום, או שיסייעו להם באופנים נוספים במסחרם (מאירי בבא מציעא עג,א).
<h3> ט</h3>
<b>הַמּוֹלִיךְ פֵּרוֹת מִמָּקוֹם לְמָקוֹם</b>. ממקום זול למקום יקר.
<b>וַאֲנִי אַעֲלֶה לְךָ פֵּרוֹת שֶׁיֵּשׁ לִי בְּאוֹתוֹ מָקוֹם</b>. אתן לך בתמורה את הפירות ששם, ולמעשה מחירם גבוה יותר.
<b>אִם יֵשׁ לוֹ שָׁם מֻתָּר</b>. שיש לראות בכך החלפה, ולא פירעון עתידי תמורת תוספת.
<b>מִמָּקוֹם לְמָקוֹם</b>. ממקום זול למקום יקר.
<b>תְּנֶהָ לִי וַאֲנִי אַעֲלֶה לְךָ דָּמֶיהָ כְּמוֹ שֶׁשָּׁוָה בְּאוֹתוֹ מָקוֹם</b>. שהקונה ייקח את הסחורה לאותו מקום וימכרנה, ולאחר זמן ישלם למוכר כפי שווייה במקום היוקר.
<b>אִם הָיְתָה בִּרְשׁוּת הַמּוֹכֵר עַד שֶׁתַּגִּיעַ לְשָׁם מֻתָּר</b>. אם הסחורה נשארת ברשות המוכר ובאחריותו עד שתגיע למקום היוקר, הרי שמכר אותה ללוקח רק כשהגיעה לשם, ואין כאן בעיה של ריבית אם מחזיר לו את השווי היקר.
<b>וְאִם הָיְתָה בִּרְשׁוּת לוֹקֵחַ אָסוּר</b>. שכיוון שהאחריות על הלוקח, הרי זה כאילו לווה ממנו את הסחורה במקום הזול, והתשלום לאחר מכן לפי השער היקר אסור משום ריבית.
<h3> י</h3>
<b>דְּמֵי עֶשֶׂר קִשּׁוּאִין אֵלּוּ דְּמֵי עֲשָׂרָה אֲבַטִּיחִים אֵלּוּ וכו'</b>. שקנה ממנו את אותם הדלועים המסוימים כשהם עדיין קטנים.
<b>וְהִתְנָה עִמּוֹ שֶׁיִּתְּנֵם לוֹ כְּשֶׁיַּגְדִּילוּ הֲרֵי זֶה מֻתָּר</b>. אף על פי שהמחיר זול ביחס לדלועים הגדולים, אין הדבר נחשב כתוספת תשלום תמורת הקדמת המעות, משום שלמעשה קנה אותם בעודם קטנים.
<b>שֶׁהֲרֵי הוּא מַנִּיחָן וְהֵם גְּדֵלִין מֵאֵלֵיהֶן</b>. מעצמם, בלי צורך בהתערבות המוכר.
<b>וְאִלּוּ קְצָצָן עַתָּה כְּשֶׁהֵן קְטַנִּים לֹא הָיוּ בָּאִין אֲחֵרִים תַּחְתֵּיהֶן</b>. ולכן אין הפסד למוכר בכך שהקונה לא נטל אותם מן השדה בזמן הקנייה.
<b>וְכֵן כָּל כַּיּוֹצֵא בָּזֶה מִדָּבָר שֶׁאֵין בּוֹ הֶפְסֵד וְלֹא חִסָּרוֹן עַל הַמּוֹכֵר</b>. שאם יש חיסרון או הפסד, רואים בו ריבית עבור הקדמת התשלום.
<h2>פרק י</h2>
<h3> א</h3>
<b>כְּשֵׁם שֶׁמֻּתָּר לַמּוֹכֵר וכו'</b>. כמבואר לעיל ט,א.
<b>כָּךְ מֻתָּר לִלְוֹת סְתָם הַפֵּרוֹת וּפוֹרְעִין אוֹתָם סְתָם בְּלֹא קְבִיעַת זְמַן עַל שַׁעַר שֶׁבַּשּׁוּק</b>. בדומה למוכר, שיכול לפסוק על הפירות לאחר שנקבע השער, מותר גם ללוות פירות לאחר שנקבע השער. אך בשונה ממכירה, הלוואת פירות תמורת פירות מותרת רק אם לא קבעו זמן מסוים לפירעון.
<b>אַף עַל פִּי שֶׁהוּקְרוּ הַחִטִּין</b>. ועל פי ערכן הכספי נמצא שהחזיר יותר ממה שלווה.
<b>וְאִלּוּ רָצָה הָיָה קוֹנֶה וּמַחֲזִיר לוֹ שֶׁהֲרֵי לֹא קָבַע לוֹ זְמַן</b>. מכיוון שהיה יכול לפרוע לו מיד סאה אחרת באותה עלות, אין בכך ריבית.
<h3> ב</h3>
<b>וְאִם הוּקְרוּ נוֹטֵל דָּמִים שֶׁהָיוּ שָׁוִין בִּשְׁעַת הַהַלְוָאָה</b>. ואסור להחזיר פירות במידה שנתן לו, משום ריבית, שהרי הפירות שווים כעת יותר ממה שהיו שווים בשעת ההלוואה.
<b>הָיָה לוֹ מֵאוֹתוֹ הַמִּין שֶׁלָּוָה וכו'</b>. אפשרות נוספת להיתר בהלוואת פירות תמורת פירות היא כשיש כבר ללווה מאותו סוג של פירות, שאז מותר אפילו אם לא יצא השער, ובתנאי שלא קבע לו זמן.
<b>גַּרְבֵי יַיִן וְשֶׁמֶן</b>. חביות יין או שמן.
<b>אוֹ שֶׁלֹּא יָדְעוּ בַּשַּׁעַר שֶׁבַּשּׁוּק</b>. המלווה והלווה, אף על פי שיצא השער.
<b>עַד שֶׁיַּעֲשֶׂה אוֹתָן דָּמִים</b>. ילווה לו על מנת שיפרע לו כסף לפי ערכם הנוכחי.
<h3> ג</h3>
<b>לֹא יֹאמַר וכו'</b>. מפני שקבע לו זמן לפירעון.
<b>לַגֹּרֶן</b>. גמר הקציר.
<b>אֲבָל אוֹמֵר לוֹ וכו'</b>. מכיוון שאין זה נחשב לקביעת זמן.
<h3> ד</h3>
<b>לָוָה פֵּרוֹת עַד זְמַן קָבוּעַ</b>. ויש בהלוואה זו איסור.
<b>אִם הוּזְלוּ מַחֲזִיר לוֹ פֵּרוֹת בַּזְּמַן שֶׁקָּבַע</b>. למרות שההלוואה הייתה באיסור, מכיוון שאינו מוסיף לו.
<b>נוֹתֵן לוֹ דָּמִים שֶׁהָיוּ שָׁוִין בִּשְׁעַת הַהַלְוָאָה</b>. כדי שלא יעבור על איסור ריבית אם ייתן לו פירות ששווים יותר.
<h3> ה</h3>
<b>מַלְוֶה אָדָם אֶת אֲרִיסָיו חִטִּין בְּחִטִּין לְזֶרַע</b>. מותר לאדם להלוות חיטים לצורך הזריעה, לאריסים שמעבדים את שדהו תמורת חלק יחסי מהתבואה, ויפרעו לו לאחר הקציר. ואף שבאופן זה הרי הוא קובע זמן לפירעון, הדבר מותר.
<b>בַּמֶּה דְּבָרִים אֲמוּרִים וכו'</b>. ההיתר להלוות חיטים בחיטים לזרע הוא רק במקרה שבזמן ההלוואה היה יכול בעל הקרקע לסלק את האריס מן השדה ולפטרו, ומן הטעם שיבואר בפסקה הבאה.
<b>בְּמָקוֹם שֶׁנָּהֲגוּ שֶׁיִּתֵּן הָאָרִיס אֶת הַזֶּרַע וכו'</b>. אם המנהג באותו המקום שהאריס מספק את הזרעים, וכל עוד הוא לא הביא זרעים יכול בעל הקרקע לסלקו.
<b>אִם עֲדַיִן לֹא יָרַד הֶעָרִיס</b>. רק אם לא ירד לשדה והתחיל לעבוד בה.
<b>נִמְצָא בְּעֵת שֶׁיֵּרֵד לַשָּׂדֶה יֵרֵד עַל דַּעַת שֶׁיַּחֲזִיר חִטִּים שֶׁהִלְוָהוּ</b>. מכיוון שההלוואה נעשתה קודם שקיבל האריס לידיו את השדה באריסות (כל עוד הבעלים יכולים לסלקו), נמצא שכאשר הוא יורד לשדה ומתחייב לתת לבעלים את חלקם ביבול הרי הוא מכליל בזה את החיטים שצריך להחזיר להם, ונמצא שהחזרתן אינה נראית כהחזר הלוואה אלא כחלקם של הבעלים בתבואה שצמחה.
<b>לְזֶרַע</b>. על מנת שיזרע אותם ויפרע לו לאחר הקציר, שיש בכך קביעת זמן לפירעון.
<b>סְתָם</b>. ללא קביעת זמן לפירעון.
<h3> ו</h3>
<b>צֵא וַעֲשֵׂה אוֹתָן עָלַי כַּשַּׁעַר שֶׁל עַכְשָׁיו וכו'</b>. תחשב את כמות החיטה שניתן לקנות בסכום החוב, ואהיה חייב לפרוע לך כמות כזו של חיטה.
<b>אִם יֵשׁ לוֹ חִטִּין כְּשִׁעוּר מְעוֹתָיו</b>. אם יש לחייב חיטים בכמות ששווה למעות שחייב לחברו.
<b>שֶׁלֹּא אָמְרוּ חֲכָמִים שֶׁמֻּתָּר לִפְסֹק עַל שַׁעַר שֶׁבַּשּׁוּק וכו'</b>. אף על פי שמותר לפסוק על הפירות אם נקבע השער או שיש לו מעט מאותה סחורה (לעיל ט,א), במקרה זה שאספקת הפירות היא תחליף להחזר הלוואה לא ניתן להסתמך על כך שהשער נקבע, אלא צריך שיהיו לו חיטים ויהיה בהן די כדי לפרוע את כל החוב.
<b>הָיוּ לַלֹּוֶה חִטִּין וכו'</b>. גם אם ממיר את אספקת החיטים באספקת יין, יש לכך עדיין דין של חוב ואין היתר אלא אם כן יש לו יין.
<b>הֲרֵי שֶׁלֹּא הָיָה לוֹ וכו'</b>. אם לא היו לו פירות ובכל זאת היסב באיסור את החוב הממוני לחוב של פירות, אינו חייב לפרוע לו בפירות גם אם יהיו לו אחר כך פירות (שאף על פי שסיכמו ביניהם מותר לחזור בו ואין בזה 'מי שפרע', שהרי הקביעה נעשתה באיסור ריבית — או"ש).
<h2>פרק יא</h2>
<h3> א</h3>
<b>אוֹ שֶׁאָמַר לָעֵדִים הֱיוּ עָלַי עֵדִים וכו'</b>. וכשמודה באופן זה הרי זו עדות המחייבת אותו בתשלום (ראה הלכות עדות יז,ד).
<b>לְפִיכָךְ אִם טָעַן אַחַר כָּךְ וְאָמַר פָּרַעְתִּי</b>. והמלווה טוען שלא פרע לו.
<b>נִשְׁבָּע הֶסֵּת</b>. שבועה שתיקנו חכמים לנתבע שכופר בכל הטענה נגדו (הלכות טוען ונטען א,ג).
<b>צָרִיךְ לְפָרְעוֹ בְּעֵדִים</b>. כדי שיעידו שהשטר פרוע (אבל אם המלווה מחזיר ללווה את השטר או כותב לו שובר על פירעון השטר אין צורך בעדים).
<b>אֵינוֹ נֶאֱמָן</b>. לטעון פרעתי, אם המלווה טוען שלא פרע לו (אמנם חכמים תיקנו שהלווה יכול לחייב את המלוה להישבע שלא פרע לו כדלקמן יד,ב).
<b>לְפִיכָךְ הָאוֹמֵר לָעֵדִים וכו'</b>. מפני ההבדל שיש בין מלווה בעל פה למלווה בשטר, יש להקפיד לא לכתוב שטר במלווה על פה.
<b>יַחֲזִירוּ</b>. יסבו.
<b>לְהִמָּלֵךְ בּוֹ</b>. לבקש את הסכמתו.
<b>קָנוּ מִיָּדוֹ שֶׁהוּא חַיָּב לוֹ</b>. עשו קניין סודר לחיזוק הדברים (ראה הלכות מכירה ה,ה ובביאור שם).
<b>כּוֹתְבִין וְנוֹתְנִין</b>. כותבים שטר על החוב ונותנים אותו לבעל החוב, ומכאן ולהבא נחשב החוב הזה כמלווה בשטר.
<b>שֶׁסְּתָם קִנְיָן לִכְתִיבָה עוֹמֵד</b>. כשעשו קניין על החוב התכוונו שיכתבו עליו שטר גם אם לא נאמר כך בפירוש.
<b>וְאֵינָן צְרִיכִין לְהִמָּלֵךְ בּוֹ</b>. בכתיבה ובנתינה.
<h3> ב</h3>
<b>וְהֵעִיד בּוֹ עֵדִים</b>. החתים בו עדים.
<b>אַף עַל פִּי שֶׁאֵין בּוֹ עֵדִים וּנְתָנוֹ לַמַּלְוֶה בִּפְנֵי עֵדִים הֲרֵי זוֹ מִלְוָה בִּשְׁטָר</b>. אף שלא חתמו עדים בשטר, עדי מסירתו מחשיבים אותו כמלווה בשטר (לדין דומה בגט ראה הלכות גירושין א,טו).
<b>שֶׁיִּהְיֶה כְּתָב שֶׁאֵינוֹ יָכוֹל לְהִזְדַּיֵּף וְיִקְרְאוּ אוֹתוֹ הָעֵדִים</b>. שלא יהיה ניתן לזייפו ויראו העדים את מה שנכתב. שאם לא כן, יוכל המלווה לשנות מהכתוב בו.
<b>וְיֵשׁ מִן הַגְּאוֹנִים שֶׁהוֹרָה... חִתְמוּ וְהָעִידוּ</b>. כדי שיהיה לשטר פרסום (מ"מ), וכותבים זאת בשטר נפרד (כס"מ).
<h3> ג</h3>
<b>וְאֵין שָׁם עֵדִים</b>. החתומים על השטר.
<b>שֶׁהֻחְזַק כְּתַב יָדוֹ בְּבֵית דִּין</b>. שבית דין קיימו את השטר ואישרו שזה כתב ידו.
<b>הֲרֵי זוֹ כְּמִלְוָה עַל פֶּה לְכָל דָּבָר</b>. מכיוון שההלוואה לא התפרסמה כהלוואה בשטר (ראה לקמן ה"ד).
<b>לֹא מִן הַיּוֹרֵשׁ</b>. שאין גובים ממנו במלווה על פה (אלא באופנים מסוימים כמבואר לקמן ה"ו).
<b>וְלֹא מִן הַלָּקוֹחוֹת</b>. שקנו קרקע מן הלווה. שבמלווה בשטר יכול המלווה לגבות את חובו מכל הנכסים שהשתעבדו לו ואף מנכסים שמכר הלווה, אבל במלווה על פה אינו יכול לגבות מנכסים שמכר הלווה (לקמן ה"ד).
<h3> ד</h3>
<b>וְגוֹבֶה מִן הַלָּקוֹחוֹת כְּמוֹ שֶׁיִּתְבָּאֵר</b>. לקמן יח,א.
<b>וּמִלְוָה עַל פֶּה גּוֹבֶה אוֹתָהּ מִן הַיּוֹרֵשׁ</b>. בתנאים המובארים לקמן ה"ו.
<b>וְאֵינוֹ גּוֹבֶה מִן הַלָּקוֹחוֹת לְפִי שֶׁאֵין לָהּ קוֹל</b>. ההלוואה נעשתה בלא פרסום והלוקח אינו יכול להישמר מלקנות את קרקעות הלווה המשועבדות, ולכן תיקנו חכמים שבמלווה על פה אין גובים מן הלקוחות.
<b>וְהַלּוֹקֵחַ הִפְסִיד עַל עַצְמוֹ שֶׁלֹּא שָׁאַל וכו'</b>. מכיוון שההלוואה מפורסמת, הקונה מן הלווה היה יכול לברר ולדעת שקרקע זו משועבדת ושייתכן שיגבו בה את החוב.
<b>נִכְסֵי הַלֹּוֶה</b>. הקרקעות, אבל המיטלטלין אינם משועבדים מן התורה (לקמן ה"ז).
<h3> ה</h3>
<b>הַמּוֹכֵר שָׂדֵהוּ בְּעֵדִים וְיָצָאת מִתַּחַת יְדֵי הַלּוֹקֵחַ</b>. שהשדה הייתה משועבדת לבעלי חוב של המוכר ונלקחה על ידם.
<b>אַף עַל פִּי שֶׁאֵין שָׁם שְׁטָר וכו'</b>. למוכר יש אחריות על השדה שמכר, ואם היא נלקחת מהקונה עליו להחזיר לו את דמי הקנייה (הלכות מכירה יט,ג). ומכיוון שהמכירה נעשתה בפרסום, גם אם נעשתה ללא שטר, יכול הקונה לגבות את חובו מנכסים משועבדים שקנו לקוחות אחרים אחרי שקנה את השדה.
<b>כְּמוֹ שֶׁיִּתְבָּאֵר</b>. לקמן כא,א.
<h3> ו</h3>
<b>אֶלָּא בְּאֶחָד מִשְּׁלֹשָׁה דְּבָרִים אֵלּוּ</b>. שבהם מוכח שלא פרע לו.
<b>בְּשֶׁהַחַיָּב בָּהּ מוֹדֶה וכו'</b>. שהאב הודה על החוב לפני מותו.
<b>אוֹ שֶׁנִּדּוּהוּ עַד שֶׁיִּתֵּן וּמֵת בְּנִדּוּיוֹ</b>. נידו את האב מחמת שלא רצה לפרוע את החוב והוא מת לפני שהסירו את הנידוי, ואם היה פורע היו מסירים ממנו את הנידוי (ראה הלכות תלמוד תורה ו,יד).
<b>אִם בָּאוּ עֵדִים שֶׁהָיָה אֲבִיהֶן חַיָּב לָזֶה מָנֶה</b>. כגון שהודה בפניהם שלא בסמוך למיתתו שחייב למלווה.
<b>אוֹ שֶׁבְּפָנֵינוּ הִלְוָהוּ</b>. העדים ראו את ההלוואה עצמה.
<b>שֶׁמָּא פְּרָעוֹ</b>. האב.
<b>כְּמוֹ שֶׁבֵּאַרְנוּ</b>. שכתב יד הלווה נחשב כמלווה על פה ואין צריך לפרעו בעדים (לעיל ה"ג).
<h3> ז</h3>
<b>לֹוֶה שֶׁאֵין לוֹ מִטַּלְטְלִין וְיֵשׁ לוֹ קַרְקַע וכו'</b>. פריעת החוב צריכה להיעשות בכסף או במיטלטלין שניתן למכרם בכל מקום תמורת כסף. אמנם כאשר אין ללווה מיטלטלין הוא יכול לשלם בקרקע, ואינו צריך לטרוח למכור את הקרקע ולשלם למלווה במעות המכירה. ואם נודע לבית דין שיש בידו מעות לשלם אלא שטוען שהמעות שייכות לאחרים, בית הדין קונסים אותו ומכריחים אותו למכור מקרקעותיו ולשלם למלווה במעות.
<b>וְאִם לֹא נוֹדַע לָהֶן דָּבָר זֶה מַחֲרִימִין וכו'</b>. כשלא ידוע לבית דין אם יש ללווה מיטלטלין, מטילים חרם על מי שמשתתף בהסתרת מעות הלווה, ולאחר מכן גובים מהקרקעות שלו  (ראה לעיל א,ד ובביאור שם).
<b>יוֹרְדִין לַבֵּינוֹנִית שֶׁבִּנְכָסָיו</b>. גובים מהקרקע הבינונית שלו (ולא מן הטובה ביותר או הגרועה ביותר שלו).
<b>כְּמוֹ שֶׁיִּתְבָּאֵר</b>. לקמן יט,א.
<b>אֲפִלּוּ הָיוּ מֻפְקָדִין אוֹ מִלְוָה אֵצֶל אֲחֵרִים</b>. ואינם ביד היורש.
<b>שֶׁהַמִּטַּלְטְלִין אֵינָן תַּחַת שִׁעְבּוּד בַּעַל חוֹב מִן הַתּוֹרָה</b>. וכיוון שהמיטלטלין אינם משועבדים לחוב, היורש אינו צריך להחזיר מהם את החוב של אביו.
<h3> ח</h3>
<b>מִצְוָה עַל הַיְתוֹמִים לִפְרֹעַ וכו'</b>. אף על פי שהמיטלטלין שביד היתומים אינם משועבדים לחוב, מכל מקום יש מצווה על היתומים לפרוע מהמיטלטלין מפני כבוד אביהם (רש"י כתובות צא,ב).
<b>וְאִם תָּפַס בַּעַל חוֹב מֵחַיִּים גּוֹבֶה מֵהֶן</b>. אם המלווה החזיק במיטלטלין כמשכון עבור פירעון החוב בזמן שהלווה היה חי, הרי הם השתעבדו לו ויכול לפרוע מהם חובו.
<b>עַל הַיּוֹרֵשׁ לְהָבִיא רְאָיָה</b>. היורש צריך להוכיח שהמלווה תפס רק לאחר מיתה, שהרי המלווה מוחזק כעת במיטלטלין והמוציא מחברו עליו הראיה.
<b>אוֹ יִשָּׁבַע הַמַּלְוֶה וכו'</b>. אם היורש לא הביא ראיה, משביעים את המלווה על טענתו, וגובה את חובו ממה שתפס.
<b>וְיָכוֹל לִטְעֹן עַד כְּדֵי דְּמֵיהֶן</b>. המלווה יכול לטעון שגובה החוב הוא עד שוויו של החפץ שתפס.
<b>שְׁטָרוֹת</b>. שטרי חוב שאחרים היו חייבים למת.
<b>מִפְּנֵי שֶׁאֵינוֹ טוֹעֵן לִקְנוֹת גּוּפָן אֶלָּא לָרְאָיָה שֶׁבָּהֶן</b>. ההחזקה בגוף השטר אינה מקנה לו את החוב (ללא שטר נוסף שבו נאמר במפורש שהחוב הועבר לו, ראה הלכות מכירה ו,י-יא), ולכן אינו יכול לטעון שהם שלו (כפי שיכול לטעון בתפיסה של דברים אחרים), אלא רק שהחזיק בהם כמשכון. ובגלל שאינו יכול לטעון שהשטרות שלו אינו נאמן לומר שהחזיק בהם כמשכון מחיים (לח"מ).
<h3> ט</h3>
<b>יְתוֹמִים שֶׁגָּבוּ קַרְקַע בְּחוֹב שֶׁהָיָה לַאֲבִיהֶן אֵצֶל אֲחֵרִים</b>. לאחר מיתת האב גבו היתומים קרקע מבעלי חוב שהיו חייבים לאביהם.
<b>יֵשׁ לְבַעַל חוֹב שֶׁל אֲבִיהֶם לַחֲזֹר וְלִגְבּוֹת אוֹתָהּ מֵהֶם</b>. רשאי מי שהלווה לאביהם בשטר לגבות את חובו מקרקע זו.
<b>שֶׁהֲרֵי קַרְקַע זוֹ שֶׁל אֲבִיהֶם הִיא</b>. והשתעבדה לחובותיו, אף על פי שלא הייתה ברשותו כשמת.
<h3> י</h3>
<b>וְזָקַף שִׁמְעוֹן דְּמֵי הַשָּׂדֶה עָלָיו מִלְוָה לִרְאוּבֵן</b>. שמעון לא שילם עבור הקרקע, והוסכם ביניהם להגדיר את התשלום כהלוואה.
<b>וּבָא בַּעַל חוֹב שֶׁל רְאוּבֵן לִטְרֹף מִשִּׁמְעוֹן הַשָּׂדֶה</b>. שדה זו הייתה משועבדת לחוב שהיה לראובן אצל אדם אחר, ולאחר מות ראובן בא אותו אדם לטרוף משמעון את השדה.
<b>וּפִיְּסוֹ שִׁמְעוֹן בְּמָעוֹת וְהָלַךְ לוֹ</b>. במקום לתת לו את השדה שמעון שילם לו, ואותו אדם הסיר את התביעה שלו על השדה.
<b>הַדִּין נוֹתֵן שֶׁיָּבֹאוּ יוֹרְשֵׁי רְאוּבֵן וְיִתְבְּעוּ שִׁמְעוֹן בַּמִּלְוָה שֶׁזָּקַף עָלָיו</b>. יורשי ראובן רשאים לדרוש ששמעון ישלם להם את דמי מכירת השדה שנעשו חוב שלו לאביהם.
<b>שֶׁהֲרֵי אֵינָהּ מִשְׁתַּעְבֶּדֶת לְבַעַל חוֹב שֶׁל רְאוּבֵן</b>. החוב שהיה שמעון חייב לראובן אינו משועבד לבעל החוב של ראובן, ולכן כששמעון פרע לו את החוב אינו נפטר בכך מהחוב שהוא עצמו חייב לראובן אלא עליו לשלמו ליורשים.
<b>נוֹתֵן לָהֶן הַקַּרְקַע שֶׁלָּקַח מֵרְאוּבֵן בַּמִּלְוָה שֶׁזָּקַף עַל עַצְמוֹ</b>. במקום לפרוע להם את החוב בדמים, יחזיר להם את הקרקע (ואף שבדרך כלל אינו יכול לפרוע בקרקע כשיש לו מעות, כאן התירו לו כדי שלא יבוא לו הפסד — מ"מ).
<b>וְחוֹזֵר וְטוֹרֵף אוֹתָהּ מֵהֶן מִפְּנֵי הַמָּעוֹת שֶׁנָּתַן לְבַעַל חוֹבוֹ שֶׁל רְאוּבֵן</b>. לאחר שמחזיר להם את הקרקע הוא רשאי לחזור ולגבות אותה מהם, כדי להחזיר לעצמו את המעות ששילם לבעל החוב של אביהם.
<b>שֶׁהֲרֵי בְּאַחֲרָיוּת לְקָחָהּ מֵרְאוּבֵן</b>. ומכיוון שיש לו אחריות הרי נכסי ראובן משועבדים לחוב, ובכלל זה קרקע שגבו היתומים בחוב שהיו אחרים חייבים לאביהם (כמבואר לעיל ה"ט).
<h3> יא</h3>
<b>כְּבָר תִּקְּנוּ גְּאוֹנִים וכו'</b>. ראה גם הלכות נזקי ממון ח,יב.
<b>בַּמַּעֲרָב</b>. ספרד או צפון אפריקה.
<b>הָיוּ כּוֹתְבִין בְּשִׁטְרֵי חוֹבוֹת וכו'</b>. וגובים מיטלטלין מכוח התנאי המפורש בשטר ולא מכוח התקנה (למנהג דומה בכתיבת הכתובה ראה הלכות אישות טז,ז-ח).
<b>וְנִמְצָא גּוֹבֶה לְפִי תְּנַאי זֶה יָתֵר עַל הַתַּקָּנָה</b>. שבנוסף לגביית המיטלטלין מכוח התקנה היו גובים במקומות אלו גם מכוח התנאי המפורש בשטר (לח"מ בהבנת המ"מ; וראה כס"מ בשם הריב"ש שבגבייה מכוח התנאי רשאי לגבות את חובו ממיטלטלין גם כשיש קרקע, מה שאינו יכול בגבייה מכוח התקנה).
<b>וּסְיָג</b>. שמירה ותיקון מפני תקלה אפשרית.
<b>שֶׁמָּא לֹא יָדַע הַלֹּוֶה בְּתַקָּנָה זוֹ וכו'</b>. שאם אדם לא ידע על תקנת הגאונים ולווה מעות על דעת שיגבו ממנו כדין התלמוד, הרי לא שעבד את המיטלטלין לפירעון חובו ונמצא שהגבייה מן היתומים אינה כדין (שו"ת הריב"ש שצב).
<h2>פרק יב</h2>
<h3> א</h3>
<b>אֵין נִפְרָעִין מִן הַיּוֹרְשִׁין אֶלָּא אִם כֵּן הָיוּ גְּדוֹלִים</b>. שאז גובים מהם מלווה שבשטר.
<b>אֲבָל יוֹרְשִׁין קְטַנִּים אֵין נִפְרָעִין מֵהֶן שְׁטַר חוֹב</b>. אבל במקרים שגובים מן היורשים מלווה שבעל פה, גובים גם מיתומים קטנים (מ"מ, כס"מ; וראה לקמן יד,א).
<h3> ב</h3>
<b>אֲפִלּוּ הָיָה בּוֹ כָּל תְּנַאי שֶׁבָּעוֹלָם</b>. כגון שכתוב בשטר שהמלווה יהיה נאמן לומר שחובו לא נפרע.
<b>שֶׁמָּא יֵשׁ לָהֶן רְאָיָה שֶׁשּׁוֹבְרִין בָּהּ אֶת הַשְּׁטָר</b>. כגון שובר (קבלה), שכתוב בו שחלק מהחוב נפרע ובעודם קטנים אינם יודעים היכן לחפשו.
<h3> ג</h3>
<b>הָיְתָה הַמִּלְוָה רִבִּית שֶׁל גּוֹי</b>. שאביהם לווה מגוי בריבית.
<b>שֶׁהֲרֵי הָרִבִּית אוֹכֶלֶת בְּנִכְסֵיהֶן</b>. וכתוצאה מעיכוב תשלום החוב נוצר הפסד מהריבית המצטברת.
<b>מַעֲמִידִין לָהֶן אַפִּטְרוֹפּוֹס וְנִזְקָקִין בֵּית דִּין לְנִכְסֵיהֶן</b>. ממנים אחראי על נכסיהם והוא מטפל בתשלום החוב מנכסיהם. [הערה: ניקוד המילה 'אפטרופוס' נעשה על פי המקור ביוונית. בפה"מ בכתב ידו של הרמב"ם מופיעות כמה צורות לניקוד מילה זו: לעתים מנוקדת הפ"א הראשונה בקובוץ, לעתים בפתח (ובחלק מהמקומות הפ"א אינה מנוקדת).]
<b>אִשָּׁה שֶׁתָּבְעָה כְּתֻבָּתָהּ</b>. שדורשת שהיתומים יפרעו מנכסי אביהם את הכתובה, שהיא שטר התחייבות ממונית שכותב הבעל לאשתו בשעת הנישואין שתגבה אותו אם יגרש אותה או תתאלמן.
<b>מִשּׁוּם חֵן הָאִשָּׁה וכו'</b>. כדי שיהיה לאישה ממון והיא תישא חן בעיני אנשים וירצו להינשא לה.
<b>אִם קָפְצָה הָאִשָּׁה וְנִשֵּׂאת</b>. הקדימה להתחתן לפני שגבתה את כתובתה.
<b>אֵין נִזְקָקִין לָהּ</b>. אין דנים בתביעתה.
<b>שֶׁהֲרֵי אֵין לָהּ מְזוֹנוֹת</b>. שכן מלבד הנימוק של חן האישה, גורם נוסף להתיר את גביית הכתובה של אלמנה מנכסי היתומים הוא תשלום המזונות (כס"מ). שבזמן שהאישה אלמנה הרי היא גובה מן היורשים דמי מזונות כל עוד לא תבעה את תשלום כתובתה (הלכות אישות יח,א). ומשום כך התירו לה לגבות כתובתה מנכסי הירושה של היתומים כדי שלא יתכלו מחמת המזונות שהיא נוטלת. אבל כאשר האישה מתארסת היא מפסיקה לקבל מזונות והם מפסיקים להיות סיבה להתיר את גביית הכתובה מנכסיהם.
<b>וַהֲרֵי נִשֵּׂאת</b>. כבר נישאה, ואינה זקוקה לדמי הכתובה כדי להינשא.
<h3> ד</h3>
<b>שֶׁאִם הָיוּ הַנְּכָסִים כְּנֶגֶד הַכְּתֻבָּה בִּלְבַד אוֹ פְּחוּתִין מִמֶּנָּה</b>. שהשווי של נכסי הירושה של היתומים שווה לכתובה או פחות ממנה, ולאחר גביית הכתובה מנכסי הירושה לא יישאר ליתומים דבר מן הנכסים.
<b>שֶׁאֵין נִזְקָקִין לָהֶן</b>. אין גובים את דמי הכתובה מנכסי הירושה בעודם קטנים.
<b>שֶׁלֹּא אָמְרוּ נִזְקָקִין לְנִכְסֵי יְתוֹמִים לְהִפָּרַע מֵהֶן הַכְּתֻבָּה אֶלָּא וכו'</b>. לשיטת הגאונים הללו סיבת ההיתר לגבות את הכתובה מנכסי היתומים הקטנים היא רק משום ההפסד שיש בתשלום דמי המזונות ולא משום חן האישה שירצו להינשא לה (מ"מ). ולכן במקרה שאין ליתומים הפסד מתשלום דמי המזונות (שהרי בכל מקרה תגבה האלמנה מהיתומים את כל הנכסים עבור הכתובה), לא התירו לה לגבות את הכתובה בעודם קטנים, אף שהיא זקוקה לממון הכתובה כדי להינשא.
<h3> ה</h3>
<b>הַמּוֹרִישָׁן</b>. מי שהוריש להם.
<b>נִזְקָקִין אַחַר שֶׁמַּעֲמִידִין לָהֶן אַפִּטְרוֹפּוֹס לִטְעֹן טַעֲנָתָן</b>. משלמים על פי הציווי גם בעודם קטנים, אך ממנים אפוטרופוס שיפעל לטובתם להשאיר בידם את הקרקעות הטובות וכדומה.
<b>וְאֵין צְרִיכִין לְהַעֲמִיד לָהֶן אַפִּטְרוֹפּוֹס</b>. מכיוון שהדבר שצריך להינתן הוגדר באופן ברור.
<h3> ו</h3>
<b>שֶׁתָּקַף בַּעֲבָדָיו</b>. לקח עבדיו והחזיק באמצעותם בכוח בשדה חברו.
<b>אִם יֵשׁ לוֹ עֵדִים</b>. ששדה זו שלו.
<h3> ז</h3>
<b>שֶׁהִיא לְקוּחָה לוֹ מִמּוֹרִישָׁם</b>. קנה אותה מהמוריש בעודו חי.
<b>שֶׁהֶחֱזִיק בָּהּ וַאֲכָלָהּ שְׁנֵי חֲזָקָה בְּחַיֵּי אֲבִיהֶן</b>. השתמש בה ונהנה ממנה במשך שלוש שנים, שבאופן זה נעשית השדה בחזקתו ונאמן לטעון שקנה אותה מהבעלים הקודמים (ראה הלכות טוען ונטען יא,ב). וכעת רוצה להוציא את השדה מהיתומים שמחזיקים בשדה.
<b>שֶׁאֵין מְקַבְּלִין עֵדִים שֶׁלֹּא בִּפְנֵי בַּעַל דִּין וכו'</b>. הוצאת השדה מידי היורשים נעשית מכוח עדי החזקה, ואין אפשרות לקבלם בעוד היורשים קטנים.
<b>וְהַקָּטָן כְּאִלּוּ אֵינוֹ עוֹמֵד כָּאן הוּא חָשׁוּב</b>. וגם אם הוא נוכח בדין בפועל, קבלת העדות בפניו חשובה כקבלת עדות שלא בפני בעל דין.
<b>הֲרֵי זֶה מְקַיֵּם אֶת הַשְּׁטָר וּמוֹצִיאִין וכו'</b>. כאשר הטוען בא להוציא את השדה מכוח שטר הוא יכול להוציאה אפילו בעוד היתומים קטנים, שקיום שטרות נעשה אפילו שלא בפני בעל דין (הלכות עדות ג,יא).
<h3> ח</h3>
<b>שָׁמִין אֶת הַקַּרְקַע</b>. אומדים את שווייה של הקרקע שעומדת למכירה לצורך הפירעון.
<b>וּמַכְרִיזִין עָלֶיהָ שְׁלֹשִׁים יוֹם</b>. מפרסמים את מכירתה כדי שיימצא לה קונה במחיר גבוה.
<b>שִׁשִּׁים יוֹם שֵׁנִי וַחֲמִישִׁי</b>. שמכריזים בימי שני וחמישי במשך תקופה של שישים יום.
<b>וּמַכְרִיזִין בַּבֹּקֶר וּבָעֶרֶב וכו'</b>. בכל ימי ההכרזה מכריזים על מכירת השדה בזמן הליכת הפועלים לשדות ובזמן חזרתם מן השדות, כדי שמי שמעוניין בשדה ייזכר להוליך לה פועלים שיבדקו אותה עבורו.
<b>מְצַיְּמִין אֶת הַשָּׂדֶה בִּמְצָרֶיהָ</b>. כמו 'מסימין' (וכן הגרסא בחלק מכתה"י), כלומר מציינים את גבולותיה.
<b>כַּמָּה הִיא יָפָה</b>. כמה ניתן להפיק ממנה.
<b>וּבְכַמָּה הִיא שׁוּמָה</b>. מה שווייה על פי השומה שנעשתה לה.
<b>לְפִי שֶׁיֵּשׁ מִי שֶׁרוֹצֶה לִתֵּן לְבַעַל חוֹב</b>. שמוכן לקבל גם מעות פגומות.
<b>וְיֵשׁ שֶׁרוֹצֶה לְהַגְבּוֹת לָאִשָּׁה</b>. שמוכנה לקבל את הכסף בכמה תשלומים (בבלי ערכין כא,ב).
<h3> ט</h3>
<b>הָאַדְרַכְתָּא</b>. שטר שבו בית דין מייפה את כוחו של התובע לגבות מנכסי הנתבע, וכתיבתו קודמת להכרזה ולשומה (ראה לקמן כב,ו-ט).
<b>כּוֹתְבִין בָּהּ וְהִכַּרְנוּ שֶׁהַנְּכָסִים הָאֵלּוּ הֵן שֶׁל פְּלוֹנִי הַמֵּת</b>. שרק הנכסים שירשו היתומים משועבדים לחובות אביהם המת, ולא נכסים שיש להם משל עצמם.
<b>וְאֵין אוֹכְלִין בָּהּ פֵּרוֹת אֲפִלּוּ מֵאַחַר שֶׁשָּׁלְמוּ הַהַכְרָזוֹת</b>. שכאשר ההליך נעשה כראוי, התובע אוכל את פירות השדה מעת שנשלמו ימי ההכרזה (לקמן כב,יב), אבל מאחר שהאדרכתא נפסלה יש לכתוב אדרכתא חדשה ולהתחיל את ההכרזות מחדש.
<h3> י</h3>
<b>כְּמִי שֶׁטָּעָה בִּדְבַר מִשְׁנָה</b>. טעות בדבר גלוי וידוע, ומכירתם בטלה, שדיין שטעה בדבר משנה דינו בטל (הלכות סנהדרין ו,א).
<b>וּבֵית דִּין שֶׁמָּכְרוּ הָאַחֲרָיוּת עַל הַיְתוֹמִים</b>. אם הקרקע תילקח מהקונה מסיבה שקשורה אליהם, היתומים יצטרכו לשלם לקונה.
<h3> יא</h3>
<b>אַף עַל פִּי שֶׁטָּעוּ וּמָכְרוּ שָׁוֶה מָנֶה בְּמָאתַיִם אוֹ מָאתַיִם בְּמָנֶה הֲרֵי מִכְרָן קַיָּם</b>. שמאחר שמכרו בהכרזה ואנשים העריכו את טיב הנכסים ואת נכונות שומת בית דין, אין כאן שומא בטעות והמקח קיים (מאירי כתובות צט,ב).
<b>אֲבָל אִם לֹא בָּדְקוּ בַּשּׁוּמָה וכו'</b>. לאחר שהכריזו (כס"מ).
<b>אִגֶּרֶת בִּקֹּרֶת שֶׁהִיא וכו'</b>. שטר על עריכת ההכרזה והשומה כראוי ובו כתוב שבית הדין דקדקו כפי יכלתם (פה"מ כתובות יא,ה).
<b>וְטָעוּ וְהוֹתִירוּ שְׁתוּת אוֹ פָּחֲתוּ שְׁתוּת מִכְרָן בָּטֵל</b>. בדרך כלל כשיש טעות עד שישית ('שתות') המקח קיים וצריך להחזיר את ההפרש, וכשהטעות יותר משישית המקח בטל (הלכות מכירה יב,ב). אמנם כשבית דין טועים הדין שונה, וגם בטעות של שתות ניתן לבטל את המכירה (ראה שם יג,י).
<b>פָּחוֹת מִשְּׁתוּת מִכְרָן קַיָּם</b>. שבהפרש של פחות משישית דרך כולם למחול (שם יב,ג).
<b>אִם מָכְרוּ הַקַּרְקַע בְּעֵת שֶׁאֵינָן צְרִיכִין לְהַכְרִיז עָלֶיהָ</b>. בזמנים שבהם יש צורך למכור את הקרקע במהירות ואין פנאי להשתהות ולהכריז (כמבואר בסמוך).
<b>בְּעֵת שֶׁיִּמְכְּרוּ קַרְקַע לִקְבוּרָה</b>. לצורך מימון הוצאות הקבורה של המת או אחד היתומים.
<b>לִמְזוֹן הָאִשָּׁה וְהַבָּנוֹת</b>. שניזונות מנכסיו לאחר מותו (ראה הלכות אישות יט,יא).
<b>מְנַת הַמֶּלֶךְ</b>. מס שניתן למלך.
<b>לְפִי שֶׁהַדָּבָר נָחוּץ</b>. שהצרכים הללו הם דחופים ואין הזמן מאפשר להמתין.
<b>יִשְׁמְעוּ</b>. שהם עומדים למכירה.
<b>וְאִם הָיָה הַשּׁוּק קָרוֹב לַמְּדִינָה מוֹלִיכִין אוֹתָן לַשּׁוּק</b>. שייתכן שיימכרו ביותר (ראה גם הלכות נחלות יא,ב).
<h2>פרק יג</h2>
<h3> א</h3>
<b>שֶׁיִּשָּׁבַע</b>. שהחוב לא נפרע (ראה גם לקמן יד,א).
<b>וְאֵין חוֹשְׁשִׁין לְשׁוֹבֵר</b>. אין לחשוש שהחוב נפרע, ושבמקום להחזיר את שטר החוב ללווה נתן לו המלווה קבלה שפוטרת אותו מהחוב.
<b>נוֹטֵל מְעוֹתָיו שֶׁל חֲבֵרוֹ</b>. שלווה ממנו.
<b>נוֹעֵל דֶּלֶת בִּפְנֵי לֹוִין</b>. שיימנעו מלהלוות להם.
<h3> ב</h3>
<b>לְקַיֵּם הַשְּׁטָר שֶׁבְּיָדוֹ</b>. לאמת את חתימות העדים כדי למנוע חשש שהשטר מזויף (לדיני קיום שטרות ראה הלכות עדות פרק ו).
<h3> ג</h3>
<b>אֵין בֵּית דִּין נִזְקָקִין לוֹ עַד שֶׁיָּבֹא לֹוֶה וְיִטְעֹן</b>. בית דין אינם מתערבים ומעכבים אותו מלמכור את המשכון עד לדיון בנוכחות הלווה, אלא מתירים לו למכור מיד (לח"מ; ואם יבוא הלווה ויטען שפרע את החוב, יצטרך המלווה להישבע בנקיטת חפץ שחובו לא נפרע כמבואר בסמוך).
<b>וּמַשִּׂיאִין לוֹ עֵצָה</b>. מייעצים לו.
<b>כְּדֵי שֶׁיֵּדַע הַלֹּוֶה בְּכַמָּה נִמְכַּר</b>. ולא יהיה אחר כך ויכוח בשאלה כמה כסף קיבל המלווה במכירת המשכון.
<b>בֵּין שֶׁמֵּת לֹוֶה תְּחִלָּה בֵּין שֶׁמֵּת מַלְוֶה הוֹאִיל וְהוּא נִפְרָע מִמַּה שֶּׁתַּחַת יָדוֹ</b>. שלא כחוב רגיל שלא ניתן לגבותו כשמת הלווה לפני המלווה (לקמן יז,ג), בהלוואה שיש בה משכון יכול לגבות מהמשכון לאחר מיתה מכיוון שהיה יכול לטעון שהמשכון שלו.
<b>הֲרֵי זֶה נִשְׁבָּע בִּנְקִיטַת חֵפֶץ וְנוֹטֵל</b>. כשאר נפרעים מן היורש שצריכים תחילה להישבע שהחוב לא נפרע (לקמן יד,א; וכאן שגם המלווה מת, נשבע היורש שאביו לא הורה לו שחוב זה פרוע כדלקמן יז,א).
<b>נִשְׁבָּע בִּנְקִיטַת חֵפֶץ</b>. בעודו אוחז ספר תורה בידו (הלכות שבועות יא,ח).
<b>כְּדֶרֶךְ כָּל הַנִּשְׁבָּעִין וְנוֹטְלִין</b>. ראה הלכות טוען ונטען א,ב.
<b>וּמִפְּנֵי מָה אֵינוֹ נִשְׁבָּע הֶסֵּת</b>. אלא שבועה חמורה בנקיטת חפץ, והרי הוא מוחזק כעת במשכון, ומי שנטען על דבר שבידו נפטר בשבועת היסת שהיא שבועה קלה ללא נקיטת חפץ.
<b>לְפִי שֶׁאֵינוֹ נִשְׁבָּע עַל עַצְמוֹ שֶׁל מַשְׁכּוֹן אֶלָּא עַל הַמָּמוֹן שֶׁלּוֹקֵחַ</b>. שאם היה טוען שהמשכון שלו ורוצה לפטור עצמו מטענת הבעלים, היה נפטר בשבועת היסת כדין הכופר בכל הטענה שנגדו. אולם כאן הוא מעוניין לגבות חובו מהמשכון, ולכן נשבע בנקיטת חפץ כדין הנשבעים ונוטלים.
<b>אֲבָל אִם הָיוּ שָׁם עֵדִים וכו'</b>. בפסקה הקודמת נאמר שהמלווה נשבע בנקיטת חפץ ואינו נפטר בשבועת היסת, זאת מכיוון שלא טען שהמשכון שלו אלא שמחזיק בו כמשכון על הלוואה. כאן מבואר מדוע אינו נפטר בשבועת היסת בטענת 'מיגו' שהיה יכול לומר שהחפץ שלו.
<b>הָיוּ שָׁם עֵדִים שֶׁחֵפֶץ זֶה מַשְׁכּוֹן בְּיָדוֹ וְלֹא יָדְעוּ עַל כַּמָּה אֵינוֹ יָכוֹל לִטֹּל אֶלָּא בִּשְׁבוּעָה</b>. כשיש עדים המעידים שזה משכון אך אינם יודעים מה סכום החוב, צריך המלווה להישבע כדי לגבות מהמשכון את הסכום שטוען שחייב לו הלווה.
<b>וְהוֹאִיל וְאֵין שָׁם עֵדִים... נֶאֱמָן לוֹמַר יֵשׁ לִי עָלָיו כָּךְ וְכָךְ</b>. מכיוון שאין עדים שהחפץ ממושכן בידו, נאמן לומר מה סכום החוב, שכן יש לו טענת מיגו שהיה יכול לטעון שהחפץ לקוח בידו.
<b>וְכֵן בַּשְּׁבוּעָה עַצְמָהּ שֶׁהָיָה נִשְׁבָּע אִם הָיוּ שָׁם עֵדִים שֶׁהוּא מַשְׁכּוֹן</b>. לפי גרסת הדפוסים וחלק מכתה"י לא מופיעה כאן המילה "וכן", וכוונת הדברים שנאמנות המלווה לטעון מה גובה החוב, היא דווקא על ידי אותה השבועה עצמה שהיה צריך להישבע אם היו עדים שהוא משכון. ונראה שיש לפרש באופן דומה את גרסתנו "וכן בשבועה עצמה..", וכוונת הדברים: בנוסף לעצם הנאמנות שלו מחמת המיגו (="וכן"), צריך גם להישבע את אותה השבועה שהיה נשבע אם היו עדים (ראה הערת הר"י שילת ברמב"ם מדויק).
<b>שֶׁאֵין אוֹמְרִין מִגּוֹ לְפָטְרוֹ מִשְּׁבוּעָה וכו'</b>. שטענת מיגו מועילה לפטור את הנתבע מחיוב ממון, אך אינה פוטרת אותו משבועה שהתחייב בה (לדוגמאות נוספות ראה הלכות שלוחין ושותפין ט,ד, הלכות שכירות ב,ח). ולכן נאמנותו לומר שהוא משכון, אינה פוטרת אותו משבועה.
<b>אֶלָּא לְפָטְרוֹ מִמָּמוֹן שֶׁלֹּא יַחֲזִיר אֶת הַמַּשְׁכּוֹן עַד שֶׁיִּטֹּל מַה שֶּׁטָּעַן</b>. מכוח הנאמנות הוא יכול להמשיך ולהחזיק במשכון כל עוד לא קיבל את חובו בחזרה.
<h3> ד</h3>
<b>שֶׁהֲרֵי הַמַּלְוֶה חַיָּב בִּדְמֵי הַמַּשְׁכּוֹן</b>. שהמלווה על המשכון נחשב שומר שכר על המשכון, וחייב בגנבה ואבדה.
<b>כְּמוֹ שֶׁבֵּאַרְנוּ</b>. הלכות שכירות י,א.
<b>סֶלַע הִלְוִיתִיךָ עָלָיו וּשְׁנֵי דִּינָרִין הָיָה שָׁוֶה</b>. ההלוואה הייתה בסכום של ארבעה דינרים (סלע), ואילו המשכון היה שווה שני דינרים, ולפי טענתו נותר חוב של שני דינרים לאחר הפחתת דמי המשכון מהחוב.
<b>וְלֹוֶה אוֹמֵר סֶלַע הִלְוִיתַנִי עָלָיו וְסֶלַע הָיָה שָׁוֶה</b>. ולטענתו לא נותר דבר מהחוב.
<b>הֲרֵי הַמַּלְוֶה נִשְׁבָּע תְּחִלָּה שְׁבוּעַת הַשּׁוֹמְרִין שֶׁאֵינוֹ בִּרְשׁוּתוֹ</b>. שבועה חמורה בנקיטת חפץ שתיקנו חכמים שיישבע השומר כשטוען שהחפץ נגנב או אבד ממנו, גם כשאינו פוטר עצמו בכך מתשלום (ראה שם ו,א).
<b>וְהַלֹּוֶה נִשְׁבָּע הֶסֵּת</b>. שהמלווה תובע ממנו שני דינרים והלווה כופר בכול.
<b>אָמַר הַמַּלְוֶה סֶלַע הִלְוִיתִיךָ עָלָיו וּשְׁנֵי דִּינָרִין הָיָה שָׁוֶה</b>. ולטענתו נותר חוב של שני דינרים.
<b>וְהַלֹּוֶה אוֹמֵר סֶלַע הִלְוִיתַנִי עָלָיו וּשְׁלֹשָׁה דִּינָרִין הָיָה שָׁוֶה</b>. ונותר חוב של דינר אחד ולא של שניים.
<b>וְאַחַר כָּךְ יִשָּׁבַע הַלֹּוֶה... שֶׁהֲרֵי הוֹדָה בְּמִקְצָת</b>. וחייב שבועה מהתורה (ראה הלכות טוען ונטען א,א-ב).
<b>אָמַר הַלֹּוֶה סֶלַע הִלְוִיתַנִי עָלָיו וּשְׁתַּיִם הָיָה שָׁוֶה</b>. שטוען שהמשכון היה בשווי שני סלעים, והמלווה חייב לו סלע שהוא ההפרש בין גובה החוב לשווי המשכון שאבד או נגנב ממנו.
<b>וְהַמַּלְוֶה אוֹמֵר סֶלַע הִלְוִיתִיךָ וְסֶלַע הָיָה שָׁוֶה</b>. ולטענתו אינו חייב לו דבר.
<b>וְכוֹלֵל בִּשְׁבוּעָתוֹ שֶׁהָיָה הַמַּשְׁכּוֹן כְּנֶגֶד הַחוֹב</b>. יחד עם שבועת השומרים שהמשכון אינו ברשותו, נשבע גם על שוויו. שכאשר אדם מתחייב להישבע על כמה טענות, משביעים אותו שבועה אחת על כל הטענות. ואם נתחייב שבועה אחת קלה ואחת חמורה, נשבע שבועה חמורה וכולל בה את כל הטענות (הלכות טוען ונטען א,יד).
<b>אָמַר הַלֹּוֶה סֶלַע הִלְוִיתַנִי עָלָיו וּשְׁתַּיִם הָיָה שָׁוֶה</b>. וטוען שהמלווה חייב לו סלע.
<b>וְהַמַּלְוֶה אוֹמֵר סֶלַע הִלְוִיתִיךָ וַחֲמִשָּׁה דִּינָרִין הָיָה שָׁוֶה</b>. המלווה מודה שחייב רק דינר מתוך הסלע שהלווה תובע ממנו, ומתחייב על כך שבועת מודה במקצת.
<b>סֶלַע הִלְוִיתִיךָ עָלָיו וּשְׁנֵי דִּינָרִין הָיָה שָׁוֶה</b>. ולפיכך נותר חוב של שני דינרים.
<b>שֶׁהֲרֵי הוּא יוֹדֵעַ בְּוַדַּאי שֶׁהוּא חַיָּב לוֹ וְאֵינוֹ יוֹדֵעַ אִם פְּרָעוֹ אוֹ לֹא פְּרָעוֹ</b>. שהרי הלווה מסכים על גובה החוב, אלא שאינו יודע אם המשכון שאבד היה שווה כגובה כל החוב או לא. והמסתפק אם פרע את החוב או לא, חייב לשלם (ראה הלכות טוען ונטען  א,ט).
<b>סֶלַע הִלְוִיתַנִי עָלָיו וּשְׁתַּיִם הָיָה שָׁוֶה</b>. וטוען שהמלווה חייב לו סלע.
<b>אֵינִי יוֹדֵעַ דָּמָיו</b>. מה שוויו.
<b>וְיִפָּטֵר שֶׁהֲרֵי לֹא חִיֵּב עַצְמוֹ בִּכְלוּם</b>. המלווה פטור מכיוון שלא הודה בסכום כלשהו (ראה הלכות טוען ונטען א,ח).
<b>חֲמִשִּׁים יֵשׁ לְךָ בְּיָדִי וַחֲמִשִּׁים אֵינִי יוֹדֵעַ</b>. שהתובע אומר שהלווה לו מאה, והנתבע מודה בחמישים ולגבי החמישים הנותרים אומר שאינו יודע אם חייב או לא.
<b>מְחֻיָּב שְׁבוּעָה</b>. שחייב לו רק חמישים, כדין מודה במקצת.
<b>וְאֵינוֹ יָכוֹל לְהִשָּׁבַע</b>. מכיוון שאינו יודע בוודאי שחייב לו רק חמישים. והכלל הוא שהמחויב שבועה מן התורה ואינו יכול להישבע, חייב לשלם.
<b>כְּמוֹ שֶׁיִּתְבָּאֵר</b>. הלכות טוען ונטען ד,ז (וראה גם הלכות שאלה ופיקדון ה,ו).
<b>וְיֵשׁ לוֹ לְהַחֲרִים</b>. המלווה יכול להטיל חרם על מי שטוען כנגדו בשקר וגורם לו לשלם שלא כדין (לעניין החרם ראה לעיל א,ד ובביאור שם).
<h3> ה</h3>
<b>אַף עַל פִּי שֶׁלֹּא קָנוּ מִיָּדוֹ</b>. לא עשו קניין סודר על כך שלא יוכל לתבעו עד אותו זמן.
<b>בֵּין שֶׁמֵּת לֹוֶה בֵּין שֶׁמֵּת מַלְוֶה</b>. ההסכמה על מועד הפירעון אינה בטלה אף על פי שאחד מהצדדים כבר לא חי.
<b>לְתָבְעוֹ בְּיוֹמוֹ</b>. באותו יום שלווה ממנו.
<b>שֶׁתְּנַאי מָמוֹן הוּא</b>. ויכולים להתנות כרצונם.
<h3> ו</h3>
<b>כִּשְׁאָר הַטְּעָנוֹת</b>. שהרי המלווה תובע מהלווה שישלם עכשיו והלווה כופר בכך שצריך לשלם עכשיו. והדין כתביעת ממון רגילה: שאם כופר בכול — נשבע היסת, ואם יש לתובע עד אחד שמעיד לטובתו — הרי הנתבע חייב שבועה מן התורה ('שבועת עד אחד' — ראה הלכות טוען ונטען א,א-ב).
<b>אוֹמְרִין לַמַּלְוֶה הַמְתֵּן עַד סוֹף הַחֲמִשָּׁה וְיִשָּׁבַע הֶסֵּת שֶׁנִּשְׁאַר עוֹד חֲמִשָּׁה יָמִים</b>. שרק אז זו תהיה תביעת ממון שמחייבת שבועה, ולא רק ויכוח על זמן הפירעון שאינו מחייב שבועה (שחיוב שבועה הוא רק במקרה של תביעת ממון — שם הט"ו).
<h3> ז</h3>
<b>הָיְתָה הַמִּלְוָה בִּשְׁטָר וְטָעַן הַלֹּוֶה שֶׁזְּמַן קָבַעְתָּ לִי</b>. ולא הגיע הזמן, ובשטר לא מצוין מועד פירעון.
<b>יֵרָאֶה לִי וכו'</b>. שבהלוואה בשטר נכסי הלווה משועבדים למלווה, ומכיוון שאין בשטר תאריך יש למלווה זכות גבייה מידית, ואין הלווה יכול להפקיע זכות זו מידי המלווה אלא אם יביא ראיה ברורה. ולכן יכול המלווה להישבע היסת כנגד טענת הלווה, וליטול.
<h3> ח</h3>
<b>הַמִּלְוָה נִתְּנָה לְהִתָּבַע בְּכָל מָקוֹם וכו'</b>. שלא כפיקדון ואבדה שאינם נתבעים אלא במקומם (ראה הלכות שאלה ופיקדון ז,יא).
<b>בָּא הַלֹּוֶה לְפָרְעוֹ בַּמִּדְבָּר</b>. וההלוואה הייתה ביישוב.
<h2>פרק יד</h2>
<h3> א</h3>
<b>הַפּוֹגֵם אֶת שְׁטָרוֹ</b>. הלווה טוען שפרע את כל השטר, והמלווה מודה שפרע חלק ממנו ומחזיק בשטר.
<b>וְהַבָּא לְהִפָּרַע שֶׁלֹּא בִּפְנֵי הַלֹּוֶה</b>. לעיל יג,א.
<b>וְהַטּוֹרֵף מִיַּד הַלּוֹקֵחַ</b>. ראה לקמן כב,י.
<b>וְהַנִּפְרָע מִן הַיּוֹרֵשׁ</b>. אם מת הלווה והותיר נכסים, ראה לעיל יא,ו.
<b>לֹא יִפָּרַע אֶלָּא בִּשְׁבוּעָה כְּעֵין שֶׁל תּוֹרָה</b>. שבועה בנקיטת חפץ כדין הנשבעים ונוטלים (ראה הלכות טוען ונטען א,ב).
<b>וְאִם הָיָה הַחוֹב לִזְמַן וְתָבַע בִּזְמַנּוֹ נִפְרָע שֶׁלֹּא בִּשְׁבוּעָה וכו'</b>. במקרים הנזכרים כאן שאינו נפרע אלא בשבועה, המדובר הוא דווקא כשבא להיפרע לאחר שהגיע מועד הפירעון, אבל קודם לכן אינו צריך להישבע שכן חזקה שאין אדם פורע בתוך זמנו (לעיל יא,ו).
<h3> ב</h3>
<b>מַשְׁבִּיעִין אוֹתוֹ בִּנְקִיטַת חֵפֶץ וכו'</b>. ראה לקמן הי"ב שהלווה צריך להביא קודם את מעות החוב, ואז המלווה נשבע ונוטל.
<b>אוֹ שֶׁלֹּא פְּרָעוֹ אֶלָּא כָּךְ וְכָךְ</b>. במקרה שהלווה טוען שפרע לו חלק מהחוב.
<b>וְאִם הָיָה הַמַּלְוֶה תַּלְמִיד חֲכָמִים אֵין נִזְקָקִין לִשְׁבוּעָתוֹ</b>. בית דין נשמטים מהדיון בשבועתו ואין מחייבים אותו להישבע, מפני שנראה כאילו חושדים בו.
<h3> ג</h3>
<b>שְׁטָר מְקֻיָּם</b>. שחתימותיו נבדקו ואושרו בבית דין.
<b>אוֹ שֶׁטָּעַן שֶׁחוֹב זֶה רִבִּית הוּא אוֹ אֲבַק רִבִּית</b>. החוב נובע מריבית קצוצה שאסורה מהתורה או אבק ריבית שאסור מדברי חכמים, ואין גובים ריבית מהלווה בין אם היא מהתורה ובין אם היא מדברי חכמים (ראה לעיל ד,ו).
<b>אֲמָנָה</b>. שטר שנתן הלווה למלווה ללא שהלווה לו, והאמינו שישתמש בו רק אם ילווה לו.
<b>לְהִשָּׁבַע כְּעֵין שֶׁל תּוֹרָה כְּמִי שֶׁטָּעַן עָלָיו שֶׁפְּרָעוֹ</b>. כדלעיל ה"ב.
<b>שֶׁהֲרֵי הוֹדָה בַּשְּׁטָר וּלְפֵרָעוֹן הוּא עוֹמֵד</b>. שכאשר מודה הלווה בשטר אלא שטוען שפרעו, יש בכוח טענתו כדי להשביע את המלווה, שכן כל שטר עומד לפירעון בסופו של דבר.
<b>אֲבָל כָּל אֵלּוּ הַטְּעָנוֹת לֹא כָּל הֵימֶנּוּ לְבַטֵּל שְׁטָר מְקֻיָּם</b>. כשטוען טענה הבאה לבטל את השטר, אין טענתו מתקבלת כלל ואין בכוחו לחייב את המלווה להישבע בנקיטת חפץ לפני שיגבה חובו.
<b>אֶלָּא יְשַׁלֵּם וְאַחַר כָּךְ יִטְעֹן עַל הַמַּלְוֶה בַּמֶּה שֶׁיִּרְצֶה וכו'</b>. הלווה צריך לשלם קודם, ואחר כך יכול להשביעו שבועת היסת כפי שניתן לעשות בכל מקרה של תביעת ממון שכופר הנתבע בכולה.
<h3> ד</h3>
<b>נִשְׁבָּע הַלֹּוֶה וְנוֹתֵן מֶחֱצָה שֶׁהֲרֵי הוֹדָה בְּמִקְצָת</b>. ואף על פי שהעדים העידו שפרע הכול, הודאת בעל דין עדיפה על עדים.
<b>וְאֵינוֹ כְּמֵשִׁיב אֲבֵדָה מִפְּנֵי שֶׁאֵימַת הַשְּׁטָר עָלָיו</b>. במקרה שאדם יכול היה לכפור בטענת המלווה ואף על פי כן הודה במקצת הטענה, הרי הוא כמשיב אבדה למלווה, ופטרוהו חכמים מלהישבע כשם שפטרו את המשיב אבדה מלהישבע כשטען המאבד שהשיב לו רק מחצית מן האבדה (ראה הלכות גזלה ואבדה יג,כ). אולם כאשר הלווה חושש לכפור בטענה מסיבה מסוימת, כגון שאימת השטר עליו, אין הוא נחשב כמשיב אבדה, והרי דינו ככל מודה במקצת שחייב להישבע ואינו נחשב כמשיב אבדה מפני שהסיבה שאינו כופר בכול היא שאינו חש בנוח לשקר ולהעיז פניו בפני בעל חובו (ראה הלכות טוען ונטען ד,ה ובביאור שם).
<b>מִבְּנֵי חוֹרִין</b>. מן הקרקעות שנמצאות בידי הלווה, ולא מנכסים משועבדים שנמכרו לאחרים.
<b>וַהֲרֵי בִּטְּלוּ שְׁטָר זֶה</b>. ומה שגובה מחצה הוא מחמת הודאת הלווה שנחשבת כמלווה בעל פה שאין גובים אותו אלא מנכסים שאינם משועבדים.
<h3> ה</h3>
<b>שֶׁאֵינוֹ יָכוֹל לְקַיְּמוֹ</b>. שאינו מצליח להביא עדים שיאמתו את חתימות עדי השטר.
<b>וַהֲרֵי מִפִּיו נִתְקַיֵּם</b>. מכוח הודאתו.
<b>וְאִם קִיְּמוֹ הַמַּלְוֶה אַחַר כָּךְ בְּבֵית דִּין הֲרֵי הוּא כִּשְׁאָר הַשְּׁטָרוֹת</b>. ודינו כדלעיל ה"ג.
<h3> ו</h3>
<b>שֶׁשָּׁבַר</b>. ביטל.
<b>אַף עַל פִּי שֶׁהַמַּלְוֶה הוּא שֶׁשָּׁבַר אֶת שְׁטָרוֹ</b>. ולכאורה היה לו מקום לטעון שיש להאמין לו, שהרי אילו היה רוצה לשקר היה טוען ששטר זה כשר (טענת 'מיגו').
<b>אֵינוֹ גּוֹבֶה בּוֹ כְּלוּם וכו'</b>. הוא הודה ששטר זה אינו כשר, ולכן אין להוציא ממון בשטר זה.
<b>כְּחֶרֶשׂ הוּא חָשׁוּב</b>. כחרס, ואין לו משמעות כלל.
<h3> ז</h3>
<b>אֵינוֹ חוֹזֵר וְלֹוֶה בּוֹ</b>. לא ניתן להשתמש בשטר לצורך הלוואה חדשה.
<b>שֶׁכְּבָר נִמְחַל שִׁעְבּוּדוֹ</b>. השעבוד שבהלוואה זו בטל עם הפירעון.
<h3> ח</h3>
<b>הֲרֵי בָּטֵל הַשְּׁטָר וכו'</b>. ודינו כדלעיל ה"ו.
<b>הֶחֱזַרְתִּי לְךָ הַמָּעוֹת מִפְּנֵי שֶׁלֹּא הָיוּ טוֹבוֹת... לֹא בָּטֵל הַשְּׁטָר</b>. שעדיין זו אותה הלוואה.
<h3> ט</h3>
<b>אֲבָל לֹא הִזְכִּיר לוֹ הַשְּׁטָר</b>. לפי העדות לא צוין בשעת הפירעון שהוא עבור ההלוואה שבשטר.
<b>הֲרֵי בָּטֵל הַשְּׁטָר</b>. מכיוון שידוע שפרע לו חוב ולא ידוע לנו על חוב נוסף.
<b>לֹא הָיוּ דְּבָרִים מֵעוֹלָם</b>. וכפר במה שאמרו העדים.
<b>הֲרֵי זֶה הֻחְזַק כַּפְרָן</b>. שהרי טענתו נסתרה על ידי העדים.
<b>שֶׁהֲרֵי לֹא פְּרָעוֹ בְּעֵדִים</b>. אלא רק נתן לו בפני עדים (ראה הלכות טוען ונטען ו,ב).
<b>וַהֲלֹא שְׁטַר חוֹב זֶה דְּמֵי שׁוֹר שֶׁלָּקַחְתִּי מִמְּךָ הוּא</b>. שטר חוב זה הנו על שור שקניתי ממך.
<b>וְאַתָּה גָּבִיתָ אֶת דְּמֵי בְּשָׂרוֹ</b>. גבית את החוב מדמי בשר השור כשנמכר בבית המטבחיים לאחר השחיטה.
<b>מֵחוֹב אַחֵר</b>. עבור חוב אחר.
<b>הוֹאִיל וְהוֹדָה מֵעַצְמוֹ שֶׁדְּמֵי הַשּׁוֹר הוּא הַחוֹב וּמִדָּמָיו פָּרַע</b>. הוא הודה ששטר החוב הוא על דמי השור, והודה גם שמדמי השור הוא פרע חוב כלשהו.
<b>וְאַף עַל פִּי שֶׁאֵין עָלָיו עֵדִים שֶׁפָּרַע מִדָּמָיו</b>. אף שאין עדים שמעידים שפרע את החוב מבשר השור, כיוון שהודה שפרע את דמי השור אינו נאמן לטעון שפרע חוב אחר (לח"מ).
<h3> י</h3>
<b>בְּעֵד אֶחָד</b>. שחתם עליו עד אחד.
<b>הֲרֵי זֶה מְחֻיָּב שְׁבוּעָה וְאֵינוֹ יָכוֹל לְהִשָּׁבַע וּמְשַׁלֵּם</b>. עד אחד המעיד על חיוב ממון מחייב את הנתבע בשבועה מן התורה (הלכות טוען ונטען א,א). ומכיוון שהעד מעיד על שטר החוב, חייב הלווה להישבע כנגד דברי העד כדי להיפטר מתשלום. אמנם, מכיוון שהעדות היא על עצם ההלוואה, והנתבע איננו מכחיש את העד אלא טוען טענה אחרת, הוא אינו יכול להישבע כנגדו וצריך לשלם (ראה גם שם ד,ח).
<b>כְּמוֹ שֶׁבֵּאַרְנוּ</b>. לעיל ה"ב.
<h3> יא</h3>
<b>הֲרֵי זֶה מְחֻיָּב שְׁבוּעָה</b>. שלא לווה.
<b>וְאֵינוֹ יָכוֹל לְהִשָּׁבַע</b>. שהרי מודה לדברי העד, אלא טוען טענה אחרת כדי להיפטר.
<h3> יב</h3>
<b>וְאָמַר יִשָּׁבַע הַמַּלְוֶה וְיִטֹּל</b>. כדלעיל ה"ב.
<b>הָבֵא מְעוֹתָיו</b>. את דמי הפירעון.
<b>וְאַחַר כָּךְ יִשָּׁבַע וְיִטֹּל</b>. שאם יישבע ואחר כך לא יוכל הלווה לשלם נמצא שנשבע לחינם.
<b>מַשְׁבִּיעִין אוֹתוֹ תְּחִלָּה בְּתַקָּנַת הַגְּאוֹנִים שֶׁאֵין לוֹ</b>. ראה לעיל ב,ב.
<b>וְלִכְשֶׁתַּשִּׂיג יָדוֹ וְיִתֵּן לְבַעַל חוֹבוֹ וכו'</b>. כשיהיה לו כסף ויבוא לשלם לבעל חובו ישביעו אותו תחילה ואז ייתן לו את המעות.
<h3> יג</h3>
<b>אַף עַל פִּי שֶׁקָּנוּ מִיָּדוֹ וכו'</b>. אף על פי שאם לא היה שטר כלל, היו העדים יכולים לכתוב שטר מכוח הקניין (לעיל יא,א), במקרה שנכתב שטר אין לכתוב שטר חדש. שחוששים שפרע הלווה את החוב וקרע המלווה את השטר, ולכן אינו מצוי אצלו.
<b>הֲרֵי זֶה נִשְׁבָּע הֶסֵּת</b>. ונפטר.
<b>וַעֲדַיִן לֹא הִגִּיעַ זְמַנּוֹ לְהִפָּרַע</b>. ובדרך כלל אומרים שחזקה שאין אדם פורע לפני זמן הפירעון.
<b>יוֹצֵא מִתַּחַת יְדֵי אַחֵר</b>. נמצא בידיו של אדם שלישי.
<b>אֵין שָׁם חֲזָקָה</b>. שאינו פורע לפני זמן הפירעון.
<h3> יד</h3>
<b>זֶה יִשָּׁבַע שֶׁאֵין לוֹ בְּדָמִים אֵלּוּ פָּחוֹת מֵחֶצְיָן וכו'</b>. כדין חפץ ששניים אוחזים בו וטוענים לבעלות עליו (ראה הלכות טוען ונטען ט,ז).
<b>וְאִם אֵינוֹ יָכוֹל לְקַיְּמוֹ וכו'</b>. כדלעיל ה"ה.
<h3> טו</h3>
<b>הִשָּׁבַע לִי הֶסֵּת</b>. כדין כופר בכול.
<b>וְאַחַר כָּךְ תּוֹצִיא הַשְּׁטָר וכו'</b>. ונמצא שנשבע לבטלה.
<b>אוֹמְרִין לוֹ</b>. בית דין למלווה.
<b>אוֹ שְׁטָר הָיָה לוֹ וְאָבַד</b>. שהמלווה טוען שאיבד שטרו.
<b>בַּטֵּל כָּל שְׁטָר שֶׁיֵּשׁ לְךָ</b>. על הלווה כדי שיוכל להישבע ללא חשש.
<b>אוֹ הַחֲרֵם חֵרֶם סְתָם</b>. אם אינו רוצה לבטל את שטרותיו יכול להטיל חרם על מי שחייב לו ואינו פורע את חובו, אבל אינו יכול להשביעו.
<h2>פרק טו</h2>
<h3> א</h3>
<b>עוֹמְדִין עִמּוֹ</b>. מצויים בפניו כדי להעיד.
<b>הַמַּלְוֶה אֶת חֲבֵרוֹ בְּעֵדִים</b>. בלבד, ללא שטר.
<h3> ב</h3>
<b>יֵשׁ נֻסְחוֹת וכו'</b>. ההלכות שהביא הרמב"ם בהלכה הקודמת מנוגדות לדעת רבותיו הרי"ף והר"י מיגאש (ראה רי"ף שבועות כא,א-ב בדפי הרי"ף ור"י מיגאש שבועות מא,ב), והרמב"ם מוכיח את שיטתו מנוסחאות הגמרא ומההיגיון.
<b>חָקַרְתִּי עַל הַנֻּסְחוֹת הַיְשָׁנוֹת</b>. בדקתי מהי הגרסה בנוסח הספרים הישנים.
<b>הַגְּוִילִים</b>. סוג של קלף.
<b>קֹדֶם לִזְמַן זֶה בְּקֵרוּב מֵחָמֵשׁ מֵאוֹת שָׁנָה</b>. בראשית תקופת הגאונים.
<b>וּשְׁתֵּי נֻסְחוֹת מָצָאתִי מִן הַגְּוִילִים בַּהֲלָכָה זוֹ</b>. שני עותקים שמופיעה בהם הגמרא העוסקת בדין זה.
<b>וּמִפְּנֵי טָעוּת זוֹ שֶׁאֵרְעָה לְמִקְצָת הַסְּפָרִים וכו'</b>. על בסיס ההוראה הראשונה שנבעה מטעות בגרסה, הורו מקצת הגאונים הלכה נוספת.
<b>שֶׁאֵינוֹ נֶאֱמָן אַף עַל פִּי שֶׁהֵבִיא הָעֵדִים שֶׁפְּרָעוֹ בִּפְנֵיהֶם</b>. לשיטתם, כשהתנה שיפרע לו בפני עדים מסוימים פסל את שאר האנשים לשמש עדים בהלוואה זו, ואף אם יבואו עדים אחרים, עליו לפרוע את החוב שוב כפי שהתנה.
<b>גַּם הַהוֹרָאָה הַזֹּאת עַל פִּי סִפְרֵיהֶם</b>. ההוראה הזו לא נבעה רק כתוצאה מהטעות הקודמת אלא גם מטעות נוספת שהייתה בספריהם.
<b>שֶׁכָּתוּב בָּהֶן בְּאוֹתוֹ שֶׁאָמַר לַחֲבֵרוֹ פְּרָעֵנִי בִּפְנֵי עֵדִים שֶׁשָּׁנוּ הֲלָכוֹת וְהָלַךְ וּפְרָעוֹ בִּפְנֵי עֵדִים</b>. במקרה המובא בתלמוד (שבועות מא,ב) התנה המלווה שפירעון ההלוואה ייעשה בפני חכמים ששנו הלכות והלווה פרע שלא כפי שסוכם, ומסוגיית הגמרא עולה שבמקרה זה הלווה אינו נאמן לטעון שפרע. ונחלקו הגרסאות באיזה אופן בדיוק פרע הלווה: לפי גרסת מקצת הגאונים ההלוואה הוחזרה בפני עדים אלא שלא היו חכמים, ומכאן שאם התנה על פירעון בפני עדים מסוימים, פסולים אחרים להעיד. אמנם לפי גרסת הרמב"ם הפירעון כלל לא נעשה בפני עדים, ולכן הלווה לא היה נאמן לטעון שפרע. אבל אם יש עדים, אפילו אם הם אינם אלו שהתנו עליהם, הרי הם נאמנים.
<b>אֲזַל פַּרְעֵהּ בֵּינֵהּ לְבֵין דִּילֵהּ</b>. הלך ופרעו בינו לבינו', ואין עדים על כך.
<b>אַף עַל פִּי שֶׁהַסְּפָרִים הַמֻּגָּהִין כְּמוֹ שֶׁאָמַרְנוּ כָּךְ יֵרָאֶה מִדֶּרֶךְ הַתַּלְמוּד</b>. לא רק שכך הגרסה בספרים הבדוקים, אלא שכך גם נראה מתוך דברי הגמרא.
<b>וְעוֹד דְּבָרִים שֶׁל דַּעַת הֵן</b>. גם ההיגיון מורה כך.
<b>אִם כֵּן הוּא</b>. אם אכן לא יהיה נאמן בטענה זו.
<b>נַעֲשָׂת זוֹ עֵדוּת בִּשְׁטָר</b>. נמצא שהלוואה כזו דינה כהלוואה בשטר שבה על הלווה להוכיח שפרע את החוב.
<b>הוּא הִפְסִיד עַל עַצְמוֹ</b>. הלווה גרם לעצמו את ההפסד.
<b>אֵין כָּאן בֵּית מִחוּשׁ</b>. אין כל בסיס לחשוש שנשאר חייב.
<b>וּבָזֶה רָאוּי לָדוּן וּלְהוֹרוֹת</b>. באופן הזה.
<h3> ג</h3>
<b>שֶׁיִּהְיֶה נֶאֱמָן</b>. המלווה.
<b>הֲרֵי זֶה נוֹטֵל בְּלֹא שְׁבוּעָה אַף עַל פִּי שֶׁטָּעַן שֶׁפְּרָעוֹ</b>. ואינו יכול לחייבו להישבע באופן המבואר לעיל יד,ב.
<b>הֵבִיא עֵדִים שֶׁפְּרָעוֹ אֵינוֹ נוֹטֵל כְּלוּם</b>. מכיוון שהנאמנות היא רק כנגד טענת הלווה ולא כנגד עדי פירעון.
<h3> ד</h3>
<b>שֶׁהַשְּׁנַיִם כְּמֵאָה</b>. שבהלכות עדות לשני עדים יש אותה הנאמנות כמו שיש למאה עדים (ראה הלכות עדות יח,ג).
<b>הוֹאִיל וְיָרַד לְמִנְיָן אִם פְּרָעוֹ בִּפְנֵי אַרְבָּעָה הֲרֵי זֶה פָּרוּעַ</b>. אם נאמנותו הייתה רק להחשיבו כעדים לא היה מדקדק לומר מספר מסוים, וכיוון שדקדק לומר מספר משמע שלא האמינו כנגד מספר גדול יותר של עדים.
<b>מַה תִּהְיֶה תַּקָּנָתוֹ</b>. כיצד ייפטר מהחוב.
<b>אוֹ יָעִיד עַל עַצְמוֹ שֶׁלֹּא בִּפְנֵי הַלֹּוֶה</b>. שאם ההודאה היא בפני הלווה יוכל אחר כך לבטל אותה ולטעון שיש לו שני חובות אצל הלווה הזה, החוב הזה שעליו הוא נאמן כשני עדים וחוב נוסף בעל פה, ורק כדי לפרוע ממנו את החוב בעל פה הודה שמקבל פירעון עבור חוב זה (מרכה"מ).
<h3> ה</h3>
<b>מִפְּנֵי שֶׁפְּרַעְתִּיךָ שְׁתֵּי פְּעָמִים</b>. את אותו חוב.
<h3> ו</h3>
<b>אֵינוֹ גּוֹבֶה בִּשְׁטָר זֶה לֹא מִן הַיּוֹרֵשׁ וְלֹא מִן הַלּוֹקֵחַ</b>. שבית דין טוענים עבורם מה שהלווה היה יכול לטעון, ומכיוון שהלווה נאמן בטענה זו גם הם פטורים (מ"מ).
<b>אֵין הַמַּלְוֶה טוֹרֵף בִּשְׁטָר זֶה מִן הַלָּקוֹחוֹת שֶׁמָּא יַעֲשׂוּ קְנוּנְיָא עַל נְכָסָיו שֶׁל זֶה</b>. מחשש שהמלווה והלווה עשו ביניהם הסכם מרמה לטעון שהחוב לא נפרע כדי שהמלווה יטרוף קרקעות שמכר הלווה לאחרים ויחלקו את הכסף ביניהם.
<b>טָעַן הַלֹּוֶה בִּשְׁטָר זֶה</b>. תבע המלווה את הלווה באמצעות שטר חוב.
<b>שְׁבוּעַת הֶסֵּת</b>. ולא שבועת מודה במקצת.
<h3> ז</h3>
<b>אֲבָל אִם בָּא לִגְבּוֹת מִיּוֹרְשָׁיו</b>. אם מת הלווה.
<b>יִשָּׁבַע וְאַחַר כָּךְ יִגְבֶּה</b>. שהתנאי אינו מתייחס לגבייה מהיורשים.
<b>הָעִדִּית</b>. קרקע משובחת.
<b>בָּא לִגְבּוֹת מִן הַלּוֹקֵחַ לֹא יִטְרֹף אֶלָּא בִּשְׁבוּעָה</b>. גם אם סוכם שיהיה נאמן בלא שבועה אפילו כנגד קונים.
<b>שֶׁאֵין זֶה מַתְנֶה לְאַבֵּד מָמוֹן חֲבֵרוֹ</b>. הלווה אינו רשאי לעשות תנאי שיפגע בזכויותיהם של אחרים.
<h2>פרק טז</h2>
<h3> א</h3>
<b>שְׁלוּחוֹ</b>. שליח שמינה המלווה לקבלת דמי החוב.
<b>אָמַר לוֹ זְרֹק לִי חוֹבִי בְּתוֹרַת גִּטִּין</b>. על פי כללי מסירת גט (ראה הלכות גירושין ה,יג-טו).
<b>קְרוֹבִין לַלֹּוֶה הֲרֵי הֵן עֲדַיִן בְּאַחֲרָיוּתוֹ</b>. שבגיטין אם זרק גט ונפל במקום שקרוב אליו יותר ממנה, אינה מגורשת.
<b>הָיוּ קָרוֹב לַמַּלְוֶה נִפְטַר הַלֹּוֶה</b>. שבגיטין כשנפל הגט קרוב לה מגורשת.
<b>מֶחֱצָה לְמֶחֱצָה</b>. באמצע המרחק ביניהם.
<b>אִם אָבְדוּ מִשָּׁם אוֹ נִגְנְבוּ מְשַׁלֵּם הַלֹּוֶה מֶחֱצָה</b>. ובגיטין במקרה זה ספק מגורשת.
<h3> ב</h3>
<b>הוֹלֵךְ לְשִׁמְעוֹן מָנֶה זֶה שֶׁאֲנִי חַיָּב לוֹ</b>. תהיה שליח להשיב לו את החוב.
<b>אִם בָּא לַחֲזֹר</b>. אם הלווה רוצה לחזור בו מהנתינה לשליח.
<b>אֵינוֹ חוֹזֵר</b>. אינו רשאי לחזור, מכיוון שהשליח קנה את המנה עבור המלווה.
<b>וְהוּא חַיָּב בְּאַחֲרָיוּתוֹ עַד שֶׁיַּגִּיעַ הַמָּנֶה לְשִׁמְעוֹן</b>. אף על פי שאינו יכול לחזור בו, האחריות היא עליו ולא על המלווה, מכיוון שהוא מינה את השליח.
<b>שְׁנֵיהֶן חַיָּבִין בְּאַחֲרָיוּתוֹ</b>. גם השליח, מכיוון שהחזיר שלא כדין את המנה שכבר זכה בו המלווה.
<h3> ג</h3>
<b>תְּנֵהוּ לְלֵוִי</b>. כפירעון חוב של שמעון ללוי.
<b>וְהָיוּ שְׁלָשְׁתָּן עוֹמְדִין</b>. יחד (ראה הלכות מכירה ו,ח).
<b>וְקִבֵּל לֵוִי</b>. הסכים לכך, שראובן יהיה חייב לו במקום שמעון.
<b>וְנִמְצָא רְאוּבֵן עָנִי וְאֵין לוֹ מַה שֶּׁיִּגְבֶּה מִמֶּנּוּ</b>. התברר שאין ללוי אפשרות לגבות את חובו מראובן.
<b>לֵוִי חוֹזֵר בְּחוֹבוֹ עַל שִׁמְעוֹן</b>. לוי יכול לחזור ולתבוע את שמעון שיפרע לו חובו.
<b>שֶׁהֲרֵי קִבֵּל</b>. שלוי הסכים, ולכן החוב ששמעון חייב לראובן נקנה ללוי ושמעון נפטר מחובו ללוי.
<b>טָעַן לֵוִי שֶׁהָיָה רְאוּבֵן עָנִי וְהִטְעָהוּ</b>. שמעון, והקניין היה קניין טעות ושמעון עדיין חייב לו.
<b>וְשִׁמְעוֹן אוֹמֵר עָשִׁיר הָיָה וְהֶעֱנִי</b>. ולא הטעה אותו.
<b>לֹא יְהֵא אֶלָּא שׁוֹבֵר בְּיָדוֹ וכו'</b>. שהרי אפילו אם יש לו שובר על הפירעון חייב להוכיח אמתותו כדי להיפטר. ולכן גם כאן שטוען שנפטר מן האחריות לתשלום, עליו להוכיח זאת.
<h3> ד</h3>
<b>בְּהִלְכוֹת מֶקַח וּמִמְכָּר</b>. הלכות מכירה ו,ט.
<b>שֶׁרְאוּבֵן שֶׁלֹּא הָיָה לוֹ אֵצֶל שִׁמְעוֹן כְּלוּם</b>. ששמעון לא היה חייב לו כסף.
<b>וְהִמְחָהוּ אֵצֶל שִׁמְעוֹן</b>. הסכימו במעמד שלושתם שלוי יגבה משמעון את מה שראובן חייב לו, וראובן ישלם לשמעון במועד מאוחר יותר.
<b>אַף עַל פִּי שֶׁהִמְחָהוּ בְּמַעֲמַד שְׁלָשְׁתָּן לֹא קָנָה</b>. שהדין שנזכר בהלכה הקודמת הוא דין ייחודי שנוהג רק כאשר האדם שהמחו אצלו את המעות היה חייב כסף ללווה שהמחה אצלו, ולא במקרים אחרים (שם ה"ח).
<b>וְאִם רָצָה שִׁמְעוֹן שֶׁלֹּא יִתֵּן לֹא יִתֵּן</b>. שמעון אינו חייב לתת ללוי את תשלום החוב של ראובן אף שסיכמו כך.
<b>וְאִם נָתַן</b>. אם בכל זאת נתן שמעון ללוי.
<b>חוֹזֵר וְגוֹבֶה מֵרְאוּבֵן שֶׁהֲרֵי עַל פִּיו נָתַן</b>. וראובן התחייב להחזיר לו את מה שייתן ללוי.
<h3> ה</h3>
<b>וּמַקִּיפוֹ עַד שֶׁיִּתְקַבֵּץ הַכֹּל</b>. דוחה את גביית התשלום עד שיצטבר סכום מסוים ואז פורע לו בעל הבית את הכול.
<b>תֵּן לְפוֹעֲלִי סֶלַע וכו'</b>. מבקש מהחנווני שישלם לפועל שלו או לבעל חובו והוא יחזיר לו כשיפרע את ההקפה.
<b>וַהֲרֵי הַחֶנְוָנִי אוֹמֵר נָתַתִּי</b>. לפועל או לבעל החוב כפי שסוכם.
<b>לֹא לָקַחְתִּי</b>. מהחנווני, וטוען שבעל הבית חייב לשלם לו.
<b>הֲרֵי הַפּוֹעֵל אוֹ בַּעַל חוֹב נִשְׁבָּע וְנוֹטֵל</b>. שהרי בעל הבית איננו יודע אם החנווני שילם או לא. והרי הוא מודה על כך שהיה חייב להם וטוען שמא פרע חובו, והם טוענים טענת ודאי שעדיין חייב להם.
<b>שֶׁהֲרֵי הוּא אָמַר לוֹ לִתֵּן</b>. שמכיוון שלא דרש ממנו לתת בפני עדים האמין לו שייתן והתחייב לשלם לו על כך (ראה בבלי בבא מציעא ג,א).
<b>כְּדֵי שֶׁיִּכָּלְמוּ זֶה מִזֶּה</b>. ומי שמשקר אולי יודה ויימנע משבועת שקר.
<b>וּשְׁבוּעָה זוֹ תַּקָּנַת חֲכָמִים הִיא בִּנְקִיטַת חֵפֶץ מִפְּנֵי שֶׁבָּאִים שְׁנֵיהֶן לִטֹּל</b>. שמעיקר הדין אינם צריכים להישבע כלל, אבל חכמים תיקנו שיישבעו מכיוון שבעל הבית מפסיד מכך ששני הצדדים נוטלים ממנו.
<b>לְפִיכָךְ אִם מֵת הַחֶנְוָנִי נוֹטֵל בַּעַל חוֹב שֶׁלֹּא בִּשְׁבוּעָה וכו'</b>. שחיוב השבועה הוא מפני שצריך לשלם לשניהם, ולכן כשאחד מהם מת ואינו תובע, אין השני נשבע כלל.
<h3> ו</h3>
<b>הֲרֵי בַּעַל הַבַּיִת נִשְׁבָּע הֶסֵּת וְנִפְטָר</b>. כדין הכופר בכול (ראה הלכות טוען נטען א,ג).
<b>לְבַעַל הַבַּיִת הַמַּקִּיפוֹ</b>. שרגיל לקנות ממנו בהקפה.
<b>כָּתוּב בְּפִנְקָסִי שֶׁיֵּשׁ לִי אֶצְלְךָ מָנֶה</b>. שאתה חייב לי מנה.
<b>כְּדִין כָּל טוֹעֵן עַל חֲבֵרוֹ לְכָל דָּבָר</b>. כמי שתובע את חברו, והנתבע אומר שאינו יודע אם בכלל התחייב לו (ראה הלכות טוען ונטען א,ח).
<b>וְאֵין בָּזֶה תַּקָּנַת חֲכָמִים</b>. שיישבע בנקיטת חפץ.
<h3> ז</h3>
<b>וְטָעַן שֶׁלֵּוִי נְתָנוֹ לוֹ בִּכְתִיבָה וּמְסִירָה וְאָבַד הַשְּׁטָר שֶׁהִקְנָהוּ בּוֹ</b>. בקניין שטר חוב לא די במסירת השטר לקונה אלא יש להוסיף לקניין כתיבת שטר שבו מקנה בעל החוב את השעבוד שבשטר לקונה (ראה הלכות מכירה ו,יא).
<b>אוֹ שֶׁטָּעַן שֶׁהִקְנָהוּ לוֹ עַל גַּב קַרְקַע</b>. שאם מקנה את השטר בקניין אגב קרקע אין צורך בכתיבה (שם הי"ד).
<b>הֲרֵי זֶה גּוֹבֶה אוֹתוֹ מִשִּׁמְעוֹן הוֹאִיל וְיָצָא מִתַּחַת יָדוֹ</b>. שמסתבר שהוא באמת שלו, ואין צריך להביא עדים על קניית השטר. אמנם אם שמעון טוען שאינו מאמין לראובן שלוי הקנה לו את השטר, על ראובן להביא ראיה כדי שיוכל לגבות את החוב (הלכות מכירה ו,יא).
<b>וְאָמַר יִשָּׁבַע לִי יִשָּׁבַע לֵוִי</b>. שכאשר הלווה טוען שפרע ורוצה שהמלווה יישבע לו שחובו לא נפרע משביעים את המלווה (לעיל יד,ב).
<b>הוֹדָה לוֹ שֶׁפָּרַע</b>. לוי מודה שקיבל משמעון את תשלום החוב.
<b>טָעַן לֵוִי שֶׁלֹּא מָכַר וְלֹא נָתַן שְׁטָר זֶה</b>. לוי טוען שאמנם גבה את החוב, אך לא מכר או נתן במתנה את השטר לראובן ואינו חייב לשלם לו.
<b>נִשְׁבָּע הֶסֵּת וְנִפְטָר</b>. כדין כופר בכול.
<h3> ח</h3>
<b>שָׁלִישׁ</b>. אדם שלישי שמשמש כנאמן על השטר.
<b>אַף עַל פִּי שֶׁהַשְּׁטָר מְקֻיָּם</b>. שחתימותיו נבדקו ואושרו בבית דין, ואילו היה ביד המלווה לא היה יכול הלווה לטעון שפרע את החוב.
<b>וְנִמְצָא כְּתָב יוֹצֵא מִתַּחַת יְדֵי הַשָּׁלִישׁ שֶׁשְּׁטָר זֶה הַמֻּנָּח אֶצְלוֹ פָּרוּעַ</b>. מצאו שאצל השליש היה מסמך שכתוב בו שהשטר המופקד אצלו פרוע.
<b>אֵינוֹ אֶלָּא כִּמְשַׂחֵק</b>. ואין להתייחס לכך כהודאה.
<h3> ט</h3>
<b>הָיוּ עֵדִים עַל הַכְּתָב</b>. יש חתימת עדים על כתב פירעון השטר שכתב המלווה.
<b>אִם הָיוּ מְקֻיָּמִין</b>. אם מופיע על השטר אישור של בית דין שמאמת את חתימת העדים.
<b>הֲרֵי הַשְּׁטָר פָּרוּעַ</b>. שהעובדה שטרחו לקיים את השובר מעידה על כך שהוא רציני.
<b>יִשָּׁאֲלוּ הָעֵדִים</b>. אם ראו את הפירעון, או שחתמו על השובר על פי בקשת המלווה וללא שראו שחובו נפרע.
<h3> י</h3>
<b>נִמְצָא הַשְּׁטָר וכו'</b>. אם אותו שטר שיש עליו כתב שהוא פרוע נמצא בין השטרות הפרועים של המלווה, מן הסתם שגם הוא פרוע.
<b>וְכֵן אִם נִמְצָא כָּתוּב בְּגוּפוֹ שֶׁל שְׁטָר</b>. על השטר עצמו, ולא בכתב נפרד.
<b>מִפָּנָיו... מֵאַחֲרָיו</b>. בצדו הקדמי או האחורי של השטר.
<b>בִּקְצָתוֹ</b>. בקצה השטר.
<b>עוֹשִׂין עַל פִּי הַכְּתָב</b>. גם אם אינו מונח בין השטרות הפרועים.
<h3> יא</h3>
<b>וְאֵין יָדוּעַ מַה טִּיבוֹ</b>. אם החוב שכתוב בו כבר נגבה.
<b>עַד שֶׁיָּבֹא אֵלִיָּהוּ</b>. ויברר את העניין.
<h3> יב</h3>
<b>הָאוֹמֵר לְבָנָיו וכו'</b>. ואחר כך מת.
<b>שְׁטָר בֵּין שְׁטָרוֹתַי</b>. אחד משטרותי.
<b>שְׁטָרוֹתָיו כֻּלָּן פְּרוּעִין</b>. לא ניתן לגבות אף שטר.
<b>נִמְצָא לְאֶחָד שָׁם שְׁנַיִם</b>. אם יש שני שטרות על אותו לווה.
<b>הַגָּדוֹל פָּרוּעַ וְהַקָּטָן אֵינוֹ פָּרוּעַ</b>. מכיוון שהודה רק בשטר אחד, ודאי שאחד מהשטרות של אדם זה אינו פרוע, ולכן השטר שבו הסכום הגדול יהיה מוחזק כפרוע, ויכולים לגבות את השטר שסכומו קטן יותר.
<b>אָמַר לַחֲבֵרוֹ שְׁטָר לְךָ בְּיָדִי פָּרוּעַ</b>. ויש לו עליו שני שטרות.
<b>חוֹב לְךָ בְּיָדִי פָּרוּעַ</b>. ולא התייחס לשטרות.
<b>שְׁטָרוֹת שֶׁיֵּשׁ לוֹ עָלָיו כֻּלָּן פְּרוּעִין</b>. מכיוון שייתכן שכוונת דבריו היא שאין לו עליו חוב כלל.
<h2>פרק יז</h2>
<h3> א</h3>
<b>אָמַר יִשָּׁבַע לִי</b>. שבאמת אינו יודע.
<b>הֲרֵי זֶה נִשְׁבָּע</b>. כפי שאביהם היה חייב להישבע כנגד טענת הפירעון אם היה הלווה דורש זאת (לעיל יד,ב).
<b>שׁלֹּא פְּקָדָנוּ אַבָּא עַל יְדֵי אַחֵר... שֶׁשְּׁטָר זֶה פָּרוּעַ</b>. שלא הודיע לנו באמצעות אדם שלישי שהשטר פרוע.
<b>וְשֶׁלֹּא מָצָאנוּ בֵּין שְׁטָרוֹתָיו שֶׁל אַבָּא שֶׁשְּׁטָר זֶה פָּרוּעַ</b>. כדלעיל טז,י.
<h3> ב</h3>
<b>לֹא יִפָּרַע אֶלָּא בִּשְׁבוּעָה</b>. שאין נפרעים מן היורשים אלא בשבועה (לעיל יד,א).
<b>וַאֲפִלּוּ הָיָה הַיּוֹרֵשׁ</b>. של המלווה.
<b>הֲרֵי זֶה נִשְׁבָּע וְנוֹטֵל</b>. לאחר שיגדל.
<h3> ג</h3>
<b>כְּמוֹ שֶׁבֵּאַרְנוּ</b>. לעיל יד,א.
<b>וְאֵין אָדָם מוֹרִישׁ שְׁבוּעָה לְבָנָיו וכו'</b>. ממון שאין אדם יכול לקבלו אלא בשבועה אינו יכול להורישו לבניו. כי הבנים אינם יכולים להישבע אותה שבועה שכבר התחייב בה אביהם, שהרי הוא התחייב בשבועה ששטר זה אינו פרוע, ואילו הם אינם יכולים להישבע על כך בוודאות (שהרי אינם יכולים לדעת כל עסקי אביהם). ושבועתם 'שלא פקדנו אבא' וכו', אינה מספיקה, לפי שיש כאן חיוב של שבועה אחרת (רש"י שבועות מז,א).
<b>אֵין מוֹצִיאִין מִיָּדָן</b>. מכיוון שאין הכרעה גמורה בהלכה זו (ראה בבלי שבועות מח,ב).
<b>לְפִיכָךְ</b>. מכיוון שבדיעבד אם גבו יורשי המלווה אין מוציאים מידם.
<b>כְּמוֹ שֶׁבֵּאַרְנוּ</b>. בפסקה הקודמת.
<h3> ד</h3>
<b>וּמֵת הַלֹּוֶה תְּחִלָּה</b>. ולא ניתן לגבות מיורשיו.
<b>לֹא יִפְרְעוּ יוֹרְשֵׁי הַמַּלְוֶה מִן הֶעָרֵב</b>. אף על פי שאביהם יכול היה להיפרע ממנו אף ללא שבועה.
<b>הֲרֵי הֶעָרֵב חוֹזֵר וְנִפְרָע מִיּוֹרְשֵׁי לֹוֶה</b>. כדין ערב (לקמן כו,ו), ונמצא שבסופו של דבר גובים מהם.
<h3> ה</h3>
<b>אֵין דָּנִין מִדִּין זֶה לְכָל הַדּוֹמֶה לוֹ</b>. מכיוון שאין הכרעה חד-משמעית בדין זה (כמבואר לעיל ה"ג), אמרו חכמים שאין להשליך ממנו למקרים אחרים שבהם התחייב המלווה שבועה ומת.
<b>הַפּוֹגֵם אֶת שְׁטָרוֹ וּמֵת</b>. מלווה שהודה שחלק מהחוב פרוע שדינו שאינו נפרע אלא בשבועה (לעיל יד,א), ומת לפני שנשבע.
<h3> ו</h3>
<b>הֲרֵי יוֹרְשֵׁי הַמַּלְוֶה גּוֹבִין שֶׁלֹּא בִּשְׁבוּעָה</b>. ואפילו אם מת הלווה בחיי המלווה.
<b>שֶׁכָּל הָאוֹמֵר לֹא לָוִיתִי כְּאוֹמֵר לֹא פָּרַעְתִּי</b>. שאם לא לווה ממנו ודאי שלא פרע לו, ומכיוון שיש ליורשי המלווה שטר שמוכיח את עצם החוב יכולים לגבות אותו ללא שבועה.
<b>וַאֲפִלּוּ הֶאֱמִינוֹ בִּשְׁטָר כָּל זְמַן שֶׁיֹּאמַר פָּרַעְתִּי</b>. גם אם סוכם בשטר שהלווה יהיה נאמן לטעון שהשטר פרוע (ראה לעיל טו,ו).
<b>שֶׁכָּל הָאוֹמֵר לֹא לָוִיתִי כְּאוֹמֵר לֹא פָּרַעְתִּי</b>. ונמצא שהודה הלווה שלא פרע את החוב.
<h3> ז</h3>
<b>הֲרֵי הַלֹּוֶה נִשְׁבָּע הֶסֵּת שֶׁפְּרָעוֹ לִשְׁטָר זֶה וְנִפְטָר</b>. מכיוון שהתנו שהלווה יהיה נאמן לטעון שפרע, אין היורש יכול לגבות חובו ממנו באמצעות השטר. אך הלווה צריך להישבע היסת, שהתנאי נותן לו נאמנות כנגד השטר אך אינו פוטר אותו משבועת היסת (ראה לעיל טו,ו).
<b>שֶׁעִקַּר הַשְּׁטָר עַל תְּנַאי זֶה הָיָה</b>. מכיוון שהשטר נכתב בעיקרו על תנאי שהלווה יהיה נאמן לטעון שפרע, ממילא אין להלוואה תוקף של הלוואה בשטר שצריך לפרעה בעדים, אלא דומה להלוואה בעל פה שהלווה תמיד נאמן לטעון שפרע אף כנגד יורשי המלווה.
<b>וְאִם הִתְנָה עָלָיו</b>. אם התנה שיהיה נאמן גם לעניין זה שלא יהיה חייב שבועת היסת (ראה שם).
<h3> ח</h3>
<b>שׁוֹבֵר</b>. כתב שפוטר את הלווה מהחוב.
<b>אֵין קוֹרְעִין אֶת הַשְּׁטָר</b>. אף על פי שיש עליו שובר.
<b>וְאֵין מַגְבִּין בּוֹ</b>. אי אפשר לגבות את החוב שהרי יצא עליו שובר.
<b>עַד שֶׁיִּגְדְּלוּ הַיְתוֹמִים</b>. ואולי יביאו אז ראיה נגד השובר.
<b>וּלְפִיכָךְ לֹא הוֹצִיאוֹ הַלֹּוֶה בְּחַיֵּי הָאָב</b>. מחשש לטעון שקר בפניו.
<h3> ט</h3>
<b>הַמּוֹצִיא שְׁטַר חוֹב עַל חֲבֵרוֹ</b>. אם לא צוין בשטר במטבע של איזה מקום נעשתה ההלוואה, ובמקומות שונים יש לאותו סוג מטבע ערך שונה (כגון שדינר בבלי אינו שווה בערכו לדינר ארץ ישראלי).
<b>וְהָיָה כָּתוּב בְּבָבֶל</b>. מצוין בשטר שנכתב בבבל.
<b>מַה שֶּׁאֵין כֵּן בַּכְּתֻבָּה</b>. שבפירעון הכתובה לאישה נותנים לה בכל מקרה מהמטבע בעל הערך הנמוך (ראה הלכות אישות טז,ו).
<b>וְהוֹצִיאוֹ בְּבָבֶל</b>. הוציא בבבל את השטר כדי לגבות בו.
<b>בָּא לִגְבּוֹת בּוֹ מִמְּעוֹת הַמָּקוֹם שֶׁיָּצָא בּוֹ הַשְּׁטָר</b>. כשלא כתבו בשטר את המקום.
<b>שֶׁהַמָּעוֹת שֶׁאֲנִי חַיָּב לוֹ מִכֶּסֶף שֶׁהוּא פָּחוּת מִזֶּה הַמַּטְבֵּעַ</b>. ההתחייבות הייתה על מטבע ששווה פחות מהמטבע שבמקום זה.
<b>הָיָה בּוֹ כֶּסֶף סְתָם</b>. אם צוין בשטר שהחוב במטבעות של כסף אך לא צוין בו באיזה סוג מטבע מדובר.
<b>שֶׁשְּׁטָר שֶׁאֵין בּוֹ שֵׁם מָקוֹם... כָּשֵׁר</b>. שלא כגט גירושין שפסול אם לא מצוין בו המקום והזמן (ראה הלכות גירושין א,כה).
<b>זְמַן</b>. תאריך.
<b>אַף עַל פִּי שֶׁעֵדוּת זוֹ אֵין אַתָּה יָכוֹל לַהֲזִימָהּ</b>. שלא יכולים עדי הזמה לומר שבאותו יום היו העדים עמם במקום אחר, ומעיקר הדין עדות כזו אינה כשרה (ראה הלכות עדות א,ה).
<b>כְּמוֹ שֶׁיִּתְבָּאֵר</b>. ראה שם ג,א.
<b>כְּדֵי שֶׁלֹּא תִּנְעֹל דֶּלֶת בִּפְנֵי לֹוִין</b>. שלא יימנעו מלהלוות זה לזה מחמת הצורך לעמוד בבירור מדוקדק אם הלווה יכפור בהלוואה.
<b>וּלְפִיכָךְ</b>. מכיוון שאין מקפידים על כתיבת התאריך בשטר.
<b>שִׁטְרֵי חוֹב הַמְאֻחָרִין כְּשֵׁרִין</b>. אבל המוקדמים פסולים.
<b>כְּמוֹ שֶׁיִּתְבָּאֵר בִּמְקוֹמוֹ</b>. לקמן כג,ב.
<h2>פרק יח</h2>
<h3> א</h3>
<b>הַמַּלְוֶה אֶת חֲבֵרוֹ סְתָם</b>. בשעבוד כללי של נכסיו, ולא ייחד נכס מסוים לגבייה.
<b>כָּל נְכָסָיו אַחְרָאִין וְעַרְבָאִין לְחוֹב זֶה</b>. כשהאדם אינו פורע את חובו בממון, נכסיו אחראים לפירעון החוב (בדומה לאדם שערב לחוב של חברו שצריך לפרוע לו את החוב כשהלווה אינו משלם).
<b>בֵּין מִטַּלְטְלִין בֵּין קַרְקָעוֹת</b>. אמנם כאשר יש לו מיטלטלין אינו יכול לשלם בקרקע (ראה לעיל א,ד, וראה שם בפסקים ושיטות אם יכול לפרוע במיטלטלין כאשר יש לו מעות).
<b>מַגְבִּין אוֹתוֹ בֵּית דִּין</b>. לסדר הגבייה ראה לקמן פרק כב.
<b>הֲרֵי זֶה גּוֹבֶה מִכָּל הַקַּרְקָעוֹת שֶׁהָיוּ לַלֹּוֶה</b>. בשעת ההלוואה, שהקרקעות משועבדות מן התורה לחוב גם כשאינן ברשות הלווה (לעיל יא,ז).
<b>מוֹצִיא מִיַּד הַלָּקוֹחוֹת אוֹ מִיַּד בַּעֲלֵי הַמַּתָּנוֹת וְזֶה הוּא הַנִּקְרָא טוֹרֵף</b>. טריפת לקוחות נעשית רק במלווה בשטר (ראה לעיל יא,ד). וכאשר בעל חוב טורף מהקונה קרקע (או מיטלטלין) הוא יכול לחזור ולתבוע מהמוכר את הכסף ששילם לו, שכן באופן כללי יש למוכר אחריות על מה שמכר (ראה הלכות מכירה יט,ג ולעיל יא,ה; וראה הלכות שכנים יג,א ולקמן כ,ג שבמתנה אין דרך הנותן לקבל אחריות אלא אם כן אמר זאת בפירוש).
<b>נְכָסִים הַבָּאִים לוֹ לְאַחַר שֶׁלָּוָה</b>. שזכה בהם או קנה אותם אחרי שלווה.
<b>לֹא נִשְׁתַּעְבְּדוּ לְבַעַל חוֹבוֹ וְאֵינוֹ טוֹרֵף אוֹתָן</b>. אינו מוציא אותם מיד הלקוחות או בעלי המתנות (אבל אם נמצאים בידו הרי בעל חוב גובה מהם כמבואר בראש ההלכה שכל הנכסים שבידי הלווה אחראים וערבים לחוב).
<h3> ב</h3>
<b>אֲבָל הַמִּטַּלְטְלִין אֵין עֲלֵיהֶן אַחֲרָיוּת</b>. שמן התורה רק הקרקעות של המלווה משועבדות לחוב, אבל לא המיטלטלין שלו (לעיל יא,ז).
<b>אֲפִלּוּ מִטַּלְטְלִין שֶׁמְּכָרָן לִשְׁעָתוֹ אֵין בַּעַל חוֹב טוֹרֵף אוֹתָן</b>. אפילו אם מכר אותם מיד לאחר ההלוואה (='לשעתו' — השווה ללשון בהלכות שבת ט,יג), אינו גובה מהם, ואף על פי שאפשר לטעון שהוא מערים למכור כדי להפקיע מבעל החוב (יד"פ על פי מרומי שדה).
<b>הִקְנָה לְבַעַל חוֹבוֹ כָּל הַמִּטַּלְטְלִין עַל גַּב הַקַּרְקַע</b>. הקנה לו את המיטלטלין לעניין שיהיו משועבדים לפירעון החוב, ועשה זאת אגב הקנאת הקרקע לשעבוד פרעון חובו.
<b>שֶׁלֹּא בְּאַסְמַכְתָּא</b>. כינוי להתחייבות עתידית שאינה מחייבת בגלל חוסר גמירות דעת (ראה הלכות מכירה יא,ב).
<b>וְשֶׁלֹּא כְּטָפְסֵי הַשְּׁטָרוֹת</b>. שטרות שנכתבו כדוגמה או מסיבה אחרת, ואין להם תוקף (וראה רשב"א בבא בתרא מד,ב מדוע צריך לציין פרטים אלו).
<h3> ג</h3>
<b>עָשָׂה שָׂדֵהוּ הַפּוֹתִיקֵי</b>. ייחדה לגביית חובו (מקור המילה ביוונית ומשמעה משכון, נכס משועבד; ובפה"מ גיטין ד,ד דרש את המילה כמורכבת מצירוף של המילים 'פה תקנה'; להשלכות שיש לעשיית אפותיקי ראה לקמן ה"ד, ה"ח, כא,ו-ז, ובפסקים ושיטות כאן).
<b>וּשְׁטָפָהּ נָהָר</b>. כיסה אותה ולא ניתן להשתמש בה.
<b>הֲרֵי זֶה גּוֹבֶה מִשְּׁאָר נְכָסִים</b>. שייחוד השדה אינו מסיר את השעבוד מנכסים אחרים.
<b>וְאִם הִתְנָה עִמּוֹ שֶׁלֹּא יִהְיֶה לוֹ פֵּרָעוֹן אֶלָּא מִזּוֹ</b>. ובכך ייחד אותה יותר מאפותיקי רגיל.
<b>וּפֵרֵשׁ שֶׁאֵין לוֹ עָלָיו אַחֲרָיוּת</b>. שהתנו במפורש שאינו משעבד להלוואה את נכסיו שימכור או ייתן לאחרים.
<h3> ד</h3>
<b>לְשָׁעָה</b>. לזמן מוגבל.
<b>אֲבָל מְכָרָהּ מִמְכַּר עוֹלָם אֵינָהּ מְכוּרָה</b>. מכיוון שהיא משועבדת למלווה או לכתובת האישה, לא ניתן להעבירה לגמרי לבעלות אחרת.
<h3> ה</h3>
<b>הֲרֵי בַּעַל חוֹב גּוֹבֶה מִמֶּנּוּ</b>. מהקונה.
<b>מִפְּנֵי שֶׁיֵּשׁ לוֹ קוֹל</b>. שיש פרסום ששעבדו לחוב, ועל הקונה היה להימנע מלקנותו (השווה לעיל יא,ד).
<h3> ו</h3>
<b>רַבּוֹ</b>. אדונו.
<b>אַף עַל פִּי שֶׁכָּתַב לוֹ לֹא יִהְיֶה לְךָ פֵּרָעוֹן אֶלָּא מִזֶּה</b>. ושעבדו בשעבוד גמור שפירעון החוב יהיה דווקא ממנו.
<b>וְכֵן אִם הִקְדִּישׁוֹ</b>. ראה לקמן ה"ז.
<b>שֶׁהֶחָמֵץ... מַפְקִיעִין מִיַּד הַשִּׁעְבּוּד</b>. אם לווה מגוי וייחד לו לפירעון מאכל חמץ, כשמגיע הפסח איסור החמץ הפקיע את השעבוד לגוי והוא חוזר לרשות ישראל ונאסר בהנאה וחייב בביעור.
<b>וְכוֹתֵב עָלָיו שְׁטָר בְּחוֹבוֹ</b>. המלווה כותב ללווה שטר חוב חדש עבור הפסד זה, שכן כעת החוב התבטל מפני שהעבד יצא לחירות.
<b>וְטוֹרֵף מִזְּמַן זֶה הַשְּׁטָר</b>. אם המלווה בא לגבות מלקוחות של הלווה בשטר השני אינו גובה אלא ממה שנמכר לאחר שנכתב השטר ולא משעת ההלוואה המקורית.
<b>כְּמוֹ שֶׁבֵּאַרְנוּ בִּמְקוֹמוֹ</b>. הלכות חובל ומזיק ז,ז.
<b>וְכוֹפִין אֶת רַבּוֹ הַשֵּׁנִי לְשַׁחְרְרוֹ וכו'</b>. ראה גם שם הי"א, הלכות עבדים ח,טז.
<h3> ז</h3>
<b>הַמַּקְדִּישׁ נְכָסָיו</b>. לבית המקדש.
<b>וּכְשֶׁפּוֹדִין הַקַּרְקַע מִיַּד הַהֶקְדֵּשׁ</b>. כאשר גזברי ההקדש מוציאים את הקרקע למכירה והפודה משלם את שווייה להקדש והקרקע יוצאת לחולין.
<b>אוֹמְרִין וכו'</b>. כשמכריזים על מכירת הקרקע מודיעים מראש שלאחר הפדיון האישה או בעל החוב יגבו מהקרקע את חובם, ורק היתרה תהיה של הקונה.
<b>לְפִי שֶׁכְּשֶׁתִּפָּדֶה וְתֵצֵא לְחֻלִּין בְּיַד הַלּוֹקֵחַ יָבֹא בַּעַל חוֹב וְיִטְרֹף אוֹתָהּ וכו'</b>. שהשעבוד שפקע על ידי ההקדש לא התבטל, והוא חוזר לתוקפו לאחר הפדיון.
<b>כְּמוֹ שֶׁבֵּאַרְנוּ בַּעֲרָכִין</b>. הלכות ערכין וחרמין ז,יד-טז.
<h3> ח</h3>
<b>וְחוֹזֵר הַלּוֹקֵחַ וְתוֹבֵעַ לַמּוֹכֵר</b>. כדין קונה שנטרף.
<h3> ט</h3>
<b>בְּמָנֶה</b>. מאה דינרים.
<b>וְטָרַף הָאַחַת בְּמָנֶה</b>. עבור חצי מהחוב.
<b>אִם תִּרְצֶה לִהְיוֹת הַשָּׂדֶה שֶׁטָּרַפְתָּה שׁוּמָה לְךָ בְּכָל הַמָּאתַיִם שֶׁיֵּשׁ לְךָ וכו'</b>. הקונה יכול להעמיד בפני בעל החוב לבחור בין אחת משתי אפשרויות: או שהשדה שטרף עבור מאה תיחשב כשווה מאתיים ותהיה פירעון של כל החוב, או שיחזיר לו אותה והוא יפרע את כל המאתיים במקום הלווה.
<b>הֵא לְךָ מָאתַיִם שֶׁל חוֹבְךָ וְהִסְתַּלֵּק</b>. שהרי יכול הלוקח לסלק את בעל החוב בדמים כמבואר בהלכה הקודמת.
<b>רָצָה שִׁמְעוֹן וְעָמַד בָּהּ</b>. הסכים להסתפק בשדה שנטל תמורת החוב של מאתיים.
<b>אֵין לֵוִי חוֹזֵר וְתוֹבֵעַ אֶלָּא בְּמָנֶה אֶחָד</b>. אף על פי ששמעון לקח את השדה עבור החוב של מאתיים, לוי יכול לתבוע מראובן שמכר לו את השדה רק מנה אחד, שכן שווי השדה הוא באמת מנה.
<h3> י</h3>
<b>וּבָא שִׁמְעוֹן וּטְרָפָהּ</b>. ונותר חוב של עוד מאה.
<b>שֶׁהַמֵּאָה שֶׁנָּתְנוּ לוֹ מִצְוָה עָשׂוּ וכו'</b>. בדרך כלל כאשר הקונה משלם לבעל החוב ומסלק אותו מהשדה, הרי הוא כאילו קונה אותה ממנו והשעבוד שעליה פוקע. אמנם במקרה המדובר כאן יכול בעל החוב לטעון שהמאה שנתנו לו היתומים לא היו עבור סילוקו מן הקרקע, אלא כדי לפרוע את חוב אביהם. ונמצא שלפי טענתו השדה עדיין משועבדת לחובו.
<b>שֶׁמִּצְוָה עַל הַיְתוֹמִים לִפְרֹעַ חוֹב אֲבִיהֶם</b>. כדלעיל יא,ח (ומדובר כאן קודם תקנת הגאונים לגבות גם מהמיטלטלין — ש"ך קז ס"ק ט).
<b>וְאִם אָמְרוּ לו אֵלּוּ הַמֵּאָה דְּמֵי הַשָּׂדֶה שֶׁטָּרַפְתָּה</b>. אם אמרו במפורש שהמאה שנותנים לו אינם לשם פריעת חוב אביהם, אלא כדי לסלקו מהקרקע שטרף.
<h2>פרק יט</h2>
<h3> א</h3>
<b>אֶלָּא מִן הַבֵּינוֹנִית שֶׁבְּקַרְקְעוֹתָיו</b>. הקרקעות מתחלקות באופן בסיסי לשלוש רמות: עידית, בינונית וזיבורית.
<b>וְדִין תּוֹרָה שֶׁיִּגְבֶּה בַּעַל חוֹב מִן הַזִּבּוּרִית</b>. מעיקר הדין בעל חוב גובה מהקרקע הגרועה והכחושה של הלווה שנקראת זיבורית.
<b>שֶׁנֶּאֱמַר בַּחוּץ תַּעֲמֹד וְהָאִישׁ וכו'</b>. הפסוק מדבר על נטילת משכון מהלווה, ונאמר בו שהמלווה עומד בחוץ "והאיש אשר אתה נֹשה בו יוציא אליך את העבוט החוצה", שהלווה מחליט מה להוציא למלווה. ומן הסתם מוציא לו דבר גרוע, ולכן גם בית דין גובים כך.
<b>כְּדֵי שֶׁלֹּא תִּנְעֹל דֶּלֶת בִּפְנֵי לֹוִין</b>. שאם המלווים יקבלו מהלווים את הקרקע הגרועה ביותר שלהם, הם עלולים להימנע מלהלוות להם, ולכן לטובת הלווים תיקנו שהמלווה יגבה מבינונית.
<b>לֹא יִפָּרַע אֶלָּא מִן הַזִּבּוּרִית</b>. שבהם לא תיקנו חכמים שיגבה מבינונית.
<h3> ב</h3>
<b>אֵין נִפְרָעִין מִנְּכָסִים מְשֻׁעְבָּדִין בְּמָקוֹם שֶׁיֵּשׁ נְכָסִים בְּנֵי חוֹרִין</b>. כאשר יש נכסים ברשות הלווה ('בני חורין'), אין גובים מהנכסים שאינם ברשותו כעת אך משועבדים לחוב.
<b>בֵּין שֶׁנְּתָנָם</b>. במתנה.
<b>נִשְׁתַּדְּפוּ</b>. התקלקלו עד שאינם מניבים.
<b>שֶׁכֵּיוָן שֶׁנִּשְׁחֲתוּ כְּאִלּוּ אֵינָם</b>. וכאשר אין בידו בני חורין גובים מהמשועבדים.
<h3> ג</h3>
<b>וְהָלַךְ שִׁמְעוֹן וּמָכַר שָׂדֶה אַחַת לְלֵוִי</b>. מאותן שדות שקנה מראובן.
<b>רָצָה מִזֶּה גּוֹבֶה רָצָה מִזֶּה גּוֹבֶה</b>. בעל החוב יכול לבחור לגבות חובו משמעון שהרי הוא קנה את כל הקרקעות של ראובן החייב, ונכנס במקומו לעניין השעבוד. ויכול גם לבחור לגבות מלוי במקרים מסוימים, כמבואר בסמוך.
<b>בְּשֶׁלָּקַח לֵוִי בֵּינוֹנִית</b>. שמעיקר הדין גובים ממנה, כדלעיל ה"א.
<b>מִפְּנֵי זֶה טָרַחְתִּי וְלָקַחְתִּי שָׂדֶה שֶׁאֵין דִּינְךָ לִגְבּוֹת מִמֶּנָּה</b>. במכוון קניתי את השדה הזו דווקא, והשארתי אצל שמעון את השדה שדינך לגבות ממנה.
<b>שֶׁהֲרֵי אוֹמֵר לוֹ הִנַּחְתִּי לְךָ מָקוֹם לִגְבּוֹת מִמֶּנּוּ</b>. מהבינונית שביד שמעון.
<h3> ד</h3>
<b>כְּבָר בֵּאַרְנוּ שֶׁהַנִּזָּקִין שָׁמִין לָהֶן בָּעִדִּית</b>. אדם שניזוק על ידי חברו, גובה ממנו מהעידית שבנכסיו (הלכות נזקי ממון ח,י).
<b>וּבַעַל חוֹב בַּבֵּינוֹנִית</b>. לעיל ה"א.
<b>וּכְתֻבַּת אִשָּׁה בַּזִּבּוּרִית</b>. הלכות אישות טז,ג.
<b>הָיוּ לוֹ עִדִּית וְזִבּוּרִית וכו'</b>. העיקרון הוא שאם אי אפשר לגבות את הקרקע שמגיעה על פי דין, גובה קרקע פחותה יותר ואינו יכול לגבות קרקע טובה יותר (ומדובר כגון שהיו לחייב בתחילה עידית בינונית וזיבורית, ולאחר שהתחייב מכר אחת מהן, ולכן יכולים להיות מקרים שהקרקעות שנותרו הן עידית ובינונית או בינונית וזיבורית, שהרי שמים לפי איכות קרקעותיו של הלווה כמבואר לעיל ה"א — כס"מ).
<h3> ה</h3>
<b>מְכָרָן לִשְׁלֹשָׁה בְּנֵי אָדָם</b>. לכל אחד קרקע מסוג אחר.
<b>בְּבַת אַחַת</b>. בו זמנית.
<b>כֻּלָּן נִכְנְסוּ תַּחַת הַבְּעָלִים</b>. כל הקרקעות שקנו משועבדות לאותו סוג החוב כשהיו ביד המוכר, וכל אחד מהנושים גובה כדינו.
<b>מְכָרָן לָזֶה אַחַר זֶה</b>. מכר לכמה קונים בזמנים שונים.
<b>כֻּלָּן טוֹרְפִין מִן הָאַחֲרוֹן</b>. גובים מן הקונה האחרון, שהוא לא השאיר די נכסים אצל החייב לגבות מהם.
<b>לֹא הִסְפִּיק</b>. הנכסים שקנה לא הספיקו לכיסוי כל החוב.
<b>מִשֶּׁלִּפְנֵי פָּנָיו</b>. מהקונה הראשון.
<b>אֲפִלּוּ הָיָה הָאַחֲרוֹן הוּא שֶׁלָּקַח הַזִּבּוּרִית</b>. אף על פי שהניזק והמלווה מפסידים מכך, כולם גובים זיבורית.
<b>הַלּוֹקֵחַ הַקּוֹדֵם</b>. שקנה מוקדם יותר מהבעלים.
<b>הִנַּחְתִּי לְךָ מָקוֹם לִגְבּוֹת מִמֶּנּוּ</b>. שכשקנה את הקרקע נשארו בידי הבעלים נכסים אחרים שמהם יכול בעל החוב לגבות.
<h3> ו</h3>
<b>הֲרֵי זֶה הַלּוֹקֵחַ נִכְנָס תַּחַת הַבְּעָלִים</b>. וכל אחד מהנושים גובה כדינו.
<b>הֲרֵי הִנַּחְתִּי לְךָ מָקוֹם לִגְבּוֹת מִמֶּנּוּ</b>. שהזיבורית הייתה בת חורין כשקנה את הקרקעות הטובות ממנה, ולכן היא קודמת לגבייה.
<b>וְלָמָּה אֵינוֹ אוֹמֵר לוֹ הַטּוֹרֵף כָּךְ אִם לָקַח עִדִּית בָּאַחֲרוֹנָה וכו'</b>. שהרי כשם שהקונה יכול לטעון שיטרפו ממנו על פי סדר הקנייה, ויגבו רק מן הזיבורית, כך גם הטורף יכול להשתמש באותה הטענה, ולטעון שדינו לגבות מהקרקע שנקנתה אחרונה, שהרי הייתה בת חורין בזמן שהאחרות כבר נמכרו.
<b>שֶׁזּוֹ תַּקָּנָה הִיא לַלּוֹקֵחַ</b>. שמעיקר הדין אין משמעות לסדר קניית הקרקעות, ורשות הייתה לנושה לגבות מן הלקוחות המוקדמים. וחכמים תיקנו לטובת הקונים שכל מי שהניח מקום לגבות ממנו בקרקעות בני חורין, לא יגבו ממנו בתחילה.
<b>וַהֲרֵי אוֹמֵר לָהֶן אִי אֶפְשִׁי בְּתַקָּנָה זוֹ וכו'</b>. הקונה יכול למחול על התקנה, משום שפועלת לרעתו כאשר קנה עידית באחרונה.
<h3> ז</h3>
<b>שֶׁהֲרֵי אֵין לוֹ בַּמֶּה יִדְחֶה אוֹתָן</b>. מכיוון שקנה עידית באחרונה, בעלי החוב גובים ממנה, שכן על פי תקנת חכמים גובים מהקרקע האחרונה שנשארה ברשות החייב. ובמקרה זה אין הקונה יכול לטעון שאינו מעוניין בתקנת חכמים, שהרי הוויתור על התקנה מסתמך על כך שכל הקרקעות של החייב בידו, וכאן הבינונית והזיבורית כבר אינן בידו אלא ביד אחרים (ראה מאירי בבא קמא ח,ב).
<b>מָכַר עִדִּית וְהִנִּיחַ בֵּינוֹנִית וְזִבּוּרִית</b>. הקונה הראשון מכר את העידית שקנה באחרונה והניח ברשותו את הבינונית והזיבורית.
<b>הַנִּזָּקִין טוֹרְפִין מִן הָעִדִּית שֶׁבְּיַד לוֹקֵחַ הַשֵּׁנִי וכו'</b>. שהקונה השני קנה מהראשון את הזכויות שהיו לו בקרקע. וכשם שהקונה הראשון יכול לוותר על תקנת חכמים בזמן שכל הקרקעות היו בידו ולתת לכל אחד כדינו (כדלעיל ה"ו), כך גם הקונה השני (בבלי שם).
<h3> ח</h3>
<b>וְאַחַר כָּךְ מָכַר הַלֹּוֶה נְכָסָיו לִשְׁנַיִם</b>. בזמנים שונים.
<b>דִּין וּדְבָרִים אֵין לִי עִמְּךָ</b>. וסילק את השעבוד שיש לו עליו בגביית חוב זה.
<b>וְקָנוּ מִיָּדוֹ</b>. עשו קניין סודר על סילוק השעבוד (ראה הלכות מכירה ה,ה ובביאור שם).
<b>הִנַּחְתִּי לְךָ מָקוֹם לִגְבּוֹת מִמֶּנּוּ אֵצֶל בַּעַל חוֹבְךָ וכו'</b>. שהרי כשקנה את נכסי הלווה השאיר אצלו נכסים שיהיה אפשר לגבות מהם את החוב.
<b>וְהוּא הַדִּין לָאִשָּׁה בִּכְתֻבָּתָהּ</b>. שבעלה מכר לשני קונים בזמנים שונים את נכסיו המשועבדים לכתובתה.
<b>אֲבָל אִם כָּתְבוּ לָרִאשׁוֹן טוֹרְפִין מִן הַשֵּׁנִי</b>. שאף על פי שסילקו הנושים את השעבוד שעל נכסי הקונה הראשון, נשאר עדיין השעבוד על הנכסים שקנה הקונה השני ולכן אפשר לטרוף ממנו.
<b>וּמָכַר אַחֲרֶיהָ שָׂדֶה שְׁנִיָּה לְלוֹקֵחַ שֵׁנִי</b>. והחוב הוא בשווי שתי השדות יחד, כמבואר בסוף ההלכה.
<b>וְלוֹקֵחַ רִאשׁוֹן טוֹרֵף מִלּוֹקֵחַ שֵׁנִי שָׂדֶה שְׁנִיָּה</b>. כשטרף המלווה מהקונה הראשון את הקרקע נעשה המוכר חייב לו, והקונה הראשון יכול לגבות את חובו מהקרקע שבידי הקונה השני שמשועבדת לחובו.
<b>וְלוֹקֵחַ שֵׁנִי מוֹצִיא אוֹתָהּ מִבַּעַל הַחוֹב שֶׁהֲרֵי כָּתַב לוֹ</b>. שלאחר שטרף הקונה הראשון את השדה מהקונה השני יכול בעל החוב לטרוף ממנו את השדה שהרי חובו קדם לחובו של הקונה (ראה לקמן כ,א). ומכיוון שהשדה של הקונה השני נמצאת כעת בידי בעל החוב, יכול הלה להוציאה מידי בעל החוב, שהרי הוא סילק את השעבוד שיש לו על קונה זה.
<b>וְלוֹקֵחַ רִאשׁוֹן חוֹזֵר וְטוֹרֵף מִשֵּׁנִי</b>. את הקרקע שנטל מבעל החוב.
<b>וְחוֹזְרִין חֲלִילָה עַד שֶׁיַּעֲשׂוּ פְּשָׁרָה בֵּינֵיהֶן</b>. מצב זה חוזר על עצמו באופן מעגלי ואין לו פתרון הלכתי עד שיגיעו להסכם פשרה.
<h2>פרק כ</h2>
<h3> א</h3>
<b>מִי שֶׁיֵּשׁ עָלָיו חוֹבוֹת הַרְבֵּה</b>. לאנשים שונים, ואין בידו מספיק כדי לפרוע את כל חובותיו.
<b>בֵּין מִן הַלֹּוֶה עַצְמוֹ בֵּין מִן הַלָּקוֹחוֹת</b>. בין אם גובים את החוב ישירות מהלווה ובין אם גובים מהנכסים המשועבדים שבידי הקונים, הקדימות היא למי שחובו קדם.
<b>בַּקַּרְקָעוֹת שֶׁהָיוּ לוֹ בְּעֵת שֶׁלָּוָה</b>. והן השתעבדו בשעת ההלוואה, ולכן מי שהלווה קודם שעבודו קודם.
<b>אַף עַל פִּי שֶׁכָּתַב לְכָל אֶחָד מֵהֶן שֶׁאֲנִי עָתִיד לִקְנוֹת מְשֻׁעְבָּד לְךָ</b>. שבאופן זה גם הקרקעות שקנה אחר כך משתעבדות למלווה (לעיל יח,ב).
<b>אֵין בָּהֶן דִּין קְדִימָה</b>. מכיוון שהשעבוד חל עליהן בזמן הקנייה, ואז היה כבר מחויב לכולם, ולכן אין למלווים המוקדמים יתרון על המאוחרים.
<h3> ב</h3>
<b>הֲרֵי הַשָּׂדֶה מְשֻׁעְבֶּדֶת לָרִאשׁוֹן</b>. מכיוון שהשתעבדה לראשון בזמן שנקנתה ולשני השתעבדה רק לאחר מכן כאשר לווה ממנו.
<b>וְכֵן אֲפִלּוּ הָיוּ מֵאָה</b>. דיני הקדימות נוהגים באותו האופן בין אם היו שני בעלי חוב ובין אם היו מאה.
<b>קָדַם אֶחָד מִשְּׁאָר אָדָם</b>. שאינו נושה בלווה.
<b>וְכֵן אִם אָמַר לוֹ הַלֹּוֶה וכו'</b>. אם האחר לא תפס מעצמו, אלא הלווה אמר לו שיזכה עבור אחד מהמלווים, זכה בו עבורו גם אם יש בעלי חוב אחרים שהלוואתם קדמה. שבמקרה זה הלווה הוא שמקנה למלווה את המיטלטלין, אלא שמקנה זאת על ידי אדם אחר, שהרי 'זכה' ו'תן' הן לשונות הקנאה (ראה הלכות זכייה ומתנה ד,ד).
<h3> ג</h3>
<b>שֶׁזְּמַנָּן כֻּלָּן יוֹם אֶחָד</b>. ובאותו מקום לא מציינים בשטר את שעת ההלוואה, ולא ניתן לדעת מתוכם איזה חוב קדם.
<b>כָּל שֶׁקָּדַם מֵהֶן וְגָבָה... זָכָה</b>. כדין שניים שלוו באותו זמן.
<h3> ד</h3>
<b>אִם כְּשֶׁיִּתְחַלֵּק הַמָּמוֹן הַנִּמְצָא עַל מִנְיָנָם</b>. אם נחלק את הנכסים בשווה לפי מספר הנושים.
<b>יַגִּיעַ לַפָּחוּת שֶׁבָּהֶן כְּשִׁעוּר חוֹבוֹ</b>. יקבל המלווה שחייבים לו הכי מעט את מלוא חובו.
<b>וְחוֹזְרִין הַנִּשְׁאָרִין מִבַּעֲלֵי הַחוֹבוֹת וְחוֹלְקִין הַיָּתֵר בֵּינֵיהֶן כַּדֶּרֶךְ הַזֹּאת</b>. חולקים שוב פעם בשווה לפי גובה החוב הנמוך יותר, ואז היתרה עוברת לבעלי החובות הגבוהים.
<b>מָנֶה</b>. מאה זוז.
<b>נוֹטְלִין מֵאָה מֵאָה</b>. כל אחד גובה מאה.
<b>וְיֵשׁ מִן הַגְּאוֹנִים שֶׁהוֹרָה שֶׁחוֹלְקִין לְפִי מָמוֹנָם</b>. לדעתם חולקים הכול באופן יחסי לגודל החוב. כגון במקרה הנידון שסך החובות מגיע לאלף, מי שנושה מאה נוטל עשירית מנכסי הלווה, מי שנושה מאתיים נוטל שתי עשיריות ומי שנושה שבע מאות נוטל שבע עשיריות.
<b>וְלָזֶה דַּעְתִּי נוֹטָה בַּמִּטַּלְטְלִין</b>. שכאשר גובים מקרקעות, שעליהן חל שעבוד נכסים, חולקים בשווה מכיוון שלכל אחד מהחייבים יש שעבוד על כל נכסי הלווה, וממילא כוחם שווה. אבל כשגובים ממיטלטלין שבהם אין שעבוד, מי שחובו גדול יותר זכאי לחלק גדול יותר בגבייה (ע"פ יד"פ).
<b>בָּאוּ כֻּלָּן בְּיַחַד לִגְבּוֹת</b>. בעלי השטר שזמנם שווה.
<b>כֵּיצַד חוֹלְקִין</b>. בכל המקרים שנזכרו אין לאחד מבעלי החוב קדימות על פני השני וחולקים בשווה. אמנם כאשר הלווה חייב סכום שונה לכל אחד מהם ואין לו די נכסים כדי לשלם לכולם, יש לברר באיזה אופן תהיה חלוקת הממון ביניהם.
<h3> ה</h3>
<b>וְשִׁמְעוֹן שְׁטָרוֹ בְּנִיסָן סְתָם</b>. בשטר מצוין רק באיזה חודש הלווה לו, בלי ציון היום המדויק, ואין ידוע אם נכתב לפני השטר של ראובן או אחריו.
<b>מוֹרִידִין לְתוֹכָהּ רְאוּבֵן</b>. בית דין מגבים אותה לראובן.
<b>שֶׁמָּא שְׁטָרוֹ שֶׁל שִׁמְעוֹן בְּסוֹף נִיסָן הָיָה</b>. ועליו להוכיח ששטרו קדם לשטרו של ראובן.
<b>וְכֵן אֵין שִׁמְעוֹן יָכוֹל לִטְרֹף מֵאִיָּר וָאֵילָךְ</b>. אם הלווה מכר באייר קרקע אחרת, אף על פי שבוודאי זו נמכרה לאחר שלווה משמעון, שמעון אינו יכול לטרוף אותה מן הקונה.
<b>שֶׁהֲרֵי הַלּוֹקֵחַ אוֹמֵר לוֹ וכו'</b>. הקונה דוחה אותו בטענה שאין הוא בעל הזכות לטרוף ממנו, שייתכן ששטרו קודם לשטר של ראובן, ואם כן היה צריך הוא לטרוף את קרקע בת החורין שטרף ראובן, ורק לראובן יש זכות לטרוף מהקונה.
<b>לְפִיכָךְ אִם כָּתְבוּ הַרְשָׁאָה זֶה לָזֶה טוֹרְפִין מֵאִיָּר וָאֵילָךְ מִכָּל צַד</b>. ראובן ושמעון יכולים לכתוב שטר שבו כל אחד מסמיך את השני שיתבע עבורו את חובו, ואז כל אחד מהם הריהו בא כוחו של חברו וגובה את הקרקע מהלוקח, בין אם מכוח ראובן ובין אם מכוח שמעון (ראה הלכות שלוחין ושותפין ג,א).
<b>וְהוּא הַדִּין בִּרְאוּבֵן וְשִׁמְעוֹן שֶׁמָּכַר לָהֶן לֵוִי שָׂדֶה אַחַת בִּשְׁנֵי שְׁטָרוֹת וכו'</b>. אם מכר לשניהם את אותה שדה ולא ידוע מי הראשון שזכה בה, זה שמופיע בשטרו חמישה בניסן קודם לחברו, אלא אם כן יוכיח הלה ששטרו קדם.
<h2>פרק כא</h2>
<h3> א</h3>
<b>בַּעַל חוֹב גּוֹבֶה אֶת הַשֶּׁבַח שֶׁהִשְׁבִּיחַ הַלּוֹקֵחַ</b>. מלווה שבא לגבות קרקע מאדם שקנאה מהלווה, גובה גם ממה שהשביח הקונה בקרקע, ולא רק משווי הקרקע עצמה ללא השבח.
<b>בֵּין שֶׁהִשְׁבִּיחַ מֵחֲמַת הוֹצָאָה</b>. שהקונה השקיע והוציא הוצאות עבור השבח.
<b>גּוֹבֶה חֲצִי הַשֶּׁבַח</b>. והחצי השני נשאר אצל הקונה.
<b>בְּמָנֶה</b>. מאה דינרים.
<b>וְאִם הִשְׁבִּיחָה מֵחֲמַת עַצְמָהּ</b>. ושווה כעת מאתיים.
<b>שֶׁהוּקְרָה בְּדָמִים</b>. שהתייקרה ללא שהשתנתה.
<b>אוֹ עָלוּ בָּהּ אִילָנוֹת</b>. צמחו מעצמם.
<b>לֹא יִהְיֶה הַלּוֹקֵחַ רַע כֹּחַ מִיּוֹרֵד לִשְׂדֵה חֲבֵרוֹ שֶׁלֹּא בִּרְשׁוּת</b>. לא מסתבר שמעמדו של הקונה יהיה פחות ממעמדו של מי שמעבד את שדה חברו ללא רשותו והשביחה, שאומדים את ההשקעה ואת שווי ההשבחה ומשלם לו הבעלים את הפחות שבשניהם (הלכות גזלה י,ד). ולכן גם כאן יש לתת לקונה את מה שהשקיע בשדה, ולאחר מכן יחלקו ביניהם הקונה ובעל החוב את השבח שנשאר.
<b>וְחוֹזֵר הַלּוֹקֵחַ וְגוֹבֶה הַקֶּרֶן מִנִּכְסֵי שִׁמְעוֹן אַף מִן הַמְשֻׁעְבָּדִין</b>. למוכר יש אחריות על השדה שמכר, וכאשר היא נלקחת מהקונה עליו להחזיר לו את דמי הקנייה. והקונה יכול לגבות את חובו מנכסים משועבדים שנמכרו או ניתנו לאחרים אחרי שקנה את השדה (ראה לעיל יא,ה).
<b>בֵּין חֶצְיוֹ</b>. אם השביחה מחמת השקעה של הקונה.
<b>בֵּין כֻּלּוֹ</b>. אם השביחה מעצמה.
<b>שֶׁתַּקָּנַת עוֹלָם הִיא וכו'</b>. חכמים תיקנו שבמקרים הנזכרים כאן לא יגבו את החוב מנכסים משועבדים מפני תיקון העולם.
<b>שֶׁלֹּא יִגָּבֶה הַשֶּׁבַח</b>. הנזכר בהלכה כאן.
<b>וְלֹא הַפֵּרוֹת שֶׁאָכַל הַגַּזְלָן</b>. הגוזל שדה ואכל פירותיה צריך להחזיר את הקרקע ואת דמי הפירות שאכל. ודמים אלו נגבים רק מנכסים בני חורין של הגזלן (ראה הלכות גזלה ט,ה).
<b>וְלֹא מְזוֹן הָאִשָּׁה וְהַבָּנוֹת</b>. מתנאי הכתובה שהאישה והבנות ניזונות מנכסי האדם שמת עד שיתארסו או עד שהאישה תתבע כתובתה והבנות יבגרו (הלכות אישות יח,א, יט,י). ואם מת ויורשיו מכרו את נכסיו אינן יכולות לטרוף אותם מהקונה לצורך מזונותיהן (ראה שם יח,יג).
<b>שֶׁאֵלּוּ דְּבָרִים שֶׁאֵין לָהֶם קִצְבָּה</b>. ערכם אינו ידוע מראש, ומשום כך הקונים מיד אלו את קרקעותיהם אינם יכולים להעריך מהו הסיכון שהם נוטלים על עצמם.
<b>וּמִקֻּלֵּי כְּתֻבָּה שֶׁלֹּא תִּטְרֹף אִשָּׁה מִן הַשֶּׁבַח בִּכְתֻבָּתָהּ</b>. אף שהכתובה עצמה נגבית מנכסים משועבדים (שהרי יש לה קצבה), קבעו חכמים שאינה יכולה לגבות את דמי הכתובה מהשבח שנוצר אצל הקונה. והגבלה זו היא מן הדברים שבהם דין הכתובה קל יותר מדיני שאר שטרי חוב (ראה שם טז,ה).
<b>וְלָמָּה יִטְרֹף בַּעַל חוֹב חֲצִי הַשֶּׁבַח בִּלְבַד הַבָּא מֵחֲמַת הוֹצָאָה</b>. ולא ייטול את כולו כמו שנוטל את כל הקרן.
<b>וְנִמְצָא רְאוּבֵן וְלֵוִי בִּשְׁנֵי בַּעֲלֵי חוֹבוֹת לְשִׁמְעוֹן</b>. ראובן המלווה ולוי הקונה הם במעמד של שני בעלי חוב לשמעון.
<b>וְהַשֶּׁבַח בִּנְכָסִים שֶׁבָּאוּ לוֹ אַחַר שֶׁלָּוָה מִשְּׁנֵיהֶם</b>. השבח הוא במעמד של נכסים שהגיעו לבעלים לאחר שהתחייב לשניהם [בחלק מהדפוסים וכתה"י הגרסא: "ונמצא ראובן ולוי כשני... והשבח כנכסים...", והכוונה זהה.]
<b>שֶׁהֵן חוֹלְקִין כְּאֶחָד כְּמוֹ שֶׁבֵּאַרְנוּ</b>. שהנכסים משועבדים לשני בעלי החוב ומתחלקים ביניהם באופן שווה, כמבואר לעיל כ,א (וכל זה בשבח שהשביח הקונה, אך שבח שבא מאליו אינו נחשב לקניין חדש אלא לחלק מהקרקע שהייתה בשעת ההלוואה והשתעבדה רק למלווה ולכן הוא נוטל את כולה).
<b>טוֹרֵף שִׁמְעוֹן וְלֵוִי הַקֶּרֶן וְחוֹלְקִין אוֹתוֹ בְּשָׁוֶה</b>. שהרי הקרן משועבדת לשניהם באופן שווה מכיוון שהקרקע נקנתה אחרי זמן ההלוואה של שניהם (ראה לעיל כ,א).
<b>וְחוֹזֵר שִׁמְעוֹן וְלֵוִי וִיהוּדָה שְׁלָשְׁתָּם וְחוֹלְקִין מֵאָה וַחֲמִשִּׁים שֶׁל שֶׁבַח</b>. שהרי השבח משועבד גם ליהודה.
<b>עַל הַדֶּרֶךְ שֶׁפֵּרַשְׁנוּ</b>. לעיל כ,ד, שם נתבאר כיצד חולקים במקרה שהלווה חייב סכום שונה לכמה נושים ואין לו די ממון לשלם לכולם.
<b>נִמְצָא וכו'</b>. בתחילה שמעון ולוי חולקים ביניהם את המאה וחמישים ששווה הקרן, שהיא משועבדת רק להם. ולאחר מכן מחלקים שלושתם את השבח ביניהם.
<b>שִׁמְעוֹן טָרַף בְּמָנֶה שֶׁלּוֹ מִשָּׂדֶה זוֹ</b>. שבעים וחמישה מהקרן, ועוד עשרים וחמישה מהשבח, שחלקו מוגבל עד סכום ההלוואה.
<b>וְלֵוִי טָרַף מֵאָה וּשְׁלֹשִׁים וְשִׁבְעָה וּמֶחֱצָה</b>. שבעים וחמישה מהקרן, ועוד שישים ושניים וחצי (שהם עשרים וחמישה זוזים בחלוקה הראשונה בין שלושתם, ועוד שלושים ושבעה וחצי שהם מחצית מן היתרה, שחולק בה בשווה עם יהודה).
<b>וִיהוּדָה נָטַל מִן הַשֶּׁבַח שְׁנַיִם וְשִׁשִּׁים וּמֶחֱצָה</b>. שיהודה נטל מהשבח בלבד.
<h3> ב</h3>
<b>שֶׁאָכַל הַלּוֹקֵחַ</b>. שנטל מהשדה.
<b>שֶׁהִגִּיעוּ לְהִבָּצֵר</b>. שהבשילו וראויים להיבצר.
<b>הֲרֵי בַּעַל חוֹב גּוֹבֶה מֵהֶן</b>. אף שאינם זקוקים לקרקע, אינם נחשבים כפירות שביד הקונה.
<h3> ג</h3>
<b>כַּמָּה הָיְתָה שָׁוָה בִּשְׁעַת מַתָּנָה</b>. הקרקע ללא השבח.
<b>וְאִם קִבֵּל הַנּוֹתֵן אַחֲרָיוּת הַמַּתָּנָה</b>. שאם יקחו מהמקבל את השדה שקיבל, ישלם לו הנותן את דמיה.
<b>וְלָמָּה יִטְרֹף וכו'</b>. מהי סיבת ההבדל בין קונה למקבל מתנה בטריפת השבח.
<b>וְרָצָה הַלּוֹקֵחַ וְקִבֵּל דָּבָר זֶה וכו'</b>. הלוקח הסכים לתנאי האחריות של המוכר, והוא החזיק בקרקע על דעת שהמוכר אחראי לשלם לו במקרה שיטרפו ממנו את הקרן והשבח, ומכאן שטריפת השבח מהקונה כלולה בהסכם בתנאי המכירה.
<b>וַאֲפִלּוּ לֹא כָּתַב</b>. גם אם המוכר לא כתב אחריות ללוקח על המכירה.
<b>כְּבָר נוֹדַע שֶׁזֶּה דִּין הַמּוֹכֵר עִם הַלּוֹקֵחַ</b>. שבסתם מכירה מקבל המוכר אחריות גם אם לא כתב זאת במפורש (הלכות מכירה יט,ג). ולעומת זאת, במתנה אין אחריות אלא אם כן היא מפורשת בשטר (ראה הלכות שכנים יג,א).
<h3> ד</h3>
<b>וְכֵן יְתוֹמִים וכו'</b>. יתומים שירשו קרקע מאביהם ובא בעל חובו לטרוף מהם את הקרקע לאחר שהשביחו אותה, דינם דומה לדינו של מקבל מתנה לגבי טריפת שבח, שכן גם להם אין ממי ליטול את מה שהשקיעו.
<h3> ה</h3>
<b>תְּעָלָה</b>. תועלת.
<b>כְּגוֹן שֶׁנִּשְׁאַר לוֹ בַּשָּׂדֶה בֵּית תִּשְׁעַת קַבִּין וּבַגִּנָּה בֵּית חֲצִי קַב</b>. שדה מיועדת לעבודת אדמה נרחבת ולכן אם שטחה קטן מכדי זריעת תשעה קבים אין בה תועלת בתור שדה, ואילו לגינה שמיועדת לעבודת אדמה מצומצמת, דרוש לפחות שטח של זריעת חצי קב (ראה הלכות שכנים א,ד).
<b>יִשְׁתַּתְּפוּ בָּהּ שְׁנֵיהֶם</b>. ישתמשו בה בשכנות כל אחד בחלקו.
<b>וְאִם לֹא נִשְׁאַר לוֹ דָּבָר שֶׁאִלּוּ יֵחָלֵק יִהְיֶה שֵׁם כֻּלּוֹ עָלָיו</b>. אם לאחר שנטל המלווה את שמגיע לו, לא נותר לקונה חלק שעדיין נקרא בפני עצמו בשם הקודם של הדבר לפני שנחלק.
<b>נוֹתֵן לוֹ בַּעַל חוֹב אֶת דָּמָיו</b>. בעל החוב נותן את שווי החלק שנותר כפיצוי לקונה, ותהיה כולה שלו.
<h3> ו</h3>
<b>הָיְתָה הַשָּׂדֶה הַפּוֹתִיקֵי וכו'</b>. אם הלווה ייחד את הקרקע הזו לגביית החוב (ראה לעיל יח,ג), דין השבח שונה ממקרה של שעבוד רגיל.
<b>בַּעַל חוֹב נוֹטֵל אֶת כֻּלָּהּ</b>. שלא כבמקרה הרגיל, שבו השבח מתחלק בין המלווה לקונה מכיוון שהוא משועבד לשניהם בשווה (כדלעיל ה"א), כאן השבח כולו שייך למלווה שהרי השדה הייתה מיוחדת לו עבור חובו, ונמצא שהשבח כולו שייך לשדה שלו שהשביחה.
<b>וְרוֹאִין חֲצִי הַשֶּׁבַח הַנִּשְׁאָר לַלּוֹקֵחַ וכו'</b>. אף על פי שכל השבח שייך למלווה, מכל מקום הוא הגיע כתוצאה מהשקעה של הקונה, ולכן צריך המלווה לשלם לו על כך. והקונה נידון כעין היורד לשדה חברו שלא ברשות, שאומדים את ההשקעה ואת שווי ההשבחה ומשלם לו הבעלים את הפחות שבשניהם. אמנם במקרה זה מגבילים את החזר ההוצאה שמקבל הקונה עד למחצית מסכום השבח (ראה יד"פ שנתן טעם לדבר וצ"ע).
<h3> ז</h3>
<b>בַּעַל חוֹב שֶׁבָּא לִטְרֹף מִן הַיְתוֹמִים</b>. בחוב שהיה חייב לו אביהם.
<b>יְתוֹמִים אוֹמְרִים אָנוּ הִשְׁבַּחְנוּ</b>. ואין השבח משועבד לחוב.
<b>וּבַעַל חוֹב אוֹמֵר שֶׁמָּא אֲבִיכֶם הִשְׁבִּיחַ</b>. ומגיע לו לקבל את השבח עבור חובו.
<b>שָׁמִין לָהֶן אֶת הַשֶּׁבַח וְאֶת הַהוֹצָאָה וכו'</b>. אומדים את שווי השבח ואת ההוצאות שהוציאו עבור שבח זה, והיתומים מקבלים הסכום הנמוך מבין השניים.
<b>וּמַעֲלֶה אוֹתָם בְּדָמִים</b>. משלם להם דמים עבור אותו סכום.
<b>בְּשֶׁעָשָׂה שָׂדֶה זוֹ הַפּוֹתִיקֵי</b>. אף על פי שבדרך כלל בעל חוב אינו גובה את השבח כלל מן היתומים (כדלעיל ה"ד), אם עשה את השדה אפותיקי הריהי שלו, ודינם של היתומים כמי שירד לשדה חברו שלא ברשות ששמין להם את השבח ואת ההוצאה ונוטלים את הנמוך מבין שניהם.
<b>אֲבָל אִם לֹא עָשָׂה הַפּוֹתִיקֵי וכו'</b>. במקרה זה אין למלווה זכות בקרקע, וכל השבח שלהם. ולכן יכולים לבחור לתת לו דמים בשווי הקרקע ולסלקו ממנה או לתת לו קרקע בניכוי השבח שהשביחו בה (כדלעיל יח,ח).
<h2>פרק כב</h2>
<h3> א</h3>
<b>סֵדֶר גְּבִיַּת הַחוֹב</b>. שלבי הליך הגבייה.
<b>כְּשֶׁיָּבִיא הַמַּלְוֶה שְׁטָרוֹ לְבֵית דִּין וְיִתְקַיֵּם</b>. בית דין יאשרו את חתימות העדים (לאופן קיום שטר ראה הלכות עדות פרק ו).
<b>וְאֵין יוֹרְדִין לִנְכָסָיו תְּחִלָּה עַד שֶׁיִּתְבָּעֶנּוּ</b>. הליך ההחזקה בנכסי הלווה אינו מתחיל עם הצגת השטר אלא רק לאחר שיתבע המלווה את הלווה ולא ישלם לו.
<b>מְסַלְּקִין אוֹתוֹ</b>. את המלווה מנכסי הלווה (ר"א אב"ד לבבא בתרא קעד,א וכן משמע מהריטב"א שם). ויש מפרשים שמסלקים את הדיין מלדון (ר"ג ומאירי שם).
<b>אוֹ אֲמַשְׁכֵּן אוֹ אֶמְכֹּר</b>. מהקרקעות שיש בידו. אבל ממיטלטלין גובים מיד (ויש שכתבו שגם במיטלטלין אם התרצה המלווה שלא לגבות ונתן לו רשות למכרם ולשלם מדמיהם, נותנים לו שלושים יום — יד"פ ע"פ שו"ת הרי"ף סי' קה וסי' רעא).
<b>שֶׁאִלּוּ הָיוּ שָׁם מִטַּלְטְלִין מִיָּד הָיוּ בֵּית דִּין גּוֹבִין מֵהֶן</b>. וממילא אין אפשרות שיהיו ביד הלווה מיטלטלין כדי ליתנם כמשכון למלווה.
<b>וְאִם רָצָה הַמַּלְוֶה לְהַחֲרִים עַל מִי שֶׁיֵּשׁ לוֹ מָעוֹת אוֹ מִטַּלְטְלִין</b>. המלווה רשאי להטיל חרם בלשון כללית על מי שיש לו אפשרות לשלם מעות או מיטלטלין ודוחה אותו בדברים (ראה לעיל א,ד).
<b>אַדְרַכְתָּא</b>. שטר שבו בית דין מייפה את כוחו של התובע לגבות מנכסי הנתבע. 'אדרכתא' מלשון רדיפה, וכמו בלשון הכתוב "הרדיפֻהו מנוחה הדריכֻהו" (שופטים כ,מג, ולקמן הי"ג היא מכונה 'הדרכה').
<b>וְאֵין קוֹבְעִין לוֹ זְמַן</b>. אין נותנים לו שלושים יום, שהרי אמר שלא ישלם ואין טעם לתת לו זמן.
<b>מִלְוָה עַל פֶּה אוֹ שֶׁהוֹדָה</b>. שהלווהו בפני עדים או הודה בפניהם שחייב לו כסף. ובמקרים אלו מוגדר החוב כמלווה בעל פה (לעיל יא,א), וגובים אותו רק מנכסים בני חורין.
<h3> ב</h3>
<b>וּבִטְעָנוֹת שֶׁל דֹּפִי</b>. טענות לקויות שאין בהן ממש.
<b>שַׁלֵּם וְאַחַר כָּךְ אִם יֵשׁ לְךָ רְאָיָה יַחֲזִיר</b>. המלווה יחזיר לך מה שנתת לו.
<b>וְאִם הָיָה הַמַּלְוֶה אַלָּם</b>. אדם אלים שאינו סר למרוּת הדין, ויש חשש שהנתבע לא יוכל לגבות ממנו את כספו בחזרה אם יביא ראיה לסתור את השטר.
<b>מַנִּיחִין עַל יְדֵי שָׁלִישׁ</b>. נותנים את דמי הפירעון לאדם שלישי שמשמש כנאמן על הכסף עד להכרעת הדין הסופית.
<h3> ג</h3>
<b>מַמְתִּינִין לוֹ שֵׁנִי וַחֲמִישִׁי וְשֵׁנִי</b>. שבימים אלו בתי הדין מתכנסים לדון, וממתינים לו שלושה ימי דין.
<b>פְּתִיחָא</b>. כתב נידוי.
<b>וּמְשַׁמְּתִין</b>. מנדים, כדין מי שלא בא בזמן שקבעו לו בית הדין (הלכות תלמוד תורה ו,יד).
<b>וּמַמְתִּינִין לוֹ וְהוּא בְּנִדּוּיוֹ</b>. נמנעים עדיין מלכתוב אדרכתא, אך בינתיים הוא מנודה.
<b>תִּשְׁעִים יוֹם</b>. ואף שלעיל ה"א התבאר שהמבקש זמן להחזרת ההלוואה נותנים לו רק שלושים יום ואחר כך כותבים אדרכתא על נכסיו, במקרה זה נותנים לו תשעים יום, משום שהלווה אינו נמצא לפנינו כעת. אך אם הוא נמצא לפנינו נותנים לו גם במקרה זה רק שלושים יום (שו"ת הרי"ף סי' רו; והסמ"ע צח ס"ק יא ביאר שמכיוון שטען שהשטר מזויף מייפים את כוחו לעניין זה שנותנים לו תשעים יום).
<b>אֶמְצָעִיִּים שֶׁמָּא הוּא טוֹרֵחַ לִמְכֹּר</b>. לאחר שלא מצא ממי ללוות.
<b>שֶׁמָּא הַלּוֹקֵחַ מִמֶּנּוּ טוֹרֵחַ לְהָבִיא מָעוֹת</b>. שייתכן שהאדם שקנה ממנו טורח להשיג כסף לשלם לו.
<h3> ד</h3>
<b>אֵין כּוֹתְבִין אַדְרַכְתָּא וכו'</b>. גם לאחר שהגיע שלב האדרכתא יש להודיע על כך ללווה, אלא אם הוא רחוק מבית הדין.
<b>וְכֵן אִם הָיָה הַשְּׁטָר עַל הַפִּקָּדוֹן אֵין מַמְתִּינִין לוֹ תִּשְׁעִים יוֹם</b>. יש מי שהסביר שהטעם מפני שדווקא בהלוואה נותנים לו זמן משום שהמלווה לקח בחשבון שייתכן שלא יקבל את כספו מיד, אבל בפיקדון שאמור להיות בידי הנפקד מצפה המפקיד לקבל את פקדונו מיד (מ"מ, וראה הסברים נוספים בראשונים לבבא קמא קיב,ב).
<h3> ה</h3>
<b>שֶׁמָּא יֹאכַל אוֹתָם</b>. מחשש שיכלה ויאבד את המיטלטלין.
<b>וַאֲפִלּוּ הָיָה לַמַּלְוֶה קַרְקַע</b>. ויוכל הלווה לגבות ממנה אם יכלו המיטלטלין.
<b>שֶׁמָּא תַּכְסִיף אוֹ תִּשְׁתַּדֵּף</b>. תתקלקל, ולא יהיה לו מה ליטול.
<h3> ו</h3>
<b>אוֹמְרִין</b>. כותבים בשטר.
<b>שָׁמִין לוֹ שְׁלֹשָׁה מֵאוֹתָהּ הַשָּׂדֶה כְּנֶגֶד חוֹבוֹ</b>. שלושה אנשים מגדירים חלקה מהשדה ששווה להערכתם כמו החוב.
<b>וּמַכְרִיזִין עָלֶיהָ כְּפִי מַה שֶּׁיִּרְאוּ</b>. מכריזים בציבור שחלקה זו עומדת למכירה במחיר שהעריכו אותה.
<b>עַד שֶׁיִּפְסְקוּ הַמּוֹסִיפִין</b>. שבגביית קרקעות בני חורין אין משך זמן קבוע להכרזה, אלא מכריזים עד שלא יהיו עוד אנשים שמוכנים להעלות את המחיר (השווה לקמן ה"ט).
<b>לַחֵלֶק שֶׁשָּׁמוּ אוֹתוֹ</b>. לחלק ששווה לחוב על פי שומתם.
<b>וְקוֹרְעִין שְׁטַר הַחוֹב</b>. עם כתיבת האדרכתא (כדלקמן הי"ג).
<b>וְנָתַנּוּ רְשׁוּת</b>. זו האדרכתא.
<b>וְלִהְיוֹת יָדוֹ נְטוּיָה</b>. לגבות ולהחזיק.
<b>מִזְּמַן פְּלוֹנִי וָהָלְאָה</b>. מזמן ההלוואה, שאז חל השעבוד.
<h3> ז</h3>
<b>שְׁטַר הַטִּרְפָּא</b>. שטר טריפה.
<h3> ח</h3>
<b>וּכְבָר קָרַעְנוּ הָאַדְרַכְתָּא</b>. עם כתיבת שטר הטרפא.
<h3> ט</h3>
<b>בְּקִיאִין</b>. בשומה.
<b>מִן הַקֶּרֶן וַחֲצִי הַשֶּׁבַח</b>. מגדירים חלקה ששווי הקרן שלה בתוספת חצי ממה שהשביח בה הקונה שווה לחוב.
<b>כְּמוֹ שֶׁבֵּאַרְנוּ</b>. לעיל כא,א.
<b>וּמַכְרִיזִין עָלֶיהָ שְׁלֹשִׁים יוֹם</b>. שלא כנכסים בני חורין שבהם אין משך זמן ההכרזה קבוע אלא כפי ראות עיני הדיינים על פי מציאות הקונים (כדלעיל ה"ו), בנכסים משועבדים ובנכסי יתומים מדקדקים יותר וזמן ההכרזה הוא זמן קבוע של שלושים יום (מ"מ).
<b>כְּדֶרֶךְ שֶׁמַּכְרִיזִין עַל נִכְסֵי יְתוֹמִים</b>. שלושים יום רצופים או שישים יום שני וחמישי (ראה לעיל יב,ח).
<h3> י</h3>
<b>מַשְׁבִּיעִין אֶת הַלֹּוֶה שֶׁאֵין לוֹ כְּלוּם בְּתַקָּנַת גְּאוֹנִים</b>. שבועה שנתקנה על ידי הגאונים הנזכרת לעיל ב,ב.
<b>אִם הָיָה הַלֹּוֶה עִמָּנוּ בַּמְּדִינָה</b>. אך אם אינו במדינה ולא ניתן להשביעו, לא מעכבים את הטריפה עבור כך.
<b>וּמַשְׁבִּיעִין אֶת הַטּוֹרֵף וכו'</b>. שאם הלווה היה טוען שפרע ודורש מהמלווה להישבע היו משביעים אותו (לעיל יד,ב), וטוענים לקונה מה שהיה יכול לטעון הלווה (רש"י כתובות פז,א).
<b>וְלֹא מְכָרוֹ לְאַחֵר</b>. שאם המלווה מכר את החוב לאחר אין לו זכות לגבותו.
<b>בַּשּׁוּמָא שֶׁלּוֹ</b>. בקרקע ששמו ממנה כנגד החוב.
<b>הוֹרָדָה</b>. שטר הורדה, והוא השטר הסופי של הטריפה מהקונים.
<h3> יא</h3>
<b>וְהִשְׁבַּעְנוּ אֶת זֶה הַטּוֹרֵף</b>. המלווה.
<b>וְאֶת שֶׁעָלָיו הַחוֹב</b>. הלווה.
<h3> יב</h3>
<b>מִשֶּׁיִּפְסְקוּ הַהַכְרָזָה</b>. שמרגע ששלמו ימי ההכרזה, גם טרם שהגיעה השדה לידו, הפירות שייכים למלווה.
<h3> יג</h3>
<b>אֵינָהּ הַדְרָכָה</b>. שטר האדרכתא פסול.
<b>וְכָל שׁוּמָא</b>. שטר ההורדה.
<h3> יד</h3>
<b>שְׁלֹשָׁה שֶׁיָּרְדוּ לָשׁוּם וכו'</b>. ואינם מסכימים מה שווייה של קרקע מסוימת.
<b>בָּטֵל יָחִיד בְּמִעוּטוֹ</b>. והולכים לפי השניים האחרים.
<b>בְּמָנֶה</b>. במאה.
<b>נִדּוֹן בְּמֵאָה וַעֲשָׂרָה</b>. שדנים על פי הממוצע בין שני הסכומים הקיצוניים ולא לפי הממוצע של שלושתם.
<h3> טו</h3>
<b>וְטָעוּ</b>. בשומה.
<b>וְטָעוּ בְּכָל שֶׁהוּאמִכְרָן בָּטֵל שֶׁהֲרֵי הֵן כְּשָׁלִיחַ וכו'</b>. משום שפעולת בית הדין במקרה זה אינה מתוקף היותם בית דין אלא כשליחים של הטורף ושל הלוקח, הרי דינם כשליח שטעה, והשליח שטעה בכל שהוא, המקח בטל (ראה הלכות מכירה יג,ט). אולם, כאשר בית דין פועלים מתוקף היותם בית דין, כגון במכירת נכסי היתומים, כל שטעותם הייתה בפחות משישית מערך הנכס, המקח קיים (כדלעיל יב,יא).
<b>וְכָל הַמּוֹרִים כָּזֶה הוֹרוּ</b>. כל מורי ההלכה הורו כך.
<h3> טז</h3>
<b>נִטְרָף</b>. הקונה.
<b>שֶׁהַשּׁוּמָא</b>. קרקע שנגבתה על ידי בית דין.
<b>חוֹזֶרֶת לַבְּעָלִים לְעוֹלָם</b>. גם לאחר זמן רב.
<h3> יז</h3>
<b>וְאַחַר כָּךְ שָׁמוּהָא בֵּית דִּין לְבַעַל חוֹב שֶׁל זֶה הַמַּלְוֶה</b>. אחרי שבית הדין גבו את הקרקע מהבעלים והביאוה למלווה, הוציאו אותה ממנו והביאוה לבעל חוב שלו. ['שמוהא' היא צורת כתיב אחרת ל'שמוה', וכן הוא בהרבה נוסחאות, והכתיב כאן הוא באשגרה מארמית וערבית — ר"י שילת.]
<b>הֲרֵי זוֹ חוֹזֶרֶת</b>. לבעלים הראשונים, כשם שחוזרת מבעל חוב ראשון.
<b>לֹא יִהְיֶה כֹּחוֹ גָּדוֹל מִכֹּחַ בַּעַל חוֹב הָרִאשׁוֹן</b>. מכיוון שגם אליו באה על ידי שומת בית דין, וגם הוא מחויב להחזירה מדין "ועשית הישר והטוב".
<b>מְכָרָהּ בַּעַל חוֹב אוֹ נְתָנָהּ בְּמַתָּנָה</b>. בעל החוב שטרף את הקרקע מכרה או נתנה במתנה לאדם אחר.
<b>אוֹ שֶׁשָּׁמָהּ לְבַעַל חוֹבוֹ מִדַּעְתּוֹ</b>. שהלווה עצמו מסר את השדה בתור פירעון לבעל חובו ולא נמסרה לו על ידי בית דין.
<b>אֵינָהּ חוֹזֶרֶת</b>. שבמכירה או במתנה קבלת הקרקע איננה קבלה לצורך המעות שבקרקע, אלא קבלת הקרקע עצמה, ולכן אין הקרקע חוזרת לבעלים הראשונים, וכאשר הלווה מסר את השדה לבעל החוב מדעתו נחשב הדבר כמכירה (בבלי בבא מציעא לה,א-ב).
<b>שָׁמוּ קַרְקַע לָאִשָּׁה</b>. עבור חוב שחייבים לה.
<b>וְנִשֵּׂאת</b>. נישאה לאחר מכן ונכסיה נכנסו לרשות בעלה.
<b>אוֹ שֶׁשָּׁמוּ מִמֶּנָּה</b>. במקרה שהיא הייתה חייבת.
<b>וְנִשֵּׂאת</b>. לאחר מכן.
<b>בַּעַל בְּנִכְסֵי אִשְׁתּוֹ כְּלוֹקֵחַ הוּא</b>. חכמים נתנו לבעל מעמד של קונה ביחס לנכסי אשתו.
<b>וְלֹא מַחֲזִיר</b>. כשגבתה בשומת בית דין קודם שנישאה לו, כדין מלווה שמכר קרקע ששמו לו.
<b>וְלֹא מַחֲזִירִין לוֹ</b>. אם גבו מאשתו בשומת בית דין. ואינו עומד במקום אשתו, מכיוון שהוא כקונה בנכסיה, ורק ליורש של הלווה מחזירים (כדלעיל הט"ז) ולא למי שקנה את זכויותיו הממוניות.
<h2>פרק כג</h2>
<h3> א</h3>
<b>שִׁטְרֵי חוֹב הַמֻּקְדָּמִין</b>. שהתאריך המופיע בשטר מוקדם לזמן שבו חל שעבוד החוב. כגון שההלוואה הייתה בא' בניסן ורשמו בשטר א' באדר.
<b>שֶׁהֲרֵי טוֹרֵף בָּהֶן לָקוֹחוֹת שֶׁלֹּא כַּדִּין</b>. שעל סמך השטר יכול לגבות מנכסים שנקנו לאחר התאריך הכתוב בו, אף על פי שנמכרו קודם מועד ההלוואה וכלל לא השתעבדו לחוב.
<b>וְלֹא יִגְבֶּה בִּשְׁטָר מֻקְדָּם אֶלָּא מִבְּנֵי חֹרִין</b>. רשאי לגבות רק מנכסים שביד הלווה, ולא מנכסים שמכר או שנתן, אף על פי שיצאו מרשותו אחרי זמן ההלוואה בפועל והם משועבדים להלוואה.
<b>גְּזֵרָה שֶׁמָּא יִטְרֹף בּוֹ מִזְּמַן רִאשׁוֹן שֶׁהִקְדִּימוֹ</b>. שגזרו לפסול שטר זה ולא לגבות על פיו נכסים משועבדים מחשש שיגבו בו נכסים על פי התאריך הרשום בו שקדם לזמן ההלוואה בפועל.
<h3> ב</h3>
<b>שִׁטְרֵי חוֹב הַמְאֻחָרִין</b>. שהתאריך המופיע בשטר מאוחר מהזמן שבו חל שעבוד החוב.
<b>שֶׁהֲרֵי הוּרַע כֹּחוֹ שֶׁל בַּעַל הַשְּׁטָר שֶׁאֵינוֹ טוֹרֵף אֶלָּא מִזְּמַן הַשְּׁטָר</b>. מחמת התאריך המאוחר המלווה עשוי רק להפסיד, בכך שלא יוכל לגבות מנכסים שהשתעבדו להלוואה במועד האמתי שלה. כגון שההלוואה הייתה בא' באדר ונכתב בשטר א' בניסן, אי אפשר לטרוף נכסים שנמכרו ללקוחות מאדר עד ניסן אף שהם משועבדים להלוואה.
<h3> ג</h3>
<b>מִפְּנֵי שֶׁהוּא מֻקְדָּם</b>. שבשטר רשום תאריך הכתיבה, והשעבוד התחיל רק לאחר מכן כשחתמו על השטר בלילה.
<b>אַף עַל פִּי שֶׁקָּנוּ מִמֶּנּוּ בַּלַּיְלָה</b>. אף שבדרך כלל השעבוד חל מזמן שעשו את הקניין (ראה לקמן ה"ה), מכיוון שעסקו כל הזמן בעניין ומזומנים לחתום יש לכך קול ופרסום כאילו כבר חתמו והשעבוד חל מאז.
<h3> ד</h3>
<b>בְּשַׁבָּת אוֹ בַּעֲשָׂרָה בְּתִשְׁרֵי</b>. שוודאי לא נכתב בשבת או ביום כיפור, אלא ביום אחר, ולא ברור אם נכתב לפני כן וכתבו תאריך מאוחר יותר או שנכתב לאחר מכן והקדימו את התאריך.
<b>אֶלָּא מַעֲמִידִין אֶת הַשְּׁטָר עַל חֶזְקָתוֹ</b>. שחזקתו של שטר שהוא כשר עד שיוכח אחרת.
<h3> ה</h3>
<b>כּוֹתְבִין שְׁטָר לַלֹּוֶה</b>. אם בא לעדים ואמר להם לכתוב שטר שבו יעידו שחייב כסף לפלוני.
<b>בִּשְׁטָר שֶׁיֵּשׁ בּוֹ קִנְיָן</b>. שעדי השטר קונים מידו שהוא חייב (ראה לעיל יא,א).
<b>שֶׁהֲרֵי מִשָּׁעָה שֶׁקָּנוּ מִיָּדוֹ נִשְׁתַּעְבְּדוּ נְכָסָיו</b>. ונמצא שהזמן שרשום בשטר הוא זמן תחילת השעבוד.
<b>אֲבָל שְׁטָר שֶׁאֵין בּוֹ קִנְיָן</b>. שהשעבוד מתחיל רק בזמן מסירת השטר לידי המלווה.
<b>וְלֹא יִלְוֶה מִמֶּנּוּ עַד תִּשְׁרֵי</b>. ונכסיו ישתעבדו רק אז, ונמצא שהשטר מוקדם.
<h3> ו</h3>
<b>עֵדִים שֶׁקָּנוּ מִיַּד הַלֹּוֶה אוֹ הַמּוֹכֵר</b>. והשעבוד או המכר חלים מיד והשטר נכתב כראיה בלבד.
<b>כּוֹתְבִין בַּשְּׁטָר זְמַן הַקִּנְיָן</b>. שאז השתעבדו נכסי הלווה.
<b>אַף עַל פִּי שֶׁאֵינוֹ זְמַן חֲתִימָתָן</b>. שהתאריך שכותבים בשטר אינו זמן החתימה בו.
<b>וְאֵין צְרִיכִין לוֹמַר וכו'</b>. אינם צריכים לציין זאת בשטר.
<b>וְאִם לֹא יָדְעוּ... כּוֹתְבִין זְמַנּוֹ שֶׁל שְׁטָר מִשְּׁעַת הַכְּתִיבָה</b>. ואין כותבים תאריך משוער של זמן הקניין.
<b>מָקוֹם שֶׁכָּתְבוּ בּוֹ חֲתִימַת יָדָן</b>. שכותבים בשטר שהוא נכתב במקום פלוני שבו חתמו עליו.
<h3> ז</h3>
<b>שֶׁחָזַר הַמּוֹכֵר וְקָנָה הַשָּׂדֶה מִיַּד הַלּוֹקֵחַ קֹדֶם שֶׁיַּגִּיעַ זְמַן הַשְּׁטָר הַמְאֻחָר</b>. לאחר שמכר את השדה, קנה אותה המוכר בחזרה, בזמן מוקדם מתאריך הקנייה שמופיע בשטר המאוחר של הקונה.
<b>וְיוֹצִיא הַלָּה הַשְּׁטָר הַמְאֻחָר</b>. מכיוון שהתאריך בשטר הקנייה של הקונה מאוחר לזמן שבו קנה המוכר את השדה בחזרה, יכול הקונה לטעון שקנה שוב את השדה ממנו שהרי בשטר הקנייה שלו מופיע תאריך מאוחר מהזמן שבו קנה המוכר את השדה.
<b>שֶׁמָּא יִפְרָעֶנּוּ קֹדֶם שֶׁיַּגִּיעַ זְמַנּוֹ</b>. שהלווה יפרע את השטר לפני תאריך ההלוואה הכתוב בשטר ההלוואה.
<b>שׁוֹבֵר</b>. שטר קבלה המעיד על כך שהחוב נפרע.
<b>וְיַחֲזֹר וְיוֹצִיא הַשְּׁטָר הַמְאֻחָר וְיִטְרֹף בּוֹ שֶׁלֹּא כַּדִּין</b>. והשובר לא יועיל שהרי התאריך הכתוב בו מוקדם לזמן ההלוואה הכתוב בשטר.
<b>תַּקָּנָתוֹ שֶׁיִּכְתֹּב הַשּׁוֹבֵר סְתָם</b>. יש דרך למנוע גבייה כפולה בכך שיכתוב את השובר ללא תאריך.
<b>יִשְׁבֹּר אוֹתוֹ זֶה הַשּׁוֹבֵר</b>. השובר ישמש כהוכחה על פירעון החוב.
<b>וְכָתַב הַשּׁוֹבֵר בִּזְמַן הַפֵּרָעוֹן</b>. כתב בו את תאריך הפירעון.
<h3> ח</h3>
<b>וּמָסַר מוֹדָעָא</b>. הודיע מראש לעדים שהמכר שיעשה אינו בהסכמתו, והוא מבטל אותו מראש. וכיוון שכך, האנס לא קנה (ראה הלכות מכירה י,א).
<b>אוֹ שֶׁקָּדַם וּמָכַר אוֹ נָתַן לְאַחֵר</b>. והאנס לא קנה.
<b>וְאֵינוֹ טוֹרֵף בִּשְׁטַר מֶכֶר שֶׁבְּיָדוֹ כְּלוּם</b>. אם המוכר אינו יכול לשלם בחזרה לאנס את המעות שנתן לו, האנס אינו יכול לגבות באמצעות שטר המכר מנכסים משועבדים של המוכר.
<b>מִפְּנֵי שֶׁאֵין דִּין שְׁטָר זֶה שֶׁיִּכָּתֵב</b>. ואין זה כמכירה בשטר.
<h3> ט</h3>
<b>אֶלָּא בְּעֵדוּת עַל פֶּה</b>. ולא מכוח חוב בשטר.
<b>שֶׁנִּגְמַר הַדִּין</b>. נפסק בבית דין.
<h3> י</h3>
<b>לְפִיכָךְ וכו'</b>. מכיוון שיש מקרים שטורפים גם ללא שטר, עולה חשש לתחבולה ורמאות.
<b>וְיַחֲזֹר הַלּוֹקֵחַ וְיִטְרֹף בִּשְׁטַר הַמֶּכֶר שֶׁבְּיָדוֹ מִן הַלָּקוֹחוֹת שֶׁלָּקְחוּ אַחֲרָיו</b>. הקונה יגבה כדין באמצעות שטר המכר מאנשים שקנו אחריו שדות מאותו המוכר, שהרי השדות שקנו משועבדות לקונים שלפניהם.
<b>וְיִקְרַע שְׁטַר הַמֶּכֶר שֶׁבְּיָדוֹ</b>. כחלק מהליך הטריפה (השווה לעיל כב,יג).
<b>וְיַחֲזֹר בִּקְנוּנְיָא וְיַעֲמֹד בַּשָּׂדֶה שֶׁנִּטְרְפָה מִמֶּנּוּ</b>. לאחר שהקונה טרף כדין באמצעות שטר המכר שבידו מאלו שקנו אחריו, הבן יניח לו לחזור ולהחזיק בקרקע ואז יחזור הבן ויטרוף את השדה מהקונה באמצעות העדים שהקרקע שייכת לאביו, והקונה ישתמש בשטר המכר השני כדי לגבות במרמה מקונים נוספים שקנו מהמוכר אחרי הקונה.
<b>שְׁטָר זֶה אֵין גּוֹבִין בּוֹ וכו'</b>. אין לשטר תוקף לעניין גבייה אלא רק עדות על עצם הקנייה.
<h3> יא</h3>
<b>אַף עַל פִּי שֶׁעֵדָיו קַיָּמִין וְקָנוּ מִיָּדוֹ</b>. אף אם עשו קניין על ההלוואה, שאז עדי הקניין יכולים לכתוב שטר על החוב (לעיל יא,א).
<b>וְחָזַר בִּשְׁעָתוֹ וְאָמַר שְׁטָר שֶׁכְּתַבְתֶּם לִי עַתָּה אָבַד אוֹ נִשְׂרַף</b>. אפילו אם חזר מיד אחרי הכתיבה ('בשעתו'), ואמר לעדים שהשטר שכתבו לו כעת, נשרף או אבד.
<b>אֵין כּוֹתְבִין לוֹ שְׁטָר שֵׁנִי</b>. אפילו בלא אחריות.
<b>שֶׁמָּא פְּרָעוֹ אוֹ מְחָלוֹ</b>. שייתכן שהלווה כבר פרע את החוב או שהמלווה מחל לו עליו.
<b>וַאֲפִלּוּ הָיָה הַחוֹב לִזְמַן</b>. אף שחזקה שאין אדם פורע בתוך זמנו, וכאן המלווה בא מיד לאחר כתיבת השטר, מכיוון שכעת אין שטר בידי המלווה בטלה החזקה וחוששים שמא החוב נפרע או נמחל (ראה לעיל יד,יג).
<b>שֶׁזֶּה יֻחְזַק כַּפְרָן בְּעֵדוּתָן</b>. אם הלווה טוען שכלל לא לווה, הרי עדי ההלוואה מכחישים את דבריו. ומכיוון שהוחזק הלווה לשקרן, אינו נאמן לטעון אחר כך שפרע את החוב.
<b>כְּמוֹ שֶׁיִּתְבָּאֵר</b>. הלכות טוען ונטען ו,א.
<h3> יב</h3>
<b>מַעֲמִיד עָלָיו עֵדִים</b>. שיעידו על תוכן השטר במקרה שיימחק לפני שיספיק לבוא לבית דין (מ"מ).
<b>וְהֵן עוֹשִׂין לוֹ קִיּוּם</b>. כותבים שטר שמאשר את התוכן שהופיע בשטר שבלה (כמבואר לקמן הי"ג).
<b>אֲבָל עֵדֵי הַשְּׁטָר עַצְמָן אֵינָן כּוֹתְבִין לוֹ שְׁטָר אַחֵר וכו'</b>. אפילו לאותם העדים שחתמו על השטר הראשון אסור לכתוב שטר חדש על פי מה שזוכרים, אף שיודעים שהשטר הראשון נמחק. אלא באים לבית דין, ומוסרים את עדותם.
<h3> יג</h3>
<b>וְאִם כָּתְבוּ וְהֻזְקַקְנוּ לְעֵדוּתָם שֶׁל עֵדִים וכו'</b>. אם בית הדין בדקו חתימת העדים ('עדותם של עדים') ומצאו שהיא אמינה ('מכונת'), כותבים הדיינים אישור על אמינות השטר שבלה (ראה הלכות עדות ו,ב). ואם לא בדקו זאת, אלא מאשרים את התוכן שהיה בו בלבד, יש צורך לאמת את העדות לפני שגובים בו.
<h3> יד</h3>
<b>אִם רִשּׁוּמוֹ נִכָּר</b>. ברור מה כתוב בו.
<b>נִקְרַע קֶרַע בֵּית דִּין</b>. קרע שנעשה על ידי בית דין כדי שלא יגבו בו.
<b>שְׁתִי וָעֵרֶב</b>. לאורך ולרוחב (ראה גם הלכות גירושין ד,טז).
<h3> טו</h3>
<b>אִם רָצָה מַחֲלִיף וכו'</b>. מביא את השטר שבידו לבית הדין, והם כותבים לו שטר חדש על יתרת הסכום, וכותבים את התאריך שהיה בשטר הראשון.
<b>אֲבָל לֹא עֵדֵי הַשְּׁטָר</b>. עדי השטר הראשון אינם יכולים לכתוב לו מעצמם שטר על יתרת החוב.
<b>שׁוֹבֵר</b>. שטר קבלה ללווה על מה שפרע, ושטר החוב יישאר בידי המלווה.
<h3> טז</h3>
<b>הַבָּא לִפְרֹעַ כָּל חוֹבוֹ</b>. והמלווה צריך לתת לו את השטר או לקרוע אותו.
<b>וְיֵשׁ לַלֹּוֶה לְהַחֲרִים סְתָם עַל מִי שֶׁכּוֹבֵשׁ הַשְּׁטָר וְטוֹעֵן שֶׁאָבַד</b>. שהרי הלווה נפסד מכך שאינו מקבל את השטר, שהרי עליו לדאוג לשמור את שוברו. ולכן יכול להטיל חרם בסתם על מי שמסתיר את שטר החוב אצלו וטוען שאבד (ראה לעיל א,ד ובביאור שם).
<h3> יז</h3>
<b>בְּמָנֶה</b>. מאה דינרים.
<b>עֲשׂוּ לִי מִמֶּנּוּ שְׁנַיִם בַּחֲמִשִּׁים חֲמִשִּׁים</b>. ביקש שיפצלו את החוב לשני שטרות, כל אחד על חצי מהסכום.
<b>שֶׁאִם יִפְרָעֶנּוּ מִקְצָת נִמְצָא שְׁטָרוֹ פָּגוּם</b>. שאם יפרענו חלק מהחוב ולאחר זמן יתבע המלווה את היתרה, יהיה עליו להישבע על תביעתו, שכן בכל מקרה שאין זהות בין הסכום הכתוב בשטר לסכום התביעה אין נפרעים אלא בשבועה (לעיל יד,א).
<b>אֶלָּא עוֹשִׂין לוֹ קִיּוּם לְכָל אֶחָד וְאֶחָד וכו'</b>. אין מאחדים את השטרות אלא צריך המלווה לעשות קיום על כל שטר בנפרד, שכך נוח יותר ללווה שיהיה כל שטר תביעה נפרדת.
<h3> יח</h3>
<b>אֵין שׁוֹמְעִין לוֹ</b>. אף על פי שלכאורה זה לטובת הלווה.
<b>וְיוֹצִיא הַלֹּוֶה הַשּׁוֹבֵר</b>. על חוב של מאה.
<h2>פרק כד</h2>
<h3> א</h3>
<b>כְּבָר בֵּאַרְנוּ</b>. לעיל כג,ה.
<b>וְכֵן כּוֹתְבִין שְׁטָר לַמּוֹכֵר</b>. ראה הלכות מכירה ל,א.
<b>שׁוֹבֵר</b>. שטר קבלה על כך שהחוב נפרע.
<b>וְשׁוֹבֵר לָאִשָּׁה</b>. על פירעון כתובתה.
<b>וְגֵט לָאִישׁ אַף עַל פִּי שֶׁאֵין אִשְׁתּוֹ עִמּוֹ</b>. ראה הלכות גירושין ב,ג-ד.
<b>שִׁטְרֵי אֵרוּסִין</b>. שטר שבו מקדשים או שטר תנאים (ראה לח"מ אישות ג,ד).
<b>וְנִשּׂוּאִין</b>. שטר כתובה שבו מצוינת גם הנדוניה שהאישה הביאה.
<b>וְשִׁטְרֵי אֲרִיסוּת וְקַבְּלָנוּת</b>. הסכמי התקשרות שונים שבין בעל השדה למי שמעבד אותה במקומו.
<b>וְשִׁטְרֵי בְּרִירַת הַדַּיָּנִין</b>. כשבעלי הדין בוחרים את הדיינים בעצמם (ראה הלכות סנהדרין ז,א).
<b>אוֹ שִׁטְרֵי טַעֲנוֹת בַּעֲלֵי דִּינִין</b>. פירוט של טענות שני הצדדים.
<b>וְכָל מַעֲשֵׂה בֵּית דִּין</b>. פעולות שנעשו על פי החלטת הדיינים, וכותבים אותן בשטר (ראה הלכות יום טוב ז,יב).
<b>אֶלָּא מִדַּעַת שְׁנֵיהֶם</b>. שכל השטרות הללו מחייבים את שני הצדדים.
<b>צְרִיכִין לְהִזָּהֵר בְּתִקּוּנָן כִּשְׁאָר הַשְּׁטָרוֹת</b>. כמבואר לקמן פרק כז.
<h3> ב</h3>
<b>וּמִי נוֹתֵן שְׂכַר הַסּוֹפֵר</b>. מי הצד המשלם לסופר שכותב את השטר.
<b>וְהָאִשָּׁה נוֹתֶנֶת שְׂכַר הַגֵּט</b>. ראה גם הלכות גירושין ב,ד.
<h3> ג</h3>
<b>הַשְּׁטָרוֹת הַנִּכְתָּבִין לְאֶחָד שֶׁלֹּא בִּפְנֵי חֲבֵרוֹ</b>. כגון שטר חוב עם קניין, שיכול להיכתב ללא נוכחות המלווה.
<b>וּשְׁנֵיהֶם עוֹמְדִין</b>. נוכחים בכתיבה.
<b>קְנוּנְיָא</b>. תחבולה ורמאות.
<b>וִישַׁנּוּ שְׁמוֹתֵיהֶן כִּשְׁמוֹת אֲחֵרִים וְיוֹדוּ זֶה לָזֶה</b>. ישתמשו בזהות של אחרים ויודו זה לזה בחוב או מכר וכדומה ויכתבו על כך שטר מזויף, ואחר כך ישתמשו בשטר כנגד מי ששמו כשם החייב הכתוב בשטר.
<h3> ד</h3>
<b>שֶׁאִם אַתָּה אוֹמֵר כֵּן אֵין לַדָּבָר סוֹף</b>. אם נאמר שגם לאחר שלושים יום לא ניתן לסמוך על השם שבו הוחזק, הרי לא נוכל לסמוך על שמות כלל.
<b>שֶׁאֲנִי חַיָּב לִפְלוֹנִי</b>. אדם פלוני שאינו נמצא לפנינו.
<b>אוֹ לָזֶה</b>. אדם שנמצא בפנינו.
<h3> ה</h3>
<b>הֶעֱלָה שְׁמוֹ כִּשְׁמִי</b>. שינה את שמו לצורך הקנוניה וחתם בשם שלי.
<b>מֵאַחַר שֶׁלֹּא הֻחְזְקוּ שָׁם שְׁנַיִם שֶׁשְּׁמוֹתֵיהֶם שָׁוִין</b>. שלא ידוע שיש בעיר אדם נוסף ששמו ושם אביו זהים לשם הלווה או המלווה (כגון שניים הקרויים יוסף בן שמעון כדלקמן ה"ח).
<b>גְּדוֹלִים וּבְנֵי דַּעַת</b>. שאם לא כן, אין כותבים עליהם שטר (ראה לקמן כו,י-יא).
<h3> ו</h3>
<b>וְקָרְעוּ לָהֶן נְיָר וְחָתְמוּ עַל הָרֹשֶׁם</b>. עשו בנייר חתכים בצורת שמות העדים והם מילאו אותם בדיו.
<h3> ז</h3>
<b>עִנְיַן הַשְּׁטָר</b>. עבור מה נכתב.
<b>הַסּוֹפֵר שֶׁלּוֹ</b>. סופר קבוע.
<b>הוֹאִיל וְהוּא מַאֲמִין אוֹתוֹ וְאֵימָתוֹ עָלָיו</b>. ראש בית הדין סומך על הסופר, ואימתו מוטלת על הסופר.
<h3> ח</h3>
<b>אֵינָן יְכוֹלִין לְהוֹצִיא שְׁטַר חוֹב זֶה עַל זֶה</b>. שכל אחד מהם יכול לטעון שהשני הוא שלווה ממנו.
<b>וְלֹא אַחֵר יָכוֹל לְהוֹצִיא עֲלֵיהֶן שְׁטַר חוֹב</b>. שאולי הלווה ליוסף בן שמעון השני ולא לנתבע.
<b>אֶלָּא אִם כֵּן בָּאוּ עֵדֵי הַשְּׁטָר בְּעַצְמָן וְאָמְרוּ זֶה הוּא שֶׁהֵעַדְנוּ עָלָיו</b>. אדם אחר יכול להוציא שטר חוב על יוסף בן שמעון, רק אם עדי השטר יעידו מיהו אותו יוסף בן שמעון שהעידו עליו שקיבל הלוואה (פרישה חו"מ מט ס"ק יב).
<b>וְזֶה הוּא שֶׁהֵעַדְנוּ לוֹ בְּהַלְוָאָה זוֹ</b>. יוסף בן שמעון יכול להוציא שטר על יוסף בן שמעון השני רק אם עדי השטר יעידו שזהו יוסף בן שמעון שהעידו לו שנתן הלוואה (שם).
<b>וְכֵן אֵין מְגָרְשִׁין נְשׁוֹתֵיהֶן אֶלָּא זֶה בִּפְנֵי זֶה</b>. מחשש שייתנו את הגט לאשת האדם השני (ראה הלכות גירושין ב,ג).
<b>וְכֵן אִם נִמְצָא לְאֶחָד בֵּין שְׁטָרוֹתָיו שׁוֹבֵר וכו'</b>. שיש בידו שובר שפרע את חובו של יוסף בן שמעון.
<b>שְׁטָרוֹת שְׁנֵיהֶם שֶׁעָלָיו פְּרוּעִים</b>. שכאשר יבוא כל אחד משני יוסף בן שמעון אלה לתבוע ממנו, יראה לו את השובר ויאמר ששטרו שלו פרוע.
<b>יְשַׁלְּשׁוּ</b>. יוסיפו לשמם ולשם אביהם את שם אבי אביהם.
<b>יִכְתְּבוּ סִימָנֵיהֶן</b>. יציינו בנוסף לשמם, סימן לפי שוני במראה וכדומה, כגון 'יוסף בן שמעון הגבוה'.
<b>יִכְתְּבוּ יִחוּסִין</b>. במקרה שאחד כהן והשני ישראל וכדומה.
<b>יִכְתְּבוּ דּוֹרוֹת</b>. יחזרו לציין את שמות אבות אבותיהם כמה דורות שנדרש עד שיבחינו ביניהם.
<h3> ט</h3>
<b>הוֹצִיא עָלָיו שְׁטָר וכו'</b>. המלווה הוציא כנגד הלווה שטר שמצוין בו שהלווה חייב לו כסף, ולא מפורש בו שם המלווה.
<b>שֶׁיָּצָא שְׁטָר זֶה מִתַּחַת יָדוֹ</b>. שהשטר נמצא אצלו.
<h3> י</h3>
<b>הָיָה זֶה בְּמֵאָה וְזֶה בְּמֵאָה</b>. אם שני החובות היו באותו סכום ובאים לגבות זה מזה.
<b>עִדִּית... בֵּינוֹנִית... זִבּוּרִית</b>. קרקעות באיכות שונה ועידית היא המשובחת שבהן.
<b>הָיָה לָזֶה עִדִּית וּבֵינוֹנִית וכו'</b>. כשאין לשניהם קרקע באותה האיכות, כל אחד גובה את חובו בנפרד על פי כללי הגבייה, ולא מתקזזים בחובות לפני כן.
<b>זֶה גּוֹבֶה מֵהַבֵּינוֹנִית</b>. כדין מלווה שגובה חובו מהבינונית (לעיל יט,א).
<b>וְזֶה גּוֹבֶה מִן הַזִּבּוּרִית</b>. שכאשר אין בינונית, הדין הוא שנפרעים מהזיבורית (שם ה"ד).
<h3> יא</h3>
<b>אִם הָיוּ בְּמָקוֹם שֶׁנּוֹתֵן הַלּוֹקֵחַ הַמָּעוֹת וְאַחַר כָּךְ כּוֹתֵב וכו'</b>. והיה יכול לקחת את הכסף ואז לחזור בו מהמכר ולהחזיק בכסף כפירעון החוב.
<b>כְּדֵי שֶׁיִּהְיֶה לְךָ נְכָסִים יְדוּעִין</b>. ולמנוע מהלווה אפשרות להתחמק מפירעון על ידי הסתרת בעלותו על השדה.
<b>וְהַלָּה מוֹצִיא שְׁטָר שֶׁמָּכַר לוֹ אֶת הַשָּׂדֶה</b>. הלווה מוציא שטר שלפיו המלווה מכר לו קרקע לאחר ההלוואה.
<h2>פרק כה</h2>
<h3> א</h3>
<b>אֲנִי עָרֵב</b>. אחראי לפרוע את החוב אם הלווה לא יפרעהו.
<b>הַנִּיחֵהוּ וַאֲנִי עָרֵב</b>. הנח לו עתה, ואם לא יפרע לך לאחר זמן, אני אערוב לו.
<b>חוֹנֵק אוֹתוֹ</b>. דוחק בו.
<b>אֵין הֶעָרֵב חַיָּב לְשַׁלֵּם כְּלוּם</b>. כיוון שאמירה בעלמא אינה מחייבת.
<b>אֲבָל אִם קָנוּ מִיָּדוֹ</b>. אם עשו עמו קניין סודר לבטא את רצינות כוונתו (ראה הלכות מכירה ה,ה ובביאור שם).
<b>בְּכָל אֵלּוּ הַפָּנִים</b>. בכל המקרים שהוזכרו.
<h3> ב</h3>
<b>בִּשְׁעַת מַתַּן מָעוֹת</b>. בזמן ההלוואה.
<b>נִשְׁתַּעְבֵּד הֶעָרֵב</b>. תמורת ההנאה שהמלווה האמינו והוציא ממון על פיו.
<b>וְכֵן אִם בֵּית דִּין עָשׂוּ אוֹתוֹ עָרֵב</b>. אף לאחר ההלוואה.
<b>בְּאוֹתָהּ הֲנָיָה שִׁעְבֵּד עַצְמוֹ</b>. תמורת ההנאה שהאמינוהו.
<h3> ג</h3>
<b>אֲבָל אִם יֵשׁ נְכָסִים לַלֹּוֶה לֹא יִפָּרַע מִן הֶעָרֵב כְּלָל</b>. אף על פי שהלווה מסרב לפרוע את החוב, אינו רשאי לגבות מן הערב, אלא גובה את החוב מנכסי הלווה על פי בית דין (כמבואר לעיל פרק כב).
<b>אַלָּם</b>. אדם אלים.
<b>לְהַצִּיל מִיָּדוֹ</b>. להיפרע ממנו או מנכסיו.
<b>יְשַׁמְּתוּ</b>. ינדו אותו, מכיוון שאינו מקבל עליו את הדין (ראה הלכות תלמוד תורה ו,יד).
<h3> ד</h3>
<b>עַל מְנַת שֶׁאֶפָּרַע מִמִּי שֶׁאֶרְצֶה אִם יֵשׁ נְכָסִים לַלֹּוֶה לֹא יִפָּרַע מִן הֶעָרֵב</b>. שאין בתנאי כזה בכדי להטיל על הערב שעבוד נוסף, אלא נחשב כערב רגיל שפונים אליו רק כשמתברר שאין הלווה יכול לשלם.
<b>קַבְּלָן</b>. ראה הלכה הבאה.
<b>הֲרֵי זֶה יִתְבַּע אֶת הֶעָרֵב הַזֶּה אוֹ אֶת הַקַּבְּלָן תְּחִלָּה</b>. הואיל והתנה מפורשות שיפרע ממי שירצה תחילה, או מפני שהוא קבלן שהאחריות שלו לפירעון החוב גדולה יותר (אמנם אם המלווה יתבע את הלווה תחילה אינו יכול לדחותו אצל הקבלן - לקמן כו,ג).
<h3> ה</h3>
<b>זֶה הוּא קַבְּלָן שֶׁיֵּשׁ לַמַּלְוֶה לְהִפָּרַע מִמֶּנּוּ תְּחִלָּה</b>. שכיוון שאמר בלשון מתנה, ולא הזכיר כלל לשונות הלוואה ופירעון, מובן שהקבלן התחייב לתת את הכסף למלווה בלי שום תנאי, וכאילו הוא עצמו קיבלה מיד המלווה.
<b>כֻּלָּן לְשׁוֹן עַרְבָנוּת הֵן</b>. ומשמען שרק אם לא יצליח לגבות מהלווה, יפרע ממנו.
<b>עַד שֶׁיְּפָרֵשׁ וְיֹאמַר מִמִּי שֶׁאֶרְצֶה אֶפָּרַע תְּחִלָּה</b>. כדלעיל ה"ד.
<h3> ו</h3>
<b>עָרֵב שֶׁל כְּתֻבָּה</b>. מי שערב לגביית דמי כתובת אישה במקרה שתתגרש או תתאלמן.
<b>אַף עַל פִּי שֶׁקָּנוּ מִיָּדוֹ</b>. אף שבחוב אחר אם קנו מיד הערב, הוא משועבד לחוב, אפילו אם נעשה ערב אחר ההלוואה (כדלעיל ה"א), בכתובה אין הקניין מחייב אותו לשלם.
<b>שֶׁהֲרֵי מִצְוָה עָשָׂה</b>. שסייע לזוג להינשא.
<b>וְלֹא חָסְרָה מָמוֹן</b>. שהאישה אינה מפסידה ממון, שהרי הכתובה אינה באה כפירעון על ממון שהוציאה. ובשל סיבות אלו הערב לא מתחייב באופן גמור (ראה גם הלכות אישות יז,ט).
<b>וְאִם הָיָה הָאָב עָרֵב לִכְתֻבַּת בְּנוֹ... חַיָּב</b>. מכיוון שזה בנו, גומר בדעתו להתחייב בכך.
<b>וְקַבְּלָן שֶׁל כְּתֻבָּה</b>. שערב לכתובה בלשון קבלנות, כגון שאמר לה 'הינשאי לזה ואני נותן כתובה זו
<b>חַיָּב</b>. אפילו שלא בכתובת בנו.
<h3> ז</h3>
<b>וְקִבֵּל אַחֲרָיוּתָהּ עָלָיו</b>. קיבל על עצמו שאם יוציאו את השדה משמעון מסיבה כלשהי, כגון אם יוברר שלא הייתה של ראובן או אם בעלי חובו של ראובן יטרפו אותה לפירעון חובם, ישלם הוא את שווייה לשמעון.
<b>אַסְמַכְתָּא</b>. התחייבות שתלויה בתנאי עתידי, ואין לה תוקף קנייני מפני שהמקנה סבור שהתנאי לא יתקיים ואינו גומר בדעתו להקנות (ראה הלכות מכירה יא,ב).
<b>וְאִם קָנוּ מִיָּדוֹ שֶׁהוּא עָרֵב לְשַׁלֵּם דְּמֵי מֶכֶר זֶה בְּכָל עֵת שֶׁיִּתְבָּעֶנּוּ שִׁמְעוֹן הֲרֵי זֶה חַיָּב</b>. כאשר ההתחייבות של לוי נעשתה באופן של ערבות לתשלום בדומה לערבות של הלוואה, דינו כערב רגיל שאין בו בעיה של אסמכתא (ראה מ"מ, כס"מ ועוד).
<h3> ח</h3>
<b>שֶׁחִיְּבוּ עַצְמָן עַל תְּנַאי</b>. שקיבלו על עצמם את הערבות בתנאי עתידי.
<b>לֹא נִשְׁתַּעְבֵּד מִפְּנֵי שֶׁהִיא אַסְמַכְתָּא</b>. שכיוון שתלה שעבודו בתנאי עתידי, חושב שהתנאי לא יתקיים ולא גמר בדעתו להשתעבד.
<h3> ט</h3>
<b>שְׁנַיִם שֶׁלָּווּ בִּשְׁטָר אֶחָד אוֹ שֶׁלָּקְחוּ מֶקַח אֶחָד</b>. לוו או קנו שניהם יחד, כשותפים.
<b>בְּשֻׁתָּפוּת</b>. עבור השותפות.
<b>הֲרֵי הֵן עַרְבָאִין זֶה לָזֶה</b>. שאם אינו יכול לפרוע מאחד מהם את חלקו, גובה מהשני את כל החוב.
<b>שֶׁלֹּא פֵּרֵשׁ</b>. לא סיכמו במפורש שיהיו ערבים זה לזה.
<h3> יא</h3>
<b>וְאֶחָד שֶׁעָרַב שְׁנַיִם</b>. ערב לשני אנשים שלוו מאדם אחד.
<b>יוֹדִיעוֹ חוֹב אֵי זֶה מִשְּׁנֵיהֶם הוּא פּוֹרֵעַ</b>. יודיע המלווה לערב את חובו של מי הוא פורע.
<b>כְּדֵי שֶׁיַּחֲזֹר עָלָיו</b>. שיוכל הערב לתבוע את ההלוואה מן הלווה, ולא יוכל הלווה לדחותו ולומר לו שלא פרע בשבילו.
<h3> יב</h3>
<b>עֲרֹב זֶה לִפְלוֹנִי וַאֲנִי עָרֵב לְךָ</b>. קבל ערבות על חוב של אדם מסוים, ואני אהיה ערב לך על ההתחייבות הזו.
<h3> יג</h3>
<b>מִי שֶׁלֹּא פֵּרֵשׁ קֶצֶב הַדָּבָר שֶׁעָרַב</b>. קיבל על עצמו ערבות כללית על עסקאות חברו, בלא להגדיר סכום קצוב.
<b>אוֹ מְכֹר לוֹ וַאֲנִי עָרֵב</b>. ראה לעיל ה"ז.
<b>וְלֹא שִׁעְבֵּד עַצְמוֹ</b>. לא גמר בדעתו להשתעבד (ראה גם הלכות מכירה יא,טז לגבי התחייבות לתת דבר שאינו קצוב).
<h3> יד</h3>
<b>לֹא עָרַב לְעַצְמוֹ שֶׁל מָמוֹן וכו'</b>. שלא קיבל על עצמו ערבות להלוואה, אלא לכך שיביא לפניו את הלווה לדין מתי שירצה המלווה.
<b>וְקָנוּ מִיָּדוֹ עַל זֶה</b>. ובכך נעשה ערב גם לאחר מתן מעות (כדלעיל ה"א).
<b>יֵשׁ מִן הַגְּאוֹנִים שֶׁהוֹרָה שֶׁהוּא חַיָּב לְשַׁלֵּם</b>. שלדעתם המשמעות של הערבות על הבאתו היא שאם לא יביאנו ישלם, ולכן גם אם לא ערב לגופו של ממון, חייב לשלם (ראה מ"מ).
<b>שֶׁאֲפִלּוּ הִתְנָה עָלָיו וְאָמַר וכו'</b>. אפילו אם ציין במפורש שישלם אם לא יביא אותו, אינו חייב לשלם, שלא גמר בדעתו להתחייב בכך.
<h2>פרק כו</h2>
<h3> א</h3>
<b>וְאַחַר שֶׁהֵעִידוּ הָעֵדִים בַּשְּׁטָר</b>. לאחר שחתמו העדים על השטר.
<b>כְּמוֹ שֶׁבֵּאַרְנוּ</b>. לעיל כה,א.
<b>אֵינוֹ טוֹרֵף מִנְּכָסִים מְשֻׁעְבָּדִין</b>. הואיל וערבותו אינה כתובה בשטר, ואין טורפים חובות שבעל פה מנכסים משועבדים (לעיל יא,ד).
<b>הָיָה הֶעָרֵב בְּגוּפוֹ שֶׁל שְׁטָר</b>. אם הערבות מצוינת בשטר ההלוואה בין ההלוואה לחתימת עדי ההלוואה.
<b>אִם כָּתְבוּ פְּלוֹנִי עָרֵב... אֵינוֹ גּוֹבֶה מִמֶּנּוּ מִן הַמְשֻׁעְבָּדִין</b>. לפי שרק מוזכר בשטר, אבל לא קיבל על עצמו אחריות מלאה כמלווה בשטר.
<b>וּפְלוֹנִי עָרֵב</b>. עם וא"ו החיבור.
<b>וְקָנוּ מִיָּדוֹ שֶׁל עָרֵב</b>. שמכיוון שנעשה ערב אחרי מתן המעות אינו מתחייב אלא אם כן קנו מידו על כך, כדלעיל כה,א (מ"מ, וראה לח"מ).
<b>הֲרֵי זֶה נִפְרָע מִנִּכְסֵי עָרֵב הַמְשֻׁעְבָּדִין</b>. לפי שניכר מנוסח השטר שקיבל על עצמו שעבוד גמור.
<h3> ב</h3>
<b>וְלֹא מָצָא לוֹ נְכָסִים</b>. לא מצא נכסים בידו שיכול להיפרע מהם.
<b>אֵינוֹ יָכוֹל לְהִפָּרַע מִן הֶעָרֵב</b>. להוציא ממנו קרקע לפירעון החוב.
<b>לֹא יִהְיֶה כֹּחַ זֶה פָּחוּת מִן הַלֹּוֶה עַצְמוֹ</b>. שאם ביקש שיאפשרו לו להשיג כסף ולא ייקחו ממנו קרקע, ממתינים לו שלושים יום (ראה לעיל כב,א, מ"מ).
<b>וְאִם הִתְנָה עִמּוֹ</b>. אם המלווה סיכם עם הערב על גבייה באופן אחר.
<b>שֶׁאֵינוֹ יָכוֹל לְהוֹדִיעוֹ</b>. שהוא נתבע לדין.
<b>וְלֹא לֵילֵךְ לוֹ</b>. ללכת אליו ולתבעו שם.
<b>שֶׁאֵין בֵּית דִּין נִזְקָקִין לְנִכְסֵיהֶן</b>. כמבואר לעיל יב,א.
<b>הֲרֵי זֶה תּוֹבֵעַ אֶת הֶעָרֵב תְּחִלָּה שֶׁהֲרֵי אֵין הַלֹּוֶה מָצוּי</b>. ובלבד שגם אין ללווה נכסים שם (כס"מ).
<h3> ג</h3>
<b>אֵינוֹ יָכוֹל לִדְחוֹתוֹ וְלוֹמַר לוֹ לֵךְ אֵצֶל הַקַּבְּלָן וכו'</b>. אף על פי שערבותו של הקבלן גדולה משל ערב רגיל ויכול המלווה לפרוע ממנו תחילה (לעיל כה,ד), רשאי המלווה לגבות מן הלווה.
<b>וְאִם נָשָׂא הַקַּבְּלָן הַמָּעוֹת וכו'</b>. אם נטל בעצמו את דמי ההלוואה מהמלווה והעבירם ללווה, נמצא שהוא הלווה, והוא היחיד שמתחייב לפרוע את החוב.
<h3> ד</h3>
<b>שֶׁיִּשָּׁבַע הַלֹּוֶה בְּתַקָּנַת אַחֲרוֹנִים</b>. שבועה שתיקנו הגאונים ללווה שטוען שאין לו מה לשלם (לעיל ב,ב).
<b>שֶׁמָּא יַעֲשׂוּ קְנוּנְיָא עַל נְכָסָיו שֶׁל עָרֵב</b>. חוששים למעשה רמאות, שיטען המלווה שאין ללווה נכסים ויודה הלווה לדבריו, ויגבה מן הערב ויחלקו ביניהם את הכסף.
<h3> ה</h3>
<b>אוֹמֵר לוֹ הֶעָרֵב הָבֵא רְאָיָה וכו'</b>. שכן רק במלווה בשטר יכול המלווה להוכיח מעצם העובדה שהשטר נמצא בידו שהחוב לא נפרע, ואילו במלווה על פה, על המלווה להוכיח שחובו לא נפרע.
<h3> ו</h3>
<b>אַף עַל פִּי שֶׁהָיְתָה מִלְוָה עַל פֶּה אוֹ בְּלֹא עֵדִים כְּלָל</b>. אף שבאופנים אלה יכול היה הלווה להיפטר מתשלום החוב אם היה טוען שפרע אותו, מכיוון שמינה אותו הלווה לערב על חוב זה, חייב לשלם לו אם פרע את החוב.
<b>בְּשֶׁאָמַר לוֹ הַלֹּוֶה... עָרְבֵנִי וְשַׁלֵּם</b>. שבכך נתן לו סמכות מלאה לפרוע את חובו.
<b>אֵין הַלֹּוֶה חַיָּב לְשַׁלֵּם לוֹ כְּלוּם</b>. שכן הלווה לא הסמיכו לפרוע מיזמתו את החוב, וייתכן שהלווה כלל לא היה נצרך לשלם.
<b>וְכֵן הַפּוֹרֵעַ שְׁטַר חוֹבוֹ שֶׁל חֲבֵרוֹ וכו'</b>. אפילו בהלוואה בשטר או על המשכון שאז הלווה אינו יכול לטעון שפרע, בכל אופן יכול הוא לטעון שהיה נפטר מתשלום על ידי מחילה, ולכן אין הלווה צריך לשלם למי שפרע לו.
<b>שֶׁהוֹדָה בּוֹ</b>. סמוך לפטירתו (ראה לעיל יא,ו).
<b>שֶׁנִּדּוּהוּ וּמֵת בְּנִדּוּיוֹ</b>. נידו את האב מחמת שלא רצה לפרוע את החוב והוא מת לפני שהסירו את הנידוי, ואם היה פורע היו מסירים ממנו את הנידוי.
<b>אוֹ שֶׁלֹּא הִגִּיעַ זְמַן הַמִּלְוָה לְהִגָּבוֹת</b>. וחזקה שאין אדם פורע חובו תוך זמנו.
<b>הֲרֵי זֶה חוֹזֵר וְגוֹבֶה מִן הַיּוֹרְשִׁים כָּל מַה שֶּׁפָּרַע</b>. בכל המקרים הללו ברור שהחוב לא נפרע, ומאחר שהערב היה משועבד לחוב וקדם ופרעו, יכול הערב לגבות את מה ששילם מהיורשים.
<b>מִפְּנֵי שֶׁהַגּוֹי תּוֹבֵעַ אֶת הֶעָרֵב תְּחִלָּה</b>. שכן מקובל בדיני הגויים, וחוששים שמא משום כך דאג האב לפני מותו לשלם לערב.
<b>אֲבָל אִם הוֹדִיעָן שֶׁהַגּוֹי תּוֹבֵעַ אוֹתוֹ וכו'</b>. שמוכח מדבריו שלא שילם לערב מראש.
<h3> ז</h3>
<b>וְאֵין מְצִיאַת שְׁטַר הַחוֹב שֶׁעָלָיו בְּיַד הֶעָרֵב רְאָיָה</b>. אינו יכול להציג את שטר החוב כראיה לכך שפרע את החוב ולכן המלווה מסרו לו.
<b>שֶׁמָּא נָפַל הַשְּׁטָר מִיַּד הַמַּלְוֶה</b>. והערב מצא אותו.
<h3> ח</h3>
<b>הָאוֹמֵר לַחֲבֵרוֹ עָרַבְתָּה לִי</b>. ומאחר שאין בידי לפרוע, עליך לפרוע במקומי.
<b>אוֹ שֶׁאָמַר הֶעָרֵב לַלֹּוֶה אַתָּה הִרְשֵׁיתַנִי לַעֲרֹב אוֹתְךָ וְלִתֵּן</b>. ותובע ממנו לשלם מה שפרע.
<b>מִדַּעְתְּךָ עָרַבְתָּה אוֹ לֹא עָרַבְתָּה כְּלָל</b>. ובמקרים אלו אין הלווה חייב לשלם לזה שפרע לו (כדלעיל ה"ו).
<b>כִּשְׁאָר טַעֲנוֹת הַמָּמוֹן</b>. ראה הלכות טוען ונטען א,א-ג.
<h3> ט</h3>
<b>עֶבֶד אוֹ אֵשֶׁת אִישׁ</b>. שאין להם רכוש לעצמם (לדין דומה ראה הלכות חובל ד,כא).
<h3> י</h3>
<b>אַף עַל פִּי שֶׁקָּנוּ מִיָּדוֹ</b>. ובדרך כלל אם קנו מיד הלווה ניתן לכתוב זאת בשטר (לעיל יא,א).
<b>שֶׁאֵין קִנְיָן מִיַּד הַקָּטָן כְּלוּם</b>. שהתחייבויות הנעשות באמצעות קניין סודר אינן חלות על הקטן (ראה הלכות מכירה כט,ט).
<h3> יב</h3>
<b>חַיֶּבֶת לְשַׁלֵּם אַחַר שֶׁנִּשֵּׂאת</b>. אף על פי שנכסיה מצויים תחת יד בעלה.
<b>שֶׁרְשׁוּת בַּעַל כִּרְשׁוּת לוֹקֵחַ הוּא</b>. חכמים נתנו לבעל מעמד של קונה ביחס לנכסי אשתו, ולכן ניתן לגבות מהם חובות הכתובים בשטר כדין גבייה מנכסים משועבדים, אך לא חובות שבעל פה.
<b>כְּמוֹ שֶׁבֵּאַרְנוּ בְּכַמָּה מְקוֹמוֹת</b>. לעיל כב,יז, הלכות זכייה ומתנה יב,יב, הלכות שאלה ופיקדון ב,יא.
<b>וְאִם הָיוּ מְעוֹת הַהַלְוָאָה עַצְמָן קַיָּמִין יַחֲזִירוּ אוֹתָן לַמַּלְוֶה</b>. אפילו במלווה בעל פה.
<h2>פרק כז</h2>
<h3> א</h3>
<b>בְּכָל לָשׁוֹן וּבְכָל כְּתָב</b>. בכל שפה ובכל צורת כתיבה.
<b>כְּתִקּוּן שִׁטְרֵי יִשְׂרָאֵל</b>. כמפורט בהמשך הפרק.
<b>שֶׁאֵינָן יְכוֹלִין לְהִזְדַּיֵּף וְלֹא לְהוֹסִיף וְלֹא לִגְרֹעַ</b>. שכתובים באופן כזה שכל זיוף או תוספת או מחיקה ניכרים לעין.
<b>וְיוֹדְעִין לִקְרוֹתוֹ</b>. שאין עדים חותמים על שטר אלא אם כן יכולים לקרותו (לעיל כד,ה).
<b>שֶׁחוֹתְמֵיהֶן</b>. העדים שחתמו בהם.
<b>חוּץ מִשִּׁטְרֵי מֶקַח וּמִמְכָּר וְשִׁטְרֵי חוֹב</b>. שמשמשים לראיה בלבד.
<b>בְּעַרְכָּאוֹת שֶׁלָּהֶן</b>. בבתי המשפט של הגויים.
<b>אֲבָל בִּמְקוֹם קִבּוּץ פְּלִילֵיהֶן בְּלֹא קִיּוּם הַשּׁוֹפֵט שֶׁלָּהֶן</b>. אם נעשה במקום שהתכנסו לעשות בו דין בלא ששופט שלהם העיד בכתב ידו שעדות העדים נמצאה אמינה.
<b>שִׁטְרֵי הוֹדָיוֹת</b>. שטר שבו מודה אדם על חוב.
<b>וּמַתָּנוֹת</b>. שטר שבו מקנה קרקע לחברו.
<b>וּפְשָׁרוֹת</b>. שטר שבו בעלי הדין מקבלים עליהם פשרה מסוימת.
<b>וּמְחִילוֹת</b>. שטר שבו מוחל אדם לחברו על ממון או זכות ממונית.
<b>הֲרֵי הֵן כַּחֶרֶס</b>. שבכל אלו הקניין וההתחייבות תלויים בעצם השטר.
<b>וְאֵין אֲנִי מוֹדֶה בָּזֶה</b>. אלא דינו של שטר חוב כשטר מכר.
<b>בְּעַרְכָּיוֹת</b>. בערכאות.
<b>כְּמֵסִיחַ לְפִי תֻּמּוֹ</b>. דיבור סתמי ללא כוונה להעיד, שבאופן כזה מאמינים להם בעדויות מסוימות (ראה הלכות גירושין יב,יז, יג,כט).
<b>אֲבָל אֵין טוֹרְפִין בּוֹ</b>. לא ניתן לגבות מנכסים משועבדים בשטרות שחתומים בהם גויים.
<b>מִפְּנֵי שֶׁאֵין לוֹ קוֹל</b>. אין פרסום לשטר כזה, והקונה אינו יכול להישמר מלקנות את קרקעות הלווה המשועבדות (השווה לעיל יא,ד).
<b>שֶׁהֲרֵי לֹא יָדְעוּ הַלָּקוֹחוֹת בַּמֶּה שֶׁנַּעֲשָׂה בַּגּוֹיִם</b>. שעדי החתימה הם המפרסמים את העניין על ידי שמספרים לאחרים על מה חתמו. אבל בשטר שעדיו גויים אין הקול יוצא בין הקונים הישראלים.
<h3> ב</h3>
<b>שְׁטָר שֶׁעֵדָיו גּוֹיִם שֶׁמְּסָרוֹ... הֲרֵי זֶה גּוֹבֶה בּוֹ מִבְּנֵי חֹרִין</b>. שסומכים על עדי המסירה לעניין זה (ראה לעיל יא,ב; ואף ששם נאמר שגובים על פי שטר שנמסר בפני עדים גם ממשועבדים, כאן שהעדים החתומים הם גויים כוחו חלש יותר — סמ"ע סח ס"ק יח).
<b>וְלָמָּה לֹא יִגְבֶּה בּוֹ מִן הַמְשֻׁעְבָּדִין</b>. כבכל שטר חוב.
<b>מִפְּנֵי שֶׁאֵין לוֹ קוֹל</b>. כמבואר לעיל ה"א.
<h3> ג</h3>
<b>צָרִיךְ שֶׁיַּחֲזִיר מֵעִנְיָנוֹ שֶׁל שְׁטָר בְּשִׁיטָה אַחֲרוֹנָה</b>. שלא יוסיף בשורה האחרונה דבר חדש, אלא יחזור שנית על דבר שכבר נכתב לפני כן.
<b>לְפִי שֶׁאֵין לְמֵדִין מִשִּׁיטָה אַחֲרוֹנָה</b>. חכמים תיקנו שמה שכתוב בשורה האחרונה אינו תקף, ואם יכתוב בה דבר חדש הוא יהיה חסר משמעות.
<b>שֶׁמָּא הָיוּ הָעֵדִים מְרֻחָקִין מִגּוּפוֹ שֶׁל שְׁטָר בִּכְדֵי שִׁיטָה</b>. העדים בדרך כלל אינם מאומנים בכתיבה מדויקת, וקשה להם לחתום בצמוד לסיום השטר, ולפעמים נשארת שורה ריקה לפני חתימתם, ובאותה שורה יכול המלווה שמחזיק בשטר להוסיף זיוף.
<h3> ד</h3>
<b>עֵדִים שֶׁהָיוּ מְרֻחָקִין מִן הַכְּתָב שְׁתֵּי שִׁיטִין פָּסוּל</b>. מכיוון שניתן להוסיף בשורה שלפני האחרונה דבר שמשפיע על תוכן השטר.
<b>שְׁתֵּי שִׁיטִין שֶׁאָמְרוּ</b>. כשחכמים אמרו שהרחקת שתי שורות פוסלת את השטר.
<b>בִּכְתַב יְדֵי עֵדִים וְלֹא בִּכְתַב יְדֵי סוֹפֵר וכו'</b>. רוחב השורה נמדד לפי כתב של אדם שאינו מאומן בכתיבה, ולא לפי כתב של סופר שיודע לכתוב בצורה מדודה שצורכת פחות שטח, מכיוון שהמזייף נזהר מלזייף על ידי סופר מובהק.
<b>וּשְׁתֵּי שִׁיטִין אֵלּוּ הֵן וּשְׁנֵי אֲוִירָן כְּגוֹן לָמֶ"ד עַל גַּב כָּ"ף</b>. רוחב שתי השורות אינו רק כרוחב של אות מעל אות, אלא יש להוסיף לכל שורה חלל מעליה ומתחתיה עבור אותיות שבולטות כלפי מעלה או מטה.
<b>מָלֵא בְּעֵדִים פְּסוּלִים אוֹ קְרוֹבִים</b>. שחתמו שם.
<b>הֲרֵי זֶה כָּשֵׁר שֶׁהֲרֵי אֵינוֹ יָכוֹל לְהִזְדַּיֵּף</b>. שלא ניתן לכתוב דבר נוסף ברווח (והעדים הפסולים אינם פוסלים את השטר — ראה הלכות עדות ה,ו-ז).
<b>שֶׁמָּא הָעֵדִים עַל הַשְּׂרִיטוֹת חָתְמוּ</b>. ייתכן שחתימתם מתייחסת לשריטות שאין להן משמעות, ולא לשטר.
<b>הָיָה הַשְּׁטָר כֻּלּוֹ עִם עֵדָיו בְּשִׁיטָה אַחַת</b>. כל השטר כתוב בשורה אחת והעדים חתומים באותה השורה.
<h3> ה</h3>
<b>שֶׁמָּא אֵלּוּ הָעֵדִים הָיוּ מְרֻחָקִין מִן הַשְּׁטָר הַכָּשֵׁר שִׁיטָה אַחַת וכו'</b>. חוששים שהיו עדים חתומים על שטר כשר במרחק שורה מן השטר והמזייף חתך את השטר הכשר והשאיר ממנו את החתימות יחד עם השורה הריקה וכתב בה את השטר המזויף.
<b>אֵין מְקַיְּמִין שְׁטָר זֶה מֵעֵדִים שֶׁלְּמַטָּה וכו'</b>. בית דין אינם מאמתים את השטר על פי החתימות התחתונות, מחשש שחתימות אלו שייכות לשטר אחר והייתה שורה ריקה בינו לבין החתימות, והמזייף חתך את השטר ובשיטה הריקה כתב את השטר המזויף ואת חתימות העדים.
<h3> ו</h3>
<b>קִיּוּם בֵּית דִּין</b>. אישור הדיינים על כשרות השטר (ראה הלכות עדות פרק ו).
<b>סָמוּךְ לִכְתַב יְדֵי עֵדִים</b>. מתחת החתימות.
<h3> ז</h3>
<b>וְאֵין חוֹשְׁשִׁין לְבֵית דִּין וכו'</b>. שעדים עשויים לחתום על דבר של מה בכך (לעיל ה"ד), אבל בית דין אינו יושב לחתום על דבר כזה.
<h3> ח</h3>
<b>כָּל הַמְּחָקִין כֻּלָּן צָרִיךְ שֶׁיִּכְתֹּב קִיּוּמֵיהֶן וכו'</b>. אם יש בשטר שינויים שנעשו לאחר הכתיבה, כגון מילה שנמחקה וכתבו במקומה מילה אחרת, או מילה שהוסיפו בין השורות ('תלויה'), צריך לאשר את השינויים בסוף השטר לפני חתימת העדים. והקיום נעשה על ידי שמפרט את השינויים וכותב לאחר מכן 'והכל שריר וקיים'. שאם לא כן, יש חשש שהמחיקה נעשתה לאחר שהעדים חתמו על השטר ושינתה את משמעות השטר (ראה גם הלכות גירושין ד,טו).
<b>וְאִם הָיָה הַמְּחָק בִּמְקוֹם שָׁרִיר וְקַיָּם וּכְשִׁעוּר שָׁרִיר וְקַיָּם</b>. אם יש מחיקה בסוף השטר במקום שבו נהוג לכתוב 'והכל שריר וקיים', והמחיקה מתפרסת על פני מקום שאפשר לכתוב בו 'שריר וקיים'.
<b>שֶׁמָּא מְחָקוֹ וְכָתַב דָּבָר שֶׁזִּיֵּף וְחָזַר וְקִיְּמוֹ בָּרֶוַח שֶׁבֵּין הַכְּתָב וְהָעֵדִים</b>. שמא המלווה מחק את המילים 'והכל שריר וקיים' המציינות את סיום השטר, ובמקום מילים אלו כתב דבר לטובתו, ולאחר מכן קיים את המחיקה שעשה בשורה הריקה שלפני חתימת העדים.
<h3> ט</h3>
<b>שְׁטָר שֶׁבָּא הוּא וְעֵדָיו עַל מְחָק</b>. שתוכן השטר וחתימות העדים נכתבו על גבי מחיקה (בקלף יש אפשרות למחוק את הכתוב באמצעות גירוד הדיו ולאחר מכן לכתוב מחדש, וכאשר יש כתב על גבי מחיקה הדבר ניכר לעין).
<b>אֵינוֹ דּוֹמֶה מִי שֶׁנִּמְחַק פַּעַם אַחַת לְנִמְחָק שְׁנֵי פְּעָמִים</b>. אין לחשוש שלאחר הכתיבה ימחוק את תוכן השטר ויכתוב מה שרוצה, מכיוון שאז חתימות העדים יהיו על גבי מחיקה אחת ותוכן השטר על גבי שתי מחיקות, וההבדל ניכר לעין.
<b>וְאִם תֹּאמַר שֶׁמָּא מָחַק מְקוֹם הָעֵדִים שְׁנֵי פְּעָמִים</b>. לכאורה ניתן לחשוש שאת מקום השטר מחק לפני כן פעם אחת ואת מקום החתימות שתי פעמים, ויוכל למחוק את השטר כעת פעם שנייה, וכך מחיקתו תשתווה לשטח החתום ויוכל לכתוב שטר אחר.
<b>כְּבָר תִּקְּנוּ חֲכָמִים שֶׁלֹּא יְהוּ הָעֵדִים חוֹתְמִין עַל שְׁטָר מָחוּק וכו'</b>. שחכמים תיקנו שהעדים לא יחתמו על שטר שנכתב על קלף מחוק אלא אם כן ראו את המחיקה, וממילא לא יחתמו על שטר שהמחיקה בו אינה אחידה.
<h3> י</h3>
<b>וְהַקִּיּוּם מִלְּמַטָּה עַל הַנְּיָר</b>. עדות הדיינים על כשרות העדות הייתה בשטח התחתון שלא נמחק.
<b>אֵין מְקַיְּמִין אוֹתוֹ מֵעֵדֵי הַקִּיּוּם</b>. לא ניתן לאשר את השטר על סמך חתימות הדיינים שבקיום.
<b>וְהָיָה הָרֶוַח מָלֵא סְרִיטוֹת שֶׁל דְּיוֹ</b>. וכתבו את הקיום תחת השריטות (כדלעיל ה"ז).
<b>וְחָתַךְ גּוּף הַשְּׁטָר</b>. חתך את השטר העליון יחד עם חתימות העדים שהיו בו כדי שיוכל לגבות בו.
<b>וּמָחַק הַשְּׂרִיטוֹת וְכָתַב שְׁטָר וְעֵדָיו עַל הַמְּחָק</b>. כתב שטר נוסף עם חתימות מזויפות על גבי השריטות שמחק וכעת נראה כאילו הקיום מוסב על השטר המזויף.
<h3> יא</h3>
<b>שְׁטָר הַבָּא עַל הַנְּיָר וְעֵדָיו עַל הַמְּחָק</b>. השטר עצמו כתוב על קלף רגיל שלא מחקו ממנו, והעדים חתמו מלמטה במקום שהיה מחוק.
<b>וְכוֹתְבִין כֵּן בֵּין עֵד לְעֵד כְּדֵי שֶׁלֹּא יְזַיֵּף</b>. שאם יכתבו זאת במקום אחר, יהיה ניתן למחוק זאת כחלק ממחיקת השטר.
<h3> יב</h3>
<b>שֶׁאִלּוּ הָיָה בּוֹ מָקוֹם... הָיָה נִכָּר</b>. אבל כשחלק מחוק וחלק אינו מחוק, לא ניכר כמה פעמים נמחק החלק המחוק.
<b>וּמִתִּקּוּן הַשְּׁטָרוֹת וכו'</b>. תיקון השטרות (לעיל ה"ג) כולל גם דקדוק של הדיין שמתבונן בצורת הכתיבה ובודק שלא הוסיפו אות דקה כמו ו' או ז' בין המילים.
<b>וְלֹא יְהוּ מְרֻחָקִין</b>. שאין רווח מיותר בין האות ו' לבין המילה שאחריה.
<b>וְהִנִּיחַ רַגְלָהּ הָאַחַת מְקוֹם וָא"ו</b>. השאיר רק את הצלע הימנית של האות ה' או האות ח' שנראית כמו ו'.
<h3> יג</h3>
<b>מִשָּׁלֹשׁ וְעַד עֶשֶׂר אֵין כּוֹתְבִין בְּסוֹף שִׁיטָה</b>. אם בא לכתוב באותיות מספר משלוש עד עשר לא יכתוב בסוף שורה.
<b>שֶׁמָּא יְזַיֵּף וכו'</b>. יוסיף מעט בקצה השורה.
<b>וְיַחֲזִיר</b>. יסב.
<b>מַחֲזִיר הַדִּבּוּר וכו'</b>. יחזור ויציין כמה פעמים שנדרש, שהתחייב בסכום זה, עד שיצא לו לכתוב את הסכום באמצע השורה, והאזכור האחרון הוא שקובע (כמבואר בהלכה הבאה).
<h3> יד</h3>
<b>הַכֹּל הוֹלֵךְ אַחַר הַתַּחְתּוֹן</b>. שיש להניח שבאמצע הכתיבה הוחלט לשנות את סכום ההלוואה.
<b>לְפִי שֶׁאֵין הָאֶחָד תָּלוּי בַּחֲבֵרוֹ</b>. סכום אחד אינו הסבר או פירוט של הסכום השני אלא כל אחד מהם עומד בפני עצמו.
<b>שֶׁאִלּוּ הָיָה כָּתוּב בּוֹ מֵאָה שֶׁהֵן מָאתַיִם אוֹ מָאתַיִם שֶׁהֵן מָנֶה הָיָה נוֹטֵל מֵאָה</b>. מכיוון שיש ספק מה הכוונה, חייב רק מאה, שיד בעל השטר על התחתונה (ראה הלכות מכירה כא,יט).
<b>הָיָה בּוֹ מִלְּמַעְלָה שֵׁם וכו'</b>. אם יש שינוי מועט באזכורים של אחד מהשמות, הולכים אחר התחתון.
<b>אִם כֵּן לָמָּה כּוֹתְבִין הָעֶלְיוֹן וכו'</b>. התועלת בכתיבת השם פעמיים היא למקרה שיימחק חלק מהשם התחתון, ויהיה ניתן ללמוד את השם מהאזכור העליון.
<b>וּבַתַּחְתּוֹן חָנָן אוֹ עָנָן</b>. שנמחקה האות יו"ד וכתוב 'חננ' או 'עננ'.
<b>אֲבָל לֹא יִלְמַד תַּחְתּוֹן מִן הָעֶלְיוֹן שְׁתֵּי אוֹתוֹת</b>. שאם כתוב למעלה 'חנני' ולמטה נמחקו שתי אותיות וכתוב 'חנ', השטר פסול, שאות אחת עשויה להימחק מעצמה אך בשתי אותיות מחוקות יש להניח שמדובר במחיקה מכוונת, ומכיוון שסיבת המחיקה אינה ידועה, אי אפשר לגבות בשטר זה.
<h3> טו</h3>
<b>סֵפֶל</b>. קיצור של 'סאה ופלגא', סאה וחצי (ר"י מיגאש וראשונים נוספים לבבא בתרא קסו,ב).
<b>קֵפֶל</b>. קיצור של 'קב ופלגא',
<b>קב וחצי. וְכֵן כָּל כַּיּוֹצֵא בָּזֶה וכו'</b>. אף על פי שהכלל הוא שהולכים אחר התחתון, אם ניתן להסביר את ההבדל באופן נסיבתי ולא בשינוי מכוון של הכתיבה, חוששים לו והולכים בכל מקרה אחר הסכום הפחות מכיוון שיש ספק מהי סיבת השינוי, ויד בעל השטר על התחתונה.
<b>אִסְתֵּירָא</b>. חצי זוז.
<b>פְּרוּטָה</b>. שהיא מטבע קטנה יותר.
<b>כּוֹלֵל אוֹתָן הַסּוֹפֵר זוּזִין וְאַחַר כָּךְ כּוֹתְבָן</b>. אין דרך הסופר לציין סכום גבוה של פרוטות אלא הוא מחשב כמה זוזים שוות הפרוטות הללו, ומציין אותן לפי ערכן בזוזים.
<h3> טז</h3>
<b>שְׁטָר שֶׁכָּתוּב בּוֹ אִסְתֵּירָא מֵאָה מָעֵי אוֹ שֶׁכָּתוּב בּוֹ מְאָה מָעֵי אִסְתֵּירָא</b>. ויש ספק אם המילה 'מאה' מוסבת על המילה 'מעי' (מעות), שצריך לשלם לו סכום של מאה מעות במטבעות של אסתירא, או שהמילה 'מאה' מוסבת על 'אסתירא' וצריך לשלם לו סכום של מאה אסתירות (שהוא נמוך בהרבה) במטבעות של מעות (יד"פ, וראה מ"מ שפירש אחרת והגיה בלשון הרמב"ם וכדברי הראב"ד בהשגתו).
<b>וְאִם תָּפַס בָּעֶלְיוֹנָה וכו'</b>. אם התובע תפס מנכסי הנתבע לפי הסכום הגבוה, אין מוציאים מידו, מכיוון שכעת הוא זה שמוחזק בממון וספק אם יש להוציא מידו.
<h3> יז</h3>
<b>אֵין פָּחוֹת מִדִּינַר זָהָב</b>. שיש ספק באיזה מטבע מדובר, ולכן גובה דינר, שזהו המטבע הפחות ביותר שמקובל לעשותו מזהב (שמטבעות פחותים ביותר עושים מכסף או נחושת).
<b>זָהָב דִּינָרִין אוֹ דִּינָרִין זָהָב</b>. ולא מצוין מניין המטבעות.
<b>אֵין פָּחוֹת מִשְּׁנֵי דִּינָרִין שֶׁל זָהָב</b>. המלווה גובה שני דינרים, שכן מיעוט רבים שניים.
<b>זָהָב בְּדִינָרִין</b>. זהב בשווי דינרים, ויש ספק אם מדובר על שווי דינרי כסף או שווי דינרי זהב.
<b>אֵין פָּחוֹת מִשָּׁוֶה שְׁנֵי דִּינָרִין שֶׁל כֶּסֶף מִן הַזָּהָב</b>. המלווה גובה חתיכות זהב בשווי שני דינרים של כסף, שכן ידו על התחתונה.
