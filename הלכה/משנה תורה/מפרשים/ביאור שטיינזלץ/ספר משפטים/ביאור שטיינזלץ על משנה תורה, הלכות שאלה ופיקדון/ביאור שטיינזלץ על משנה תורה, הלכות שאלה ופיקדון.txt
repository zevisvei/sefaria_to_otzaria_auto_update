<h1>ביאור שטיינזלץ על משנה תורה, הלכות שאלה ופיקדון</h1>
<h2>פרק א</h2>
<h3> א</h3>
<b>הַשּׁוֹאֵל</b>. מקבל דבר מחברו להשתמש בו ללא תמורה.
<b>אוֹ נִשְׁבְּרָה הַבְּהֵמָה</b>. כגון שנפגעה על ידי חיה או שניזוקה באופן אחר (ראה מכילתא דר"י ומכילתא דרשב"י לשמות כב,ט ופרשני המקרא שם).
<b>בְּשֶׁנֶּאֱנַס שֶׁלֹּא בִּשְׁעַת מְלָאכָה</b>. כשהחפץ או הבהמה לא נאנסו תוך כדי עשיית המלאכה שלשמה הושאלו.
<b>אוֹ שֶׁרָכַב עָלֶיהָ אוֹ דָּשׁ בָּהּ וכו'</b>. מכיוון ששאלה לחרישה ושינה ועשה בה מלאכה אחרת, גם אם מתה תוך כדי המלאכה, חייב.
<b>קַרְדֹּם לְפַצֵּל בּוֹ עֵצִים</b>. גרזן לבקע בו חתיכות עצים.
<h3> ב</h3>
<b>יָבִיא רְאָיָה וכו'</b>. שבמקום שאנשים מצויים צריך להביא עדים על מה שקרה, ואינו יכול להיפטר באמצעות שבועה (ראה הלכות שכירות ג,א).
<b>וְשֶׁלֹּא שִׁנָּה בָּהּ</b>. שלא עשה בה שימוש שלא סיכם עליו מראש עם המשאיל.
<b>לְמַלֹּאות בָּהּ בְּתוֹךְ חֻרְבָּתוֹ</b>. שאל את הבהמה לעשות עמה עבודה מסוימת בתוך החורבה שהיא מקום שאין בו רואים.
<h3> ג</h3>
<b>כְּדֶרֶךְ שֶׁשָּׁמִין לַנְּזָקִין</b>. כפי שמזיק משלם רק את ההפרש בין מה שהיה שווה הדבר לפני הנזק למה ששווה עכשיו, ואת מה שנותר ממנו מחזיר לבעלים (הלכות נזקי ממון ז,ח).
<h3> ד</h3>
<b>מִשָּׁעָה שֶׁמְּשָׁכָהּ</b>. שתיקנו חכמים שהשאלה מתחילה בשעה שמשך השואל את החפץ או את הבהמה (ראה הלכות שכירות ב,ח).
<b>וְאִם כָּחַשׁ בְּשָׂרָהּ</b>. הידלדל בשרה במשך זמן השאלה שלא מחמת המלאכה.
<b>חַיָּב לְשַׁלֵּם</b>. כשם שיש לו אחריות על הפסד כל הבהמה כך יש לו אחריות על הפסד חלקי.
<h3> ה</h3>
<b>סְתָם</b>. ללא שסוכם מראש על תקופה קצובה.
<b>הֲרֵי הַמַּשְׁאִיל מַחֲזִירוֹ כָּל עֵת שֶׁיִּרְצֶה</b>. רשאי לקחת את החפץ בחזרה בכל זמן שהוא (שלא כהלוואה סתם שאינו רשאי לתבעה עד שלושים יום — ראה הלכות מלווה ולווה יג,ה).
<b>וְדִין הוּא</b>. אפשר ללמוד זאת מסברה.
<b>הַלּוֹקֵחַ וכו'</b>. לוקח ומקבל מתנה מקבילים לשוכר ושואל: לוקח ומקבל מתנה מקבלים את הדבר לגמרי — בתשלום או בחינם, ושוכר ושואל מקבלים את הדבר לזמן מסוים — בתשלום או בחינם. וכשם שדין הנותן מתנה שווה לדין המוכר לעניין שאינו יכול לחזור בו, כך דין המשאיל כדין המשכיר שאינו יכול לחזור בתוך הזמן שסוכם עליו.
<b>הִנִּיחַ לָהֶן אֲבִיהֶן</b>. אם השואל מת, בניו זכאים להמשיך את השאלה, אך אין דינם כשואל שחייב באונס מפני שלא קיבלו עליהם אחריות כשואל. אמנם חייבים בגנבה ואבדה שכן דינם כשומר שכר שהרי משתמשים בפרה ויש להם הנאה (סמ"ע שמא ס"ק ח).
<b>דִּמּוּ</b>. חשבו בטעות.
<b>מְשַׁלְּמִין דְּמֵי בָּשָׂר בְּזוֹל</b>. לפי השער הזול שלו, והוא שני שלישים מהמחיר בשוק באותה העת (ראה הלכות זכייה ומתנה ו,כג). שמשלמים רק מה שנהנו, ולא את כל הנזק שנגרם לבעלים (השווה הלכות נזקי ממון ג,ב).
<b>וְאִם הִנִּיחַ לָהֶן אֲבִיהֶן נְכָסִים וכו'</b>. נכסי האב שירשו היתומים משועבדים לחובותיו של האב (ראה הלכות מלווה ולווה יא,ז ושם הי"א). וכאן מרגע ששאל האב את החפץ השתעבדו הנכסים לתשלום האונס אם יארע בעתיד.
<h3> ו</h3>
<b>אֵין הַמַּשְׁאִיל יָכוֹל לְהַחֲזִירוֹ מִתַּחַת יָדוֹ וכו'</b>. לאחר שמשך השואל את החפץ, אין המשאיל יכול לקחת אותו בחזרה קודם שיעשה השואל את המלאכה ששאל את הכלי עבורה, כדין השואל לזמן קצוב.
<h3> ז</h3>
<b>נִשְׁחַל</b>. נשחק (ראה פה"מ כלים יא,ג).
<b>הַנִּצָּב</b>. ידית.
<h3> ח</h3>
<b>אִם קָנוּ מִיַּד הַמַּשְׁאִיל עַל זֶה</b>. עשו קניין סודר כדי לתת תוקף לדברים (ראה הלכות מכירה ה,ה ובביאור שם).
<b>וְאֵין הַשּׁוֹאֵל רַשַּׁאי לַחֲזֹר וּלְתַקֵּן הַכְּלִי אוֹ לַעֲשׂוֹתוֹ פַּעַם אַחֶרֶת</b>. שהרי לא השאיל לו אלא את הכלי הזה כמות שהוא.
<h3> ט</h3>
<b>שֹׁקֶת</b>. בור או באר שהוכשרו לשתיית בהמות או להשקיית השדות.
<b>וְנֶהֶרְסָה</b>. עד שאינה ראויה לשימוש.
<b>אֵינוֹ יָכוֹל לִבְנוֹתָהּ</b>. כדי להמשיך להשתמש בה עד סוף זמן השאלה, משום שהשאילו שוקת זו דווקא.
<b>יֵשׁ לוֹ לִבְנוֹתָהּ</b>. מכיוון שלא השאיל לו שוקת מסוימת לא הסתיימה השאלה כשנהרסה השוקת הראשונה.
<b>אָמַר לוֹ הַשְׁאִילֵנִי מְקוֹם שֹׁקֶת</b>. ביקש שישאיל לו קרקע כדי לבנות בה שוקת.
<h3> י</h3>
<b>לְלִינָה אֵין פָּחוֹת מִיּוֹם אֶחָד וכו'</b>. ראה הלכות שכירות ו,ו ובביאור שם.
<b>חָלוּק</b>. בגד עליון.
<b>לֵילֵךְ בּוֹ לְבֵית הָאֵבֶל</b>. לניחום האבלים.
<b>כְּדֵי שֶׁיֵּלֵךְ וְיַחֲזֹר</b>. שאין דרך המנחמים לשהות זמן רב בבית האבל.
<b>לְבֵית הַמִּשְׁתֶּה כָּל אוֹתוֹ הַיּוֹם</b>. שאנשים משתהים בבית החתן והכלה זמן רב.
<b>לַעֲשׂוֹת בּוֹ מִשְׁתֶּה שֶׁלּוֹ אֵין פָּחוֹת מִשִּׁבְעָה יָמִים</b>. שימי משתה חתן וכלה נמשכים שבעה ימים.
<h2>פרק ב</h2>
<h3> א</h3>
<b>הַשּׁוֹאֵל בַּבְּעָלִים</b>. שבשעת השאלה בעל החפץ שאול או שכור עבורו למלאכה.
<b>וּבִלְבַד שֶׁיִּשְׁאַל הַבְּעָלִים תְּחִלָּה אוֹ עִם הַחֵפֶץ</b>. שלפני ששאל את החפץ מהבעלים או בשעת השאלה, ביקש מהבעלים לעשות עבורו מלאכה מסוימת ללא תשלום, ונמצא שהבעלים שאול לעשות עבורו מלאכה, ואז פטור גם אם אין הבעלים עושה עבורו את המלאכה בשעה שהחפץ ניזוק.
<b>כְּמוֹ שֶׁבֵּאַרְנוּ</b>. הלכות שכירות א,ג.
<b>וְאֶחָד הַשּׁוֹאֵל אֶת הַבְּעָלִים אוֹ שֶׁשְּׂכָרָן</b>. בין אם ביקש מהם לעשות עבורו את המלאכה ללא תשלום ובין אם שכרם לעשות זאת.
<b>הֲרֵי זוֹ שְׁאֵלָה בַּבְּעָלִים וּפָטוּר</b>. שכן היה הבעלים שאול לו לצורך השקיית המים קודם שהשאיל לו את הבהמה.
<h3> ב</h3>
<b>הִשְׁאִיל בְּהֶמְתּוֹ אוֹ הִשְׂכִּירָהּ וכו'</b>. שפטור "בעליו עמו" הוא לא רק בשאלה בבעלים אלא גם בשכירות ובכל אופני השמירה (כמבואר בסוף הפרק ובהלכות שכירות א,ג).
<b>לְמַשּׂוֹי</b>. לשאת מטען.
<b>לִסְעֹד</b>. לסייע.
<b>הֲרֵי זוֹ שְׁמִירָה בַּבְּעָלִים</b>. מכיוון שבזמן השאלה או השכירות סייע הבעלים לשואל או לשוכר.
<b>לְבַקֵּר</b>. לפקח.
<b>אֵינָהּ שְׁמִירָה בַּבְּעָלִים</b>. מכיוון שלא עשה זאת עבור השואל או השוכר אלא עבור שמירת בהמתו.
<h3> ג</h3>
<b>מְלַמֵּד תִּינוֹקוֹת וכו'</b>. כל אלו עומדים לשירות בני העיר בזמנים מוגדרים.
<b>וְהַנּוֹטֵעַ לִבְנֵי הַמְּדִינָה</b>. נוטע עצים עבור בני העיר.
<b>וְהַמַּקִּיז לָהֶם אֶת הַדָּם</b>. לרפואה.
<b>וְהַסּוֹפֵר שֶׁלָּהֶן</b>. לכתיבת שטרות וכדומה.
<b>בַּיּוֹם שֶׁהוּא יוֹשֵׁב בּוֹ לַעֲסֹק בִּמְלַאכְתּוֹ וכו'</b>. מכיוון שביום זה הוא זמין לעשות מלאכה עבור בני העיר, גם אם אינו עוסק במלאכה בפועל, אם שואלים או שוכרים ממנו הרי זו שמירה בבעלים (מל"מ, יד"פ; וראה פסקים ושיטות).
<h3> ד</h3>
<b>מַקְרֵא</b>. מלמד, שונה.
<b>וְהָיוּ הֵם קְבוּעִין לָבֹא תָּמִיד</b>. הם באים ללמוד עמו באופן קבוע.
<b>וְנִשְׁמַט לָהֶם מִמַּסֶּכְתָּא לְמַסֶּכְתָּא</b>. עובר מדעת עצמו ממסכת למסכת ואינו זקוק להסכמתם.
<b>הֲרֵי הֵן שְׁאוּלִין אֶצְלוֹ</b>. שכשם שהתלמידים זקוקים לרב, כך גם הרב זקוק לתלמידים שיסייעו לו בלימוד. וכאשר הרב קובע את נושא הלימוד הרי הם כנשאלים לו לסייע לו בלימודו (אבן האזל, וראה מאירי בבא מציעא צז,א).
<b>וּבְיוֹם הַפֶּרֶק</b>. כשדורשים בהלכות החג הקרב.
<b>הֲרֵי הוּא שָׁאוּל לָהֶן וְהֵן אֵינָן שְׁאוּלִין לוֹ</b>. שביום זה אינו רשאי לשנות את הנושא כחפצו והוא משועבד לתלמידים ללמדם דבר מסוים ולכן הוא נחשב שאול אצלם (מאירי שם). ויש מפרשים שביום הפרק באים אנשים נוספים לשמוע את הרב, והוא משועבד לציבור לדרוש בנושא המועד, ולכן הוא נחשב כשאול אצל הציבור כולו (אבן האזל).
<h3> ה</h3>
<b>הָאוֹמֵר לִשְׁלוּחוֹ צֵא וְהִשָּׁאֵל</b>. שבשעת השאלת הבהמה מינה הבעלים שליח לעשות מלאכה עבור השואל.
<b>שֶׁיַּד הָעֶבֶד כְּיַד רַבּוֹ</b>. שגופו של עבד כנעני קנוי לאדונו, ויד העבד נחשבת כידו של הבעלים וכאילו הבעלים עצמו נשאל לשואל (ראה גם לקמן ג,א).
<b>שֶׁלֹּא מִדַּעַת רַבּוֹ אֵינָהּ שְׁאֵלָה בַּבְּעָלִים</b>. שאין יד העבד נחשבת כידו של אדונו אלא בהסכמת אדונו.
<h3> ו</h3>
<b>הַשּׁוֹאֵל מִן הָאִשָּׁה וְנִשְׁאַל לוֹ בַּעְלָהּ</b>. שאל מאישה נכסים שבעלה זכאי לאכול בפירותיהם וליהנות מרווחיהם (נכסי מלוג), ובאותו הזמן שאל את בעלה לעשות עבורו מלאכה.
<b>אֵינָהּ שְׁאֵלָה בַּבְּעָלִים שֶׁקִּנְיַן פֵּרוֹת אֵינוֹ כְּקִנְיַן הַגּוּף וְאֵין לַבַּעַל אֶלָּא הַפֵּרוֹת</b>. זכות הבעל בפירות אינה נחשבת לבעלות בגוף הנכסים, ונמצא ששאל רק מהאישה ולא מבעלה ואין זו שאלה בבעלים.
<h3> ז</h3>
<b>הַשּׁוֹאֵל מֵאִשְׁתּוֹ</b>. האישה עוסקת במלאכה עבור בעלה ומחויבת בעשיית מלאכות מסוימות עבורו (ראה הלכות אישות פרק כא), ולכן אם שאל ממנה נכסים השייכים לה, נחשב שאלה בבעלים.
<b>שֻׁתָּפִין שֶׁשָּׁאֲלוּ זֶה מִזֶּה</b>. שהם נמצאים יחד ועובדים זה עבור זה בעסק השותפות.
<b>וְאִם אָמַר הַשֻּׁתָּף לַחֲבֵרוֹ הַשְׁאִילֵנִי הַיּוֹם וְנַשְׁאִילְךָ לְמָחָר אֵינָהּ שְׁאֵלָה בַּבְּעָלִין</b>. אף על פי שהם שותפים, כאשר כל אחד מקבל על עצמו לעסוק לבדו בעסק השותפות יום אחד וחברו יעסוק לבדו יום אחד, ביום זה אינם נחשבים שותפים ואין זו שאלה בבעלים (ראה כס"מ בשם הגהת מהר"ם פדוואה ויד"פ).
<h3> ח</h3>
<b>שָׁאַל מִן הַשֻּׁתָּפִין וְנִשְׁאַל לוֹ אֶחָד מֵהֶן</b>. שאל חפץ השייך לשותפים, ונשאל אחד מהשותפים לעשות מלאכה עבור השואל.
<b>וְכֵן הַשֻּׁתָּפִין שֶׁשָּׁאֲלוּ וְנִשְׁאַל לְאֶחָד מֵהֶן</b>. השותפים שאלו חפץ ממנו והוא נשאל לעשות מלאכה עבור אחד מהם.
<b>לְפִיכָךְ אִם מֵתָה אֵינוֹ מְשַׁלֵּם</b>. מכיוון שיש כאן ספק נוקטים בכלל שלפיו המוציא מחברו עליו הראיה, ולכן הבעלים אינם יכולים להוציא ממון מהשואל.
<b>וְאִם תָּפְסוּ הַבְּעָלִים אֵין מוֹצִיאִין מִיָּדָן</b>. אם הבעלים תפסו ממון של השואל עבור הבהמה שמתה הרי הם מוחזקים כעת בממון ועל השואל הרוצה להוציא מהם להביא ראיה.
<b>פָּשַׁע בָּהּ הַשּׁוֹמֵר הֲרֵי זֶה מְשַׁלֵּם</b>. אף על פי שבמקרה רגיל של שאלה בבעלים פטור אף על פשיעה, כאשר אנו מסופקים אם המקרה נחשב כשאלה בבעלים הפושע משלם. שכן פושע הוא כמזיק ולכן אם פשע חייב אלא אם כן ודאי שיש בו דין שמירה בבעלים (מ"מ, וראה יד"פ).
<h3> ט</h3>
<b>לְרִבְעָה</b>. לבעול את הבהמה.
<b>אוֹ לְהֵרָאוֹת בָּהּ</b>. כדי להיראות עשיר, ולא להשתמש בה.
<b>אוֹ לַעֲשׂוֹת בָּהּ פָּחוֹת מִשָּׁוֶה פְּרוּטָה</b>. ששווי המלאכה שתעשה הבהמה הוא פחות מפרוטה.
<b>אוֹ שֶׁשָּׁאַל שְׁתֵּי פָּרוֹת לַעֲשׂוֹת בָּהֶן שָׁוֶה פְּרוּטָה</b>. ונמצא שכל פרה בפני עצמה עושה מלאכה בפחות משווה פרוטה.
<b>הֲרֵי כָּל אֵלּוּ סְפֵק שְׁאֵלָה בַּבְּעָלִין</b>. שיש ספק אם שימושים אלו מוגדרים כמלאכה, ופטור שאלה בבעלים אינו אלא כשהחפץ והבעלים שאולים לעשיית מלאכה (מאירי בבא מציעא צו,א).
<h3> י</h3>
<b>שְׁאָלָהּ בַּבְּעָלִים וכו'</b>. לפני שהחזירה למשאיל, שכרה ממנו. ובתחילת השכירות לא הייתה שאלה בבעלים.
<b>שֶׁהַשְּׂכִירוּת תְּלוּיָה בַּשְּׁאֵלָה</b>. מכיוון שבשכירות אינו מקבל אחריות נוספת שלא הייתה בשלב השאלה, אין צורך בהתחייבות מחודשת. ונמצא שהאחריות בשכירות תלויה בהתחייבות שהייתה בזמן השאלה שהייתה בבעלים.
<h3> יא</h3>
<b>וְאַחַר כָּךְ נִשֵּׂאת</b>. וכשנישאה עברו נכסיה לשימוש בעלה וביניהם היה גם הדבר ששאלה.
<b>הֲרֵי הַבַּעַל כְּלוֹקֵחַ מִמֶּנָּה</b>. חכמים תיקנו שמעמדו של הבעל לגבי נכסי אשתו הוא של קונה ולא של שומר שחייב באחריות. ומכיוון שסבר שהבהמה שייכת לאישה לא קיבל על עצמו שום אחריות שמירה, ופטור אפילו אם פשע בה.
<b>וְהָאִשָּׁה חַיֶּבֶת לְשַׁלֵּם</b>. מכיוון שאחריותה כלפי המשאיל עומדת בעינה.
<b>כְּשֶׁיִּהְיֶה לָהּ לְשַׁלֵּם</b>. כגון שתתאלמן או תתגרש.
<b>הֲרֵי זֶה נִכְנָס תַּחְתֶּיהָ</b>. מכיוון שידע שהיא שאולה, מוטלת עליו האחריות לבהמה.
<b>כָּל שֶׁאָמַרְנוּ וכו'</b>. ראה גם הלכות שכירות א,ג.
<h2>פרק ג</h2>
<h3> א</h3>
<b>בְּיַד שְׁלוּחוֹ שֶׁל שׁוֹאֵל</b>. אדם שבדרך כלל מקובל על השואל כשליח (אבל אם מינהו להיות שליח לעניין זה, הרי היא נכנסת לרשותו מעת שתבוא לידו, כמבואר בהמשך ההלכה — והשווה הלכות גזלה ז,י).
<b>וּמֵתָה קֹדֶם שֶׁתִּכָּנֵס לִרְשׁוּת הַשּׁוֹאֵל הֲרֵי זֶה פָּטוּר</b>. שכל זמן שלא הגיעה הפרה לרשותו של השואל עדיין היא תחת אחריות המשאיל.
<b>הֲרֵי זֶה חַיָּב</b>. שכאשר השואל הסכים לקבל את הפרה על ידי שליח, היא נכנסת לרשותו ותחת אחריותו של השואל מעת שהיא מגיעה לידי השליח.
<b>בְּיַד עַבְדּוֹ הַכְּנַעֲנִי</b>. של המשאיל.
<h3> ב</h3>
<b>הַכִּישָׁהּ</b>. הכה אותה.
<b>אֵין הַשּׁוֹאֵל חַיָּב בָּהּ</b>. אף על פי שהמשאיל הכיש בה על פי בקשתו, מכיוון שלא נכנסה עדיין לרשותו.
<b>שִׁלְּחָהּ בְּיַד עַבְדּוֹ הַכְּנַעֲנִי</b>. של השואל.
<b>בְּשֶׁהֶחֱזִירָהּ בְּתוֹךְ יְמֵי שְׁאֵלָתָהּ</b>. כגון ששאלה עד זמן מסוים והחזירה לו לפני שהגיע אותו הזמן.
<b>וַהֲרֵי הוּא כְּשׁוֹמֵר שָׂכָר עָלֶיהָ</b>. שמחמת שנהנה ממנה כל ימי השאלה, הרי זה כמי שקיבל שכר עבור הפרה ששומר עליה כעת.
<b>וּלְפִיכָךְ אִם מֵתָה אוֹ נִשְׁבֵּית אַחַר יְמֵי שְׁאֵלָתָהּ פָּטוּר</b>. כדין שומר שכר שפטור באונסים.
<h3> ג</h3>
<b>שָׁאַל אַחַת וְשָׂכַר אַחַת</b>. קיבל לשימושו שתי פרות, אחת בהשאלה ואחת בשכירות.
<b>הַמַּשְׁאִיל אוֹמֵר שְׁאוּלָה מֵתָה וכו'</b>. והשואל חייב באונסים וצריך לשלם לו.
<b>אוֹ שֶׁאָמַר הַשּׁוֹמֵר שְׂכוּרָה מֵתָה וכו'</b>. והשוכר פטור מלשלם על אונס.
<b>הַמּוֹצִיא מֵחֲבֵרוֹ עָלָיו הָרְאָיָה</b>. והשואל פטור מלשלם עד שיביא בעל הפרה ראיה לטענתו.
<b>זֶה אוֹמֵר שְׂכוּרָה וְזֶה אוֹמֵר שְׁאוּלָה</b>. זהו מקרה נוסף, ובו שני הצדדים טוענים באופן ודאי.
<b>יִשָּׁבַע הַשּׁוֹמֵר עַל הַשְּׂכוּרָה שֶׁמֵּתָה כְּדַרְכָּהּ כְּמוֹ שֶׁטָּעַן וכו'</b>. נשבע שבועת השומרים מן התורה שהבהמה מתה כדרכה ככל שומר, ומגלגלים עליו בשבועתו שיישבע שהשכורה היא שמתה ולא השאולה (ראה כס"מ, ב"י, אבן האזל ויד"פ, שדנו מה היחס בין אופן השבועה במקרה זה לבין שלושת המקרים הראשונים שנזכרו בפסקה הקודמת, ואם מדובר גם שם בשבועת השומרים או בשבועת היסת).
<h3> ד</h3>
<b>חֲצִי הַיּוֹם בִּשְׁאֵלָה וַחֲצִי הַיּוֹם בִּשְׂכִירוּת</b>. שתי הפרות ניתנו לחצי יום שאלה וחצי יום שכירות.
<b>הַמַּשְׁאִיל אוֹמֵר בִּזְמַן הַשְּׁאֵלָה מֵתוּ שְׁתֵּיהֶן</b>. ותובע מהשואל לשלם על שתיהן.
<b>אַחַת מֵתָה בִּזְמַן שְׁאֵלָתָהּ וְהָאַחֶרֶת אֵינִי יוֹדֵעַ</b>. ונמצא שהוא מודה במקצת הטענה, ומחויב בשבועה מן התורה כדין מודה במקצת (ראה הלכות טוען ונטען א,א).
<b>מִתּוֹךְ שֶׁאֵינוֹ יָכוֹל לְהִשָּׁבַע יְשַׁלֵּם הַשְּׁתַּיִם</b>. מפני שאינו יודע מתי מתה הפרה השנייה, אינו יכול להישבע על כך שפטור מלשלם עליה, ובשבועה מן התורה הכלל הוא שכל שאינו יכול להישבע משלם.
<b>שְׁתַּיִם שְׁאוּלוֹת וְאַחַת שְׂכוּרָה</b>. ומתו שתי פרות מתוך השלוש.
<b>בְּהִלְכוֹת טוֹעֵן וְנִטְעָן יִתְבָּאֵר דִּין זֶה וכו'</b>. ראה הלכות טוען ונטען ד,ז-ח.
<b>וְכֵיצַד מְשַׁלְּמִין</b>. שלפני שהנתבע משלם הוא יכול להטיל חרם על מי שתובע אותו תביעה שאינה ודאית (שם ה"ז).
<b>וּמֵאֵי זֶה טַעַם הֵן מְשַׁלְּמִין</b>. בהלכות טוען ונטען לא נמצא טעם מפורש לעיקרון זה. וניתן לומר שמשום שהמחויב שבועה מן התורה אינו נפטר מתשלום התביעה אלא אם כן נשבע, ואם לא נשבע יורדים לנכסיו וגובים ממנו את התשלום (שם א,ד) — לכן אם אינו יכול להישבע חייב לשלם.
<h2>פרק ד</h2>
<h3> א</h3>
<b>וְגֻנַּב מִבֵּית הָאִישׁ וכו'</b>. וקודם לכן נאמר: "כי יתן איש אל רעהו כסף או כלים לשמֹר", ולמדו חכמים שפרשה זו מדברת על שומר חינם הפטור מגנבה ואבדה (בבלי בבא מציעא צד,ב).
<b>וְנִקְרַב בַּעַל הַבַּיִת אֶל הָאֱלֹהִים</b>. ופירשו חכמים ש'אלהים' האמור כאן הוא כינוי לדיינים, ושקריבה זו היא השבועה שמשביעים את השומר על טענתו (שם מא,ב).
<b>וּמְגַלְגְּלִין עָלָיו בְּתוֹךְ הַשְּׁבוּעָה וכו'</b>. מלבד השבועה הבסיסית שהפיקדון נגנב או אבד ואינו ברשותו, מגלגלים עליו שיישבע שהגנבה או האבדה לא נגרמה מכך שפשע בשמירה, ושלא שלח יד בפיקדון קודם שנגנב או אבד (השווה לקמן ו,א).
<b>שֶׁאִם נִגְנַב אַחַר שֶׁשָּׁלַח יָד בַּפִּקָּדוֹן חַיָּב בְּאַחֲרָיוּתוֹ</b>. שמעת שלקח את הפיקדון כדי להכניסו לרשותו או שהשתמש בו לצרכו דינו כגזלן, וחייב באחריות החפץ בכל מקרה (ראה הלכות גזלה ג,יא).
<h3> ב</h3>
<b>כֵּיצַד דֶּרֶךְ הַשּׁוֹמְרִין</b>. מהי דרגת שמירת הפיקדון הנדרשת שאם לא שמר בה נקרא פושע.
<b>בְּבֵית שַׁעַר</b>. חדר הכניסה לבית.
<b>כְּגוֹן הַקּוֹרוֹת וְהָאֲבָנִים</b>. אף שבית השער הוא מקום שיש בו עוברים ושבים, דברים כאלו שמחמת כובדם וגודלם אינם נגנבים בקלות וללא שימת לב, זוהי דרך שמירתם.
<b>בְּמִגְדָּל</b>. ארון.
<h3> ג</h3>
<b>אֲפִלּוּ נֶאֱנַס שָׁם... הֲרֵי זֶה פּוֹשֵׁעַ וְחַיָּב לְשַׁלֵּם</b>. שכל שתחילתו בפשיעה אף אם סופו באונס חייב (כדלקמן ה"ו).
<b>בְּשֶׁלּוֹ הוּא רַשַּׁאי וְאֵינוֹ רַשַּׁאי בְּשֶׁל אֲחֵרִים</b>. את ממונו שלו הוא רשאי לשמור כפי ראות עיניו, אך את ממונם של אחרים הוא צריך לשמור בדרך השמירה הראויה.
<h3> ד</h3>
<b>הַכְּסָפִים</b>. מטבעות כסף.
<b>וְהַדִּינָרִין</b>. דינרי זהב.
<b>לִשְׁמֵי קוֹרָה</b>. לקורת הגג.
<b>הוֹרוּ מִקְצָת הַמְּבִינִים</b>. המבינים דבר מתוך דבר, ומשווים מקרים שיש להם עיקרון משותף.
<b>לְכָל דָּבָר שֶׁמַּשָּׂאוֹ קַל</b>. וקל לגנבים להוציאו מרשות השומר.
<b>וְאֵין הַקַּרְקַע מְאַבֶּדֶת אוֹתוֹ בִּמְהֵרָה</b>. אינו מתקלקל מלחות הקרקע כשהוא מוטמן בה באופן זמני.
<b>לְשׁוֹנוֹת שֶׁל כֶּסֶף</b>. מטילי כסף, חתיכות מאורכות של כסף מותך.
<b>וְאֵין צָרִיךְ לוֹמַר לְשׁוֹנוֹת הַזָּהָב וַאֲבָנִים טוֹבוֹת</b>. שאינן מתקלקלות מחמת הקרקע.
<h3> ה</h3>
<b>עֶרֶב שַׁבָּת בֵּין הַשְּׁמָשׁוֹת</b>. סמוך לזמן כניסת השבת, והוא טרוד בהכנות לשבת ואין לו פנאי לקברם בקרקע.
<b>וְאִם נִתְאַחֵר לְמוֹצָאֵי שַׁבָּת כְּדֵי לְקָבְרָן</b>. אם במוצאי שבת התמהמה זמן המספיק כדי לקבור את המעות.
<b>וְאִם תַּלְמִיד חֲכָמִים הוּא אֵינוֹ חַיָּב עַד שֶׁיִּשְׁהֶה כְּדֵי לְקָבְרָן אַחַר שֶׁיַּבְדִּיל</b>. אם השומר תלמיד חכם ומדקדק למצוא יין להבדלה ולהבדיל על הכוס בעצמו, והדבר גרם לו להשתהות מלקבור את המעות, אינו חייב (ויש גורסים "ואם תלמיד חכם הוא המפקיד", ולכן השתהה השומר מלקבור את המעות שמא יצטרך המפקיד את המעות לקניית יין להבדלה — ראה ראב"ד ומ"מ).
<h3> ו</h3>
<b>צְרוּרִין וּמֻנָּחִין בְּיָדוֹ אוֹ קְשׁוּרִין עַל בִּטְנוֹ מִכְּנֶגֶד פָּנָיו</b>. מונחים בתוך ארנק סגור המוחזק בידו, או קשורים בצד הקדמי של גופו באופן שיכול לראותם.
<b>בִּמְחִצָּה שֶׁל קָנִים</b>. קיר העשוי מקנים צפופים.
<b>וְכָל שֶׁתְּחִלָּתוֹ בִּפְשִׁיעָה וְסוֹפוֹ בְּאֹנֶס חַיָּב</b>. שכל שפשע בו ולא שמרו כראוי לעניין אחד, אף על פי שלבסוף נאבד באונס בעניין אחר, נחשב פושע וחייב לשלם. והחיוב הוא רק אם ייתכן שהאונס היה נמנע אילולא פשע (כגון במקרה המדובר כאן שאם היה מניח במקום אחר ייתכן שלא היה נגנב), אבל אם האונס היה מתרחש בכל מקרה (כגון אם פשע בשמירת בהמה ולבסוף מתה ללא קשר לאופן שמירתה), הוא פטור אף על פי שפשע בתחילה (ראה הלכות שכירות ג,י).
<h3> ז</h3>
<b>הֲרֵי זֶה פּוֹשֵׁעַ</b>. שהידיעה היכן מונח הפיקדון היא חלק מחובת השמירה, וכל שאינו יודע, פושע הוא.
<h3> ח</h3>
<b>עַל דַּעַת אִשְׁתּוֹ וכו'</b>. על דעת שיוכל השומר להשאיר את הפיקדון בהשגחתם.
<b>אוֹ לַעֲבָדָיו</b>. ואפילו עבד עברי (מאירי בבא מציעא מב,ב).
<b>שֶׁאֵינָן עִמּוֹ שְׁרוּיִין בַּבַּיִת וְסוֹמְכִין עַל שֻׁלְחָנוֹ</b>. שאינם חלק מבני הבית ואינם סמוכים על שולחן בעל הבית.
<b>לְאַחֵר</b>. לאדם זר.
<b>אֶלָּא אִם כֵּן הֵבִיא הַשּׁוֹמֵר הַשֵּׁנִי רְאָיָה שֶׁלֹּא פָּשַׁע</b>. שכאשר יש עדים שהשומר השני שמר כראוי והחפץ נאנס ממנו, נפטר השומר הראשון (אבל אם אין עדים, השומר השני אינו יכול להישבע שנאנס ממנו מפני שהבעלים יכולים לטעון שאינם מאמינים לשבועתו).
<b>כְּמוֹ שֶׁבֵּאַרְנוּ</b>. הלכות שכירות א,ד.
<b>וְלֹא טָמְנָה אוֹתָן</b>. בקיר או בקרקע.
<b>וְאַף עַל פִּי שֶׁלֹּא אָמַר לָהֶן פִּקָּדוֹן הֵם</b>. והיה ניתן לומר שזו פשיעה.
<b>יֵשׁ לוֹ לִטְעֹן וכו'</b>. יכול לטעון שטוב עשה שלא אמר לה.
<b>יִשָּׁבַע הַשּׁוֹמֵר שֶׁאוֹתָן הַמָּעוֹת עַצְמָן הֵן שֶׁנָּתַן לְאִמּוֹ</b>. כדי לוודא שהמעות שהמפקיד תובע הן אלו שעליהן נשבעת האם (מ"מ בשם ראשונים; וראה יד"פ שביאר באופן אחר).
<h3> ט</h3>
<b>כְּשׁוּת</b>. צמח המשמש להכנת שכר.
<b>וְדִמָּה שֶׁהוּא מַרְאֶה מָקוֹם לוֹ וְאֵינוֹ מַקְפִּיד עַל זֶה</b>. השמש סבר שהשומר התכוון להראות לו היכן יש כשות ולא התכוון שייקח דווקא משם.
<b>וְאֵינוֹ מְשַׁלֵּם אֶלָּא דְּמֵי מַה שֶּׁנֶּהֱנָה בִּלְבַד</b>. אף על פי שמצד שמירתו פטור, מכיוון שהרוויח מהכשות של המפקיד ישלם מה שנהנה.
<b>לְפִיכָךְ אִם נַעֲשָׂה הַשֵּׁכָר חֹמֶץ</b>. השכר החמיץ ולא נהנה מהכשות.
<b>וּבֵין כָּךְ וּבֵין כָּךְ וכו'</b>. בכל המקרים שהשומר פטור, הפטור הוא רק אם נשבע על טענתו.
<h2>פרק ה</h2>
<h3> א</h3>
<b>מָעוֹת שֶׁל עֲנִיִּים</b>. מעות המיועדות לחלוקה לעניים.
<b>וּפָשַׁע בָּהֶן וְנִגְנְבוּ פָּטוּר</b>. אף ששומר חינם חייב בפשיעה.
<b>שֶׁנֶּאֱמַר לִשְׁמֹר לֹא לְחַלֵּק לַעֲנִיִּים וַהֲרֵי הוּא מָמוֹן שֶׁאֵין לוֹ תּוֹבְעִין</b>. שהמפקיד אינו יכול לתבעו משום שאין זה ממונו שהרי הוא מיועד לחלוקה לעניים, וגם העניים אינם יכולים לתבעו משום שאינו מיועד וקצוב לעניים מסוימים.
<b>אֲפִלּוּ בָּאוּ עָלָיו גַּנָּבִים וְקָדַם וְהִצִּיל עַצְמוֹ בְּמָמוֹן הַשְּׁבוּיִים</b>. נתן לגנבים את הממון שהיה מיועד לפדיון השבויים כדי שלא יפגעו בו הגנבים או ישבוהו.
<b>אֵין לְךָ פִּדְיוֹן שְׁבוּיִים גָּדוֹל מִזֶּה</b>. שהרי נהג במעות אלו בהתאם לייעוד שלהן.
<b>אֲבָל אִם הָיָה לַעֲנִיִּים אֵלּוּ וְלִשְׁבוּיִים אֵלּוּ וַהֲרֵי הוּא קָצוּץ לָהֶן</b>. שהממון מיועד לעניי מקום מסוים או עיר מסוימת ולא יכולים גבאי הצדקה לשנות את ייעודו לעניי עיר אחרת (כס"מ, והמ"מ פירש שצריך שיהיה גם חלק מוגדר לכל אחד מהעניים).
<h3> ב</h3>
<b>אִם הָיָה אָמוּד שֶׁהוּא בַּעַל מָמוֹן חַיָּב שֶׁחֶזְקָתוֹ שֶׁבִּגְלָלוֹ בָּאוּ הַגַּנָּבִים</b>. אם הנפקד מוערך כבעל ממון הרי שהגנבים באו מחמת ממונו ולא מחמת הפיקדון.
<b>וְנִמְצָא זֶה הִצִּיל עַצְמוֹ בְּמָמוֹן חֲבֵרוֹ</b>. והמציל את עצמו בממון חברו חייב לשלם (ראה הלכות חובל ומזיק ח,ב).
<b>וְאִם אֵינוֹ אָמוּד חֶזְקָתוֹ שֶׁלֹּא בָּאוּ אֶלָּא לְשֵׁמַע הַפִּקָּדוֹן</b>. אם אין הנפקד מוערך כבעל ממון, אין סבירות שבאו הגנבים עבור ממונו אלא עבור הפיקדון שהופקד אצלו.
<h3> ג</h3>
<b>הוֹאִיל וְלֹא צָוַח הֲרֵי זֶה פּוֹשֵׁעַ</b>. שגם קריאה לעזרה היא בכלל אחריות השמירה של שומר חינם. וחובתו היא לבקש עזרה בחינם, אבל אם לא היה מוצא מי שיעזרהו בחינם אלא בשכר, פטור (ראה הלכות שכירות ג,ו).
<h3> ד</h3>
<b>וּמֵתָה אַחַת מֵהֶן וְאֵינוֹ יוֹדֵעַ שֶׁל מִי הָיְתָה</b>. ואינו יודע למי עליו להחזיר את הבהמה החיה ולמי עליו להחזיר את הנבלה.
<b>יְשַׁלֵּם לִשְׁנֵיהֶן</b>. לאחר שיישבעו (מאירי בבא מציעא לז,ב).
<b>וְאִם הִפְקִידוּ בְּעֶדְרוֹ שֶׁלֹּא מִדַּעְתּוֹ</b>. הרועה הסכים לשמור, אך הבעלים הכניסו את הבהמות לעדר שלא בפניו, ולא היה יכול לראות למי שייכת כל אחת מהן (תוספות שם).
<b>מַנִּיחַ הַבְּהֵמָה בֵּינֵיהֶן וּמִסְתַּלֵּק</b>. מניח את הבהמה בבית דין או ביד אדם שלישי, ואינו צריך לשלם לשניהם (מאירי שם).
<b>וְהַשּׁוֹמֵר אוֹמֵר אֵינִי יוֹדֵעַ</b>. מי הפקיד את המאתיים.
<b>כְּדִין כָּל נִשְׁבָּע וְנוֹטֵל</b>. חכמים תיקנו שבמקרים מסוימים שבהם אין חובת שבועה מן התורה, יכול התובע להישבע על תביעתו וייטול מהנתבע (אף על פי שבדרך כלל הנתבע הוא שנשבע כדי להיפטר מהתביעה נגדו), ושבועה זו נעשית כשהנשבע אוחז ספר תורה בידו (ראה הלכות טוען ונטען א,ב).
<b>בְּכֶרֶךְ אֶחָד</b>. כרוכים יחד.
<b>אוֹ עַד שֶׁיּוֹדֶה לַחֲבֵרוֹ</b>. זה שהפקיד מאה.
<b>לֹא הִטְרַחְתִּי עַצְמִי לֵידַע וְלִזְכֹּר תָּמִיד בַּעַל הַמֵּאָה מִבַּעַל הַמָּאתַיִם</b>. מיהו בעל המאה ומיהו בעל המאתיים.
<b>וּמִתּוֹךְ הַגָּדוֹל נוֹתֵן דְּמֵי הַקָּטָן לַשֵּׁנִי</b>. אם מדובר בכלי שכשיחתוך ממנו חתיכה יהיה לחתיכה ערך וכן למה שנשאר מהכלי, ייתן לו חתיכה ממשית מהכלי בערך הכלי הקטן. ואם לאו, ייתן לאחד מהם שווי ממוני בערך הכלי הקטן ויישאר הכלי הגדול אצלו (מאירי בבא מציעא לז,א).
<b>וְכֵן מִי שֶׁתְּבָעוּהוּ שְׁנַיִם וכו'</b>. ורק אחד מהם הפקיד אצלו.
<b>יְשַׁלֵּם לִשְׁנֵיהֶם</b>. לאחר שיישבעו בנקיטת חפץ, משום שהוא פושע, שהיה לו לכתוב על אותו הדבר שהוא מופקד אצלו מי הוא בעל הפיקדון (פה"מ בבא מציעא ג,ג).
<h3> ה</h3>
<b>לֹא יְעָרְבֵם עִם פֵּרוֹתָיו</b>. משום שהמפקיד מעוניין לקבל בחזרה את הפירות שהפקיד ולא פירות אחרים (גר"א רצב ס"ק לג ע"פ בבלי בבא מציעא לח,א), או כדי שיידע כמה פירות להחזיר לו במקרה שהפירות יחסרו.
<b>וְיִרְאֶה כַּמָּה חָסֵר הַכֹּל וִיחַשֵּׁב חֶסְרוֹן הַפִּקָּדוֹן</b>. דרכם של פירות מאוחסנים להצטמק ולהתחסר במשך הזמן מסיבות שונות, ועליו לחשב את חסרון פירותיו של המפקיד באופן יחסי לחיסרון של כלל הפירות כדי לדעת כמה פירות עליו להשיב לו.
<b>וְיִתֵּן לוֹ אַחַר שֶׁיִּשָּׁבַע</b>. שצריך להישבע שבועת השומרים שהפירות חסרו מסיבה טבעית ולא מחמת פשיעה וכדומה.
<b>נִסְתַּפֵּק מֵהֶן וְלֹא יָדַע כַּמָּה נִסְתַּפֵּק</b>. לקח פירות מהתערובת לצרכיו ולא יודע באיזו כמות, וכעת אי אפשר לחשב כמה נחסרו פירות הפיקדון ביחס לכלל הפירות.
<b>יוֹצִיא לוֹ חֶסְרוֹנוֹת</b>. יפחית מהפירות שמחזיר למפקיד את החיסרון על פי השיעור המקובל כפי תבואת המדינה והאקלים שבה וכפי מה שידוע אצל האנשים שמאחסנים פירות ותבואה (פה"מ בבא מציעא ג,ז).
<b>לְחִטִּין וּלְאֹרֶז קָלוּף אַרְבַּעַת קַבִּין וּמֶחֱצָה לְכָל כּוֹר</b>. שלכל כור חיטים או אורז שמקבל בפיקדון, מחזיר כור פחות ארבעה קבים ומחצה (כור הוא מאה ושמונים קב).
<b>וְכַמִּדָּה הַזֹּאת לְכָל שָׁנָה וְשָׁנָה</b>. עבור כל שנה שהפיקדון אצלו מפחית כשיעורים אלו, מכיוון שבריבוי הזמן מתרבה אבדן הפירות או פיזורם.
<b>שֶׁמָּדַד לוֹ בִּימוֹת הַגֹּרֶן וְהֶחֱזִיר לוֹ בִּימוֹת הַגֹּרֶן</b>. שההפקדה וההחזרה היו בזמן הכנסת הפירות לגורן בעודם יבשים.
<b>אֵינוֹ מוֹצִיא לוֹ חֶסְרוֹנוֹת מִפְּנֵי שֶׁהֵן מוֹתִירוֹת</b>. משום שהזרעים סופגים לחות במשך הזמן ונפחם גדל, וכשמחזיר לו לפי אותה מידת נפח כבר נכלל הפחת בכך (וראה פני יהושע בבא מציעא מ,א שפירש באופן אחר).
<b>וְכֵן מוֹצִיא לוֹ שְׁתוּת לְיַיִן</b>. כשהפקיד אצלו יין ועירבו עם יין שלו והשתמש בתערובת, מחזיר לו שישית פחות מהכמות שקיבל בשל בליעת הקנקנים מהיין וכן בשל אידויו.
<b>מֵהֶן לֹג וּמֶחֱצָה שְׁמָרִים וְלֹג וּמֶחֱצָה בֶּלַע</b>. מתוך השלושה לוגין שמפחית, לוג וחצי הם כנגד השמרים ששוקעים בתחתית הקנקן, ולוג וחצי כנגד מה שנבלע בקנקן.
<b>אִם הָיָה שֶׁמֶן מְזֻקָּק</b>. שמן שסיננו אותו משמריו.
<b>וְאִם הָיוּ הַקַּנְקַנִּים יְשָׁנִים אֵינוֹ מוֹצִיא לוֹ בֶּלַע</b>. שכבר בלעו הקנקנים כל צרכם ואינם בולעים יותר.
<h3> ו</h3>
<b>פֵּרוֹת שֶׁאֵינָן מְדוּדִין</b>. שלא נמדדה כמותם או משקלם.
<b>הֲרֵי זֶה פָּשַׁע</b>. שהיה לו למדדם קודם שעירבם עם פירותיו, ומכיוון שלא מדדם, הוא מוגדר פושע וחייב לשלם.
<b>וְנִמְצָא מְחֻיָּב שְׁבוּעָה וְאֵינוֹ יָכוֹל לְהִשָּׁבַע</b>. שהרי השומר מודה שחייב לו פירות אלא שאינו יודע כמה, ומשום כך הוא נחשב כמודה במקצת הטענה וחייב שבועה מן התורה. אך מכיוון שאינו יודע כמה הופקד אצלו אינו יכול להישבע כנגד טענת המפקיד, והכלל הוא שכל המחויב שבועה ואינו יכול להישבע, משלם (ראה גם הלכות חובל ומזיק ז,יט).
<b>הוֹרוּ רַבּוֹתַי רַבִּי יוֹסֵף הַלֵּוִי</b>. הר"י מיגאש (ראה חידושיו לשבועות מג,א).
<b>וְרַבּוֹ</b>. הרי"ף (ראה שו"ת הרי"ף מהדורת רוטשטיין סי' מו).
<b>וְהוּא שֶׁיִּטְעֲנוּ דָּבָר שֶׁהֵן אֲמוּדִין בּוֹ</b>. התובע נאמן רק אם תובע סכום סביר על פי אמדן ממונו.
<b>וְיֵשׁ לַשּׁוֹמֵר לְהַחֲרִים וכו'</b>. השומר רשאי להטיל חרם בבית דין, כדי שהמפקיד יימנע מטענת שקר (ראה הלכות טוען ונטען א,ד ובביאור שם).
<b>הַגַּע עַצְמְךָ</b>. השתדל להבין.
<b>כְּמוֹ שֶׁיִּתְבָּאֵר</b>. הלכות טוען ונטען ד,ז-ח.
<h3> ז</h3>
<b>שֶׁיִּשָּׁבַע הַשּׁוֹמֵר בְּתַקָּנַת חֲכָמִים שֶׁאֵינוֹ בִּרְשׁוּתוֹ</b>. כדין כל שומר שבמקרים שבהם חייב לשלם תיקנו חכמים שיישבע שבועה בנקיטת חפץ שאין הפיקדון ברשותו (כדלקמן ו,א).
<b>וְיִכְלֹל בִּשְׁבוּעָתוֹ שֶׁאֵינוֹ יוֹדֵעַ בְּוַדַּאי שֶׁהָיָה בּוֹ יָתֵר עַל שָׁוֶה כָּךְ וְכָךְ</b>. כולל בשבועתו שברור לו שלא היה שווי הפיקדון יותר מסכום מסוים.
<b>וִישַׁלֵּם מַה שֶּׁיּוֹדֶה בּוֹ</b>. משום שגם התובע אינו טוען טענה ודאית לגבי שווי הפיקדון, משלם השומר על פי השווי שהודה בשבועתו.
<b>חֲלִי</b>. תכשיט.
<b>סִיגִים</b>. תערובת מתכות.
<b>וְהוּא שֶׁיִּטְעֹן דָּבָר שֶׁהוּא אָמוּד בּוֹ אוֹ שֶׁהָיָה אָמוּד לְהַפְקִידוֹ אֶצְלוֹ</b>. שמסתבר לומר שהיו בבעלותו של התובע דברים כאלו או שהפקידו אותם אצלו לשמירה (ראה גם הלכות חובל ומזיק ז,יח).
<b>וְלָמָּה נִשְׁבָּע כָּאן בַּעַל הַפִּקָּדוֹן</b>. שהרי כאשר השומר מודה שקיבל את הפיקדון ואינו יודע מה שוויו, המפקיד נוטל ללא שבועה (כדלעיל ה"ו), ומדוע כאן צריך להישבע כדי ליטול.
<b>לְפִי שֶׁאֵין הַשּׁוֹמֵר מְחֻיָּב שְׁבוּעָה וכו'</b>. שאם היה מחויב שבועה מן התורה ואינו יכול להישבע הרי הוא משלם ללא שבועה של בעל הפיקדון, אך במקרה זה אין השומר מודה במקצת הטענה שמחויב שבועה מן התורה, שהרי גם אם היה טוען טענה ודאית במה שאמר, היה נשבע שבועת היסת ונפטר.
<b>כְּמִי שֶׁטְּעָנוֹ חִטִּים וְהוֹדָה בִּשְׂעוֹרִים</b>. שהמודה במקצת אינו מתחייב שבועה אלא אם הודה במקצת מטענתו של התובע ולא אם הודה במקצת טענה מסוג אחר.
<b>וּבְהִלְכוֹת טוֹעֵן וְנִטְעָן</b>. ג,ח-י.
<h2>פרק ו</h2>
<h3> א</h3>
<b>שׁוֹמֵר חִנָּם שֶׁאָמַר הֲרֵי אֲנִי מְשַׁלֵּם וְאֵינִי נִשְׁבָּע</b>. שטוען שהפיקדון נגנב ממנו וכדומה, אך אינו רוצה להישבע על כך ולהיפטר מתשלום אלא מעדיף לשלם לבעלים עבור הפיקדון.
<b>דָּבָר שֶׁכָּל מִינוֹ שָׁוֶה</b>. שכל הדברים שמאותו הסוג של הפיקדון שווים זה לזה.
<b>חוֹשְׁשִׁין שֶׁמָּא עֵינָיו נָתַן בּוֹ</b>. שמא הפיקדון לא אבד, אלא השומר חמד אותו לעצמו והוא מעוניין לשלם לבעלים ולהשאיר את הפיקדון ברשותו.
<b>וְאִם אָמְרוּ הַבְּעָלִים יָתֵר עַל זֶה הָיָה שָׁוֶה</b>. יותר מהשווי שהשומר מודה בו.
<b>כּוֹלֵל בִּשְׁבוּעָתוֹ שֶׁאֵינוֹ שָׁוֶה אֶלָּא כָּךְ וְכָךְ</b>. מגלגל בתוך שבועתו גם פרט זה.
<b>כָּל שׁוֹמֵר שֶׁנִּשְׁבָּע שְׁבוּעַת הַשּׁוֹמְרִין</b>. אם טוען טענה שפוטרת אותו וחייב שבועה מהתורה.
<b>שֶׁשָּׁמַר כְּדֶרֶךְ הַשּׁוֹמְרִין</b>. שלא פשע בשמירה.
<b>וְשֶׁאֵרְעוֹ כָּךְ וְכָךְ וַהֲרֵי אֵינוֹ בִּרְשׁוּתוֹ</b>. השומר נשבע על הנסיבות שאירעו לפיקדון שבגינן יצא החפץ מרשותו. וזהו עיקר השבועה (פה"מ בבא מציעא ח,ב וראה לעיל ד,א).
<b>וְשֶׁלֹּא שָׁלַח בּוֹ יָד וכו'</b>. שאם שלח יד נעשה גזלן וחייב באחריות הפיקדון בכל מקרה (ראה לעיל ד,א).
<b>וְכוֹלֵל בִּשְׁבוּעָתוֹ שֶׁכָּךְ וְכָךְ הָיָה שָׁוֶה</b>. במקרה שאין הסכמה על שווי הפיקדון.
<h3> ב</h3>
<b>יֵשׁ לַשּׁוֹמֵר לְהַתְנוֹת</b>. יכול השומר להתנות.
<b>בְּזָוִית בֵּיתִי אֲנִי מַנִּיחַ אוֹתָן</b>. בפינת הבית, ולא בקרקע כפי שיש לשמור על מעות (לעיל ד,ד).
<b>וְכַיּוֹצֵא בָּזֶה</b>. יכול להתנות מראש על כל שינוי מהרגיל.
<b>שֶׁתְּנַאי הָיָה בֵּינֵינוּ</b>. ולפי התנאי פטור מלשלם.
<h3> ג</h3>
<b>שׁוֹמֵר חִנָּם שֶׁהֵבִיא רְאָיָה שֶׁלֹּא פָּשַׁע</b>. אלא שמר על החפץ כראוי, והחפץ נגנב או אבד שלא בפשיעתו.
<b>וְאֵין אוֹמְרִין שֶׁמָּא שָׁלַח בּוֹ יָד קֹדֶם שֶׁאָבַד</b>. ששבועה על שליחות יד מגלגלים עליו בנוסף לשבועת השומרים הבסיסית (לעיל ד,א). ומכיוון שכאן פטור מהשבועה הבסיסית, אין מגלגלים עליו שבועה זו.
<b>וְאִם טָעַן וְאָמַר תְּנַאי הָיָה בֵּינֵינוּ</b>. ועל פי התנאי פטור מפשיעה.
<h3> ד</h3>
<b>שֶׁזֶּה הַחֵפֶץ בְּפָנֵינוּ הִפְקִידוֹ אֶצְלוֹ</b>. שהעדים רואים כעת את החפץ בידי השומר ומעידים שחפץ זה ניתן לו כפיקדון (שאם לא ראו את החפץ בידי השומר הוא נאמן בטענתו שחזר וקנאו או קיבלו במתנה מתוך שיכול לטעון שהחזיר את החפץ — מ"מ).
<b>וְאָמַר כָּךְ וְכָךְ הִפְקַדְתִּי</b>. ואין לו עדים על כך.
<b>סִימָנִין מֻבְהָקִין</b>. כגון שנתן את מידת המשקל של הפיקדון (ראה בסמוך, וראה הלכות גזלה ואבדה יג,ה).
<b>שֶׁלֹּא הָיָה הַמֵּת אָמוּד שֶׁזֶּה הַפִּקָּדוֹן שֶׁלּוֹ</b>. לפי אמדן הונו לא מסתבר שהחפץ היה שייך לו.
<b>וְהִכִּיר סִימָנִין שֶׁלּוֹ</b>. בזמן שנכנס אליו הבחין בסימני הפיקדון.
<b>בָּאוּ עֵדִים וְהֵעִידוּ לַדַּיָּן שֶׁאֵין זֶה אָמוּד</b>. שהדיין לא הכיר את המת, אך עדים מעידים על כך שאינו אמוד שהפיקדון יהיה שלו.
<b>שֶׁאֵין זוֹ רְאָיָה בְּרוּרָה</b>. מכיוון שאינם מעידים על עובדות שראו, אלא רק על אמדן דעתם.
<b>וְאֵין לַדַּיָּן אֶלָּא מַה שֶּׁדַּעְתּוֹ סוֹמֶכֶת עָלָיו</b>. שלדיין יש סמכות לפסוק את הדין ולהוציא ממון על סמך אמדן דעתו גם אם אין ראיה ברורה על פי עדים. אך אינו יכול לסמוך על אמדן דעתם של אחרים.
<b>כְּמוֹ שֶׁאֲבָאֵר בְּהִלְכוֹת סַנְהֶדְרִין</b>. כד,א. אמנם בהל' ב שם כתב הרמב"ם שזהו עיקר הדין, אך בשלב מאוחר יותר הסכימו רוב בתי הדין שאין לדיין לסמוך על אומד דעתו מכיוון שיש הרבה בתי דין שאינם הגונים או חכמים כראוי.
<b>שֻׁמְשְׁמִין</b>. זרעי שומשום.
<b>וַהֲלֹא כָּךְ וְכָךְ הִיא מִדָּתָם</b>. אמר לו את הכמות שלהם, ונמצא כדבריו.
<b>בִּנְקִיטַת חֵפֶץ</b>. שבועה חמורה מדברי חכמים.
<b>כְּמוֹ שֶׁבֵּאַרְנוּ</b>. הלכות שכירות ב,יב.
<h3> ה</h3>
<b>חָדָשׁ הָיָה וְאַתָּה נִשְׁתַּמַּשְׁתָּ בּוֹ</b>. וערכו ירד כתוצאה מכך.
<b>וּבַעַל הַבַּיִת אוֹמֵר זֶה הוּא שֶׁהִפְקַדְתָּ בְּעַצְמוֹ וּמַה שֶּׁנָּתַתָּה אַתָּה נוֹטֵל</b>. השומר טוען שמה שנמצא לפניו הוא מה שהופקד אצלו ולא יותר.
<b>נִשְׁבָּע הֶסֵּת כִּשְׁאָר כָּל הַנִּתְבָּעִין</b>. ככל נתבע הכופר בכל הטענה נגדו (כמבואר בהלכות טוען ונטען א,ג). ובמקרה זה אינו חייב שבועת מודה במקצת, שכדי לחייבו בכך צריך שיודה במפורש על כמות מוגדרת (ב"י רצו, וראה הלכות טוען ונטען ד,א).
<b>בִּזְמַן שֶׁמּוֹדֶה בְּעַצְמוֹ שֶׁל פִּקָּדוֹן כְּמוֹ שֶׁהַמַּפְקִיד אוֹמֵר וכו'</b>. שאין ספק מה הפקיד אצלו, אלא מה אירע אחר כך, ואם חייב באחריותו. ובמקרה זה נשבעים שבועת השומרים כמבואר בתחילת הפרק.
<b>אוֹ שְׁבוּעַת הַתּוֹרָה אִם הוֹדָה בְּמִקְצָת</b>. ככל נתבע שמודה במקצת, שחייב שבועה מן התורה על מה שכופר בו.
<b>נִשְׁבָּע הֶסֵּת כִּשְׁאָר כָּל הַנִּשְׁבָּעִין בְּטַעֲנָה כָּזוֹ</b>. מכיוון שלא הודה במקצת המין שטען התובע אינו בכלל מודה במקצת (הלכות טוען ונטען ג,ח).
<h2>פרק ז</h2>
<h3> א</h3>
<b>הֲרֵי זֶה לֹא יִגַּע בָּהֶן אַף עַל פִּי שֶׁהֵן חוֹסְרִין וּמִתְמַעֲטִין וְהוֹלְכִין</b>. שאדם מעדיף מעט משלו מאשר הרבה משל אחרים (בבלי בבא מציעא לח,א).
<b>חֶסְרוֹן הָרָאוּי לָהֶן בְּכָל שָׁנָה</b>. ראה לעיל ה,ה.
<b>מִפְּנֵי הָשֵׁב אֲבֵדָה לַבְּעָלִים</b>. שיש בכך מצוות השבת אבדה לבעלים.
<b>בִּדְמֵי תְּרוּמָה</b>. במחיר של פירות תרומה, שמחירם נמוך יותר מפירות רגילים.
<b>שֶׁמָּא עָשׂוּ אוֹתָן הַבְּעָלִים תְּרוּמָה אוֹ תְּרוּמַת מַעֲשֵׂר עַל פֵּרוֹת אֲחֵרוֹת</b>. שמא הפירות שהפקיד היו טבל, והיו אצל המפקיד פירות טבל מאותו סוג, וכדי לאכלם הגדיר את הפירות שהפקיד כתרומה על הפירות שברשותו.
<h3> ב</h3>
<b>תַּקָּנָה לְבַעַל הַפִּקָּדוֹן</b>. פעולה לטובת המפקיד.
<b>פּוֹשֶׂה</b>. מתפשט.
<b>הֲרֵי הַקַּנְקַנִּים וְהַכֵּלִים מוֹסִיפִין הֶפְסֵד</b>. ככל ששוהים בכלים יותר זמן לאחר שהתקלקלו, נגרם לכלים קלקול גדול יותר.
<h3> ג</h3>
<b>עַד שָׁעָה חֲמִישִׁית מִיּוֹם אַרְבָּעָה עָשָׂר</b>. שעה חמישית בבוקר יד בניסן, שאז החמץ אסור באכילה אבל מותר בהנאה, ולכן יכול למכרו לגוי.
<b>יוֹצֵא וּמוֹכְרוֹ בַּשּׁוּק לִשְׁעָתוֹ</b>. צריך למכור את החמץ מיד (וכך מתפרשת לשון זו במקומות נוספים — ראה יד"פ). שאם ימתין עד תחילת השעה השישית ייאסר החמץ בהנאה מדברי חכמים, ואי אפשר יהיה למכרו (הלכות חמץ ומצה א,ט).
<h3> ד</h3>
<b>גּוֹלְלוֹ אֶחָד לִשְׁנֵים עָשָׂר חֹדֶשׁ</b>. כדי שלא יתעפש ויתקלקל (ואף שבהלכות גזלה ואבדה יג,יג נאמר שהמוצא ספר צריך לגלול אותו אחת לשלושים יום, בפיקדון המופקד מדעת הבעלים לא הטריחו חכמים את הנפקד לעשות כן משום שאם היה המפקיד חפץ בכך היה לו לומר זאת לשומר בפירוש — מאירי בבא מציעא כט,ב).
<b>פְּתָחוֹ וְקָרָא בּוֹ מֻתָּר</b>. מכיוון שגללו לצורך הפיקדון התירו לו גם לקרוא בו תוך כדי.
<b>בִּגְלַל עַצְמוֹ</b>. לצורך עצמו.
<b>הֲרֵי שָׁלַח יָד בַּפִּקָּדוֹן וְנִתְחַיֵּב בָּאֳנָסָיו</b>. לעיל ד,א.
<b>כְּסוּת</b>. בגד.
<b>כְּדֶרֶךְ שֶׁאָמְרוּ בָּאֲבֵדָה וכו'</b>. ראה הלכות גזלה ואבדה יג,יא-יג, ושם פורטו דרכי הטיפול של חפצים שונים שאבדו.
<b>בַּמֶּה דְּבָרִים אֲמוּרִים וכו'</b>. כל ההלכות שנאמרו מתחילת הפרק עד כאן הם כשהבעלים אינם נמצאים לפנינו.
<b>אֲבָל אִם הָיוּ עִמּוֹ בְּאוֹתָהּ הָאָרֶץ הֲרֵי זֶה לֹא יִגַּע בּוֹ</b>. אלא יודיע על כך לבעלים והם יחליטו מה לעשות בו.
<h3> ה</h3>
<b>מִפְּנֵי הַחֲשָׁד</b>. שיאמרו שמכר לעצמו בזול.
<b>וְיֵשׁ לוֹ</b>. הוא רשאי.
<b>הֲרֵי הוּא עֲלֵיהֶן שׁוֹמֵר שָׂכָר אַף עַל פִּי שֶׁעֲדַיִן לֹא נִשְׁתַּמֵּשׁ בָּהֶן</b>. שעצם הרשות להשתמש היא תמורה לשמירתו.
<h3> ו</h3>
<b>אִם הָיוּ צְרוּרִין</b>. מכונסים בארנק וכדומה.
<b>וַחֲתוּמִין</b>. הוטבע חותם בפי הצרור לוודא שלא נפתח.
<b>קְשׁוּרִין קֶשֶׁר מְשֻׁנֶּה</b>. קשר שונה מהרגיל, כדי שיוכל המפקיד לדעת אם התירו אותו.
<b>הֲרֵי זֶה לֹא יִשְׁתַּמֵּשׁ בָּהֶן</b>. החותם או הקשר מוכיחים שאינו רוצה שיפתחו את הצרור.
<b>יֵשׁ לוֹ לְהִשְׁתַּמֵּשׁ בָּהֶן</b>. מכיוון שדרכם של חנווני ושולחני להשתמש במעות, מן הסתם שהמפקיד מסכים שישתמשו בהן, אלא אם יש הוכחה לכך שאינו מסכים.
<b>לְפִיכָךְ</b>. מכיוון שיש לו רשות להשתמש בהן.
<b>בְּלֵסְטִיס מְזֻיָּן</b>. שודד חמוש.
<h3> ז</h3>
<b>נִתְחַיֵּב בְּאַחֲרָיוּתָן כְּכָל מִלְוָה שֶׁבָּעוֹלָם וכו'</b>. מכיוון שהמעות אינן נשארות בידו, אין דינו כשומר אלא כלווה שחייב באחריות בכל מקרה עד שישיב את ההלוואה.
<h3> ח</h3>
<b>הַמַּפְקִיד מָעוֹת אֵצֶל בַּעַל הַבַּיִת... הֲרֵי זֶה לֹא יִשְׁתַּמֵּשׁ בָּהֶן</b>. מכיוון שאינו עוסק בכסף, מסתבר שבעל המעות הפקידן על דעת שלא ישתמש בהן.
<b>וְהוּא שֶׁיִּטְמְנֵם בַּקַּרְקַע</b>. שזו דרך שמירתן.
<b>כְּמוֹ שֶׁבֵּאַרְנוּ</b>. לעיל ד,ד.
<h3> ט</h3>
<b>שֶׁיִּחֲדוּ לָהּ הַבְּעָלִים מָקוֹם</b>. שסיכמו מראש שתהיה מונחת במקום מסוים.
<b>וְטִלְטְלָהּ לְצָרְכּוֹ</b>. לעשות בה שימוש מסוים בשבילו.
<b>מִתּוֹךְ יָדוֹ</b>. בעודה בידו לפני שהניחה.
<b>חַיָּב לְשַׁלֵּם</b>. מכיוון שטלטלה לצרכו נחשב כשולח יד בפיקדון וחייב באחריותו.
<b>טִלְטְלָהּ לְצָרְכָּהּ</b>. כדי להגן עליה וכדומה.
<b>פָּטוּר</b>. מכיוון שלא פשע.
<h3> י</h3>
<b>אֵין מְקַבְּלִין פִּקְדוֹנוֹת לֹא מִן הַנָּשִׁים וְלֹא מִן הָעֲבָדִים וְלֹא מִן הַתִּינוֹקוֹת</b>. שמן הסתם אין להם רכוש משלהם ויש לחשוש שגנבו את הדבר מן הבעל או האדון או האב. ולכן לא מקבלים מהם, שאז הם יחזירו את החפץ למקום שממנו נטלו אותו (יד רמ"ה בבא בתרא נא,ב).
<b>קִבֵּל מִן הָאִשָּׁה יַחֲזִיר לָאִשָּׁה וכו'</b>. שעל אף החשש שאינם שלהם, ייתכן שקיבלו אותם מאדם אחר ולא גנבו אותם.
<b>קִבֵּל מִן הַקָּטָן יִקְנֶה לוֹ בּוֹ סֵפֶר תּוֹרָה וכו'</b>. לא יחזיר לו את הפיקדון מחשש שיאבד אותו, אלא יקנה בו נכסים לטווח ארוך עבור הקטן.
<b>אִם נֶאֱמָנִין לוֹ יַעֲשֶׂה כְּפֵרוּשָׁן וְאִם לָאו יַחֲזִיר לְיוֹרְשֵׁיהֶן</b>. לאחר מותם נכסיהם עוברים ליורשיהם, ולכן יעשה כפי שאמרו לו רק אם דבריהם נאמנים עליו, ואם לא, ייתן את הפיקדון ליורשים. אבל בחייהם יחזיר להם והם יכולים לתת את הפיקדון למי שאומרים שהחפץ שייך לו (ר"י מיגאש בשטמ"ק בבא בתרא נב,א).
<h3> יא</h3>
<b>וְאִם הֶחֱזִיר לוֹ פִּקְדוֹנוֹ בְּנֹב מְקַבְּלוֹ מִמֶּנּוּ</b>. אף על פי שהמפקיד אינו יכול לתבוע במקום אחר, השומר יכול להחזיר לו במקום אחר.
<b>אֵינוֹ מְקַבְּלוֹ מִמֶּנּוּ</b>. אינו חייב לקבלו.
<h3> יב</h3>
<b>לְפָרֵשׁ</b>. להפליג בים.
<b>שֶׁהוֹרָה</b>. שפסק.
<b>בְּיַד נֶאֱמָן אֶצְלָם וכו'</b>. בידי אדם שנאמן עליהם כדי שידאג לפיקדון.
<h2>פרק ח</h2>
<h3> א</h3>
<b>אוֹ אָבְדוּ... וְנִמְצָא הַגַּנָּב</b>. כגון שהשומר היה סבור שהפיקדון אבד, אך לבסוף התברר שהוא נגנב (תוספות בבא מציעא לג,ב).
<b>וְאָמַר הֲרֵינִי מְשַׁלֵּם וְלֹא רָצָה לְהִשָּׁבַע וכו'</b>. ומעיקר הדין יכול להישבע על כך ולהיפטר מלשלם, כדין שומר חינם (ומדובר כאן אפילו במקרה שרק אמר שישלם ועדיין לא שילם בפועל — ראה לקמן ה"ב).
<b>טָבַח אוֹ מָכַר מְשַׁלֵּם תַּשְׁלוּמֵי אַרְבָּעָה וַחֲמִשָּׁה</b>. שהגונב שור או שה וטבחם או מכרם משלם פי ארבעה על השה ופי חמישה על השור (הלכות גנבה א,טז).
<b>לְמִי שֶׁהָיָה הַפִּקָּדוֹן אֶצְלוֹ</b>. השומר.
<b>שֶׁהֲרֵי אָמַר אֲשַׁלֵּם</b>. שההפקדה נעשית על דעת כן שאם הפיקדון ייגנב והשומר יתנדב לשלמו הפיקדון יהיה קנוי לשומר, וממילא הגנב משלם הכול לשומר (ראה בבלי בבא מציעא לד,א).
<b>חָזְרָה הַבְּהֵמָה עַצְמָהּ חוֹזֶרֶת לִבְעָלֶיהָ וכו'</b>. כשהשומר מתנדב לשלם את דמי הפיקדון וזוכה בו, הוא אינו זוכה ברווחים שבאו מגוף הפיקדון, כגון גיזות וולדות של בהמה, אלא רק בשבח שבא מבחוץ (כגון תשלום כפל או שבח שנובע מהתייקרות הפיקדון כדלקמן ה"ג).
<b>וּכְבָר בֵּאַרְנוּ</b>. הלכות גנבה א,יא.
<b>שֶׁאֵין הַגַּנָּב מַחֲזִיר גִּזּוֹת וּוְלָדוֹת אֶלָּא לִפְנֵי יֵאוּשׁ</b>. והדיון כאן הוא רק לגבי השבח שלפני הייאוש.
<b>נִשְׁבַּע הַשּׁוֹמֵר וכו'</b>. זהו הדין הבסיסי הכתוב בתורה (שמות כב,ז), שהשומר נפטר בשבועה והמפקיד מקבל את כל התשלומים.
<b>וְכֵן הַשּׂוֹכֵר</b>. שדינו כשומר שכר וחייב בגנבה ואבדה (הלכות שכירות א,ב).
<b>הֻכַּר</b>. זוהה, נמצא.
<h3> ב</h3>
<b>אֲבָל הַשּׁוֹאֵל אֵינוֹ קוֹנֶה הַכֶּפֶל עַד שֶׁיְּשַׁלֵּם מֵעַצְמוֹ</b>. ולא די בכך שיאמר שישלם, שהרי לשואל יש הנאה מהחפץ שהרי הוא משתמש בו בחינם, ומשום כך הבעלים מזכה לו את תשלומי הכפל רק כשהוא משלם בפועל על החפץ שנגנב (בבלי בבא מציעא לד,א).
<h3> ג</h3>
<b>כָּל הַקּוֹנֶה הַכֶּפֶל קוֹנֶה הַשֶּׁבַח הַבָּא מֵאֵלָיו</b>. שבח שלא בא מגוף הפיקדון (ראה לעיל ה"א).
<b>וַהֲרֵי הֵן שָׁוִין אַרְבַּע סְלָעִים</b>. עד שנמצאו עלה ערכם פי ארבעה.
<b>יַחֲזֹר לַבְּעָלִים כְּמוֹת שֶׁהוּא</b>. הבעלים מקבלים את הפיקדון וזוכים בכפל או ברווח שמחמת ההתייקרות שלו.
<b>וְאִם כֵּלִים אוֹ קַרְקַע גָּבוּ בֵּית דִּין מִמֶּנּוּ בְּשׁוּמָה</b>. אם לא היו לשומר דמים לשלם ובית דין גבו מהנכסים שלו דבר ששווה כמו הפיקדון ונתנוהו למפקיד.
<h3> ד</h3>
<b>וְנִשְׁבַּע וְאַחַר כָּךְ שִׁלֵּם</b>. לאחר שנשבע ונפטר מתשלום, החליט לשלם בכל אופן לפנים משורת הדין.
<b>וְחָזַר וְאָמַר הֲרֵינִי מְשַׁלֵּם זָכָה בַּכֶּפֶל</b>. מכיוון שהסכים לשלם מעצמו.
<h3> ה</h3>
<b>אָמַר הֲרֵינִי מְשַׁלֵּם וְחָזַר וְאָמַר אֵינִי מְשַׁלֵּם אוֹ שֶׁאָמַר הֲרֵינִי מְשַׁלֵּם וּמֵת וְאָמְרוּ הַבָּנִים אֵין אָנוּ מְשַׁלְּמִין</b>. במקרים אלו יש ספק אם להסתמך על ההסכמה הראשונית ולראות באמירה השנייה רק דחייה זמנית של התשלום, או שזו חזרה מההסכמה לשלם ולא זכה בתשלומי הגנבה (בבלי בבא מציעא לד,ב).
<b>אוֹ שֶׁלֹּא הִסְפִּיק לִתְבֹּעַ... אוֹ שֶׁשִּׁלְּמוּ הַבָּנִים לַבָּנִים</b>. וספק אם גם לבני השומר מקנים את התשלומים או רק לשומר מכיוון שהוא גם קיבל עליו את השמירה וגם שילם (שם).
<b>אוֹ שֶׁשִּׁלֵּם הַשּׁוֹמֵר מֶחֱצָה שָׁאַל שְׁתֵּי פָּרוֹת וְשִׁלֵּם אַחַת מֵהֶן</b>. וספק אם מקנה לו את תשלומי הגנבה כנגד החצי ששילם או שאינו מקנה אותם עד שישלם הכול.
<b>שָׁאַל מִשֻּׁתָּפִין וְשִׁלֵּם לְאֶחָד מֵהֶן</b>. כנגד חלקו בשותפות.
<b>שֻׁתָּפִין שֶׁשָּׁאֲלוּ וְשִׁלֵּם אֶחָד</b>. כנגד חלקו בשאלה המשותפת.
<b>שָׁאַל מִן הָאִשָּׁה</b>. מנכסי מלוג שלה שהבעל זכאי בפירותיהם.
<b>וְשִׁלֵּם לְבַעְלָהּ</b>. תשלומי גנבה של נכסי מלוג ניתנים לבעל מכיוון שהם כפירות, וספק אם כדי לזכות בהם די שישלם לבעל ולא לאישה (מאירי שם).
<b>אִשָּׁה שֶׁשָּׁאֲלָה וְשִׁלֵּם בַּעְלָהּ</b>. וספק אם השומר מתייחס לתשלומי בעלה כאילו שהיא שילמה לו ומקנה לה את תשלומי הגנבה.
<b>וְאִם קָדַם אֶחָד מֵהֶן וְתָפַס הַכֹּל אֵין מוֹצִיאִין מִיָּדוֹ</b>. שאין מוציאים ממון מספק.
<b>וַאֲפִלּוּ בְּחוּצָה לָאָרֶץ</b>. שאין דנים שם דיני קנסות, והגנב פטור מתשלומי כפל וארבעה וחמישה שהם קנס, ובכל זאת אם אחד מהם כבר תפס אין מוציאים מידו (ראה הלכות סנהדרין ה,יג, שם הי"ז).
<h3> ו</h3>
<b>עוֹשֶׂה דִּין עִם הַגַּנָּב וְאֵינוֹ נִשְׁבָּע</b>. ראה פסקים ושיטות.
<b>קָדַם וְנִשְׁבַּע</b>. ונפטר.
<b>רָצָה עוֹמֵד בִּשְׁבוּעָתוֹ וכו'</b>. יכול להסתמך על כך שנשבע ונפטר, ואינו חייב לעשות דין עם הגנב.
<b>וַהֲרֵי הוּא בְּהֵמָה</b>. הפיקדון הוא בהמה.
<b>וְאִם תָּפְסוּ הַבְּעָלִין</b>. מנכסי השומר כדי לגבות מהם את דמי הפיקדון.
<b>אֵין מוֹצִיאִין מִיָּדָן</b>. מכיוון שכעת הם המוחזקים בממון, ואין מוציאים ממון מספק, שאולי באמת היה חייב לשלם להם ומחזיקים בממונו כדין.
