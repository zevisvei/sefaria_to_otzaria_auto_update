<h1>ביאור שטיינזלץ על משנה תורה, הלכות איסורי ביאה</h1>
<h2>פרק א</h2>
<h3> א</h3>
<b>הַבָּא עַל אַחַת מִכָּל הָעֲרָיוֹת</b>. שבעל אחד מן המנויים ברשימת איסורי העריות (ויקרא פרק יח, ומפורטים לעיל ברשימת המצוות א-כג). ונקראו עריות מלשון רבים של ‘ערווה', שבכותרת הרשימה נאמר: “איש איש אל כל שאר בשרו לא תקרבו לגלות ערוה..." (שם יח,ו), וכן ברשימה עצמה, רוב הנשים נאסרו בלשון “ערות... לא תגלה".
<b>כָּרֵת</b>. עונש מוות בידי שמים (ראה הלכות תשובה ח,א).
<b>שֶׁנֶּאֱמַר כִּי כָּל אֲשֶׁר יַעֲשֶׂה וכו'</b>. פסוק זה נמצא בחתימת פרשת איסורי העריות, וכולל עונש כרת על כולן.
<b>חַטָּאת קְבוּעָה</b>. הבאה תמיד מן הבהמה, בניגוד ל'עולה ויורד' שמשתנה לפי מצבו הכספי של האדם (ראה הלכות שגגות א,ד).
<b>וְיֵשׁ מִן הָעֲרָיוֹת שֶׁהֵן בְּמִיתַת בֵּית דִּין</b>. יפורטו לקמן הל' ד-ו.
<h3> ב</h3>
<b>אִם הָיוּ שָׁם עֵדִים וְהַתְרָאָה</b>. שהיו עדים על המעשה, והעבריינים שמעו אזהרה שלא יעשו את המעשה (לדיני התראה ראה הלכות סנהדרין יב,ב).
<b>וְלֹא פֵּירְשׁוּ מִמַּעֲשֵׂיהֶן</b>. המשיכו במעשה העברה למרות ההתראה.
<h3> ג</h3>
<b>וַאֲפִלּוּ הָיָה הָעוֹבֵר תַּלְמִיד חֲכָמִים וכו'</b>. היודע שהדבר אסור, אף הוא אינו נענש בלא התראה.
<b>שֶׁלֹּא נִתְּנָה הַתְרָאָה בְּכָל מָקוֹם וכו'</b>. ההתראה נועדה לוודא שהעברה נעשית במזיד, ולא להודיע את הדין למי שאינו מכירו.
<h3> ד</h3>
<b>מֵהֶן שֶׁמִּיתָתָן בִּסְקִילָה וכו'</b>. המיתות מסודרות כאן לפי חומרתן, מן החמורה לקלה (לאופני ההמתה הללו ראה הלכות סנהדרין טו,א-ה).
<h3> ה</h3>
<b>בַּת אִשְׁתּוֹ בְּחַיֵּי אִשְׁתּוֹ</b>. ולאחר מות אשתו עונשה כרת בלבד. וכן הדין בכל קרובותיה המוזכרות כאן (לקמן ב,ז-ח; הלכות סנהדרין טו,יא).
<h3> ו</h3>
<b>וּמִיתָה הָאֲמוּרָה בַּתּוֹרָה סְתָם וכו'</b>. אם נאמר עונש המתה בתורה בלא פירוט, הרי שמדובר במיתת חנק.
<b>הִיא בִּשְׂרֵפָה</b>. שעונשה של בת כהן חמור יותר (לפירוט ראה לקמן ג,ג), אך לא החמירה התורה בעונשו של בועלה.
<b>נַעֲרָה מְאֹרָסָה</b>. המקודשת לאדם אחר, ועדיין לא נישאה לו (לפירוט ראה לקמן ג,ד-ה).
<b>וְאִם הָיְתָה נַעֲרָה מְאֹרָסָה שְׁנֵיהֶן בִּסְקִילָה... וּסְקַלְתֶּם אֹתָם בָּאֲבָנִים</b>. הבועל והנבעלת, שהתורה החמירה בפירוש אף את עונשו של הבועל.
<b>וְכָל מָקוֹם שֶׁנֶּאֱמַר בַּתּוֹרָה מוֹת יוּמָתוּ דְּמֵיהֶם בָּם</b>. כגון<br>			 <br>			שאר העריות שנזכרו לעיל ה"ד.
<h3> ח</h3>
<b>מֵחַיָּבֵי לָאוִין</b>. שנאסרו בציווי ‘לא תעשה' (לפירוטן ראה הלכות אישות א,ז).
<b>לוֹקֶה הוּא וְהִיא</b>. שניהם לוקים, שהעובר על לאו שיש בו מעשה, לוקה (הלכות סנהדרין יח,א).
<b>בְּשׁוֹגֵג פְּטוּרִין מִכְּלוּם</b>. שאין לוקים על השוגג. וכן<br>			 <br>			אין מביאים חטאת אלא באיסור שחייבים עליו כרת (הלכות שגגות א,א).
<b>הַשְּׁנִיּוֹת</b>. קרובות משפחה האסורות מדברי חכמים (לפירוטן ראה הלכות אישות א,ו).
<b>מַכַּת מַרְדּוּת</b>. מלקות מדברי חכמים.
<b>מֵחַיָּבֵי עֲשֵׂה</b>. נשים שאיסורן נאמר בכתוב בלשון עשה (לפירוטן ראה שם א,ח).
<b>אֵינוֹ לוֹקֶה</b>. שאין עונש מלקות מן התורה על מצוות עשה (הלכות סנהדרין יט,ג).
<h3> ט</h3>
<b>אָנוּס פָּטוּר מִכְּלוּם</b>. אין לו כל עונש (ראה גם הלכות יסודי התורה ה,ד, הלכות סנהדרין כ,ב).
<b>שֶׁנֶּאֱמַר וְלַנַּעֲרָ לֹא תַעֲשֶׂה דָבָר</b>. פסוק זה נאמר על נערה שנאנסה.
<b>אֲבָל הַבּוֹעֵל אֵין לוֹ אֹנֶס</b>. אינו נחשב כאנוס אם הכריחו אותו לבעול.
<b>שֶׁאֵין קִשּׁוּי אֶלָּא לְדַעַת</b>. שאין האבר מתקשה בלא רצון של הבועל (ראה גם הלכות סנהדרין כ,ג).
<b>שֶׁיֵּצֶר הָאָדָם וְטִבְעוֹ כּוֹפֶה אוֹתָהּ לִרְצוֹת</b>. ולפיכך אף שרוצה היא, דינה כאנוסה.
<h3> י</h3>
<b>רֹאשׁ הָעֲטָרָה</b>. החלק המעובה שבראש אבר המין.
<b>מְעָרֶה מִלְּשׁוֹן אֶת מְקֹרָהּ הֶעֱרָה</b>. פסוק זה נאמר במי שבעל נידה, ולכינוי הביאה משמש הפועל ‘הערה'. המונח העראה משמש בדברי חכמים לתחילת הביאה, ולרוב העניינים שבתורה דינו כביאה שלמה (ראה למשל הלכות ייבום וחליצה ב,ג).
<b>אֶחָד הַמְּעָרֶה וְאֶחָד הַגּוֹמֵר</b>. דין אחד להם.
<b>שֶׁפֵּרֵשׁ וְלֹא גָּמַר</b>. שהפסיק את המעשה, ולא הכניס את כל האבר.
<b>וְאֶחָד הַבָּא עָלֶיהָ שֶׁלֹּא כְּדַרְכָּהּ</b>. שאף הביאה מאחוריה, בפי הטבעת, דינה כביאה כדרכה (למקור דין זה ראה לקמן ג,טו).
<h3> יא</h3>
<b>סְרִיס חַמָּה</b>. נולד עם פגם בהתפתחותו המינית (לסימניו ראה הלכות אישות ב,יג-יד).
<b>שֶׁאֵין זוֹ בִּיאָה</b>. שבעריות נאמרה לשון ‘שכבת זרע' (ראה ויקרא יח,כ), וביאה בלא קישוי אינה ראויה להזריע.
<b>פּוֹסֵל הוּא מִן הַתְּרוּמָה</b>. שאישה שהיא בת כהן או נשואה לכהן, ונבעלה לפסול לה, אסורה לאכול בתרומה (להרחבה ראה הלכות תרומות ו,ז, ח,יא). ולעניין זה גם ביאה בלא קישוי פוסלת, שכן לא נזכרה בעניין זה לשון הזרעה (יד המלך הלכות סוטה א,א).
<b>מַכִּין אֶת שְׁנֵיהֶן מַכַּת מַרְדּוּת</b>. שהדבר אסור, אף שאין חייבים עליו.
<h3> יב</h3>
<b>כְּמִתְעַסֵּק</b>. שלא התכוון לבעול כלל.
<b>חַיָּב</b>. חטאת כדין שוגג, משום הנאת הגוף שיש במעשה (ראה גם הלכות שגגות ב,ז).
<b>וְכֵן בְּחַיָּבֵי לָאוִין וּבַשְּׁנִיּוֹת</b>. שיש בדבר איסור, אף שאין בהם עונש בשוגג (לעיל ה"ח).
<b>וְהִיא מֵתָה</b>. לאחר שמתה.
<b>וְהַבָּא עַל הַטְּרֵפָה וכו'</b>. בעל ערווה כשהיא נוטה למות מחמת פגם או מכה וכיוצא בזה.
<b>שָׁחַט בָּהּ שְׁנֵי סִימָנִין</b>. הקנה והוושט, שמיתתה קרובה.
<b>מְפַרְכֶּסֶת</b>. מזיזה את איבריה.
<h3> יג</h3>
<b>וְהִיא פְּטוּרָה מִכְּלוּם</b>. שאינה בת עונשין.
<b>גְּדוֹלָה</b>. אישה שהביאה שתי שערות אחרי שמלאו לה שתים עשרה שנה (הלכות אישות ב,א).
<b>פְּחוּתָה מִזֶּה... שֶׁאֵין בִּיאָתָהּ בִּיאָה</b>. שהביאה על בת פחות משלוש שנים אינה נחשבת לביאה כלל (ראה למשל שם ג,יא, יא,ג).
<b>וְהוּא פָּטוּר</b>. שאינו בן עונשין עד שיביא שתי שערות אחרי שמלאו לו שלוש עשרה שנה (הלכות אישות ב,י).
<b>הָיָה בֶּן תֵּשַׁע שָׁנִים וּלְמַטָּה שְׁנֵיהֶן פְּטוּרִין</b>. שאין ביאתו ביאה.
<h3> יד</h3>
<b>הַזְּכוּר</b>. זכר.
<b>שֶׁנֶּאֱמַר וְאֶת זָכָר לֹא תִשְׁכַּב בֵּין שֶׁהָיָה בּוֹעֵל אוֹ נִבְעָל</b>. שלא חילק הכתוב בין השותפים למעשה, ויש אפוא אזהרה לשניהם.
<b>וְאִם הָיָה קָטָן</b>. הבועל או הנבעל.
<b>וְאִם הָיָה הַזְּכוּר בֶּן תֵּשַׁע אוֹ פָּחוֹת שְׁנֵיהֶן פְּטוּרִין</b>. שאינו ראוי לביאה (כדלעיל הי"ג).
<h3> טו</h3>
<b>הָאַנְדְּרָגִינָס</b>. בעל איברי מין זכריים ונקביים (הלכות אישות ב,כד).
<b>דֶּרֶךְ זַכְרוּתוֹ</b>. כדרך שבאים על הזכר, בפי הטבעת, משום שמייתור הכתובים לעניין משכב זכר נתרבה אף האנדרוגינוס (ראה הלכות תרומות ז,טז).
<b>וְהַטֻּמְטוּם</b>. מי שאיברי המין שלו מכוסים, ואין ניכר אם הוא זכר או נקבה (הלכות אישות ב,כה). [הערה: בפה"מ מנקד הרמב"ם מילה זו: טֻומְטוֹם.]
<b>וְהָאַנְדְּרָגִינָס מֻתָּר לִישָּׂא אִשָּׁה</b>. משום שנתרבה לעניין ביאה כזכר (מ"מ), אלא שקידושיו ספק (הלכות אישות ד,יא, הלכות תרומות ז,יד).
<h3> טז</h3>
<b>וְאֶחָד בְּהֵמָה וְאֶחָד חַיָּה וָעוֹף</b>. דין אחד להם.
<h3> יז</h3>
<b>הִיא נִסְקֶלֶת עַל יָדוֹ</b>. בגללו.
<b>אֵין סוֹקְלִין אֶת הַבְּהֵמָה</b>. שאין בן תשע או פחות מזה ראוי לביאה (כדלעיל הי"ג).
<h3> יח</h3>
<b>בִּשְׁגָגָה אֵין הַבְּהֵמָה נִסְקֶלֶת עַל יָדָן</b>. שלא נגרם מחמת הבהמה עוון חמור שיש בו עונש מיתה.
<b>הַקָּטָן פָּטוּר... כְּמוֹ שֶׁבֵּאַרְנוּ</b>. לעיל הי"ג.
<b>הַיָּשֵׁן פָּטוּר</b>. שהוא אנוס.
<b>הָאָנוּס פָּטוּר כְּמוֹ שֶׁבֵּאַרְנוּ</b>. לעיל ה"ט.
<h3> יט</h3>
<b>וְאֵין הָעֵדִים נִזְקָקִין לִרְאוֹת וכו'</b>. כדי שהעדות תתקבל, אין צורך בראייה מדוקדקת של הבעילה עצמה.
<b>וְהִכְנִיס כְּמִכְחוֹל בִּשְׁפוֹפֶרֶת</b>. מקל דק הנכנס לבית קיבול, והוא דימוי למעשה הביאה.
<b>הֲרֵי אֵלּוּ נֶהֱרָגִין בִּרְאִיָּה זוֹ</b>. ניתן לקבל את העדות ולהמיתם בבית הדין על סמך העדות של ראייה כזו.
<b>שֶׁחֶזְקַת צוּרָה זוֹ שֶׁהֶעֱרָה</b>. שידוע שאם שכבו בתנוחה זו, בוודאי הייתה העראה.
<h3> כ</h3>
<b>מִי שֶׁהֻחְזַק בִּשְׁאֵר בָּשָׂר</b>. מי שהיה ידוע כקרוב משפחה האסור מדין ערווה.
<b>דָּנִין בּוֹ עַל פִּי הַחֲזָקָה</b>. על פי ידיעה זו, בלא צורך בהוכחות.
<b>הֲרֵי שֶׁהֻחְזַק שֶׁזּוֹ אֲחוֹתוֹ וכו'</b>. שכך היה ידוע ומקובל.
<b>וּמִנַּיִן לָנוּ רְאָיָה בְּרוּרָה שֶׁזֶּה אָבִיו</b>. שאין אפשרות של עדות גמורה המוכיחה עובדה זו.
<h3> כא</h3>
<b>אִישׁ וְאִשָּׁה שֶׁבָּאוּ מִמְּדִינַת הַיָּם</b>. ממקום אחר, ולא היו ידועים מקודם.
<b>אִם הֻחְזְקָה בָּעִיר שְׁלֹשִׁים יוֹם... הוֹרְגִין עָלֶיהָ</b>. על סמך החזקה, אם נבעלה לאחר, כדין הבא על אשת איש.
<b>אֲבָל בְּתוֹךְ הַשְּׁלֹשִׁים יוֹם</b>. שאז החזקה עדיין לא מבוססת (ראה דוגמה נוספת הלכות מלווה ולווה כד,ד).
<h3> כב</h3>
<b>שֶׁהֻחְזְקָה נִדָּה בִּשְׁכֵנוֹתֶיהָ</b>. שכנותיה ידעו שהיא נידה (ראה גם לקמן ד,ט).
<b>הַמְקַנֵּא לְאִשְׁתּוֹ וְנִסְתְּרָה</b>. הזהיר אותה שלא תתייחד עם אדם מסוים, והתייחדה אתו בפני שני עדים (הלכות סוטה א,א-ב).
<b>שֶׁנִּטְמֵאת</b>. נבעלה לאותו איש, ונאסרת בעדות זו על בעלה (שם א,יד-טו).
<b>לוֹקֶה עָלֶיהָ מִשּׁוּם זוֹנָה</b>. שאסורה לכהן (לקמן יז,א, יח,א).
<b>שֶׁעִיקַּר הָעֵדוּת</b>. עדות הטומאה, שאוסרת אותה על הבעל.
<b>כְּבָר הֻחְזְקָה בּוֹ זוֹנָה</b>. שהקינוי והסתירה נעשו בפני שני עדים, ובמצב זה האמינה התורה עד אחד לעניין טומאה (הלכות סוטה א,טו).
<h3> כג</h3>
<b>שֶׁהוּא נֶאֱמָן וְתִנָּשֵׂא לוֹ</b>. שהאב נאמן לומר על בתו קודם שתתבגר שהיא מקודשת, וכן למי התקדשה (הלכות אישות ט,י-יג).
<b>אֵינָהּ נִסְקֶלֶת... עַד שֶׁיִּהְיוּ שָׁם עֵדִים</b>. שאין האב נאמן לעונשים (שם ב,כג), אלא לאיסורים בלבד (וראה עוד לקמן יח,כד).
<b>אֵינָהּ נֶהֱרֶגֶת עַל פִּיהָ</b>. שאינה נאמנת בעדות על עצמה, אף על פי שלעניין איסור חוששים לדבריה (ראה הלכות אישות ט,יד-לא).
<b>תֻּחְזַק</b>. כדלעיל הל' כ-כא.
<h2>פרק ב</h2>
<h3> א</h3>
<b>חוּץ מֵאֵשֶׁת אָחִיו שֶׁלֹּא הִנִּיחַ בֵּן</b>. שבמקרה זה מצוּוה האח ליבמה (הלכות ייבום וחליצה א,א), ופקע ממנה איסור ערווה (שם א,יב).
<b>חַיָּב שְׁתַּיִם</b>. שיש בדבר שתי עבירות, ואם היה שוגג מביא שתי חטאות (ראה לקמן ג,יב).
<b>שְׁאֵר בָּשָׂר</b>. ערווה של קרבת משפחה.
<b>חַיָּב שְׁתַּיִם... שֶׁהֲרֵי שְׁנֵי הָאִסּוּרִין בָּאִין כְּאַחַת</b>. האיסורים<br>			 <br>			חלים בו זמנית, שבזמן שנתקדשה לאותו קרוב נאסרה האישה כשאר בשר וכאשת איש. ואם האיסורים לא חלים באותו הזמן, ‘אין איסור חל על איסור', ולעתים חייב רק משום עברה אחת (ראה לקמן יז,ח; וליישומו הלכות שגגות ד,א).
<h3> ב</h3>
<b>לְפִיכָךְ</b>. מכיוון שאשת אביו היא ערווה בפני עצמה.
<b>חַיָּב שְׁתַּיִם</b>. משום אשת אב ומשום אם, ואם היא עדיין נשואה לאביו חייב גם משום אשת איש (מער"ק).
<b>אִשְׁתּוֹ עֶרְוָה עָלָיו</b>. אשתו של האח.
<b>שְׁנִיָּה</b>. ערווה שאסורה מדברי חכמים.
<b>כְּמוֹ שֶׁבֵּאַרְנוּ</b>. הלכות אישות א,ו.
<b>מוֹלֶדֶת בַּיִת אוֹ מוֹלֶדֶת חוּץ</b>. ופירושו: נולדה במסגרת חיי הנישואין או מחוץ להם.
<h3> ג</h3>
<b>בַּת אֵשֶׁת אָבִיו שֶׁהִיא אֲחוֹתוֹ</b>. שנולדה מאביו.
<b>וַהֲלֹא מִשּׁוּם אֲחוֹתוֹ הוּא חַיָּב עָלֶיהָ</b>. כאמור בהלכה הקודמת, ומה צורך יש לאסור את בת אשת אביו שנולדה מאביו, שאף היא אחותו.
<b>לְחַיֵּב עָלֶיהָ אַף מִשּׁוּם זֶה</b>. בשני איסורים.
<h3> ד</h3>
<b>אֲחוֹתוֹ שֶׁהִיא בַּת נְשׂוּאַת אָבִיו</b>. שנולדה לאביו מאישה שנשא.
<b>וּבָא עָלֶיהָ</b>. בנו של זה שאנס או פיתה.
<h3> ה</h3>
<b>מִזְּנוּת</b>. שלא בדרך נישואין.
<h3> ו</h3>
<b>מֵאַחַר שֶׁאָסַר בַּת הַבַּת שָׁתַק מִן הַבַּת</b>. הואיל ובת הבת אסורה משום קרבת משפחה, איסור הבת מובן מאליו (ראה גם הלכות מאכלות אסורות ט,ב, הלכות טומאת מת א,ב).
<b>וְאִסּוּרָהּ מִן הַתּוֹרָה וְאֵינוֹ מִדִּבְרֵי סוֹפְרִים</b>. אף שלא נתפרשה בתורה.
<b>עֶרְוַת אִשָּׁה וּבִתָּהּ</b>. שהיא גם בת אשתו (לאיסור קרובות אשתו ראה לקמן הל' ז-ח).
<h3> ז</h3>
<b>בֵּין כָּנַס בֵּין גֵּרֵשׁ</b>. בין אם נשא את זו שקידש ובין אם גירשה, האיסור נשאר.
<b>שְׁנֵיהֶן נִשְׂרָפִין</b>. האיש והאישה.
<h3> ח</h3>
<b>אֹתוֹ וְאֶתְהֶן</b>. את שתיהן. ומשום שבוודאי אין לאשתו עונש (שאינה ערווה), למדו מן המילה “אתהן" שהעונש אינו אלא בחיי שתיהן, ולא לאחר שמתה אחת מהן.
<h3> ט</h3>
<b>עַד שֶׁתָּמוּת אִשְׁתּוֹ</b>. ולאחר מכן היא מותרת לו, שנאמר בפירוש בתורה שנאסרה רק “בחייה" (ויקרא יח,יח).
<h3> י</h3>
<b>מִשֶּׁבַע נָשִׁים אֵלּוּ</b>. שש הקרובות (לעיל ה"ז) ואחות אשתו (לעיל ה"ט).
<b>לֹא נֶאֶסְרָה אִשְׁתּוֹ עָלָיו</b>. בניגוד לאשת איש שזנתה או שנישאה בטעות לאחֵר, שנאסרות על בעליהן (הלכות גירושין י,ד-י, יא,יד).
<b>חוּץ מֵאֲחוֹת אֲרוּסָתוֹ וכו'</b>. שאם קידש אישה ואחר כך נשא את אחותה, צריך לגרש אף את זו שהתקדשה בתחילה (מ"מ).
<b>כְּמוֹ שֶׁבֵּאַרְנוּ בְּהִלְכוֹת גֵּרוּשִׁין</b>. י,ח-י, שם הובא המקרה של מי שנשא בטעות את אחות ארוסתו, והדין שנאסרה ארוסתו עליו. והוסבר שכך הוא משום שעלולים לחשוב שקידושי הראשונה לא חלו (מחמת תנאי), ונישא לשנייה כדין — ואסור בראשונה שהיא אחותה. אך אם בא על אחות ארוסתו בזנות, אין הארוסה נאסרת.
<h3> יא</h3>
<b>כָּל זְמַן שֶׁהַזּוֹנָה קַיֶּמֶת</b>. כל עוד אותה האישה בחיים.
<b>וְלִבּוֹ גַּס בָּהּ</b>. רגיל בה ואינו מתבייש ממנה.
<b>וְיָבֹא לִידֵי עֲבֵרָה שֶׁיִּבְעוֹל הָעֶרְוָה</b>. שכעת היא קרובת אשתו.
<b>נִטְעַן עַל אִשָּׁה</b>. קיים חשד שזינה עמה.
<h3> יב</h3>
<b>שֶׁיָּצָא לוֹ שֵׁם רַע עִמָּהּ</b>. שספרו שזינה אתה.
<b>לֹא יָדוּר עִמָּהּ בְּמָבוֹי</b>. אסורים לגור באותו רחוב, שחצרות הבתים פתוחות לתוכו (ראה גם לקמן כא,כז).
<b>מְרַנְּנִין אַחֲרָיו</b>. מספרים שזינה.
<b>וְהִכּוּ אוֹתוֹ חֲכָמִים וכו'</b>. להרחיקו מן העברה.
<h3> יג</h3>
<b>דֶּרֶךְ זְנוּת</b>. מבלי שקידש אף אחת מהן.
<b>כְּמִי שֶׁבָּא עַל שְׁתֵּי נָשִׁים נָכְרִיּוֹת</b>. זרות, שאינן קרובות משפחה, ואין בזה איסור עריות.
<b>הֲרֵי זוֹ מֻתֶּרֶת לוֹ וְיִשָּׂאֶנָּה</b>. שאינה נאסרת עליו מחמת קרוביו, ורשאי לשאתה.
<b>וְאֵין כָּאן אִישׁוּת</b>. אין קרבה של אישות בביאה בלא קידושין.
<h3> יד</h3>
<b>בִּתָּהּ</b>. של האישה מאיש אחר.
<b>כְּמוֹ שֶׁבֵּאַרְנוּ</b>. לעיל ה"ג.
<b>אֵשֶׁת בֶּן אָחִיו</b>. שאין בקרבת האחיין והאחיינית איסור משום שאר.
<b>שֶׁנֶּאֱמַר וּמִבְּשָׂרְךָ לֹא תִתְעַלָּם</b>. שעל אדם לדאוג ביותר לבני משפחתו הקרובה, ובכלל זה לשאת את אותן המותרות לו.
<h2>פרק ג</h2>
<h3> א</h3>
<b>אֵשֶׁת קָטָן</b>. שקידושי קטן ונישואיו לא חלים (הלכות אישות ד,ז, יא,ז).
<b>אֲפִלּוּ הָיְתָה יְבָמָה שֶׁבָּא עָלֶיהָ בֶּן תֵּשַׁע שָׁנִים וְיוֹם אֶחָד</b>. שיש לביאה זו משמעות קניינית (הלכות ייבום וחליצה א,טז).
<b>חֵרֵשׁ וְשׁוֹטֶה</b>. שאינם בני דעת, וקידושיהם אינם חלים מן התורה (הלכות אישות ד,ט; להגדרת חרש ראה שם ב,כו).
<b>טֻמְטוּם וְאַנְדְּרָגִינָס</b>. שספק אם הם זכרים, וקידושיהם ספק (שם ד,יא).
<b>הַפִּקֵּחַ</b>. אדם רגיל, שאינו חרש או שוטה.
<b>מְקֻדֶּשֶׁת בְּסָפֵק אוֹ מְגֹרֶשֶׁת בְּסָפֵק</b>. שנפל ספק בקידושיה או בגירושיה.
<b>כֻּלָּן פְּטוּרִין</b>. שאין כאן אשת איש גמורה.
<h3> ב</h3>
<b>אִם קִדְּשָׁהּ אָבִיהָ</b>. שהאב מקבל את קידושי בתו כשהיא קטנה או נערה, והקידושין חלים מן התורה<br>			 <br>			(ראה הלכות אישות ג,יא)
<b>וְנֶאֶסְרָה עַל בַּעְלָהּ</b>. ככל אשת איש שזנתה (הלכות גירושין יא,יד).
<b>כְּמוֹ שֶׁבֵּאַרְנוּ בְּהִלְכוֹת שׂוֹטָה</b>. הלכות סוטה<br>			 <br>			ב,ד.
<b>בַּת מֵאוּן</b>. קטנה שהתייתמה מאביה או שיצאה מרשותו (על ידי נישואין), קידושיה חלים מדברי חכמים בלבד, ויכולה להפקיעם בלא גירושין על ידי שאומרת בפני שניים שאינה מעוניינת להישאר עם בעלה (הלכות אישות ד,ז, הלכות גירושין יא,א).
<b>מֻתֶּרֶת לְבַעְלָהּ</b>. שלפי דין התורה איננה נחשבת כנשואה.
<b>וַאֲפִלּוּ הָיָה כֹּהֵן</b>. ואף שאשת כהן שנאנסה נאסרת עליו (לקמן יח,ז), זו מותרת, מכיוון שאינה אשתו מדין תורה.
<h3> ג</h3>
<b>וַאֲפִלּוּ הָיָה בַּעְלָהּ מַמְזֵר אוֹ נָתִין וכו'</b>. שפסל אותה מן הכהונה (לקמן יח,ג. להגדרתם ראה לקמן יב,כב-כד, טו,א, הלכות אישות א,ז), ואף על פי כן עונשה בשרפה מפני שהיא בת כהן.
<b>וְכֵן בַּת יִשְׂרָאֵל אֵשֶׁת כֹּהֵן בְּחֶנֶק</b>. שאף על פי שאוכלת בתרומה וקדשים ככהנים (ראה הלכות תרומות ו,ג), עונש השרפה ייחודי למי שהיא בת של כהן דווקא.
<h3> ד</h3>
<b>מְאֹרָסָה</b>. ארוסה, מקודשת.
<b>הָיְתָה בּוֹגֶרֶת</b>. שכבר אינה נערה (ראה הלכות אישות ב,א-ב).
<b>שֶׁנִּכְנְסָה לַחֻפָּה אַף עַל פִּי שֶׁלֹּא נִבְעֲלָה</b>. שבכניסתה לחופה נעשית נשואה, אף בלא ביאה (שם י,א-ב).
<b>מְסָרָהּ הָאָב לִשְׁלוּחֵי הַבַּעַל</b>. ויצאה מרשות אביה במעשה זה (ראה שם כב,ב).
<h3> ה</h3>
<b>הוּא בִּסְקִילָה</b>. שאף קטנה בכלל נערה.
<b>וְהִיא פְּטוּרָה</b>. שאינה בת עונשין.
<b>וְנַעֲרָה מְאֹרָסָה בַּת כֹּהֵן שֶׁזִּנָּת בִּסְקִילָה</b>. שעונש הסקילה חמור מן השרפה, ולעולם מטילים את העונש החמור (הלכות סנהדרין יד,ד).
<h3> ו</h3>
<b>וְכֻלָּן בְּחֶנֶק</b>. כדין אשת איש, מפני שאחרי הבועל הראשון כבר אינה בתולה.
<b>אֲבָל אִם בָּאוּ עָלֶיהָ שֶׁלֹּא כְּדַרְכָּהּ</b>. בפי הטבעת, ואף אחד מהם לא פגע בבתולין.
<h3> ז</h3>
<b>מְשֻׁחְרֶרֶת</b>. שהייתה שפחה כנענית ונשתחררה.
<b>אַף עַל פִּי שֶׁנִּשְׁתַּחְרְרָה וְנִתְגַּיְּרָה וְהִיא פְּחוּתָה מִבַּת שָׁלֹשׁ שָׁנִים</b>. אף שהיא מוחזקת כבתולה (ראה הלכות אישות יא,א-ג).
<b>הֲרֵי זוֹ בְּחֶנֶק</b>. שנאמר בדין סקילת נערה מאורסה: “כי עשתה נבלה בישראל" (דברים כב,כא), ואלו אינן בנות ישראל.
<h3> ח</h3>
<b>בַּמּוֹצִיא שֵׁם רַע</b>. בעל שטען לאחר הנישואין, שאשתו זנתה בעודה ארוסה (להרחבה ראה הלכות נערה בתולה פרק ג).
<b>סוֹקְלִין אוֹתָהּ עַל פֶּתַח בֵּית אָבִיהָ</b>. שנאמר<br>			 <br>			בה: “והוציאו את הנערה אל פתח בית אביה וסקלוה" (דברים כב,כא; וראה בהלכה הבאה).
<b>כְּמוֹ שֶׁבֵּאַרְנוּ</b>. לעיל ה"ד.
<b>שֶׁבְּאֵשֶׁת אִישׁ שָׁלֹשׁ מִיתוֹת</b>. שלושה סוגים של המתה על זנות אשת איש: נערה מאורסה ושיצא עליה שם רע – בסקילה (לעיל הל' ד-ח), בת כהן – בשרפה (לעיל ה"ג), וכל השאר – בחנק.
<h3> ט</h3>
<b>אִם זִנָּת בְּבֵית אָבִיהָ... נִסְקֶלֶת עַל פֶּתַח בֵּית אָבִיהָ</b>. שנאמר “והוציאו את הנערה אל פתח בית אביה וסקלוה... כי עשתה נבלה בישראל לזנות בית אביה" (דברים כב,כא).
<b>קֹדֶם שֶׁיִּמְסֹר אוֹתָהּ</b>. אביה,<br>			 <br>			לבעל או לשליחיו (וראה לעיל ה"ד).
<b>פֶּתַח שַׁעַר הָעִיר הַהִיא</b>. שנאמר לגבי נערה מאורסה שזנתה “והוצאתם את שניהם אל שער העיר ההיא וסקלתם אותם באבנים" (דברים כב,כד).
<h3> י</h3>
<b>בְּבֵית הַסְּקִילָה</b>. מקום המיועד לסקילת נידונים למוות (ראה הלכות סנהדרין יב,ג).
<h3> יא</h3>
<b>הוֹרָתָהּ שֶׁלֹּא בִּקְדֻשָּׁה וְלֵדָתָהּ בִּקְדֻשָּׁה</b>. שאמה התגיירה בהיותה מעוברת.
<b>נִסְקֶלֶת עַל פֶּתַח שַׁעַר הָעִיר</b>. כדלעיל ה"ט, ולא על פתח בית אביה, שאינה מיוחסת אחריו.
<b>עַל פֶּתַח בֵּית דִּין</b>. שאף פתח זה נידון כשער העיר (ראה הלכות סנהדרין טו,ב).
<b>אֶלָּא לְמִצְוָה</b>. לכתחילה, אך אם הדבר אינו אפשרי, אין הוא מעכב את ביצוע הדין.
<h3> יב</h3>
<b>אַף עַל פִּי שֶׁאֵין בֵּית דִּין יְכוֹלִין לְהָמִית וכו'</b>. ואפשר היה לחשוב שאין משמעות לריבוי החיובים.
<b>מִשֵּׁמוֹת הַרְבֵּה</b>. איסורים רבים.
<b>כְּמוֹ שֶׁיִּתְבָּאֵר בְּהִלְכוֹת שְׁגָגוֹת</b>. ד,א-ב.
<b>יֵשׁ בָּא בִּיאָה אַחַת וְלוֹקֶה עָלֶיהָ מַלְקֻיּוֹת הַרְבֵּה</b>. משום שיש בה כמה איסורים יחד.
<b>כְּמוֹ שֶׁיִּתְבָּאֵר</b>. לקמן יז,ח-י.
<h3> יג</h3>
<b>שִׁפְחָה חֲרוּפָה הָאֲמוּרָה בַּתּוֹרָה</b>. שנאמר בתורה דין מיוחד למי שבא עליה.
<b>שֶׁחֶצְיָהּ שִׁפְחָה וְחֶצְיָהּ בַּת חוֹרִין</b>. שהייתה של שני שותפים, ואחד מהם שחרר את חלקו בה.
<b>וּמְקֻדֶּשֶׁת לְעֶבֶד עִבְרִי</b>. שמותר בשפחה (ראה הלכות עבדים ג,ג-ד). אך מי שאינו עבד עברי אסור בשפחה (לקמן יב,יא).
<b>אִם נִשְׁתַּחְרְרָה כֻּלָּהּ... תֵּעָשֶׂה אֵשֶׁת אִישׁ</b>. כאשר ישחרר אותה השותף השני, יושלמו קידושיה לאותו אדם שקידשה.
<b>כְּמוֹ שֶׁבֵּאַרְנוּ בְּהִלְכוֹת אִישׁוּת</b>. ד,טז.
<h3> יד</h3>
<b>מְשֻׁנָּה מִכָּל בִּיאוֹת אֲסוּרוֹת</b>. יש בה דינים חריגים, שיבוארו לקמן.
<b>שֶׁהֲרֵי הִיא לוֹקָה שֶׁנֶּאֱמַר בִּקֹּרֶת תִּהְיֶה</b>. רק האישה לוקה, שלמדו מן המילה ‘תהיה' שהמדובר על האישה בלבד.
<b>וְהוּא חַיָּב קָרְבַּן אָשָׁם וכו'</b>. וזהו דין חריג, שהרי בכל מקום הושוו דיני האיש והאישה (ראה לקמן יז,ה).
<b>וְאֶחָד שׁוֹגֵג וְאֶחָד מֵזִיד... מֵבִיא אָשָׁם</b>. בניגוד לאיסורי ביאה אחרים שרק השוגג מביא קרבן (לעיל הי"ב).
<b>וְהַבָּא עָלֶיהָ בִּיאוֹת הַרְבֵּה... מֵבִיא אָשָׁם אֶחָד</b>. בניגוד לאיסורי ביאה אחרים שהשוגג מביא חטאת על כל ביאה וביאה, אם היו העלמות ביניהן (הלכות שגגות ה,ב).
<h3> טו</h3>
<b>הַמְּעָרֶה... וְלֹא גָּמַר בִּיאָתוֹ פָּטוּר</b>. שנאמר בה: “ואיש כי ישכב את אשה שכבת זרע" (ויקרא יט,כ), בניגוד לשאר העריות, שיש בהן חיוב בהעראה (להגדרות ולדינים ראה לעיל א,י).
<b>בִּשְׁאָר בִּיאוֹת</b>. של איסורי העריות.
<b>שֶׁשְּׁנֵי מִשְׁכָּבוֹת</b>. כדרכה ושלא כדרכה.
<h3> טז</h3>
<b>אֲבָל מַכִּין אוֹתָן מַכַּת מַרְדּוּת מִדִּבְרֵיהֶם</b>. שהדבר קרוב לאיסור.
<h3> יז</h3>
<b>וְהוּא מֵבִיא קָרְבָּן</b>. לכשיגדל ויהיה בן דעת (הלכות שגגות ט,ג).
<b>כְּמוֹ שֶׁבֵּאַרְנוּ</b>. לעיל הט"ו.
<h2>פרק ד</h2>
<h3> א</h3>
<b>הַנִּדָּה</b>. לאופן שבו אישה נעשית נידה ראה לקמן ה,א-ה.
<b>כִּשְׁאָר כָּל הָעֲרָיוֹת</b>. כאמור לעיל א,י.
<b>וַאֲפִלּוּ הָיְתָה קְטַנָּה בַּת שָׁלֹשׁ שָׁנִים וְיוֹם אֶחָד</b>. שמגיל זה ביאתה נחשבת ביאה (לעיל א,יג).
<b>שֶׁהַבַּת מִטַּמְּאָה בְּנִדָּה וַאֲפִלּוּ בְּיוֹם לֵידָתָהּ</b>. אם ראתה אז דם נידה, שהטומאה אינה תלויה בגיל (ודין זה הוא לעניין טומאתה, אך החיוב על ביאתה הוא רק מגיל שלוש ויום כאמור).
<b>וּבַת עֲשָׂרָה יָמִים מִטַּמְּאָה בְּזִיבָה</b>. אם ראתה דם אחרי שבוע מלידתה במשך שלושה ימים (לאופן ההיטמאות בזיבה ראה לקמן ו,א-ז).
<b>מִפִּי הַשְּׁמוּעָה</b>. מסורת חכמים.
<b>שֶׁאֵין הֶפְרֵשׁ</b>. אין הבדל, ודינם שווה.
<h3> ב</h3>
<b>כָּל שִׁבְעַת הַיָּמִים</b>. שבעת הימים מעת שראתה דם נידה.
<b>וַאֲפִלּוּ לֹא רָאֲתָה אֶלָּא יוֹם רִאשׁוֹן</b>. שראתה דם רק למשך יום אחד, ובכל זאת טמאה ואסורה למשך שבעה ימים.
<b>יוֹלֶדֶת זָכָר וכו'</b>. שהיולדת זכר טמאה למשך שבעה ימים, והיולדת נקבה טמאה למשך ארבעה עשר יום (לדיני יולדת ראה לקמן י,א).
<b>כָּל יְמֵי זוֹבָהּ וּסְפִירָתָהּ</b>. שכדי להיטהר סופרת הזבה שבעה ימים נקיים לאחר שפסקה זיבת הדם<br>			 <br>			(לקמן ו,ח).
<b>בֵּין שִׁפְחָה בֵּין מְשׁוּחְרֶרֶת</b>. דינן שווה (ראה גם הלכות מטמאי משכב ומושב ב,י).
<b>כָּל יְמֵי זוֹב טֻמְאָתָהּ כִּימֵי נִדָּתָהּ תִּהְיֶה</b>. שכל הימים שטמאה משום זבה דינה כנידה.
<b>כִּימֵי נִדַּת דְּוֹתָהּ תִּטְמָא</b>. נאמר על יולדת זכר, שטומאתה שווה לימי טומאת הנידה.
<b>וְטָמְאָה שְׁבֻעַיִם כְּנִדָּתָהּ</b>. נאמר על יולדת נקבה.
<h3> ג</h3>
<b>תְּלוּיָה בַּיָּמִים</b>. במניין הקבוע של הימים, שלאחר מכן יכולה להיטהר.
<b>בְּשֶׁטָּבְלָה בְּמֵי מִקְוֶה</b>. ובכך נטהרה מטומאתה.
<b>שֶׁבְּיָמִים וּטְבִילָה תָּלָה הַכָּתוּב</b>. ואין די באחד מהם.
<b>שֶׁנֶּאֱמַר וְרָחֲצוּ בַמַּיִם</b>. נאמר<br>			 <br>			בנוגע לטומאת שכבת זרע.
<b>בִּנְיַן אָב</b>. מקור הלכתי, דין שמהווה בסיס לדינים אחרים שנלמדים ממנו.
<h3> ד</h3>
<b>הַגּוֹיִם אֵין חַיָּבִין עֲלֵיהֶן וכו'</b>. שבדין הטומאה נאמר: “דברו אל בני ישראל...".
<b>שֶׁיִּהְיוּ כְּזָבִים תָּמִיד</b>. כשיגיעו לגיל שראויים לביאה (ראה עוד הלכות מטמאי משכב ומושב ב,י).
<b>לְעִנְיַן טֻמְאָה וְטָהֳרָה</b>. שמטמאים בטומאה חמורה. ולעניין איסור ביאה ראה לקמן יב,ב.
<h3> ה</h3>
<b>שְׁלֹשָׁה וּשְׁלֹשִׁים שֶׁל זָכָר</b>. הימים שבאים אחרי שבעת ימי הטומאה של היולדת זכר.
<b>וְשִׁשָּׁה וְשִׁשִּׁים שֶׁל נְקֵבָה</b>. הימים שבאים אחרי ארבעה עשר ימי הטומאה של היולדת נקבה.
<b>וְאֵינוֹ מוֹנֵעַ אֶת הָאִשָּׁה מִבַּעְלָהּ</b>. דם זה אינו מטמא אותה, ואינו אוסר אותה על בעלה (וזהו מעיקר הדין, ולחומרת הגאונים ראה לקמן יא,ו-ז).
<b>אַף עַל פִּי שֶׁהַדָּם שׁוֹתֵת</b>. נוזל, מפני שאין הוא טמא כלל.
<h3> ו</h3>
<b>טְבִילָתָן בַּיּוֹם</b>. זמן טבילתם ביום האחרון של ספירתם, ואינם צריכים להמתין עד הערב.
<b>הַשִּׁבְעָה כֻּלָּן בְּנִדָּה וְטוֹבֶלֶת בְּלֵיל שְׁמִינִי</b>. אותם הימים בשלמותם הם ימי טומאה, וזמן טהרתה הוא רק אחרי שיחלפו, והיינו ליל שמיני.
<b>שֶׁהַיּוֹלֶדֶת כַּנִּדָּה</b>. שהשווה אותם הכתוב זו לזו.
<b>כְּמוֹ שֶׁבֵּאַרְנוּ</b>. לעיל ה"ב.
<h3> ז</h3>
<b>נִתְאַחֲרָה יָמִים רַבִּים</b>. אחר הזמן שבו הייתה אמורה לטבול.
<b>לֹא תִּטְבֹּל אֶלָּא בַּלַּיְלָה</b>. אף שכבר חלפו עליה שבעה ימים שלמים.
<b>יִטְעוּ וְתָבֹא נִדָּה אַחֶרֶת לִטְבֹּל בַּשְּׁבִיעִי</b>. שעלולים לחשוב שהנידה מותרת לטבול ביום גם אם עדיין לא חלפו שבעת הימים.
<h3> ח</h3>
<b>הָיְתָה חוֹלָה</b>. שהטבילה בלילה קשה לה.
<b>הַלִּסְטִים</b>. השודדים.
<b>הַצִּנָּה</b>. הקור.
<b>הֲרֵי זוֹ טוֹבֶלֶת בַּיּוֹם הַשְּׁמִינִי... בַּיּוֹם</b>. שהרי ההקפדה לטבול בלילה גם לאחר היום השביעי אינה מן הדין, אלא תקנה מחשש לטעות, ובזמן שיש דוחק בדבר ניתן להקל בזה.
<h3> ט</h3>
<b>וֶסֶת</b>. מחזור קבוע להופעת דם הנידה (לקמן ח,א-ב).
<b>בְּחֶזְקַת טָהֳרָה לְבַעְלֵיהֶן</b>. ההנחה היא שהן טהורות (ראה גם הלכות מטמאי משכב ומושב ד,ז).
<b>שֶׁתֻּחְזַק נִדָּה בִּשְׁכוּנוֹתֶיהָ</b>. שכנותיה יודעות כי היא נידה (ראה גם לעיל א,כב).
<b>אֵינוֹ צָרִיךְ לִשְׁאוֹל לָהּ</b>. משום שבזמן שהלך הייתה טהורה, ועדיין היא בחזקתה.
<b>מֻתָּר לָבֹא עָלֶיהָ שֶׁלֹּא בְּעוֹנַת וִסְתָּהּ</b>. שרק בזמן הסמוך לראיית הדם, אסור לבוא עליה (יתבאר לקמן הל' יב-יג).
<b>וְאִם הִנִּיחָהּ נִדָּה</b>. בשעה שהלך, הרי היא בחזקת טמאה עד שתאמר שנטהרה.
<h3> י</h3>
<b>וְדֶרֶךְ שְׂחוֹק וָהֶתֶל אָמַרְתִּי לְךָ תְּחִלָּה</b>. מה שאמרתי שאני טמאה היה בצחוק.
<b>וְאִם נָתְנָה אֲמַתְלָא לִדְבָרֶיהָ</b>. הסבר וסיבה לכך שאמרה בתחילה שטמאה וחזרה בה.
<b>תְּבָעָהּ בַּעְלָהּ</b>. לתשמיש.
<h3> יא</h3>
<b>נִטְמֵאתִי</b>. שהרגישה שיצא ממנה דם (ראה גם הלכות שגגות ה,ז).
<b>בְּקִשּׁוּיוֹ</b>. בעת שהאיבר קשה.
<b>שֶׁהֲנָיָה לוֹ בִּיצִיאָתוֹ כְּבִיאָתוֹ</b>. שאף ביציאה בקישוי יש הנאה.
<b>וְהוּא הַדִּין בִּשְׁאָר עֲרָיוֹת</b>. שאם נודע לו שהיא אסורה עליו שלא יפרוש מיד (הלכות שגגות ה,ז).
<b>וְשׁוֹהֶה וְאֵינוֹ מִזְדַּעְזֵעַ</b>. שוהה ללא תנועה.
<b>עַד שֶׁיָּמוּת הָאֵבֶר</b>. שבמצב זה אין חיוב על ביאה (ראה לעיל א,יא).
<h3> יב</h3>
<b>סָמוּךְ לְוִסְתָּהּ</b>. קרוב לזמן שבו דרכה לראות דם.
<b>וְהִזַּרְתֶּם אֶת בְּנֵי יִשְׂרָאֵל מִטֻּמְאָתָם</b>. תצוו אותם לפרוש ולהתרחק מן הטומאה.
<b>אָסוּר לְשַׁמֵּשׁ מִתְּחִלַּת הַיּוֹם</b>. שהוא הזמן הסמוך לווסתה, וכפי שיתבאר בהלכה הבאה.
<h3> יג</h3>
<b>עוֹנַת הַוֶּסֶת</b>. אותו היום או הלילה, שבו אמורה לראות דם.
<b>בְּשֵׁשׁ שָׁעוֹת בַּיּוֹם</b>. כעבור שש שעות מתחילת היום.
<b>מִתְּחִלַּת הַיּוֹם</b>. משעת זריחת השמש.
<b>אֲסוּרָה לְשַׁמֵּשׁ עַד לָעֶרֶב</b>. שהיום כולו הוא עונת הווסת.
<h3> יד</h3>
<b>לִבְדּוֹק עַצְמָן אַחַר הַתַּשְׁמִישׁ</b>. שמא נטמאה בשעת התשמיש.
<b>בְּמַטְלִית<br>			<br>				נְכוֹנָה לוֹ</b>. בחתיכת בד המוכנה בשבילו.
<b>מִתּוֹךְ שֶׁנֶּאֱמֶנֶת עַל שֶׁלָּהּ</b>. לומר אם בדקה מיד וראתה דם, ונטמאו שניהם.
<b>נֶאֱמֶנֶת עַל שֶׁלּוֹ</b>. לומר שנמצא שם דם, ולהבחין אם הוא ממנו או ממנה (וראה הלכות שגגות ה,ו).
<h3> טו</h3>
<b>שְׁחָקִים</b>. שחוקים, שאינם חדשים אלא<br>			 <br>			בלויים ורכים, שהבדיקה בהם נוחה.
<b>עֵדִים</b>. המעידים על הימצאותו של דם.
<h3> טז</h3>
<b>הַצְּנוּעוֹת</b>. נשים המוסיפות בטהרתן (ראה הלכות מטמאי משכב ומושב ד,ז).
<b>וְאִשָּׁה שֶׁאֵין לָהּ וֶסֶת</b>. שאין לה מחזור קבוע של ראיית דם.
<b>אֲסוּרָה לְשַׁמֵּשׁ עַד שֶׁתִּבְדּוֹק</b>. ותוודא שהיא טהורה, משום שבכל זמן ייתכן שתיטמא בלא שתדע (ראה גם הלכות אישות כה,ז).
<b>וְאֶחָד לְאַחַר הַתַּשְׁמִישׁ</b>. ככל הנשים (לעיל הי"ד).
<b>אֲבָל אִשָּׁה שֶׁיֵּשׁ לָהּ וֶסֶת אֵינָהּ צְרִיכָה עֵד לִפְנֵי תַּשְׁמִישׁ אֶלָּא מִשּׁוּם צְנִיעוּת</b>. ולא מן הדין, שהיא בחזקת טהרה (כדלעיל ה"ט).
<b>אֲפִלּוּ מְעֻבֶּרֶת וּמְנִיקָה וכו'</b>. אף שחזקתן שאינן רואות דם (לקמן ט,ד-ה), צריכות לבדוק שמא נטמאו.
<b>בְּתוּלָה</b>. שנבעלה לראשונה, כל עוד הדם היוצא ממנה נחשב דם בתולים שאינו מטמא<br>			 <br>			(להרחבה ראה לקמן ה,יח).
<b>וְיוֹשֶׁבֶת עַל דַּם טֹהַר</b>. היולדת, לאחר ימי טומאתה (ראה לעיל ה"ה).
<b>שֶׁהֲרֵי הַדָּם שׁוֹתֵת מִמֶּנָּה</b>. שהן טהורות אף על פי שרואות דם.
<h3> יז</h3>
<b>אֵינָן צְרִיכִין לִבְדֹּק שְׁנֵי הָעֵדִים שֶׁלָּהֶן עַל כָּל בִּיאָה וּבִיאָה</b>. שסומכים על חזקת הטהרה לעניין זה (לעיל ה"ט).
<b>מְקַנֵּחַ... אַחַר כָּל בִּיאָה וּבִיאָה כָּל הַלַּיְלָה</b>. שמא באחת הפעמים נטמאה, והדם לא יישאר עד אחר הפעם האחרונה.
<b>עַד שֶׁתִּבְדּוֹק בְּעֵד אַחֵר תְּחִלָּה</b>. שמא נטמאה באותה הביאה.
<h3> יח</h3>
<b>מָשׁוּךְ</b>. מרוח.
<b>שֶׁחֶזְקָתוֹ מִן הַקִּנּוּחַ</b>. שכך צורתו של דם הבא מפעולת הקינוח.
<b>עָגוֹל</b>. טיפה שלא נמרחה.
<b>מַאֲכֹלֶת שֶׁנֶּהֶרְגָה תַּחַת הַכַּר</b>. כינה שנמעכה על העד, בזמן שנשמר תחת הכר.
<h3> יט</h3>
<b>הַבָּדוּק לָהּ</b>. שהוא נקי מדם.
<b>וְטָחַתּוּ בִּירֵכָהּ</b>. דחקה אותו על ירכה.
<b>וְאֵין אוֹמְרִין שֶׁמָּא כְּשֶׁטָּחָה אוֹתָהּ בִּירֵכָהּ נֶהֶרְגָה מַאֲכֹלֶת</b>. שאין הדבר סביר במקרה זה.
<b>כַּגְּרִיס וָעוֹד</b>. שיעור הגריס הוא כגרעין של פול (מין קטנית) המחולק לאורכו (טיבו ושיעורו יתבארו לקמן ט,ו), ובכמות כזאת בוודאי שהדם אינו של המאכולת.
<h3> כ</h3>
<b>הֲרֵי זוֹ מֻתֶּרֶת לְשַׁמֵּשׁ כְּשֶׁתִּטְהַר פַּעַם שְׁנִיָּה</b>. שלא הוכח שקיימת תלות בין התשמיש לטומאה.
<b>אֲסוּרָה לְשַׁמֵּשׁ עִם בַּעַל זֶה לְעוֹלָם</b>. שהוחזקה להיטמא בשעת תשמיש (ראה גם הלכות אישות כה,ח).
<b>דָּבָר לִתְלוֹת בּוֹ</b>. גורם אחר, שניתן לומר שראיית הדם הייתה מחמתו.
<b>מַכָּה</b>. פצע.
<b>מְשׁוּנֶּה</b>. שונה.
<b>בְּתוֹךְ הַמָּקוֹר</b>. ברחם.
<b>וְאַף עַל פִּי שֶׁדָּם יוֹצֵא מִן הַמָּקוֹר</b>. שאין זה דם נידה.
<h3> כא</h3>
<b>הֲרֵי זוֹ תִּתְגָּרֵשׁ</b>. שאינה ראויה לבעלה לתשמיש (הלכות אישות כה,ח), שהוחזקה לראות דם בשעת התשמיש.
<b>וּמֻתֶּרֶת לְהִנָּשֵׂא לְשֵׁנִי</b>. שלגביו לא הוחזקה לראות בשעת תשמיש.
<b>וַאֲסוּרָה לְהִנָּשֵׂא עַד שֶׁתַּבְרִיא מֵחֹלִי זֶה</b>. שהוחזקה שרואה בשעת תשמיש לכל אדם.
<h3> כב</h3>
<b>כֵּיצַד בּוֹדֶקֶת עַצְמָהּ וכו'</b>. אם הדם שרואה בשעת התשמיש בא מן המקור או מן הצדדים.
<b>שְׁפוֹפֶרֶת שֶׁל אֲבָר וּפִיהָ רָצוּף לְתוֹכָהּ</b>. צינור של עופרת, ששפתו כפופה כלפי פנים, למנוע פציעה בשעת הבדיקה.
<b>מִכְחוֹל וּמוֹךְ מוּנָּח עַל רֹאשׁוֹ</b>. מקל דק שבקצהו גוש צמר.
<b>לְצַוַּאר הָרֶחֶם</b>. לפתח הרחם.
<b>בְּיָדוּעַ שֶׁהַדָּם שֶׁרוֹאָה מִדֹּחַק הַצְּדָדִין</b>. מן הלחץ שמופעל בשעת התשמיש על הצדדים יוצא דם, ואינו טמא.
<b>כְּמוֹ שֶׁבֵּאַרְנוּ בְּהִלְכוֹת אִישׁוּת</b>. כה,ח.
<h2>פרק ה</h2>
<h3> א</h3>
<b>מִתְטַמְּאָה בְּאֹנֶס</b>. אף אם ראיית הדם נגרמה כתוצאה ממעשה כלשהו, ולא באה מחמת המחזור הטבעי של הגוף (לעומת הזב שאינו מיטמא אם ראה באונס, הלכות מחוסרי כפרה ב,א-ה).
<b>מִתְעַסְּקִין זֶה עִם זֶה</b>. מזדווגים.
<b>הוֹאִיל וְרָאָת דָּם מִכָּל מָקוֹם</b>. בכל מקרה שיהיה.
<b>כְּחַרְדָּל</b>. כגודלו של זרע חרדל, דוגמה לגודל זעיר במיוחד.
<h3> ב</h3>
<b>בַּבַּיִת הַחִיצוֹן</b>. מחוץ לרחם.
<b>וְאַף עַל פִּי שֶׁלֹּא יָצָא הַדָּם לַחוּץ</b>. שעדיין הוא בתוך הגוף.
<b>שָׁתַת</b>. נזל.
<b>הוֹאִיל וְיָצָא מִבֵּין הַשִּׁנַּיִם</b>. שהוא מחוץ לצוואר הרחם.
<b>בִּשְׁעַת גְּמַר בִּיאָה</b>. הכנסת כל האיבר (לעיל א,י).
<b>וּבֵין הַשִּׁנַּיִם עַצְמוֹ כְּלִפְנִים</b>. דם שנמצא שם נחשב כאילו הוא בפנים, ואינו מטמא.
<h3> ג</h3>
<b>מָשָׁל מָשְׁלוּ חֲכָמִים בָּאִשָּׁה</b>. בתיאור מבנה הגוף של האישה.
<b>לִפְנִים לִפְנִים</b>. בעומק הגוף.
<b>הַמָּקוֹם הָאָרֹךְ שֶׁמִּתְקַבֵּץ רֹאשׁוֹ בִּשְׁעַת הָעִבּוּר</b>. פי הרחם, הנסתם בזמן ההיריון.
<b>פְּרוֹזְדּוֹד</b>. פרוזדור.
<b>בֵּית שַׁעַר לָרֶחֶם</b>. חדר כניסה.
<h3> ד</h3>
<b>הָאֵבֶר נִכְנַס בַּפְּרוֹזְדּוֹד</b>. שאף הבית החיצון נכלל בכינוי פרוזדוד.
<b>לְפִי הָאֶצְבָּעוֹת</b>. לשון נקייה, כלומר לפי גודל האיבר.
<b>שְׁתֵּי בֵּיצִים שֶׁל אִשָּׁה</b>. השחלות, שבהן מצויים תאי הרבייה.
<b>וְהַשְּׁבִילִים שֶׁבָּהֶן מִתְבַּשֶּׁלֶת שִׁכְבַת זֶרַע שֶׁלָּהּ</b>. החצוצרות שבהן מגיעות הביציות לידי יכולת להפריה.
<b>לוּל</b>. כינוי למעבר אנכי בין חלקי הבית.
<b>נִכְנַס לִפְנִים מִן הַלּוּל</b>. מעבר למקום אותו הפתח.
<h3> ה</h3>
<b>מִן הַחֶדֶר</b>. מהרחם, המקור (לעיל ה"ג).
<b>חוּץ מִדַּם טֹהַר</b>. של היולדת<br>			 <br>			(לעיל ד,ה).
<b>וְדַם קֹשִׁי</b>. שבא מחבלי לידה.
<b>כְּמוֹ שֶׁיִּתְבָּאֵר</b>. לקמן ז,א.
<b>בַּכּוּלְיָא</b>. כליה.
<b>מִן הַלּוּל וְלִפְנִים</b>. כלפי פנים הגוף.
<b>וְחַיָּבִין עָלָיו עַל בִּיאַת הַמִּקְדָּשׁ</b>. הטמא בטומאת נידה שנכנס למקדש, חייב כרת במזיד וקרבן בשוגג (הלכות ביאת מקדש ג,יב-יג).
<b>וְשׂוֹרְפִין עָלָיו תְּרוּמָה וְקָדָשִׁים</b>. אם נגע הטמא במאכלי תרומה או בקרבנות, חייבים לשרוף אותם (הלכות תרומות יב,ב, הלכות פסולי המוקדשין יט,א).
<b>וְאֵין אוֹמְרִין שֶׁמָּא מִן הָעֲלִיָּה יָרַד</b>. אין חוששים שמא זהו דם שבא מן העלייה, שהוא טהור.
<b>הַנִּמְצָאִים כָּאן</b>. מן הלול ולפנים.
<b>בַּפְּרוֹזְדּוֹד חוּץ לַנֶּקֶב</b>. כלפי חוץ.
<b>אֵין שׂוֹרְפִין וכו'</b>. כדין טומאת ספק.
<h3> ו</h3>
<b>מַשְׁקֶה</b>. נוזל.
<b>יָרוֹק</b>. צהוב.
<b>שֶׁסְּמִיכָתוֹ כַּדָּם</b>. צמיגותו כמו של דם.
<b>וְאֵין מַרְאָיו מַרְאֵה דָּם</b>. מבחינת צבעו.
<h3> ח</h3>
<b>כֵּיצַד הוּא עֵינוֹ</b>. מהו הגוון שעליו מדובר.
<b>כָּעַמּוּד שֶׁיֵּצֵא רִאשׁוֹן מִדַּם הַקָּזָה</b>. הקילוח הראשון של הדם היוצא בעת ההקזה.
<b>וּמַקִּיף לוֹ</b>. מקרב אליו את המראה המסופק, ומשווה בין הצבעים (לקמן הי"א).
<b>כְּקֶרֶן כַּרְכֹּם</b>. החלק הזוהר (הקורן) של הכרכום.
<b>בְּגוּשׁ הָאֲדָמָה שֶׁעָלָיו</b>. כשהוא מחובר עדיין לגוש האדמה, כדי שיישאר לח.
<b>מִן הַבָּרוּר שֶׁבּוֹ</b>. החלק הבוהק.
<b>הַקָּנֶה הָאֶמְצָעִי שֶׁלּו</b>. שהוא החלק הבוהק ביותר בכרכום. (זיהוי הקנה והעלים הנזכרים כאן אינו ברור, אך ייתכן שהכוונה לצלקות של הכרכום שהן בצבע אדמדם צהבהב).
<b>מִבִּקְעַת סִיכְנֵי</b>. בקעת סכנין שבגליל.
<b>כִּקְלִפַּת הַשּׁוּם</b>. עובי כלשהו.
<b>וּמְעַכְּרָן</b>. מערב את המים והעפר, עד שיהיו המים עכורים.
<b>וּמְשַׁעֵר בָּהֶן לִשְׁעָתוֹ וּבִמְקוֹמוֹ</b>. משווה אותם לדם מיד באותו הזמן.
<b>וְאִם צָלְלוּ</b>. ששקע העפר והפכו המים לצלולים.
<h3> ט</h3>
<b>עָמֹק</b>. כהה.
<b>דֵּהֶה</b>. בהיר.
<b>פָּתוּךְ</b>. מעורב ודהוי.
<h3> י</h3>
<b>כַּיַּיִן הַמָּזוּג</b>. יין המעורב במים.
<b>הַיַּיִן הַשָּׁרוֹנִי</b>. יין מענבי אזור השרון.
<b>חַי</b>. שלא יהיה מזוג במים קודם לכן.
<b>וְחָדָשׁ</b>. שלא יהיה יין ישן (להגדרת יין ישן ראה הלכות מכירה יז,ו).
<b>וְנֶאֱמֶנֶת אִשָּׁה וכו'</b>. שאין צורך שהחכם ישווה את הצבעים, אלא די שידע באיזה צבע מדובר.
<h3> יא</h3>
<b>וְעוֹרֵךְ</b>. מעריך.
<b>בַּזְּכוּכִית שֶׁל כּוֹס</b>. דרך הדופן השקופה.
<b>מִשְׁקָלוֹ מָנֶה וּמַחֲזִיק שְׁנֵי לֻגִּין</b>. כך שדופנה של הכוס דקה יחסית לתכולתה.
<b>וְלֹא יִהְיֶה אָפֵל</b>. אם הכוס קטנה מדי, או שדפנותיה עבות מדי.
<h3> יב</h3>
<b>וְעוֹשֶׂה צֵל בְּיָדוֹ</b>. מסוכך בעזרת ידו על הדם.
<b>עֵינוֹ</b>. גוונו.
<b>לְכָל אֵלּוּ הַדְּבָרִים</b>. הבדיקות בעזרת השוואה.
<b>טְבִיעוּת עַיִן</b>. טביעת עין, הכרה מידית על סמך ניסיון העבר.
<h3> יג</h3>
<b>הַמַּפֶּלֶת חֲתִיכָה</b>. אישה מעוברת שהפילה חתיכה של בשר ללא צורה מוגדרת.
<b>וְאִם לָאו טְהוֹרָה</b>. שאין החתיכה נחשבת דם.
<h3> יד</h3>
<b>אָגוּר</b>. מכונס.
<b>טְמֵאָה</b>. מכיוון שהחתיכה קרועה והדם נגע ברחמה (ראה לקמן הט"ז), ואינו דם חתיכה.
<b>יַבְחוּשִׁין</b>. ממיני היתושים.
<b>נִמּוֹחוּ</b>. נתמסמסו במים.
<b>שֶׁדָּם הוּא שֶׁקָּפָה</b>. זהו דם שנקרש.
<b>וְכָל הָרוֹאָה דָּם יָבֵשׁ טְמֵאָה</b>. שדם נידה מטמא לח ויבש (הלכות מטמאי משכב ומושב ב,א).
<b>מֵעֵת לְעֵת</b>. יממה שלמה.
<b>הֲרֵי אֵלּוּ מִמַּכָּה</b>. כתוצאה מפצע.
<h3> טז</h3>
<b>שְׁפוֹפֶרֶת</b>. צינור דק.
<h3> יז</h3>
<b>וְהִיא עוֹמֶדֶת... וְהִיא יוֹשֶׁבֶת</b>. בעודה עומדת או יושבת.
<b>וַאֲפִלּוּ הִרְגִּישׁ גּוּפָהּ וְנִזְדַּעְזְעָה</b>. כעין מה שחשה בזמן ראיית דם.
<b>שֶׁאֵין מֵי רַגְלַיִם מִן הַחֶדֶר</b>. שאינם זורמים מן הרחם, אלא ממקום אחר.
<b>בַּחֲלוֹחֶלֶת אוֹ בַּכֻּלְיָה</b>. באיברים הפנימיים.
<h3> יח</h3>
<b>דַּם חַבּוּרָה</b>. דם פציעה, שהרי בא בעקבות קריעת קרום הבתולים.
<b>קְטַנָּה</b>. פחותה מבת שתים עשרה (הלכות אישות ב,א).
<b>לֹא רָאָת דָּם מִיָּמֶיהָ</b>. שעוד לא הופיע לה המחזור החודשי.
<b>עַד שֶׁתִּחְיֶה הַמַּכָּה</b>. עד שהפצע יתרפא.
<b>שֶׁכָּל דָּם שֶׁתִּרְאֶה מֵחֲמַת הַמַּכָּה הוּא</b>. ואין חוששים לדם נידה מכיוון שלא הגיע זמנה לראות.
<h3> יט</h3>
<b>נַעֲרָה</b>. שהביאה שתי שערות אחרי גיל שתים עשרה ויום אחד (הלכות אישות ב,א).
<b>וּפוֹרֵשׁ</b>. נבדל ממנה אחרי הביאה.
<b>כְּאִלּוּ הוּא תְּחִלַּת נִדָּה</b>. שטמאה שבעה ימים (לקמן ו,ב).
<b>וּבוֹגֶרֶת</b>. שעברו שישה חודשים מאז הייתה לנערה (הלכות אישות ב,ב).
<b>נוֹתְנִין לָהּ כָּל לַיְלָה הָרִאשׁוֹן</b>. שאינה טמאה בכולו, אף אם רואה דם.
<h3> כ</h3>
<b>בְּסֵרוּגִין</b>. בהפסקות, ולאו דווקא ברצף.
<h3> כא</h3>
<b>אֲפִלּוּ לֹא חָיָת שָׁנָה</b>. אף אם הפצע לא התרפא במשך שנה שלמה.
<h3> כב</h3>
<b>וְנַעֲשֵׂת נַעֲרָה תַּחַת בַּעְלָהּ</b>. שבהיותה נשואה הביאה סימני גדלות.
<h3> כג</h3>
<b>הָיְתָה רוֹאָה הַדָּם בְּעֵת שֶׁתַּעֲמוֹד וכו'</b>. שמצבים גופניים אחדים גורמים לפצע להיפתח ולדמם.
<h3> כד</h3>
<b>הֲרֵי זֶה דַּם נִדָּה</b>. ואי אפשר לתלות את הדם בבתולים, שאם כן היה בא לאחר התשמיש.
<h3> כה</h3>
<b>הַבּוֹעֵל פְּחוּתָה מִבַּת שָׁלֹשׁ</b>. אף שלרוב העניינים שבהלכה אין בעילה בגיל זה נחשבת לבעילה (ראה לעיל א,יג) והיא נחשבת לבתולה, בכל זאת מניחים שהדימום נובע מקריעת הבתולים ואינו דם נידה.
<h2>פרק ו</h2>
<h3> א</h3>
<b>וְדַם הַקּוֹשִׁי</b>. דם שבא בזמן צירי לידה (ראה לקמן ז,א).
<b>כֻּלּוֹ דָּם אֶחָד הוּא וּמַעְיָן אֶחָד הוּא</b>. כל הדמים הללו מאותו הסוג, ומאותו המקור.
<b>וּבִזְמַנִּים בִּלְבַד הוּא שֶׁיִּשְׁתַּנֶּה דִּינוֹ</b>. שהטומאה נקבעת לפי זמן הראייה, אף שאין הבדל מציאותי בין אותם הדמים.
<h3> ב</h3>
<b>כְּשֶׁתִּרְאֶה הָאִשָּׁה דָּם תְּחִלָּה</b>. לראשונה בחייה.
<b>הָעֵת שֶׁקָּבְעָה לְנִדָּתָהּ</b>. תחילת פרק הזמן שבו נעשית נידה כשרואה דם (יתבאר עוד לקמן ה"ד)
<b>הֲרֵי זוֹ נִדָּה כָּל שִׁבְעַת הַיָּמִים</b>. באותם שבעה ימים.
<b>בֵּין שֶׁלֹּא רָאָת אֶלָּא טִפָּה רִאשׁוֹנָה בִּלְבַד</b>. אפילו אם ראתה טיפה אחת ביום הראשון, טמאה למשך שבעה ימים.
<b>בְּלֹא עֵת נִדָּתָהּ</b>. מחוץ לזמן שבו נעשית נידה.
<h3> ג</h3>
<b>וַהֲלָכָה לְמֹשֶׁה מִסִּינַי וכו'</b>. שכך היא ההלכה שעברה במסורת.
<b>אֶלָּא אַחַד עָשָׂר יוֹם בִּלְבַד</b>. שאם רואה דם באותם הימים דינה כזבה.
<h3> ד</h3>
<b>שֶׁנִּקְבְּעָה לָהּ וֶסֶת בִּתְחִלָּתָן</b>. ונקבעו כזמן שאם תראה בו דם תיחשב נידה (כדלעיל ה"ב).
<b>בֵּין רָאָת בָּהֶם דָּם בֵּין לֹא רָאָת</b>. אף אם לא ראתה דם ולא נטמאה, הימים הללו נקראים ‘ימי נידה'.
<h3> ה</h3>
<b>וְהִזָּהֵר בִּשְׁנֵי שֵׁמוֹת אֵלּוּ</b>. זכור את שני המונחים הללו, שחשיבותם גדולה לעניין דיני נידה וזבה, כפי שיתבאר בהמשך.
<h3> ו</h3>
<b>מִיּוֹם שֶׁיִּקָבַע לָהּ וֶסֶת</b>. מהפעם שראתה בה לראשונה, ונקבע לה זמן לימי נידה.
<b>שֶׁיֵּעָקֵר הַוֶּסֶת לְיוֹם אַחֵר</b>. שאם ילדה, מתחיל מניין הימים מחדש, כלדקמן.
<b>שִׁבְעָה וְאַחֲרֵיהֶן אַחַד עָשָׂר</b>. . במחזוריות רציפה.
<b>וְתִזָּהֵר בַּמִּנְיָן</b>. צריך שהאישה תקפיד על<br>			 <br>			ספירת הימים.
<b>כְּמוֹ שֶׁיִּתְבָּאֵר</b>. לקמן ז,יב.
<h3> ז</h3>
<b>וּמִעוּט יָמִים שְׁנַיִם רַבִּים שְׁלֹשָׁה</b>. המילה ‘ימים' בלשון רבים מתייחסת לפחות לשניים, והמילה ‘רבים' מוסיפה עליהם עוד יום.
<b>זָבָה קְטַנָּה... זָבָה גְּדוֹלָה</b>. ההבדל בדיניהן יבואר בהלכה הבאה.
<b>שׁוֹמֶרֶת יוֹם כְּנֶגֶד יוֹם</b>. אופן השימור יבואר לקמן ה"ט.
<h3> ח</h3>
<b>סְפִירַת שִׁבְעָה</b>. ספירת שבעה ימים נקיים, בלא ראיית דם כלל.
<b>וַהֲבָאַת קָרְבָּן</b>. שהזבה מביאה קרבנות מן העוף לכפרה (לקמן הי"א, הלכות מחוסרי כפרה א,ג).
<b>לְעִנְיַן טֻמְאָה וְאִסּוּר בִּיאָה שְׁתֵּיהֶן שָׁווֹת</b>. שאין הבדל בין הזבות בדרגת הטומאה שלהן (הלכות מטמאי משכב ומושב א,ב), וכן באיסור לשמש עמן.
<h3> ט</h3>
<b>הֲרֵי אוֹתוֹ הַיּוֹם כֻּלּוֹ טָמֵא</b>. שעד הערב היא טמאה, אף אם לא ראתה עוד דם.
<b>וּמְשַׁמֶּרֶת</b>. ממתינה.
<b>מַשְׁכֶּמֶת לְמָחָר וְטוֹבֶלֶת אַחַר שֶׁתָּנֵץ הַחַמָּה</b>. טובלת למחרת בבוקר, אחרי שנשלם ליל השימור (וראה הלכות מטמאי משכב ומושב ה,ו).
<h3> י</h3>
<b>בֵּין בְּלֵילוֹ אַחַר שֶׁטָּבְלָה</b>. בלילה שבין היום הראשון ליום השני, אחרי שטבלה מטומאת היום הראשון.
<h3> יא</h3>
<b>שִׁבְעָה יָמִים טְהוֹרִים בְּלֹא דָּם</b>. והם שנקראים ‘שבעה ימים נקיים' (לעיל ה"ח).
<b>וּבַיּוֹם הַשְּׁמִינִי מְבִיאָה קָרְבָּנָהּ</b>. ואינה טהורה לאכול בקדשים עד שתביא קרבנה (הלכות מחוסרי כפרה א,א).
<h3> יב</h3>
<b>כְּאִלּוּ לֹא טָבְלָה</b>. שלא הגיע עדיין זמן טבילתה, וטובלת שוב למחרת.
<b>וַהֲרֵי הִיא כְּנִדָּה שֶׁטָּבְלָה בְּתוֹךְ שִׁבְעָה</b>. שלא נשלמו ימי טומאתה, ואף אם טבלה אינה נטהרת (לעיל ד,ו).
<h3> יג</h3>
<b>פָּטוּר מִן הַכָּרֵת</b>. ואין דינו כבא על הזבה (נתבאר לעיל ד,ב), אם אכן לא ראתה דם עד הערב.
<b>וְאִשָּׁה זוֹ תַּרְבּוּת רָעָה שֶׁהֲרֵי בְּעִילָתָהּ וּמַגָּעָהּ תְּלוּיִין</b>. התשמיש עם אישה זו הוא התנהגות פסולה, שהרי דינה מסופק, עד שיתברר בסיומו של יום השימור אם ראתה או לא (ראה גם הלכות מטמאי משכב ומושב ה,ו).
<h3> יד</h3>
<b>נִשְׁלַם הַיּוֹם אַחַר הַטְּבִילָה וְלֹא רָאָת דָּם</b>. כפי שנתבאר לעיל הל' ט-יא.
<b>וְאִם רָאָת דָּם בְּיוֹם זֶה אַחַר שֶׁטָּבְלָה נִמְצֵאת זָבָה לְמַפְרֵעַ</b>. התברר שהייתה זבה בכל אותו היום שעבר.
<b>חַיָּבִין בְּקָרְבָּן</b>. כדין מי שבא על זבה בשוגג, החייב בקרבן חטאת.
<h3> טו</h3>
<b>זָבָה שֶׁסָּפְרָה</b>. זבה גדולה (לעיל הי"א).
<b>סָתְרָה הַכֹּל</b>. הספירה כולה בטלה.
<b>מֵאַחַר הַיּוֹם הַטָּמֵא</b>. מן היום שלאחריו, שהימים הנקיים צריכים להיות רצופים בלא דם.
<h3> טז</h3>
<b>פָּלְטָה שִׁכְבַת זֶרַע</b>. ששימשה, ויצא הזרע מגופה.
<b>סוֹתֶרֶת יוֹם אֶחָד</b>. יום זה אינו נספר במניין השבעה, אך אינו מבטל את שבעת הנקיים.
<b>מִפְּנֵי שֶׁהִיא כְּזָב שֶׁרָאָה קֶרִי שֶׁסּוֹתֵר יוֹם אֶחָד</b>. שהזב צריך לספור שבעה נקיים מיום שהפסיק לראות בו זוב, ואם פלט שכבת זרע במהלכם, אותו היום אינו נספר לו (הלכות מחוסרי כפרה ג,א-ב).
<b>אֵינָהּ זָבָה גְּדוֹלָה אֶלָּא יָצָאת מִזִּיבוּת קְטַנָּה לְנִדָּה</b>. שהיום השלישי שייך לימי נידתה, ולפיכך אינו מצטרף עם הראשונים לעשותה זבה גדולה.
<b>שֶׁיּוֹם שְׁנֵים עָשָׂר מַתְחֶלֶת נִדָּתָהּ</b>. שימי הזיבה הם אחד עשר יום בלבד (לעיל ה"ב).
<b>כְּמוֹ שֶׁבֵּאַרְנוּ</b>. לעיל ה"ה.
<h3> יז</h3>
<b>וּמַה הוּא זֶה שֶׁכָּתוּב בַּתּוֹרָה אוֹ כִי תָזוּב עַל נִדָּתָהּ</b>. שמן האמור בפסוק, מובן כי הזיבה יכולה להיות בסמוך לימי הנידה. אולם לעיל נתבאר כי אם ראתה בסמוך לימי הנידה לפניהם אינה זבה.
<b>בַּשְּׁמִינִי לְנִדָּתָהּ</b>. דהיינו בסמוך לשבעת ימי הנידה לאחריהם, ולא לפניהם.
<b>רִאשׁוֹן וְשֵׁנִי וּשְׁלִישִׁי מֵהָאַחַד עָשָׂר יוֹם</b>. התכופים לימי הנידה.
<b>רָאָת דָּם בְּאַחַד עָשָׂר מִימֵי זִיבָתָהּ</b>. שהוא היום האחרון לימי הזיבה.
<b>וְטָבְלָה לָעֶרֶב שֶׁהוּא לֵיל שְׁנֵים עָשָׂר וְשִׁמְּשָׁה מִטָּתָהּ</b>. ולא שמרה יום טהור כנגד היום הטמא.
<b>שֶׁהִיא טְמֵאָה וּבוֹעֲלָהּ טָמֵא</b>. שלעניין זה לא הועילה הטבילה (ראה גם הלכות מטמאי משכב ומושב ה,ז).
<b>וְעוֹשִׂין מִשְׁכָּב וּמוֹשָׁב</b>. מטמאים את מה שישבו או שכבו עליו.
<b>שֶׁאֵין יוֹם שְׁנֵים עָשָׂר מִצְטָרֵף</b>. שהוא מימי הנידה.
<b>הוֹעִילָה לָהּ טְבִילַת לֵיל זֶה לְהַצִּילָהּ מִן הַקָּרְבָן</b>. התלוי בחיוב כרת. ומכיוון שאין צירוף של היום הבא לעניין זבה, הטבילה מועילה ואינה נחשבת כטבילה קודם הזמן (השווה לעיל הי"ב).
<h3> יח</h3>
<b>כְּדִין כָּל זָבָה קְטַנָּה</b>. ששומרת יום טהור כנגד היום הטמא (לעיל ה"ט).
<b>פְּטוּרִין מִכְּלוּם</b>. אינם חייבים בעונש כלל, וכן אינם עושים משכב ומושב.
<b>אֵין בְּכָךְ כְּלוּם</b>. אין הראייה מטמאת אותה כזבה למפרע (השווה לעיל הי"ד; וראה גם הלכות מטמאי משכב ומושב ה,ח).
<h3> יט</h3>
<b>בֵּין הַשְּׁמָשׁוֹת</b>. שהוא ספק יום ספק לילה.
<b>בַּתְּשִׁיעִי וּבָעֲשִׂירִי</b>. של ימי הנידה, שהם הימים השני והשלישי של ימי הזיבה.
<b>הֲרֵי זוֹ סְפֵק זָבָה</b>. שיש להסתפק אם הראייה הייתה בתחילת הלילה השמיני, שהוא הראשון לימי הזיבה, או שהייתה בסוף היום השביעי, שהוא מימי הנידה, ואינו מצטרף לזיבה.
<b>וְרָאָת בְּסוֹף יוֹם אַחַד עָשָׂר בֵּין הַשְּׁמָשׁוֹת</b>. שיש להסתפק אם ראתה ביום אחד עשר והרי היא זבה, או שראתה בליל שנים עשר וזו תחילת נידה, וראייה זו אינה מצטרפת לזיבה.
<h3> כ</h3>
<b>בְּתוֹךְ יְמֵי נִדָּתָהּ</b>. לפני תום שבעת ימי הנידה.
<b>וְלֹא בָּדְקָה עַד לְאַחַר נִדָּתָהּ בְּיָמִים רַבִּים</b>. בזמן הראוי לדם זיבה.
<b>אֵין אוֹמְרִין שֶׁמָּא כָּל אוֹתָן הַיָּמִים הָיְתָה טְמֵאָה</b>. שאין חוששים שמא ראתה דם שוב בימי נידתה, והראייה נמשכה עד אחר ימים רבים, וצריכה לחשוש שמא היא זבה.
<b>בְּחֶזְקַת טָהֳרָה</b>. בחזקת שלא ראתה דם.
<b>בָּדְקָה עַצְמָהּ וּמָצְאָה טָמֵא</b>. בתוך ימי הנידה.
<b>וּבֵין הַשְּׁמָשׁוֹת</b>. שאז מסתיימים ימי טומאת הנידה.
<b>לֹא בָּדְקָה עַצְמָהּ כְּדֵי לִפְרֹשׁ מִטֻּמְאַת נִדָּה</b>. לוודא שאינה רואה עוד דם.
<b>הֲרֵי זוֹ סְפֵק זָבָה</b>. שהוחזק שהדם לא פסק ביום השביעי, וייתכן שהמשיך שלושה ימים.
<b>וְאִם מָצְאָה טָמֵא הֲרֵי זוֹ זָבָה וַדָּאִית וכו'</b>. שמתחילה הוחזקה שרואה, וחזקה זו לא בטלה, שהרי גם בסוף נמצא כך.
<b>וְיוֹם רִאשׁוֹן שֶׁל נִדָּה... הֻחְזַק הַמַּעְיָן פָּתוּחַ</b>. ואין בדיקת היום הראשון יוצרת חזקת טהרה.
<h3> כא</h3>
<b>בָּרִאשׁוֹן מִימֵי הַסְּפִירָה</b>. של שבעת הנקיים.
<b>הֲרֵי זוֹ בְּחֶזְקַת טָהֳרָה</b>. שמתחילה הוחזקה טהורה, וחזקה זו לא בטלה, שהרי גם בסוף נמצא כך.
<h3> כב</h3>
<b>וּבַיּוֹם הַשְּׁמִינִי</b>. שהוא אחר שבעת הנקיים.
<b>הֲרֵי זוֹ בְּחֶזְקַת טָהֳרָה</b>. שהוחזקו כל שבעת הנקיים בטהרה, הואיל ונמצאה טהורה בתחילתם ולאחריהם.
<b>בָּדְקָה בְּיוֹם שְׁלִישִׁי לְזִיבָתָהּ וּמָצְאָה שֶׁפָּסַק הַדָּם</b>. ומתחילה למנות שבעה ימים נקיים למחרת היום (לעיל ה"ט).
<b>הֲרֵי זוֹ בְּחֶזְקַת טָהֳרָה</b>. שאף כאן הוחזקו כל שבעת הנקיים בטהרה, הואיל ונמצאה טהורה לפניהם ובסופם.
<b>וְהוּא הַדִּין לַזָּב בְּכָל אֵלּוּ הַבְּדִיקוֹת</b>. שחזקת טהרה מועילה לספירת שבעה נקיים לטהרתו (ראה גם הלכות מחוסרי כפרה ג,ג).
<h3> כג</h3>
<b>צְרִיכָה לֵישֵׁב שִׁבְעַת יָמִים נְקִיִּים מִסָּפֵק</b>. להחמיר שמא דינה כזבה.
<b>וְטוֹבֶלֶת בְּלֵיל שְׁמִינִי</b>. כדין הנידה שטובלת דווקא בלילה (לעיל ד,ו-ח).
<b>וּמְבִיאָה קָרְבַּן זָבָה וְאֵינוֹ נֶאֱכָל</b>. שחטאת העוף הבאה על הספק אינה נאכלת אלא נשרפת (הלכות פסולי המוקדשין ז,י).
<b>כְּמוֹ שֶׁיִּתְבָּאֵר בִּמְקוֹמוֹ</b>. הלכות מחוסרי כפרה א,ו.
<h2>פרק ז</h2>
<h3> א</h3>
<b>שֶׁהִתְחִילָה לְהִצְטַעֵר וַאֲחָזוּהָ חֶבְלֵי לֵידָה</b>. שהתחילו אצלה כאבי הצירים.
<b>הוּא הַנִּקְרָא דַּם הַקֹּשִׁי</b>. משום שיצא כשמתקשה בלידה.
<b>בִּימֵי נִדָּתָהּ... בִּימֵי זִיבָתָהּ</b>. נתבאר לעיל ו,ו.
<b>מִפִּי הַשְּׁמוּעָה</b>. מסורת הלכתית שבעל פה.
<b>זֹבָהּ מֵחֲמַת עַצְמָהּ וְלֹא מֵחֲמַת וָלָד</b>. שהדם בזיבה זב מעצמו ולא מחמת דבר אחר, ואם בא מחמת הוולד, אין בדם זה דין זיבה.
<b>אֵין קֹשִׁי לִנְפָלִים</b>. הדין המיוחד של דם הקושי אינו נוהג בלידת נפל, ונחשב לדם זיבה.
<b>שׁוֹתֵת וְיוֹרֵד עִם הַחֲבָלִים וְהַצַּעַר אַרְבָּעָה עָשָׂר יוֹם</b>. שהדם זב במשך זמן רב מאוד, יחד עם צירי הלידה.
<b>וַהֲרֵי הִיא יוֹלֶדֶת בְּזוֹב</b>. שאין כאן טהרת דם הקושי (ודינה יתבאר לקמן ה"ה).
<h3> ב</h3>
<b>בַּמֶּה דְּבָרִים אֲמוּרִים</b>. שדם הקושי טהור.
<b>אֶלָּא מִתְקַשָּׁה וְהוֹלֶכֶת</b>. הכאבים מתמשכים.
<b>וְרָוַח לָהּ מִן הַחֲבָלִים</b>. הייתה לה מנוחה מן הצירים.
<b>אַף עַל פִּי שֶׁלֹּא פָּסַק הַדָּם וכו'</b>. שאין טהרת דם הקושי תלויה בדם, אלא בהיותו מחמת כאב הלידה.
<h3> ג</h3>
<b>קֹשִׁי הַסָּמוּךְ לַלֵּדָה אֵינָהּ יוֹלֶדֶת בְּזוֹב</b>. שסמיכות הקושי ללידה מוכיחה שהדם בא מחמת הוולד.
<b>שֹׁפִי</b>. זמן ללא צער.
<h3> ד</h3>
<b>חָל שְׁלִישִׁי לִרְאִיָּתָהּּ לִהְיוֹת בְּיוֹם הַלֵּידָה</b>. שראתה במשך יומיים לפניו.
<b>שֶׁהֲרֵי יוֹם הַלֵּידָה סָמוּךְ לַקֹּשִׁי</b>. ביום שלפניו.
<b>וְאֵין יָדוּעַ מַה הִפִּילָה וכו'</b>. אם היה זה נפל שנטמאת בלידתו כיולדת, או לא (ראה לקמן י,א-יא). וכן לא ידוע אם ראתה דם בשעת ההפלה כדי שתהיה זבה גדולה בראיית דם בשלושה ימים רצופים (ראה לקמן י,יז. או"ש).
<h3> ה</h3>
<b>צְרִיכָה לֵישֵׁב שִׁבְעַת יְמֵי נְקִיִּים</b>. כדין זבה (לעיל ו,ח).
<b>וְאַחַר כָּךְ יִהְיֶה לָהּ דַּם טֹהַר</b>. שאם תראה אחר כך דם, עד יום ארבעים מלידת זכר או עד שמונים מלידת נקבה, יהיה טהור (לעיל ד,ה).
<b>אִם יָלְדָה זָכָר</b>. שטומאת הלידה שלו שבעה ימים (לעיל ד,ב).
<b>סוֹפֶרֶת שִׁבְעַת יְמֵי נְקִיִּים</b>. כדין הזבה, ולאחר מכן טובלת לטומאת הלידה והזיבה.
<b>וְאִם יָלְדָה נְקֵבָה</b>. שטומאת הלידה שלה ארבעה עשר יום (לעיל ד,ב), ואפשר שתמנה שבעה נקיים לזיבתה, אך עדיין תהיה טמאה מחמת הלידה.
<b>אֲסוּרָה לְבַעְלָהּ עַד לֵיל חֲמִשָּׁה עָשָׂר</b>. שאז מסתיימים ימי טומאת לידה לנקבה.
<h3> ו</h3>
<b>הֲרֵי שֶׁרָאָת דָּם שְׁלֹשָׁה</b>. אחרי לידת נקבה.
<b>שֶׁכָּל אַרְבָּעָה עָשָׂר הִיא כַּנִּדָּה</b>. . אף אם אינה רואה בהם דם.
<b>עוֹלִין לָהּ לִסְפִירַת שִׁבְעָה</b>. נקיים, אף שהיא טמאה בהם מצד ימי נידה או לידה.
<b>כְּמוֹ שֶׁיִּתְבָּאֵר</b>. לקמן הל' י-יא.
<h3> ז</h3>
<b>שֶׁלֹּא פָּסַק דָּמָהּ</b>. שלא היו לה שבעה נקיים מדם אחרי שילדה.
<b>אֵין לָהּ דָּם טֹהַר</b>. . שכל עוד לא נטהרה מזובה, היא אסורה לבעלה.
<h3> ח</h3>
<b>הֲרֵי זוֹ טוֹבֶלֶת וּמֻתֶּרֶת לְבַעְלָהּ מִיָּד</b>. שבכך נטהרת מטומאת הזיבה שהייתה לה.
<b>שֶׁכָּל יְמֵי טֹהַר אֵינָן רְאוּיוֹת לֹא לְנִדָּה וְלֹא לְזִיבָה</b>. ומשום כך אין הדם הזה מטמא אותה.
<b>אֲבָל עַצְמוֹ שֶׁל דָּם טָמֵא וּמְטַמֵּא</b>. הדם שזב ממנה כל עוד לא טבלה, מטמא במגע ומשא (הלכות מטמאי משכב ומושב א,ח), כל עוד לא טבלה.
<h3> ט</h3>
<b>בְּתוֹךְ שְׁמֹנִים</b>. בתוך ימי דם הטוהר של הלידה הקודמת.
<b>עַד שֶׁתַּפִּיל הַוָּלָד</b>. ואם הפילה מונה ימי טומאה וטהרה מחדש, משעת ההפלה.
<b>טֻמְאַת זָכָר</b>. שבעה ימים.
<b>טֻמְאַת נְקֵבָה</b>. ארבעה עשר יום.
<b>וִימֵי מְלֹאת</b>. ימי דם טוהר, עד השלמת ארבעים יום ללידת זכר ושמונים לנקבה.
<h3> י</h3>
<b>בְּתוֹךְ יְמֵי נְקִיִּים</b>. באמצע שבעת הנקיים לזובה.
<b>אֵינוֹ סוֹתֵר</b>. אינה צריכה למנות שבעה נקיים מחדש.
<b>וִימֵי הַקֹּשִׁי עוֹלִין לָהּ לְמִנְיַן שִׁבְעָה</b>. ואינה צריכה למנות ימים נקיים במקומם.
<b>וִימֵי הַלֵּידָה עוֹלִין לָהּ לְמִנְיַן שִׁבְעָה</b>. אם לא ראתה בהם דם (לעיל ה"ו).
<b>וְאַף עַל פִּי שֶׁהִיא טְמֵאָה בָּהֶן</b>. משום הלידה.
<b>כֵּיוָן שֶׁטָּהֲרָה מִזּוֹבָהּ</b>. שהפסיקה לראות דם זיבה.
<b>אוֹ טֻמְאַת נִדָּה</b>. שאפשר שיבואו ימי נידתה בתוך שבעת הנקיים (ראה לעיל ו,ו), ואם ראתה בהם דם ונטמאה, אין הטומאה מבטלת את הספירה.
<h3> יא</h3>
<b>הֲרֵי אֵלּוּ עוֹלִין לָהּ וכו'</b>. נחשבים לספירה, כאמור בהלכה הקודמת.
<b>אֶלָּא מַשְׁלֶמֶת עַל הַיָּמִים שֶׁסָּפְרָה</b>. שאותם הימים שראתה בהם אינם נספרים, וצריכה להוסיף ימים כנגדם.
<b>שֶׁאֵין סוֹתֵר הַכֹּל אֶלָּא רְאִיָּה שֶׁל זוֹב</b>. שרק ראייה בימי זיבה סותרת את הספירה (לעיל ו,טו).
<b>אֲבָל אֵלּוּ סוֹתְרִין יוֹמָן בִּלְבַד</b>. גורמים רק לאותו היום שלא ייחשב.
<h3> יב</h3>
<b>מֵאַחַר שֶׁתָּבִין כָּל הָעִיקָּרִים שֶׁבֵּאַרְנוּ</b>. על בסיס הבנת העקרונות שנזכרו בהלכות אלו.
<b>שֶׁאֶפְשָׁר שֶׁתִּרְאֶה... וְלֹא תִּהְיֶה זָבָה</b>. שלא תיחשב כזבה גדולה, לפי שאין צירוף שלושה ימי זיבה רצופים.
<b>שְׁנַיִם לִפְנֵי נִדָּתָהּ</b>. שני ימים אחרונים של ימי זיבה.
<b>וּשְׁנַיִם לְאַחַר יְמֵי הַנִּדָּה</b>. שני ימים ראשונים של ימי זיבה.
<b>אַחַר יְמֵי מְלֹאת</b>. אחרי השלמת ימי הטוהר של הלידה.
<b>הוּא תְּחִלַּת נִדָּתָהּ</b>. שמזמן זה מתחילים למנות את מחזורי ימי הנידות והזיבה (נתבארו לעיל ו,ב-ו).
<b>וְאֵין מַשְׁגִּיחִין עַל וְסָתוֹת שֶׁמִּקּוֹדֶם</b>. לא מתחשבים במניין המחזורי שהיה לפני הלידה.
<b>בֵּין הַשְּׁמָשׁוֹת הֲרֵי זוֹ סְפֵק נִדָּה</b>. שספק אם מן היום, שהוא מימי הטוהר, או מן הלילה, שהוא מימי נידתה.
<h3> יג</h3>
<b>כְּבָר בֵּאַרְנוּ שֶׁהַנִּדָּה וכו'</b>. לעיל ד,ו.
<b>וְזָבָה קְטַנָּה מְשַׁמֶּרֶת יוֹם אֶחָד</b>. לעיל ו,ט-י.
<b>וְזָבָה גְּדוֹלָה סוֹפֶרֶת שִׁבְעַת יְמֵי נְקִיִּים</b>. לעיל ו,יא.
<b>אַחַד עָשָׂר יוֹם בִּלְבַד</b>. לעיל ו,ג.
<h3> יד</h3>
<b>יִתְבָּאֵר לְךָ זֶה שֶׁאָמְרוּ חֲכָמִים</b>. ניתן יהיה להבין את החשבונות שחישבו חכמים בעניין נידה, במי שרואה דם במשך מספר ימים קבוע ולאחריהם פוסקת מלראות במשך זמן זהה, כפי שיפורט לקמן.
<b>בַּתְּחִלָּה מְשַׁמֶּשֶׁת בְּלֵיל שְׁמִינִי</b>. שבו נטהרה מימי נידתה.
<b>וּבַיּוֹם הַשְּׁמִינִי</b>. שלמחרתו, ולא ראתה בו דם.
<b>וּמְשַׁמֶּשֶׁת בְּכָל שְׁמוֹנָה עָשָׂר יוֹם</b>. בשאר הימים שנותרו ממחזור ימי הנידה והזיבה.
<b>אַרְבַּע לֵילוֹת בִּלְבַד</b>. שרואה יום אחד ומשמרת למחרתו, ובלילה מותרת, וחוזר חלילה. כך נמצא שמשמשת בליל אחד עשר, ליל שלושה עשר, ליל חמישה עשר וליל שבעה עשר, ורואה למחרתם.
<b>אִם הָיְתָה רוֹאָה הַדָּם בְּכָל יוֹם טָמֵא מִתְּחִלַּת הַלַּיְלָה</b>. ולא ביום, אסורה היא באותם הלילות שהוזכרו.
<b>אֵינָהּ מְשַׁמֶּשֶׁת אֶלָּא בַּשְּׁמִינִי בִּלְבַד וכו'</b>. שאינה צריכה בו שימור.
<h3> טו</h3>
<b>מְשַׁמֶּשֶׁת בַּשְּׁמִינִי</b>. שבו נטהרה מימי נידתה.
<b>וּבִשְׁנֵים עָשָׂר</b>. שתשיעי ועשירי הם ימי ראייה, ואחד עשר יום שימור.
<b>וְשִׁשָּׁה עָשָׂר</b>. ששלושה עשר וארבעה עשר הם ימי ראייה, וחמישה עשר יום שימור.
<b>וְיוֹם עֶשְׂרִים</b>. ששבעה עשר ושמונה עשר הם ימי ראייה, ותשעה עשר יום שימור.
<h3> טז</h3>
<b>שֶׁהָאֶחָד מֵהֶן שִׁמּוּר לַשְּׁנַיִם הַטְּמֵאִין הַסְּמוּכִין לְנִדָּתָהּ</b>. שראתה אחר נידתה ביום שמיני ותשיעי, וצריכה לשמור יום אחד כנגדם, ונותרו לה יומיים טהורים.
<h3> יז</h3>
<b>מְשַׁמֶּשֶׁת יוֹם אֶחָד שֶׁאַחַר נִדָּתָהּ</b>. שביום השמיני היא טהורה, אך רואה למחרתו, ואין לה שבעה נקיים לעולם.
<h3> יח</h3>
<b>הַשְּׁלֹשָׁה הַסְּמוּכִים לְנִדָּתָהּ</b>. שלא תראה עד היום האחד עשר לנידתה.
<h3> יט</h3>
<b>בַּחֲמִשָּׁה יָמִים הַסְּמוּכִים לְנִדָּתָהּ תְּחִלָּה</b>. שלא תראה עד היום השלושה עשר לנידתה.
<h3> כ</h3>
<b>שָׁבוּעַ טָמֵא תִּקָּבַע בּוֹ זָבָה</b>. שיש בו שלושה ימי ראייה רצופים.
<b>וְנִמְצֵאת שֶׁלֹּא שִׁמְּשָׁה... אֶלָּא שָׁבוּעַ אֶחָד</b>. בשבוע השני שמיד אחרי ימי נידתה.
<b>וְכֵן כָּל יָמֶיהָ מְשַׁמֶּשֶׁת שְׁמוֹנָה עָשָׂר יוֹם וכו'</b>. שימי טהרתה תלויים במחזור ימי הנידה והזיבה — שבעה ימי נידה ואחד עשר ימי זיבה. ולעתים ימי הטומאה יחולו בשלושה ימי זיבה רצופים (או יותר), ותיעשה זבה, ותצטרך לספור בשבעת ימי הטהרה שבעה נקיים, ולא תוכל לשמש בהם. ואם לא יחולו שלושה מתוך ימי הטומאה בימי הזיבה, לא נעשית זבה, ובשבעת הימים הטהורים תוכל לשמש לפחות בחלקם.‬ ולפי החשבון שיבואר בהלכות שבסמוך, יוצא שמשמשת שמונה עשר יום בכל שמונה עשר שבועות. ובסופם נשלם מחזור שבו היא חוזרת לראות בתחילת ימי נידתה.
<b>שָׁבוּעַ חֲמִישִׁי הֲרֵי הִיא זָבָה</b>. שהרי בשבוע השני התחילו אחד עשר ימי הזיבה. ומתוך השבוע השלישי שבו ראתה היו ארבעה ימי זיבה ושלושה ימי נידה. ונעשתה זבה וספרה בשבוע הרביעי שבעה נקיים שמהם ארבעה ימי נידה ושלושה ימי זיבה, נמצא שכל השבוע החמישי הוא בימי זיבה.
<b>שָׁבוּעַ שִׁשִּׁי שֶׁהִיא בּוֹ טְהוֹרָה לִסְפִירָה</b>. ובו יום אחד מימי הזיבה, ושישה ימי נידה.
<b>שָׁבוּעַ שְׁבִיעִי זָבָה</b>. ובו יום אחד מימי נידה, ושישה ימי זיבה, ונעשית זבה.
<b>שָׁבוּעַ שְׁמִינִי לִסְפִירָה</b>. וחמישה ממנו ימי זיבה, ושניים ממנו ימי נידה.
<b>שָׁבוּעַ תְּשִׁיעִי... חֲמִשָּׁה יָמִים מִמֶּנּוּ מִימֵי נִדָּה וּשְׁנַיִם מִתְּחִלַּת יְמֵי זִיבָה</b>. ולא נעשתה זבה גדולה, שלא ראתה בשלושה ימי זיבה, ואינה צריכה שבעה נקיים אלא שימור יום אחד בלבד.
<b>הַשָּׁבוּעַ הָעֲשִׂירִי הַטָּהוֹר</b>. ובו שבעה ימי זיבה.
<b>שָׁבוּעַ אַחַד עָשָׂר... שְׁנַיִם מִסּוֹף יְמֵי זוֹבָהּ וַחֲמִשָּׁה מִתְּחִלַּת יְמֵי נִדָּה</b>. וצריכה להשלים שני ימים לימי הנידה, מן השבוע השנים עשר, ואינה צריכה שבעה נקיים, שהרי ראתה מימי הזיבה רק יומיים.
<b>שָׁבוּעַ שְׁלֹשָׁה עָשָׂר זָבָה</b>. . ויש בו שישה ימי זיבה, ויום נידה אחד, ונעשית זבה.
<b>וְשָׁבוּעַ אַרְבָּעָה עָשָׂר לִסְפִירָה</b>. ויש בו שישה ימי נידה, ויום זיבה אחד.
<b>שָׁבוּעַ חֲמִשָּׁה עָשָׂר זָבָה</b>. ויש בו שבעה ימי זיבה, ונעשית זבה.
<b>שָׁבוּעַ שִׁשָּׁה עָשָׂר לִסְפִירָה</b>. ויש בו שלושה ימי זיבה וארבעה ימי נידה.
<b>וְשָׁבוּעַ שִׁבְעָה עָשָׂר זָבָה</b>. ויש בו שלושה ימי נידה וארבעה ימי זיבה, ונעשית זבה.
<b>וְשָׁבוּעַ שְׁמוֹנָה עָשָׂר לִסְפִירָה</b>. ויש בו שבעה ימי זיבה. ולאחר שמונה עשרה שבועות שבה לתחילת המחזור, ורואה בתחילת ימי נידתה.
<b>מְשַׁמֶּשֶׁת שְׁמוֹנָה עָשָׂר יוֹם</b>. שבעה ימים בשבוע השני, שישה בשבוע העשירי, וחמישה בשבוע השנים עשר.
<b>וְהָיְתָה שָׁבוּעַ נִדָּה וְאַחַד עָשָׂר יוֹם טְהוֹרָה</b>. שהייתה רואה רק בימי נידתה.
<h3> כא</h3>
<b>כְּמוֹ רְבִיעַ הַיָּמִים</b>. כמעט רבע מן הימים בהם הייתה יכולה לשמש אילו הייתה רואה רק בימי הנידה.
<b>וְזוֹ הִיא שֶׁאָמְרוּ... מְשַׁמֶּשֶׁת רְבִיעַ יָמֶיהָ</b>. ולא שמדובר ברבע מימי חייה, אלא ברבע ממה שהייתה משמשת אילו לא אירע לה חולי זה.
<h3> כב</h3>
<b>מְשַׁמֶּרֶת לוֹ יוֹם אֶחָד... וּמְשַׁמֶּשֶׁת שִׁבְעָה</b>. שלא נעשתה זבה, הואיל וראתה רק יום אחד בימי הזיבה.
<b>וּמְשַׁמֶּשֶׁת שִׁבְעָה שְׁנִיּוֹת</b>. שאף בזו לא נעשתה זבה, הואיל וראתה רק שני ימים בזיבתה.
<b>בְּכָל אַרְבָּעִים וּשְׁמוֹנָה</b>. אולם בימים שלאחר מכן החישוב משתנה (ראה מ"מ).
<h3> כג</h3>
<b>וְכֵן לְעוֹלָם</b>. שבכל שתי תשיעיות היא שבה לראשית המחזור, ולראייה בתחילת ימי הנידה.
<h3> כד</h3>
<b>יְמֵי שִׁמּוּשָׁהּ כְּמִנְיַן זִיבָתָהּ</b>. בתחילת ראייתה, שאז יש שבעת ימי נידה והיתר לזיבתה, וכשפוסקת מלראות יש שבעה נקיים והשאר לשימושה. אולם בשאר הפעמים שבמחזור אין הכרח שהחישוב יהיה כך, שהרי ימי הנידה והזיבה אינם תמיד תואמים לימי הראייה.
<h2>פרק ח</h2>
<h3> א</h3>
<b>יֵשׁ אִשָּׁה שֶׁיֵּשׁ לָהּ וֶסֶת</b>. יש נשים שלהן קביעות מחזורית לראיית הדם.
<b>וְיֵשׁ אִשָּׁה שֶׁאֵין לָהּ וֶסֶת אֶלָּא לֹא תַּרְגִּישׁ בְּעַצְמָהּ עַד שֶׁיֵּצֵא הַדָּם וְאֵין לָהּ יוֹם קָבוּעַ לִרְאִיָּתָהּ</b>. יש נשים שאין להן תסמינים גופניים ולא יום קבוע לראיית הדם.
<h3> ב</h3>
<b>וְקֹדֶם שֶׁיָּבֹא הַדָּם תַּרְגִּישׁ בְּעַצְמָהּ מְפַהֶקֶת וּמִתְעַטֶּשֶׁת</b>. תדע שהדם עתיד לבוא, לפי מאורעות הגוף.
<b>וְחוֹשֶׁשֶׁת פִּי כְּרֵסָהּ וְשִׁפּוּלֵי מֵעֶיהָ</b>. מרגישה כבדות בתחתית בטנה.
<b>בְּשָׁעָה קְבוּעָה לָהּ מִיּוֹם וִסְתָּהּ</b>. בזמן ידוע באותו היום (ראה גם הלכות מטמאי משכב ומושב ג,ו).
<h3> ג</h3>
<b>אֲסוּרָה לְשַׁמֵּשׁ עַד שֶׁתִּבְדּוֹק עַצְמָהּ תְּחִלָּה</b>. ותוודא שהיא טהורה (לעיל ד,טז), משום שבכל זמן ייתכן שתיטמא.
<b>אֲסוּרָה לְשַׁמֵּשׁ בְּכָל עוֹנַת הַוֶּסֶת</b>. לעיל ד,יב-יג.
<b>וְשֶׁמִּתְּחִלַּת יוֹם הַוֶּסֶת תִּסְפּוֹר וכו'</b>. לעיל ו,ו.
<h3> ד</h3>
<b>לְהִזָּהֵר בַּוְּסָתוֹת</b>. לדקדק ולשים לב מתי בדיוק רואה.
<b>הָיָה דַּרְכָּהּ</b>. כך הייתה רגילה, ונקבע לה וסת שראתה כך שלוש פעמים, כדלקמן.
<b>שְׁנֵיהֶם אֲסוּרִין</b>. שהווסת שנקבע ביום עשרים לא נעקר, משום שבטל רק פעם אחת, וחוששת לו. וכן חוששת ליום עשרים ושלושה שראתה בו לאחרונה.
<h3> ה</h3>
<b>מֵחֲמַת אֹנֶס</b>. דוחק גופני.
<b>שֶׁמִּפְּנֵי הָאֹנֶס רָאֲתָה</b>. ולא מחמת הימים.
<b>קָפְצָה</b>. דוגמה לאונס.
<b>שֶׁהַיּוֹם גָּרַם לָהּ לִרְאוֹת לֹא הַקְּפִיצָה</b>. שהרי ראתה ביום עשרים בלא שקפצה בו, והוכח שהיום גורם ולא הקפיצה.
<h3> ו</h3>
<b>רָאָת בְּיוֹם חֲמִשָּׁה עָשָׂר בְּחֹדֶשׁ וכו'</b>. לפי התאריך.
<b>הֲרֵי קָבְעָה לָהּ וֶסֶת לְדִלּוּג</b>. שבכל פעם הראייה מתאחרת ביום אחד, וחוששת ליום שמונה עשר בחודש שלאחריו.
<b>בָּא חֹדֶשׁ רְבִיעִי וְרָאָת דָּם בְּיוֹם שְׁמוֹנָה עָשָׂר עֲדַיִן לֹא נִקְבַּע לָהּ וֶסֶת</b>. כן הנוסח בכתבי היד, והוא נראה כמשובש (ראה שינו"ס במהדורת פרנקל). ובמגיד משנה הביא גרסה אחרת: “ראת ביום חמשה עשר... ויום שבעה עשר בחדש שלאחריו ויום שמונה עשר בחודש שלאחריו הרי קבעה לה וסת לדילוג. בא חודש רביעי וראתה ביום שבעה עשר — עדיין לא נקבע לה וסת". ומכאן שיש צורך בארבע ראיות לקביעת וסת בדילוג, ואם בחודש הרביעי ראתה בלא דילוג — לא נקבעה הווסת.
<b>וְכָל יוֹם שֶׁרָאָת בּוֹ חוֹשֶׁשֶׁת לוֹ לְהַבָּא</b>. שמא תראה באותו התאריך.
<h3> ז</h3>
<b>וְשִׁנָּת לְשִׁשָּׁה עָשָׂר שְׁנֵיהֶם אֲסוּרִין</b>. שהווסת שנקבע ליום חמישה עשר לא נעקר, משום שבטל רק פעם אחת, ועדיין חוששת לו. וכן חוששת ליום שישה עשר שראתה בו לאחרונה.
<b>וְהֻתְּרוּ כֻּלָּן</b>. שהווסת הקבוע של יום חמישה עשר נעקר, משום שלא ראתה בו שלוש פעמים, והאחרים בטלים בפעם אחת.
<h3> ט</h3>
<b>אֵין הָאִשָּׁה קוֹבַעַת לָהּ וֶסֶת בְּתוֹךְ יְמֵי נִדָּתָהּ שֶׁרָאָת בָּהֶן</b>. שאם כבר ראתה באותו מחזור של ‘ימי הנידה',<br>			 <br>			אין אחד מן הימים הבאים יכול להיקבע כזמן וסתה.
<b>וְכֵן אֵין הָאִשָּׁה קוֹבַעַת וֶסֶת בִּימֵי זִיבָתָהּ</b>. שגם אם קבעה אז וסת, נעקרת בפעם אחת, כפי שיתבאר.
<b>אֲבָל קוֹבַעַת וֶסֶת בִּימֵי נִדָּתָהּ שֶׁאֵינָהּ רוֹאָה בָּהֶן</b>. שלא ראתה בהם עדיין, והיום שתראה בו יהיה יום וסתה.
<b>וְאִם נִקְבַּע לָהּ וֶסֶת בִּימֵי זִיבָתָהּ</b>. שראתה בו שלוש פעמים.
<b>הֲרֵי זוֹ חוֹשֶׁשֶׁת לְוֶסֶת</b>. באופן שיתבאר בהלכה הבאה.
<b>שֶׁחֶזְקַת דָּמִים מְסוּלָּקִין</b>. בימים אלו אין האישה אמורה לראות דם, ולכן אף אם קבעה וסת, הרי היא נעקרת בפעם אחת שלא תראה בו.
<h3> י</h3>
<b>כֵּיצַד חוֹשֶׁשֶׁת לַוֶּסֶת</b>. שנקבעה בימי זיבתה.
<b>אִם רָאָת דָּם בְּוֶסֶת זוֹ אֲפִלּוּ יוֹם אֶחָד תֵּשֵׁב לְנִדָּה מִסָּפֵק</b>. למרות שהיא בימי זיבתה, תחמיר להיות כנידה להיטמא שבעת ימים, משום שבא בווסת (מ"מ).
<b>וַאֲסוּרָה לְשַׁמֵּשׁ בְּאוֹתוֹ הַיּוֹם וַאֲפִלּוּ לֹא רָאֲתָה בִּשְׁאָר יְמֵי הַוְּסָתוֹת</b>. שאסורה לשמש להבא באותו התאריך, גם אם לא ראתה שלוש פעמים בתאריך זה אלא רק פעם אחת בימי הזיבה. שהרי חשש לווסת לעניין איסור תשמיש נקבע בפעם אחת, כדלעיל ה"ו (פרדס רמונים יו"ד קפד ש"ח ס"ק יט).
<b>וְאִם רָאֲתָה שְׁלֹשָׁה יָמִים הֲרֵי זוֹ זָבָה</b>. שעל אף החומרה דלעיל, שאם רואה בווסת כזו תהיה נידה וטמאה כל שבעה, אם ראתה שלושה ימים הרי היא זבה, וצריכה שבעה נקיים.
<h3> יא</h3>
<b>שֶׁמַּרְבָּה לִבְדּוֹק עַצְמָהּ תָּמִיד</b>. לוודא שלא נטמאה (וראה לעיל ד,טז).
<b>וְאַף עַל פִּי שֶׁיֵּשׁ לָהּ וֶסֶת קְבוּעָה</b>. גם היא משובחת, שיש בכך תועלת.
<h3> יב</h3>
<b>יָשְׁבָה וְלֹא בָּדְקָה... הֲרֵי זוֹ בְּחֶזְקַת טָהֳרָה</b>. שאף אם עברו ימי זיבתה אין מניחים שנטמאה עד שהדבר ייוודע.
<h3> יג</h3>
<b>אַף עַל פִּי שֶׁהִיא טְמֵאָה לְמַפְרֵעַ וכו'</b>. למרות שנחשבת לטמאה החל משעת הווסת.
<b>כְּמוֹ שֶׁיִּתְבָּאֵר בְּעִנְיַן טֻמְאָה וְטָהֳרָה</b>. הלכות מטמאי משכב ומושב ג,ה.
<b>אֵינָהּ מְטַמְּאָה אֶת בּוֹעֲלָהּ לְמַפְרֵעַ</b>. שלא טמאוהו בטומאה חמורה אלא אם הוחזקה כנידה כבר, אלא נחשב רק כנוגע בנידה (שם ג,ח).
<b>וְאֵינָהּ מוֹנָה</b>. את שבעת ימי הטומאה.
<b>וְאִם מָצְאָה עַצְמָהּ טְהוֹרָה</b>. לאחר זמן, הרי היא בחזקת טהורה, שמסתבר שלא ראתה בזמן הווסת.
<h3> יד</h3>
<b>וְכֵן אִשָּׁה שֶׁרָאָת דָּם מֵחֲמַת מַכָּה שֶׁיֵּשׁ לָהּ בַּמָּקוֹר</b>. שיש לה פצע ברחם ומוציא דם, והוא טהור (וראה לעיל ד,כ).
<b>שֶׁהַוְּסָתוֹת מִדִּבְרֵיהֶם</b>. מדברי חכמים, ולכן אין שעת הווסת עצמה הופכת את הראייה לטמאה.
<b>כְּמוֹ שֶׁיִּתְבָּאֵר בְּהִלְכוֹת מְטַמְּאֵי מִשְׁכָּב וּמוֹשָׁב</b>. ג,ט.
<h3> טו</h3>
<b>הַסּוּמָה</b>. עיוורת, שאינה יכולה לבדוק בעצמה.
<b>הַחֵרֶשֶׁת וְהַשּׁוֹטָה</b>. שאין להן דעת (ראה הלכות אישות ב,כו), ואינן מסוגלות לבדוק לעצמן (ראה גם הלכות מטמאי משכב ומושב ד,ט).
<b>פִּקְּחוֹת</b>. נשים רגילות, שאינן חרשות ושוטות (שם).
<h3> טז</h3>
<b>שֶׁטָּעָת וְלֹא יָדְעָה עֵת וִסְתָּהּ</b>. שאינה יודעת אם היא בימי נידתה או זיבתה.
<b>חוֹשֶׁשֶׁת לְזִיבוּת</b>. שמחמירה לנהוג גם כזבה, כפי שיתבאר.
<b>שֶׁמָּא דָּם זֶה בִּימֵי נִדָּתָהּ הוּא</b>. להחמיר, ואילו היה בימי זיבתה הייתה משמרת יום אחד בלבד.
<h3> יז</h3>
<b>לְתַקֵּן וִסְתָּהּ</b>. שתקבע מחדש את ימי הנידה והזיבה, לצאת מן הספק.
<b>הַכֹּל לְפִי יָמִים שֶׁתִּרְאֶה בָּהֶן</b>. זמן התיקון משתנה לפי סך הימים של ראייתה, וכפי שיתבאר לקמן.
<b>מַשְׁלֶמֶת עֲלֵיהֶן הַשִּׁבְעָה</b>. שמניחה שהיא בימי הנידה שהוא הזמן הרגיל לראייתה, וטמאה שבעה ימים.
<b>וְתַתְחִיל לִמְנוֹת הָאַחַד עָשָׂר יוֹם מֵאַחַר הַשִּׁבְעָה</b>. ולאחריהם חוזרת לתחילת ימי נידתה.
<h3> יח</h3>
<b>הֲרֵי זוֹ סְפֵק זָבָה</b>. ואינה זבה ודאית, שייתכן שלא ראתה שלושה ימים רצופים בימי הזיבה.
<b>וְיוֹשֶׁבֶת חֲמִשָּׁה תַּשְׁלוּם יְמֵי נִדָּה</b>. שמניחים שרק יום אחד או שניים היו בימי הזיבה, ושני הימים הנותרים היו בימי נידתה.
<b>וְאַחַד עָשָׂר יְמֵי זִיבָה אַחַר הַחֲמִשָּׁה</b>. ובסך הכל שישה עשר יום.
<h3> יט</h3>
<b>הֲרֵי זוֹ סְפֵק זָבָה</b>. שאין ודאות שראתה שלושה ימים רצופים בימי הזיבה.
<b>שֶׁמָּא שְׁנַיִם קוֹדֶם יְמֵי נִדָּה וְשִׁבְעָה שֶׁל נִדָּה</b>. שאם ראתה שלושה ימים ומעלה, מניחים שלא יותר משני הימים הראשונים היו מימי זיבתה (ולכן אינה זבה ודאית), והימים שלאחר מכן הם מימי נידתה.
<h3> כ</h3>
<b>הֲרֵי הַשְּׁלֹשָׁה לְאַחַר הַנִּדָּה</b>. והם מימי זיבתה.
<b>יִשָּׁאֵר לָהּ מִימֵי זִיבָתָהּ שִׁבְעָה</b>. שמניחים שראתה יומיים לפני נידתה ועוד שבעה ימי נידתה, וארבעת הימים שאחריהם מימי זיבתה.
<h3> כא</h3>
<b>מָשְׁכָה בִּרְאִיַּית הַדָּם</b>. יותר משלושה עשר יום.
<b>וְאַחַר הַשִּׁבְעָה יַתְחִילוּ יְמֵי הַנִּדָּה לְזוֹ שֶׁטָּעָת</b>. שבמקרים אלו אין ימי הראייה נלקחים בחשבון המחזור, אלא ימי נידתה מתחילים מחדש.
<h2>פרק ט</h2>
<h3> א</h3>
<b>עַד שֶׁתַּרְגִּישׁ וְתִרְאֶה דָּם וְיֵצֵא בִּבְשָׂרָהּ</b>. רק אם יודעת בוודאות שיצא דם מן הרחם, ויצא ממנו אל הבית החיצון.
<b>כְּמוֹ שֶׁבֵּאַרְנוּ</b>. לעיל ה,ב.
<b>וְתִהְיֶה טְמֵאָה מֵעֵת שֶׁתִּרְאֶה וּלְהַבָּא בִּלְבַד</b>. נטמאת מזמן ראיית הדם והלאה, ואין חוששים שמא בא הדם ונטמאה זמן מה קודם לכן.
<b>הֲרֵי זֶה בְּחֶזְקַת שֶׁבָּא בְּהַרְגָּשָׁה</b>. שחזקתו מן החדר וטמא.
<b>כְּמוֹ שֶׁבֵּאַרְנוּ</b>. לעיל ה,ה.
<h3> ב</h3>
<b>וּמִדִּבְרֵי סוֹפְרִים</b>. מתקנת חכמים.
<b>אַף עַל פִּי שֶׁלֹּא הִרְגִּישָׁה</b>. שלא ידעה שיצא ממנה דם.
<b>שֶׁמָּא כֶּתֶם זֶה מִדַּם הַחֶדֶר בָּא</b>. שיש לחשוש שהדם הוא מן הרחם, וטמא.
<h3> ג</h3>
<b>בְּלֹא עֵת וִסְתָּהּ</b>. שלא בזמן המחזור הקבוע לה (ראה לעיל ח,א-ב).
<b>טְמֵאָה לְמַפְרֵעַ עַד עֶשְׂרִים וְאַרְבַּע שָׁעוֹת</b>. שמטמאת טהרות שנגעה בהם בכל היממה האחרונה (הלכות מטמאי משכב ומושב ג,ז-ח).
<b>כְּמוֹ שֶׁאָמַרְנוּ</b>. לעיל ח,יג.
<b>מוֹנָה לְנִדָּתָהּ</b>. את שבעת ימי נידתה.
<b>אוֹ לְכִתְמָהּ</b>. את<br>			 <br>			הימים הנדרשים להיטהר מן הכתם (ראה לקמן הל"ט).
<b>וְנִתְקַלְקְלָה וִסְתָּהּ</b>. קביעות הווסתות שהתבארה לעיל ח,א-ח.
<h3> ד</h3>
<b>הָרוֹאָה דָּם בִּשְׁעַת וִסְתָּהּ</b>. במועד הקבוע לראייתה (לעיל ח,א-ב).
<b>מְעֻבֶּרֶת וּמְנִיקָה... דַּיָּן שְׁעָתָן</b>. אינן מטמאות אלא משעה שראו,<br>			 <br>			שחזקתן שאינן רואות דם (וראה גם הלכות מטמאי משכב ומושב ד,א-ו).
<b>מִשֶּׁיֻּכַּר עֻבָּרָהּ</b>. שההיריון יהיה ניכר.
<b>כָּל אַרְבָּעָה וְעֶשְׂרִים חֹדֶשׁ אֲפִלּוּ מֵת בְּנָהּ וכו'</b>. למשך עשרים וארבעה חודשים מזמן הלידה, אף אם לא מניקה למעשה, שחסרון הדמים אינו תלוי בהנקה אלא בעצם הלידה.
<h3> ה</h3>
<b>בְּתוּלָה כָּל שֶׁלֹּא רָאָת דָּם מִיָּמֶיהָ</b>. שעדיין לא ראתה דם נידה מעולם.
<b>כָּל שֶׁעָבְרוּ עָלֶיהָ תִּשְׁעִים יוֹם סָמוּךְ לְזִקְנוּתָהּ</b>. ולא ראתה בהם דם.
<b>וְאֵינָהּ מַקְפֶּדֶת</b>. אינה כועסת.
<b>כִּתְמָן כִּרְאִיָּיתָן</b>. דינם זהה.
<b>כִּתְמָהּ טָהוֹר</b>. שעדיין אין הדמים מצויים בה ואין סיבה להניח שהדם בה ממנה.
<b>שֶׁתִּרְאֶה דָּם שָׁלֹשׁ וְסָתוֹת</b>. ואז מוחזקת שרואה דם נידה.
<h3> ו</h3>
<b>הַנִּמְצָא עַל בְּשָׂרָהּ</b>. על גופה ממש.
<b>אֵין לוֹ שִׁעוּר</b>. והוא מטמא בכל גודל שהוא (ודיניו יתבארו לקמן הל' ח-ט).
<b>כַּגְּרִיס הַקִּלְקִי שֶׁהוּא מְרֻבָּע</b>. גריס הוא גרעין החצוי לשניים. שיעור זה נמדד בגרעינים של פול מן המקום ששמו קיליקיה, שהם גדולים ונוטים לצורת ריבוע (פה"מ נגעים ו,א; וראה פה"מ מעשרות ה,ז, תוספתא שם ג,טו). כשהגרעין נחצה לשניים לאורכו, שטחו הפנימי שטוח וחלק ונוח למדידה.
<b>טִפִּין טִפִּין</b>. טיפות, ואינו כתם אחד.
<b>הָיָה אָרוֹךְ הֲרֵי זֶה מִצְטָרֵף</b>. אם הכתם בצורה מוארכת, ששטחה כגריס הקלקי.
<h3> ז</h3>
<b>כְּלִי חֶרֶשׂ מִגַּבּוֹ</b>. מצידו החיצוני, שאינו מיטמא משם (שם יג,א).
<b>בֶּגֶד שֶׁאֵין בּוֹ שָׁלֹשׁ אֶצְבָּעוֹת וכו'</b>. שהוא שטח הבגד המזערי לקבלת טומאה (שם כב,א).
<b>עַל דָּבָר שֶׁאֵינוֹ מְקַבֵּל טֻמְאָה</b>. חומר שאינו מקבל טומאה
<b>כְּלֵי אֲבָנִים כְּלֵי אֲדָמָה וּכְלֵי גְּלָלִים</b>. שאינם מקבלים טומאה בשום אופן (הלכות כלים א,ו).
<b>עוֹר הַדָּג</b>. אינו מקבל טומאה כדין כל הגדל בים (שם א,ג).
<h3> ח</h3>
<b>כְּנֶגֶד בֵּית תֻּרְפָּהּ</b>. מול מקום הערווה, ממנו יוצא הדם.
<b>שׁוֹקָהּ וְעַל פַּרְסוֹתֶיהָ מִבִּפְנִים</b>. החלק הפנימי של רגליה וכפות רגליה.
<b>רֹאשׁ גּוּדַל רַגְלָהּ</b>. קצה הבוהן שברגל.
<b>הַחֶדֶר</b>. המקור (לעיל ה,ג).
<b>קִשְׁרֵי אֶצְבְּעוֹת יָדֶיהָ</b>. פרקי האצבעות.
<b>שֶׁהַיָּדַיִם עַסְקָנִיּוֹת הֵן</b>. רגילות למשמש ולגעת בגוף, ומסתבר שנגעה בבית התורפה.
<b>מִבַּחוּץ אוֹ מִן הַצְּדָדִין</b>. שלא בצד הפנימי של הרגליים.
<b>מִן הַיְּרֵכַיִם וּלְמַעְלָה</b>. כלפי פלג הגוף העליון, שמסתבר שאין זה דם שנטף מערוותה.
<h3> ט</h3>
<b>כְּאִלּוּ הוּא מִמַּטָּה לְמַעְלָה</b>. שנראה כאילו הדם נזל כלפי מעלה.
<b>כְּנֶגֶד בֵּית תֻּרְפָּהּ הֲרֵי זוֹ טְמֵאָה</b>. שהמיקום עצמו מעורר את החשד, אף אם צורתו של הכתם חריגה.
<h3> י</h3>
<b>מֵחֲגוֹר וּלְמַטָּן</b>. מן החגורה כלפי מטה.
<b>וּלְמַעְלָן</b>. כלפי מעלה.
<b>בֵּית יָד</b>. שרוול.
<h3> יא</h3>
<b>הָיְתָה פּוֹשַׁטְתּוֹ וּמִתְכַּסָּה בּוֹ</b>. וכך כל חלק ממנו עשוי להימצא כנגד בית התורפה.
<b>הָאֵזוֹר</b>. החגורה.
<h3> יב</h3>
<b>וְשָׁהָה עָלֶיהָ</b>. שלבשה אותו בלא להחליפו במשך שלושה ימים רצופים.
<b>בְּלֹא עֵת נִדָּתָהּ</b>. בימי הזיבה.
<b>שֶׁמָּא כֶּתֶם נָטַף מִמֶּנָּה בְּכָל יוֹם</b>. ואם כן היא זבה גדולה.
<b>לָבְשָׁה שְׁלֹשָׁה בְּגָדִים בְּדוּקִים</b>. זה על גבי זה.
<b>אַף עַל פִּי שֶׁזֶּה כְּנֶגֶד זֶה</b>. ואפשר היה לתלות שמדובר באותו<br>			 <br>			הכתם שעבר מבגד לבגד.
<h3> יג</h3>
<b>אִם בָּדְקָה עַצְמָהּ כָּל בֵּין הַשְּׁמָשׁוֹת... אֵינָהּ חוֹשֶׁשֶׁת לְזִיבוּת</b>. שהפסקה בטהרה בבין השמשות מחלקת בין הימים, בראיית כתמים (וכדלקמן הט"ו), ואינם מצטרפים להיות רצופים.
<b>אַף עַל פִּי שֶׁאֵין הַכֶּתֶם כְּדֵי שְׁלֹשָׁה כְּתָמִים</b>. מכל מקום חוששים שראתה דם זיבה בשלושת הימים הללו.
<h3> יד</h3>
<b>הֲרֵי זוֹ סְפֵק זָבָה</b>. שאין האישה נעשית זבה ודאית על ידי כתם, אף אם בשני הימים האחרים היו ראיות גמורות.
<h3> טו</h3>
<b>תּוֹלָה כִּתְמָהּ בִּרְאִיָּתָהּ</b>. שרק הראייה נחשבת לעניין זיבה, ולא הכתם.
<b>בְּתוֹךְ עֶשְׂרִים וְאַרְבַּע שָׁעוֹת</b>. אם ראתה דם בתוך יממה מראיית הכתם (כפי שיודגם לקמן טז-יח).
<b>אֵינָהּ תּוֹלָה כֶּתֶם בְּכֶתֶם</b>. והכתם הראשון נחשב כראייה נפרדת.
<h3> טז</h3>
<b>עֶרֶב שַׁבָּת בְּשָׁעָה רִאשׁוֹנָה מִן הַיּוֹם</b>. ביום שישי, בשעה הראשונה בבוקר.
<b>עַד שָׁעָה רִאשׁוֹנָה מִיּוֹם הַשַּׁבָּת</b>. שהן בתוך עשרים וארבע שעות לאחר ראיית הכתם.
<b>תּוֹלָה הַכֶּתֶם בָּרְאִיָּה</b>. שאין מונים את יום ראיית הכתם כיום של זיבה, אלא מונים מיום הראייה.
<b>בְּיוֹם הַשַּׁבָּת בְּשָׁעָה שְׁנִיָּה</b>. דהיינו למעלה מעשרים וארבע שעות מראיית הכתם.
<b>טְמֵאָה שְׁנֵי יָמִים</b>. שנחשבים לשני ימי זוב.
<b>חוֹשֶׁשֶׁת לְזִיבוּת</b>. ונעשית ספק זבה.
<h3> יז</h3>
<b>רָאֲתָה כֶּתֶם אַחֵר</b>. שראתה ביום השישי כתם, וביום השבת ראתה אחריו כתם נוסף, בתוך עשרים וארבע שעות.
<b>מוֹנָה</b>. את ימי זיבתה.
<h3> יח</h3>
<b>הֲרֵי זוֹ טְמֵאָה שְׁנֵי יָמִים</b>. ומונה את שניהם כימי זוב.
<b>אַחַר מֵעֵת לְעֵת</b>. דווקא, שאם ראתה ביום ראשון קודם מעת לעת של הכתם, תתלה את הכתם של שבת בראיית יום ראשון, ויום השבת אינו נמנה כיום זיבה.
<b>אִם הִפְסִיקָה טָהֳרָה בֵּינֵיהֶם</b>. כדין כתם וכתם, בהלכה הקודמת.
<h3> יט</h3>
<b>יֵשׁ לָהּ דָּבָר לִתְלוֹת בּוֹ</b>. אפשרות להניח<br>			 <br>			שמקורו של הדם מדבר אחר (ראה לקמן ה"כ).
<b>שֶׁלֹּא אָמְרוּ חֲכָמִים בַּדָּבָר לְהַחֲמִיר אֶלָּא לְהָקֵל</b>. שטומאת כתמים היא מדברי סופרים (לעיל ה"ב), ולכן מקלים בה במקום שניתן לתלות, ולא להחמיר.
<b>עַל בְּשָׂרָהּ סְפֵקוֹ טָמֵא</b>. שמסתבר שלא הגיע ממקום אחר אלא מגופה (ראה לקמן הכ"א).
<b>וְאִם הָיָה לָהּ לִתְלוֹת בִּבְשָׂרָהּ יָתֵר מֵחֲלוּקָהּ</b>. שאם מסתבר יותר שהדם הגיע ממקום אחר בבשרה, תולים אף בו (ראה לקמן הכ"ב).
<h3> כ</h3>
<b>שָׁחֲטָה בְּהֵמָה וכו'</b>. ויש לתלות שהדם ניתז על בגדיה.
<b>שֶׁנִּתְעַסְּקָה בִּכְתָמִים</b>. עסקה בבגדים מוכתמים בדם.
<b>בְּשׁוּק שֶׁל טַבָּחִים</b>. מקום בו שוחטים את הבהמות.
<h3> כא</h3>
<b>אֲפִלּוּ מֵחֲגוֹר וּלְמַעְלָה טְמֵאָה</b>. בשונה מכתם שנמצא על הבגד למעלה מן החגור שטהורה (לעיל ה"י), ששם אפשר שבא הכתם מבחוץ.
<h3> כב</h3>
<b>מַכָּה</b>. פצע.
<b>שֶׁחָיָת</b>. שנתרפאה ואינה מדממת.
<b>לְהִתְגַּלֵּעַ וּלְהוֹצִיא דָּם</b>. להיפתח שנית.
<h3> כג</h3>
<b>עַל בִּגְדָּהּ וּבְשָׂרָהּ כְּאֶחָד</b>. ואז אפשר שבא הכתם מבחוץ, ויכולה לתלות בדברים ששם (השווה לעיל הכ"א).
<b>בְּמַאֲכוֹלֶת</b>. כינה.
<b>עַד כַּגְּרִיס</b>. גודלו נתפרש לעיל ה"ו.
<b>יָתֵר מִכַּגְּרִיס אֵינָהּ תּוֹלָה בְּמַאֲכֹלֶת</b>. שבוודאי כמות כזו אינה מן המאכולת.
<b>וַאֲפִלּוּ הָיְתָה מַאֲכֹלֶת רְצוּצָה בַּכֶּתֶם וכו'</b>. ואף אם הייתה כינה מעוכה בכתם ונראה שהדם ממנה, בכל זאת אין תולים בה אם גודל הכתם יותר מכגריס.
<h3> כה</h3>
<b>מִמָּקוֹם לְמָקוֹם</b>. ממקום מסוים בגוף שיש בו דם, למקום אחר.
<h3> כו</h3>
<b>בְּצִפּוֹר אֶחָד</b>. בעוף שנשחט.
<b>וְאֵין בּוֹ אֶלָּא כַּסֶּלַע דָּם</b>. שכל הדם היוצא מן העוף, יוצר כתם בגודל של סלע.
<b>שְׁתֵּיהֶן טְמֵאוֹת</b>. שאין לתלות בדם הציפור, מכיוון שנמצא דם רב אחר מלבדו.
<b>תּוֹלָה כַּגְּרִיס בַּדָּם שֶׁנִּתְעַסְּקָה בּוֹ וְכַגְּרִיס בְּמַאֲכֹלֶת</b>. שאת הדם שנוסף תולה במאכולת, עד כגריס.
<h3> כז</h3>
<b>נִתְעַסְּקָה בְּאָדוֹם אֵין תּוֹלָה בּוֹ שָׁחוֹר</b>. משום שאינם דומים זה לזה, אף ששניהם דמים טמאים (לעיל ה,ז).
<b>מִינִין הַרְבֵּה</b>. כמה צבעים של דם.
<b>חֲלוּקוֹת</b>. חלוקים.
<b>אִם יְכוֹלָה לִתְלוֹת</b>. אם היה אירוע שתולים בו, כגון שהלכה בשוק של טבחים, כדלקמן.
<b>תּוֹלָה בְּדַם הַטַּבָּחִים</b>. שאפשר שיזוזו החלוקים, וינתז על התחתון דם מבחוץ.
<b>אַף עַל פִּי שֶׁנִּמְצָא הַכֶּתֶם בָּעֶלְיוֹן לְבַדּוֹ הֲרֵי זוֹ טְמֵאָה</b>. שמסתבר שהוא מגופה, שהרי אין לה דבר לתלות בו.
<h3> כח</h3>
<b>אוֹ שֶׁהֵן בָּאִין לָהּ תָּמִיד</b>. שהחזירים סובבים שם, אף שאינם מאותו המקום.
<b>אֵין חוֹשְׁשִׁין לִכְתָמֶיהָ</b>. שהחזירים מלוכלכים ברפש ודם, ותולים את הכתמים בהם.
<h3> כט</h3>
<b>תּוֹלָה בַּנִּדָּה שֶׁלָּבְשָׁה אוֹתוֹ</b>. שהנידה בחזקת רואה דם, ותולה שהכתם בא ממנה.
<b>הֲרֵי זוֹ תּוֹלָה בּוֹ</b>. שאף הן בחזקת רואות.
<b>בַּיּוֹם הַשָּׁמוּר לָהּ... בְּשִׁבְעָה יְמֵי נְקִיִּים</b>. שחזקת דמים מסולקים בימים אלה (לעיל ח,ט).
<b>שְׁתֵּיהֶן מְקֻלְקָלוֹת</b>. וכל אחת חוששת שמא הכתם בא ממנה.
<b>לְיוֹשֶׁבֶת עַל הַכֶּתֶם</b>. אישה שראתה כתם, ונטמאה מחמתו.
<b>שֶׁאֵין תּוֹלִין כֶּתֶם בְּכֶתֶם</b>. שהרואה כתם אינה מוחזקת לרואה דם.
<h3> ל</h3>
<b>הַשּׁוֹאֶלֶת טְמֵאָה</b>. שבוודאי הכתם בא ממנה, שאינה יכולה לתלות במשאילה.
<h3> לא</h3>
<b>אֲרֻכָּה</b>. גבוהה.
<b>קְצָרָה</b>. נמוכה.
<b>אִם מַגִּיעַ כְּנֶגֶד בֵּית תֻּרְפָּהּ</b>. אם הכתם מצוי כנגד הערווה של הגבוהה.
<b>וְאִם לָאו טְהוֹרָה</b>. אם הכתם גבוה יותר, מסתבר שבא מן הנמוכה.
<h3> לב</h3>
<b>כֻּלָּן טְמֵאוֹת</b>. שכלפי כל אחת מהן יש חשש שבא ממנה.
<b>הֲרֵי הַשְּׁתַּיִם טְהוֹרוֹת</b>. שתולים את הכתם באישה שמצאה עצמה טמאה.
<h3> לג</h3>
<b>וּמָצְאוּ עַצְמָן טְהוֹרוֹת</b>. וחזר הספק כלפי כל אחת מהן.
<b>מְעֻבֶּרֶת... מְנִיקָה... זְקֵנָה... בְּתוּלָה</b>. ארבעתן מסולקות דמים (לעיל ה"ד).
<b>הֲרֵי כֻּלָּן טְמֵאוֹת</b>. שהספק שקול, ובוודאי בא מאחת מהן.
<h3> לד</h3>
<b>דֶּרֶךְ מַרְגְּלוֹת הַמִּטָּה</b>. צד הרגליים, שכל אחת שכבה במקומה ולא עברה דרך מקום האחרות.
<b>תַּחַת הָאֶמְצָעִית שְׁלָשְׁתָּן טְמֵאוֹת</b>. שאלו שבצדיה קרובות אליה, וייתכן שהדם בא מהן.
<b>הַפְּנִימִית</b>. זו שקרובה לצד הקיר.
<b>הַחִיצוֹנָה</b>. הרחוקה ביותר מן הקיר.
<b>אִם לֹא עָלוּ דֶּרֶךְ מַרְגְּלוֹת הַמִּטָּה</b>. אלא מן הצד החיצוני, ואף הפנימית עברה במקום החיצונה.
<h3> לה</h3>
<b>כְּמוֹ שֶׁבֵּאַרְנוּ</b>. לעיל הל"ג.
<h3> לו</h3>
<b>שֶׁיִּוָּדַע שֶׁהוּא דָּם</b>. שיהיה ברור שמדובר בדם, ולא בדבר אחר (ראה גם הלכות מטמאי משכב ומושב ד,יא).
<b>סַמְמָנִין</b>. חומרי ניקוי.
<b>עַל הַסֵּדֶר</b>. לפי הסדר.
<b>כָּהַה עֵינוֹ</b>. דהה צבעו.
<b>עָמַד כְּמוֹת שֶׁהוּא</b>. שלא השתנה על אף הכיבוס.
<h3> לז</h3>
<b>רֹק תָּפֵל וכו'</b>. יבוארו לקמן הל"ח.
<b>נֶתֶר וּבוֹרִית וְקִימוֹנְיָא וְאַשְׁלָג</b>. חומרי כביסה המופקים מצמחים שונים.
<b>לְכַסְכֵּס</b>. לשפשף את הבגד בין ידיו, כדרך שעושים בשעת הכביסה.
<b>עַל כָּל סַם וָסַם</b>. עם כל אחד מחומרי הניקוי.
<b>וּמוֹלִיךְ וּמֵבִיא</b>. משפשף הלוך ושוב.
<b>שֶׁלֹּא עַל הַסֵּדֶר</b>. שלא לפי הסדר האמור לעיל.
<b>כְּאֶחָד</b>. כל הסימנים ביחד.
<b>לֹא עָשָׂה כְּלוּם</b>. שאין הדבר מועיל לבירור.
<b>אֵלּוּ שֶׁהֶעֱבִיר בָּאַחֲרוֹנָה שֶׁהֵן הָרִאשׁוֹנִים עָלוּ וכו'</b>. אותם החומרים נחשבים, ומשלים אחריהם את השאר.
<h3> לח</h3>
<b>לְמָחָר קוֹדֶם שֶׁיֹּאכַל</b>. הרוק שיהיה בפיו למחרת בבוקר, הוא רוק תפל, בתנאי שלא אכל.
<b>שֶׁלֹּא יָצָא רֹב דִּבּוּרוֹ עַד שָׁלֹשׁ שָׁעוֹת</b>. שלא דיבר בכמות שאדם מדבר בזמן זה.
<b>וְשָׁנָה פִּרְקוֹ</b>. למד בדיבור.
<b>מְבַטֵּל חֹזֶק הָרֹק וּמַחֲזִירוֹ כַּמַּיִם</b>. מוציא את הכוח שיש ברוק לנקות בגדים, והופך אותו להיות כמו מים.
<b>הַגְּרִיסִין</b>. של פול.
<h3> לט</h3>
<b>וְיוֹשֶׁבֶת עָלָיו שִׁבְעָה</b>. שהם שבעה ימי טומאתה, כדין הנידה (לעיל ד,ב).
<b>שֶׁנִּתְבָּאֵר בְּפֶרֶק זֶה</b>. לעיל יב-יח.
<b>כְּמוֹ שֶׁבֵּאַרְנוּ</b>. לעיל ה"ב.
<b>מַכַּת מַרְדּוּת</b>. מלקות לעובר על דברי חכמים.
<b>וּפְטוּרִין מִקָּרְבָּן</b>. שאין מביאים חטאת אלא על איסורי תורה.
<h2>פרק י</h2>
<h3> א</h3>
<b>טְמֵאָה כַּנִּדָּה</b>. וענושים כרת על ביאתה (לעיל ד,א-ב).
<b>וְאַף עַל פִּי שֶׁלֹּא רָאָת דָּם</b>. אף אם לא ראתה דם בשעת הלידה, שהלידה עצמה מטמאת אותה.
<b>יוֹשֶׁבֶת לְזָכָר</b>. טמאה לשבעה ימים.
<b>יוֹשֶׁבֶת לִנְקֵבָה</b>. לארבעה עשר יום.
<b>שֶׁתִּגָּמֵר צוּרָתוֹ</b>. תהיה ליילוד צורת ולד, כפי שיתבאר לקמן.
<h3> ב</h3>
<b>בְּתוֹךְ אַרְבָּעִים יוֹם</b>. פחות מארבעים יום מזמן שהתעברה.
<b>הֲרֵי זוֹ סְפֵק יוֹלֶדֶת</b>. שאחר ארבעים יום אפשר שנגמרה צורתו, אך אין בכך ודאות.
<b>וְתֵשֵׁב לְזָכָר וְלִנְקֵבָה וּלְנִדָּה</b>. מחמירה לחשוש לכל אפשרויות הטומאה, של כל אחד מן המאורעות (וראה בפירוט לקמן הכ"א).
<b>דַּקָּה בְּיוֹתֵר</b>. קלושה אך נראית.
<b>בַּעֲלִיל</b>. בבירור.
<b>תֵּשֵׁב לְזָכָר וְלִנְקֵבָה</b>. שבוודאי ילדה, ואינה בספק נידה.
<h3> ג</h3>
<b>אֵי זֶה הוּא שָׁפִיר מְרֻקָּם</b>. מה מוגדר כשפיר מרוקם.
<b>גּוּפוֹ כַּעֲדָשָׁה</b>. בגודל של עדשה קטנה.
<b>טִפֵּי זְבוּב</b>. עיני זבוב.
<b>חֳטָמָיו</b>. נחירי האף.
<b>וְחִתּוּךְ יָדַיִם וְרַגְלַיִם אֵין לוֹ</b>. שאינם מובחנים מגופו עדיין.
<b>נִתְבָּאֲרָה</b>. נהייתה ברורה יותר.
<b>שֶׁהַשֶּׁמֶן מְצַחְצְחוֹ</b>. מושחים אותו בשמן, כדי שיהיה קל יותר להבחין מה מינו.
<b>וּמְנַעֲנֵעַ בְּאוֹתוֹ מָקוֹם</b>. מזיז את הקיסם הנה והנה במקום הערווה.
<b>מְסַכְסֵךְ</b>. נתקל, שיש דבר המעכבו מלנוע בחופשיות.
<b>בְּיָדוּעַ שֶׁהוּא זָכָר</b>. ואבר המין הוא המעכב.
<b>כִּשְׂעוֹרָה סְדוּקָה</b>. סדק כמו שיש לכל אורך השעורה.
<b>וְאֵינָהּ צְרִיכָה בְּדִיקָה</b>. בקיסם.
<b>יְמֵי טֹהַר</b>. פרק זמן שלאחר טומאת הלידה, בו כל דם שרואה הוא טהור (לעיל ד,ה).
<b>אֵין נוֹתְנִין לָהּ יְמֵי טֹהַר</b>. שלעניין ימי טוהר מחמירים.
<b>שֶׁיַּשְׂעִיר הַוָּלָד</b>. שיהיו שערות על ראשו.
<h3> ד</h3>
<b>חֲתִיכָה לְבָנָה</b>. חתיכת בשר בלא צורה מוגדרת.
<b>וְנִמְצָא בָּהּ עֶצֶם הֲרֵי זוֹ טְמֵאָה</b>. שהעצם שבה מוכיחה שמדובר בוולד.
<b>שָׁפִיר</b>. גוף של בשר.
<b>גְּנִינִים</b>. בשר חתוך כעין תולעים.
<b>וְאֵינוֹ מְרֻקָּם</b>. אין צורת האדם ניכרת בו.
<h3> ה</h3>
<b>יוֹצֵא דֹּפֶן</b>. ולד שהוצא דרך דופן הבטן, ולא דרך פתח הרחם (ניתוח קיסרי).
<b>מִמָּקוֹם שֶׁמַּזְרַעַת</b>. איבר המין, שמשם נכנס הזרע.
<b>הַמַּקְשָׁה</b>. הצטערה קודם לידתה וראתה דם (ראה לעיל ז,א).
<b>דַּם הַקֹּשִׁי הַבָּא דֶּרֶךְ הָרֶחֶם זִיבוּת אוֹ נִדָּה</b>. הדם היוצא מפתח הרחם כרגיל, דינו לפי הימים שעומדת בהם, ואף אם בא בימי זיבתה אינו נטהר כדם הקושי (ראה שם), משום שלא הייתה אחריו לידה רגילה.
<b>וְדָם הַיּוֹצֵא דֶּרֶךְ הַדֹּפֶן טָמֵא</b>. שהדם בא מן המקור, וטמא כטומאת דם נידה (ראה הלכות מטמאי משכב ומושב א,ט).
<b>מַדְוֶה</b>. דם.
<h3> ו</h3>
<b>נִתְחַתֵּךְ הַוָּלָד בְּמֵעֶיהָ</b>. כשהוא בתוך הרחם.
<b>וְיָצָא אֵבֶר אֵבֶר</b>. ולא בבת אחת.
<b>עַד שֶׁיֵּצֵא רֻבּוֹ</b>. רוב גופו, ואז נחשב שילדה.
<b>רֹאשׁוֹ כֻּלּוֹ כְּאַחַת</b>. בשלמות.
<b>פַּדַּחְתּוֹ</b>. מצחו.
<b>וְאַף עַל פִּי שֶׁנִּתְחַתֵּךְ אַחַר כָּךְ</b>. ולא יצא רוב גופו.
<h3> ז</h3>
<b>טְמֵאָה לֵדָה מִדִּבְרֵי סוֹפְרִים</b>. שתיקנו שתיטמא בעניין זה, שהוא תחילת הלידה.
<b>כְּמוֹ שֶׁבֵּאַרְנוּ</b>. בהלכה הקודמת.
<h3> ח</h3>
<b>כְּמִין בְּהֵמָה חַיָּה וָעוֹף</b>. ולד הדומה לבעלי חיים הללו.
<b>פָּנָיו כִּפְנֵי הָאָדָם</b>. שהיה פרצופו דומה לאדם, ולא לבעל חיים.
<b>וְאִם אֵין פָּנָיו כְּצוּרַת פְּנֵי הָאָדָם</b>. אלא כצורת בעל חיים, כפי שיתבאר לקמן.
<h3> ט</h3>
<b>וְהַגְּבִינִים</b>. גבות העיניים.
<b>וְהַלְּסָתוֹת</b>. עצמות הלסת.
<b>וְגַבּוֹת הַזָּקָן</b>. עצמות הלחיים.
<h3> י</h3>
<b>דְּמוּת נָחָשׁ</b>. ולד העשוי כצורת הנחש.
<b>שֶׁגַּלְגַּל עֵינָיו עָגֹל כְּשֶׁל אָדָם</b>. שיש דמיון מסוים בין נחש ואדם בכך.
<b>מִן הַצַּד</b>. בצדו האחד של הגוף.
<b>בָּאֶמְצַע</b>. במרכז הגוף.
<h3> יא</h3>
<b>וֵשֶׁט שֶׁלּוֹ אָטוּם</b>. סתום.
<b>אוֹ שֶׁהָיָה חָסֵר מִטִּבּוּרוֹ וּלְמַטָּה וַהֲרֵי הוּא אָטוּם</b>. חסר כל פלג גופו התחתון.
<b>אוֹ שֶׁהָיְתָה גֻּלְגָּלְתּוֹ אֲטוּמָה</b>. חסר החלק העליון של ראשו.
<b>פָּנָיו טוּחוֹת</b>. חלקות.
<b>שְׁנֵי גַּבִּין וּשְׁתֵּי שְׁדָרוֹת</b>. גב כפול.
<b>בְּרִיַּת רֹאשׁ שֶׁאֵינוֹ חָתוּךְ אוֹ יָד שֶׁאֵינוֹ חָתוּךְ</b>. דמות הנראית כמו איבר שלם, אלא שאינו מפותח כדרכו.
<b>יָד חֲתוּכָה וְרֶגֶל חֲתוּכָה</b>. מפותחת ומחולקת כדרכה בעיצוב האצבעות.
<b>וּמִצְטָרְפִין לְרֹב אֵבָרָיו</b>. כשיצאו רוב איבריו (לעיל ה"ו).
<h3> יב</h3>
<b>פְּעָמִים יִקְפֶּה מִשְּׁאָר הַדָּמִים שֶׁנּוֹצַר מֵהֶם הָאָדָם</b>. לפעמים נקרשים<br>			 <br>			עודפי הדם שברחם אחרי יצירת העובר.
<b>אֵינָהּ נִקְרֵאת סַנְדָּל</b>. אלא דינה כסתם חתיכה, ראה לעיל ה"ד.
<b>וְיִפָּסֵד הָעֻבָּר</b>. ייפגם ויתקלקל אחד העוברים.
<b>וּפְעָמִים יִיבַשׁ הַוָּלָד וְיִשְׁתַּנֶּה</b>. בעקבות המכה שקבלה האם.
<b>וְחֻמְרָא הֶחֱמִירוּ בּוֹ לִטַּמֵּא בּוֹ מִשּׁוּם וָלָד</b>. שמצד הדין כל שאין בו צורת פנים אינו ולד (לעיל ה"ג).
<h3> יג</h3>
<b>הַחוֹתֶלֶת הֶעָבָה שֶׁהִיא כְּמוֹ חֵמֶת</b>. העטיפה העבה הדומה לשק עור.
<b>וּתְחִלַּת בְּרִיָּתָהּ דּוֹמָה לְחוּט שֶׁל עֵרֶב</b>. בראשית ההיריון היא בעובי של חוט אריגה דק.
<b>כַּחֲצוֹצֶרֶת</b>. חצוצרה.
<h3> יד</h3>
<b>הַמַּפֶּלֶת שִׁלְיָה תֵּשֵׁב לְזָכָר וְלִנְקֵבָה</b>. אף שלא שנראה שהיה שם ולד, צריכה להחמיר.
<b>שֶׁאֵין שִׁלְיָה בְּלֹא וָלָד</b>. ומניחים שהיה בה ולד ונתמוסס.
<b>חוֹשְׁשִׁין לַשִּׁלְיָה וַהֲרֵי הִיא כְּוָלָד אַחֵר</b>. שתשב לזכר ולנקבה מזמן לידת השליה.
<b>תּוֹלִין אוֹתָהּ בַּוָּלָד</b>. ואין לידת השליה נחשבת ללידה אחרת.
<b>שֶׁהַוָּלָד קָרַע הַשִּׁלְיָה וְיָצָא</b>. .<br>			 <br>			שכך מסתבר, והיא התעכבה ברחם זמן ניכר אחר כך.
<h3> טו</h3>
<b>שֶׁאֵין דַּרְכָּהּ שֶׁל שִׁלְיָה לָצֵאת לִפְנֵי הַוָּלָד</b>. ואם יצאה לפניו, מובן שהיא שייכת לוולד אחר.
<b>מוֹנִין לָהּ מִיּוֹם רִאשׁוֹן</b>. את ימי טומאת לידתה.
<b>וְאֵין נוֹתְנִין לָהּ יְמֵי טָהֳרָה אֶלָּא מִיּוֹם שֵׁנִי לְהַחֲמִיר</b>. שמחסירים יום מימי הטהרה.
<h3> טז</h3>
<b>וְשִׁלְיָה קְשׁוּרָה בּוֹ</b>. מחוברת לנפל.
<b>אֵין חוֹשְׁשִׁין לְוָלָד</b>. שבוודאי השליה נוצרה עם נפל זה שאין בו צורת אדם, ולא היה שם ולד אחר שנתמוסס.
<b>מַטִּילִין עֲלֵיהֶן חֹמֶר שְׁנֵי וְלָדוֹת וכו'</b>. חוששים שמא היו שם שני עוברים: זה שהיה עם השליה ונימוח היה בצורת אדם, ומטמאה, ואילו שלייתו של השני שאינו מצורת אדם, נימוחה.
<h3> יז</h3>
<b>אֵין נוֹתְנִין לָהֶן יְמֵי טֹהַר</b>. שאין זה אלא חשש, ולא לידה ודאית.
<b>שֶׁהִפִּילָה דָּבָר שֶׁאֵינוֹ וָלָד וכו'</b>. שאינה נטמאת מחמתו בטומאת לידה.
<h3> יח</h3>
<b>תֵּשֵׁב לִנְקֵבָה</b>. שימי הטומאה והטוהר של הזכר בכלל הנקבה.
<b>תֵּשֵׁב לְזָכָר וְלִנְקֵבָה</b>. ארבעה עשר ימי טומאה כדין נקבה, ויש לה ימי טוהר רק עד ארבעים יום כזכר, שמא לא ילדה נקבה (וראה לקמן ה"כ).
<b>הָאֶחָד נְקֵבָה... תֵּשֵׁב לִנְקֵבָה בִּלְבַד</b>. שהרי ילדה נקבה ודאית, ויש לה ימי טוהר של נקבה.
<b>שֶׁהַטֻּמְטוּם וְהָאַנְדְּרָגִינָס סָפֵק הֵן</b>. ראה הלכות אישות ב,כד-כה.
<h3> יט</h3>
<b>שֶׁהֻחְזְקָה מְעֻבֶּרֶת</b>. היה ידוע שהיא מעוברת.
<b>שֶׁעָבְרָה בַּנָּהָר וְהִפִּילָה שָׁם</b>. ולא נמצא הנפל.
<b>בְּחֶזְקַת שֶׁהִפִּילָה וָלָד</b>. ואינה חוששת לנפל שאינו ולד, ולכן אינה יושבת לנידה.
<b>וְתֵשֵׁב לְזָכָר וְלִנְקֵבָה וּלְנִדָּה</b>. ואין לה ימי טוהר כלל, כמבואר לקמן הכ"א.
<h3> כ</h3>
<b>שִׁבְעָה הָרִאשׁוֹנִים וַדַּאי</b>. שטמאה בהם בין אם ילדה זכר בין אם ילדה נקבה.
<b>עַד אַרְבָּעִים יוֹם כְּיוֹלֶדֶת זָכָר</b>. שמא ילדה זכר, ותמו ימי הטוהר.
<b>כְּמוֹ שֶׁבֵּאַרְנוּ</b>. לעיל ו,ד-ו.
<b>רָאָת דָּם בְּיוֹם אֶחָד וּשְׁמוֹנִים בִּלְבַד</b>. במשך יום אחד, וראתה קודם לכן אחרי מלאת ארבעים יום.
<b>הֲרֵי זוֹ סְפֵק נִדָּה</b>. שאם ילדה נקבה מתחילים ביום זה ימי נידתה, אך אם ילדה זכר התחילו ימי נידתה כשראתה אחר מלאת ארבעים יום, וכעת נמצאת בימי זיבתה.
<b>שֶׁאֵין לָהּ וֶסֶת נִדּוּת עַד אַחַר מְלֹאות</b>. שווסת ימי הנידה נקבע מחדש רק בראייה שלאחר ארבעים לזכר ושמונים לנקבה.
<b>כְּמוֹ שֶׁבֵּאַרְנוּ</b>. לעיל ו,ו, ז,יב.
<h3> כא</h3>
<b>תִּהְיֶה אֲסוּרָה לְבַעְלָהּ אַרְבָּעָה עָשָׂר יוֹם כְּיוֹלֶדֶת נְקֵבָה</b>. ואילו יולדת זכר ונידה טמאות שבעה בלבד.
<b>רָאָת דָּם בְּיוֹם אֶחָד וּשְׁמוֹנִים הֲרֵי זוֹ סְפֵק נִדָּה</b>. שאם ילדה נקבה התחילו כעת ימי נידתה מחדש, אך ייתכן שלא ילדה נקבה ונמצאת בימי הזיבה.
<b>רָאָת דָּם בְּיוֹם אַרְבָּעָה וְשִׁבְעִים וּבְיוֹם אֶחָד וּשְׁמוֹנִים הֲרֵי זוֹ סְפֵק נִדָּה</b>. ראתה דם בשני הימים, שאם ילדה זכר התחילו ימי נידתה ביום שבעים וארבעה, וביום שמונים ואחד התחילו ימי זיבתה. אך ייתכן שילדה נקבה וביום השמונים ואחד התחילו ימי נידתה.
<b>רָאָת דָּם בְּיוֹם אֶחָד וְאַרְבָּעִים אַף עַל פִּי שֶׁרָאָת בְּיוֹם אַרְבַּע וּשְׁלֹשִׁים הֲרֵי זוֹ סְפֵק נִדָּה וכו'</b>. ראתה בשני הימים, שאם ילדה זכר מתחילים ימי נידתה ביום ארבעים ואחד (ותיטהר בליל ארבעים ושמונה), אך ייתכן שלא ילדה כלל ויום שלושים וארבעה הוא מימי נידתה כך שיום ארבעים ואחד הוא מימי זיבתה.
<b>וְאֵין נוֹתְנִין לָהּ יְמֵי טֹהַר כְּלָל</b>. שכל דם שתראה טמא, שמא לא ילדה כלל.
<b>אִם בָּא בִּימֵי נִדָּתָהּ</b>. על פי קביעת הווסת לפני לידתה.
<b>סְפֵק נִדָּה מֵאַחַר הַשִּׁבְעָה מִיּוֹם שֶׁהִפִּילָה</b>. שאם ראתה דם בתוך שבעת הימים להפלה טמאה בוודאי — או כיולדת או כנידה, אך לאחר מכן היא ספק נידה שאם לא ילדה — היא נמצאת בימי נידתה, ואם ילדה — אינה טמאה עד סוף ימי מלאת.
<b>שֶׁכָּל יְמֵי מְלֹאות אֵין בָּהֶם וֶסֶת</b>. לא לימי נידה ולא לימי זיבה, ולכן היא נידה בספק או זבה בספק.
<b>עֲדַיִן הִיא מְקֻלְקֶלֶת</b>. שאינה יודעת אם הם ימי נידה.
<b>כְּמוֹ שֶׁבֵּאַרְנוּ</b>. לעיל בהלכה זו.
<b>וּכְשֶׁיִּקָּבַע לָהּ וֶסֶת אַחַר הַשְּׁמוֹנִים יָסוּר קִלְקוּלָהּ</b>. שאז יכולה להתחיל למנות מחדש ימי נידה וזיבה, בדומה לדין פתחי נידה (לעיל ח,טז-כב).
<b>מִיּוֹם שֶׁהִפִּילָה... תִּהְיֶה נִדָּה וַדָּאִית</b>. אף במקרה זה טמאה בוודאי — כיולדת או כנידה.
<b>כְּמוֹ שֶׁבֵּאַרְנוּ</b>. לעיל ו,ב-ו, אופן קביעת ימי הנידה והזיבה.
<h2>פרק יא</h2>
<h3> א</h3>
<b>דִּין תּוֹרָה</b>. ההלכה כפי שהיא ביסודה.
<b>כְּשֶׁהָיוּ בֵּית דִּין הַגָּדוֹל מְצוּיִין</b>. בזמן שהסנהדרין המרכזית הייתה פעילה (ראה הלכות סנהדרין יד,יב).
<b>חֲכָמִים גְּדוֹלִים שֶׁמַּכִּירִין הַדָּמִים</b>. היודעים להבחין בין המראות הטהורים לטמאים (לעיל ה,ז-יב).
<b>יַעֲלוּ לְבֵית דִּין וְיִשְׁאֲלוּ כְּמוֹ שֶׁהִבְטִיחָה תּוֹרָה עֲלֵיהֶן וכו'</b>. שכך היו נוהגים ישראל בכל מקרה של ספק או מחלוקת בהלכה (הלכות ממרים א,ד).
<b>כִּי יִפָּלֵא מִמְּךָ דָבָר וכו'</b>. אם הלכה כלשהי אינה ברורה, יש ללכת לבית הדין הגדול, כאמור בפסוק הבא: “ובאת אל הכהנים הלויים ואל השופט אשר יהיה בימים ההם ודרשת והגידו לך את דבר המשפט".
<b>בֵּין דָּם לְדָם בֵּין דַּם נִדָּה לְדַם זָבָה</b>. שההבחנה בין דמי נידה וזבה היא מתפקידיו של בית הדין הגדול.
<b>וּמְשַׁמְּרוֹת וִסְתּוֹתֵיהֶן</b>. מקפידות על חשבון הימים.
<h3> ב</h3>
<b>רָאָת הַבַּת דָּם בְּיוֹם הַלֵּדָה</b>. ביום שבו נולדה, ואז יש צורך להתמיד בחשבון זה לאורך זמן רב.
<b>כְּמוֹ שֶׁאָמַרְנוּ</b>. לעיל ד,א.
<b>אֶלָּא בַּת עֲשָׂרָה יָמִים</b>. ומאותו היום ואילך אפשר שתיטמא בזיבה, אם ראתה ביום שנולדה.
<b>כָּל יָמֶיהָ</b>. אלא אם כן הפסיקה הלידה (לעיל ו,ד-ו).
<h3> ג</h3>
<b>נִסְתַּפֵּק הַדָּבָר הַרְבֵּה בִּרְאִיּוֹת הַדָּמִים</b>. שכבר אז היו חכמים גדולים שהתקשו בהבחנה בין דם טמא לדם טהור (ראה בבלי נידה כ,ב).
<b>וְנִתְקַלְקְלוּ הַוְּסָתוֹת לְפִי שֶׁלֹּא הָיָה כֹּחַ בְּכָל הַנָּשִׁים וכו'</b>. שהיו בלבולים ולא היה ברור באילו מן הימים האישה עומדת, משום שלא לכולן הייתה היכולת לעקוב אחרי סדר הימים כל הזמן.
<b>וְגָזְרוּ שֶׁיִּהְיוּ כָּל יְמֵי הָאִשָּׁה כִּימֵי זִיבָתָהּ</b>. שמלבד הצורך לספור שבעה ימים בכל עת שתראה מחשש שהיא בימי הנידה, אם ראתה שלושה ימים חוששת לזיבות וצריכה לספור שבעה נקיים אחרי היום שראתה בו.
<b>כָּל דָּם שֶׁתִּרְאֶה</b>. כל מראה דם, ולא רק חמשת הדמים המפורשים לעיל ה,ז-ח (ראה לקמן הי"ג).
<b>סְפֵק דַּם זִיבוּת</b>. ראה לעיל ו,כג.
<h3> ד</h3>
<b>וְעוֹד הֶחֱמִירוּ בְּנוֹת יִשְׂרָאֵל עַל עַצְמָן</b>. בנוסף למה שהחמירו חכמים.
<b>וְנָהֲגוּ כֻּלָּן בְּכָל מָקוֹם שֶׁיֵּשׁ יִשְׂרָאֵל</b>. שאין זו חומרה של מקום מסוים, אלא נתקבלה על הכלל.
<b>אֲפִלּוּ לֹא רָאָת אֶלָּא טִפָּה כְּחְַרדָּל בִּלְבַד וּפָסַק הַדָּם וכו'</b>. שאפילו אם ראתה כמות קטנה של דם בראייה אחת, החמירו להחשיבה כזבה שצריכה לשבת שבעה נקיים.
<b>וַאֲפִלּוּ רָאָת בְּעֵת נִדָּתָהּ</b>. שמן הדין אינה צריכה שבעה נקיים (לעיל ו,ב).
<b>יוֹם אֶחָד אוֹ שְׁנַיִם</b>. שאף בימי זיבה אינה זבה, אלא שומרת יום כנגד יום (לעיל ו,ז).
<b>וְטוֹבֶלֶת בְּלֵיל שְׁמִינִי</b>. כדין נידה שטובלת בלילה (לעיל ד,ו-ז).
<b>אִם הָיָה שָׁם דֹּחַק</b>. הכרח המצדיק את הטבילה ביום.
<b>כְּמוֹ שֶׁאָמַרְנוּ</b>. לעיל ד,ח.
<h3> ה</h3>
<b>בְּתוֹךְ יְמֵי מְלֹאות</b>. עד<br>			 <br>			ארבעים יום ללידת זכר, ושמונים לנקבה, שהם ימי דם טוהר.
<b>וְאֵין נוֹתְנִין לָהּ יְמֵי טֹהַר</b>. שמחשיבים את הדם שבימים הללו לטמא.
<b>דַּם קֹשִׁי</b>. דם שבא מחמת צירי הלידה, שאינו מטמא בזיבה אם ילדה (לעיל ז,א).
<b>כְּיוֹלֶדֶת בְּזוֹב</b>. שטמאה אף כזבה (ראה לעיל ז,א-ח).
<b>כְּמוֹ שֶׁבֵּאַרְנוּ</b>. לעיל ז,ה.
<b>וּמִנְהָג פָּשׁוּט</b>. נפוץ ומקובל בציבור.
<b>בְּשִׁנְעָר</b>. בבל.
<b>וּבְאֶרֶץ הַצְּבִי</b>. ארץ ישראל.
<b>וּבַמַּעֲרָב</b>. ארצות צפון מערב אפריקה.
<h3> ו</h3>
<b>וְדִין זֶה בִּימֵי הַגְּאוֹנִים נִתְחַדֵּשׁ</b>. החומרה שנהגו לטמא אף דם טוהר, הוא הנהגה מן הזמן שלאחר חתימת התלמוד.
<b>שֶׁזֶּה שֶׁהֶחֱמִירוּ בְּנוֹת יִשְׂרָאֵל וכו'</b>. החומרה להצריך שבעה נקיים אף לרואה דם מועט (לעיל ה"ד), הייתה רק בדם טמא.
<b>דָּם שֶׁתִּרְאֶה בִּימֵי טֹהַר אַחַר סְפִירָה וּטְבִילָה</b>. של ימי טומאת יולדת.
<b>אֵין לָחוּשׁ לוֹ שֶׁאֵין יְמֵי טֹהַר רְאוּיִין וכו'</b>. אין חשש לטעות בימים הללו, ולכן חומרת בנות ישראל אינה נוגעת למצב זה, ואיסורם הוא ממנהג הגאונים בלבד.
<b>כְּמוֹ שֶׁבֵּאַרְנוּ</b>. לעיל ד,ה.
<h3> ז</h3>
<b>וְשָׁמַעְנוּ שֶׁבְּצָרְפַת בּוֹעֲלִין עַל דַּם טֹהַר כְּדִין הַתַּלְמוּד עַד הַיּוֹם</b>. שלא החמירו שם לטמא דם טוהר.
<b>וְדָבָר זֶה תָּלוּי בַּמִּנְהָג</b>. שחומרה זו לא פשטה בכל תפוצות ישראל, ותלויה במנהג המקום.
<h3> ח</h3>
<b>וְכֵן דִּין דַּם בְּתוּלִים</b>. אף שמעיקר הדין הוא טהור, שאינו מן המקור אלא כמו דם חבורה (לעיל ה,יח).
<b>שֶׁאֲפִלּוּ הָיְתָה קְטַנָּה</b>. שמן הדין מותרת לבעלה עד שיתרפא הפצע (שם).
<b>בּוֹעֵל בְּעִילַת מִצְוָה וּפוֹרֵשׁ</b>. אחרי<br>			 <br>			הביאה הראשונה נבדל ממנה (ראה לעיל ה,יט).
<b>וְכָל זְמַן שֶׁתִּרְאֶה הַדָּם מֵחֲמַת הַמַּכָּה</b>. מן הפצע שממנו יוצא דם הבתולים.
<b>שִׁבְעַת יְמֵי נְקִיִּים</b>. כאילו ראתה דם טמא.
<h3> ט</h3>
<b>שֶׁתְּבָעוּהָ לְהִנָּשֵׂא וְרָצָת</b>. שביקשו ממנה להינשא, והסכימה.
<b>מֵאַחַר שֶׁרָצָת</b>. סופרת שבעה מהיום שלאחר הסכמתה.
<b>מֵחִמּוּדָהּ לָאִישׁ</b>. מתוך רצונה ותאוותה לבעל.
<h3> י</h3>
<b>חֻמְרָא יְתֵרָה שֶׁנָּהֲגוּ בָּהּ בְּנוֹת יִשְׂרָאֵל</b>. הוספת חומרה על גבי עיקר הדין.
<b>וְאֵין לָסוּר מִמֶּנָּה לְעוֹלָם</b>. שאין לשנות את ההלכה ולהקל בדבר (ראה הלכות ממרים ב,ג).
<b>שֶׁרָצָת כְּשֶׁתְּבָעוּהָ לְהִנָּשֵׂא</b>. שהסכימה כשביקשוה להינשא.
<b>וְתִסְפֹּר מֵאַחַר שֶׁנִּשֵּׂאת</b>. את שבעת הנקיים תספור אחרי הנישואין.
<b>וְלֹא יִקְרַב לָהּ עַד שֶׁתִּטְבֹּל</b>. כדין הנידה, שסומכים על תלמיד חכמים שלא יבוא להקל נגד ההלכה.
<h3> יא</h3>
<b>כְּמוֹ שֶׁבֵּאַרְנוּ</b>. לעיל פרק ט.
<b>וְאֵין בַּדָּבָר חִדּוּשׁ וְלֹא מִנְהָג</b>. שבכתמים לא נהגו בנות ישראל את החומרה שנהגו בראיית דם כנזכר לעיל ה"ד.
<b>סוֹפֶרֶת שִׁבְעַת יְמֵי נְקִיִּים מִיּוֹם שֶׁנִּמְצָא בּוֹ הַכֶּתֶם</b>. שנוהגת כנידה שצריכה שבעה ימים החל מאותו היום (וימים אלו צריכים להיות נקיים שכן אם תראה בהם תצטרך לספור מחדש שבעה ימים מחשש שרק כעת מתחילים ימי הנידה - ראה לעיל ה"ג).
<b>הָיָה שִׁעוּר הַכֶּתֶם כְּדֵי לָחוּשׁ לְזִיבוּת סוֹפֶרֶת שִׁבְעַת יָמִים מֵאַחַר יוֹם שֶׁנִּמְצָא בּוֹ הַכֶּתֶם</b>. שאם היה בכתם כדי שלוש ראיות, חוששת אף בכתמים לזיבה, וצריכה שבעה נקיים אחרי יום הראייה (ראה לעיל ט,יב).
<b>שֶׁאֵין הָרוֹאָה דָּם כְּרוֹאָה כֶּתֶם</b>. שטומאת הכתמים מדברי חכמים (לעיל ט,ב).
<h3> יב</h3>
<b>שֶׁאִמּוֹ טְהוֹרָה</b>. שאינה טמאה מחמת הלידה, כגון שהפילה ולד שלא נגמרה צורתו (לעיל י,א), או שפניו כצורת חיה (לעיל י,ח-ט).
<b>שֶׁרָאֲתָה לֹבֶן אוֹ דָּם יָרֹק</b>. מראות טהורים (לעיל ה,ו).
<b>שֶׁהִשְׁלִיכָה חֲתִיכָה אֲדֻמָּה שֶׁאֵין עִמָּהּ דָּם</b>. שהפילה חתיכה, אף על פי שהיא אדומה (לעיל ה,יג).
<h3> יג</h3>
<b>וְכֵן אִם הָיְתָה בָּהּ מַכָּה וְהָיָה הַדָּם שׁוֹתֵת מִמֶּנָּה</b>. אם היה לה פצע ברחם והדם נוזל ממנו.
<b>אוֹ שֶׁבָּא הַדָּם עִם מֵימֵי רַגְלַיִם</b>. מצאה דם בשתן.
<b>הֲרֵי זוֹ טְהוֹרָה</b>. שאינו אלא דם מכה, וטהור (לעיל ה,יז).
<b>לְכָל רוֹאָה דָּם טָמֵא כְּמוֹ שֶׁאָמַרְנוּ</b>. לעיל ה"ו.
<b>וְשֶׁיִּהְיוּ כָּל מַרְאֵה דָּמִים טְמֵאִים</b>. שהחמירו לטמא<br>			 <br>			כל מראה שיש בו אודם, אף אם אינו מחמשת הדמים הטמאים (לעיל ה,ז-יב)
<h3> יד</h3>
<b>זֶה שֶׁתִּמְצָא בְּמִקְצָת מְקוֹמוֹת</b>. אם תראה שנוהגים באופן זה, שאינו מנהג הרוב.
<b>יוֹשֶׁבֶת שִׁבְעַת יָמִים בְּנִדָּתָהּ וכו'</b>. שאינה סופרת שבעה נקיים עד שיעברו שבעה ימים מתחילת הראייה.
<b>טָעוּת הִיא מִמִּי שֶׁהוֹרָה לָהֶן</b>. שהרי אם אינה רואה דם בימי נידתה, עולים לה הימים למניין שבעת הנקיים אף אם היא זבה גמורה (ראה לעיל ז,ו).
<b>לֵיל שֵׁנִי שֶׁלְּאַחַר יְמֵי נִדָּתָהּ</b>. שהוסיפה על ימי נידתה יום אחד, להשלים לשבעה נקיים, ובלילה טובלת.
<h3> טו</h3>
<b>וְכֵן זֶה שֶׁתִּמְצָא בְּמִקְצָת מְקוֹמוֹת וְתִמְצָא תְּשׁוּבוֹת לְמִקְצָת גְּאוֹנִים וכו'</b>. מה שנהגו במקומות מסוימים על סמך פסקי חכמים קדומים.
<b>לֹא תְּשַׁמֵּשׁ מִטָּתָהּ עַד סוֹף אַרְבָּעִים וכו'</b>. שזמן דם הטוהר כולו אסור, אף אם לא ראתה בו דם.
<b>טָעוּת הִיא בְּאוֹתָן הַתְּשׁוּבוֹת</b>. שמצד ההלכה אין סיבה לאסרה, אם לא ראתה דם כלל.
<b>וְדֶרֶךְ מִינוּת וכו'</b>. שלדעת אלו שכופרים במסורת חכמים, אין זמן של דם טוהר, ואלו ימי טומאה אף בלא דם.
<b>וּמִצְוָה לִכּוֹפָן כְּדֵי לְהוֹצִיא מִלִּבָּן</b>. להורות להם בתקיפות שלא לנהוג כך, כדי שלא יחשבו שכך הוא הדין.
<b>כְּמוֹ שֶׁבֵּאַרְנוּ</b>. לעיל הל' ה-ז.
<h3> טז</h3>
<b>עוֹלָה מִטֻּמְאָתָהּ וְיוֹצְאָה מִידֵי עֶרְוָה</b>. נטהרת, ומותר איסור הכרת שבביאתה.
<b>בְּמֵי מִקְוֶה כָּשֵׁר</b>. שיש בו ארבעים סאה מים שאינם שאובים.
<b>חוֹצֵץ</b>. מפריד.
<b>וּבְהִלְכוֹת מִקְווֹת יִתְבָּאֵר הַמִּקְוֶה הַכָּשֵׁר וְהַפָּסוּל</b>. פרק ד.
<b>וְדֶרֶךְ הַטְּבִילָה</b>. א,ז-יב.
<b>וּמִשְׁפְּטֵי הַחֲצִיצָה</b>. פרק ב.
<b>אֲבָל אִם רָחֲצָה בַּמֶּרְחָץ</b>. בבית המרחץ, מקום רחצה שאיננו מקווה כשר.
<b>אֲפִלּוּ נָפְלוּ עָלֶיהָ כָּל מֵימוֹת שֶׁבָּעוֹלָם הֲרֵי הִיא אַחַר הָרְחִיצָה כְּמוֹת שֶׁהָיְתָה</b>. שאין רחצה כזו מועילה לטהרתה כלל, אף בכמות מרובה של מים.
<b>מִקְוֶה</b>. מאגר מי גשמים.
<b>בְּמַעְיָן</b>. נביעת מים מן הקרקע.
<b>בְּיַמִּים</b>. בים.
<b>כְּמוֹ שֶׁיִּתְבָּאֵר בְּהִלְכוֹת מִקְווֹת</b>. ט,יב.
<h3> יז</h3>
<b>כְּאִלּוּ לֹא עָלְתָה לָהּ טְבִילָה</b>. הטבילה לא נחשבת, משום שהם כשבעת נקיים של זבה, שאין טבילה מועילה בהם (לעיל ו,יב).
<b>וְאִם טָבְלָה בַּשְּׁבִיעִי</b>. ביום, שהוא זמן הטבילה לכתחילה של זבה גדולה (לעיל ו,יא).
<b>שֶׁאָסוּר לַעֲשׂוֹת כֵּן לְכַתְּחִלָּה שֶׁמָּא יָבֹא לִבְעֹל בַּשְּׁבִיעִי אַחַר הַטְּבִילָה</b>. שזמן זה בספק, שייתכן שתראה דם אחר הטבילה ותסתור את הנקיים, ותימצא טמאה למפרע (לעיל ו,יג-יד).
<b>הוֹאִיל וְטָבְלָה בִּזְמַנָּהּ אֲפִלּוּ הָיְתָה זָבָה וַדָּאִית</b>. שאף אם נחמיר להחשיבה כזבה גדולה ולהצריכה שבעה נקיים, הרי טבלה בזמן הראוי לטבילה.
<h3> יח</h3>
<b>שֶׁיִּדְבַּק בְּאִשְׁתּוֹ</b>. שיישנו שניהם יחד.
<b>שֶׁהִיא בִּכְסוּתָהּ וְהוּא בִּכְסוּתוֹ</b>. שניהם לבושים בבגדיהם.
<b>יִקְרַב</b>. יתקרב.
<b>יִנְהֹג עִמָּהּ בִּימֵי סְפִירָה כְּמוֹ שֶׁיִּנְהֹג בִּימֵי נִדָּה</b>. ינהגו באיסור בימי שבעה הנקיים כמו בימי הנידה, שלמעשה אין הבדל בין ימי הספירה לימי הנידה.
<b>כְּמוֹ שֶׁבֵּאַרְנוּ</b>. לעיל הט"ז.
<h3> יט</h3>
<b>כָּל מְלָאכוֹת שֶׁהָאִשָּׁה עוֹשָׂה לְבַעְלָהּ</b>. לסיוע בפרנסה, לשרת את בעלה, וכן מלאכות שונות הנצרכות לחיים בבית, כגון בישול וכביסה (ראה הלכות אישות כא,א-ז).
<b>חוּץ מֵהַרְחָצַת פָּנָיו יָדָיו וְרַגְלָיו וכו'</b>. שהם דברים המביאים לידי קרבת הדעת (ראה גם שם כא,ח).
<b>וּמְזִיגַת הַכּוֹס</b>. הכנת היין בכוס לשתייה, ומהילתו במים.
<b>בִּקְעָרָה אַחַת</b>. מאותה הצלחת.
<b>מִפְּנֵי הֶרְגֵּל עֲבֵרָה</b>. שעלולים לבוא לידי ביאת איסור.
<b>לְהִתְקַשֵּׁט בִּימֵי נִדָּתָהּ</b>. באיפור או בבגדים נאים.
<b>תִּתְגַּנֶּה</b>. תימאס.
<h2>פרק יב</h2>
<h3> א</h3>
<b>דֶּרֶךְ אִישׁוּת</b>. במסגרת חיי נישואין.
<b>אֶחָד שִׁבְעָה עֲמָמִין וְאֶחָד כָּל הָאֻמּוֹת בְּאִסּוּר זֶה</b>. האיסור נוגע הן לאומות שהתגוררו בארץ כנען בעת שישראל כבשוה, והן לשאר עמי העולם.
<b>וְכֵן מְפֹרָשׁ עַל יְדֵי עֶזְרָא</b>. באמנה שחתמו העם בהנהגת עזרא ונחמיה, ובה התחייבו לשמור ולעשות את כל מצוות התורה. ושם נאמר במפורש שכל העמים הנכריים הם בכלל איסור חיתון.
<h3> ב</h3>
<b>דֶּרֶךְ חַתְנוּת</b>. קשר נישואין.
<b>דֶּרֶךְ זְנוּת</b>. בלא נישואין.
<b>יִחֲדָהּ לוֹ</b>. קשר קבוע.
<b>מִשּׁוּם נִדָּה וּמִשּׁוּם שִׁפְחָה וכו'</b>. שתיקנו חכמים שילקה משום ארבע עברות הללו.
<b>נִקְרָת מִקְרֶה</b>. באקראי.
<b>מִדִּבְרֵיהֶם</b>. מדברי חכמים.
<h3> ג</h3>
<b>כֹּהֵן הַבָּא עַל הַגּוֹיָה לוֹקֶה מִן הַתּוֹרָה מִשּׁוּם זוֹנָה</b>. שאסור לו מן התורה לשאת אישה זונה (להגדרת זונה האסורה לכהונה ראה לקמן יח,א).
<b>וְאֶחָד זוֹנָה גּוֹיָה וְאֶחָד זוֹנָה יִשְׂרְאֵלִית</b>. שלא חילק הכתוב באיסורן, וזו וזו אסורות לו (ראה גם לקמן יז,ו).
<b>וּבִבְעִילָה בִּלְבַד לוֹקֶה</b>. להבדיל מנשים ישראליות האסורות, שלוקה רק אם קידש ובעל (לקמן יז,ב).
<b>אֵינָהּ בַּת קִדּוּשִׁין</b>. שאין הקידושין חלים על הגויים (הלכות אישות ד,טו, הלכות גירושין י,יט).
<h3> ד</h3>
<b>אִם בְּעָלָהּ בְּפַרְהֶסְיָא</b>. בפני רבים.
<b>לְעֵינֵי עֲשָׂרָה מִיִּשְׂרָאֵל</b>. שיש בכך חילול השם (ראה הלכות יסודי התורה ה,ד).
<b>אִם פָּגְעוּ בּוֹ קַנָּאִין</b>. ראה גם הלכות סנהדרין יח,ו.
<b>מְשֻׁבָּחִין וּזְרִיזִין</b>. שעשו מעשה הראוי.
<b>וּרְאָיָה לְדָבָר זֶה מַעֲשֵׂה פִּינְחָס בְּזִמְרִי</b>. שזמרי בעל מדיינית בפני כל ישראל, ופנחס הרג את שניהם (ראה במדבר כה,א-טו).
<h3> ה</h3>
<b>אֶלָּא בִּשְׁעַת מַעֲשֶׂה כְּזִמְרִי</b>. רק בזמן הבעילה, כפי שהיה באותו המעשה.
<b>וְאֶת הָאִשָּׁה אֶל קֳבָתָהּ</b>. שהכה פנחס ברומח את זמרי ואת האישה בבטנה או בנקבותה, ומכאן שזמרי לא פירש ממנה בזמן שנהרגה.
<b>אֲבָל אִם פֵּרֵשׁ אֵין הוֹרְגִין אוֹתוֹ וְאִם הֲרָגוֹ נֶהֱרָג עָלָיו</b>. אם פרש הבועל מן האישה אסור להרגו, ואם הקנאי בכל זאת הרג אותו, נידון הקנאי כרוצח וחייב מיתה.
<b>וְאִם בָּא הַקַּנַּאי לִטֹּל רְשׁוּת מִבֵּית דִּין לְהָרְגוֹ אֵין מוֹרִין לוֹ וכו'</b>. אם מבקש אישור מבית הדין אין מתירים לו להרוג, שאין לבועל עונש מוות מן הדין.
<b>וְנִשְׁמַט הַבּוֹעֵל וְהָרַג הַקַּנַּאי... אֵין הַבּוֹעֵל נֶהֱרָג עָלָיו</b>. שמותר לו להציל עצמו ככל נרדף (הלכות רוצח א,ו).
<b>בַּת גֵּר תּוֹשָׁב</b>. בתו של גוי תושב ארץ ישראל, שקיבל על עצמו לשמור שבע מצוות בני נח, ובייחוד שלא לעבוד עבודה זרה (ראה לקמן יד,ז).
<h3> ו</h3>
<b>עָנְשׁוֹ מְפֹרָשׁ בְּדִבְרֵי קַבָּלָה שֶׁהוּא נִכְרָת</b>. נאמר בפירוש בדברי הנביאים שעונשו כרת.
<b>לֹא יִהְיֶה לוֹ עֵר בַּחֲכָמִים וְלֹא עוֹנֶה בַּתַּלְמִידִים</b>. שלא יוכל ללמוד ולדרוש בין החכמים, ואף לא להשיב תשובה לשואלים.
<b>מַגִּישׁ מִנְחָה לַיי צְבָאוֹת</b>. כהן המשרת בבית המקדש.
<b>וְנִקְרָא מְחַלֵּל קֹדֶשׁ</b>. את קדושת עם ישראל.
<h3> ז</h3>
<b>אַף עַל פִּי שֶׁאֵין בּוֹ מִיתַת בֵּית דִּין</b>. ולפיכך נדמה שאין הוא חמור כל כך.
<b>יֵשׁ בּוֹ הֶפְסֵד שֶׁאֵין בְּכָל הָעֲרָיוֹת כְּמוֹתוֹ</b>. קיים בו חיסרון ונזק יותר מהעובר על שאר איסורי עריות.
<b>וּבִכְלַל יִשְׂרָאֵל יֵחָשֵׁב וְאַף עַל פִּי שֶׁהוּא מַמְזֵר</b>. שדינו כיהודי.
<b>וְהַבֵּן מִן הַגּוֹיָה אֵינוֹ בְּנוֹ</b>. אינו מיוחס אחריו לשום עניין שבהלכה (ראה הלכות ייבום וחליצה א,ד, הלכות נחלות ב,יב, הלכות ממרים ה,ט).
<b>מֵסִיר אוֹתוֹ מִלִּהְיוֹת אַחֲרֵי יי</b>. שהמתחתן עם הגוים גורם לכך שבנו כבר אינו נחשב בקהל ה'.
<h3> ח</h3>
<b>וְדָבָר זֶה</b>. עוון בעילת גויה.
<b>וְלָשׁוּב מֵאַחֲרֵי יי וְלִמְעֹל בּוֹ</b>. שגורם לעבוד עבודה זרה.
<h3> ט</h3>
<b>אִם אֵשֶׁת אִישׁ הִיא נֶהֱרָג עָלֶיהָ</b>. שאשת איש אסורה אף לגוי (הלכות מלכים ט,ז, י,ה).
<b>וְאִם פְּנוּיָה הִיא אֵינוֹ נֶהֱרָג</b>. שאינה ערווה.
<h3> י</h3>
<b>קְטַנָּה בַּת שָׁלֹשׁ שָׁנִים וְיוֹם אֶחָד</b>. שראויה לביאה (לעיל א,יג).
<b>שֶׁבָּאת לְיִשְׂרָאֵל תַּקָּלָה עַל יָדֶיהָ כַּבְּהֵמָה</b>. כשם שבהמה נסקלת אם אדם בא עליה (לעיל א,טז-יח).
<b>הֵן הֵנָּה הָיוּ לִבְנֵי יִשְׂרָאֵל בִּדְבַר בִּלְעָם</b>. מכיוון שבנות מדין גרמו לרבים מישראל לתקלה (במעשה זמרי), נידונו למיתה.
<h3> יא</h3>
<b>הָעֲבָדִים שֶׁהִטְבִּילוּ אוֹתָן לְשֵׁם עַבְדוּת</b>. שכך דינם של עבדי ישראל (ראה לקמן יג,יא-יב, יד,ט).
<b>וְקִבְּלוּ עֲלֵיהֶם מִצְווֹת שֶׁהָעֲבָדִים חַיָּבִין בָּהֶן</b>. שהעבדים חייבים במצוות, ופטורים מן המצוות שהנשים פטורות מהן (הלכות חגיגה ב,א).
<b>יָצְאוּ מִכְּלַל הַגּוֹיִם וְלִכְלַל יִשְׂרָאֵל לֹא בָּאוּ</b>. מבחינה הלכתית נמצאים במצב ביניים (וראה לקמן יד,יז).
<b>אֲסוּרָה לְבֶן חֹרִין</b>. למי שאינו עבד, שאינה עדיין בכלל בת ישראל.
<b>אֶחָד שִׁפְחָתוֹ וְאֶחָד שִׁפְחַת חֲבֵרוֹ</b>. זו וזו אסורות, שאין לשער שמשום שאדם נמנע מבעילת איסור, שחרר את שפחתו קודם שבא עליה (ראה בעניין זה הלכות גירושין י,יט, הלכות עבדים ט,א).
<b>שֶׁהֲרֵי מְפֹרָשׁ בַּתּוֹרָה וכו'</b>. מתוך ההיתר המפורש בתורה של עבד עברי בשפחה, מוכח שאיסור השפחה לישראל אינו אלא מדברי חכמים.
<b>אִם אֲדֹנָיו יִתֶּן לוֹ אִשָּׁה</b>. האדון של העבד העברי רשאי לתת לו שפחה כנענית לאישה<br>			 <br>			(ראה גם הלכות עבדים ג,ג).
<h3> יב</h3>
<b>וְלֹא גָּזְרוּ חֲכָמִים בְּדָבָר זֶה</b>. איסור לעבד עברי הנושא שפחה.
<b>נֶחֱרֶפֶת לְאִישׁ</b>. שהיא חציה משוחררת, ומקודשת לעבד עברי.
<b>כְּמוֹ שֶׁבֵּאַרְנוּ</b>. לעיל ג,יג-יד.
<h3> יג</h3>
<b>עָוֹן זֶה</b>. בעילת שפחה.
<b>שֶׁגַּם זֶה גּוֹרֵם לַבֵּן לָסוּר מֵאַחֲרֵי יי</b>. כבעילת גויה (לעיל ה"ז).
<b>שֶׁהַבֵּן מִן הַשִּׁפְחָה עֶבֶד וְאֵינוֹ מִיִּשְׂרָאֵל</b>. שהולכים אחר האם, ודינו כעבד גמור (ראה לקמן טו,ד, הלכות ייבום וחליצה א,ד, הלכות עבדים ט,א, הלכות נחלות ב,יב, הלכות ממרים ה,יא).
<b>אֻנְקְלוֹס הַמְתַרְגֵּם</b>. שתרגם את התורה לארמית, לפי מסורת חז"ל.
<b>כָּלַל בְּעִילַת עֶבֶד וְשִׁפְחָה וכו'</b>. שעל פי התרגום איסור זה נובע ממשמעות הפסוק (אמנם להלכה נדרש הפסוק לעניין איסור זונה, ראה הלכות אישות א,ד).
<h3> יד</h3>
<b>וּבִשְׁעַת עֲבֵרָה</b>. תוך כדי הבעילה.
<b>אֵין הַקַּנָּאִין פּוֹגְעִין בּוֹ</b>. שלא כגויה (לעיל ה"ד).
<b>אֵינוֹ לוֹקֶה מִן הַתּוֹרָה</b>. שלא כגויה<br>			 <br>			(לעיל ה"א).
<b>יָצָאת מִכְּלַל הַגּוֹיִם</b>. שאינה נחשבת גויה (לעיל הי"א).
<h3> טו</h3>
<b>נִתְעָרֵב וְלַד וְלַד יִשְׂרְאֵלִית בִּוְלַד שִׁפְחָה</b>. שאין יודעים מי נולד למי.
<b>וְכוֹפִין בַּעַל הַשִּׁפְחָה וּמְשַׁחְרֵר אֶת שְׁנֵיהֶן</b>. שבעודם ספק עבדים, אסורים להינשא בין לשפחה ובין לבת חורין, ובטלים מפרייה ורבייה (ראה הלכות עבדים ז,ז).
<b>וְאִם הָיָה הַבֵּן הוּא אֲדוֹן שֶׁל עֶבֶד</b>. אחד הוולדות שנתערבו, היה אדון של הוולד השני.
<b>כְּשֶׁיִּגְדְּלוּ</b>. שאין הקטן יכול לשחרר עבדו (וראה שם ז,ח).
<b>יְשַׁחְרְרוּ זֶה אֶת זֶה</b>. שהרי אחד מהם הוא הבעלים של השני.
<b>וְיִהְיוּ מֻתָּרִין לָבֹא בִּקְהַל יי</b>. לשאת אישה ישראלית.
<h3> טז</h3>
<b>סְפֵק גִּיֹּרֶת</b>. ואסורה לכהן (לקמן, יח,ג, יט,ט).
<h3> יז</h3>
<b>כָּל הַגּוֹיִם כֻּלָּן</b>. בני כל העמים.
<b>הֲרֵי הֵן כְּיִשְׂרָאֵל לְכָל דָּבָר</b>. לעניין חיובם במצוות.
<b>לְהִכָּנֵס בִּקְהַל יי</b>. לעניין נישואין.
<b>חוּץ מֵאַרְבָּעָה עֲמָמִין בִּלְבַד</b>. ארבע אומות, שגרים הבאים מהם, אפשרויות הנישואין שלהם עם ישראלים מוגבלות, כפי שיבואר לקמן הל' יח-כא.
<b>אֶלָּא לְעִנְיַן בִּיאָה בַּקָּהָל</b>. מלבד האפשרות להתחתן עם ישראלים, אך רשאים להינשא לגרים אחרים (ראה לקמן טו,ז).
<h3> יח</h3>
<b>אֲסוּרִין אִסּוּר עוֹלָם זְכָרִים</b>. אף אם התגיירו, אסורים לשאת ישראליות, ובאיסור לאו (הלכות אישות א,ז).
<b>עַד סוֹף כָּל הָעוֹלָם</b>. כל הדורות כולם.
<h3> יט</h3>
<b>דּוֹר רִאשׁוֹן וְדוֹר שֵׁנִי אֲסוּרִין לָבֹא בְּיִשְׂרָאֵל</b>. המצרי והאדומי שנתגיירו, והילדים שנולדו להם אחרי גירותם אסורים להינשא לישראל או ישראלית, וזהו איסור עשה (הלכות אישות א,ח).
<b>וְדוֹר שְׁלִישִׁי מֻתָּר</b>. הנכד של גר מצרי או אדומי.
<h3> כ</h3>
<b>מִצְרִית מְעֻבֶּרֶת שֶׁנִּתְגַּיְּרָה בְּנָהּ שֵׁנִי</b>. שאין הבן גר אלא נולד בקדושת ישראל (ראה לקמן יג,ז).
<b>אֲשֶׁר יִוָּלְדוּ לָהֶם הַכָּתוּב תְּלָאָן בְּלֵדָה</b>. מהכתוב נלמד שהבן שנולד צריך להיות דור שלישי לשניהם — האב והאם.
<h3> כא</h3>
<b>הַוָּלָד עַמּוֹנִי</b>. ואסור לבוא בקהל.
<b>הַוָּלָד מִצְרִי</b>. מצרי שני, והדור שאחריו יהיו כשרים לבוא בקהל.
<b>הוֹלֵךְ בָּאֻמּוֹת אַחַר הַזָּכָר</b>. כאשר הם גויים הלאום נקבע לפי האב (ראה לקמן טו,ו).
<b>נִתְגַּיְּרוּ הָלוֹךְ אַחַר הַפָּחוּת</b>. אחרי ההורה שפגמו חמור יותר.
<h3> כב</h3>
<b>מִשִּׁבְעָה עֲמָמִין</b>. מן האומות שהתגוררו בארץ כנען בעת שישראל כבשוה.
<b>אֵינָן אֲסוּרִין מִן הַתּוֹרָה לָבֹא בַּקָּהָל</b>. שאיסור החיתון עמם אינו אלא בהיותם גויים, כשאר האומות (לעיל ה"א).
<b>וְהַדָּבָר יָדוּעַ שֶׁלֹּא נִתְגַּיֵּר מֵהֶם אֶלָּא הַגִּבְעוֹנִים</b>. מסופר בספר יהושע (ט,ג-כז), שהגבעונים רימו את בני ישראל וכרתו עמם ברית שלום, ומשמע שהתגיירו.
<b>וְחֹטְבֵי עֵצִים וְשֹׁאֲבֵי מַיִם... תָּלָה הַרְחָקָתָן בַּמִּקְדָּשׁ</b>. משום שנעשו משרתים למקדש, הרי שיש קשר בין קיומו של מקדש לגזרת האיסור.
<h3> כג</h3>
<b>וְהֵן הַנִּקְרָאִין נְתִינִים</b>. הגרים הגבעונים נקראו נתינים, על שום נתינתם לעבודת המקדש.
<b>שֶׁלֹּא יִכָּנְסוּ בַּקָּהָל לְעוֹלָם וכו'</b>. שיהיו אסורים להינשא לישראלים בכל הדורות.
<b>שֶׁנָּתַן דָּוִיד וְהַשָּׂרִים לַעֲבֹדַת הַלְוִיִּם</b>. ומשמע שדוד גזר שיהיו נתונים לעבודה ללוויים, אף שלא בזמן המקדש.
<h3> כד</h3>
<b>עַזּוּת וְאַכְזָרִיּוּת שֶׁהָיְתָה בָּהֶן</b>. וסבר שמשום כך אינם ראויים להתערב בישראל (ראה לקמן יט,יז).
<b>בְּעֵת שֶׁבִּקְּשׁוּ שִׁבְעַת בְּנֵי שָׁאוּל... וַהֲרָגוּם</b>. כנקמה על כך ששאול הרג בגבעונים (ראה שמואל ב כא,א-יד).
<h3> כה</h3>
<b>בִּלְבֵּל כָּל הָאֻמּוֹת</b>. הגלה עמים ממקומם והחליפם באחרים.
<b>אֲנָשִׁים אֲחֵרִים הֵם</b>. שאינם בני המקום המקוריים.
<b>שֶׁבִּשְׂדֵה אֱדוֹם</b>. ארץ אדום (ע"פ בראשית לב,ד).
<b>אַרְבַּע אֻמּוֹת הָאֲסוּרִין</b>. עמונים, מואבים, מצרים ואדומים.
<b>חֶזְקָתוֹ שֶׁפֵּרֵשׁ מִן הָרֹב</b>. שאם יצא פרט מן התערובת, הוחזק שהוא מהרוב, ורוב הגויים אינם אסורים (לכלל זה ראה הלכות מאכלות אסורות ח,יא).
<b>בַּזְּמַן הַזֶּה</b>. שאחר זמנו של סנחריב.
<b>בְּכָל מָקוֹם</b>. אף בארץ מצרים, אדום וכו'.
<b>מֻתָּרִין לָבֹא בַּקָּהָל מִיָּד</b>. ואין לחשוש שבאו מהאומות האסורות.
<h2>פרק יג</h2>
<h3> א</h3>
<b>נִכְנְסוּ יִשְׂרָאֵל לַבְּרִית</b>. ברית עם הקב"ה, על קבלת התורה והמצוות.
<h3> ב</h3>
<b>מִילָה הָיְתָה בְּמִצְרַיִם</b>. בני ישראל נימולו שם לפני הקרבת הפסח.
<b>כְּשֶׁנֶּאֱמַר וְכָל עָרֵל וכו'</b>. שהרי נאסרה אכילת זבח פסח מצרים לערלים, ובאותו הזמן מל משה רבנו את כל ישראל.
<b>שֶׁכֻּלָּם בִּטְּלוּ בְּרִית מִילָה בְּמִצְרַיִם</b>. כל בני ישראל לא קיימו את המצווה בזמן גלות מצרים.
<b>וְעַל זֶה נֶאֱמַר וּבְרִיתְךָ יִנְצֹרוּ</b>. בברכתו של משה לשבט לוי, ומעיד ששמרו על הברית אף כאשר השאר לא הקפידו.
<h3> ג</h3>
<b>וּטְבִילָה</b>. במקווה.
<b>כְּשֶׁנֶּאֱמַר וְקִדַּשְׁתָּם הַיּוֹם וּמָחָר וְכִבְּסוּ שִׂמְלֹתָם</b>. שנצטוו בני ישראל להתכונן כך למעמד הר סיני, והמדובר בטבילה וכיבוס הבגדים.
<b>כְּשֶׁנֶּאֱמַר וַיִּשְׁלַח אֶת נַעֲרֵי בְּנֵי יִשְׂרָאֵל וַיַּעֲלוּ עֹלֹת</b>. אחרי מעמד הר סיני.
<b>עַל יְדֵי כָּל יִשְׂרָאֵל הִקְרִיבוּם</b>. בעד כל ישראל.
<h3> ד</h3>
<b>וְכֵן לְדוֹרוֹת</b>. כשם<br>			 <br>			שעם ישראל נכנס לברית בשלושה דברים אלו, כך צריך לעשות גוי שבא להתגייר.
<b>וּלְהִסְתּוֹפֵף</b>. לחסות.
<b>צָרִיךְ מִילָה וּטְבִילָה וְהַרְצָאַת קָרְבָּן</b>. לפירוט סדר הגרות ראה לקמן יד,א-ו.
<b>וְהַרְצָאַת קָרְבָּן</b>. הבאת קרבן לריצוי.
<b>וְאִם נְקֵבָה הִיא</b>. שאינה צריכה מילה.
<h3> ה</h3>
<b>עוֹלַת בְּהֵמָה וכו'</b>. ראה גם הלכות מעשה הקרבנות א,ו, הלכות מחוסרי כפרה א,ב.
<b>וּבַזְּמַן הַזֶּה שֶׁאֵין שָׁם קָרְבָּן</b>. שלא מקריבים קרבנות, משום שהמקדש חרב.
<h3> ו</h3>
<b>וְצָרִיךְ לִטְבֹּל בִּפְנֵי שְׁלֹשָׁה</b>. שמשמשים כבית דין (לקמן יד,ו).
<b>אֵין מַטְבִּילִין אוֹתוֹ בְּשַׁבָּת וְלֹא בְּיוֹם טוֹב וְלֹא בַּלַּיְלָה</b>. שאין בית דין דנים בזמנים אלו (ראה הלכות שבת כג,יד, הלכות סנהדרין ג,ג).
<h3> ז</h3>
<b>מַטְבִּילִין אוֹתוֹ עַל דַּעַת בֵּית דִּין</b>. שקטן אינו בר דעת, ורשאים בית דין להטבילו על דעתם (ראה גם הלכות מלכים י,ג).
<b>שֶׁזְּכוּת הִיא לוֹ</b>. להיות ישראל, וזוכים לאדם אף שלא בפניו, והוא הדין לקטן שלא מדעתו (ראה הלכות זכייה ומתנה ד,ח).
<b>אֵין בְּנָהּ צָרִיךְ טְבִילָה</b>. שנולד כבר בקדושת ישראל.
<b>בֵּינוֹ לְבֵין עַצְמוֹ</b>. לבד.
<b>וַאֲפִלּוּ בִּפְנֵי שְׁנַיִם, אֵינוֹ גֵּר</b>. שצריך בית דין של שלושה (לעיל ה"ו).
<b>לָבֹא בַּקָּהָל</b>. להתחתן עם ישראלית.
<b>עַד שֶׁיָּבִיא עֵדִים</b>. שאכן התגייר שם.
<h3> ח</h3>
<b>נֶאֱמָן לִפְסֹל אֶת עַצְמוֹ</b>. להחשיב עצמו כגוי בעקבות דבריו, ואסור באשתו עד שיתגייר כראוי.
<b>וְאֵינוֹ נֶאֱמָן לִפְסֹל אֶת הַבָּנִים</b>. שאינם נחשבים כבניו של גוי, והבנות כשרות לכהונה (ראה לקמן יט,יב).
<h3> ט</h3>
<b>תְּרוּמָה מֵעִסָּתָהּ</b>. הפרשת חלה.
<b>שֶׁטּוֹבֵל לְקִרְיוֹ</b>. להיטהר מטומאת קרי.
<b>בְּחֶזְקַת גֵּרֵי צֶדֶק</b>. שהוחזקו לכך על ידי התנהגותם כישראלים.
<b>אֵין מַשִּׂיאִין אוֹתָן עַד שֶׁיָּבִיאוּ עֵדִים</b>. שאין די בחזקה זו להתירם לבוא בקהל, שהחמירו בעניין הייחוסין (ראה לקמן ה"י).
<h3> י</h3>
<b>שֶׁהַפֶּה שֶׁאָסַר הוּא הַפֶּה שֶׁהִתִּיר</b>. מכיוון שלא הוחזק כגוי אלא על פי דבריו שלו, נאמן הוא להתיר עצמו ולומר שהתגייר.
<b>בְּאֶרֶץ יִשְׂרָאֵל וּבְאוֹתָן הַיָּמִים שֶׁחֶזְקַת הַכֹּל שָׁם בְּחֶזְקַת יִשְׂרָאֵל</b>. כשעם שישראל ישבו בארצם, וההנחה הסתמית כלפי תושבי הארץ הייתה שהם מישראל, כך שכל אדם שבא הוחזק מן הסתם לישראל.
<b>אֲבָל בְּחוּצָה לָאָרֶץ צָרִיךְ לְהָבִיא רְאָיָה</b>. שלא שייך במקרה זה הכלל ‘הפה שאסר', משום שאף ללא עדותו היה מוחזק כגוי.
<b>וַאֲנִי אוֹמֵר שֶׁזּוֹ מַעֲלָה בַּיִּחוּסִין</b>. מסתבר שהצורך בראיה הוא הקפדה מיוחדת בעניינים הקשורים לייחוס ולקשרי נישואין, ואינו מעיקר הדין.
<h3> יא</h3>
<b>שֶׁמּוֹלִין</b>. מלים.
<b>הַנִּלְקָחִים מִן הַגּוֹיִם</b>. עבדים גויים שנקנו מגויים (לסדר הגיור שלהם ראה לקמן יד,ט).
<b>לְשֵׁם עַבְדוּת</b>. טובל לקבלת מצוות כעבד (לעיל יב,יא).
<b>וְקָדַם הָעֶבֶד וְטָבַל לְשֵׁם בֶּן חֹרִין קָנָה עַצְמוֹ</b>. שהתכוון לשם גרות ולא לשם עבדות, הפך בכך לגר ובן חורין, וכבר אינו עבד (ראה גם הלכות עבדים ח,יט).
<b>טוֹבֵל בִּפְנֵיכֶם</b>. בפני בית הדין.
<b>אֵינוֹ צָרִיךְ לְפָרֵשׁ</b>. לומר בפירוש שטובל לשם בן חורין.
<b>אֶלָּא כֵּיוָן שֶׁטָּבַל נִשְׁתַּחְרֵר</b>. שהיה על האדון לומר שטבילה זו היא לשם עבדות, כדלקמן.
<b>לְתָקְפוֹ בַּמַּיִם עַד שֶׁיַּעֲלֶה וְהוּא תַּחַת שִׁעְבּוּדוֹ</b>. לאחוז בו בחזקה בעודו במים, ושלא יצא מרשותו עד עלייתו משם.
<b>שֶׁמִּקְצָת גֵּרוּת הִיא</b>. גרות חלקית (לעיל יב,יא).
<h3> יב</h3>
<b>צָרִיךְ טְבִילָה אַחֶרֶת בִּפְנֵי שְׁלֹשָׁה בַּיּוֹם</b>. כדין גרות (לעיל ה"ו).
<h3> יג</h3>
<b>וּבְמִקְוֶה הַכָּשֵׁר לִטְבִילַת נִדָּה</b>. שהוא מקום כינוס של ארבעים סאה מים שאינם שאובים (לעיל יא,טז).
<b>וְכָל דָּבָר שֶׁחוֹצֵץ</b>. דברים הדבוקים על<br>			 <br>			הגוף, שמונעים מהמים להגיע לכל הגוף בשעת הטבילה (ראה הלכות מקוואות פרק ב).
<h3> יד</h3>
<b>שֶׁשִּׁמְשׁוֹן הַמּוֹשִׁיעַ אֶת יִשְׂרָאֵל</b>. שמשון הגיבור.
<b>יְדִיד יָהּ</b>. שמו הנוסף של שלמה המלך (שמואל ב יב,כה).
<b>נָשְׂאוּ נָשִׁים נָכְרִיּוֹת בְּגַיּוּתָן</b>. בעודן גויות. לגבי שמשון נאמר “וירד שמשון תמנתה, וירא אשה בתמנתה מבנות פלשתים" (שופטים יד,א). ולגבי שלמה “והמלך שלמה אהב נשים נכריות רבות..." (מלכים א יא,א).
<b>סוֹד הַדָּבָר</b>. ההסבר, שלא נזכר בפירוש במקרא.
<b>שֶׁהַמִּצְוָה הַנְּכוֹנָה</b>. הדרך הראויה.
<b>בּוֹדְקִין אַחֲרָיו</b>. מבררים את הסיבה שבגללה רוצה הוא להתגייר.
<b>מָמוֹן שֶׁיִּטֹּל</b>. ירוויח כסף.
<b>שֶׁמָּא עֵינָיו נָתַן... עֵינֶיהָ נָתְנָה</b>. שרצונם להתגייר בכדי להתחתן עם ישראלים.
<b>עִלָּה</b>. מניע חיצוני לגיור.
<b>וְטֹרַח שֶׁיֵּשׁ בַּעֲשִׂיָּתָהּ עַל עַמֵּי הָאֲרָצוֹת</b>. שהמצוות נחשבות לטרחה אצל המון העם.
<b>כְּדֵי שֶׁיִּפְרֹשׁוּ</b>. שיוותרו.
<b>קִבְּלוּ וְלֹא פֵּרְשׁוּ</b>. הסכימו לקבל על עצמם.
<b>שֶׁחָזְרוּ</b>. באו להתגייר.
<b>מֵאַהֲבָה</b>. ולא מחמת סיבה אחרת.
<b>וַתֵּרֶא כִּי מִתְאַמֶּצֶת הִיא לָלֶכֶת אִתָּהּ וַתֶּחְדַּל לְדַבֵּר אֵלֶיהָ</b>. אחרי שנעמי ראתה שרות מתעקשת להישאר עמה, פסקה מלשדל אותה לחזור לארצה.
<h3> טו</h3>
<b>בִּימֵי דָּוִד שֶׁמָּא מִן הַפַּחַד</b>. שהטיל על העמים בעקבות נצחונותיו הצבאיים.
<b>דָּבָר מֵהַבְלֵי הָעוֹלָם</b>. טובה גשמית, שאינה אלא הבל.
<b>אֵינוֹ מִגֵּרֵי הַצֶּדֶק</b>. שאין גרות זו הגונה.
<b>בִּפְנֵי הֶדְיוֹטוֹת</b>. שאינם בית דין מסודר.
<b>לֹא דּוֹחִין אוֹתָן</b>. מגיורם, מכיוון שגיורם נעשה כדין (ראה לקמן הי"ז).
<b>וְלֹא מְקָרְבִין אוֹתָן</b>. שאין מתייחסים אליהם בתור גרי צדק אלא כגרים שנספחו (ראה לקמן הי"ח).
<b>עַד שֶׁתֵּרָאֶה אַחֲרִיתָן</b>. עד שייוודע אם התגיירו לשם שמים.
<h3> טז</h3>
<b>אֶלָּא בִּשְׁבִיל דָּבָר</b>. סיבה אחרת.
<b>וַחֲשָׁבָן הַכָּתוּב כְּאִלּוּ הֵן גּוֹיוֹת וּבְאִסּוּרָן עוֹמְדִין</b>. לפיכך מכנה אותן הכתוב גויות, וכאילו הן אסורות עדיין.
<b>שֶׁהוֹכִיחַ סוֹפָן עַל תְּחִלָּתָן</b>. שבסוף הן עבדו עבודה זרה, ומכאן הוכח שמלכתחילה לא התגיירו לשם שמים.
<b>וְהֶעֱלָה עָלָיו הַכָּתוּב כְּאִלּוּ הוּא בְּנָאָן</b>. שהכתוב תולה את האשמה בשלמה עצמו, אף שהיה זה מעשה של הנשים, משום שגייר אותן שלא כהוגן.
<h3> יז</h3>
<b>שֶׁלֹּא בָּדְקוּ אַחֲרָיו</b>. אם הוא מתגייר לשם סיבה אחרת.
<b>עַד שֶׁיִּתְבָּאֵר צִדְקוּתוֹ</b>. להוכיח אם הוא גר צדק.
<b>כְּיִשְׂרָאֵל מְשֻׁמָּד</b>. יהודי שהמיר את דתו לעבודה זרה, שדינו כישראל (ראה גם הלכות מלכים י,ג).
<b>שֶׁקִּדּוּשָׁיו קִדּוּשִׁין</b>. אם נשא יהודיה הקידושין חלים (הלכות אישות ד,טו).
<b>וּמִצְוָה לְהַחֲזִיר אֲבֵדָתוֹ</b>. אך אין מצווה להשיב אבדה של גוי (הלכות גזלה ואבדה יא,ג).
<b>מֵאַחַר שֶׁטָּבַל נַעֲשָׂה כְּיִשְׂרָאֵל</b>. למרות החסרונות שהיו בגיור זה.
<b>וּלְפִיכָךְ קִיֵּם שִׁמְשׁוֹן וּשְׁלֹמֹה נְשׁוֹתֵיהֶן</b>. ולא גרשום, למרות שהתברר שלא התגיירו לשם שמים, שהרי נעשו כישראל על כל פנים.
<h3> יח</h3>
<b>הָאֲסַפְסוּף</b>. שהיו גרים שיצאו עם בני ישראל ממצרים, והסיתו אותם להתלונן על התנאים במדבר (ראה במדבר יא,ד).
<b>שֶׁרֻבָּן חוֹזֵר בִּשְׁבִיל דָּבָר</b>. באים להתגייר בעקבות סיבות שונות, ושלא לשם שמים.
<b>לִפְרֹשׁ מֵהֶן</b>. להיבדל מהם.
<b>בְּמַעֲשֵׂה הָעֵגֶל</b>. שמות פרק לב.
<b>וּבְקִבְרוֹת הַתַּאֲוָה</b>. במדבר פרק יא.
<h2>פרק יד</h2>
<h3> א</h3>
<b>כֵּיצַד מְקַבְּלִין גֵּרֵי הַצֶּדֶק</b>. כיצד מתנהל הליך הקבלה.
<b>וְלֹא יִמְצְאוּ עִלָּה</b>. סיבה אחרת שבגללה בא להתגייר (לעיל יג,יד).
<b>מָה רָאִיתָה</b>. מדוע.
<b>דָּוִים וּדְחוּפִים וּמְסֻחָפִים וּמְטֹרָפִין</b>. חלושים,<br>			 <br>			דחויים, כפויים ושפלים ונדים ממקום למקום.
<b>אֲנִי יוֹדֵעַ וְאֵינִי כְּדַאי</b>. אני יודע את מצבם, ואיני ראוי לכך והלוואי שאוכל לזכות להצטרף לישראל.
<h3> ב</h3>
<b>יִחוּד הַשֵּׁם</b>. אמונה בכך שה' בלבד הוא בורא העולם ומנהיגו, ושכוחו בלתי מוגבל (הלכות יסודי התורה א,א-ז).
<b>וּמַאֲרִיכִין בְּדָבָר זֶה</b>. מפרטים בעניין זה, שהוא עיקר יסודי בדת ישראל (ראה הלכות קריאת שמע א,ב).
<b>עֲוֹן לֶקֶט שִׁכְחָה וּפֵאָה וּמַעְשַׂר עָנִי</b>. את החובה לתת מתנות לעניים מן היבול, והחטא שבמניעתם.
<b>שֶׁעַד שֶׁלֹּא בָּאתָה לְדָת זוֹ וכו'</b>. כל עוד לא התגיירת אינך מחויב במצוות.
<b>חֵלֶב</b>. חלקי שומן בהמה האסורים באכילה באיסור כרת (הלכות מאכלות אסורות פרק ז).
<b>חִלַּלְתָּ שַׁבָּת</b>. במלאכות האסורות מן התורה, שאם עשאם בפני עדים חייב מיתה בסקילה (הלכות שבת א,ב).
<b>וְאֵין מַרְבִּין עָלָיו וְאֵין מְדַקְדְּקִין עָלָיו</b>. בפירוט המצוות ובעונשן.
<b>לְטָרְדוֹ וּלְהַטּוֹתוֹ מִדֶּרֶךְ טוֹבָה לְדֶרֶךְ רָעָה</b>. שיתחרט על רצונו הטוב להתגייר.
<b>וְכֵן הוּא אוֹמֵר בְּחַבְלֵי אָדָם וכו'</b>. בתחילה יש לדבר אל לב האדם בצורה רכה ונעימה ('חבלי אדם'), ואחר כך אפשר להתייחס גם לדברים חמורים יותר, מבלי שהדבר יגרום לו להתרחק ('עבותות אהבה').
<b>בַּעֲבֹתוֹת</b>. חבלים עבים.
<h3> ג</h3>
<b>וְשֶׁאֵין שָׁם צַדִּיק גָּמוּר וכו'</b>. אין צדיק גמור אלא מי שיודע את התורה היטב ומקיים את מצוותיה.
<h3> ד</h3>
<b>צָפוּן</b>. שמור.
<b>בְּצַעַר בָּעוֹלָם הַזֶּה</b>. שיש להם צרות מרובות.
<b>כָּאֻמּוֹת</b>. כשאר כל העמים.
<h3> ה</h3>
<b>רֹב פֻּרְעָנוּת</b>. ריבוי צרות.
<b>כָּל הָאֻמּוֹת כָּלִין וְהֵן עוֹמְדִין</b>. האומות האחרות נכחדות מן העולם, ועם ישראל קיים.
<b>וּמַאֲרִיכִין בְּדָבָר זֶה כְּדֵי לְחַבְּבוֹ</b>. אף בעניין זה מפרטים, כדי לחבב עליהם את היהדות.
<b>הוֹלֵךְ לְדַרְכּוֹ</b>. ואין מגיירים אותו.
<b>מַשְׁהִין</b>. ממתינים.
<b>מוֹלִין</b>. מלים.
<b>מַטִּיפִין מִמֶּנּוּ דַּם בְּרִית</b>. פוצעים את מקום המילה, עד שיצא דם, שהוא מעין ברית (ראה גם הלכות מילה א,ז).
<h3> ו</h3>
<b>וּשְׁלֹשָׁה עוֹמְדִין</b>. שהם בית דין (לעיל יג,ו).
<b>פַּעַם שְׁנִיָּה</b>. נוסף על מה שאמרו לו בעת שבא להתגייר (לעיל ה"ב), שבטבילה נכנס לעול מצוות, וצריך לקבלן עליו.
<b>וְהוּא עוֹמֵד בַּמַּיִם</b>. בעודו בתוך המקווה.
<b>נָשִׁים מוֹשִׁיבוֹת אוֹתָהּ בַּמַּיִם וכו'</b>. משום צניעות.
<b>טוֹבֶלֶת בִּפְנֵיהֶן</b>. ואינם רואים אלא טבילת ראשה.
<b>מַחֲזִירִין פְּנֵיהֶן וְיוֹצְאִין</b>. מסתובבים ויוצאים החוצה.
<h3> ז</h3>
<b>הַמִּצְווֹת שֶׁנִּצְטַוּוּ בְּנֵי נֹחַ</b>. האיסורים על ברכת השם, רצח, ניאוף, גזל, אבר מן החי<br>			 <br>			והמצווה על הדינים (הלכות מלכים ט,א).
<b>מְקַבְּלִין אוֹתוֹ וכו'</b>. בפני שלושה מישראל, המקפידים על קיום המצוות (שם ח,י).
<b>הוּא מֵחֲסִידֵי אֻמּוֹת הָעוֹלָם</b>. ויש לו חלק לעולם הבא. ובתנאי שעושה זאת מפני ציווי הקב"ה, אבל אם עשאן מפני הכרע הדעת אין זה גר תושב ואינו מחסידי אומות העולם אלא מחכמיהם (שם ח,יא).
<b>כְּמוֹ שֶׁבֵּאַרְנוּ בְּהִלְכוֹת עֲבוֹדָה זָרָה</b>. י,ו.
<h3> ח</h3>
<b>בִּזְמַן שֶׁהַיּוֹבֵל נוֹהֵג</b>. בזמן שכל יושבי הארץ עליה, וכל שבט יושב במקומו. ומאז גלות שניים וחצי השבטים בטלו היובלות ואין מקבלים גר תושב (הלכות שמיטה ויובל י,ח-ט, הלכות עבודה זרה י,ו, הלכות מילה א,ו, הלכות שבת כ,יד).
<b>בַּזְּמַן הַזֶּה</b>. בימינו.
<b>חוּץ מִדִּקְדּוּק אֶחָד</b>. דבר שלמדוהו חכמים מעיון המקרא.
<h3> ט</h3>
<b>הַנִּלְקָח מִן הַגּוֹיִם</b>. שנקנה מגוי.
<b>אֵין אוֹמְרִין לוֹ מָה רָאִיתָה שֶׁבָּאתָה</b>. כדרך שאומרים לגר (לעיל ה"א).
<b>מִן הַכְּשֵׁרִים</b>. העבדים שנוהגים כהוגן.
<b>מְגַלְגְּלִין עִמּוֹ</b>. ממתינים שיסכים לעניין.
<b>וּמוֹכְרוֹ לַגּוֹיִם</b>. אם לא הסכים עד שנים עשר חודש (ראה גם הלכות מילה א,ו, הלכות עבדים ח,יב).
<b>וְאִם הִתְנָה</b>. העבד.
<b>אֶלָּא בִּזְמַן הַיּוֹבֵל</b>. כדין גר תושב (לעיל ה"ז).
<h3> י</h3>
<b>אֵין אָסוּר עֲלֵיהֶן מִשּׁוּם עֶרְוָה וכו'</b>. שהגדרת העריות לגבי הגויים אינה זהה לאלו האסורות לישראל (המפורטות לעיל א,ד-ז ובמניין המצוות שבתחילת חטיבת ההלכות).
<b>כְּמוֹ שֶׁיִּתְבָּאֵר בְּהִלְכוֹת מְלָכִים וּמִלְחָמוֹת</b>. ט,ה.
<h3> יא</h3>
<b>כְּקָטָן שֶׁנּוֹלַד וְכָל שְׁאֵר בָּשָׂר שֶׁהָיוּ לוֹ כְּשֶׁהוּא גּוֹי אוֹ כְּשֶׁהוּא עֶבֶד אֵינָן שְׁאֵר בָּשָׂר</b>. שהגר נחשב כאילו נולד מחדש, ועל כן בטלה קרבתו למשפחתו (ראה גם הלכות עדות יג,ב).
<h3> יב</h3>
<b>שֶׁמֻּתָּר לַגֵּר שֶׁיִּשָּׂא אִמּוֹ וכו'</b>. שהרי אינן נחשבות לשארי בשר מעת שהתגייר.
<b>שֶׁלֹּא יֹאמְרוּ בָּאוּ מִקְּדֻשָּׁה חֲמוּרָה לִקְדֻשָּׁה קַלָּה</b>. שלא ייראה כאילו הגיור גרם להתיר איסורים. והרי הדברים הם להפך, שקדושת ישראל ואיסוריהם גדולים ורבים משל הגויים (לדוגמה נוספת ראה הלכות ממרים ה,יא).
<b>שֶׁאֶמֶשׁ</b>. אתמול, בעת שהיה גוי.
<b>בְּגַיּוּתָהּ</b>. בעודה גויה.
<b>כְּבָא עַל הַנָּכְרִית</b>. הגויה, ואינו חייב משום בא על הערווה.
<h3> יג</h3>
<b>כֵּיצַד דִּין הַגֵּרִים בַּעֲרָיוֹת שֶׁל שְׁאֵר בָּשָׂר</b>. שמדברי חכמים יש לאסרם אף אם התגיירו.
<b>מַפְרִישִׁין אוֹתָן</b>. מפרידים ביניהם, שהקרבה ביניהם הייתה אסורה אף בהיותם גויים.
<b>כְּמוֹ שֶׁבֵּאַרְנוּ</b>. בהלכה הקודמת.
<b>אֵין מַפְרִישִׁין אוֹתָן</b>. שמאחר שהתגיירו אינם קרובי משפחה, ואף לא היו אסורות לו קודם לכן.
<b>בִּשְׁאֵר הָאֵם</b>. קרובי משפחה מצד האם.
<b>כְּגוֹן תְּאוֹמִים</b>. שנולדו מהיריון אחד, ואב אחד לשניהם בוודאי.
<b>אֵשֶׁת אָחִיו מֵאָבִיו</b>. שנשא אחר שהתגייר.
<b>וּבִתּוֹ שֶׁנִּתְגַּיְּרָה מֻתֶּרֶת לוֹ</b>. מפני שהוא אביה, ואין לגרים איסור בשאר אב.
<h3> יד</h3>
<b>הוֹרָתָן שֶׁלֹּא בִּקְדֻשָּׁה וְלֵדָתָן בִּקְדֻשָּׁה</b>. שהתגיירה האם אחר שהתעברה, ולפני שילדה.
<b>חַיָּבִין מִשּׁוּם אֵשֶׁת אָח</b>. שנחשבים כאחים ממש לעניין ייחוסם לאם, שכן נולדו כשהייתה כבר גיורת.
<h3> טו</h3>
<b>יֵשֵׁב עִם אַחַת מֵהֶן וּמְגָרֵשׁ הַשְּׁנִיָּה</b>. שהן שאר האם זו לזו, ואסורות בישראל.
<b>שֶׁלֹּא גָּזְרוּ אֶלָּא בְּחַיֵּיהֶן</b>. שאיסורן של אלה נחלש אחרי מות האישה, אף בישראל (ראה לעיל ב,ח-ט).
<b>כְּמוֹ שֶׁבֵּאַרְנו</b>. לעיל הי"ג.
<h3> טז</h3>
<b>הַשְּׁנִיּוֹת</b>. קרובות משפחה האסורות מדברי חכמים (לפירוטן ראה הלכות אישות א,ו).
<b>מֻתָּר הַגֵּר לִשָּׂא אֵם אִמּוֹ</b>. אף שמדובר בשאר האם, הואיל ואינה אסורה מן התורה בישראל.
<h3> יז</h3>
<b>כְּשֶׁהוּא עֶבֶד</b>. ולא השתחרר.
<b>שֶׁכְּבָר יָצָא מִכְּלַל הַגּוֹיִם... וְלֹא בָּא לִכְלַל יִשְׂרָאֵל</b>. לעיל יב,יא.
<h3> יח</h3>
<b>שָׁוֶה בְּכָל אָדָם</b>. ואינו תלוי בלאום, (לאיסורם ראה לעיל א,יד-טז; וראה גם הלכות מלכים ט,ה).
<h3> יט</h3>
<b>עֲבָדִים שֶׁנִּשְׁתַּחְרְרוּ הֲרֵי הֵן כַּגֵּרִים</b>. ראה גם לעיל יג,יב.
<b>לְכַתְּחִלָּה</b>. שאין זו זנות, ואף אין בו איסור לכתחילה.
<b>וְאֵינָן צְרִיכִין שֵׁם דָּבָר אֶלָּא הֲרֵי הֵן כַּבְּהֵמוֹת</b>. שאין להם גדרי קידושין ונישואין (‘שם דבר' = שום דבר).
<b>אַחַת הִיא</b>. שאין בכך שום הבדל כלפי העבדים.
<b>וְלֹא לָעֲבָדִים עַל יִשְׂרָאֵל</b>. ראה הלכות אישות ד,טו.
<h2>פרק טו</h2>
<h3> א</h3>
<b>מַמְזֵר הָאָמוּר בַּתּוֹרָה</b>. שאסור לבוא בקהל ה'.
<b>הַבָּא מֵעֶרְוָה מִן הָעֲרָיוֹת</b>. הנולד מביאה של איסורי ערווה (לפירוטן ראה לעיל א,ד-ז ובמניין המצוות שבתחילת חטיבת ההלכות).
<b>חוּץ מִן הַנִּדָּה שֶׁהַבֵּן מִמֶּנָּה פָּגוּם וְאֵינוֹ מַמְזֵר</b>. שיש פגם בייחוסו, אך מותר לבוא בקהל.
<b>בְּאֹנֶס</b>. הכרח.
<b>בִּשְׁגָגָה</b>. חוסר ידיעה.
<b>אֲסוּרִין לְעוֹלָם</b>. להתחתן עם ישראל הכשרים, וכן צאצאיהם.
<b>גַּם דּוֹר עֲשִׂירִי</b>. והמשכו של הפסוק:<br>			 <br>			“לא יבא לו בקהל ה' ".
<h3> ב</h3>
<b>כֵּיוָן שֶׁבָּעֲלוּ אַחַר הַקִּדּוּשִׁין לוֹקִין</b>. שהאיסור הוא רק בביאה במסגרת נישואין.
<b>שֶׁאֵין לְךָ בְּכָל חַיָּבֵי לָאוִין וכו'</b>. שבכולם האיסור הוא על ידי נישואין.
<b>כְּמוֹ שֶׁיִּתְבָּאֵר</b>. לקמן יז,ג.
<b>הַמַּחֲזִיר גְּרוּשָׁתוֹ מִשֶּׁנִּשֵּׂאת</b>. שאסור אדם להחזירה אחרי שנישאה לאחר (הלכות גירושין יא,יב).
<b>שֶׁהֲרֵי אֵינָהּ עֶרְוָה</b>. שהיא מחייבי לאווין ולא מחייבי כרת.
<h3> ג</h3>
<b>הַוָּלָד כָּשֵׁר</b>. שאין מתחשבים בגוי ובעבד, אלא הולכים אחר האם בלבד (לקמן טו,ג-ד).
<b>בְּאֵשֶׁת אִישׁ</b>. שאין מתחשבים בזרע הגוי אף בביאה של איסור.
<b>הַוָּלָד מַמְזֵר</b>. שהולכים אחר האם, והיא ממזרת.
<b>כָּשֵׁר כִּשְׁאָר גֵּרִים</b>. שאינו ממזר, שאין ממזרות בגויים.
<b>וּמֻתָּר בְּבַת יִשְׂרָאֵל</b>. הבן הגר או העבד המשוחרר, שאין מתחשבים באביו כלל.
<h3> ד</h3>
<b>לְפִי דָּבָר זֶה</b>. לפי העיקרון הזה, שאין משגיחים באב בנישואי תערובת.
<b>לְטַהֵר אֶת בָּנָיו</b>. להתירם להינשא לישראל.
<b>שֶׁהֲרֵי הוּא מְשַׁחְרֵר אוֹתָן</b>. שנולדו לשפחתו, והרי הם עבדיו, ויכול לשחררם.
<b>וְלֹא גָּזְרוּ עַל הַשִּׁפְחָה לַמַּמְזֵר</b>. אף שגזרו איסור לישראל רגיל (לעיל יב,יא).
<h3> ה</h3>
<b>שֶׁחֶצְיוֹ עֶבֶד וְחֶצְיוֹ בֶּן חֹרִין</b>. שהיה שייך לשני שותפים, ואחד מהם שחרר אותו.
<b>אוֹתוֹ הַבֵּן</b>. הנולד מהם.
<b>שֶׁצַּד עַבְדוּת וְצַד מַמְזֵרוּת מְעֹרָבִין בּוֹ</b>. שמצד אחד הוא נולד מאיסור אשת איש לבן חורין שהוולד ממזר (לעיל ה"א), ומצד שני הוא נולד מביאת עבד על בת ישראל שהוא כשר (לעיל ה"ג). ויש גרסאות: ‘צד ממזרות וצד כשרות מעורבין בו'. ומשום כך אין לו היתר בשפחה כשאר ממזרים (לעיל ה"ד).
<b>וְנִמְצְאוּ בָּנָיו כְּמוֹתוֹ לְעוֹלָם</b>. אם נשא בת ישראל או גיורת.
<h3> ו</h3>
<b>הַשִּׁפְחָה שֶׁטָּבְלָה... וְעֶבֶד שֶׁטָּבַל</b>. לשם עבדות.
<b>הָלוֹךְ אַחַר הָאֵם</b>. כדין היחס שבין ישראל וגוי או עבד (לעיל הל' ג-ד),<br>			 <br>			שעבדים שטבלו יצאו מכלל גויים (לעיל יב,יא).
<b>שִׁפְחָה גּוֹיָה אוֹ עֶבֶד גּוֹי</b>. שלא טבלו.
<b>הוֹלֵךְ אַחַר הַזָּכָר</b>. שכך הוא הדין באומות (לעיל יב,כא).
<h3> ז</h3>
<b>אַחַר הַפָּגוּם</b>. ופגם הייחוס של הממזר גדול מזה של הגר.
<b>שֶׁנֶּאֱמַר בִּקְהַל יי</b>. ומכאן שאיסור הנישואין של ממזר הוא דווקא עם ישראל שקרויים קהל ה'.
<h3> ח</h3>
<b>הֲרֵי זֶה מֻתָּר בְּמַמְזֶרֶת</b>. שעדיין נקרא גר, שאין אחד מהוריו מישראל.
<b>שֶׁהוֹרָתוֹ וְלֵדָתוֹ בִּקְדֻשָּׁה</b>. שעיבורו של אותו בן היה לאחר גיורה של האם.
<b>וְכֵן בְּבֶן בְּנוֹ</b>. שעדיין שם גרים עליהם.
<b>עַד שֶׁיִּשְׁתַּקַּע שֵׁם גַּיּוּתוֹ</b>. ישכחו שהיה גר ויחשבוהו כישראל גמור, אף שהוריו היו גרים (וראה לקמן יט,יב).
<b>עֲבָדִים מְשֻׁחְרָרִים דִּין אֶחָד לְכֻלָּן</b>. ביחס לנישואין עם ממזרים.
<h3> ט</h3>
<b>יִשְׂרָאֵל לְכָל דָּבָר</b>. ונחשב בקהל ה'.
<h3> י</h3>
<b>שְׁלֹשָׁה מַמְזֵרִים הֵן</b>. שלושה סוגים, שאין דיניהם שווים.
<b>כְּמוֹ שֶׁבֵּאַרְנוּ</b>. לעיל ה"א.
<b>שֶׁנִּתְקַדְּשָׁה סְפֵק קִדּוּשִׁין וכו'</b>. וספק אם יש איסור ערווה או לא (לדוגמאות ראה הלכות אישות ד,כא-כב, הלכות גירושין ה,יג). ודינו יתבאר לקמן הל' כא-כד.
<b>שֶׁשָּׁמְעָה שֶׁמֵּת בַּעְלָהּ וְנִשֵּׂאת וַהֲרֵי בַּעְלָהּ קַיָּם</b>. שנישאה לאחר, והתברר שהבעל הראשון לא מת, והיא נאסרת על שניהם (ראה הלכות גירושין י,ה).
<b>וּבָא בַּעְלָהּ עָלֶיהָ וְהִיא תַּחַת הַשֵּׁנִי</b>. בעלה הראשון בא עליה בעודה נשואה לבעל השני.
<b>מַמְזֵר מִדִּבְרֵי סוֹפְרִים</b>. שמדברי חכמים האישה צריכה גט גם מן השני, ובנה מן הראשון ממזר, אף שמדין תורה אין קידושי השני חלים משום שהיא אשת איש (ראה שם י,ז). ודינו יתבאר לקמן הכ"ב.
<h3> יא</h3>
<b>פְּנוּיָה שֶׁנִּתְעַבְּרָה מִזְּנוּת</b>. ביאה<br>			 <br>			בלא חופה וקידושין.
<b>בֵּן כָּשֵׁר הוּא וּלְיִשְׂרָאֵל נִבְעַלְתִּי</b>. שאביו היה כשר לבוא בקהל.
<b>וְאַף עַל פִּי שֶׁרֹב הָעִיר שֶׁזִּנְּתָה בָּהּ פְּסוּלִים</b>. כגון שהיו ממזרים, משום שסומכים על דברי האם לעניין כשרות.
<h3> יב</h3>
<b>אוֹ שֶׁהָיְתָה חֵרֶשֶׁת וכו'</b>. ואי אפשרות להסתמך על עדותה.
<b>אוֹ שֶׁאָמְרָה</b>. הודתה בפירוש שהבועל היה פסול.
<b>הַנָּתִין</b>. ראה לעיל יב,כב.
<b>סְפֵק מַמְזֵר וכו'</b>. שחוששים לפסול מן הסתם, אך אין סומכים על דברי האם לגמרי להחשיבו כממזר ודאי.
<b>שְׁתוּקִי</b>. מלשון שתיקה.
<h3> יג</h3>
<b>אֲסוּפִי</b>. נאסף מהשוק.
<b>שֶׁאֵין אָנוּ יוֹדְעִין מַה הוּא</b>. אם כשר לקהל או פסול.
<h3> יד</h3>
<b>בֶּן פְּלוֹנִי הוּא</b>. שאומרת שהתעברה מאדם מסוים.
<b>הֲרֵי הַבֵּן כָּשֵׁר</b>. שסומכים על דבריה (כדלעיל הי"א).
<b>וְאֵינָהּ נֶאֱמֶנֶת לִהְיוֹת זֶה בְּנוֹ שֶׁל פְּלוֹנִי</b>. שעדות זו אינה קבילה לעניין ירושת ממון או ייחוס.
<b>אָסוּר בִּקְרוֹבוֹת אוֹתוֹ פְּלוֹנִי מִסָּפֵק</b>. שמא נכונים דבריה, וקרובותיו ערווה על הבן.
<b>כְּמוֹ שֶׁבֵּאַרְנוּ</b>. לעיל הי"ב.
<h3> טו</h3>
<b>שֶׁהֻחְזַק שֶׁזֶּה בְּנוֹ</b>. היה ידוע שאותו אדם הוא בנו.
<b>בְּנִי זֶה מַמְזֵר הוּא</b>. ופסול לבוא בקהל.
<b>אֵינוֹ נֶאֱמָן וכו'</b>. שאין נאמנות לאב מן התורה לגבי בני בניו, ולכן אף על בנו אינו נאמן (ראה גם הלכות נחלות ד,ב).
<b>יַכִּירֶנּוּ לַאֲחֵרִים וכו'</b>. שנאמן להעיד על היותו בכור (ראה גם שם ב,יד), וכמו כן נאמן להעיד על הייחוס שלו.
<h3> טז</h3>
<b>בֶּן גְּרוּשָׁה אוֹ בֶּן חֲלוּצָה</b>. שנתחלל מן הכהונה (ראה לקמן יט,ג, יט,ח).
<b>נֶאֱמָן לוֹמַר עֻבָּר זֶה אֵינוֹ בְּנִי</b>. אלא מאיש אחר, וממילא הוא ממזר.
<b>וְיִהְיֶה מַמְזֵר וַדַּאי</b>. שהאב נאמן לגמרי לגבי מעמדו של הבן (השווה לעיל הי"ב).
<b>נֶאֱמָן לֶאֱסֹר עַצְמוֹ בְּבַת יִשְׂרָאֵל</b>. להחמיר לפסלו לקהל, שלעניין איסור דבריו מתקבלים.
<b>וְאָסוּר בְּמַמְזֶרֶת</b>. שאין להחזיקו כממזר ודאי בעדות עצמו.
<b>וּבְנוֹ כָּמוֹהוּ</b>. ממזר ספק, שאסור בממזרת ובבת ישראל.
<b>אֵינוֹ נֶאֱמָן לִפְסֹל בְּנֵי בָּנָיו</b>. ולכן אינו פוסל אף את בניו.
<h3> יז</h3>
<b>אֲרוּסָה שֶׁנִּתְעַבְּרָה וְהִיא בְּבֵית אָבִיהָ</b>. שהתקדשה ולא נישאה עדיין (ראה הלכות אישות י,א), וכלפי האחרים היא באיסור אשת איש.
<b>בְּחֶזְקַת מַמְזֵר וְאָסוּר בְּבַת יִשְׂרָאֵל</b>. שמניחים שהתעברה מאחרים ולכן העובר ממזר.
<b>וְאָסוּר בְּמַמְזֶרֶת</b>. שייתכן שהתעברה מארוסה, והעובר כשר.
<b>נִבְדְּקָה אִמּוֹ וְאָמְרָה מֵאֲרוּסִי נִתְעַבַּרְתִּי נֶאֱמֶנֶת וְהַוָּלָד כָּשֵׁר</b>. כדין פנויה שנבעלה לכשר (לעיל הי"ד).
<b>שֶׁאֲפִלּוּ הָיָה בְּחֶזְקַת בְּנוֹ... נֶאֱמָן</b>. כלדעיל הל' טו-טז, ובוודאי נאמן בטרם הוחזק זה לבנו.
<b>אֵינָהּ בְּחֶזְקַת זוֹנָה</b>. שאסורה לכהן (לקמן יח,א), שמאמינים לדבריה לגבי עצמה, ואין הארוס נאמן לגביה.
<b>וְאִם נִשֵּׂאת לְכֹהֵן לֹא תֵּצֵא</b>. שעל פי דבריה אינה זונה, שלא נבעלה באיסור.
<h3> יח</h3>
<b>מְרַנְּנִין אַחֲרֶיהָ... וְעִם אֲנָשִׁים אֲחֵרִים</b>. שנחשדה בזמן אירוסיה שנבעלה לארוסה ולאחרים.
<b>אַף עַל פִּי שֶׁבָּא עָלֶיהָ אֲרוּסָהּ בְּבֵית חָמִיו</b>. ואפשר<br>			 <br>			לתלות שהתעברה ממנו ויהיה הוולד כשר.
<b>כְּשֵׁם שֶׁהִפְקִירָה עַצְמָהּ לַאֲרוּסָהּ</b>. כשם שנבעלה באיסור לארוסה<br>			 <br>			(ראה הלכות אישות י,א),<br>			 <br>			יש לחשוש שזנתה גם עם אחרים.
<b>כְּמוֹ שֶׁבֵּאַרְנוּ</b>. בהלכה הקודמת.
<h3> יט</h3>
<b>אֵינוֹ מִבַּעְלִי</b>. והוא אפוא ממזר.
<b>בְּחֶזְקַת כַּשְׁרוּת</b>. אין פגם במעמדו.
<b>שֶׁלֹּא הֶאֱמִינָה תּוֹרָה אֶלָּא הָאָב</b>. כדלעיל הל' טו-טז.
<b>שֶׁהָיָה בַּעְלָהּ בִּמְדִינַת הַיָּם</b>. ויש ראיה לכאורה לדבריה.
<b>בְּחֶזְקַת מַמְזֵר</b>. וחוששים להחמיר, כל שאין האב מעיד בפירוש שהבן ממזר (השווה לעיל הט"ז).
<b>מִגּוֹי וְעֶבֶד נִתְעַבַּרְתִּי הֲרֵי הַוָּלָד כָּשֵׁר</b>. שהוולד מגוי ועבד אינו ממזר (לעיל ה"ג).
<b>שֶׁאֵין הַבַּעַל יָכוֹל לְהַכְחִישָׁהּ</b>. משום שאינו יודע.
<b>וְאֵין הָעֻבָּר מִשְׁתַּהֶה בִּמְעֵי אִמּוֹ יָתֵר עַל שְׁנֵים עָשָׂר חֹדֶשׁ</b>. ורק במקרה ששהה הבעל במרחקים יותר מזמן זה, חוששים לממזרות.
<h3> כ</h3>
<b>שֶׁיָּצָא עָלֶיהָ קוֹל... מְרַנְּנִין אַחֲרֶיהָ</b>. שנחשדה שזנתה.
<b>שֶׁרֹב בְּעִילוֹת אֵצֶל הַבַּעַל</b>. ומניחים שהבנים הם ממנו, לפי הכלל ההלכתי שהולכים אחר הרוב.
<b>לִשָּׂא בִּתָּהּ לְכַתְּחִלָּה</b>. ואין חשש שמא היא ממזרת.
<b>חוֹשְׁשִׁין לָהּ מִשּׁוּם זוֹנָה</b>. מפני הלעז, ואסורה לכהן (לקמן יח,א).
<h3> כא</h3>
<b>עָשׂוּ מַעֲלָה בַּיִּחוּסִין</b>. החמירו בהלכות הנוגעות לייחוס משפחתי (ראה לעיל יג,י, לקמן יח,יד).
<b>מַמְזֵר וַדַּאי מֻתָּר לִשָּׂא מַמְזֶרֶת וַדָּאִית</b>. ששניהם אינם בכלל קהל ה'.
<b>אָסוּר לִשָּׂא בַּת יִשְׂרָאֵל</b>. משום המעלה שעשו ביוחסין, להחשיבו כממזר.
<h3> כב</h3>
<b>וְאָסוּר לִשָּׂא מַמְזֶרֶת</b>. ודאית, שכן מן התורה הוא כשר.
<b>וּמַמְזֵר שֶׁל דִּבְרֵיהֶם מֻתָּר וכו'</b>. שאינם ספקות, אלא נחשבים ממזרים מתקנת חכמים (ראה לעיל ה"י).
<b>אֲסוּרִין לִשָּׂא זֶה מִזֶּה</b>. שמא אחד מהם ממזר והשני כשר.
<h3> כג</h3>
<b>אֲסוּרִין לָבֹא זֶה בָּזֶה</b>. להינשא זה לזה.
<b>וְאִם נָשְׂאוּ לֹא יְקַיְּמוּ אֶלָּא יוֹצִיאוּ</b>. שאין זה ספק, אלא איסור מדברי חכמים.
<b>שֶׁיִּשְּׂאוּ מִן הַגֵּרִים</b>. . שמותרים גם בממזר וגם בישראל (ראה לעיל ה"ז, לקמן יט,יא).
<h3> כד</h3>
<b>הַוָּלָד שְׁתוּקִי אוֹ אֲסוּפִי</b>. שפגמם גדול משל גר ועבד משוחרר שאינם אסורים בקהל.
<h3> כה</h3>
<b>סְפֵק גּוֹי לְעִנְיַן יִחוּסִין</b>. שהחמירו להחשיבו כספק גוי, אף אם רוב העיר ישראלים, משום המעלה שעשו בייחוס.
<b>צְרִיכָה גֵּט מִסָּפֵק</b>. שמא הוא מישראל, וקידושיו חלים.
<b>מִי שֶׁהֲרָגוֹ אֵינוֹ נֶהֱרָג עָלָיו</b>. שאין חייבים מיתה על הריגת גוי (הלכות רוצח ב,יא), ואסופי זה הוא ספק גוי.
<h3> כו</h3>
<b>הִטְבִּילוּהוּ בֵּית דִּין</b>. בעודו קטן (לעיל יג,ז).
<b>כִּשְׁאָר אֲסוּפִים הַנִּמְצָאִים בְּעָרֵי יִשְׂרָאֵל</b>. שהם ספק ממזרים (לעיל הי"ד).
<b>מֻתָּר לְהַאֲכִילוֹ נְבֵלוֹת וּטְרֵפוֹת</b>. אם לא התגייר, שהולכים אחר הרוב ומחזיקים אותו כגוי.
<b>מַחֲזִירִין לוֹ אֲבֵדָתוֹ</b>. שמתייחסים אליו כאל ישראל. ואין מצווה להשיב לגויים אבדה (הלכות גזלה ואבדה יא,ג).
<b>מֶחֱצָה לְמֶחֱצָה</b>. מחצית מן העיר ישראל ומחציתם גויים.
<b>מִצְוָה לְהַחֲיוֹתוֹ</b>. לדאוג לחייו ולפרנסו בצדקה.
<b>וּמְפַקְּחִין עָלָיו אֶת הַגַּל</b>. מפנים מפולת אבנים שנפלה עליו (ראה הלכות שבת ב,כ-כא).
<b>לְעִנְיַן נְזָקִים</b>. שיש תשלומי נזק שאין משלמים לגוי (הלכות נזקי ממון ח,ב).
<b>הַמּוֹצִיא מֵחֲבֵרוֹ עָלָיו הָרְאָיָה</b>. שזהו ספק ממון, שהדין בו הוא שאין משלמים בלא הוכחה.
<h3> כז</h3>
<b>שֶׁיֵּשׁ בָּהּ שִׁפְחָה אוֹ גּוֹיָה הָרְאוּיָה לְוָלָד</b>. שמצויה בה אישה אחת כזו, אשר מסוגלת ללדת, כך שאפשר שהאסופי הוא בנה.
<b>הוֹאִיל וְהָאֲסוּפִי הַנִּמְצָא שָׁם סְפֵק גּוֹי וכו'</b>. ואף שזהו ספק קלוש.
<b>כְּשֶׁיִּשָּׂא הַגִּיֹּרֶת... הֲרֵי זוֹ סְפֵק אֵשֶׁת אִישׁ</b>. אם קידש אסופי זה אישה בלא שהתגייר, אין הורגים אחר שבא עליה, משום שישנה אפשרות שהאסופי אינו מישראל וקידושיו אינם חלים.
<b>כְּמוֹ שֶׁאָמַרְנוּ</b>. לעיל הכ"ג.
<b>שֶׁאֶפְשָׁר שֶׁהִיא עֶרְוָה עָלָיו</b>. שקיימת אפשרות שהיא קרובת משפחתו, מצד אביו שאינו ידוע.
<b>שֶׁאֵין קִדּוּשִׁין תּוֹפְסִין בַּעֲרָיוֹת</b>. ואין הורגים אחר שבא עליה, אף שגם זה הוא ספק קלוש ביותר.
<h3> כח</h3>
<b>אָבִיהָ אוֹ אָחִיהָ קַיָּם כְּשֶׁנִּתְעַבְּרָה בּוֹ אִמּוֹ</b>. שמא אביה או אחיה של האישה הוא אביו של אותו השתוקי, והיא אסורה לו משום אחותו או אחות אביו (לעיל ב,ג-ה).
<b>וְכָל אִשָּׁה שֶׁנִּתְגָּרְשָׁה אוֹ נִתְאַלְמְנָה</b>. שמא בעלה המת או הגרוש היה אביו או אחי אביו של השתוקי, ואשתו אסורה לו כערווה (לעיל ב,א).
<h3> כט</h3>
<b>וּמִנַּיִן אֲנִי אוֹמֵר וכו'</b>. למרות שאשת האסופי נידונת כספק אשת איש לעניין הריגה (לעיל הכ"ז), אין אוסרים עליו לכתחילה עריות של קרבת משפחה מחמת הספק.
<b>שֶׁהֲרֵי הַכָּשֵׁר שֶׁנִּבְדְּקָה אִמּוֹ וכו'</b>. ראיה ראשונה לכך היא שבמקרה שאישה התעברה מזנות, ונבדקה ואמרה שנבעלה לכשר, הדין הוא שנאמנת ובנה כשר (לעיל הי"א) ורשאי לשאת כל ישראלית, ואינו צריך לשלול לחלוטין את האפשרות שהיא קרובתו.
<b>וַהֲרֵי נֶאֱמַר וכו'</b>. זו ראיה נוספת לדבר.
<b>שֶׁאִם יֵעָשֶׂה זֶה</b>. שאדם ייתן לאחרים לבוא על בתו בלא נישואין.
<b>נִמְצָא הָאָב נוֹשֵׂא בִּתּוֹ וְאָח נוֹשֵׂא אֲחוֹתוֹ</b>. כתוצאה מכך יינשאו באיסור, משום שלא ידעו שהם קרובים (ראה הלכות נערה בתולה ב,יז).
<b>וְאִלּוּ הָיָה הַדִּין... לֹא הָיִינוּ בָּאִים לַמִּדָּה הַזֹּאת לְעוֹלָם</b>. אם באמת<br>			 <br>			עריות של שאר בשר נאסרות מחמת הספק, אותה הבעיה לא הייתה מתעוררת.
<b>שֶׁאִם אַתָּה אוֹמֵר כֵּן</b>. שאכן צריך לאסור להינשא עם כל מי שיש ספק שהיא קרובתו.
<b>כָּל הַיְתוֹמִים שֶׁבָּעוֹלָם שֶׁלֹּא הִכִּירוּ אֲבוֹתֵיהֶן וכו'</b>. אפילו שהם כשרים גמורים ייאלצו לחשוש לכך, אם לא יודעים מי הוא אביהם.
<b>שֶׁמָּא יִפְגְּעוּ בְּעֶרְוָה</b>. יינשאו למי שהיא ערווה עליהם.
<h3> ל</h3>
<b>וּבָא אֶחָד וְאָמַר בְּנִי הוּא וַאֲנִי הִשְׁלַכְתִּיו נֶאֱמָן</b>. ומוחזק כבנו, ולא כאסופי.
<b>הוֹאִיל וְיָצָא עָלָיו שֵׁם אֲסוּפִי</b>. והוחזק בפסול.
<b>וּבִשְׁנֵי רְעָבוֹן</b>. שנות רעב במדינה.
<b>שֶׁמִּפְּנֵי רָעָב הִשְׁלִיכוּהוּ וכו'</b>. ומסתבר שההורים דוברים אמת.
<h3> לא</h3>
<b>שֶׁהֻחְתַּל</b>. נעטף בבגדים.
<b>שֶׁהֻמְלַח</b>. שטיפלו בגופו.
<b>הַכֹּחַל</b>. משחה לעיניים.
<b>הַקְּמֵעִין בְּצַוָּארוֹ</b>. קמיעות לשמירה מפני מזיקים.
<b>שֶׁנִּמְצָא תַּחַת אִילָן מְסֻבָּךְ שֶׁאֵין חַיָּה נִכְנֶסֶת לוֹ</b>. שהענפים חוסמים את החיות מלהיכנס לשם.
<b>מֵאַחַר שֶׁהֵן מְשַׁמְּרִין אוֹתוֹ שֶׁלֹּא יָמוּת בְּחֶזְקַת כָּשֵׁר הוּא</b>. שאילו היה פסול, לא היו מניחים אותו במקום המשתמר.
<b>בְּאֶמְצַע הַדֶּרֶךְ</b>. שהוא עלול להידרס שם.
<b>הֲרֵי זֶה אֲסוּפִי</b>. שניכר שלא דאגו לשלומו, ומסתבר שהוא פסול.
<h3> לב</h3>
<b>חָיָה</b>. מיילדת.
<b>זֶה הַבֵּן כֹּהֵן הוּא</b>. שאותו התינוק נולד לאשת כהן.
<b>מִפְּנֵי שֶׁלֹּא הֻחְזַק וְאֵין אָנוּ יוֹדְעִין יִחוּסוֹ</b>. שאין מידע אחר, והיא הראשונה המוסרת דבר אודותיו.
<b>כָּשֵׁר וְאֵין לוֹ יִחוּס</b>. כשר לבוא בקהל, אך אין לו ייחוס ברור.
<h3> לג</h3>
<b>מִפְּנֵי שֶׁהֵן סְפֵקוֹת</b>. והספקות אסורים זה בזה (לעיל הכ"ב).
<b>מַמְזֵרִין וַדָּאִין וּנְתִינִים מֻתָּרִין לָבֹא זֶה בָּזֶה</b>. שהנתינים הם גרים.
<b>וְהַוָּלָד מַמְזֵר... וְהַוָּלָד סְפֵק</b>. שהולכים אחר הפגום (לעיל הל' ז, כד).
<h2>פרק טז</h2>
<h3> א</h3>
<b>פְּצוּעַ דַּכָּא וּכְרוּת שָׁפְכָה</b>. שנפגעו איברי המין שלהם, כפי שיתבאר לקמן, ג-ט.
<b>וּמֻתָּרִין לִשָּׂא גִּיֹּרֶת וּמְשֻׁחְרֶרֶת</b>. שאינן בגדר ‘קהל ה' ' (ראה לעיל טו,ז).
<b>וַאֲפִלּוּ כֹּהֵן</b>. שאסור בגיורת ומשוחררת כשהוא בקדושתו (לקמן יח,א).
<b>מֻתָּר לִשָּׂא גִּיֹּרֶת וּמְשֻׁחְרֶרֶת שֶׁאֵינוֹ בִּקְדֻשָּׁתוֹ</b>. לעניין איסורי נישואין של כהונה, אם הוא פצוע דכא.
<b>הַסְּפֵקוֹת</b>. ספק ממזרות (נתבארו לעיל פרק טו).
<h3> ב</h3>
<b>לֹא גָּזְרוּ בּוֹ עַל הַנְּתִינִים</b>. שאסורים מגזרת דוד המלך (לעיל יב,כב-כד).
<b>וְלֹא עַל הַסְּפֵקוֹת</b>. שגזרו בהם איסור (לעיל טו,כא-כד).
<b>שֶׁהֲרֵי אִסּוּרָהּ מִן הַתּוֹרָה</b>. להבדיל מן האחרות שנזכרו בהלכה זו, שאיסורן מדברי חכמים.
<h3> ג</h3>
<b>הַבֵּיצִים</b>. האשכים.
<b>הַגִּיד</b>. אבר הזכרות.
<b>וּבִשְׁלֹשָׁה אֵבָרִים אֶפְשָׁר שֶׁיּוֹלִיד הַזָּכָר</b>. ההולדה אפשרית רק בתקינותם של שלושת האיברים הללו.
<b>חוּטֵי בֵּיצִים</b>. צינורות הזרע העוברים בין האשכים והגיד.
<b>שֶׁנִּפְצַע</b>. נחבל.
<b>נִכְרַת</b>. נחתך מהגוף.
<b>נִדּוֹךְ</b>. נמעך.
<h3> ד</h3>
<b>הָעֲטָרָה</b>. החלק המעובה המקיף את קצה איבר המין.
<b>לְמַעְלָה מֵעֲטָרָה</b>. מהעטרה ומעלה, לכיוון הגוף.
<b>מֵרֹאשׁ הָעֲטָרָה</b>. הקצה המרוחק מן הגוף.
<b>כְּחוּט הַשַּׂעֲרָה מֻקָּף לְכָל הַגִּיד</b>. עובי<br>			 <br>			כלשהו מן העטרה, ומקיף את האיבר.
<b>נִכְרַת הַגִּיד לְמַעְלָה מֵעֲטָרָה</b>. נחתך ממנו חלק, בצד שכלפי הגוף.
<b>כַּקֻּלְמוֹס</b>. חיתוך מצד האיבר, כקנה כתיבה המקוטע באלכסון.
<b>כַּמַּרְזֵב</b>. חיתוך בחלק מצדי האבר, כמרזב החקוק רק באמצעו.
<b>כָּשֵׁר</b>. שהפגמים הללו אינם מונעים את יכולת ההולדה.
<h3> ה</h3>
<b>נִקַּב לְמַעְלָה מֵעֲטָרָה כָּשֵׁר</b>. כלפי הגוף, שאין הנקב שם פוגע בכושר ההולדה (ר"י קאפח).
<b>נִקַּב לְמַטָּה מֵעֲטָרָה שֶׁכְּנֶגְדוֹ לְמַעְלָה בְּתוֹךְ הָעֲטָרָה</b>. שהנקב מצוי לצד קצה האיבר, במקום שהוא למטה מן העטרה, אך בצד השני (כנגדו) פוגע בעטרה עצמה.
<b>שֶׁהָעֲטָרָה כֻּלָּהּ מְעַכֶּבֶת</b>. וצריכה להיות שלמה.
<h3> ו</h3>
<b>נִסְתַּם שְׁבִיל שִׁכְבַת זֶרַע וכו'</b>. שהצינור דרכו יוצא הזרע מן הגוף נסתם, והזרע יוצא דרך צינור השתן.
<h3> ז</h3>
<b>שֶׁחָסְרָה</b>. נחסר חלק ממנה.
<h3> ח</h3>
<b>נִקַּב חוּט מֵחוּטֵי הַבֵּיצִים לִשְׁבִיל מֵי רַגְלַיִם</b>. ונוצר מעבר של שתן לצינור יציאת שכבת הזרע.
<b>מַטִּיל מַיִם מִשְּׁנֵי מְקוֹמוֹת</b>. השתן יוצא משני הצינורות.
<h3> ט</h3>
<b>בְּשֶׁלֹּא הָיוּ בִּידֵי שָׁמַיִם</b>. אלא נגרם מחבלה ישירה.
<b>שֶׁחָלָה מֵחֲמַת גּוּפוֹ</b>. שהייתה בו מחלה, ולא מחמת פגיעה פיסית.
<b>שְׁחִין</b>. מחלה הפוגעת בעור ובתאי עצבים, ועלולה לגרום לנשירה של חלקי איברים, כתוצאה מזיהום.
<b>וְהִמְסָה</b>. השחין מוסס את האיבר.
<b>שֶׁכָּל אֵלּוּ בִּידֵי שָׁמַיִם</b>. נכללים בהגדרה הזו, ולפיכך אינם בכלל פצוע דכא וכרות שפכה.
<h3> י</h3>
<b>לְהַפְסִיד אֵבְרֵי הַזֶּרַע</b>. להשחיתם, לפגוע בהם עד שייפסק תפקודם.
<b>מִפִּי הַשְּׁמוּעָה</b>. מסורת חכמים בפרשנות המקראות.
<b>וְעִנְיַן הַכָּתוּב לֹא יֵעָשֶׂה זֹאת בְּיִשְׂרָאֵל</b>. משמעות ההגבלה ‘בארצכם' היא שאסור לישראל לעשות זאת, ואינה עניין למקום ולארץ.
<b>בֵּין בְּגוּפָן בֵּין בְּגוּפוֹת אֲחֵרִים</b>. שאסור לסרס ישראלים או גויים.
<b>וְכָל הַמְסָרֵס</b>. פוגע באיברי הזרע.
<b>מְסָרֵס אַחַר הַמְסָרֵס לוֹקֶה</b>. שריבה הכתוב: “ומעוך וכתות ונתוק וכרות" (ויקרא כב,כד).
<h3> יא</h3>
<b>נִתְּקָן</b>. שלא כרת אותם לגמרי, אלא ניתק את החלקים הפנימיים.
<b>וּמִעֵךְ</b>. . ריסק.
<b>וְאַף עַל פִּי שֶׁלֹּא סֵרֵס הָאַחֲרוֹן אֶלָּא מְסֹרָס</b>. למרות שאחרי הפגיעה הראשונה כבר היה מסורס.
<b>וְהַמְסָרֵס אֶת הַנְּקֵבָה... פָּטוּר</b>. שאינה בכלל “ומעוך וכתות" וכו'.
<h3> יב</h3>
<b>עִקָּרִין</b>. תערובת צמחים הגורמת לעקרות.
<b>וְאֵין לוֹקִין עָלָיו</b>. שהסירוס האמור בכתוב קשור לפגיעה ישירה באיברי המין.
<b>וְאִשָּׁה מֻתֶּרֶת... עַד שֶׁלֹּא תֵּלֵד</b>. כדי שלא ללדת, שכן בסירוס הנקבה אין מלקות אף במעשה ישיר (לעיל הי"א), ושתיית עיקרים היא פגיעה עקיפה.
<b>שֶׁכָּפַת</b>. קשר אותו.
<b>וְשִׁסָּה</b>. גירה ועודד את החיה לפגוע בו.
<b>מַכַּת מַרְדּוּת</b>. מלקות הניתנות לעובר על דברי חכמים.
<h3> יג</h3>
<b>בְּהֵמָה שֶׁלָּנוּ</b>. של ישראל.
<b>וְאִם לְקָחָהּ הַגּוֹי מֵעַצְמוֹ</b>. הגוי לקח את הבהמה לסרסה מרצונו החופשי ומבלי שנתבקש לכך.
<b>וְאִם הֶעֱרִים יִשְׂרָאֵל בְּדָבָר זֶה</b>. שלקחה הגוי בעצמו לסרסה, אך הדבר נעשה ביוזמת ישראל.
<b>קוֹנְסִין אוֹתוֹ</b>. שלא להשאיר את הבהמה בבעלותו.
<b>לְיִשְׂרָאֵל אַחֵר</b>. שלישראל מותר לקנותה, אף שנעשתה בה עברה.
<b>לִבְנוֹ הַגָּדוֹל</b>. שנחשב כאדם אחר.
<b>לִבְנוֹ הַקָּטָן אֵינוֹ מוֹכְרָהּ וְלֹא נוֹתְנָהּ לוֹ</b>. מפני שכל רכושו שייך לאביו.
<h2>פרק יז</h2>
<h3> א</h3>
<b>וְזוֹנָה</b>. אישה שנבעלה באיסור (גדרה יבואר לקמן פרק יח).
<b>וַחֲלָלָה</b>. אישה<br>			 <br>			שנתחללה מקדושת הכהונה<br>			 <br>			(גדרה יבואר לקמן יט,א-ז).
<b>אֶחָד כֹּהֵן גָּדוֹל הַמָּשׁוּחַ בְּשֶׁמֶן הַמִּשְׁחָה אוֹ הַמְרֻבֶּה בִּבְגָדִים</b>. בין אם מדובר בכהן גדול שנמשח לכהונה גדולה בשמן המשחה (ראה הלכות כלי המקדש א,א-ב), ובין אם נתמנה לכהונה גדולה בלבישת בגדי כהונה גדולה, מעת שבטל שמן המשחה (שם,יב-יג), דינם אחד.
<b>וְאֶחָד כֹּהֵן הָעוֹבֵד אוֹ כֹּהֵן גָּדוֹל שֶׁמִּנּוּהוּ וְעָבַר</b>. בין אם מדובר בכהן גדול שעודנו משמש בתפקידו, ובין אם הועבר מתפקידו מחמת מום או זקנה, או שמלכתחילה מונה לכהונה גדולה באופן זמני.
<b>וְכֵן כֹּהֵן מְשׁוּחַ מִלְחָמָה</b>. כהן הממונה לדבר אל העם בשעת היציאה למלחמה (ראה הלכות מלכים פרק ז).
<b>מְצֻוִּין עַל הַבְּתוּלָה</b>. לשאת רק בתולה.
<h3> ב</h3>
<b>אַחַת מֵהַשָּׁלֹשׁ נָשִׁים</b>. גרושה, זונה וחללה.
<b>דֶּרֶךְ זְנוּת</b>. בלא קידושין ונישואין.
<b>לֹא יִקָּחוּ</b>. שהיא לשון קידושין, והיא נאמרה ביחס לאיסורן של שלוש הנשים הללו.
<h3> ג</h3>
<b>מִשּׁוּם וְלֹא יְחַלֵּל</b>. הפסוק שנאמר בכהן גדול: “ולא יחלל זרעו בעמיו כי אני ה' מקדשו".
<b>שֶׁכֵּיוָן שֶׁבְּעָלָהּ חִלְּלָהּ וּפְסָלָהּ לִכְהֻנָּה</b>. שכל אישה האסורה לכהונה שנבעלה לכהן, נעשית בכך חללה (לקמן יט,א), ואלמנה שנבעלה לכהן גדול אסורה להבא על כל כהן כחללה.
<b>אֲבָל זוֹנָה... הֵן מְחֻלָּלוֹת וְעוֹמְדוֹת קֹדֶם בְּעִילָתוֹ</b>. שהרי הן אסורות לכל הכהנים גם קודם לכן.
<b>לְפִיכָךְ לוֹקֶה... שֶׁהֲרֵי חִלְּלָהּ</b>. בביאה זו התחללה.
<b>וְהוּא מֻזְהָר שֶׁלֹּא יְחַלֵּל כְּשֵׁרִים לֹא אִשָּׁה וְלֹא זַרְעוֹ</b>. שמלבד האיסור לשאת נשים האסורות, נוסף בכהן גדול האיסור שלא לגרום לכשרים חילול. ואף שנאמר “ולא יחלל זרעו", האיסור תקף הן כלפי אישה, שאסור לו לגרום לה להיות חללה, והן כלפי בניו ובנותיו שיוליד מביאה האסורה לו.
<h3> ד</h3>
<b>מִשּׁוּם אַלְמָנָה לֹא יִקָּח</b>. שהוא איסור הדומה לשאר איסורי כהונה, שאם בעל אחרי נישואין לוקה (כדלעיל ה"ב).
<b>מִשּׁוּם לֹא יְחַלֵּל</b>. שגורם לה להיות אסורה לשאר הכהנים (כדלעיל ה"ג).
<h3> ה</h3>
<b>שֶׁאֵין הֶפְרֵשׁ</b>. אין הבדל.
<b>אֶלָּא בְּשִׁפְחָה חֲרוּפָה</b>. מלבד במקרה של הבא על שפחה חרופה, שם האיש והאישה לא נענשים באותו העונש.
<b>כְּמוֹ שֶׁבֵּאַרְנוּ</b>. לעיל ג,יד.
<h3> ו</h3>
<b>אֵינָהּ בַּת קִדּוּשִׁין</b>. הקידושין אינם חלים על הגויים (הלכות אישות ד,טו; הלכות גירושין י,יט).
<b>וְהוּא אָסוּר בִּבְעִילַת זוֹנָה בֵּין יִשְׂרְאֵלִית בֵּין גּוֹיָה</b>. שאף הגויה בכלל איסור זונה (לקמן יח,א), ומאחר שלא שייכים בה קידושין, לוקה על מעשה הביאה לבדו (ראה גם לעיל יב,ג).
<h3> ז</h3>
<b>הַחֲלוּצָה</b>. יבמה שחלץ לה היבם כדי שתוכל להינשא לאחר (ראה הלכות ייבום וחליצה א,א-ב).
<b>מִפְּנֵי שֶׁהִיא כִּגְרוּשָׁה</b>. שדומה לגרושה בכך שהייתה מחויבת בקשר אישות לאדם מסוים, והותרה ממנו בחייו.
<b>מַכַּת מַרְדּוּת</b>. מלקות לעובר על דברי חכמים.
<b>סְפֵק חֲלוּצָה</b>. שהיה ספק אם זקוקה לחליצה.
<b>וְהִיא כְּשֵׁרָה וּוְלָדָהּ כָּשֵׁר</b>. שאינם חללים.
<b>מַכִּין אוֹתוֹ מַכַּת מַרְדּוּת</b>. שמענישים על הספק, מדברי חכמים.
<b>וּמוֹצִיא בְּגֵט</b>. חייב לגרשה, מפני שמדובר בספק של איסור תורה.
<h3> ח</h3>
<b>שֶׁאֵין אִסּוּר חָל עַל אִסּוּר</b>. אין איסור נוסף חל על דבר האסור מכבר (ראה גם הלכות שגגות ד,א), ונענש רק על האיסור הראשון.
<b>הָיוּ שְׁנֵי הָאִסּוּרִין בָּאִין כְּאַחַת</b>. ששני האיסורים חלו בו זמנית (לדוגמאות ראה לעיל ב,א, הלכות מאכלות אסורות ה,ה, הלכות מעשה הקרבנות יא,ט).
<b>שֶׁהָיָה הָאִסּוּר הָאֶחָד מוֹסִיף דְּבָרִים אֲחָדִים עַל אוֹתוֹ הָאִסּוּר</b>. שיש באיסור הנוסף תוספת של חומרה על האיסור הראשון (לדוגמאות ראה הלכות מאכלות אסורות יד,יח-יט, הלכות תרומות י,כה).
<b>הָיָה כּוֹלֵל דְּבָרִים אֲחֵרִים עִם אִסּוּר זֶה</b>. שהאיסור חל על דברים נוספים המותרים, ובכללם הדבר האסור (לדוגמאות ראה הלכות מאכלות אסורות ז,ב, ח,ו).
<h3> ט</h3>
<b>לְפִי שֶׁהָאַלְמָנָה אֲסוּרָה לְכֹהֵן גָּדוֹל וכו'</b>. זהו הסבר כיצד לפי סדר זה, כל איסור מוסיף על קודמו.
<b>חָזְרָה לִהְיוֹת גְּרוּשָׁה</b>. שנישאה לאחר והתגרשה ממנו.
<b>וְנֶאֶסְרָה לְכֹהֵן הֶדְיוֹט</b>. וכעת נוסף בה איסור, והוא ‘איסור מוסיף'.
<b>מֻתֶּרֶת לֶאֱכֹל תְּרוּמָה</b>. אם אביה כהן.
<b>נַעֲשֵׂית חֲלָלָה</b>. שנבעלה לכהן ונתחללה בכך.
<b>נֶאֶסְרָה בִּתְרוּמָה</b>. שהחלל הוא כזר לכל דבר (הלכות תרומות ו,ז), ואף זה ‘איסור מוסיף'.
<b>נַעֲשֵׂית זוֹנָה</b>. שנבעלה באיסור.
<b>הוֹאִיל וְיֵשׁ שָׁם זְנוּת שֶׁאוֹסֶרֶת עַל יִשְׂרָאֵל וכו'</b>. משום שישנם מקרים בהם אישה נאסרת על בעלה בזנות, אף אם הוא ישראל ולא כהן (ראה הלכות גירושין יא,יד), איסור הזנות נחשב כמחיל חומרה נוספת, והוא ‘איסור מוסיף', וחל על האיסורים הקודמים.
<h3> י</h3>
<b>אִם נִשְׁתַּנָּה סֵדֶר זֶה</b>. באופן שאין תוספת של איסור בכל פעם.
<h3> יא</h3>
<b>אֶלָּא אַחַת עַל כָּל בִּיאָה</b>. שאין בה אלא איסור אחד.
<b>אַלְמָנָה בֵּין מִן הָאֵרוּסִין</b>. שבעלה מת לאחר הקידושין בטרם נישאו.
<h3> יב</h3>
<b>כֹּהֵן גָּדוֹל שֶׁמֵּת אָחִיו</b>. בלא זרע, ומחויב לייבם את אשתו, ומאידך הוא אסור באלמנה (לעיל ה"ג) ומצווה לשאת בתולה (לקמן הי"ג).
<b>אַף עַל פִּי שֶׁהִיא מִן הָאֵרוּסִין</b>. גם אם מדובר באלמנה מן הארוסין, שהיא בחזקת בתולה (ראה הלכות אישות יא,א), אסור לייבמה (ראה הלכות ייבום וחליצה ו,י).
<b>אַף עַל פִּי שֶׁעָשָׂה בָּהּ מַאֲמָר וכו'</b>. אף אם ביצע את מעשה הקידושין שתקנו חכמים ביבמה המכונה ‘מאמר' (שם ב,א), אינה נחשבת אשתו באופן מלא, ואסור לייבמה.
<b>אֲבָל אִם אֵרֵס<br>			<br>				אֶת הָאַלְמָנָה וְנִתְמַנָּה לִהְיוֹת כֹּהֵן גָּדוֹל</b>. במקרה שכהן הדיוט קידש אלמנה, ואחר כך מינו אותו לכהונה גדולה.
<b>הֲרֵי זֶה יִכְנֹס</b>. שהקידושין הללו חלים מדין התורה, וקונים אותה בקניין גמור. וכמובן אם היה כבר נשוי לאלמנה, ונתמנה לכהן גדול, רשאי לקיימה.
<b>סְפֵק אַלְמָנָה</b>. ואסורה לכהן גדול כדין ספק (ראה לעיל ה"ז).
<h3> יג</h3>
<b>שֶׁיִּשָּׂא נַעֲרָה בְּתוּלָה</b>. שיתחתן דווקא עם מי שהיא בגיל הנערות — שהביאה שתי שערות אחרי גיל שתים עשרה, ולמשך שישה חודשים מאז נקראת נערה, ואחר כך קרויה בוגרת (הלכות אישות ב,א-ב).
<b>קְטַנָּה</b>. קודם גיל שתים עשרה.
<b>וְאֵינוֹ נוֹשֵׂא שְׁתֵּי נָשִׁים</b>. שלא יהיה נשוי לשתיים בו זמנית (ראה הלכות כלי המקדש ה,י), ושאר ישראל מותרים בכך (הלכות אישות יד,ג).
<h3> יד</h3>
<b>מֻכַּת עֵץ</b>. שאבדו בתוליה כתוצאה מחבלה, ולא עקב בעילה.
<b>שֶׁלֹּא כְּדַרְכָּהּ</b>. דרך פי הטבעת.
<b>הֲרֵי הִיא כְּנִבְעֶלֶת כְּדַרְכָּהּ</b>. שאף זו קרויה בעילה לכל עניין (ראה לעיל א,י).
<b>לִבְהֵמָה הֲרֵי זוֹ מֻתֶּרֶת</b>. שאין מעשה זה נחשב לבעילה האוסרת (ראה לקמן יח,א).
<h3> טו</h3>
<b>אֵינוֹ לוֹקֶה</b>. כי עבר על מצוות עשה, ואין לוקים אלא על מצוות לא תעשה (הלכות סנהדרין יח,א).
<b>מוֹצִיא בְּגֵט</b>. שמחויב לגרשה, ואם בא עליה נתחללה מן הכהונה (לקמן יט,ג).
<b>יְקַיֵּם</b>. שהרי לא היו בעולות.
<b>יִכְנֹס אַחַר שֶׁנִּתְמַנָּה</b>. שאף אלמנה מותרת לו במקרה שכזה (לעיל הי"ב).
<h3> טז</h3>
<b>אָנַס נַעֲרָה בְּתוּלָה אוֹ פִּתָּה אוֹתָהּ</b>. שבא עליה בעל כורחה או בהסכמתה. ומדין תורה מחויב האונס והמפתה לשאת אותה, אם היא ואביה רוצים בכך (הלכות נערה בתולה א,א-ג), אולם כהן גדול אסור בבעולה.
<b>אֲפִלּוּ אֲנָסָהּ אוֹ פִּתָּהּ כְּשֶׁהוּא הֶדְיוֹט וכו'</b>. אף אם חיוב הנישואין חל בשעה שהיה מותר בבעולה, אינו רשאי.
<h3> יז</h3>
<b>מִפְּנֵי שֶׁנִּשְׁתַּנָּה גּוּפָהּ</b>. למצב של בוגרת, האסורה לכהן גדול. והיא שונה ממי שנתקדשה לכהן, ואחר כך התמנה לכהונה גדולה (לעיל הל' יב, טו) בכך שגופה השתנה.
<b>וְאִם כָּנַס לֹא יוֹצִיא</b>. שהרי מי שנשא את הבוגרת יקיים (לעיל הט"ו).
<h3> יח</h3>
<b>הַמְמָאֶנֶת</b>. יתומה קטנה שנישואיה מדברי חכמים, ויוצאת מרשות בעלה אם ממאנת להמשיך לחיות עמו, ואינה נחשבת כגרושה.
<b>כְּמוֹ שֶׁבֵּאַרְנוּ בְּהִלְכוֹת גֵּרוּשִׁין</b>. יא,טז.
<b>וְכָל מִי שֶׁאֵינָהּ רְאוּיָה וכו'</b>. שפטורה מן החליצה וחלצו לה בכל זאת (לראויים לחליצה ראה הלכות ייבום וחליצה פרק ו).
<b>לֹא נִפְסְלָה לִכְהֻנָּה</b>. שאין זו חליצה לשום עניין. והוא הדין במי שחלצה בחליצה שאינה כתיקנה כלל (ראה שם ד,כו).
<h3> יט</h3>
<b>יָצָא עָלָיו קוֹל... וַהֲרֵי הִיא יוֹשֶׁבֶת תַּחְתָּיו וּמְשַׁמַּשְׁתּו</b>. התפרסמה שמועה<br>			 <br>			שאותו כהן גירש את אשתו, אף שלמעשה הם חיים יחד.
<b>אֵין מוֹצִיאִין אוֹתָהּ וכו'</b>. שאין חוששים לקול אם יצא אחר נישואין.
<b>וְאִם נִשֵּׂאת לְכֹהֵן אַחֵר תֵּצֵא מִן הַשֵּׁנִי</b>. אם לאחר מותו של הראשון נישאה לכהן אחר, חוששים לאותו הקול, משום שיצא קודם נישואיהם.
<h3> כ</h3>
<b>יָצָא שְׁמָהּ בָּעִיר שֶׁנִּתְקַדְּשָׁה וְנִתְגָּרְשָׁה</b>. התפרסם שהתקדשה והתגרשה, והיא אסורה אפוא לכהונה.
<b>כְּמוֹ שֶׁבֵּאַרְנוּ בְּהִלְכוֹת גֵּרוּשִׁין</b>. י,כ.
<b>קוֹל שֶׁהִיא חֲלוּצָה אֵין חוֹשְׁשִׁין לָהּ</b>. מפני שלא אסרו חכמים ספק חלוצה (לעיל ה"ז).
<h3> כא</h3>
<b>יָצָא קוֹל עַל הַבְּתוּלָה שֶׁהִיא בְּעוּלָה אֵין חוֹשְׁשִׁין לָהּ</b>. שאין חוששים לקול אלא בעניינים שיש בהם מעשה פומבי, כגון קידושין וגירושין.
<b>וְתִנָּשֵׂא אֲפִלּוּ לְכֹהֵן</b>. שאין בדבר כל חשש, ומובן שכשרה אף לישראל.
<b>דַּת מֹשֶׁה וִיהוּדִית</b>. עניינים שבהלכה ומנהג בנות ישראל (ראה הלכות אישות כד,יא-יב).
<b>בְּעֵדֵי דָּבָר מְכֹעָר</b>. עדות נסיבתית על מעשה זנות (ראה שם כד,טו).
<b>אֶלָּא בְּעֵדוּת בְּרוּרָה</b>. ולא משום קול או אומדן.
<h2>פרק יח</h2>
<h3> א</h3>
<b>מִפִּי הַשְּׁמוּעָה</b>. מסורת חכמים בפירוש המקרא.
<b>שֶׁהַזּוֹנָה הָאֲמוּרָה בַּתּוֹרָה</b>. בהקשר של איסור נישואין לכהן (ויקרא כא,ז, כא,יד).
<b>כָּל שֶׁאֵינָהּ בַּת יִשְׂרָאֵל</b>. שלא נולדה יהודייה.
<b>אִסּוּר הַשָּׁוֶה בַּכֹּל</b>. איסור לכל ישראל (ולא איסור כהונה).
<b>לְחָלָל</b>. מי שנולד מנישואי כהן עם האסורה לו, וכן מי שאביו חלל (לקמן יט,א, יט,יד).
<b>אַף עַל פִּי שֶׁהִיא מֻתֶּרֶת לְהִנָּשֵׂא לוֹ</b>. שאין איסור לבנות ישראל להינשא לחללים (ראה לקמן יט,יא).
<b>הַנִּרְבַּעַת לִבְהֵמָה אַף עַל פִּי שֶׁהִיא בִּסְקִילָה</b>. שהיא עברה חמורה (הלכות סנהדרין טו,י).
<b>שֶׁהֲרֵי לֹא נִבְעֲלָה לְאָדָם</b>. האסור לה (וראה לקמן ה"ה, לעיל יז,יד, הלכות תרומות ו,יא).
<b>וְהַבָּא עַל הַנִּדָּה... אֵינָהּ אֲסוּרָה לְהִנָּשֵׂא לוֹ</b>. אף שמדובר בביאה אסורה, אין כאן איסור נישואין.
<h3> ב</h3>
<b>הַבָּא עַל הַפְּנוּיָה</b>. רווקה, בלא קידושין.
<b>קְדֵשָׁה שֶׁהִפְקִירָה עַצְמָהּ לַכֹּל</b>. מיוחדת ומופקרת לזנות.
<b>שֶׁהִיא בְּמַלְקוּת</b>. שיש בזה איסור לאו (הלכות אישות א,ד).
<b>לְאֶחָד מֵאִסּוּרֵי לָאוִין הַשָּׁוִין בַּכֹּל</b>. כגון ממזר ונתין (ראה בהלכה הבאה, ובהלכות אישות א,ז-ח).
<b>מֵאִסּוּרֵי עֲשֵׂה</b>. גר מצרי או אדומי (ראה שם).
<b>מִשּׁוּם עֶרְוָה</b>. באיסור כרת (הלכות אישות א,ה).
<b>אוֹ לְגוֹי וְעֶבֶד</b>. שאף בהם אין הקידושין תופסים (ראה לעיל יב,ג).
<h3> ג</h3>
<b>אֲפִלּוּ נִתְגַּיְּרָה וְנִשְׁתַּחְרְרָה פְּחוּתָה מִבַּת שָׁלֹשׁ שָׁנִים</b>. שהתגיירה לפני שהייתה ראויה לביאה (לעיל א,יג).
<b>מִכָּאן אָמְרוּ</b>. מתוך הכלל שנתבאר עד כה.
<b>נָתִין אוֹ מַמְזֵר... אוֹ פְּצוּעַ דַּכָּא וּכְרוּת שָׁפְכָה</b>. שכל אלה איסורי לאו ועשה.
<b>כֹּהֶנֶת נִפְסְלָה מִן הַתְּרוּמָה</b>. שבת כהן שהתחללה אסורה לאכול בתרומה (הלכות תרומות ו,ז).
<b>יְבָמָה שֶׁבָּא עָלֶיהָ זָר</b>. מי שאינו האח של בעלה, ואסורה להינשא לו עד שיחלוץ לה אחי בעלה (הלכות ייבום וחליצה ב,יח).
<b>וְהָאַיְלוֹנִית</b>. אישה שהתפתחותה המינית פגומה, ואינה יכולה ללדת (הלכות אישות ב,ו).
<b>מֻתֶּרֶת לְכֹהֵן וְאֵינָהּ זוֹנָה</b>. שאין איסור עצמי בנישואי איילונית, אלא לאדם שלא קיים מצוות פרייה ורבייה (ראה שם טו,ז).
<h3> ד</h3>
<b>הַשְּׁנִיּוֹת</b>. קרובות משפחה האסורות מדברי סופרים (לפירוטן ראה הלכות אישות א,ו).
<b>וְכַיּוֹצֵא בָּהֶן</b>. נשים נוספות האסורות להינשא מדברי חכמים.
<b>קְרוֹבַת חֲלוּצָתוֹ</b>. שקרובות החלוצה אסורות לחולץ מדברי סופרים, כאילו היו קרובות אשתו.
<b>אוֹ עַל חֲלוּצָתוֹ</b>. שאף אלמנת אחיו אחר שחלץ לה אסורה לו מדברי סופרים.
<b>כְּמוֹ שֶׁבֵּאַרְנוּ בְּהִלְכוֹת יִבּוּם</b>. א,יב-יג.
<h3> ה</h3>
<b>כְּמוֹ שֶׁיִּתְבָּאֵר</b>. לקמן יט,יא.
<b>וְנַעֲשֵׂית זוֹנָה</b>. ונאסרה לכהן (כדלעיל ה"א).
<b>אֶלָּא בַּפְּגִימָה</b>. בבעילה שיש בה פגם, של אדם האסור לה, ולא מעשה האסור.
<b>וּמִפִּי הַשְּׁמוּעָה</b>. במסורת חכמים.
<b>כְּמוֹ שֶׁבֵּאַרְנוּ</b>. לעיל א-ד.
<h3> ו</h3>
<b>שֶׁלֹּא כְּדַרְכָּהּ</b>. מאחוריה.
<b>מִשֶּׁהֶעֱרָה</b>. להגדרת העראה ראה לעיל א,י.
<b>בַּת שָׁלֹשׁ שָׁנִים וְיוֹם אֶחָד... בֶּן תֵּשַׁע שָׁנִים וְיוֹם אֶחָד</b>. שאז הם ראויים לביאה (לעיל א,יג).
<b>בֵּין בְּאֹנֶס בֵּין בְּרָצוֹן נִפְסְלָה לִכְהֻנָּה</b>. שהרי זו ביאת איסור.
<h3> ז</h3>
<b>לוֹקֶה עָלֶיהָ מִשּׁוּם טֻמְאָה</b>. כדין אשת איש שזינתה ברצון.
<b>לֹא יוּכַל בַּעְלָהּ הָרִאשׁוֹן... לָשׁוּב לְקַחְתָּהּ</b>. המשך הכתוב: “אחרי אשר הטמאה". ומכאן למדו כי אשת איש שנבעלה לאחֵר באיסור — אסורה לבעלה באיסור לאו (הלכות גירושין יא,יד).
<b>הַכֹּל בַּכְּלָל וכו'</b>. הפסוק<br>			 <br>			כולל את כל הנשים שנבעלו באיסור.
<b>פֵּרֵט לְךָ הַכָּתוּב בְּאֵשֶׁת יִשְׂרָאֵל וכו'</b>. לגבי אשת ישראל, מורה הכתוב בפירוש שאינה נאסרת עליו באונס, אלא רק בזנות במזיד.
<b>וְהִיא לֹא נִתְפָּשָׂה</b>. כשלא נאנסה אסורה, ואם נאנסה מותרת, ודין זה הוא רק באשת ישראל (הלכות אישות כד,יט).
<b>אֲבָל אֵשֶׁת כֹּהֵן... שֶׁהֲרֵי הִיא זוֹנָה</b>. שנבעלה בעילה למי שאסורה להינשא לו, ולפיכך שייכת באיסור הטומאה.
<h3> ח</h3>
<b>הֲרֵי זוֹ אֲסוּרָה לִכְהֻנָּה</b>. משום שנבעלה באיסור. ואם ימות בעלה אסורה להינשא לכהן.
<b>הֲרֵי זוֹ אֵינָהּ אֲסוּרָה עָלָיו שֶׁמָּא נָתְנָה עֵינֶיהָ בְּאַחֵר</b>. האומרת שנבעלה אינה נאמנת, מפני שחוששים שמא בדתה את הדברים כדי להכריח את בעלה לגרשה, ותוכל להינשא לאחר. וכן עד אחד אינו נאמן לאסור אישה לבעלה.
<b>נֶאֱמֶנֶת... נֶאֱמָן לוֹ</b>. הוא מאמין להם (ראה גם הלכות אישות כד,יז-יח, כד,כג).
<h3> ט</h3>
<b>כְּמוֹ שֶׁבֵּאַרְנוּ</b>. בהלכה הקודמת.
<b>אֲסוּרָה לְכָל כֹּהֵן שֶׁבָּעוֹלָם</b>. לכהנים אחרים משום זונה.
<b>הוֹדָת</b>. הודתה.
<b>וְנַעֲשֵׂית כַּחֲתִיכָה הָאֲסוּרָה</b>. כדבר האסור מצד עצמו, שנאמן אדם לאסור עצמו בהודאת פיו (ראה לעיל יג,ח, הלכות גירושין יב,א-ג).
<h3> י</h3>
<b>גְּדוֹלָה אוֹ קְטַנָּה</b>. שבדין זה אין הבדל בין גדולה לקטנה (השווה לקמן הי"א).
<b>וְאַחַר זְמַן בָּא עָלֶיהָ וְטָעַן שֶׁמְּצָאָהּ דְּרוּסַת אִישׁ</b>. שעבר זמן מה אחר הקידושין עד שבא עליה, וגילה שהיא בעולה.
<b>שֶׁמָּא קֹדֶם קִדּוּשִׁין נִבְעֲלָה וכו'</b>. שיש ספק אם נבעלה כשהייתה פנויה, ואז אינה אסורה לו, או שנבעלה אחרי הקידושין, שכבר היא אשת איש, ונאסרת משום זונה.
<b>כְּמוֹ שֶׁבֵּאַרְנוּ</b>. לעיל ה"ז.
<h3> יא</h3>
<b>אִם קִדְּשָׁהּ אָבִיהָ</b>. ובאופן זה חלים קידושין מן התורה אף בקטנה (הלכות אישות ג,יא)
<b>וְהִיא פְּחוּתָה מִבַּת שָׁלֹשׁ שָׁנִים וְיוֹם אֶחָד</b>. שאף אם נבעלה קודם לכן, בתוליה חוזרים (שם יא,ג).
<b>וְטָעַן</b>. הבעל לאחר הנישואין.
<b>שֶׁאֵין כָּאן אֶלָּא סָפֵק אֶחָד</b>. שהרי נמצאה שאינה בתולה, ובוודאי נבעלה אחרי הקידושין.
<b>וּסְפֵק אִסּוּר שֶׁל תּוֹרָה לְהַחֲמִיר</b>. ראה הכלל הלכות ממרים א,ה.
<h3> יב</h3>
<b>כָּל אִשָּׁה שֶׁקִּנֵּא לָהּ בַּעְלָהּ וְנִסְתְּרָה</b>. שבעלה הזהיר אותה שלא להתייחד עם אדם, והיא התייחדה אתו אחר כך, ובכך נאסרת על בעלה עד שתשתה מי סוטה לברר אם זנתה (הלכות סוטה א,א-ב).
<b>סְפֵק זוֹנָה</b>. שבלא שתיית המים לא נתברר אם זנתה.
<b>שֶׁלֹּא רָצָת הִיא לִשְׁתּוֹת בֵּין שֶׁלֹּא רָצָה הוּא</b>. שאין משקים אותה במצבים אלו (שם ב,א).
<b>עֵדוּת שֶׁמָּנְעָה אוֹתָהּ מִלִּשְׁתּוֹת</b>. שעד אחד מעיד שזנתה, ואסורה לשתות (שם א,יד).
<b>שֶׁקִּנְּאוּ לָהּ בֵּית דִּין</b>. שאם הבעל אינו יכול לקנא, בית הדין מקנא במקומו, אך אין משקים אותה (שם א,י-יא).
<b>הַנָּשִׁים שֶׁאֵינָן רְאוּיוֹת לִשְׁתּוֹת</b>. ראה שם ב,ב.
<h3> יג</h3>
<b>וְהָלַךְ לוֹ</b>. ואין אפשרות לברר מי הוא, ואם הוא פוסל אותה בביאתו.
<b>וְאָמְרָה אָדָם כָּשֵׁר</b>. שאינו פסול ייחוס.
<b>הֲרֵי זוֹ נֶאֱמֶנֶת</b>. וכשרה לכהונה (וראה לעיל טו,יא).
<h3> יד</h3>
<b>פָּרָשַׁת דְּרָכִים</b>. מפגש דרכים.
<b>בַּקְּרָנוֹת שֶׁבַּשָּׂדֶה</b>. שמחוץ לעיר.
<b>מַעֲלָה בַּיִּחוּסִין</b>. חומרה בענייני ייחוס וקשרי נישואין (לדוגמאות נוספות ראה לעיל יג,י, טו,כא).
<b>שְׁנֵי רֻבּוֹת</b>. שרוב העוברים במקום כשרים, וכן רוב אנשי העיר שאותם עוברים יצאו ממנה.
<b>וְאִם נִשֵּׂאת לֹא תֵּצֵא</b>. שאין זו אלא מעלה ביוחסין, ומן הדין די באמירתה שנבעלה לכשר.
<h3> טו</h3>
<b>רָאוּהָ שֶׁנִּבְעֲלָה בָּעִיר</b>. ולא מחוצה לה.
<b>שֶׁכָּל הַקָּבוּעַ כְּמֶחֱצָה עַל מֶחֱצָה הוּא</b>. שכל צד בספק הקבוע במקומו נחשב כגורם שקול לצד הספק שכנגדו, וחוששים לו אפילו אם הוא מועט (לכלל זה ראה הלכות חמץ ומצה ב,י).
<h3> טז</h3>
<b>הָיְתָה אִלֶּמֶת וכו'</b>. ואין אפשרות שתאמר שנבעלה לכשר (וראה לעיל טו,יב).
<b>שְׁנֵי הָרֻבִּין</b>. כדלעיל הי"ד.
<h3> יז</h3>
<b>הַשְּׁבוּיָה</b>. אישה שנשבתה בידי גויים, וקיים חשש שנבעלה לגוי.
<b>וְהִיא בַּת שָׁלֹשׁ שָׁנִים וְיוֹם אֶחָד</b>. שקודם לכן אין ביאתה ביאה (לעיל א,יג), ואינה נפסלת לכהונה בכך.
<b>וַאֲפִלּוּ עֶבֶד אוֹ אִשָּׁה אוֹ קָרוֹב</b>. שבדרך כלל פסולים לעדות (הלכות עדות ט,א).
<b>וּשְׁתֵּי שְׁבוּיוֹת שֶׁהֵעִידָה כָּל אַחַת מֵהֶן לַחֲבֶרְתָּהּ הֲרֵי אֵלּוּ נֶאֱמָנוֹת</b>. שהאישה נאמנת בעדות זו, ואין חוששים שכל אחת מהן משקרת בתמורה לעדותה של חברתה.
<b>הוֹאִיל וְאִסּוּר כָּל הַסְּפֵקוֹת מִדִּבְרֵי סוֹפְרִים</b>. ובכללם איסור שבויה, ולכן הקלו בו (וראה דוגמאות נוספות הלכות כלאיים י,כז, הלכות טומאת מת ט,יב).
<h3> יח</h3>
<b>מֵשִׂיחַ לְפִי תֻּמּוֹ</b>. מדבר ללא כוונה להעיד.
<b>וְדַעְתִּי עַל אִמִּי</b>. ולא נפרדתי ממנה כלל.
<h3> יט</h3>
<b>הַבַּעַל</b>. הכהן.
<b>שִׁפְחָתָהּ לֹא תָּעִיד לָהּ</b>. ששפחתה עשויה לשקר לטובתה.
<h3> כ</h3>
<b>שֶׁמָּא עֵינָיו נָתַן בָּהּ</b>. שחושדים ששיקר והעיד שהיא טהורה, משום שרצה לשאת אותה.
<b>וְאִם פְּדָיָהּ וְהֵעִיד לָהּ</b>. הכהן הוא זה שפדה אותה מהשבי, תמורת תשלום.
<b>שֶׁאִלּוּ לֹא יָדַע שֶׁהִיא טְהוֹרָה וכו'</b>. שבלא שהיה מברר מלכתחילה שהיא טהורה, לא היה מוציא את כספו כדי לפדותה.
<h3> כא</h3>
<b>שֶׁהַפֶּה שֶׁאָסַר הוּא הַפֶּה שֶׁהִתִּיר</b>. כשם שסומכים על דבריה להחשיבה כשבויה, כך מאמינים לה שטהורה היא. (לעיקרון זה ראה לעיל יג,י, הלכות גירושין יב,א).
<b>וַאֲפִלּוּ הָיָה שָׁם עֵד אֶחָד</b>. כל עוד אין עדות שהייתה שבויה, מלבד דבריה.
<b>עַד שֶׁיָּעִיד לָהּ אֶחָד שֶׁהִיא טְהוֹרָה</b>. שדי בעד אחד (לעיל הי"ז).
<b>מֵעִיד שֶׁנִּטְמֵאת</b>. שנבעלה לגוי.
<b>הֲרֵי זוֹ מֻתֶּרֶת</b>. כי בדין השבויה הקלו (לעיל הי"ז, ולקמן הכ"ג).
<h3> כב</h3>
<b>וְהִתִּירוּהָ בֵּית דִּין לְהִנָּשֵׂא</b>. כנאמר בהלכה הקודמת.
<b>תִּנָּשֵׂא לְכַתְּחִלָּה וְלֹא תֵּצֵא מֵהֶתֵּרָהּ</b>. שכבר הותרה.
<b>וַאֲפִלּוּ נִכְנַס אַחֲרֶיהָ הַשַּׁבַּאי</b>. שמיד אחריה בא מי ששבה אותה אל בית הדין, והדיינים הם אפוא עדים שנשבתה.
<b>וּמְשַׁמְּרִין אוֹתָהּ מֵעַתָּה עַד שֶׁתִּפָּדֶה</b>. שמאותו הזמן והלאה מקפידים שתהיה לה שמירה שלא תיבעל באיסור.
<h3> כג</h3>
<b>הֲרֵי זוֹ תֵּצֵא</b>. שהתברר על פי עדות בעלת תוקף, כי ההיתר היה בטעות.
<b>שֶׁבַּשְּׁבוּיָה הֵקֵלּוּ</b>. ולכן אין מדקדקים מלכתחילה לברר את העובדות בעדים, אלא מסתפקים במה שיש בפני בית הדין.
<h3> כד</h3>
<b>וַהֲרֵי הִיא קְטַנָּה</b>. אם היא עדיין קטנה (ראה הלכות אישות ג,יא, ט,י).
<b>אֵינוֹ נֶאֱמָן לְהַחֲזִיקָהּ גְּרוּשָׁה</b>. שכבר אינה ברשותו.
<b>שֶׁנֶּאֱמַר אֶת בִּתִּי נָתַתִּי וכו'</b>. מפסוק זה למדו שהאב נאמן לאסרה משום אישות.
<b>אֲבָל לֹא לְפָסְלָהּ מִשּׁוּם זְנוּת</b>. שאינו נאמן בכך מן התורה.
<h3> כה</h3>
<b>מֻתֶּרֶת לָדוּר עִמּוֹ בְּחָצֵר אַחַת</b>. על אף שקיים חשש מסוים שמא יבואו לזנות. ולהבדיל מכהן שגרש את אשתו, שאסורים לגור יחד אף באותו מבוי (ראה לקמן כא,כז).
<b>תָּמִיד לְשָׁמְרוֹ</b>. שלא יתייחד עמה.
<h3> כו</h3>
<b>עַד שֶׁיִּרְאוּ אוֹתָהּ וְתֵעָשֶׂה בִּרְשׁוּתָן</b>. שאם תנסה לברוח יראו אותה, ויתפסוה.
<b>אֶלָּא מִי שֶׁהָיְתָה מִבַּת שָׁלֹשׁ שָׁנִים וּלְמַטָּה</b>. מלבד אלה, שאין ביאתן נחשבת ביאה.
<b>כְּמוֹ שֶׁבֵּאַרְנוּ</b>. לעיל הי"ז.
<h3> כז</h3>
<b>וְלֹא יֵדְעוּ בָּהּ</b>. שלא ישימו לב לכך שנמלטה.
<b>מַחֲבוֹאָה</b>. מקום מחבוא.
<b>אֵינָהּ מַחֲזֶקֶת אֶלָּא אַחַת</b>. שבמחבוא יש מקום לאחת בלבד.
<h3> כח</h3>
<b>מִתּוֹךְ שֶׁיְּכוֹלָה לוֹמַר נִמְלַטְתִּי וכו'</b>. שמאמינים לה שהיא טהורה, שאילו רצתה לשקר הייתה טוענת שנמלטה או התחבאה, והייתה נאמנת בכך.
<h3> כט</h3>
<b>אוֹתָהּ מַלְכוּת</b>. של השלטון של אותה מדינה.
<b>שֶׁהֵן מִתְיַשְּׁבִין בָּעִיר וְאֵינָן יְרֵאִין</b>. שאינם פוחדים שצבא אחר יבוא להילחם בהם.
<b>מַלְכוּת אַחֶרֶת</b>. שלטון של מקום אחר.
<b>שֶׁפָּשַׁט וְשָׁטַף וְעָבַר</b>. שכבש את העיר.
<b>שֶׁהֵן עוֹסְקִין בַּשָּׁלָל וּבוֹרְחִין לָהֶן</b>. מפחד הצבא המקומי.
<b>וְאִם שָׁבוּ נָשִׁים וכו'</b>. שאין מקלים בשלטון אחר, אם שבו נשים ונעשו ברשותם.
<h3> ל</h3>
<b>שֶׁנֶּחְבְּשָׁה</b>. נכלאה.
<b>עַל יְדֵי מָמוֹן</b>. בגלל סיבה ממונית.
<b>וְעַל יְדֵי נְפָשׁוֹת</b>. בהאשמה שיש בה דין מוות.
<b>שֶׁיַּד יִשְׂרָאֵל תַּקִּיפָה עַל הַגּוֹיִם וְהֵם יְרֵאִין מֵהֶן</b>. שהגויים מפחדים מישראל, ולכן ישמרו על האישה שנחבשה משום ממון.
<b>כֵּיוָן שֶׁנַּעֲשֵׂית בִּרְשׁוּת גּוֹיִם נֶאֶסְרָה</b>. שאינם מקפידים לשמרה.
<b>כְּמוֹ שֶׁבֵּאַרְנוּ</b>. לעיל הי"ז.
<h2>פרק יט</h2>
<h3> א</h3>
<b>שֶׁנּוֹלְדָה מֵאִסּוּרֵי כְּהֻנָּה</b>. מנישואין של כהן עם אחת מהנשים האסורות לכהונה (לפירוטן ראה לעיל יז,א).
<b>אַחַת מִן הַנָּשִׁים... נִתְחַלְּלָה</b>. והיא אסורה מעתה לכהן אף באיסור חללה (ראה לעיל יז,י).
<b>אֲבָל הַכֹּהֵן עַצְמוֹ שֶׁעָבַר הָעֲבֵרָה לֹא נִתְחַלֵּל</b>. שאין קדושת הכהונה פוקעת ממנו (ראה הלכות ביאת מקדש ו,ט).
<h3> ב</h3>
<b>בֵּין שֶׁנִּבְעֲלָה בְּאֹנֶס וכו'</b>. ככל ביאה הפוסלת בכהנים (לעיל יח,ו).
<h3> ג</h3>
<b>עַל הַגְּרוּשָׁה אוֹ עַל הַזּוֹנָה</b>. האסורות לו (לעיל יז,א).
<b>אוֹ עַל הָאַלְמָנָה</b>. האסורה לכהן גדול בלבד (לעיל יז,ג).
<b>שֶׁנָּשָׂא בְּעוּלָה וּבָא עָלֶיהָ</b>. שמתחללת רק אם נישאה לו (ראה לעיל יז,טו), משום שאיסורה נלמד מן המצווה “והוא אשה בבתוליה יקח" (ויקרא כא,יג), ואם עבר עליו חיללה.
<b>הַוָּלָד חָלָל</b>. שנולד מנישואי כהן עם אישה האסורה לו.
<b>כֹּהֵן שֶׁקִּדֵּשׁ וכו'</b>. ולא היו נישואין.
<b>לֹא נִתְחַלְּלָה</b>. מפני שעדיין לא נבעלה, כדלעיל.
<b>שֶׁכָּל נְשׂוּאָה בְּחֶזְקַת בְּעוּלָה</b>. שכך מניחים בכל מקרה (הלכות אישות יא,א-ב).
<h3> ד</h3>
<b>בּוֹגֶרֶת</b>. שעברו שישה חודשים מזמן שנעשתה נערה (לעיל יז,יג).
<b>מֻכַּת עֵץ</b>. שאבדו בתוליה כתוצאה מחבלה, ולא עקב בעילה (לעיל יז,יד).
<b>שֶׁנָּשָׂא בּוֹגֶרֶת אוֹ מֻכַּת עֵץ לֹא חִלְּלָהּ</b>. . ואף מותר לו לקיימן (לעיל יז,טו).
<b>בָּעַל בְּעוּלָה בְּלֹא נִשּׂוּאִין לֹא חִלְּלָהּ</b>. שהבעולה אסורה לו בנישואין דווקא, כדלעיל בהלכה הקודמת.
<h3> ה</h3>
<b>עֶרְוָה מִן הָעֲרָיוֹת</b>. האסורות באיסור כרת (לעיל ברשימת המצוות בראש חטיבת ההלכות, מצוות א-כב).
<b>חוּץ מִנִּדָּה</b>. שמותרת להינשא לו.
<b>מֵחַיָּבֵי לָאוִין הַשָּׁוִין בַּכֹּל</b>. שאסורים לכל ישראל (לפירוטן ראה הלכות אישות א,ז).
<b>כְּמוֹ שֶׁבֵּאַרְנוּ</b>. לעיל יח,א-ב.
<b>בִּיאָה שְׁנִיָּה</b>. פעם נוספת, לאחר שעשאה זונה בביאה ראשונה.
<b>נַעֲשֵׂית חֲלָלָה וְזַרְעוֹ מִמֶּנָּה חֲלָלִים</b>. מאותו הזמן ולהבא, וקודם לכך אינה חללה.
<b>כֹּהֵן שֶׁבָּא עַל זְקוּקָה לְיָבָם</b>. יבמה הממתינה לייבום או חליצה מאחי בעלה, ואסורה להינשא לזר (הלכות ייבום וחליצה ב,יח), וכהן זר בא עליה.
<h3> ו</h3>
<b>הַגִּיֹּרֶת וְהַמְשֻׁחְרֶרֶת</b>. שאינן בנות ישראל (לעיל יח,א), ודינן כזונות האסורות לכהונה.
<b>שֶׁאֵין אִסּוּר הַנִּדָּה מְיֻחָד בַּכֹּהֲנִים אֶלָּא שָׁוֶה בַּכֹּל</b>. ומשום כך אין כאן דין חלל. ואינה נעשית זונה בביאה זו משום שמותרת להינשא לו (וראה לעיל יח,א).
<h3> ז</h3>
<b>בֵּין מִמֶּנּוּ</b>. שהתעברה כשהייתה נשואה לו, וגירשה והחזירה.
<b>לֹא בָּא מִטִּפַּת עֲבֵרָה</b>. שהוולד לא נוצר בעברה, שהרי התעברה קודם שנישאו באיסור.
<h3> ח</h3>
<b>כְּבָר בֵּאַרְנוּ</b>. לעיל יז,ז.
<b>מִדִּבְרֵיהֶם</b>. מגזרת חכמים, ולא מן התורה.
<b>אִסּוּר הַשָּׁוֶה בַּכֹּל וְאֵינוֹ מְיֻחָד בַּכֹּהֲנִים</b>. ואין בו דין חללות. ואינה נעשית זונה בביאה זו, מכיוון שמדובר באיסור מדברי חכמים.
<h3> ט</h3>
<b>סְפֵק גִּיֹּרֶת אוֹ מְשֻׁחְרֶרֶת</b>. שספק אם הן בנות ישראל או נולדו גויות (ראה דוגמה לעיל יב,טו-טז).
<b>סְפֵק גְּרוּשָׁה</b>. שהיו קידושיה בספק והתגרשה, או שהתגרשה בספק.
<b>סְפֵק אַלְמָנָה</b>. שהתקדשה בספק, ומת בעלה (לעיל יז,יב).
<h3> י</h3>
<b>הַחֲלָלִים שְׁלֹשָׁה</b>. משלושה סוגים.
<b>חֻמְרֵי כֹּהֲנִים וְחֻמְרֵי יִשְׂרָאֵל</b>. שצריך להחמיר לכל צד, שמא הוא כהן ושמא הוא ישראל.
<b>הֲרֵי הוּא כְּזָר</b>. שאין עליו דין כהונה כלל.
<b>אֱמֹר אֶל הַכֹּהֲנִים בְּנֵי אַהֲרֹן</b>. ובהמשך הפרשה מפורטים דיני הכהנים: איסור להיטמא למת, איסור לשאת זונה חללה וגרושה, ואכילת תרומה.
<b>אַף עַל פִּי שֶׁהֵן בְּנֵי אַהֲרֹן עַד שֶׁיִּהְיוּ בְּכִהוּנָם</b>. שאין בני אהרון מצווים בדין הכהונה, אם הופקעו מקדושת הכהונה.
<h3> יא</h3>
<b>כְּמוֹ שֶׁבֵּאַרְנוּ</b>. לעיל יח,ג.
<b>אֲבָל הַכֹּהֶנֶת</b>. בת כהן.
<b>שֶׁלֹּא הֻזְהֲרוּ כְּשֵׁרוֹת לְהִנָּשֵׂא לִפְסוּלִין</b>. שאין עליהן כל הגבלה בנישואיהן.
<b>הַגֵּר מֻתָּר לִשָּׂא מַמְזֶרֶת וּמֻתָּר לִשָּׂא כֹּהֶנֶת</b>. שרשאי לבוא על כל דרגות הייחוס.
<h3> יב</h3>
<b>שֶׁנָּשְׂאוּ אֵלּוּ מֵאֵלּוּ</b>. בלא שהתערבו בישראלים.
<b>הֲרֵי אוֹתָהּ הַבַּת אֲסוּרָה לְכֹהֵן</b>. שדינה כגיורת (וראה לעיל טו,ח).
<b>וְהוֹרָתָהּ</b>. היווצרותה ברחם אימה.
<b>בִּקְדֻשָּׁה</b>. בקדושת ישראל, לאחר שהתגיירו שני הוריה.
<b>בִּתּוֹ כְּשֵׁרָה לִכְהֻנָּה לְכַתְּחִלָּה</b>. שהיא כישראלית לכל דבר (ראה לעיל טו,ט).
<h3> יג</h3>
<b>מִצְרִי שֵׁנִי</b>. שהוריו מצרים שהתגיירו.
<b>אַף עַל פִּי שֶׁבִּיאָתָן בַּעֲבֵרָה</b>. שהם אסורים לבוא בקהל (לעיל יב,יח-יט).
<b>כְּמוֹ שֶׁבֵּאַרְנוּ</b>. לעיל יח,ג.
<b>בְּנוֹתֵיהֶם כְּשֵׁרוֹת</b>. שאינן חללות כי לא נולדו מאיסור כהונה, וכן בת עמונית או גיורת מצרית בדור השלישי מותרות לבוא בקהל.
<h3> יד</h3>
<b>זַרְעוֹ מִמֶּנָּה חֲלָלִים</b>. שביוחסי ישראל הוולד הולך אחר הזכר (כדלקמן הל' טו-טז).
<b>יִשְׂרָאֵל שֶׁנָּשָׂא חֲלָלָה הַוָּלָד כָּשֵׁר</b>. שהולכים אחר הזכר.
<h3> טו</h3>
<b>מֻתָּרִין לָבֹא זֶה בָּזֶה</b>. להינשא אלו לאלו.
<b>שֶׁנֶּאֱמַר וַיִּתְיַלְדוּ עַל מִשְׁפְּחֹתָם לְבֵית אֲבֹתָם</b>. ומפסוק זה שנאמר לגבי המפקד של ישראל במדבר, לומדים שכל אחד מתייחס למשפחת אביו.
<b>בֵּית אָבִיו הִיא מִשְׁפַּחְתּוֹ</b>. שהייחוס נקבע לפי האב.
<h3> טז</h3>
<b>הַבֵּן יִשְׂרְאֵלִי</b>. ואסור בממזרת (לעיל טו,ט), והבת מותרת לכהונה (לעיל הי"ב).
<h3> יז</h3>
<b>וּמֻתָּר לִשָּׂא מֵהֶן לְכַתְּחִלָּה</b>. בלא בדיקה.
<b>שֶׁמִּתְגָּרוֹת זוֹ בָּזוֹ תָּמִיד</b>. מסתכסכות כל הזמן.
<b>מַצָּה וּמְרִיבָה</b>. ריב.
<b>וְעַז פָּנִים</b>. חצוף.
<b>מִינֵי פַּסְלָנוּת הֵן</b>. סימנים המעידים על פסול ייחוס.
<b>כָּל הַפּוֹסֵל אֶת אֲחֵרִים</b>. מקלל אותם ואומר שהם פסולי ייחוס.
<b>שֶׁנּוֹתֵן שֶׁמֶץ</b>. מטיל דופי.
<b>שֶׁמָּא גִּבְעוֹנִי הוּא</b>. הפסולים לבוא בקהל (ראה לעיל יב,כב-כד).
<b>וְהַגִּבְעֹנִים לֹא מִבְּנֵי יִשְׂרָאֵל הֵמָּה</b>. שהם חסרים את התכונות הטובות של בני ישראל (ראה גם הלכות תשובה ב,י).
<b>וְלֹא רִחֲמוּ בְּנֵי שָׁאוּל</b>. שביקשו להרוג אותם כנקמה על כך ששאול הרג בגבעונים (ראה שמואל ב כא,א-יד).
<b>וְהֵם עָשׂוּ עִמָּהֶם חֶסֶד וְהֶחֱיוּם בַּתְּחִלָּה</b>. שבני ישראל כרתו ברית עם הגבעונים, והגנו עליהם אף לאחר שנתגלתה תרמיתם (ראה יהושע פרק ט).
<h3> יח</h3>
<b>שֶׁקָּרָא עָלֶיהָ עַרְעָר</b>. יצא עליה שם שהיא פסולה.
<b>הֲרֵי זוֹ סָפֵק</b>. ואין לשאת מהן לכתחילה בלא בדיקה.
<b>אַרְבַּע אִמָּהוֹת שֶׁהֵן שְׁמוֹנֶה</b>. ארבע קבוצות של אמהות, שהן שמונה נשים.
<h3> יט</h3>
<b>לִבְדֹּק זוּג אֶחָד</b>. בדורות שמעליהן.
<b>שֶׁהָעֵרוּב בִּלְוִיִּם וְיִשְׂרְאֵלִים יָתֵר מִן הַכֹּהֲנִים</b>. הסיכוי שיתערב בהם פסול גדול יותר, שהכהנים מקפידים על ייחוסם מאוד.
<h3> כ</h3>
<b>יְחָרֵף</b>. יקלל.
<b>וְאִלּוּ הָיָה שָׁם פְּסוּל הָיָה נִשְׁמָע</b>. שאילו היה פסול כלשהו בייחוסו, היה הדבר מתגלה במהלך מריבה.
<h3> כא</h3>
<b>שֶׁלֹּא הֻזְהֲרוּ כְּשֵׁרוֹת לְהִנָּשֵׂא לִפְסוּלִים</b>. לפסולי כהונה.
<h3> כב</h3>
<b>וְשׁוֹתֵק</b>. שאינו מוחה.
<b>נָתִין</b>. מזרע הגבעונים.
<b>חוֹשְׁשִׁין לוֹ וּלְמִשְׁפַּחְתּוֹ</b>. שמא הפסול הזה אכן מצוי בהם.
<b>כְּמוֹ שֶׁבֵּאַרְנוּ</b>. לעיל הי"ח.
<h3> כג</h3>
<b>כָּל אַלְמָנָה מֵאוֹתָהּ מִשְׁפָּחָה אֲסוּרָה לְכֹהֵן לְכַתְּחִלָּה</b>. שאשת חלל נעשית זונה (לעיל יח,א), ולגבי כל אלמנה מהם יש להסתפק אם זו אשת החלל.
<b>שְׁתֵּי סְפֵקוֹת</b>. שאף בצד האיסור של הספק קיים ספק נוסף (לעיקרון זה ראה לעיל יח,י).
<b>שֶׁאֵשֶׁת מַמְזֵר</b>. נעשית זונה.
<b>כְּמוֹ שֶׁבֵּאַרְנוּ</b>. לעיל יח,ג.
<h2>פרק כ</h2>
<h3> א</h3>
<b>שֶׁבַּזְּמַן הַזֶּה</b>. בימינו.
<b>בַּחֲזָקָה הֵם כֹּהֲנִים</b>. שהם מוחזקים וידועים ככהנים, אך אין ודאות בדבר.
<b>בְּקָדְשֵׁי הַגְּבוּל</b>. מתנות כהונה שהן קדושות, הנאכלות בכל גבול ארץ ישראל: תרומה, תרומת מעשר וחלה.
<b>תְּרוּמָה שֶׁל דִּבְרֵיהֶם</b>. שמחויבים בה מתקנת חכמים (ראה לקמן ה"ג).
<h3> ב</h3>
<b>וְהוּא הַכֹּהֵן שֶׁשִּׁמֵּשׁ עַל גַּבֵּי הַמִּזְבֵּחַ</b>. שהוא בוודאי כהן מיוחס.
<b>שֶׁאִלּוּ לֹא בָּדְקוּ בֵּית דִּין הַגָּדוֹל וכו'</b>. שבית הדין היו בודקים את ייחוסו של כל כהן בטרם החל לעבוד במקדש (הלכות ביאת מקדש ו,יא).
<b>אֵין בּוֹדְקִין מִן הַמִּזְבֵּחַ וּלְמַעְלָה</b>. שאין צורך לבדוק את ייחוסו של מי שהקריב על המזבח, שבוודאי בדקוהו לפני שהעלוהו והוא כהן.
<b>וְלֹא מִן הַסַּנְהֶדְרִין וּלְמַעְלָה</b>. שאין לבדוק את ייחוסו של מי שהתמנה לסנהדרין, שבוודאי בדקוהו לפני שמינוהו<br>			 <br>			(הלכות סנהדרין ב,א-ב).
<h3> ג</h3>
<b>חַלָּה... אֵינָהּ שֶׁל תּוֹרָה</b>. אלא החיוב בה הוא מדברי חכמים.
<b>שֶׁנֶּאֱמַר בְּבֹאֲכֶם אֶל הָאָרֶץ</b>. לגבי מצוות הפרשת חלה.
<b>וּכְשֶׁעָלוּ בִּימֵי עֶזְרָא לֹא עָלוּ כֻּלָּם</b>. כשחזרו ישראל מבבל לארץ ישראל, בראשית ימי בית המקדש השני, באו רק חלק מן העם, ולכן לא התחייבו מן התורה להפריש חלה אף במקומות שאותם כבשו (ראה גם הלכות ביכורים ה,ה).
<b>וְכֵן תְּרוּמָה בַּזְּמַן הַזֶּה</b>. שאף בעניינה קיימת דרשה דומה (ראה הלכות תרומות א,כו).
<h3> ד</h3>
<b>שֶׁהָיָה אוֹכֵל תְּרוּמָה שֶׁל תּוֹרָה</b>. בזמן שנוהגת מן התורה.
<b>וְאֵין מַעֲלִין לְיִחוּסִין</b>. להחשיבו ככהן מיוחס.
<b>מִנְּשִׂיאַת כַּפַּיִם</b>. שהכהנים מברכים את העם (הלכות תפילה יד,ג).
<b>מִקְּרִיאָה בַּתּוֹרָה רִאשׁוֹן</b>. שזו זכות הכהנים (שם יב,יח).
<b>מֵחִלּוּק תְּרוּמָה בְּבֵית הַגֳּרָנוֹת</b>. חלוקת התרומה בגורן התבואה, שם מקבלים הכהנים את התרומה (הלכות תרומות יב,יז).
<b>וְלֹא עַל פִּי עֵד אֶחָד</b>. אלא על פי שניים (כדלעיל ה"ב), שיש צורך בוודאות גמורה לעניין ייחוסין.
<h3> ה</h3>
<b>אֵין מַעֲלִין אוֹתוֹ</b>. שאין די בעדותו בכדי להחזיקו כבנו לעניין זה (וראה עוד בהלכה הבאה, ולקמן ה"י).
<h3> ו</h3>
<b>שֶׁיָּדַעְנוּ שֶׁהִיא כְּשֵׁרָה</b>. שמתחילה התברר שהיא כשרה להינשא לכהונה.
<b>כְּרוּכִים אַחֲרֶיהָ</b>. נצמדים אליה, כדרך ילדים ואימותיהם.
<b>אֵינוֹ צָרִיךְ לְהָבִיא עֵדִים</b>. שהאישה הוחזקה כשרה, ומכך שהבנים כרוכים אחריה ניכר שהם ממנה (ראה לעיל א,כ).
<b>צָרִיךְ לְהָבִיא עֵדִים שֶׁאֵלּוּ בָּנָיו</b>. ובניה של אותה האישה.
<h3> ז</h3>
<b>צָרִיךְ לְהָבִיא עֵדִים שֶׁאִשָּׁה זוֹ כְּשֵׁרָה</b>. שהרי לא נודע מעמדה עד כה.
<b>וְאֵינוֹ מֵבִיא עֵדִים שֶׁאֵלּוּ בָּנֶיהָ וכו'</b>. שאינו צריך, כדין ההלכה הקודמת.
<b>צָרִיךְ לְהָבִיא רְאָיָה עֲלֵיהֶן</b>. שהם בניו מהאישה הכשרה.
<h3> ח</h3>
<b>מֵבִיא עֵדִים שֶׁאוֹתָהּ הָאִשָּׁה כְּשֵׁרָה הָיְתָה וְשֶׁאֵלּוּ בָּנֶיהָ</b>. שצריך עדות הן על האישה והן על בניה.
<b>בְּיִשְׂרָאֵל מְיֻחָס</b>. שאין במשפחתו פסול.
<b>רָאוּי לַסַּנְהֶדְרִין</b>. שאין יושבים שם אלא מיוחסים (לעיל ה"ב).
<h3> ט</h3>
<b>בִּשְׁטָרוֹת</b>. משמות הכתובים בשטרות.
<b>אֵין מַחֲזִיקִין כֹּהֵן זֶה שֶׁהוּא מְיֻחָס</b>. על אף שיש שני עדים, שחתמו לכאורה על כך שהוא כהן.
<b>שֶׁמָּא לֹא הֵעִידוּ אֶלָּא עַל הַמִּלְוָה</b>. שעדותם לא מתייחסת לייחוס האנשים, אלא למאורע ההלוואה.<br>			 <br>			ובעניין ייחוס יש צורך בעדות ברורה.
<b>אֲבָל לַחֲזָקָה... מַעֲלִין מִן הַשְּׁטָרוֹת וכו'</b>. שכל אלו הם סימנים ברורים לכהונה.
<h3> י</h3>
<b>לְהַאֲכִילוֹ בִּתְרוּמָה</b>. של דבריהם.
<b>וְאֵינוֹ צָרִיךְ לְהָבִיא רְאָיָה לֹא עַל הַבָּנִים וְלֹא עַל הָאִשָּׁה</b>. אין צורך להוכיח שהאם כשרה לכהונה, ושהבן הוא ממנה (והשווה לעיל ה"ה).
<h3> יא</h3>
<b>אַף עַל פִּי שֶׁנִּרְאִין כְּגוֹמְלִין זֶה אֶת זֶה</b>. למרות שנראה שכל אחד מהם מעיד לטובת האחר בתמורה לעדותו עליו.
<b>וּשְׁנֵיהֶן בְּחֶזְקַת כֹּהֲנִים</b>. שלכל אחד מהם יש עד אחד.
<b>שֶׁחָלַק עַל הַגֹּרֶן</b>. קיבל חלק בחלוקת התרומה בגורן התבואה.
<h3> יב</h3>
<b>שֶׁחָלַק עִם אֶחָיו בְּבֵית דִּין תְּרוּמָה שֶׁהִנִּיחַ לָהֶן אֲבִיהֶן</b>. שחילקו ביניהם תרומה שקיבלו בירושה מאביהם.
<b>שֶׁמָּא חָלָל הוּא וְלָקַח חֵלֶק יְרֻשָּׁתוֹ מִתְּרוּמָה לְמָכְרוֹ</b>. שאין בכך הוכחה שהוא כהן, משום שייתכן שהוא חלל, האסור לאכול תרומה, ונוטל את חלקו בירושה ומתכוון למכרו לכהן.
<h3> יג</h3>
<b>אוֹסֵר עַצְמוֹ</b>. צריך להחמיר על עצמו, כיוון שהחשיב את עצמו לכהן.
<b>וְאִם נָשָׂא אוֹ נִטְמָא לוֹקֶה</b>. שהחזיק עצמו ככהן.
<b>סְפֵק חֲלָלָה</b>. ופסולה לכהונה, שמא דבריו אמת והוא כהן.
<h3> יד</h3>
<b>מֵשִׂיחַ לְפִי תֻּמּוֹ נֶאֱמָן</b>. מדבר בלא כוונה לעדות.
<b>זָכוּר אֲנִי</b>. אני זוכר.
<b>וְהִפְשִׁיטַנִי כֻּתָּנְתִּי וְהִטְבִּילַנִי לֶאֱכֹל תְּרוּמָה בָּעֶרֶב</b>. שהכהנים אוכלים תרומה בטהרה, וצריכים הערב שמש אחר הטבילה (הלכות תרומות ז,א-ב).
<b>בּוֹדְלִין</b>. מתרחקים, כדי שלא לטמא אותו.
<b>רַבֵּנוּ הַקָּדוֹשׁ</b>. רבי יהודה הנשיא.
<h3> טו</h3>
<b>נֶאֱמָן הַגָּדוֹל לוֹמַר וכו'</b>. אף שמעיד על מה שראה כשהיה קטן ולא היה כשר לעדות.
<b>שֶׁמָּא חָלָל הוּא</b>. שעדות על האב אינה מועילה לגבי הבן, שהרי ייתכן שהבן נולד לאם פסולה ונתחלל.
<b>אֲבָל אִם הֻחְזַק אָבִיו כֹּהֵן... הֲרֵי הוּא בְּחֶזְקַת אָבִיו</b>. שהולכים אחר החזקה כל עוד לא נודע חשש לפסול.
<h3> טז</h3>
<b>וְיָצָא עָלָיו קוֹל וכו'</b>. התפרסמה שמועה שהוא פסול.
<b>וּמוֹרִידִין אוֹתוֹ</b>. ממעמד הכהונה.
<b>בָּא עֵד אֶחָד... מַעֲלִין אוֹתוֹ</b>. שדי בעד אחד להחזיקו ככהן (לעיל הי"א).
<b>יִדָּחוּ אֵלּוּ וָאֵלּוּ</b>. משום שהעדויות סותרות הן דוחות זו את זו, והולכים אחר החזקה.
<b>וְיִדָּחֶה הַקּוֹל שֶׁהַשְּׁנַיִם כְּמֵאָה</b>. בעדויות הדין הוא שאין משמעות למספר העדים, אלא לעצם העדות עצמה (ראה הלכות עדות יח,ג). ולפיכך אין מחשיבים את הקול כתוספת לעדות הפוסלת, ולהכריע כמותה, שהרי העדות המכשירה עומדת כנגדן.
<h3> יז</h3>
<b>אִשָּׁה שֶׁלֹּא שָׁהָת אַחַר בַּעְלָהּ שְׁלֹשָׁה חֳדָשִׁים</b>. שתיקנו חכמים שאישה צריכה להמתין פרק זמן בין גירושין או אלמנות לנישואים, בכדי שאם היא מעוברת ייוודע מיהו אביו של הוולד (הלכות גירושין יא,יח).
<b>נִתְעָרֵב וְלַד כֹּהֵן בִּוְלַד יִשְׂרָאֵל</b>. שאין ידוע מיהו מי.
<b>חֻמְרֵי יִשְׂרָאֵל וְחֻמְרֵי כֹּהֲנִים</b>. שצריכים להחמיר כשתי האפשרויות.
<h3> יח</h3>
<b>וְאֵין יָדוּעַ</b>. שהוולד הוא כהן ודאי, אך לא נודע מיהו אביו.
<b>נוֹתְנִין עַל הַוָּלָד חֻמְרֵי שְׁנֵיהֶן</b>. בענייני הכהונה, כפי שיתבאר.
<b>אוֹנֵן</b>. מתאבל ביום המיתה (הלכות מעשר שני ג,ו), ואסור באותו יום בעבודת המקדש (הלכות ביאת המקדש ב,ו).
<b>הוּא אוֹנֵן עֲלֵיהֶן וְהֵן אוֹנְנִין עָלָיו</b>. שחוששים שמא הוא קרובו, ואסור בעבודה ביום המיתה.
<b>הוּא אֵין מִטַּמֵּא לָהֶן וכו'</b>. שהם כהנים, ומותרים להיטמא רק לקרוביהם (הלכות אבל ב,ו-טו), ושמא אינו קרובו.
<b>בְּמִשְׁמָרוֹ</b>. משפחות הכהונה נתחלקו לעשרים וארבעה משמרות, ובכל שבוע עבדה במקדש משמרת אחרת (ראה הלכות כלי המקדש ג,ט).
<b>וְאֵינוֹ חוֹלֵק</b>. ששייכותו למשמר מוטלת בספק, ואין לו זכות ודאית בקרבנות המשמר.
<b>וּבֵית אָב</b>. המשמר היה מורכב ממספר משפחת כהונה, ‘בתי אב', שכל אחד מהם עבד במקדש ביום אחר באותו השבוע.
<b>נוֹטֵל חֵלֶק אֶחָד</b>. שבלא ספק יש לו חלק בקרבנות אותו היום.
<h3> יט</h3>
<b>בִּזְמַן שֶׁהֵן בָּאִין מִכֹּחַ נִשּׂוּאִין</b>. ולדות הספק נולדו לאישה שהייתה נשואה לכהן.
<b>אֲבָל בִּזְנוּת</b>. שנבעלה לכהן בלא נישואין, ולא ידוע מיהו אביו.
<b>שֶׁמְּשַׁתְּקִין אוֹתוֹ מִדִּין כְּהֻנָּה</b>. כפי שיבואר לקמן.
<b>עַד שֶׁיִּהְיֶה זַרְעוֹ מְיֻחָס אַחֲרָיו</b>. בבירור.
<h3> כ</h3>
<b>שֶׁפֵּרֵשׁ אֶחָד מֵהֶם</b>. מתוך הקבוצה, כך שבוודאי מדובר באחד מהם.
<b>מְשַׁתְּקִין אוֹתוֹ</b>. מונעים ממנו.
<b>מִדִּין כְּהֻנָּה</b>. מזכויות הכהונה הללו.
<b>לוֹקֶה שֶׁאֵין כָּאן סְפֵק הֶתֵּר</b>. מפני שהוא כהן ודאי.
<h2>פרק כא</h2>
<h3> א</h3>
<b>עֶרְוָה מִכָּל הָעֲרָיוֹת</b>. האסורות באיסור כרת (לפירוטן ראה לעיל א,ד-ז ובמניין המצוות שבתחילת קובץ ההלכות).
<b>הַבָּא... דֶּרֶךְ אֵבָרִים</b>. ששכב עמה והתחכך באיבריה האחרים, אך לא בא עליה באופן שנחשב ביאה (ראה לעיל א,י).
<b>וְנֶהֱנָה בְּקֵרוּב בָּשָׂר</b>. במגע עם האישה האסורה.
<b>לוֹקֶה מִן הַתּוֹרָה</b>. שאף מעשים אלו אסורים באיסור לאו.
<b>לֹא תִּקְרְבוּ לִדְבָרִים הַמְּבִיאִין לִידֵי גִּלּוּי עֶרְוָה</b>. התורה אסרה אף את המעשים המביאים לידי בעילת ערווה.
<h3> ב</h3>
<b>חָשׁוּד עַל הָעֲרָיוֹת</b>. ולוקה על עברה זו (ראה הלכות סנהדרין יט,ד), ומשום כך גם נפסל לעדות, שעבר עברה שיש בה מלקות (הלכות עדות י,ב).
<b>לִקְרֹץ בְּיָדָיו וּבְרַגְלָיו</b>. לסמן ולרמוז.
<b>לִשְׂחֹק</b>. לצחוק.
<b>לְהָקֵל רֹאשׁ</b>. לעסוק בענייני שטות.
<b>וּמַכִּין הַמִּתְכַּוֵּן לְדָבָר זֶה מַכַּת מַרְדּוּת</b>. שיש בכך קרבה יתרה לאיסורי ערווה החמורה.
<b>בִּמְקוֹם הַתֹּרֶף</b>. מקום הערווה.
<b>וַאֲפִלּוּ לִשְׁמֹעַ קוֹל הָעֶרְוָה אוֹ לִרְאוֹת שְׂעָרָהּ אָסוּר</b>. שאף אלה מביאים לידי הנאה.
<h3> ג</h3>
<b>אֲסוּרִין בְּחַיָּבֵי לָאוִין</b>. גם באיסורים שאינם חיובי כרת (ראה הלכות אישות א,ז).
<b>בִּפְנֵי הַפְּנוּיָה וּלְבָדְקָהּ</b>. אם היא מוצאת חן בעיניו כדי שיישאנה.
<b>אֶלָּא רָאוּי לַעֲשׂוֹת כֵּן</b>. לבדוק את האישה קודם הנישואין, אם מוצאת חן בעיניו, כדי שלא תתגנה עליו אחרי הנישואין (ראה גם שם ג,יט).
<b>דֶּרֶךְ זְנוּת</b>. שלא לשם נישואין.
<b>בְּרִית כָּרַתִּי לְעֵינָי וּמָה אֶתְבּוֹנֵן עַל בְּתוּלָה</b>. ומשבח זה למדים כי ההסתכלות בפנויה היא התנהגות פסולה.
<h3> ד</h3>
<b>לְהַבִּיט לְאִשְׁתּוֹ כְּשֶׁהִיא נִדָּה</b>. להתבונן בה בזמן שהיא אסורה עליו.
<b>הוֹאִיל וְהִיא מֻתֶּרֶת לוֹ לְאַחַר זְמַן וכו'</b>. כאשר תיטהר, ולכן יש פחות חשש שיבואו לידי עברה.
<b>אֲבָל לֹא יִשְׂחַק... שֶׁמָּא יַרְגִּיל לִדְבַר עֲבֵרָה</b>. שאם יתנהגו בקלות דעת, עלולים לבוא לידי ביאה בזמן האיסור.
<h3> ה</h3>
<b>לְהִשְׁתַּמֵּשׁ בְּאִשָּׁה</b>. לשירות אישי.
<b>מְשֻׁחְרֶרֶת</b>. שפחה ששוחררה והתגיירה.
<b>שֶׁמָּא יָבֹא לִידֵי הִרְהוּר</b>. של עברה וזנות בעקבות השירות.
<b>שֶׁאֵין עוֹשָׂה לָאִישׁ דְּבָרִים אֵלּוּ אֶלָּא אִשְׁתּוֹ בִּלְבַד</b>. שאלו מן המלאכות שאישה עושה לבעלה (הלכות אישות כא,ג).
<h3> ו</h3>
<b>שֶׁאֵין לִבּוֹ שֶׁל אָדָם נוֹקְפוֹ עֲלֵיהֶן</b>. אינו חושש שיבוא לידי עברה עקב המגע איתן.
<b>הֲרֵי זֶה מְגֻנֶּה בְּיוֹתֵר</b>. שיש בו משום קרבה אסורה לעריות.
<h3> ז</h3>
<b>וְתִישַׁן עִמּוֹ בְּקֵרוּב בָּשָׂר</b>. מותרים לישון יחדיו בלא הפסק בגד.
<b>כָּל זְמַן שֶׁהֵן קְטַנִּים... שָׁדַיִם נָכֹנוּ וּשְׂעָרֵךְ צִמֵּחַ</b>. עד שיגיעו לשלב מוקדם של התבגרות גופנית (ראה גם הלכות קריאת שמע ג,יט).
<b>זֶה יָשֵׁן בִּכְסוּתוֹ וְזֶה יָשֵׁן בִּכְסוּתוֹ</b>. כל אחד צריך להיות מכוסה בבגד משלו.
<b>בּוֹשָׁה לַעֲמֹד עֲרֻמָּה בִּפְנֵי אָבִיהָ</b>. אף שלא הגיעה להתבגרות.
<b>אוֹ שֶׁנִּשֵּׂאת</b>. והיא אשת איש.
<b>לְהִכָּלֵם</b>. להתבייש.
<h3> ח</h3>
<b>הַמְסוֹלְלוֹת זוֹ בָּזוֹ</b>. מתחככות זו בזו כדרך תשמיש.
<b>שֶׁאֵין לוֹ לָאו מְיֻחָד</b>. שהמעשה לא נאסר במפורש, אלא נכלל בגדר ‘כמעשה ארץ מצרים'.
<b>אֵין שָׁם בִּיאָה כְּלָל</b>. אין מעשה של ביאה בהתנהגות זו.
<b>אֵין נֶאֱסָרוֹת לִכְהֻנָּה מִשּׁוּם זְנוּת</b>. שאין זנות אלא בביאה (ראה לעיל יח,ג).
<b>וְיֵשׁ לָאִישׁ לְהַקְפִּיד עַל אִשְׁתּוֹ בְּדָבָר זֶה</b>. ראוי לאדם לשמור את אשתו מהתנהגות כזו.
<h3> ט</h3>
<b>מַה שֶּׁרוֹצֶה לַעֲשׂוֹת בְּאִשְׁתּוֹ עוֹשֶׂה</b>. שמצד הדין אין הגבלות בהתנהגותם.
<b>וְשֶׁיְּקַדֵּשׁ עַצְמוֹ בִּשְׁעַת תַּשְׁמִישׁ</b>. כלומר ינהג בדרך מכובדת הראויה לעם קדוש.
<b>כְּמוֹ שֶׁבֵּאַרְנוּ בְּהִלְכוֹת דֵּעוֹת</b>. ה,ד-ה.
<b>וְלֹא יָסוּר מִדֶּרֶךְ הָעוֹלָם וּמִנְהָגוֹ וכו'</b>. שראוי לבעול רק כדרכה, שהוא דרך פרייה ורבייה.
<h3> י</h3>
<b>לְאוֹר הַנֵּר</b>. שיש בדבר משום חוסר צניעות.
<b>וְלֹא הָיָה לוֹ בַּיִת אַחֵר</b>. חדר אחר בלא נר.
<b>שֶׁעַזּוּת פָּנִים הִיא</b>. חוצפה.
<b>שֶׁאֵינוֹ בָּא לְהִמָּשֵׁךְ בְּכָךְ</b>. שאינו עלול להתרגל במעשים אלו.
<b>מַאֲפִיל בְּטַלִּיתוֹ</b>. מחשיך באמצעות הבגד.
<h3> יא</h3>
<b>וּמַעֲשֵׂה בּוּרִים</b>. מנהג טיפשים (לפירוט המגרעות שבכך ראה הלכות דעות ד,יט).
<b>וְהוּא שֶׁלֹּא יְבַטֵּל עוֹנָה אֶלָּא מִדַּעַת אִשְׁתּוֹ</b>. שאין לבעל להפר את המחויבות שלו לאשתו לעניין עונתה, אלא בהסכמתה (ראה הלכות אישות טו,א).
<b>וְלֹא תִּקְּנוּ בָּרִאשׁוֹנָה לְבַעֲלֵי קְרָאִין וכו'</b>. הסיבה שבגללה חכמים תיקנו בתחילה טבילה לבעלי קרי לפני העיסוק בתורה ובתפילה, הייתה בכדי לגרום למיעוט תשמיש (הלכות קריאת שמע ד,ח, הלכות תפילה ד,ד). ואמנם תקנה זו בוטלה, אך העיקרון שמחמתו נוסדה עודנו נכון.
<h3> יב</h3>
<b>וְלִבּוֹ מְחַשֵּׁב בְּאִשָּׁה אַחֶרֶת וכו'</b>. שהדברים הללו מגונים ביותר.
<b>בְּעַל כָּרְחָהּ</b>. שלא מרצונה.
<b>שֶׁגָּמַר בְּלִבּוֹ לְגָרְשָׁהּ</b>. שהחליט להתגרש ממנה.
<b>הַבָּנִים אֵינָן הֲגוּנִים</b>. הילדים שיוולדו מזיווג זה עלולים להיות פגומים.
<h3> יג</h3>
<b>שֶׁהִיא תּוֹבַעַת תַּשְׁמִישׁ בְּפִיהָ</b>. שדורשת תשמיש בפירוש, ולא בדרך רמיזה.
<b>הַמְפַתֶּה אִשָּׁה לְשֵׁם נִשּׂוּאִין</b>. ובא עליה בטרם נישאו.
<b>שֶׁלֹּא שָׁהָת אַחַר בַּעְלָהּ</b>. שלאחר שנתגרשה או נתאלמנה לא המתינה קודם שתינשא לאחֵר פרק זמן המספיק להבחנה מיהו אביו של העובר (ראה הלכות גירושין יא,יח).
<b>הַבָּנִים הַיִּלּוֹדִים מֵהֶן הֵן הַמּוֹרְדִים וְהַפּוֹשְׁעִים</b>. שאף מזיווגים אלה נולדים בנים פגומים.
<b>שֶׁיִּסּוּרֵי הַגָּלוּת בּוֹרְרִין אוֹתָן</b>. מאבדים ומוציאים אותם מכלל ישראל.
<h3> יד</h3>
<b>בַּשְּׁוָקִים וּבָרְחוֹבוֹת אוֹ בַּגַּנּוֹת וּבַפַּרְדְּסִים</b>. במקומות ציבוריים (לפחיתות המעשה ראה הלכות סנהדרין כד,ד).
<b>וְהַמְקַדֵּשׁ בְּלֹא שִׁדּוּךְ</b>. בלא הסכמה מוקדמת, שהדברים הללו דומים לזנות (הלכות אישות ג,כא-כב).
<h3> טו</h3>
<b>אַכְסְנַאי</b>. אורח.
<b>שֶׁיָּדוּר בְּבֵית חָמִיו שֶׁזּוֹ עַזּוּת פָּנִים הִיא</b>. שדבר זה אינו בגדר הצניעות.
<h3> טז</h3>
<b>וְכֵן לֹא יִכָּנֵס אָדָם לַמֶּרְחָץ עִם אָבִיו וכו'</b>. וכל זה משום צניעות, וכן משום דרך כבוד (ולעניין כבוד רבו ראה גם הלכות תלמוד תורה ה,ו).
<h3> יז</h3>
<b>פְּרוּעֵי רֹאשׁ בַּשּׁוּק</b>. בלא כיסוי לראשן התואם את מנהג מקומן (ראה הלכות אישות כד,יב, יג,יא).
<b>וְלֹא תֵּלֵךְ אִשָּׁה בַּשּׁוּק וּבְנָהּ אַחֲרֶיהָ</b>. בלא השגחה עליו.
<b>גְּזֵרָה שֶׁמָּא יִתְפְּסוּ בְּנָהּ</b>. שכך היה מעשה, ולכן גזרו על כך.
<h3> יח</h3>
<b>דָּשׁ מִבִּפְנִים וְזוֹרֶה מִבַּחוּץ</b>. משמש עם האישה ופולט את הזרע מחוץ לגופה.
<b>וְלֹא יִשָּׂא קְטַנָּה שֶׁאֵינָהּ רְאוּיָה לְוָלָד</b>. שמבטל בכך מצוות פרייה ורבייה (הלכות אישות טו,ז; וראה שם ג,יט).
<b>שֶׁמְּנָאֲפִין בַּיָּד</b>. מעשי אוננות.
<b>שֶׁהָעוֹשֶׂה זֶה בְּנִדּוּי הוּא יוֹשֵׁב</b>. גזרת הפרדה מישראל לעניינים שונים (ראה הלכות תלמוד תורה ז,ד).
<b>וּכְאִלּוּ הָרְגוּ נֶפֶשׁ</b>. שאותו הזרע ראוי היה להיות ולד.
<h3> יט</h3>
<b>שֶׁיְּקַשֶּׁה עַצְמוֹ לְדַעַת</b>. יגרום בכוונה לקישוי איבר המין, ומנדים את האדם על כך (הלכות תלמוד תורה ו,יד).
<b>הִרְהוּר</b>. מחשבת זנות.
<b>יַסִּיעַ לִבּוֹ מִדִּבְרֵי הֲבַאי וְהַשְׁחָתָה</b>. יעביר את מחשבתו מהעניינים הללו, שהם דברי שטות, לדברי תורה.
<b>עַל עָרְפּוֹ... עַד שֶׁיִּטֶּה מְעַט</b>. כשהוא שוכב על גבו, אלא צריך לפנות מעט הצידה (ראה גם הלכות דעות ד,ה).
<h3> כ</h3>
<b>שֶׁמִּזְדַּקְּקִין</b>. שמזדווגים.
<b>לְהַכְנִיס כְּמִכְחוֹל בִּשְׁפוֹפֶרֶת</b>. הכנסת איבר הזכרות לערוות הנקבה.
<h3> כא</h3>
<b>בְּשָׁעָה שֶׁהֵן עוֹמְדוֹת עַל הַכְּבוּסָה</b>. בזמן שהן מכבסות, וחלק מגופן חשוף.
<b>בְּבִגְדֵי צֶבַע שֶׁל אִשָּׁה שֶׁהוּא מַכִּירָהּ</b>. בגדים צבעוניים, אף כאשר הם פרושים ואינה לובשת אותם, משום שכשרואה אותם נזכר בה ומתגרה.
<h3> כב</h3>
<b>מִי שֶׁפָּגַע בְּאִשָּׁה בַּשּׁוּק</b>. שדרך הילוכו נזדמנה אישה, ומהלכת לפניו.
<b>רָץ וּמְסַלְּקָהּ לִצְדָדָיו</b>. עוקף אותה באופן שתהלך בצדדיו או מאחוריו.
<b>הֲרֵי זֶה מִקַּלֵּי עַמֵּי הָאָרֶץ</b>. התנהגות פחותה ובזויה.
<h3> כג</h3>
<b>לִשְׁלֹחַ יָדוֹ בִּמְבוּשָׁיו</b>. לגעת באשכים.
<b>וַאֲפִלּוּ מִתַּחַת טִבּוּרוֹ</b>. מן הטבור ומטה.
<b>לֹא יֶאֱחֹז בָּאַמָּה שֶׁלּוֹ</b>. שלא יחזיק באיבר המין.
<h3> כד</h3>
<b>שֶׁמֵּעוֹלָם לֹא נִסְתַּכֵּל בַּמִּילָה שֶׁלּוֹ</b>. שלא התבונן בערוות עצמו.
<b>שֶׁהֵן אוֹחֲזוֹת לְבַב הַקְּדוֹשִׁים</b>. שדברי התורה מושכים את לב החכמים הקדושים, ולא דברי הבל.
<h3> כה</h3>
<b>סָמוּךְ לְפִרְקָן</b>. סמוך להתבגרותם.
<b>שֶׁאִם יַנִּיחֵן יָבֹאוּ לִידֵי זְנוּת אוֹ הִרְהוּר</b>. שאם לא יטרח להשיאם, עלולים לבוא לידי עברה.
<b>וְאָסוּר לְהַשִּׂיא אִשָּׁה לְקָטָן כְּמוֹ זְנוּת הִיא</b>. שאין לקטן נישואין, ואפילו מדברי חכמים (הלכות אישות ג,יט).
<h3> כו</h3>
<b>לֵישֵׁב בְּלֹא אִשָּׁה</b>. לשהות כשאינו נשוי.
<b>וְלֹא יִשָּׂא עֲקָרָה וּזְקֵנָה וכו'</b>. משום מצוות פרייה ורבייה (ראה הלכות אישות טו,ז).
<b>שֶׁלֹּא תִּנָּשֵׂא לְעוֹלָם אוֹ תִּנָּשֵׂא לְמִי שֶׁאֵינוֹ מוֹלִיד אוֹ לְסָרִיס</b>. אדם שאינו יכול להוליד, משום שאינה מצווה על פרייה ורבייה (שם טו,ב).
<b>שֶׁדָּבָר זֶה גּוֹרֵם לִזְנוּת</b>. שאין בני הזוג מתאימים זה לזה, ומזנים עם אחרים.
<h3> כז</h3>
<b>מִי שֶׁגֵּרֵשׁ אֶת אִשְׁתּוֹ מִן הַנִּשּׂוּאִין</b>. שכבר חיו יחד, ורגילים זה בזו.
<b>לֹא תָּדוּר עִמּוֹ בֶּחָצֵר</b>. בבית שיש לו חצר משותפת עם ביתו.
<b>בַּמָּבוֹי</b>. באותו רחוב.
<b>וּכְפָר קָטָן נִדּוֹן כְּמָבוֹי</b>. נחשב כמבוי, לעניין איסור זה.
<b>עוֹשָׂה שָׁלִיחַ לְתָבְעוֹ</b>. ואינה תובעת בעצמה, שלא יהיה ביניהם כל קשר.
<b>וְאִם נִתְגָּרְשָׁה מִן הָאֵרוּסִין מֻתֶּרֶת וכו'</b>. שאינם רגילים זה בזה, ואין חשש לעברה.
<b>לִבּוֹ גַּס בָּהּ</b>. רגיל בקרבתה.
<b>וּמִי נִדְחֶה מִפְּנֵי מִי</b>. מי מהם צריך לשנות את מקום מגוריו בעקבות הגירושין.
<h3> כח</h3>
<b>לִשָּׂא אִשָּׁה וְדַעְתּוֹ לְגָרְשָׁהּ</b>. שכבר בזמן הנישואין הוא מתכוון לכך (ראה גם הלכות גירושין י,כא).
<b>שֶׁהוּא נוֹשֵׂא אוֹתָהּ לְיָמִים</b>. שרוצה בנישואין רק למשך פרק זמן מסוים.
<h3> כט</h3>
<b>יַאֲרִיכוּ הַיָּמִים</b>. יעבור זמן רב.
<b>וְנִמְצָא בֵּן נוֹשֵׂא אֲחוֹתוֹ וכו'</b>. שאינם יודעים שהם בני אב אחד.
<h3> ל</h3>
<b>מְצֹרָעִים</b>. שיש בהם נגעים בעור כעין צרעת.
<b>נִכְפִּין</b>. חולים במחלת הנפילה (אפילפסיה).
<h3> לא</h3>
<b>לַשְּׁלִישִׁי לֹא תִּנָּשֵׂא</b>. שהוחזקה שבעליה מתים.
<b>וְאִם נִשֵּׂאת לֹא תֵּצֵא וכו'</b>. שאין מדובר באיסור של ממש, אלא בהרחקה.
<b>יִשְׂרָאֵל עַם הָאָרֶץ</b>. שאינו יודע מקרא ומשנה (ראה הלכות עדות יא,א-ב).
<b>אֵין זִוּוּגָן עוֹלֶה יָפֶה</b>. שהחיבור לא יצליח.
<h3> לב</h3>
<b>בַּת עַם הָאָרֶץ</b>. מי שהיא ממשפחת עמי הארצות, ואף היא כזו.
<b>שֶׁאִם מֵת אוֹ גּוֹלֶה וכו'</b>. שלא יוכל לחנכם בעצמו, וחינוכם יהיה מוטל על האישה.
<b>וְיִשָּׂא בַּת תַּלְמִיד חֲכָמִים וכו'</b>. שיכולה לחנך את בניו כהוגן.
<h2>פרק כב</h2>
<h3> א</h3>
<b>וְהַבַּעַל עִם אִשְׁתּוֹ נִדָּה</b>. משום שהיא מותרת לו לאחר זמן (ראה לעיל כא,ד).
<b>שֶׁפֵּרְשָׂה אִשְׁתּוֹ נִדָּה</b>. ראתה דם ונטמאה.
<b>אָסוּר לְהִתְיַחֵד עִמָּהּ</b>. שחוששים שמא יבוא עליה, שעדיין לא נח יצרו.
<b>אֶלָּא הוּא יָשֵׁן בֵּין הָאֲנָשִׁים וְהִיא יְשֵׁנָה בֵּין הַנָּשִׁים</b>. שכך משמרים אותם שלא ישמשו (ראה גם הלכות אבל יא,ח).
<b>לְהִתְיַחֵד</b>. לשהות יחד לבדם.
<b>עֶרְוָה מִן הָעֲרָיוֹת</b>. האסורות באיסור כרת (לפירוטן ראה לעיל א,ד-ז ובמניין המצוות שבתחילת קובץ ההלכות).
<b>בֵּין זְקֵנָה בֵּין יַלְדָּה</b>. בין אם היא מבוגרת ובין אם צעירה.
<b>גּוֹרֵם לְגַלּוֹת עֶרְוָה</b>. עלול להביא לידי ביאה אסורה.
<h3> ב</h3>
<b>אֵין אָסוּר לְהִתְיַחֵד עִמָּהֶן</b>. אף שמדובר באיסורי ערווה.
<b>מִפִּי הַקַּבָּלָה</b>. מסורת הלכתית.
<h3> ג</h3>
<b>מַעֲשֵׂה אַמְנוֹן וְתָמָר</b>. שאנס אותה אחרי שהתייחדו (ראה שמואל ב פרק יג).
<b>וְאַף עַל פִּי שֶׁאֵינָהּ עֶרְוָה</b>. שאין בביאה על הפנויה איסור עריות.
<b>יִחוּד גּוֹיִם</b>. עם בנות הגויים, שאף בהן אין איסור מיתה (ראה לעיל יב,ז-ח).
<b>מַכַּת מַרְדּוּת</b>. שעברו על דברי חכמים.
<b>וּמַכְרִיזִין עֲלֵיהֶן</b>. שהם לוקים משום ייחוד בלבד.
<b>אֵין לוֹקִין שֶׁלֹּא לְהוֹצִיא לַעַז עָלֶיהָ וכו'</b>. שאם ילקו, יחשדו שמדובר בעונש על זנות, ולא על ייחוד.
<h3> ד</h3>
<b>מֻתָּר לְהִתְיַחֵד מִפְּנֵי שֶׁאִשְׁתּוֹ מְשַׁמַּרְתּוֹ</b>. שבנוכחותה בעלה נמנע מלבעול אחרות.
<b>וְאֵין לָהֶם בּוּשָׁה</b>. לבעול אחרת גם בנוכחות אשתו.
<h3> ה</h3>
<b>תִּינוֹק יִשְׂרָאֵל</b>. ילד יהודי.
<b>מִפְּנֵי שֶׁכֻּלָּן חֲשׁוּדִין עַל מִשְׁכַּב זְכוּר</b>. ועלולים לשדל את הילד לכך.
<b>בְּפֻנְדְּקָיוֹת</b>. מלונות.
<b>זְכָרִים אֵצֶל זְכָרִים וכו'</b>. שאין הבדל מהו מינה של הבהמה.
<h3> ו</h3>
<b>שֶׁכֻּלָּן חֲשׁוּדִין עַל הַרְבָּעַת בְּהֵמָה</b>. והעמדת בהמה שם עשויה לגרום להם לעבור עברה.
<b>וּכְבָר בֵּאַרְנוּ שֶׁהֵן אֲסוּרִין בִּזְכוּר וּבְהֵמָה</b>. לעיל יד,י.
<b>וְנֶאֱמַר וְלִפְנֵי עִוֵּר לֹא תִתֵּן מִכְשֹׁל</b>. שאסור לגרום לאדם אחר לעבור עברה (ראה הלכות רוצח יב,יד).
<h3> ז</h3>
<b>וּמִפְּנֵי מָה אֵין מוֹסְרִים בְּהֵמָה נְקֵבָה לְגוֹיָה</b>. והלא אין אפשרות שתבוא עליה, או תביא את הבהמה על עצמה.
<b>מִפְּנֵי שֶׁהֵן בְּחֶזְקַת נוֹאֲפִים</b>. ויש להניח שבקרבתה מצוי גבר.
<h3> ח</h3>
<b>אֲפִלּוּ עִם אֲנָשִׁים הַרְבֵּה</b>. שעלולים לחפות זה על זה.
<b>הָיוּ הָאֲנָשִׁים מִבַּחוּץ וכו'</b>. אלו בחדר חיצוני ואלו בחדר פנימי.
<b>אֲסוּרִין מִשּׁוּם יִחוּד</b>. שהם במקומות מופרדים, ולא נחשב כנשים הרבה עם אנשים הרבה.
<b>אֲפִלּוּ אִישׁ שֶׁעִסְקוֹ וּמְלַאכְתּוֹ עִם הַנָּשִׁים וכו'</b>. ואין מתירים לו להתייחד משום צורך פרנסתו.
<b>וְאִשְׁתּוֹ עִמּוֹ</b>. שהיא משמרתו (לעיל ה"ד).
<b>יִפָּנֶה לִמְלָאכָה אַחֶרֶת</b>. יעסוק במקצוע אחר.
<h3> ט</h3>
<b>שְׁתֵּי יְבָמוֹת</b>. שתי נשים הנשואות לשני אחים.
<b>צָרוֹת</b>. שתי נשים הנשואות לאותו אדם.
<b>מִפְּנֵי שֶׁשּׂוֹנְאוֹת זוֹ וכו'</b>. שמקובל שבקרבה כזו קיימת שנאה בין הנשים (ראה הלכות גירושין יב,טז ועוד).
<b>וְתִינֹקֶת קְטַנָּה עִמָּהּ שֶׁיּוֹדַעַת טַעַם בִּיאָה וכו'</b>. ילדה שהיא גדולה מספיק להבין מה עניינה של ביאה, אך עדיין אין בה יצר להתפתות.
<h3> י</h3>
<b>תִּינֹקֶת מִבַּת שָׁלֹשׁ וּלְמַטָּה וכו'</b>. שבגילים אלה עדיין אינם ראויים לביאה (ראה לעיל א,יג).
<h3> יא</h3>
<b>וְאַנְדְּרָגִינָס</b>. בעל איברי מין זכריים ונקביים.
<b>אֵינוֹ מִתְיַחֵד עִם הַנָּשִׁים</b>. שדינו כזכר לעניין זה (וראה לעיל א,טו).
<b>אֲבָל הָאִישׁ מִתְיַחֵד עִם הָאַנְדְּרָגִינָס וְהַטֻּמְטוּם</b>. שדינם כזכרים המותרים בייחוד (לעיל ה"ב).
<b>וְהַטֻּמְטוּם</b>. מי שאיברי המין שלו מכוסים ומינו אינו ברור (הלכות אישות ב,כה).
<h3> יב</h3>
<b>אֵינָהּ חוֹשֶׁשֶׁת לְיִחוּד וכו'</b>. מותרת להתייחד עם אדם, שהרי אין חשש שתזנה.
<b>וְאִם הָיָה זֶה</b>. שהיא מתייחדת עמו.
<b>גַּס בָּהּ</b>. רגיל בה ולא מתבייש ממנה.
<b>אֵין חוֹשְׁשִׁין מִשּׁוּם יִחוּד</b>. שאין חשש שיגיעו לכדי עברה, שנוכחות הרבים מונעת זאת.
<h3> יג</h3>
<b>לֹא יְלַמֵּד תִּינוֹקוֹת</b>. לא יהיה מורה לילדים (ראה גם הלכות תלמוד תורה ב,ד).
<b>וְנִמְצָא מִתְגָּרֶה בַּנָּשִׁים</b>. שנוצרת ביניהם קרבת הדעת.
<b>וְאֵין הַמְלַמֵּד צָרִיךְ שֶׁתִּהְיֶה אִשְׁתּוֹ שְׁרוּיָה עִמּוֹ בְּבֵית הַסּוֹפֵר</b>. בשונה ממי שעסקו ומלאכתו עם הנשים (לעיל ה"ח).
<h3> יד</h3>
<b>מְסַפְּרוֹת זוֹ עִם זוֹ</b>. משוחחות בקול.
<b>בְּבֵית הַכִּסֵּא</b>. שהיה בזמנו מקום ציבורי בלי מחיצות.
<b>כְּדֵי שֶׁלֹּא יִכָּנֵס אִישׁ שָׁם</b>. שידע שנשים מצויות שם ולא ייכנס.
<h3> טו</h3>
<b>אֵין מְמַנִּין אָדָם נֶאֱמָן וְכָשֵׁר</b>. אפילו אם הוא מוכר כאדם כשר.
<b>שֶׁאֵין אַפִּטְרוֹפּוֹס לָעֲרָיוֹת</b>. שלא תיתכן שמירה מוחלטת מפני איסור ערווה.
<b>אַפִּטְרוֹפּוֹס</b>. ממונה ואחראי.<br>			 <br>			[הערה: ניקוד המילה נעשה על פי המקור ביוונית. בפה"מ בכתב ידו של הרמב"ם מופיעות כמה צורות לניקוד מילה זו: לעתים מנוקדת הפ"א הראשונה בקובוץ, לעתים בפתח (ובחלק מהמקומות הפ"א אינה מנוקדת).]
<b>יַנְהִיג</b>. יביא אותה.
<h3> טז</h3>
<b>לְתַלְמִיד חֲכָמִים</b>. שעליו להתרחק מן החשד בענייני צניעות.
<b>מִפְּנֵי הַחֲשָׁד</b>. שיחשדו בו עם אותה האישה.
<b>אֲסוּרָה לְגַדֵּל כֶּלֶב מִפְּנֵי הַחֲשָׁד</b>. שיחשדו שנרבעת לו.
<h3> יז</h3>
<b>בְּסִתְרֵי עֲרָיוֹת</b>. גדרי ביאה האסורה.
<b>שֶׁהָאֶחָד טָרוּד בִּשְׁאֵלַת הָרַב וכו'</b>. שבעוד האחד מתדיין עם הרב, האחרים דנים זה עם זה, ואינם מקשיבים לדברי הרב.
<b>מוֹרֶה לְהָקֵל</b>. מתוך נטיית הלב, ובלי שיש לו על מה לסמוך.
<b>הָאֶחָד הַשּׁוֹמֵעַ מְפַנֶּה לִבּוֹ וכו'</b>. שאין לו אדם אחר לדון עמו.
<h3> יח</h3>
<b>בְּשָׁעָה שֶׁנִּצְטַוּוּ יִשְׂרָאֵל עַל הָעֲרָיוֹת</b>. בזמן שקיבלו את התורה, ונצטוו באיסורים הללו.
<b>עַל עִסְקֵי מִשְׁפָּחוֹת</b>. דהיינו איסורי ערווה וביאות אסורות.
<h3> יט</h3>
<b>רֹב בְּגָזֵל</b>. שרבים מן הציבור נכשלים בעוון גזל.
<b>וּמִעוּט בַּעֲרָיוֹת</b>. אף שיש בכל זמן פרוצים בעריות, אין אלו אלא מיעוט הציבור ולא רובו.
<b>וְהַכֹּל בַּאֲבַק לָשׁוֹן הָרָע</b>. שבעוון זה, של דיבור העשוי לגרום לשיחה ברעתו של מישהו, כולם נכשלים (להגדרת אבק לשון הרע ראה הלכות דעות ז,ד).
<h3> כ</h3>
<b>וּלְהַרְגִּיל עַצְמוֹ בִּקְדֻשָּׁה יְתֵרָה</b>. להתרגל לזהירות שהיא מעבר למה שמחויב.
<b>הִזָּהֲרוּ בִּי וכו'</b>. עזרו לי שלא אתייחד אתן.
<h3> כא</h3>
<b>וּמִדִּבְרֵי עֲגָבִים</b>. דיבורים של חשק ופריצות.
<b>מַעֲלוֹת שֶׁל עֲרָיוֹת</b>. מביאים לאיסור עריות.
<b>שֶׁמִּנְהָג זֶה גּוֹרֵם לְטָהֳרָה</b>. שיש בכך תועלת להינצל מן העברות.
