<h1>ביאור שטיינזלץ על משנה תורה, סדר התפילה</h1>
<h2>פרק א</h2>
<h3> ב</h3>
<b>נָהֲגוּ הָעָם וכו'</b>. ראה הלכות תפילה ז,יא.
<b>פָּרָשַׁת צַו</b>. פרשת הציווי על קרבן התמיד (במדבר כח,א-ט).
<b>וּבִרְכַּת כֹּהֲנִים</b>. פסוקי הברכה "יברכך ה' וישמרך" וכו' (במדבר ו,כד-כו).
<b>מִשְׁנָה זוֹ</b>. מסכת פאה א,א.
<b>שֶׁאֵין לָהֶן שִׁעוּר</b>. שלא ניתנה בהם מידה מסוימת לקיום המצווה.
<b>הַפֵּאָה</b>. הנחת קצה השדה בלתי קצור והשארתו לעניים (הלכות מתנות עניים פרקים א-ג).
<b>וְהַבִּכּוּרִים</b>. הפרשת ראשית הפירות ונתינתם לכהנים במקדש (הלכות ביכורים פרקים ב-ד).
<b>וְהָרֵאָיוֹן</b>. המצווה לבוא אל בית המקדש בשלושת הרגלים ולהביא קרבן עולה (הלכות חגיגה פרקים א-ב).
<b>וּגְמִילוּת חֲסָדִים</b>. עזרה לאחרים.
<b>אוֹכֵל פֵּרוֹתֵיהֶן</b>. מרוויח מהם.
<b>וְהַקֶּרֶן קַיֶּמֶת לוֹ לָעוֹלָם הַבָּא</b>. גוף המצווה קיים בשלמותו לעולם הבא, אף שהוא כבר נהנה מרווחיו בעולם הזה.
<b>כִּבּוּד אָב וָאֵם וכו'</b>. כולן מצוות שבין אדם לחברו, וקיומן מועיל לחיי האדם בעולם הזה.
<b>וְתַלְמוּד תּוֹרָה כְּנֶגֶד כֻּלָּם</b>. שקול כנגד כולם.
<b>אָמַר רַבִּי זֵירָא וכו'</b>. מימרה מהתלמוד (ברכות לא,א ועוד), והיא מופיעה שם כדוגמה להלכה פסוקה שמתוכה צריך להתפלל (ראה הלכות תפילה ד,יח).
<b>שֶׁאֲפִלּוּ רוֹאוֹת דָּם טִפָּה כְּחַרְדָּל וכו'</b>. אף שלעתים מן הדין אין צורך בשבעה נקיים, החמירו לנהוג כדין זבה כדי שלא לבוא לידי מכשול (ראה הלכות איסורי ביאה יא,ד).
<b>תָּנָא דְּבֵי אֵלִיָּהוּ וכו'</b>. היא הברייתא האחרונה שבתלמוד הבבלי (נדה עג,א), ומדברת בשבח העיסוק בהלכות.
<b>הֲלִיכוֹת עוֹלָם לוֹ</b>. ונדרש שמי שלומד הלכות ("הליכות") זוכה לעולם הבא ("עולם לו").
<b>אָמַר רַבִּי אֶלְעָזָר וכו'</b>. מימרה זו מופיעה בכמה מסיומי המסכתות שבתלמוד הבבלי, ומדברת בשבחם של תלמידי החכמים.
<b>לְעוֹלָם יְהֵא אָדָם וכו'</b>. מתוך מדרש תנא דבי אליהו רבה פרק כא.
<b>יְרֵא שָׁמַיִם בַּסֵּתֶר</b>. אף כשאין אדם רואה אותו.
<b>וּמוֹדֶה עַל הָאֱמֶת</b>. מסכים לאמת, וחוזר בו אם טעה.
<b>וְדוֹבֵר אֱמֶת בִּלְבָבוֹ</b>. שדיבוריו אינם מן השפה ולחוץ, אלא מאמין בהם בלבו.
<b>מָה אָנוּ וכו'</b>. הלא אין ערך לנו ולמעשינו אל מול הבורא.
<b>וְאַנְשֵׁי הַשֵּׁם</b>. האנשים המפורסמים.
<b>כִּבְלִי מַדָּע</b>. כאילו אינם יודעים.
<h3> ג</h3>
<b>אֲבָל אֲנַחְנוּ וכו'</b>. על אף האמור לעיל בדבר שפלות האדם ומעשיו, קיים קשר מיוחד בין ה' ובין ישראל, שנותן משמעות לקיומם.
<b>אַתָּה הוּא קֹדֶם שֶׁנִּבְרָא הָעוֹלָם וכו'</b>. זה הוא המשך הדברים בתנא דבי אליהו, שהוא הרחבה של ההצהרה על אחדות השם שנזכרה בפסוק הראשון של קריאת שמע.
<b>קַדֵּשׁ אֶת שִׁמְךָ הַגָּדוֹל וְהַקָּדוֹשׁ בְּעוֹלָמָךְ וּבִישׁוּעָתְךָ תָּרִים וְתַגְבִּיהַּ קַרְנֵנוּ</b>. שתתגלה מלכותך בכך שתרומם את קרן ישראל ותושיענו.
<h3> ד</h3>
<b>בְּרָכָה רִאשׁוֹנָה וכו'</b>. ברכת הקדמה לאמירת השבח, ובה נאמר כי ישבחו את ה' מתוך מזמורי תהילים שכתב דוד המלך, ומוספות אליה ברכות רבות על דרכי הנהגתו של הבורא ומעשיו, ראה הלכות תפילה ז,יב.
<b>אֲפֵלָה</b>. חושך.
<b>וְקוֹרֵא פְּסוּקִים אֵלּוּ וכו'</b>. פסוקים שרובם מספר תהילים, שעניינם שבחים לה' על גדולתו ועל בחירתו בעם ישראל.
<b>מִתְּהִלָּה לְדָוִד וכו'</b>. מזמור שבח לה’ על גדולתו ועל חסדיו, שפסוקיו ערוכים על פי סדר האל"ף בי"ת.
<b>עַד סוֹף סֵפֶר תִּלִּים</b>. שהם חמישה פרקי שבח נוספים, הפותחים ומסיימים במילה 'הללויה'.
<h3> ה</h3>
<b>בְּרָכָה אַחֲרוֹנָה וכו'</b>. היא ברכת סיכום לפרקי התהילה, ובה נאמר כי ראוי להשתמש בכל לשון של שבח בכדי לפאר את הבורא.
<b>כִּי לְךָ נָאֶה</b>. כך ראוי שיעשו לכבודך.
<b>וְקוֹרֵא הַשִּׁירָה... כְּמִנְהַג הַמָּקוֹם</b>. שיש מקומות שנהגו לקרוא שירת הים או שירת האזינו (ראה הלכות תפילה ז,יג).
<b>נִשְׁמַת כָּל חַי וכו'</b>. תפילת שבח מיוחדת ומפורטת, ובה מתוארת גדולתו של ה', חוסר היכולת האנושית לשבחו כראוי, והמחויבות לעשות כן למרות זאת.
<b>מִלְּפָנִים</b>. בעבר.
<b>דִּלִּיתָנוּ</b>. העלית אותנו  לגאולה.
<b>שֶׁפִּלַּגְתָּ</b>. חילקת את האברים,  שלכל אחד תפקיד בפני עצמו.
<b>מִזְמוֹר שִׁיר לְיוֹם הַשַּׁבָּת כָּל הַמִּזְמוֹר</b>. העוסק בשבת שלעתיד לבוא, לזמן שבו ייחשף הצדק שבמעשי ה'.
<b>וּבְיוֹם הַכִּפּוּרִים</b>. שאף הוא קרוי 'שבת שבתון' (ויקרא טז,לא, כג,לב).
<b>הַלֵּל גָּדוֹל</b>. שיר הלל לגדולת ה' וחסדיו על ישראל, ולכל אחד מן השבחים שמוזכרים בו יש חתימה: "כי לעולם חסדו" (תהלים פרק קלו).
<b>שִׁירֵי הַמַּעֲלוֹת</b>. מזמורים מתהלים המתחילים 'שיר המעלות' (פרקים קכ-קלד).
<h3> ו</h3>
<b>בְּרָכָה רִאשׁוֹנָה שֶׁלִּפְנֵי קְרִיַּת שְׁמַע בַּשַּׁחַר</b>. ברכת שבח על יצירת המאורות, והזכרת השבח שנותנים מלאכי מרום על חידוש הבריאה (ראה הלכות קריאת שמע א,ו-ז).
<b>וְלַדָּרִין</b>. ולאלו החיים עליה.
<b>קִנְיָנֶךָ</b>. דברים שבראת ושייכים לך.
<b>פִּנּוֹת צִבְאוֹת קְדוֹשִׁים רוֹמְמֵי שַׁדַּי</b>. ראשי הצבאות של המלאכים הקדושים שמרוממים את ה'.
<b>לְאֵל בָּרוּךְ נְעִימוֹת יִתֵּנוּ</b>. לאל הברוך ישוררו בנעימה.
<b>אַהֲבַת עוֹלָם</b>. ברכת הודאה על אהבת ה' אותנו, ובקשות הנובעות מכך ביחס ללימוד התורה, מלכות ה' על ישראל וקיבוץ הגלויות.
<h3> ז</h3>
<b>אֱמֶת וְיַצִּיב וכו'</b>. ברכת הצהרה על אחדות ה', והודאה על כך שה' גואל אותנו בכל דור ובפרט על גאולת מצרים.
<b>זוּלָתֶךָ</b>. מבלעדיך.
<b>אַפְסֵי אָרֶץ</b>. קצות הארץ.
<b>מַעֲרִיב עֲרָבִים</b>. ברכת שבח על שליטתו של ה' בשינוי זמני היום.
<b>פּוֹתֵחַ שְׁעָרִים</b>. שערי הרקיע.
<b>יי צְבָאוֹת שְׁמוֹ</b>. שהוא מלך על צבא השמים.
<b>אַהֲבַת עוֹלָם</b>. ברכת הודאה על אהבת ה' אותנו, ועל הקשר שלנו אתו באמצעות לימוד התורה.
<b>עֲטֶרֶת</b>. כתר.
<h3> ח</h3>
<b>אֱמֶת אֱמוּנָה וכו'</b>. ברכת הצהרה על האמונה בה', והודאה על כך שה' גואל אותנו בכל דור ובפרט על גאולת מצרים.
<b>בְּעֶבְרָתוֹ</b>. בכעסו.
<h3> ט</h3>
<b>הַשְׁכִּיבֵנוּ וכו'</b>. ברכה לשמירה בלילה, ותוספת של פסוקי ברכה, הודאה והמלכה.
<h2>פרק ב</h2>
<h3> ב</h3>
<b>א) וְקוֹנֶה הַכֹּל</b>. שהכל שייך לו.
<b>מָגֵן אַבְרָהָם</b>. שומר על אברהם ועל זרעו.
<h3> ג</h3>
<b>ב) גִּבּוֹר לְעוֹלָם</b>. בעל כוח אינסופי.
<b>מְכַלְכֵּל</b>. נותן פרנסה ומזון.
<b>וּמְקַיֵּם אֱמוּנָתוֹ לִישֵׁנֵי עָפָר</b>. מקיים את הבטחתו להחיות את המתים.
<h3> ד</h3>
<b>ג) וּקְדוֹשִׁים</b>. המלאכים שנקראו קדושים, וכן ישראל נקראו כך.
<h3> י</h3>
<b>ט) אֶת שְׁנָתֵנוּ</b>. את השנה הזו ואת תבואתה.
<b>וְשַׂבַּע</b>. תן שובע.
<b>וְרַוֵּה פְּנֵי תֵּבֵל</b>. השקה את אדמת העולם.
<b>אַחֲרִית וְתִקְוָה</b>. סוף טוב והגשמת הציפיות.
<h3> יא</h3>
<b>י) וְשָׂא נֵס</b>. הרם דגל.
<h3> טז</h3>
<b>טו) אֶת צֶמַח דָּוִד</b>. כינוי למשיח, שהוא מזרע דוד המלך.
<h3> יח</h3>
<b>יז) וְלִתְפִלָּתָם שְׁעֵה</b>. קבל את תפילתם.
<b>וְהָשֵׁב הָעֲבוֹדָה</b>. עבודת המקדש.
<b>וְאִשֵּׁי יִשְׂרָאֵל</b>. קרבנותיהם של ישראל, הנשרפים באש המזבח.
<b>לְנָוְךָ</b>. לביתך.
<b>כְּמֵאָז</b>. כמו בעבר.
<h3> יט</h3>
<b>יח) כָּל הַחַיִּים</b>. כל היצורים.
<h3> כ</h3>
<b>יט) מִמְּאוֹר פָּנֶיךָ</b>. גילוי החסד והרצון של מעלה.
<h3> כא</h3>
<b>בִּימוֹת הַחַמָּה וכו'</b>. ראה הלכות תפילה ב,טו-טז.
<h3> כב</h3>
<b>בְּלֵיל מוֹצָאֵי שַׁבָּת וכו'</b>. ראה הלכות תפילה ב,יב.
<h3> כג</h3>
<b>יַעֲלֶה וְיָבֹא</b>. תפילה למועדים, שהיא בקשה להיזכר לפני ה' בימים אלו. ראה הלכות תפילה ב,י-יא.
<h3> כד</h3>
<b>בְּיוֹם מִקְרָא קֹדֶשׁ הַזֶּה</b>. שהחגים נקראו 'מקראי קודש'.
<h3> כה</h3>
<b>עֲנֵנוּ וכו'</b>. בקשה שה' יעננו ביום התענית, ראה הלכות תפילה ב,יד.
<h3> כו</h3>
<b>רַחֵם וכו'</b>. תוספת שיש בה הזכרת האבל על ירושלים ובקשת רחמים עליה, ראה הלכות תפילה ב,יד.
<b>וַיְבַלְּעוּהָ לִגְיוֹנִים</b>. כבשו אותה גדודי אויבים.
<b>כִּי אַתָּה יי בָּאֵשׁ יִסַּדְתָּהּ</b>. בנית את ירושלים באש, בהתגלות של אש בחנוכת בית המקדש (ראה דברי הימים ב ה,יג-יד). ובנוסחאות אחרות 'כי אתה ה' באש הִצתה', על פי הפסוק "כלה ה' את חמתו שפך חרון אפו, ויצת אש בציון ותאכל יסודותיה" (איכה ד,יא), וכנגד זה עתיד לבנותה באש, להגן עליה כחומה של אש ולשכון בה.
<h3> כז</h3>
<b>עַל הַנִּסִּים</b>. תוספת שיש בה הודאה על הנס שקרה באותו הזמן, ראה הלכות תפילה ב,יג.
<h3> כט</h3>
<b>נַקְדִּישָׁךְ וְנַעֲרִיצָךְ</b>. קריאה לקדש את שמו של הקב"ה בעולם בדומה למלאכים (ראה הלכות תפילה ט,ד).
<b>הוּא קוֹרֵא עִמָּהֶן</b>. שליח הציבור אומרם יחד עם הציבור.
<b>הַמֶּלֶךְ הַקָּדוֹשׁ</b>. ראה הלכות תפילה ב,יח.
<h3> לא</h3>
<b>קַדִּישׁ</b>. תפילת שבח ששמו של הקב"ה יתגדל ויתברך בעולם.
<b>לְעוֹלָם</b>. תמיד.
<b>סֵדֶר הַיּוֹם</b>. פסוקי קדושה עם תרגומם שנאמרים לאחר התחנונים של נפילת אפיים (ראה הלכות תפילה ט,ה-ו).
<b>וּכְשֶׁיַּשְׁלִים לִקְרוֹת בַּתּוֹרָה</b>. ראה שם יב,כ-כב.
<h3> לג</h3>
<b>יִתְגַּדַּל וְיִתְקַדַּשׁ... לְעָלְמָא וּלְעָלְמֵי עָלְמַיָּא</b>. יתגדל ויתקדש שמו הגדול, בעולם שברא כרצונו וימליך מלכותו ויצמיח ישועתו ויקרב משיחו ויגאל עמו. בחייכם ובימיכם ובחיי כל בית ישראל במהרה ובזמן קרוב, ואמרו אמן! יהי שמו הגדול מבורך לעולם ולעולמי עולמים.
<b>שְׁמֵהּ דְּקֻדְשָׁא בְּרִיךְ הוּא... דַּאֲמִירָן בְּעָלְמָא וְאִמְרוּ אָמֵן</b>. שמו של הקדוש ברוך הוא, למעלה למעלה מכל הברכות השירות והתשבחות והנחמות הנאמרות בעולם, ואמרו אמן!
<b>בְּכָל כֹּחוֹ שֶׁל אָדָם</b>. ראה הלכות תפילה ט,א.
<b>בָּתְרָא</b>. אחרון.
<b>וְנִפְטָרִין</b>. הולכים לדרכם.
<b>תִּתְקַבַּל צְלוֹתְכוֹן... וְעַל כָּל קְהָלְהוֹן דְּיִשְׂרָאֵל וְאִמְרוּ אָמֵן</b>. תתקבל תפילתכם ותיעשה בקשתכם, ותפילתם ובקשתם של כל בית ישראל לפני אביהם שבשמים. יהי שלום רב מן השמים ועזרה וישועה עליכם ועלינו ועל כל קהלם של ישראל, ואמרו אמן!
<b>קַדִּישׁ דְּרַבָּנָן</b>. קדיש עם ברכה לחכמים.
<b>יִתְגַּדַּל וְיִתְקַדַּשׁ... וְיִפְרֹק עַמֵּהּ</b>. יתגדל ויתקדש שמו הגדול, שעתיד לחדש העולם ולהחיות המתים ולהושיע החיים, ולבנות את העיר ירושלים, ולכונן את היכל הקודש, ולעקור עבודה זרה מן הארץ, ולהשיב את עבודת השמים (ויש גורסים: "שְׁמֵיהּ" — שמו) למקומה באורו ובכבודו, וימליך מלכותו ויצמיח ישועתו ויחיש משיחו ויגאל עמו.
<b>עַל רַבָּנָן וְעַל תַּלְמִידֵיהוֹן... דִּי בִשְׁמַיָּא וְאִמְרוּ אָמֵן</b>. על החכמים ועל תלמידיהם ועל תלמידי תלמידיהם שעוסקים בתורה, אשר במקום הזה ואשר בכל מקום ומקום, יהי להם ולכם חן וחסד ורחמים ועזרה ורווח מלפני אביהם שבשמים, ואמרו אמן!
<h3> לד</h3>
<b>בִּנְפִילַת פָּנִים</b>. ראה הלכות תפילה ה,יד, ז,יז-יח, ט,ה.
<b>וּתְהִלָּתִי אֶחֱטָם לָךְ לְבִלְתִּי הַכְרִיתֶךָ</b>. למען תהילתי אאריך אפי ולא אשמידך.
<h3> לה</h3>
<b>שָׁמְרָה זֹּאת לְעוֹלָם וכו'</b>. זכור לעולם את רצונו הטוב של עמך, ותכוון את לבם אליך.
<b>יוֹם יוֹם יַעֲמָס לָנוּ הָאֵל יְשׁוּעָתֵנוּ סֶלָה</b>. בכל יום ה' משפיע עלינו את טובותיו תמיד.
<b>הַתּוֹעִים</b>. אובדי דרך.
<b>לְמַעַן לֹא נִיגַע לָרִיק וְלֹא נֵלֵד לַבֶּהָלָה</b>. שיגיעתנו ועמלנו לא יהיו לחינם ולאבדון.
<h3> לו</h3>
<b>שִׁיר מִזְמוֹר שֶׁהָיוּ הַלְוִיִּם אוֹמְרִים בְּבֵית הַמִּקְדָּשׁ בְּאוֹתוֹ הַיּוֹם</b>. שבכל אחד מימות השבוע אמרו מזמור אחר מתהלים (ראה הלכות תמידין ומוספין ו,ט).
<b>לְדָוִד אֵלֶיךָ יי נַפְשִׁי אֶשָּׂא</b>. שהוא מזמור תשובה ובקשת עזרה.
<b>אָמַר רַבִּי אֶלְעָזָר וכו'</b>. כדלעיל בפתיחת התפילה שבכל יום, א.
<b>אֵין כֵּאלֹהֵינוּ אֵין כַּאדוֹנֵינו וכו'</b>. בחלק מכתבי היד מופיע ההמשך: אין כמלכינו אין כמושיענו. מי כאלהינו מי כאדונינו מי כמלכינו מי כמושיענו. נודה לאלהינו נודה לאדונינו נודה למלכינו נודה למושיענו. ברוך אלהינו ברוך אדונינו ברוך מלכינו ברוך מושיענו. אתה הוא אלהינו אתה הוא אדונינו אתה הוא מלכינו אתה הוא מושיענו. אתה תקום תרחם ציון כי עת לחוננה כי בא מועד.
<h2>פרק ג</h2>
<h3> ב</h3>
<b>כְּלִיל</b>. כתר.
<b>לְמֹשֶׁה צִוִּיתָ עַל הַר סִינַי מִצְוַת שַׁבָּת זָכוֹר וְשָׁמוֹר</b>. "זכור את יום השבת לקדשו" (שמות כ,ח), ו"שמור את יום השבת לקדשו" (דברים ה,יב) שנאמרו במעמד הר סיני.
<h3> ג</h3>
<b>יוֹם הַמָּנוֹחַ</b>. יום שבת.
<b>לֹא נְתַתּוֹ מַלְכֵּנוּ לְגוֹיֵי הָאֲרָצוֹת</b>. את מנוחת יום השבת.
<b>עֲטֶרֶת תְּהִלָּה וְתִפְאֶרֶת יְשׁוּעָה</b>. כינויי שבח לשבת.
<b>הָנַח לָנוּ אָבִינוּ וכו'</b>. סייע לנו שתהא מנוחתנו שלמה, בלא צרות.
<h3> ו</h3>
<b>וְהַשִּׂיאֵנוּ יי אֱלֹהֵינוּ אֶת בִּרְכַּת מוֹעֲדֶיךָ</b>. ברכנו בברכה המיוחדת של החג.
<b>שֶׁתָּשׁוּב וּתְרַחֵם עָלָיו</b>. על בית המקדש.
<b>כֹּהֲנִים לַעֲבוֹדָתָם</b>. עבודת המקדש.
<b>וּלְוִיִּם לְדוּכָנָן</b>. שהיו שרים עליו בבית המקדש (הלכות בית הבחירה ו,ו).
<b>וְיִשְׂרָאֵל לְמַעֲמָדָן</b>. נציגי ישראל הנוכחים בבית המקדש בשעת הקרבת הקרבנות (הלכות כלי המקדש ו,א).
<h3> ח</h3>
<b>נָהֲגוּ רֹב הָעָם וכו'</b>. ראה הלכות תפילה ב,יט.
<b>מִנְהָג פָּשׁוּט וכו'</b>. ראה הלכות תפילה ב,יט.
<b>וַעֲרִיכַת נֵר לְבֶן יִשַׁי מְשִׁיחָךְ</b>. נתינת כבוד למלכות בית דוד.
<b>וְעוֹלָתָה תִּקְפֹּץ פִּיהָ</b>. הרשעה תסגור את פיה, ולא תהיה לה השפעה.
<b>וּמַלְכוּת הָעַלִּיזָה</b>. השמחה ובוטחת בכוחה.
<b>וְחָפְרָה</b>. התביישה.
<b>וְנֶגֶד זְקֵנָיו כָּבוֹד</b>. בעת מלוכת ה' בירושלים, יינתן כבוד לזקני ישראל הדבקים בה'.
<h3> ט</h3>
<b>בְּרָכָה רִאשׁוֹנָה וכו'</b>. במוסף של ראש השנה מתפללים ברכות מיוחדות, ואחרי כל ברכה תוקעים בשופר (ראה הלכות תפילה ב,ו, הלכות שופר ג,ו-ח). הברכה הראשונה היא 'מלכויות', ועניינה הכרה במלכותו של ה' בעולם. בברכה זו מזכירים גם את קדושת היום.
<b>אוֹחִילָה לָאֵל</b>. אצפה לה'.
<b>אַחֲלֶּה פָנָיו</b>. אפייס אותו.
<b>לְתַכֵּן עוֹלָם בְּמַלְכוּת שַׁדַּי</b>. לכונן עולם המכיר במלכות ה'.
<b>הַיּוֹם הֲרַת עוֹלָם</b>. היום הסתיים ההיריון של העולם, היום הוא נוצר.
<b>בְּרָכָה שְׁנִיָּה</b>. היא 'זכרונות', ועניינה שה' זוכר את כל מעשה העולם, ואת עקדת יצחק ובריתו עם האבות.
<b>מַעֲשִׂים רַבִּים</b>. בכל הפעולות שנעשו.
<b>לְאֵין תַּכְלִית</b>. בלי סוף.
<b>מֵרֵאשִׁית כָּזֹאת הוֹדַעְתָּ וכו'</b>. הדבר ידוע מימי קדם.
<b>בְּרָכָה שְׁלִישִׁית</b>. היא 'שופרות', ועניינה המלכת ה' בשופר, והתגלותו בקול זה.
<b>בְּעַרְפִלֵּי טֹהַר</b>. בשעת מתן תורה השכינה נגלתה בענן.
<h3> י</h3>
<b>שֶׁל יוֹם צוֹם הַכִּפּוּרִים</b>. ראה הלכות תפילה ב,ז.
<b>כְּמוֹ שֶׁהֵן כְּתוּבִין בַּתּוֹרָה</b>. בפרשת פינחס בספר במדבר (פרקים כח-כט. וראה הלכות תפילה יג,יד).
<h2>פרק ד</h2>
<h3> א</h3>
<b>נֹסַח הַוִּדּוּי</b>. וידוי של יום הכיפורים  שנאמר בערב יום הכיפורים ואחרי כל אחת מחמש התפילות של היום (ראה תשובה ב,ז-ח, וראה גם הלכות תפילה ו,ב).
<h2>פרק ה</h2>
<h3> ב</h3>
<b>הָרַחֲמָן וכו'</b>. נהגו בכל קהילות ישראל להוסיף בקשות נוספות הפותחות ב'הרחמן'. ויש המוסיפים ברכה שמברך האורח את בעל הבית (ראה רמב״ם הלכות ברכות ז,ב).
<b>הַזָּן אֶת הָעוֹלָם</b>. ברכת 'הזן', הברכה  הראשונה של ברכת המזון. ברכת הודאה על טובו של ה' המפרנס את העולם.
<b>נוֹדֶה לְךָ</b>. ברכת 'הארץ', הברכה השנייה של ברכת המזון (לפרטי נוסחה ראה הלכות ברכות ב,ג). הודאה על הנחלת ארץ ישראל, ועל המזון היוצא ממנה.
<b>רַחֵם</b>. ברכת 'בונה ירושלים', הברכה השלישית של ברכת המזון (לפרטי נוסחה ראה שם ב,ד). בקשת רחמים על בניין ירושלים והחזרת מלכות בית דוד.
<b>הָאֵל אָבִינוּ מַלְכֵּנוּ... הַטּוֹב וְהַמֵּטִיב</b>. ברכה רביעית שתיקנו חכמי המשנה (הלכות ברכות ב,א). הודאה על כל הטוב שגומל ה' לנו.
<h3> ג</h3>
<b>אֲשֶׁר בָּחַר בִּנְבִיאִים טוֹבִים</b>. ברכת שבח על בחירתו של ה' בתורה ובישראל ובנביאים (ראה הלכות תפילה יב,טו).
<b>הָאֵל הַנֶּאֱמָן בְּכָל דְּבָרָיו</b>. שכל דברי הנבואה הם אמת ומתקיימים.
<b>בּוֹנֵה יְרוּשָׁלַיִם</b>. בקשת רחמים על ישראל ועל ירושלים.
<b>מָגֵן דָּוִד</b>. בקשה על חזרת מלכות דוד לתוקפה.
<b>כַּנֹּסַח שֶׁהוּא חוֹתֵם בַּתְּפִלָּה בִּבְרָכָה אֶמְצָעִית בְּאוֹתוֹ הַיּוֹם</b>. בהזכרת קדושת ישראל וקדושת הזמן (ראה לעיל ברכות אמצעיות בשבתות ובימים טובים), כגון בשבת ראש חודש מברך 'מקדש השבת וישראל וראשי חודשים' (ראה הלכות תפילה יב,טו).
<h3> ד</h3>
<b>הָעִנְיָנוֹת שֶׁנָּהֲגוּ רֹב הָעָם לִקְרוֹת מִן הַנְּבִיאִים בְּכָל שַׁבָּת</b>. להפטרות המועדים וימים מיוחדים, ראה הלכות תפילה יג,ד-כ.
<b>וַיִּשְׁמַע יִתְרוֹ בִּשְׁנַת מוֹת הַמֶּלֶךְ עֻזִּיָּהוּ וכו' עַד לְמַרְבֵּה הַמִּשְׂרָה וכו'</b>. המנהג כיום הוא לא לקרוא את כל הפסוקים הללו, אלא לקרוא קטע שמתחיל במקום שמציין הרמב"ם (עד ו,יג או ז,ו לפי המנהגים השונים), ולאחר מכן לדלג ולקרוא קטע מן הסוף (ט,ה-ו, ולמנהג הספרדים לא קוראים קטע זה). ואולי זו גם כוונת הרמב"ם.
<b>וְאֵלֶּה הַמִּשְׁפָּטִים הַדָּבָר אֲשֶׁר הָיָה אֶל יִרְמְיָהוּ</b>. במקום לד,ח אפשר לציין ל-לה,א.
<b>צַו אֶת אַהֲרֹן עֹלוֹתֵיכֶם סְפוּ עַל זִבְחֵיכֶם וכו' עַד כִּי בְאֵלֶּה חָפַצְתִּי נְאֻם יי</b>. המנהג כיום הוא לא לקרוא את כל הפסוקים הללו, אלא לקרוא קטע שמתחיל במקום שמציין הרמב"ם (עד ז,כח או ח,ג לפי המנהגים השונים), ולאחר מכן לדלג ולקרוא קטע מן הסוף (ט,כב-כג). ואולי זו גם כוונת הרמב"ם.
<b>שֶׁקּוֹרִין בָּהּ שְׁתֵּי פָּרָשִׁיּוֹת</b>. בשבת שקוראים בה שני סדרים יחד, בכדי להשלים את מחזור הפרשיות בכל שנה (הלכות תפילה יג,ב).
<b>מַפְטִירִין בְּנֶחָמוֹת</b>. ראה הלכות תפילה יג,יט. וכן נהגו לקרות בשלוש השבתות שקודם תשעה באב בדברי תוכחה (שם).
<b>הָעִנְיָנוֹת שֶׁנָּהֲגוּ רֹב הָעָם לִקְרוֹת וכו'</b>. ישנם מנהגים שונים בין העדות והקהילות לגבי פסוקי ההפטרה שנקראים בכל שבת כפי שמופיע בחומשים.
<b>הערה:</b>. בסדר התפילות של הרמב"ם ישנם שינויים רבים מנוסח התפילה המקובל ברוב הקהילות (מלבד בני תימן שנוסחם דומה לנוסח הרמב"ם). ככלל, נוסח התפילה מתחלק למנהג האשכנזים ומנהג הספרדים, והאשכנזים מחולקים ביניהם לשני נוסחים מרכזיים המכונים 'נוסח אשכנז' ו'נוסח ספרד' (לכל הנושא ראה הרחבות: 'נוסחי התפילה השונים', עמ' 766). להלן, לא נתייחס לכל שינוי בין הנוסחים, אלא להבדלים המרכזיים שביניהם.
<b>בָּרוּךְ מְקַדֵּשׁ אֶת שְׁמוֹ בָּרַבִּים</b>. מנהג רוב הקהילות לחתום בלי הזכרת השם. ובחלק מקהילות אשכנז נהגו לחתום בהזכרת השם (ראה ט"ז או"ח מו ס"ק ט וערוה"ש סעיף טז).
<b>בְּרָכָה רִאשׁוֹנָה שֶׁמְּבָרְכִין לִפְנֵי פְּסוּקֵי הַזְּמִירוֹת</b>. למנהג האשכנזים והספרדים אומרים קודם 'ברוך שאמר' פסוקי קרבנות ופרק 'איזהו מקומן' וברייתת 'רבי ישמעאל אומר' (ראה הלכות תפילה ז,יב בפסקים ושיטות), ולאחריהם אומרים 'קדיש דרבנן' (ראה לקמן קדיש וסיום התפילה,ד). ולאחר מכן מוסיפים פסוקי 'הודו' (דברי הימים א טז,ח-לו ופסוקים נוספים) ו'מזמור שיר חנוכת הבית' (תהלים פרק ל). ולנוסח אשכנז אומרים את פסוקי 'הודו' לאחר 'ברוך שאמר', וכן אומרים קדיש לאחר אמירת 'מזמור שיר חנוכת הבית'.
<b>בָּרוּךְ מַעֲבִיר אֲפֵלָה וּמֵבִיא אוֹרָה וכו'</b>. למנהג הספרדים והאשכנזים אין אומרים את דברי השבח: 'ברוך מעביר אפלה...' ו'ברוך שאין לפניו לא עולה ולא  שכחה...'.
<b>יְהִי כְבוֹד יי לְעוֹלָם יִשְׂמַח יי בְּמַעֲשָׂיו</b>. למנהג הספרדים והאשכנזים אומרים 'מזמור לתודה' (תהלים פרק ק) לפני פסוקי 'יהי כבוד'. וכתב הרמ"א (או"ח נא,ט) שאין לאמרו בשבתות וימים טובים, וכן לא בערב פסח ובחול המועד פסח ובערב יום הכיפורים, משום שבזמנים אלו אין מקריבים קרבן תודה. ויש שנמנעים מלאמרו רק בשבתות וימים טובים  (כה"ח).
<b>וּמְרוֹמַם עַל כָּל בְּרָכָה וּתְהִלָּה</b>. לנוסח הספרדים והאשכנזים אומרים את המשך הפרק בנחמיה עד 'ואת רודפיהם השלכת במצולות כמו אבן במים עזים' ולאחר מכן אומרים את פסוקי 'ויושע ה" (שמות יד,ל-לא) ואת שירת הים שסמוכה להם (ראה בסמוך, וראה הלכות תפילה ז,יג).
<b>וְכֵן נָהֲגוּ לִקְרוֹת מִזְמוֹר שִׁיר וכו'</b>. למנהג הספרדים ונוסח ספרד אומרים הוספות אלו קודם ברכת 'ברוך שאמר', ועל פי נוסח אשכנז הן נאמרות לאחר ברכה זו. ובכל הנוסחים אומרים עוד מזמורים מעבר להוספות אלו.
