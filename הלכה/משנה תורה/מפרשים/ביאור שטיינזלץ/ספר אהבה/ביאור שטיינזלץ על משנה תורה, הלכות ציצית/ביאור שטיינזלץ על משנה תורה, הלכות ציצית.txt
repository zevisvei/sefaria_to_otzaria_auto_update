<h1>ביאור שטיינזלץ על משנה תורה, הלכות ציצית</h1>
<h2>פרק א</h2>
<h3> א</h3>
<b>עָנָף</b>. קבוצת חוטים שמשתלשלים מן הבגד<br>            כענף מן העץ.
<b>כְּנַף הַבֶּגֶד</b>. פינת הבגד.
<b>מִמִּין הַבֶּגֶד</b>. מן<br>            החומר שהבגד עשוי ממנו (כמבואר לקמן ג,ה).
<b>לְצִיצִית הָרֹאשׁ</b>. שער הראש.
<b>מִנְיָן<br>            מִן הַתּוֹרָה</b>. אבל מדברי סופרים יש לו מניין, כמבואר לקמן ה"ו.
<h3> ב</h3>
<b>כְּעֵין הָרָקִיעַ</b>. כצבע הרקיע.
<b>וְכוֹרְכִין אוֹתוֹ עַל<br>            הֶעָנָף</b>. מלפפים אותו סביב שאר החוטים שבענף.
<b>שִׁעוּר מִן הַתּוֹרָה</b>. וראה לקמן ה"ו כיצד נוהגים למעשה.
<h3> ג</h3>
<b>שְׁתֵּי צַוָּיוֹת</b>. שני ציוויים.
<b>וְעָשׂוּ לָהֶם צִיצִת</b>. ציווי על עשיית ענף הציצית.
<b>וְנָתְנוּ עַל צִיצִת הַכָּנָף פְּתִיל תְּכֵלֶת</b>. ציווי על כריכת התכלת.
<h3> ד</h3>
<b>אֵינוֹ מְעַכֵּב</b>. ניתן לקיים את המצווה האחת מבלי לקיים את השנייה.
<b>וְנִפְסַק<br>            הַלָּבָן וְנִתְמַעֵט עַד הַכָּנָף</b>. נקרעו חוטי הלבן לגמרי.
<h3> ה</h3>
<b>וְאַרְבַּע הַצִּיצִיּוֹת מְעַכְּבוֹת זוֹ אֶת זוֹ</b>. רק אם הטיל<br>            ציציות בכל ארבע הכנפות קיים המצווה.
<h3> ו</h3>
<b>מִזָּוִית</b>. פינת הבגד.
<b>מִקֶּשֶׁר גּוּדָל</b>. המרחק שבין<br>            המפרק שבאמצע האגודל ועד קצה הציפורן.
<b>וְכוֹפְלָן בָּאֶמְצַע</b>. באופן שארבעת<br>            החוטים משתלשלים משני עברי הבגד.
<b>וְכָל הָאֶצְבָּעוֹת בְּגוּדָל</b>. מדידת שיעור<br>            אצבע נעשית ברוחבו של האגודל (ושיעורו מבואר בהלכות ספר תורה ט,ט).
<b>וְיִהְיֶה אֶחָד<br>            מִשְּׁמוֹנַת הַחוּטִין חוּט תְּכֵלֶת</b>. שטווה חוט אחד שמקצתו תכלת ומקצתו לבן<br>            (שו"ת הרמב"ם רפו).
<h3> ז</h3>
<b>שֶׁמַּעֲלִין בַּקֹּדֶשׁ וְלֹא מוֹרִידִין</b>. הואיל ומתחיל בלבן מסיים<br>            בו, כדי שלא לפגוע בחשיבותו.
<b>כְּדֵי שֶׁיְּהֵא סָמוּךְ לַכָּנָף מִינָהּ</b>. כדי<br>            שסמוך לפינת הבגד יהיה חוט שהוא ממין הבגד ובצבעו. אך עיקר הכריכות הן מפתיל התכלת.
<h3> ח</h3>
<b>לֹא פָּחוֹת מִשֶּׁבַע וְלֹא יָתֵר עַל שְׁלֹשׁ עֶשְׂרֵה</b>. שבע<br>            — כנגד שבעה רקיעים, ושלש עשרה — כנגד שבעה רקיעים ושישה חללים שביניהם (בבלי<br>            מנחות לט,א).
<b>וְנוֹיִי תְּכֵלֶת</b>. הדרך הנאה לקשור את התכלת.
<b>וְצָרִיךְ<br>            לְפָרְדוֹ עַד שֶׁיִּהְיֶה כְּצִיצִית שְׂעַר הָרֹאשׁ</b>. ישאיר את קצה הענף ללא כריכות<br>            כך שיישארו החוטים מפורדים בדומה לשערות הראש.
<h3> ט</h3>
<b>הָעוֹשֶׂה לָבָן בְּלֹא תְּכֵלֶת</b>. שהתכלת אינו מעכב, כמבואר לעיל<br>            ה"ד. וכגון מי שאין לו תכלת (ראה לקמן ב,ט).
<h3> י</h3>
<b>שְׁזוּרִין</b>. טוויים מכמה חוטים דקים.
<b>אֵינוֹ נֶחֱשָׁב<br>            אֶלָּא חוּט אֶחָד</b>. אף שהחוט שזור משמונה חוטים נפרדים, אינו נחשב לשמונה חוטים אלא<br>            לאחד.
<h3> יא</h3>
<b>לְשֵׁם צִיצִית</b>. לצורך המצווה.
<b>הַנִּימִין<br>            הַנִּתְלָשִׁין מִן הַבְּהֵמָה</b>. שערות שנתלשו ולא נגזזו.
<b>מִשִּׁיּוּרֵי שְׁתִי<br>            שֶׁהָאוֹרֵג מְשַׁיֵּר בְּסוֹף הַבֶּגֶד</b>. הבגד עשוי מחוטי אורך (הנקראים שתי) וחוטי<br>            רוחב (הנקראים ערב). ולעתים לאחר האריגה נותרים השוליים של חוטי האורך.
<b>מִן<br>            הַגִּזָּה</b>. הצמר שנגזז לצורך טוויה.
<b>עִיר הַנִּדַּחַת</b>. עיר שרוב תושביה<br>            עובדי עבודה זרה, ויש לשרוף את כל רכושה (הלכות עבודה זרה ד,ו).
<b>מִשֶּׁל קֳדָשִׁים</b>. מצאן או צמר השייך להקדש.
<b>הַמִּשְׁתַּחֲוֶה<br>            לִבְהֵמָה צַמְרָהּ פָּסוּל לְצִיצִית</b>. שאף שאין הצמר נאסר בשל כך (ראה הלכות עבודה<br>            זרה ח,א), מכל מקום אין להשתמש בו לדבר מצווה.
<b>שֶׁהֲרֵי נִשְׁתַּנָּה</b>. כשנעבד<br>            היה עץ, ועתה נעשה ממנו חוטים (בדומה לכך ראה הלכות איסורי מזבח ג,יד).
<h3> יב</h3>
<b>וְצִיצִית שֶׁנַּעֲשֵׂית מִן הֶעָשׂוּי מִקֹּדֶם</b>. שתליית<br>            החוטים נעשתה באופן שאינו מועיל לקיום מצוות ציצית, ורק אחרי שהציצית כבר קשורה תיקן את<br>            הדבר, כמבואר בהלכות הבאות.
<h3> יג</h3>
<b>כָּנָף שֶׁיֵּשׁ בָּהּ צִיצִית</b>. פיסת בגד שכבר הטילו בו חוטי<br>            ציצית.
<h3> יד</h3>
<b>תָּלָה הַחוּטִין וכו'</b>. חיבר חוטים לשתי כנפות באותו הבגד<br>            וקשר כל כנף כהלכתו, ולאחר מכן חתך את החוטים כך שנוצרו שתי ציציות כשרות.
<b>מְעֹרוֹת<br>            זוֹ בָּזוֹ</b>. מחוברות אחת לשנייה.
<h3> טו</h3>
<b>הִטִּיל צִיצִית עַל צִיצִית</b>. קשר חוטי ציצית על כנף שכבר היו<br>            בה חוטים.
<b>אִם נִתְכַּוֵּן לְבַטֵּל אֶת הָרִאשׁוֹנָה</b>. כשקשר את החוטים השניים<br>            היה בדעתו לבטל את החוטים הראשונים.
<b>כְּשֶׁהוֹסִיף פָּסַל הַכֹּל</b>. שכנף שיש בה<br>            שני ענפים פסולה משום 'בל תוסיף'.
<h3> טז</h3>
<b>הַמַּטִּיל לְבַעֲלַת שָׁלֹשׁ</b>. כנפות, שאינה חייבת בציצית כמבואר<br>            לקמן ג,ג.
<h3> יז</h3>
<b>וּמַטִּילִין צִיצִית עַל אַרְבַּע<br>            כְּנָפֶיהָ כְּשֶׁהִיא כְּפוּלָה</b>. שהרי אם יפשוט את הקפלים, יהיו שתי ציציות במרכז<br>            הטלית.
<b>תְּפָרָהּ כֻּלָּהּ</b>. תפר את כל הכפל כך שהקיפול קבוע.
<b>כּוֹפְלִין</b>. מקפלים.
<h3> יח</h3>
<b>נִפְסַק הַכָּנָף</b>. נקרע ונפרד מהבגד.
<b>חוּץ לְשָׁלֹשׁ<br>            אֶצְבָּעוֹת</b>. במרחק שלוש אצבעות ומעלה מקצה הבגד.
<b>בְּתוֹךְ שָׁלֹשׁ לֹא<br>            יִתְפֹּר</b>. שכן החתיכה שנתלשה קטנה משיעור כנף (ראה לעיל ה"ו), ואינה נחשבת עוד<br>            שייכת לבגד זה, וכשתופרה חזרה נעשה כמי שמחבר כנף חדשה לבגד, והרי זה כמו שנעשית מאליה<br>            (כמבואר לעיל הי"ג).
<b>נִתְמַעֲטָה זָוִית שֶׁל בֶּגֶד</b>. פינת הבגד החלה<br>            להיקרע כך שחוטי הציצית סמוכים לקצה הבגד אף פחות מקשר גודל (ראה לעיל ה"ו).
<b>כְּדֵי עֲנִיבָה</b>. די אורך כדי ליצור ממנו לולאה.
<b>מֵעִקָּרוֹ</b>. במקום<br>            חיבורו לבגד, לפני הכריכות והקשירות.
<h2>פרק ב</h2>
<h3> א</h3>
<b>תְּכֵלֶת הָאֲמוּרָה בַּתּוֹרָה בְּכָל מָקוֹם</b>. לעניין עשיית המשכן<br>            ובגדי הכהונה (ראה גם הלכות כלי המקדש ח,יג).
<b>כַּפָּתוּךְ</b>. מעורב.
<b>שֶׁבַּכֹּחַל</b>. צבע כחול המשמש לתכשיטי נשים. וצבע התכלת דומה לצבע הכוחל המעורב<br>            בלבן.
<b>דְּמוּת הָרָקִיעַ הַנִּרְאֵית לָעַיִן</b>. הצבע שבו נראה הרקיע לעינינו<br>            (ראה הלכות יסודי התורה ג,ג).
<b>בְּטָהֳרוֹ שֶׁל רָקִיעַ</b>. כשהרקיע בהיר.
<b>וְהַתְּכֵלֶת הָאֲמוּרָה בַּצִּיצִית וכו'</b>. התכלת הנעשית לשם ציצית מיוחדת<br>            באופן עשייתה, כדי שצבעה לא ישתנה.
<b>כְּעֵין הָרָקִיעַ</b>. בצבע השמים.
<b>בְּאֶסְטֵיס</b>. צמח המשמש לצביעת בגדים בכחול.
<b>בִּשְׁאָר הַמַּשְׁחִירִין</b>. הצובעים<br>            בצבע כהה.
<b>צַמְרָהּ פָּסוּל לְצִיצִית</b>. שאין צמרה נחשב צמר לעניין ציצית<br>            (ובהקשרים אחרים ראה הלכות כלאיים י,ב, הלכות טומאת צרעת יג,ג).
<h3> ב</h3>
<b>וְשׁוֹרִין אוֹתוֹ בְּסִיד</b>. כדי לנקות את הצמר ולהכינו לצביעה.
<b>בְּאַהֲלָא</b>. צמח המשמש לכיבוס (ראה למשל הלכות שמיטה ה,י).
<b>כְּדֵי שֶׁיִּקְלֹט<br>            אֶת הָעַיִן</b>. כדי שיספוג את הצבע לאחר מכן.
<b>עֵינוֹ</b>. צבעו.
<b>וּבְיָם הַמֶּלַח</b>. כלומר הים התיכון (ראה הלכות ערכין וחרמין ח,ח בנוסחים המדויקים).
<b>לְיוֹרָה</b>. קדרה גדולה שבה צובעים את הצמר.
<b>סַמָּנִים</b>. חומרים<br>            שונים המועילים לצביעה.
<b>הַקֵּימָנְיָא</b>. עשב המשמש לכיבוס (ראה למשל הלכות שבת<br>            יח,ח).
<h3> ג</h3>
<b>לִשְׁמָהּ</b>. לשם מצוות ציצית.
<b>נִפְסְלָה הַיּוֹרָה כֻּלָּהּ</b>. שהצבע<br>            שבתוכה שימש לבדיקה ולא לשם מצווה, וכל הצבע נפסל בשל כך.
<b>שֶׁהֲרֵי טְעָמוֹ וּפְסָלוֹ</b>. בדק בו צביעת צמר, ועל ידי כך פסלו.
<h3> ד</h3>
<b>הַמֻּמְחֶה</b>. מי שאומנותו צביעת צמר לציצית ובקי בדיניה.
<b>שֶׁאֵינָן עוֹמְדִין</b>. שצבעם אינו מתקיים.
<h3> ה</h3>
<b>מֵעֵת לְעֵת</b>. למשך עשרים וארבע שעות.
<b>בְּעֵינֶיהָ</b>. בצבעה.
<b>וְלֹא כָּהָת</b>. הצבע לא דהה.
<b>שֶׁמְּעַפְּשִׁין אוֹתוֹ לְמֻרְיָס</b>. מניחים לו להירקב לצורך הכנת רוטב דגים כבושים.
<h3> ו</h3>
<b>סְתָם</b>. בלא בירור.
<b>שֶׁמָּא הֶחֱלִיפָהּ</b>. מתוך שדמיה<br>            יקרים יבוא להחליפה בתכלת מזויפת.
<b>חָתוּם בִּשְׁנֵי חוֹתָמוֹת</b>. המוודאים שלא<br>            הוחלפה התכלת (לאופן החיתום ראה הלכות מאכלות אסורות יג,ח).
<h3> ז</h3>
<b>מֻפְסָקִין</b>. חתוכים באורך של חוטי ציצית.
<b>פְּסוּלָה</b>. שמא נצבעו ונטווו לצורך אחר.
<b>וְאִם שְׁזוּרִין כְּשֵׁרָה</b>. שצורתם מוכיחה עליהם<br>            שנעשו לשם ציצית (כך היא הגרסה בשו"ת הרמב"ם רפז. ויש גורסים בהלכה זו:<br>            "מופסקים ושזורין — פסולה", ולנוסח זה בכל אופן מניחים אנו שנעשו לצורך<br>            אחר).
<b>טַלִּית מְצֻיֶּצֶת</b>. בגד שקשורים בו חוטי ציצית.
<b>מִן הַתַּגָּר</b>. הסוחר<br>            — כשרה, שמן הסתם קנאה מישראל (אף שמן הדין אין למכור טלית כזו לגוי, ראה לקמן ג,ט).
<b>מִן הַהֶדְיוֹט</b>. שאינו סוחר — פסולה, שאין להניח שרכשה מישראל.
<h2>פרק ג</h2>
<h3> א</h3>
<b>רֹאשׁוֹ וְרֻבּוֹ</b>. ראשו ורוב גופו.
<b>וְאֵינוֹ צָרִיךְ אַחֵר<br>            לְשָׁמְרוֹ</b>. הוא גדול דיו כדי ללכת בשוק לבדו.
<b>צֶמֶר</b>. צמר כבשים.
<b>פִּשְׁתִּים</b>. פשתן.
<h3> ב</h3>
<b>וְנוֹצָה שֶׁל עִזִּים</b>. צמר העזים.
<b>מְרֻבַּעַת</b>. בעלת<br>            ארבע כנפות.
<b>בְּגָדִים הָאֲמוּרִין בַּתּוֹרָה סְתָם וכו'</b>. סתם בגדים<br>            המוזכרים בתורה הם העשויים מצמר או מפשתן (ראה הלכות כלים כב,א). ובציצית נאמר: "ועשו<br>            להם ציצת על כנפי בגדיהם" (במדבר טו,לח).
<h3> ג</h3>
<b>שֶׁיֵּשׁ בִּכְלַל חָמֵשׁ אַרְבַּע</b>. בגד של חמש כנפות כולל בתוכו<br>            ארבע כנפות וכנף נוספת.
<b>שֶׁנֶּאֱמַר עַל אַרְבַּע כַּנְפוֹת כְּסוּתְךָ</b>. אף אם<br>            יש יותר מארבע כנפות, אינו מטיל אלא בארבע בלבד.
<h3> ד</h3>
<b>הִיא שֶׁל עוֹר... פְּטוּרָה</b>. שעור אינו נחשב לבגד כלל, ופטור<br>            מציצית אפילו מדברי חכמים (בניגוד למינים הנזכרים לעיל ה"ב).
<b>מִכָּאן וָאֵילָךְ<br>            חַיֶּבֶת</b>. מפני שכבר נראית כשלו.
<h3> ה</h3>
<b>מִמִּינָהּ</b>. עושים החוטים מאותו החומר שממנו עשוי הבגד.
<b>פּוֹטְרִין</b>. יוצאים בהם חובת ציצית.
<h3> ו</h3>
<b>אַף עַל פִּי שֶׁהוּא לָבָן לְבַדּוֹ</b>. שעושה את הציצית מחוטי לבן<br>            בלבד.
<b>בַּדִּין</b>. מעיקר הדין.
<b>שֶׁהַשַּׁעַטְנֵז מֻתָּר לְעִנְיַן<br>            צִיצִית</b>. איסור שעטנז (לבישת בגד העשוי צמר ופשתן) נדחה מפני מצוות ציצית (ראה גם<br>            הלכות כלאים י,ד).
<b>וְכָל מָקוֹם שֶׁאַתָּה מוֹצֵא עֲשֵׂה וְלֹא תַעֲשֶׂה</b>. הסותרים זה את זה, כגון כאן שמצוות עשה של ציצית סותרת לא־תעשה של שעטנז (לעיקרון זה ראה<br>            הלכות נערה בתולה ג,ה).
<h3> ז</h3>
<b>לֹא מִפְּנֵי שֶׁהַצִּיצִית נִדְחֵית מִפְּנֵי הַשַּׁעַטְנֵז</b>. שהרי<br>            מבואר בהלכה הקודמת שהשעטנז מותר לעניין ציצית.
<b>עוֹבֵר עַל לֹא תַעֲשֶׂה</b>. של<br>            לבישת שעטנז.
<h3> ח</h3>
<b>בֵּין בְּשַׁבָּת</b>. ואף מותר לצאת בבגד זה מרשות לרשות, שהציציות<br>            אינן נחשבות משא (הלכות שבת יט,כ).
<b>וּמֵאֵימָתַי מְבָרֵךְ... מִשֶּׁיַּכִּיר בֵּין<br>            תְּכֵלֶת שֶׁבָּהּ לְלָבָן שֶׁבָּהּ</b>. משעה שיש די אור כדי להבחין בין חוטי הציצית.<br>            [הערה: בפה"מ מנקד הרמב"ם את המילה מאימתי: מֵאַמָּתַי.]
<b>וְכָל זְמַן</b>. כל פעם.
<b>שֶׁסּוֹף הַמִּצְוָה</b>. קיום המצווה אינו בעשיית הבגד אלא בעיטוף, ולכן<br>            יברך אז (ראה גם הלכות ברכות יא,ח).
<h3> ט</h3>
<b>נִפְסְקוּ</b>. נקרעו או נתלשו.
<b>מִצְוָה שֶׁאֵין בְּגוּפָהּ קְדֻשָּׁה</b>. אין קדושה חלה על גוף הציצית,<br>            כמו שהיא חלה בתפילין או בספר תורה (ראה הלכות ספר תורה י,ד).
<b>שֶׁמָּא יִתְעַטֵּף<br>            בָּהּ</b>. הגוי, וייראה כישראל (לחשש זה ראה הלכות רוצח יב,ז).
<b>כְּדֵי לְחַנְּכוֹ בַּמִּצְווֹת</b>. להרגילו בקיום המצוות (לדוגמאות<br>            נוספות ראה הלכות קריאת שמע ד,א, הלכות חמץ ומצה ו,י, הלכות שביתת עשור ב,י, הלכות סוכה ו,א<br>            ועוד).
<b>טֻמְטוּם</b>. מי שאיברי המין שלו מכוסים ומינו אינו ברור. [הערה:<br>            הרמב"ם בפה"מ מנקד מילה זו: טֻומְטוֹם.]
<b>וְאַנְדְּרָגִינָס</b>. שיש לו<br>            איברי זכרות ואיברי נקבות.
<h3> י</h3>
<b>שֶׁאֵינָהּ חוֹבַת הַטַּלִּית אֶלָּא חוֹבַת הָאִישׁ</b>. אין חובה<br>            שהטלית תהיה מצויצת, אלא חובה על האדם הלובש טלית שילבש טלית מצויצת.
<h3> יא</h3>
<b>וּבִשְׁעַת הַתְּפִלָּה צָרִיךְ לְהִזָּהֵר בְּיוֹתֵר</b>. בשל<br>            כבוד התפילה (ראה הלכות תפילה ה,ה).
<h3> יב</h3>
<b>שְׁקָלָהּ וְתָלָה בָּהּ כָּל הַמִּצְווֹת כֻּלָּן</b>. מצוות<br>            ציצית שקולה כנגד כל המצוות, ובעת ראייתה נזכרים בשאר המצוות.
