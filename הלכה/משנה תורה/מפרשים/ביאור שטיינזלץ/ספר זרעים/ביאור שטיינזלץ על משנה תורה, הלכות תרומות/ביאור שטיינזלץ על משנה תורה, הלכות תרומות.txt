<h1>ביאור שטיינזלץ על משנה תורה, הלכות תרומות</h1>
<h2>פרק א</h2>
<h3> א</h3>
<b>הַתְּרוּמוֹת וְהַמַּעַשְׂרוֹת וכו'</b>. לגבי חובת מעשר שני מחוץ לארץ ישראל ראה הלכות מעשר שני א,יד.
<b>בֵּין שֶׁלֹּא בִּפְנֵי הַבַּיִת</b>. בזמן שאין בית המקדש קיים (וראה לקמן הכ”ו לגבי תוקף החיוב כיום).
<b>וּנְבִיאִים הִתְקִינוּ שֶׁיִּהְיוּ נוֹהֲגוֹת אַף בְּאֶרֶץ שִׁנְעָר</b>. בתקופת גלות בית ראשון כשגלו בעיקר לבבל תיקנו הנביאים להפריש תרומות ומעשרות גם בבבל (ראה אבות דרבי נתן פ”כ ופה”מ ידיים ד,ג).
<b>וַחֲכָמִים הָרִאשׁוֹנִים הִתְקִינוּ שֶׁיִּהְיוּ נוֹהֲגוֹת גַּם בְּאֶרֶץ מִצְרַיִם וכו’</b>. בתקופת הבית השני תיקנו חכמים להפריש בארצות נוספות מכיוון שהיו מישראל שהלכו להתיישב בהם (ריק”ו ע”פ הירושלמי).
<b>וּבְאֶרֶץ עַמּוֹן וּמוֹאָב</b>. שממזרח לירדן, וראה בפסקים ושיטות.
<b>סְבִיבוֹת אֶרֶץ יִשְׂרָאֵל</b>. גובלות בארץ ישראל. ולמרות שהן קרובות אליה יותר מבבל תקנתם נעשתה יותר מאוחר, מכיוון שהתנועה העיקרית של ישראל הייתה קודם לכן בין ארץ ישראל לבבל (רדב”ז).
<h3> ב</h3>
<b>אֶרֶץ יִשְׂרָאֵל הָאֲמוּרָה בְּכָל מָקוֹם</b>. לעניין מצוות התלויות בארץ ועניינים נוספים.
<b>אֲפִלּוּ מִן הָאָרֶץ שֶׁנִּתְּנָה לְאַבְרָהָם</b>. גבולות הארץ שהובטחו לאברהם אבינו (בראשית טו,יט) רחבים יותר מן הארץ שכבשו בפועל עולי מצרים בכניסתם לארץ (המתוארות בהלכה ז). ואף אם כבש היחיד שטח מתוך הארץ המובטחת, אין כיבוש זה מחייב במצוות התלויות בארץ.
<b>וּמִפְּנֵי זֶה חִלֵּק יְהוֹשֻׁעַ וכו’</b>. ראה יהושע פרקים יד-יט (ובמיוחד יד,א, יט,נא).
<h3> ג</h3>
<b>הָאֲרָצוֹת שֶׁכָּבַשׁ דָּוִד</b>. ראה שמואל ב פרקים ח, י.
<b>וְאַחְלָב</b>. נראה שהיא העיר חלב שבסוריה.
<b>וְלֹא כְּחוּצָה לָאָרֶץ לְכָל דָּבָר כְּגוֹן בָּבֶל וּמִצְרַיִם</b>. שאף שבבבל ומצרים תיקנו תרומות ומעשרות (לעיל ה”א), הוא מכוח תקנה ולא בגלל כיבוש.
<b>יָצְאוּ מִכְּלַל חוּצָה לָאָרֶץ לִהְיוֹתָן כְּאֶרֶץ יִשְׂרָאֵל</b>. לדינים מסוימים.
<b>וְלֹא הִגִּיעוּ</b>. להיות במעלה השלמה של ארץ ישראל.
<b>מִשִּׁבְעָה עֲמָמִין</b>. עמי כנען.
<b>וְהָאֲרָצוֹת שֶׁכָּבַשׁ דָּוִד הֵן הַנִּקְרָאִין סוּרְיָא</b>. וגבולותיה יתבארו לקמן ה”ט.
<h3> ד</h3>
<b>וְיֵשׁ דְּבָרִים שֶׁהִיא בָּהֶן כְּאֶרֶץ יִשְׂרָאֵל</b>. ראה למשל הלכות ביכורים ב,א, הלכות שבת ו,א, ו,יא.
<b>וְיֵשׁ דְּבָרִים שֶׁהִיא בָּהֶן כְּחוּצָה לָאָרֶץ</b>. ראה למשל לקמן ה,יב, הלכות נזקי ממון ה,ב. יש גם מקרים שבהם יש לסוריה מעמד ביניים, ראה למשל הלכות עבודה זרה י,ג, הלכות מאכלות אסורות י,יא-יב.
<b>וּשְׁבִיעִית</b>. ראה הלכות שמיטה ד,כז.
<b>מִדִּבְרֵי סוֹפְרִים</b>. מדברי חכמים.
<h3> ה</h3>
<b>וְנִתְקַדֵּשׁ קְדֻשָּׁה רִאשׁוֹנָה</b>. מאחר שהארץ נכבשה, חלה עליה הקדושה.
<b>כֵּיוָן שֶׁעָלוּ בְּנֵי הַגּוֹלָה</b>. עליית עזרא שבה נבנה בית המקדש השני.
<b>קִדְּשׁוּהָ קְדֻשָּׁה שְׁנִיָּה הָעוֹמֶדֶת לְעוֹלָם</b>. בניגוד לקדושת עולי מצרים שבטלה עם הגלות, קדושה זו של עולי בבל עומדת לעולם. והטעם הוא מפני שעולי מצרים החילו את חיוב המצוות על הארץ על ידי כיבוש וכיוון שנלקחה הארץ מהם בטל הכיבוש ובטלה הקדושה. לעומת זאת, עולי עזרא קידשו את הארץ בחזקה שהחזיקו בה והיא תקפה לעולם (ראה הלכות בית הבחירה ו,יד-טז). האחרונים עמדו על מהות ההבדל שבין כיבוש לחזקה. יש שכתבו שכיבוש נעשה בלא הסכמה והכרה מהאומות, לעומת חזקה שנעשית באופן מסודר ומוכר (כעליית עזרא בעקבות הצהרת כורש, ראה תוי”ט עדויות ח,ו, שו”ת שואל ומשיב מהדורה א, א,קכד). בכיוון אחר יש שנקטו כי ההבדל הוא באופן הקידוש, שעולי בבל קידשו אותה בדיבור, בנוסף לישיבה בקרקע ולכן היא קיימת לעולם ואילו עולי מצרים לא קידשוה בדיבור (רדב”ז; להסברים נוספים ראה אבן האזל בהלכות בית הבחירה שם, חידושים וביאורים להלכות בית הבחירה לרבי מליובאוויטש סימן טז; חבל נחלתו ו,לד).
<b>וְהִנִּיחוּ אוֹתָן הַמְּקוֹמוֹת... כְּשֶׁהָיוּ וְלֹא פְּטָרוּם מִן הַתְּרוּמוֹת וְהַמַּעַשְׂרוֹת</b>. אף שבטלה קדושת אותם המקומות, חכמים קבעו לנהוג בהם כפי שהיה קודם הגלות בזמן שישבו שם עולי מצרים שהפרישו בהם תרומות ומעשרות
<b>כְּדֵי שֶׁיִּסְמְכוּ עֲלֵיהֶן עֲנִיִּים בַּשְּׁבִיעִית</b>. שבמקומות אלו תיקנו דין תרומות ומעשרות תמיד ובפרט בשביעית, כדי שעניי ארץ ישראל שאינם מקבלים מתנות עניים ומעשר בשמיטה יוכלו לקבלן שם (וראה ריק”ו שגרס ופירש אחרת). ולגבי מעמדם של מקומות אלו מצד מצוות שביעית ראה הלכות שמיטה ד,כו.
<b>וְרַבֵּנוּ הַקָּדוֹשׁ</b>. רבי יהודה הנשיא.
<b>הִתִּיר בֵּית שְׁאָן</b>. ופטר אותה לגמרי מתרומות ומעשרות, בניגוד לשאר המקומות שכבשו עולי מצרים ולא כבשו עולי בבל.
<b>וְהוּא נִמְנָה עַל אַשְׁקְלוֹן וּפְטָרָהּ מִן הַמַּעַשְׂרוֹת</b>. התיר בהסכמת חכמים שנמנו עמו את אשקלון שנמצאת גם היא בתחום עולי מצרים.
<h3> ז</h3>
<b>אֵי זוֹ הִיא הָאָרֶץ שֶׁהֶחֱזִיקוּ עוֹלֵי מִצְרַיִם</b>. נראה שכאן הרמב”ם מתכוון למקומות המשותפים שהחזיקו בהם גם עולי מצרים וגם עולי בבל, ובהמשך הוא יפרט את החילוקים ביניהם (יד”פ).
<b>מֵרֶקֶם שֶׁהִיא בְּמִזְרַח אֶרֶץ יִשְׂרָאֵל</b>. וסמוכה לים המלח.
<b>הַיָּם הַגָּדוֹל</b>. הים התיכון.
<b>הָיָה מְהַלֵּךְ מֵעַכּוֹ לִכְזִיב</b>. כזיב נמצאת מצפון מזרח לעכו (כ-5 ק"מ מצפון לנהריה), ולשטח שביניהן אין מעמד אחיד אלא מה שממזרח לדרך שבין עכו לכזיב מוחזק כחוץ לארץ עד שיתברר אחרת, ומה שממערב לה מוחזק כארץ ישראל עד שיתברר אחרת.
<b>טְמֵאָה מִשּׁוּם אֶרֶץ הָעַמִּים</b>. שגזרו חכמים שהנמצא בחוץ לארץ נטמא בטומאת מת (הלכות טומאת מת יא,א).
<b>וְכָל שֶׁשּׁוֹפֵע וכו'</b>. כאן מפרט הרמב”ם את הגבולות המלאים של עולי מצרים.
<b>וְכָל שֶׁשּׁוֹפֵעַ וְיוֹרֵד מִטּוּרֵי סִמְנוֹס וְלִפְנִים</b>. הגבול הצפון מערבי של הארץ מתחיל במורדות הדרומיים של רכס הרי סמנוס (בזיהויו של מקום זה יש כמה דעות ובשו”ת הרמב”ם קכז כתב שמדובר בהר ‘בנייס’, הנמצא כנראה באזור חופי סוריה).
<b>וְהַנַּנָּסִין שֶׁבַּיָּם</b>. איים שבים.
<b>רוֹאִין אוֹתָן כְּאִלּוּ חוּט מָתוּחַ עֲלֵיהֶן וכו’</b>. ראה איור.
<b>נַחַל מִצְרַיִם</b>. הגבול הדרום מערבי של הארץ על פי התורה (במדבר לז,ה), ונחלקו המפרשים אם זהו ואדי אל עריש או הנילוס.
<b>וְזוֹ הִיא צוּרָתָהּ</b>. מובן כי המפה שצייר הרמב”ם מתארת את הגבולות באופן כללי ואין בה הקפדה על מידות ומיקום מדויקים. עם זאת קשה להבין כמה פרטים שמופיעים בה וחלקם אף סותרים לכאורה את דברי הרמב”ם עצמו. טורי סמנוס מסומנים במפה בדרום הארץ, אך ברור שהם מהווים למעשה את הנקודה הצפונית של הגבול. גם עניין לשונות הים והניסים אינו מחוור דיו. יש לציין עוד כי מן הציור ניתן אולי להבין שממזרח לרצועת ארץ העמים שבצד הדרך שבין עכו לכזיב יש שטח נוסף שהוא בתחום ארץ ישראל.
<h3> ח</h3>
<b>מִכְּזִיב וְלִפְנִים כְּנֶגֶד הַמִּזְרָח</b>. נראה שהכוונה כאן לרצועה שבין כזיב לעכו שנזכרה לעיל ה”ז ורצועה זו שהיא מכזיב ודרומה (‘מכזיב ולפנים’) היא חלק משטח עולי בבל (הלשון ‘כנגד המזרח’ קשה, שהרי על פי האמור לעיל ה”ז דווקא האזור המערבי בין עכו לכזיב הוא זה שקדוש, וראה גם בציור הרמב”ם שם).
<b>וּמִכְּזִיב וְלַחוּץ עַד אֲמָנָה וְהִיא סִמְנוֹס</b>. זהו השטח הצפוני של עולי מצרים שלא החזיקו בו עולי בבל.
<b>וְעַד הַנָּהָר וְהוּא נַחַל מִצְרַיִם</b>. זהו השטח הדרומי של עולי מצרים שלא החזיקו בו עולי בבל.
<h3> ט</h3>
<b>מֵאֶרֶץ יִשְׂרָאֵל וּלְמַטָּה</b>. מארץ ישראל צפונה. ובעיקרו נפרש שטחה של סוריה הרחק לכיוון צפון מזרח מארץ ישראל (ראה איור בעמוד הבא).
<b>אֲבָל עַכּוֹ חוּצָה לָאָרֶץ כְּאַשְׁקְלוֹן</b>. נראה שאין הכוונה לחוץ לארץ ממש אלא לכך שמקומות אלו אינם כלולים בשטח עולי בבל (ראה כס”מ).
<h3> י</h3>
<b>גּוֹי שֶׁקָּנָה קַרְקַע בְּאֶרֶץ יִשְׂרָאֵל לֹא הִפְקִיעָהּ מִן הַמִּצְווֹת אֶלָּא הֲרֵי הִיא בִּקְדֻשָּׁתָהּ</b>. ולכן חייבת באופן עקרוני במצוות התלויות בארץ (וראה בהלכות הבאות שיש מקרים שיבול שגדל בקרקע של גוי פטור בפועל מחיוב תרומות ומעשרות).
<b>וּמֵבִיא בִּכּוּרִים</b>. ראה הלכות ביכורים ב,טו.
<b>וְיֵשׁ קִנְיָן לַגּוֹי בְּסוּרְיָא לְהַפְקִיעַ מִן הַמַּעַשְׂרוֹת וּמִן הַשְּׁבִיעִית</b>. ולכן פירות שגדלו בסוריה בקרקע שבבעלות גוי פטורים מתרומות ומעשרות בכל מקרה.
<b>כְּמוֹ שֶׁיִּתְבָּאֵר</b>. לקמן הל’ טו-יז.
<h3> יא</h3>
<b>אִם נִגְמְרָה מְלַאכְתָּן בְּיַד הַגּוֹי וּמֵרְחָן הַגּוֹי</b>. ‘גמר מלאכה’ הוא כינוי לפעולות האחרונות של הטיפול ביבול, וזהו השלב שבו חל על הפירות חיוב גמור של תרומות ומעשרות (ראה הלכות מעשר ג,א-ב שלאחר גמר מלאכה אסור לאכול אפילו אכילת עראי מפירות שמיועדים למכירה). בתבואה גמר המלאכה הוא המירוח שהיא החלקה וניקוי של גרעיני התבואה לאחר שנערמו (שם ה”ה).
<b>שֶׁנֶּאֱמַר דְּגָנְךָ וְלֹא דִּגּוּן גּוֹי</b>. התבואה נקראת ‘דגן’ רק לאחר שעשה ערמה מהגרעינים, והתורה חייבה תבואה בתרומות ומעשרות רק אם ישראל עשאה דגן.
<b>לְקָחָן</b>. קנה אותם.
<b>חַיָּבִין בַּכֹּל מִן הַתּוֹרָה</b>. מכיוון שאין קניין לגוי להפקיע מן המעשרות.
<b>וּתְרוּמַת מַעֲשֵׂר וּמוֹכְרָהּ לַכֹּהֵן וּמַעֲשֵׂר רִאשׁוֹן וַהֲרֵי הוּא שֶׁלּוֹ</b>. במצב הרגיל נותן את התרומות ומעשרות ללא תמורה, אבל כאן אינו חייב לתת לכהן וללוי את תרומת המעשר והמעשר. ולכן את תרומת המעשר שמותרת באכילה רק לכהנים יכול למכור לכהן, ואת המעשר יכול לאכול בעצמו.
<b>אֲנִי בָּאתִי מִכֹּחַ אִישׁ שֶׁאֵין אַתֶּם יְכוֹלִין לִטֹּל מִמֶּנּוּ כְּלוּם</b>. שהרי הגוי שאצלו גדל היבול אינו חייב בתרומות ומעשרות.
<b>כִּי תִקְחוּ מֵאֵת בְּנֵי יִשְׂרָאֵל אֶת הַמַּעֲשֵׂר וכו’</b>. הפסוק עוסק בחובת הלוויים להפריש מהמעשר תרומת מעשר עבור הכהנים, ולמדו חכמים שאם גדל אצל הגוי אינו חייב לתת לכהנים את תרומת המעשר, ולכן יכול לומר ללוי ולכהן שכיוון שקנאם מהגוי הוא פטור מלתת להם. והוא הדין לגבי מעשר (ראה ערוה”ש סעיף טז, ד”א ויד”פ).
<h3> יב</h3>
<b>אִם עַד שֶׁלֹּא בָּאוּ לְעוֹנַת הַמַּעַשְׂרוֹת</b>. ‘עונת המעשרות’ היא כינוי לשלב מוקדם בגידול הפרי שבו מתחיל חיוב מעשרות (שאם קוטף בשלב זה ורוצה לאכול אכילת קבע חייב לעשר). בתבואה עונת המעשרות היא כשצמחה כדי שליש (ראה הלכות מעשר ב,ג-ה).
<b>וְאִם מְכָרָן אַחַר שֶׁבָּאוּ לְעוֹנַת הַמַּעַשְׂרוֹת</b>. ולאחר שקנאם ישראל המשיכו הפירות לגדול ברשותו.
<b>מַפְרִישׁ תְּרוּמַת מַעֲשֵׂר וּמַעֲשֵׂר וְנוֹתֵן מֵהֶן לַבְּעָלִים לְפִי חֶשְׁבּוֹן</b>. מכיוון שגמר המלאכה היה ברשות ישראל הוא מחויב להפריש תרומות ומעשרות, אך חובת הנתינה של תרומת המעשר והמעשר לכהן וללוי אינה אלא לפי החלק היחסי של התבואה שגדלה ברשותו, וכפי שמתבאר בסמוך.
<b>לָקַח תְּבוּאָה זְרוּעָה מִן הַגּוֹי אַחַר שֶׁהֵבִיאָה שְׁלִישׁ</b>. שהוא עונת המעשרות בתבואה (הלכות מעשר ב,ה).
<b>מַפְרִישׁ תְּרוּמוֹת וּמַעַשְׂרוֹת כְּמוֹ שֶׁבֵּאַרְנוּ</b>. לעיל הי”א, שהרי גמר המלאכה היה בידי ישראל.
<h3> יג</h3>
<b>וּגְמָרָן הַגּוֹי פְּטוּרִין מִן הַתְּרוּמָה וּמִן הַמַּעַשְׂרוֹת</b>. כדין פירות הגוי שנגמרה מלאכתם על ידו (לעיל הי”א).
<b>חַיָּבִין בַּכֹּל מִדִּבְרֵיהֶם</b>. חכמים חייבו להפריש מהם תרומות ומעשרות מאחר שהגיעו לעונת המעשרות כשהיו ברשות ישראל.
<b>וְכֵן גּוֹי שֶׁגָּמַר פֵּרוֹת יִשְׂרָאֵל</b>. אפילו אם הפירות עדיין ברשות הישראל והגוי רק עשה את פעולת גמר המלאכה (ד”א ויד”פ).
<h3> יד</h3>
<b>אֵינָן חַיָּבִין בִּתְרוּמָה וּבְמַעַשְׂרוֹת</b>. אפילו לא מדברי חכמים.
<h3> טו</h3>
<b>כְּמוֹ שֶׁבֵּאַרְנוּ</b>. לעיל ה”ד.
<h3> יז</h3>
<b>אָרִיס</b>. מעבד שדה של אחרים ונוטל אחוז מסוים מהיבול, והשדה באחריות הבעלים.
<b>כְּמוֹ שֶׁבֵּאַרְנוּ</b>. לעיל ה”י.
<b>וְכֵן הַחוֹכֵר... פָּטוּר מִן הַמַּעַשְׂרוֹת וּמִן הַתְּרוּמוֹת</b>. אף שמקבלים את השדה לאחריותם
<b>,</b>. בסוריה אינם נחשבים כבעלי השדה להתחייב במעשרות.
<b>הַחוֹכֵר וְהַמְקַבֵּל וְהַשּׂוֹכֵר</b>. החוכר משלם לבעלים כמות קצובה של פירות ולא כמות יחסית. המקבל משלם אחוז מסוים מן היבול. והשוכר משלם סך קצוב של כסף.
<h3> יח</h3>
<b>שֶׁהֲרֵי נִתְחַיְּבָה בְּיַד יִשְׂרָאֵל</b>. שהשדה הייתה ברשותו גם כשהגיעה לעונת המעשרות וגם בגמר המלאכה.
<h3> יט</h3>
<b>הֲרֵי אֵלּוּ פְּטוּרִין שֶׁאֲנִי אוֹמֵר מִן הַשּׁוּק לָקַח</b>. מכיוון שאותו פרי מצוי בשוק וייתכן שאינם מהפירות שגדלו ברשותו יש להקל מספק, היות וחובת ההפרשה בסוריה היא מדברי חכמים.
<h3> כ</h3>
<b>אֲפִלּוּ חָלְקוּ הַשָּׂדֶה בְּקוֹמָתָהּ</b>. אף שחילקו ביניהם את התבואה כשהיא עומדת בשדה ועדיין לא נקצרה, אין אומרים שהחצי שנטל הגוי הוא הפטור מתרומה ומעשרות והחצי שנטל ישראל הוא החייב, אלא התבואה כולה חצייה חייבת וחצייה פטורה הואיל וגדלה בשותפות.
<b>וְאֵין צָרִיךְ לוֹמַר אִם חָלְקוּ גָּדִישׁ</b>. שחילקו את היבול אחרי שנקצר ונערם בשדה, שבמקרה זה ברור שלא ניתן להתייחס לכל מחצית מן התבואה כאילו גדלה רק בחלקו של אחד מהם.
<b>הֲרֵי טֶבֶל וְחֻלִּין מְעֹרָבִין בְּכָל קֶלַח וָקֶלַח מֵחֶלְקוֹ שֶׁל גּוֹי</b>. שכל יחידה נחשבת כתערובת של תבואה החייבת במעשרות ותבואה הפטורה.
<b>אַף עַל פִּי שֶׁמֵּרְחָן הַגּוֹי</b>. אף שהגוי מירח את החלק שנטל, חלקו של הישראל המעורב בו לא נפטר בכך מחיוב תרומה ומעשרות.
<b>וְחִיּוּבָן מִדִּבְרֵיהֶם כְּמוֹ שֶׁבֵּאַרְנוּ</b>. לעיל הי”ג, שתבואה של ישראל שנתמרחה בידי הגוי חייבת מתקנת חכמים.
<h3> כא</h3>
<b>בְּאֶרֶץ יִשְׂרָאֵל שֶׁהַמַּעַשְׂרוֹת שֶׁל תּוֹרָה</b>. שהתבואה בארץ ישראל חייבת מעיקר הדין בתרומה ומעשרות מן התורה.
<b>וּבְשֶׁל תּוֹרָה אֵין בְּרֵרָה</b>. שבדבר שנוגע לדין תורה, לא ניתן לסמוך על כך שבסופו של דבר יתברר מהו חלקו של כל אחד, ולהתייחס משום כך למחצית שנטל כל אחד לבסוף כאילו הייתה חלקו מלכתחילה, אלא מתייחסים לכל התבואה כמעורבת. דין ה’ברירה’, דהיינו האפשרות להתייחס למה שהתברר לבסוף כאילו כך היה מן ההתחלה, נוגע להרבה עניינים בהלכה, וביחס אליו נקבע כי בדברים שמן התורה אין סומכים על הברירה שלבסוף, ואילו בדברים שמדברי חכמים ניתן לסמוך על כך (ראה למשל הלכות מעשר ז,א, הלכות יום טוב ה,כ).
<b>אֲבָל אִם לָקְחוּ שָׂדֶה בְּסוּרְיָא... חֶלְקוֹ שֶׁל גּוֹי פָּטוּר מִכְּלוּם</b>. שבדברים שמדברי חכמים סומכים על הברירה, אפילו אם חילקו ביניהם תבואה שנקצרה כבר, ואומרים שמה שנטל הגוי הוא חלקו מתחילה ופטור מתרומה ומעשרות.
<h3> כב</h3>
<b>פְּטוּרִין מִן הַחַלָּה</b>. מן התורה. אמנם חכמים תיקנו להפריש חלה גם בחוץ לארץ (ראה הלכות ביכורים ה,ו-ז).
<b>וְאִם יָצְאוּ לְסוּרְיָא חַיָּבִין מִדִּבְרֵיהֶם</b>. מכיוון שאינה כחוצה לארץ (לעיל ה”ג), אינם נחשבים לפירות שיצאו לחוץ לארץ (ראה רדב”ז).
<b>וְכֵן פֵּרוֹת חוּצָה לָאָרֶץ שֶׁנִּכְנְסוּ לָאָרֶץ חַיָּבִין בַּחַלָּה וכו’</b>. מן התורה. שחיוב החלה נקבע על פי מקום גלגול העיסה (רדב”ז).
<b>וְאִם נִקְבְּעוּ לְמַעֲשֵׂר בְּיַד יִשְׂרָאֵל אַחַר שֶׁנִּכְנְסוּ לָאָרֶץ חַיָּבִין בַּמַּעַשְׂרוֹת מִדִּבְרֵיהֶם</b>. שאמנם מן התורה פטורים הואיל וצמחו בחוץ לארץ, ודינם נקבע על פי מקום גידולם, אולם אם נקבעו בארץ למעשרות חייבים מדברי סופרים (ובכס”מ השווה את דין החלה לדין התרומה והמעשרות, וכתב בכולם שכשם שהגלגול בארץ מחייב מן התורה לחלה, כך הקביעה למעשרות מחייבת מן התורה. ורק פירות חוץ לארץ שנקבעו בחוץ לארץ למעשר, אחרי שנכנסו לארץ חייבים במעשרות מדבריהם).
<h3> כג</h3>
<b>בִּזְמַן שֶׁהַסְּפִינָה גּוֹשֶׁשֶׁת בָּאָרֶץ</b>. כאשר תחתית הספינה נוגעת ומתחככת באדמה, שאז נחשב מה שגדל בה כגדל באדמת ארץ ישראל.
<h3> כד</h3>
<b>הַכֹּל הוֹלֵךְ אַחַר הָעִקָּר</b>. המקום שבו נמצאים השורשים.
<b>אֲפִלּוּ הָיָה צְחִיחַ סֶלַע מַבְדִּיל בֵּינֵיהֶן וכו’</b>. אפילו אם מפריד ביניהם סלע רצוף, והשורשים אינם יכולים לעבור לצד השני לא מתייחסים לכל צד של האילן בנפרד.
<b>הֲרֵי טֶבֶל וְחֻלִּין מְעֹרָבִין זֶה בָּזֶה</b>. שכל פרי נחשב מעורב מטבל וחולין (ע”פ ריטב”א בבא בתרא כז,ב).
<h3> כה</h3>
<b>עָצִיץ נָקוּב שֶׁהָיָה בּוֹ זֶרַע שֶׁלֹּא הִשְׁרִישׁ</b>. אם יש בתחתיתו נקב גדול דיו כדי ששורשיו יצאו ויתחברו לקרקע אבל בפועל לא התחברו לקרקע.
<b>וְנוֹפוֹ</b>. ענפיו ועליו.
<b>הוֹלְכִין אַחַר הַנּוֹף</b>. ולא אחר מקום הנקב. שמאחר שלא השריש, נמצא שאין עיקרו בארץ.
<h3> כו</h3>
<b>הַתְּרוּמָה וכו’</b>. ובכלל זה גם חלה (הלכות ביכורים ה,ה).
<b>וַאֲפִלּוּ בִּימֵי עֶזְרָא</b>. בימי בית שני
<b>שֶׁנֶּאֱמַר כִּי תָבֹאוּ בִּיאַת כֻּלְּכֶם</b>. פסוק זה נאמר לגבי מצוות נסכים, ולמדו חכמים שכן הדין גם לגבי תרומות (ראה יד”פ).
<b>כְּשֶׁהָיוּ בִּירֻשָּׁה רִאשׁוֹנָה</b>. כיבוש עולי מצרים.
<b>בִּירֻשָּׁה שְׁלִישִׁית</b>. בתום גלות בית שני.
<h2>פרק ב</h2>
<h3> א</h3>
<b>כָּל אֹכֶל אָדָם</b>. שבני אדם רגילים לאכלם, וראה לקמן הל’ ב-ה.
<b>הַנִּשְׁמָר</b>. שאינו הפקר, וראה לקמן הל’ ט-יב
<b>שֶׁגִּדּוּלָיו מִן הָאָרֶץ</b>. למעט כמהין ופטריות שאינם יונקים מן הקרקע כשאר הצמחים (ראה הלכות מתנות עניים ב,ב).
<b>רֵאשִׁית דְּגָנְךָ תִּירֹשְׁךָ וְיִצְהָרֶךָ וכו’ תִּתֶּן לוֹ</b>. זוהי המצווה על התרומה, שייתן אדם לכהן את המתנה הראשונה מאותם היבולים.
<b>דָּגָן</b>. חמשת מיני דגן.
<b>תִּירוֹשׁ</b>. יין ענבים.
<b>וְיִצְהָר</b>. שמן זית.
<b>וְיֵשׁ לוֹ בְּעָלִים שֶׁנֶּאֱמַר דְּגָנְךָ</b>. הדגן השייך  לך.
<h3> ב</h3>
<b>הַכַּרְשִׁינִין</b>. מין קטנית (מכונה בימינו בקיית הכרשינה) שמשמשת בעיקר למאכל בהמה.
<b>הַסֵּאָה וְהָאֵזוֹב וְהַקּוֹרָנִית</b>. צמחי בר המשמשים בין היתר לתיבול ולמאכל בהמה.
<b>וְחָשַׁב עֲלֵיהֶן לָאָדָם כְּשֶׁהֵן מְחֻבָּרִין</b>. שינה את הייעוד שלהם, לפני שנלקטו.
<b>שֶׁמַּחֲשֶׁבֶת חִבּוּר אֵינָהּ כְּלוּם</b>. אלא המחשבה בשעת הזריעה.
<b>עָלוּ מֵאֵלֵיהֶן בֶּחָצֵר</b>. סאה אזוב או קורנית שצמחו בר.
<b>חָצֵר הַמְשַׁמֶּרֶת פֵּרוֹתֶיהָ</b>. שהפירות שבה שמורים.
<b>שֶׁסְּתָמָן לָאָדָם</b>. שמן הסתם הם מיועדים לשימוש אדם.
<h3> ג</h3>
<b>זֵרְעוֹנֵי גִּנָּה שֶׁאֵינָן נֶאֱכָלִין</b>. זרעים שאינם נאכלים בעצמם, אלא נזרעים לגידול ירקות מאכל.
<h3> ד</h3>
<b>צָלָף</b>. בשיח הצלף יש שלושה חלקים הראויים לאכילה: תמרות שהם ניצני הצמחים (פה"מ מעשרות ד,ו; ויש מפרשים שהם הענפים הצעירים), קפריסין שהם חלקים יבשים שדומים לעצים ולעלים (שם; ויש מפרשים שהם ניצני הפרי), ואביונות שהם הפרי הסופי.
<b>מִפְּנֵי שֶׁאֵינָן פְּרִי</b>. אלא הזרעים שלהם נחשבים לפרי של אותם המינים.
<b>בְּשֶׁזְּרָעָן לְזֶרַע</b>. לשם אכילת הזרעים.
<b>אֲבָל זְרָעָן לְיָרָק</b>. לאכול את חלקי הצמח הירוקים.
<h3> ה</h3>
<b>כֻּסְבָּר</b>. כוסברה.
<b>שֶׁזְּרָעָהּ לְזֶרַע</b>. לצורך שימוש בזרעים שלה למאכל.
<b>יְרָקָהּ</b>. העלים הירוקים שלה.
<b>זְרָעָהּ לְיָרָק מַפְרִישׁ תְּרוּמָה וּמַעַשְׂרוֹת מִן הַיָּרָק וּמִן הַזֶּרַע</b>. שבצמח זה הזרע הוא העיקר ולכן תמיד מפריש ממנו, אך אם התכוון להשתמש בעלים, נחשבים גם הם לפרי של הצמח.
<b>וְכֵן הַשֶּׁבֶת</b>. צמח תבלין (המכונה בימינו שמיר).
<b>זִירִים</b>. הגבעולים.
<b>הַשַּׁחֲלַיִם</b>. שחליים תרבותיים, שניתן לאכלם כמות שהם או לטחנם ולהשתמש בהם כתבלין או תרופה.
<b>וְהַגַּרְגִּיר</b>. צמח המזוהה כיום כבן חרדל ומוכר כיום כ’עלי רוקט’.
<b>שֶׁזְּרָעָן לְזֶרַע מִתְעַשְּׂרִין זֶרַע וְיָרָק</b>. בשחליים וגרגיר מקובל לאכול גם את הירק ולכן מפריש משניהם.
<b>כֵּיצַד מִתְעַשְּׂרִין לְזֶרַע וּלְיָרָק וכו’</b>. שהרי ליקוט לשם אכילת ירק או זרע אינם באותו הזמן.
<h3> ו</h3>
<b>תְּבוּאָה וְכַיּוֹצֵא בָּהּ</b>. כגון קטניות.
<b>וְכֵן יֵרָאֶה לִי שֶׁהוּא הַדִּין בַּתְּרוּמָה וכו’</b>. אף שרק לגבי מעשר נזכרה הלשון ‘תבואה’ לפטור את הירק, גם בתרומה הירק פטור מן התורה, שהרי הדומים לדגן תירוש ויצהר אינם ירק.
<h3> ז</h3>
<b>מִן הַיָּרָק בְּחוּצָה לָאָרֶץ</b>. מירק שגדל בחוץ לארץ.
<b>וַאֲפִלּוּ בַּמְּקוֹמוֹת שֶׁאָמַרְנוּ שֶׁמַּפְרִישִׁין בָּהֶן מַעַשְׂרוֹת</b>. כדלעיל א,א-ו.
<b>וְכֵן יָרָק הַבָּא מִחוּצָה לָאָרֶץ לָאָרֶץ</b>. בשונה מגידולים שעיקר חיובם מהתורה, שאם הובאו לארץ ישראל יש בהם חובת הפרשה באופנים מסוימים (ראה לעיל א,כב-כג).
<b>אַף עַל פִּי שֶׁיֵּשׁ עָפָר בְּעִקְּרֵיהֶן</b>. אף שיש אדמה הדבוקה בשורשים, אין זה נחשב כאילו מחובר וממשיך לצמוח בקרקע של ארץ ישראל.
<b>בָּטְלָה דַּעְתּוֹ אֵצֶל כָּל אָדָם וכו’</b>. זוהי התנהגות חריגה, שהרי אין דרך בני אדם לאכול את העלים של התבואה והקטניות אלא את זרעיהם, ולפיכך אין כוונתו נחשבת כלל.
<h3> ח</h3>
<b>הַתִּלְתָּן</b>. גרגרנית החילבה.
<b>אַף עַל פִּי שֶׁאֵינָהּ אֹכֶל אָדָם כְּשֶׁיִּקְשׁוּ</b>. כשהזרע גדל ומתקשה, אינו ראוי למאכל אדם.
<b>הוֹאִיל וְרֹב הָאָדָם אוֹכְלִין אוֹתָן בִּתְחִלָּתָן הֲרֵי הֵן חַיָּבִין בִּתְרוּמָה וּמַעַשְׂרוֹת</b>. הרבה בני אדם נוהגים לאכול את הזרעים בתחילת צמיחתם, בעודם רכים, ולכן המין חייב בתרומות ומעשרות, אף שאחר כך אינו ראוי למאכל אדם.
<h3> ט</h3>
<b>הַלֶּקֶט וְהַשִּׁכְחָה וְהַפֵּאָה וכו’</b>. כל אלו מתנות לעניים, שהעניים לוקטים מן השדה והכרם והאילן (ויקרא יט,ט-י דברים כד,יט-כא, הלכות מתנות עניים א,א-ז).
<b>אֲפִלּוּ הֶעֱמִיד מֵהֶן כְּרִי</b>. גם אם אסף העני הרבה עד שהעמידם בערמה.
<b>וְאִם עָשָׂה מֵהֶן גֹּרֶן בַּשָּׂדֶה וכו’</b>. אם העבירם למקום שבו דשים ובוררים את התבואה, כדרך שעושה בעל השדה ביבולו, חייב בהפרשה משום שסבורים הרואים שמפירות שדהו עשה גורן זו.
<b>אִם עָשָׂה הַגֹּרֶן בָּעִיר פְּטוּרִין שֶׁהֲרֵי קוֹל יֵשׁ לָהֶן וכו’</b>. אם את אותן הפעולות עשה בעיר, יודעים הרואים שהביאם מעט מעט ממקומות שונים, ושהם ממתנות עניים (רש”י סוטה מג,ב).
<h3> י</h3>
<b>הַלֶּקֶט וְהַשִּׁכְחָה וְהַפֵּאָה שֶׁל גּוֹי חַיָּבִין בִּתְרוּמָה וּמַעַשְׂרוֹת</b>. מכיוון שאין הגוי חייב לתת לקט שכחה ופאה, נשאר דינם כדין כל יבול של גוי בארץ ישראל, שחייב בתרומה ומעשרות (לעיל א,יא-יב).
<b>אֶלָּא אִם כֵּן הִפְקִיר</b>. שכל הפקר פטור מתרומה ומעשרות, כדלקמן הי”א, ובזה גוי שווה לישראל.
<b>הַתְּבוּאָה וְהַזֵּיתִים שֶׁלֹּא הֵבִיאוּ שְׁלִישׁ</b>. לא הגיעו לכדי שליש גידולם. שהגעת שליש היא ‘עונת המעשרות’ שלהם, ורק ממנה ואילך חייבים (ראה הלכות מעשר ב,ה, וראה שם הגדרת ‘שליש’ ביחס לזיתים).
<b>כָּל שֶׁזּוֹרְעָהּ וּמְצַמַּחַת</b>. זורע את הגרעינים שבה, והם צומחים.
<h3> יא</h3>
<b>הַהֶפְקֵר</b>. יבול שאין לו בעלים, או שבעליו נותנים לכל אדם לקחתו ואינם מקפידים על כך (ד”א על פי הלכות מעשר א,יב).
<b>וַאֲפִלּוּ הִפְקִירוֹ הַגּוֹי</b>. למרות שפירותיו שגדלו בארץ ישראל חייבים עקרונית בתרומה ומעשרות (ראה לעיל א,יא), אם הפקירם הרי זה ככל פירות הפקר.
<b>אֲבָל הַזּוֹרֵעַ שָׂדֶה הֶפְקֵר חַיָּב בִּתְרוּמָה וּמַעַשְׂרוֹת</b>. מכיוון שהתבואה אינה הפקר אלא רק השדה.
<h3> יב</h3>
<b>קָמָה</b>. תבואה שלא נקצרה.
<b>וְעָבַר וְהִפְרִישׁ מִמֶּנָּה תְּרוּמָה הֲרֵי זוֹ תְּרוּמָה וכו’</b>. יסוד ההבדל בין שני המקרים, הוא בכך שלא ניתן להפריש תרומה ומעשרות מן הקמה, ואילו מן השיבולים ניתן (אף שלא הגיעו לגמר מלאכה). הבדל זה משפיע על המשמעות שיש בהפקרה לעניין תרומה ומעשרות: להפקרת קמה אין משמעות של הפקעה מן המעשרות, ומשום כך אם חזר וזכה בה והפריש ממנה, התרומה חלה. אבל אם הפקיר שיבולים, היינו לאחר שנקצרה התבואה, יש לדבר משמעות של הפקעת דין תרומה ומעשרות, ולכן גם אם יפריש מן השיבולים לאחר שיחזור ויזכה בהן, אין התרומה חלה.
<b>אֶלָּא חֶזְקָתָן מִן הַהֶפְקֵר</b>. שבדרך כלל צומחים בר.
<b>שׁוּם בַּעַל בֶּכִי וּבָצָל שֶׁל רִכְפָּה</b>. סוג של שום ובצל חריפים מאוד, ונקראים על שם מקום מוצאם.
<b>וּגְרִיס הַקִּלְקִי</b>. גרעין החצוי לשניים של פול גדול ומרובע שמצוי בקיליקיה.
<b>וַעֲדָשִׁים הַמִּצְרִיּוֹת</b>. עדשים בעלות קצה מחודד (פה”מ מעשרות ה,ז).
<h3> יג</h3>
<b>זֵיתֵי נִקּוּף</b>. זיתים שנשארו לאחר המסיק, שנלקטים על ידי העניים ופטורים מתרומות ומעשרות (ראה פה”מ פאה ח,ג, חלה ו,ט).
<b>בְּזֵיתֵי מָסִיק</b>. שנמסקו על ידי בעל הזיתים וחייבים בתרומה ומעשרות.
<b>עוֹלֵלוֹת</b>. אשכול ענבים קטן שיש להשאירו לעניים (ראה הלכות מתנות עניים ד,יז).
<b>בְּעִנְבֵי בָּצִיר</b>. שנבצרו על ידי בעל הכרם.
<b>אִם יֵשׁ לוֹ פֵּרוֹת אֲחֵרוֹת מוֹצִיא עַל הַחַיָּב לְפִי חֶשְׁבּוֹן</b>. אם יש לו פירות טבל אחרים מאותו המין, יכול להפריש מהם גם עבור הטבל שהתערב, לפי כמות הטבל שבתערובת.
<b>וְאִם אֵין לוֹ אֶלָּא אֵלּוּ וכו’</b>. שאם אין לו פירות טבל אחרים מפריש מן התערובת עצמה, שכולה נחשבת כטבל להיאסר (ראה הלכות ביכורים ז,יא). אמנם את התרומות מוציא ביחס לכמות של כל הפירות שבתערובת, שהחמירו בתרומות משום עונש מיתה בידי שמים שיש בהם (פה”מ חלה ג,ט), אולם את המעשרות מפריש רק לפי שיעור הטבל המעורב.
<h3> יד</h3>
<b>הַתְּרוּמָה לַכֹּהֵן בֵּין טְמֵאָה בֵּין טְהוֹרָה</b>. תרומה ניתנת לכהן גם אם איננה טהורה ואינו יכול לאכלה (וראה לקמן ג,א שכיום מתייחסים לכל תרומה כטמאה).
<b>תְּרוּמֹתָי</b>. לשון רבים, ולמדו מכאן חכמים שיש לתת לכהן גם תרומה טמאה.
<b>וְהַטְּמֵאָה יֵהָנוּ בִּשְׂרֵפָתָהּ</b>. שההנאה משרפתה שייכת לכהנים.
<h3> טז</h3>
<b>כְּמוֹ שֶׁבֵּאַרְנוּ בִּבְרָכוֹת</b>. הלכות ברכות יא,ב-ג.
<h3> יז</h3>
<b>עַד שֶׁתִּטְמָא טֻמְאָה יְדוּעָה לַכֹּל</b>. שתיטמא באופן ברור, ואז דינה ככל תרומה טמאה.
<b>עַד שֶׁיָּבֹא עֶרֶב הַפֶּסַח אִם הָיְתָה חָמֵץ וְתִשָּׂרֵף</b>. משום איסור חמץ (ראה גם הלכות ביכורים ה,ז).
<b>וְאֵין מְבִיאִין תְּרוּמָה מִחוּצָה לָאָרֶץ</b>. ממקומות שחייבו חכמים בתרומה (ראה לעיל א,א-ו), כדי שלא יצאו הכהנים לחוץ לארץ לאותם מקומות כדי להביא משם תרומה לארץ (ירושלמי שביעית ו,ד).
<b>מִפְּנֵי שֶׁהִיא טְמֵאָה בְּאֶרֶץ הָעַמִּים</b>. שחכמים גזרו טומאה על חוץ לארץ (הלכות טומאת מת פרק יא).
<b>וְלֹא תִּשָּׂרֵף</b>. כדין תרומה טמאה (כדלעיל הי”ד).
<b>שֶׁלֹּא יֹאמְרוּ רָאִינוּ תְּרוּמָה שֶׁלֹּא נִטְמְאָה נִשְׂרֶפֶת</b>. שדין טומאת ארץ העמים אינו ידוע לכול ועלולים לחשוב שהתרומה נשרפה אף שלא נטמאה כלל.
<h2>פרק ג</h2>
<h3> א</h3>
<b>אֵין לָהּ שִׁעוּר מִן הַתּוֹרָה</b>. לא נקבעה לה מידה מסוימת.
<b>אֲפִלּוּ חִטָּה אַחַת פּוֹטֶרֶת אֶת הַכְּרִי</b>. די בגרגר אחד של תרומה כדי לפטור גדיש שלם.
<b>וּבַזְּמַן הַזֶּה שֶׁהִיא עוֹמֶדֶת לִשְׂרֵפָה מִפְּנֵי הַטֻּמְאָה</b>. שכיום אין אפשרות להיטהר מטומאת מת והכהנים והתרומה נטמאים, והתרומה אסורה באכילה ויש לשרוף אותה.
<b>יֵשׁ לוֹ לְהַפְרִישׁ כָּל שֶׁהוּא לְכַתְּחִלָּה</b>. כמות קטנה מאוד, כדין התורה.
<h3> ב</h3>
<b>עַיִן יָפָה</b>. כינוי למידת הנדיבות.
<b>וְהַבֵּינוֹנִית</b>. ממוצעת.
<b>וְעַיִן רָעָה</b>. כינוי לקמצנות.
<h3> ג</h3>
<b>כָּל תְּרוּמָה שֶׁאֵין הַכֹּהֲנִים מַקְפִּידִין עָלֶיהָ</b>. שאיכות הפירות נמוכה מאוד.
<b>וְהַכְּלֵיסִין</b>. הרמב”ם זיהה את הכלסין כסוג של תאנים קטנות (פה”מ תרומות יא,ד), ויש שכתבו שאלו פירותיו של ינבוט השדה.
<b>גִּדּוּלֵי תְּרוּמָה</b>. הזורע תרומה והיא הצמיחה גידולים, דינם כחולין הטעונים הפרשת תרומות ומעשרות, אלא שאסורים לזרים (לקמן יא,כא).
<b>וְעֵרוּבֵי תְּרוּמָה</b>. תרומה שהתערבה בטבל, וצריך להפריש כדי לתקן את חלק הטבל שבתערובת באכילה. התערובת כולה מותרת לאכילה לכהנים בלבד, ולפיכך מפריש את השיעור המועט כדין גידולי תרומה (ד”א, יד”פ).
<b>וּתְרוּמָה טְמֵאָה שֶׁהָיְתָה הַטֻּמְאָה בְּאֹנֶס אוֹ בִּשְׁגָגָה</b>. תרומה שמופרשת מיבול שנטמא שלא בכוונה.
<b>וּתְרוּמַת הֶקְדֵּשׁ</b>. תרומה מיבול שהוקדש אחרי שהתחייב בתרומות ומעשרות.
<b>וּתְרוּמַת חוּצָה לָאָרֶץ</b>. במקומות שחכמים תיקנו בהם חיוב הפרשה (ראה לעיל א,ו).
<b>וְהַגִּמְזִיּוֹת</b>. פירות הגדלים על הגזע של עצי סרק, כמו השקמה והחרוב (תוכ”פ פסחים עמ’ 361).
<b>וְהַתֻּרְמוֹסִין</b>. מין קטנית.
<b>וּשְׂעוֹרִים אֱדוֹמִיּוֹת</b>. שהן מין שעורים גרוע.
<b>וּפֵרוֹת עָצִיץ שֶׁאֵינוֹ נָקוּב</b>. שחייב בתרומה ומעשרות רק מדרבנן (לקמן ה,טו-טז).
<b>הָאַפִּטְרוֹפִּין</b>. הממונים לטפל בממון יתומים קטנים, ומתקנים את הטבל של היתומים כדי להאכילם (הלכות נחלות יא,ט).
<h3> ד</h3>
<b>אֵין תּוֹרְמִין תְּרוּמָה זוֹ לֹא בְּמִדָּה... לְפִי שֶׁלֹּא נֶאֱמַר בָּהּ שִׁעוּר</b>. אין למדוד את התרומה באופנים הללו, משום שמן התורה אין לה שיעור מוגדר, ואם ימדוד ייראה כאילו כך הוא הציווי מן התורה (כס”מ). ויש שפירשו שבעצם המדידה יש זלזול, ולכן יש להימנע ממנה כשאין ציווי מפורש מן התורה על כך (ראה יד”פ).
<b>אֲבָל תּוֹרֵם הוּא אֶת הַמָּדוּד וְאֶת הַשָּׁקוּל וְאֶת הַמָּנוּי</b>. יכול לתרום מפירות מדודים, אך לא ימדוד את התרומה עצמה.
<b>וְלֹא יִתְרֹם בְּסַל וּבְקֻפָּה שֶׁמִּדָּתָן יְדוּעָה וכו’</b>. אין להניח את התרומה בכלי שגודלו ידוע, שהוא כמודד בו, אבל מותר למלא חלק ממנו.
<b>וְלֹא יִתְרֹם בִּסְאָה חֶצְיָהּ שֶׁחֶצְיָהּ מִדָּה</b>. שנוהגים למדוד אף במילוי חצי מידת הסאה.
<h3> ה</h3>
<b>הַמַּרְבֶּה בַּתְּרוּמָה</b>. שנותן יותר מהשיעור.
<b>לֹא אָמַר כְּלוּם</b>. שהמצווה היא להפריש תרומה מתוך היבול, ואם תורם את כולו אינו מפריש מתוכו.
<b>הַמִּתְכַּוֵּן לִתְרֹם אֶחָד מֵעֲשָׂרָה וְעָלְתָה בְּיָדוֹ אֶחָד מִשִּׁשִּׁים תְּרוּמָתוֹ תְּרוּמָה</b>. אף שבפועל תרם פחות ממה שתכנן, ההפרשה תקפה והפירות מתוקנים.
<b>נִתְכַּוֵּן לִתְרֹם אֶחָד מִשִּׁשִּׁים וכו’</b>. אם עלה בידו יותר ממה שחשב לתרום, הרי זה בניגוד לכוונתו, לכן ההפרשה אינה תקפה והפירות עדיין טבל.
<h3> ו</h3>
<b>הַמַּפְרִישׁ תְּרוּמָה וכו'</b>. אם לא התכוון ליטול שיעור מסוים והתברר שנטל שיעור גדול יותר ממה שקבעו חכמים, בכל זאת ההפרשה תקפה.
<b>אוֹתָהּ הַתּוֹסֶפֶת חַיֶּבֶת בַּמַּעַשְׂרוֹת וכו’</b>. מכיוון שהופרשה לאחר שכבר הופרשה התרומה, התוספת אינה נחשבת לתרומה, ודינה כשאר הפירות שהופרשה מהם תרומה גדולה שחייבים בשאר המעשרות (ד”א).
<b>תָּרַם וְעָלְתָה בְּיָדוֹ אֶחָד מִשִּׁשִּׁים וְאַחַת</b>. אם נטל שלא בכוונה פחות ממה שקבעו חכמים.
<b>הֲרֵי זוֹ תְּרוּמָה</b>. ההפרשה נחשבת תרומה.
<b>וְיַחֲזֹר וְיִתְרֹם פַּעַם שְׁנִיָּה כְּדֵי לְהַשְׁלִים הַשִּׁעוּר שֶׁבְּדַעְתּוֹ</b>. וגם תוספת זו נחשבת תרומה.
<b>וְהַתּוֹסֶפֶת הַזֹּאת יֵשׁ לוֹ לְהַפְרִישָׁהּ בְּמִדָּה וכו’</b>. רשאי להפרישה אף במדידה (שנאסרה לעיל ה”ה), משום שעיקר הנתינה נעשתה בדרך המותרת (יד”פ).
<b>מִן הַמֻּקָּף</b>. מתוך הערמה שלפניו, ולא מפירות שבמקום אחר (לקמן הי”ז).
<b>כָּרִאשׁוֹנָה</b>. כדין התרומה הראשונה שהפריש.
<h3> ז</h3>
<b>הַמַּפְרִישׁ מִקְצָת הַתְּרוּמָה אוֹתוֹ הַמִּקְצָת אֵינוֹ תְּרוּמָה וכו’</b>. אם בשלב ראשון הוציא בכוונה רק חלק ממה שתכנן להפריש, ההפרשה אינה תקפה ואין זו תרומה, אלא נשארה טבל כשאר הפירות, והרי זה כאילו חילק את ערמת הטבל לשתיים.
<b>וְאַף עַל פִּי כֵן וכו’</b>. אמנם החלק שהופרש נחשב כטבל, אך החמירו בו שלא לצרפו לטבל אחר ולהפריש מן האחר על שניהם (כדלקמן הי”ח), אלא צריך להפריש מתוכו.
<h3> ח</h3>
<b>הִפְרִישׁ מִקְצָת תְּרוּמָה וכו’</b>. אם יש לו שתי ערמות ומכל אחת הפריש פחות ממה שתכנן להפריש, לא יפריש מאחת מהן על שתיהן.
<b>הָאוֹמֵר וכו’</b>. כשמבצע את ההפרשה.
<b>אִם אָמַר בִּצְפוֹנוֹ אוֹ בִּדְרוֹמוֹ קָרָא שֵׁם וְחַיָּב לְהַפְרִישׁ מִמֶּנּוּ תְּרוּמָתוֹ</b>. אם ציין בפירוש את מקום התרומה בערמה, יש למה שסימן שם של תרומה וההפרשה תקפה, וחייב להוציא את מה שהפריש ולתת לכהן כדין תרומה.
<b>וְאִם לֹא עִיֵּן מָקוֹם וכו’</b>. אם לא ציין מקום מסוים בערמה, אין משמעות לדבריו.
<h3> ט</h3>
<b>תְּרוּמַת הַכְּרִי הַזֶּה וְהַכְּרִי הַזֶּה בָּזֶה</b>. שאת תרומת שתי הערמות מפריש מתוך אחת מהן (וראה רדב”ז וכס”מ שהייתה להם גרסה אחרת כאן).
<b>מָקוֹם שֶׁנִּסְתַּיְּמָה תְּרוּמָתוֹ שֶׁל רִאשׁוֹן שָׁם נִסְתַּיְּמָה תְּרוּמָתוֹ שֶׁל שֵׁנִי</b>. אם ציין את מקום תרומת הערמה האחת (כגון בצפונה), בסמוך אליה הוא מקומה של תרומת השנייה.
<h3> י</h3>
<b>תְּרוּמַת מַעֲשֵׂר</b>. הפרשת עשירית מתוך מעשר ראשון, הניתנת לכהנים כתרומה.
<b>וַאֲפִלּוּ בַּזְּמַן הַזֶּה</b>. שהתרומה עומדת לשרפה אי אפשר להפריש כל שהוא כשם שעושים בתרומה גדולה (לעיל ה”א), ששיעור תרומת מעשר מפורש בתורה ואם יפחות ממנו המעשר לא יותר באכילה.
<h3> יא</h3>
<b>דָּבָר שֶׁדַּרְכּוֹ לְהִמָּדֵד</b>. בנפח.
<b>וְדָבָר שֶׁאֶפְשָׁר לִמְנוֹתוֹ</b>. ליחידותיו.
<b>הַמּוֹנֶה מְשֻׁבָּח</b>. יותר ממי שמפריש באומד ולא בדקדוק.
<h3> יב</h3>
<b>מִצְוַת תְּרוּמַת מַעֲשֵׂר שֶׁיַּפְרִישׁ אוֹתָהּ בֶּן לֵוִי וכו’</b>. חובת הפרשת תרומת מעשר ממעשר ראשון מוטלת ביסודה על הלוי, מכיוון שהציווי להפרישה נאמר ללוויים.
<b>וְיֵשׁ לְיִשְׂרָאֵל לְהַפְרִישׁ אוֹתָהּ וכו’</b>. בעל היבול רשאי להפרישה בעצמו מהמעשר ולתת אותה לכהן, ואחר כך לתת ללוי את שאר המעשר.
<h3> יג</h3>
<b>שֶׁהִפְרִישׁ מַעֲשֵׂר רִאשׁוֹן כְּשֶׁהוּא שִׁבֳּלִים</b>. לפני פירוק הגרעינים מן התבואה הנקצרת, כשעוד לא התחייבה בתרומה.
<b>אֲבָל אִם דָּשׁ</b>. שאחרי דישה ומירוח הכרי, התחייבה התבואה בתרומה (הלכות מעשר ג,יג).
<h3> יד</h3>
<b>בֶּן לֵוִי שֶׁלָּקַח הַמַּעֲשֵׂר שִׁבֳּלִים</b>. וצריך להפריש תרומת מעשר בלבד ופטור מתרומה גדולה, כדלעיל.
<b>אֶלָּא קוֹנְסִין אוֹתוֹ לָדוּשׁ וְלִזְרוֹת וכו’</b>. לטפל בתבואה בעצמו, ולתת לכהן תרומת מעשר מן התוצרת, משום שלקח את המעשר בזמן המפקיע ממנו חיוב תרומה גדולה.
<b>מַעֲשֵׂר מִן הַמַּעֲשֵׂר</b>. תרומת מעשר (על פי לשון הכתוב במדבר יח,כח).
<b>וְאֵינוֹ חַיָּב לִתֵּן לוֹ מַעְשַׂר הַתֶּבֶן אוֹ הָעֵצָה</b>. אף שהמעשר שקיבל מהשיבולים כלל גם את התבן שבו היו הגרעינים, מכל מקום לאחר שהבדיל ממנו את הגרעינים, התבן שלו.
<b>וְאִם הִפְרִישׁ תְּרוּמַת מַעֲשֵׂר שִׁבֳּלִים</b>. ועשה שוב שלא כדין.
<b>הֲרֵי זֶה כּוֹתֵשׁ וְנוֹתֵן לַכֹּהֵן אֶת הַזֶּרַע וְאֶת הַתֶּבֶן</b>. חכמים קנסו אותו שצריך לדאוג להפרדת הגרעינים מן השבלים, ולתת גם מן הפירות וגם מן הפסולת תרומת מעשר.
<b>וּמִפְּנֵי מָה קָנְסוּ אוֹתוֹ לִכְתֹּשׁ</b>. מדוע אינו יכול לתת תרומת מעשר מהשיבולים.
<b>מִפְּנֵי שֶׁלָּקַח הַמַּעֲשֵׂר שִׁבֳּלִים וְהִפְקִיעַ מִמֶּנּוּ תְּרוּמָה גְּדוֹלָה</b>. וגרם בכך לכהנים הפסד מסוים.
<h3> טו</h3>
<b>כָּךְ אָמַר לִי אַבָּא מַעֲשֵׂר לְךָ בְּיָדִי</b>. אבי אמר לי לפני מותו לתת לך מעשר זה.
<b>אֵין חוֹשְׁשִׁין לִתְרוּמַת מַעֲשֵׂר שֶׁבּוֹ</b>. אין צורך להפריש תרומת מעשר מאותו המעשר, שמניחים שהאב הפריש אותה בעצמו.
<b>כּוֹר מַעֲשֵׂר יֵשׁ לְךָ בְּיָדִי חוֹשְׁשִׁין לִתְרוּמַת מַעֲשֵׂר שֶׁבּוֹ</b>. שאם ציין האב את הכמות של המעשר, מובן שעשה כך כדי שיוכל הלוי לדעת כמה תרומת מעשר יש להפריש ממנו.
<h3> טז</h3>
<b>תְּרוּמַת מַעֲשֵׂר וכו’</b>. וכן הדין בתרומה גדולה (ד”א).
<b>אֶחָד מִשְּׁמוֹנָה בַּשְּׁמִינִית</b>. אחד חלקי שישים וארבע של לוג (כ-5 מיליליטר).
<b>פָּחוֹת מִכָּאן אֵינוֹ מִטַּפֵּל בָּהּ לְהוֹלִיכָהּ וכו’</b>. בשיעור מועט יותר, אין צורך להתעסק להביאו לכהן, משום שאינו חשוב.
<b>וּבַיַּיִן וּבַשֶּׁמֶן אֲפִלּוּ כָּל שֶׁהוּא וכו’</b>. שיש הנאה בכל טיפה מהם, בשתייה (יד”פ).
<b>אִם הָיְתָה טְמֵאָה</b>. שאי אפשר לשתותה ודינה שרפה.
<b>אוֹ שֶׁהָיְתָה שֶׁל דְּמַאי</b>. יבול שספק אם הוא טבל או מעושר, ותיקנו חכמים שיפריש ממנו מעשרות (הלכות מעשר ט,א). ובמקרה זה אף ביין ושמן טהורים לא הטריחוהו חכמים.
<h3> יז</h3>
<b>אֶלָּא מִן הַמֻּקָּף</b>. פירות המונחים יחד, כפי שיתבאר בהלכה הבאה.
<b>וְאִם הִפְרִישׁ שֶׁלֹּא מִן הַמֻּקָּף תְּרוּמָתוֹ תְּרוּמָה</b>. אם עבר והפריש, התרומה חלה.
<b>וְהוּא שֶׁיִּהְיֶה הַמֻּפְרָשׁ שָׁמוּר</b>. הפרשה שלא מן המוקף מועילה רק אם מפריש דבר הנשמר, ולא מדבר שהולך לאיבוד (ע”פ הרדב”ז, והריק”ו פירש שדין שמור נאמר אף לגבי הפרשה מהמוקף).
<b>טָעוּן</b>. נושא משא.
<h3> יח</h3>
<b>מְגוּרוֹת</b>. כלי אחסון.
<b>אִם הָיוּ בְּהַקָּפָה אַחַת</b>. מונחים יחד.
<b>חָבִיּוֹת שֶׁל יַיִן עַד שֶׁלֹּא סָתַם אֶת פִּיהֶן וכו’</b>. שניתן להפריש מאחת על כולן רק בעודן פתוחות, שכל חבית עומדת בפני עצמה לאחר שנסתמה, גם אם החביות סמוכות.
<h3> יט</h3>
<b>גַּפֵּי יָרָק</b>. אגודות ירק (תוכ”פ תרומות עמ’ 326).
<b>תּוֹרֵם מֵאֶחָד עַל הַכֹּל</b>. שהגינה מחשיבה אותם כיחידה אחת.
<b>הֵבִיא מִין אַחֵר בֵּינֵיהֶן</b>. אם היה בגינה גם סוג אחר של ירק, בין הערמות שמאותו המין.
<b>תּוֹרֵם מִכָּל אֶחָד וְאֶחָד</b>. מכל ערמה בנפרד, שכבר אין הגינה מצרפת.
<b>בְּקֻפָּה</b>. כעין סל.
<b>לֹא יִתְרֹם מִן הָעֶלְיוֹן עַל הַתַּחְתּוֹן</b>. אף שהקופה היא מקום אחד, ההפרדה על ידי מין אחר מחשיבה אותם לשני מקומות.
<b>וְאִם הִקִּיף חֲמִשָּׁה צִבּוּרִין בַּגֹּרֶן</b>. אם הניח יחד חמש ערמות סביב המקום שבו דשים את התבואה.
<b>בִּזְמַן שֶׁעִקַּר הַגֹּרֶן קַיָּם</b>. שעדיין יש תבואה באמצע ולא פינו אותה משם, כך שניכר שכל הערמות מונחות סביבה לשם אותה  המטרה.
<h3> כ</h3>
<b>שֶׁנֶּאֱמַר מִכֹּל מַעְשְׂרֹתֵיכֶם וכו’</b>. ביחס לתרומת מעשר, ומכך למדו שאפשר להפריש מכל מקום שבו נמצאים הפירות, אף שאינו סמוך.
<h3> כא</h3>
<b>וְהִנִּיחוֹ לִהְיוֹת מַפְרִישׁ עָלָיו וְהוֹלֵךְ וְהוּא בְּטִבְלוֹ</b>. השאיר אותו טבל ולא הפריש ממנו תרומת מעשר, כדי להשתמש בכל פעם בחלק ממנו כתרומת מעשר עבור מעשרות אחרים שברשותו, ולבסוף לתת את כולו לכהן.
<b>כִּי אֶת מַעְשַׂר בְּנֵי יִשְׂרָאֵל אֲשֶׁר יָרִימוּ לַיי</b>. המעשר שמקבלים הלוויים נקרא גם תרומה, ומכאן למדו חכמים שניתן לעשות את כל המעשר תרומת מעשר.
<h3> כב</h3>
<b>שֶׁנֶּאֱמַר אֶת מִקְדְּשׁוֹ מִמֶּנּוּ</b>. הפסוק השלם: “מכל מתנתיכם תרימו את כל תרומת ה’, מכל חלבו את מקדשו ממנו”.
<b>בִּזְמַן שֶׁקָּדָשָׁיו בְּתוֹכוֹ וכו’</b>. מן המילים “מקדשו ממנו” למדו שרק אם החלק הקדוש, דהיינו תרומת המעשר, נמצא בתוך המעשר — יכול להיעשות המעשר כולו תרומה לאחרים. אך אם הפרישו מתוך המעשר, אינו יכול להשתמש בשאר כתרומת מעשר לאחרים.
<b>וְכֵן הַמַּנִּיחַ פֵּרוֹת לִהְיוֹת מַפְרִישׁ עֲלֵיהֶן תְּרוּמָה גְּדוֹלָה</b>. ייחד פירות מסוימים, ליטול מהם את התרומה בעבור פירות אחרים שהם טבל.
<b>צָרִיךְ שֶׁיִּהְיוּ טְבוּלִין לִתְרוּמָה וכו’</b>. שיהיו הם עצמם חייבים בהפרשת תרומה גדולה, וכיוצא בזה בדין המעשר.
<h3> כג</h3>
<b>מַפְרִישׁ בִּכּוּרִים תְּחִלָּה לַכֹּל</b>. את הפרי שצמח ראשון (ראה הלכות ביכורים ב,יט).
<b>מַעֲשֵׂר שֵׁנִי אוֹ מַעְשַׂר עָנִי</b>. תלוי בשנה: בשנה הראשונה, השנייה, הרביעית והחמישית לשמיטה — מפריש מעשר שני; ובשנה השלישית והשישית — מפריש מעשר עני.
<b>וְאֵין לוֹקִין עַל לָאו זֶה</b>. מכיון שדומה ללאו הניתק לעשה (ראה רדב”ז).
<h3> כד</h3>
<b>הָרוֹצֶה לְהַפְרִישׁ תְּרוּמָה גְּדוֹלָה וּתְרוּמַת מַעֲשֵׂר כְּאֶחָד</b>. להוציא יחד את כל המתנות לכהן, האסורות באכילה לזרים, ואז שאר הפירות מותרים באכילה מיד.
<b>מַפְרִישׁ אֶחָד מִשְּׁלֹשָׁה וּשְׁלֹשִׁים וּשְׁלִישׁ</b>. שהם שלושה אחוזים מן הפירות.
<b>אֶחָד מִמֵּאָה שֶׁיֵּשׁ כָּאן הֲרֵי הוּא בְּצַד זֶה שֶׁהִפְרַשְׁתִּי וַהֲרֵי הוּא חֻלִּין</b>. מציין את מקומו של אחוז אחד מהשלושה ביחס לשני האחרים, ומשאירו בינתיים חולין, כדי להגדירו אחר כך כתרומת מעשר.
<b>וְהַנִּשְׁאָר מִזֶּה שֶׁהִפְרַשְׁתִּי הוּא תְּרוּמָה עַל הַכֹּל</b>. את שני האחוזים האחרים מגדיר כתרומה גדולה על כל הפירות, כשיעור עין בינונית שהוא אחד מחמישים.
<b>וְהַמַּעֲשֵׂר שֶׁרָאוּי לִהְיוֹת לְמֵאָה חֻלִּין אֵלּוּ הֲרֵי הוּא בְּצַד זֶה שֶׁהִפְרַשְׁתִּי</b>. לאחר מכן מגדיר כמעשר ראשון עשירית מהפירות, שהם האחוז האחד מתוך שלושת האחוזים שציין בתחילה, ותשעה אחוזים מן הפירות הסמוכים לו.
<b>וְזֶה הַנִּשְׁאָר וכו’</b>. ומוסיף ומגדיר כתרומת מעשר את אותו אחוז שהופרש מראש.
<h2>פרק ד</h2>
<h3> א</h3>
<b>כֵּן תָּרִימוּ גַם אַתֶּם לְרַבּוֹת אֶת הַשָּׁלִיחַ</b>. מייתור המילה ‘גם’ למדו חכמים שגם אחרים יכולים להפריש בשליחות בעל הפירות.
<b>וְאֵין עוֹשִׂין שָׁלִיחַ גּוֹי</b>. שאין הגוי נחשב כשליחו של ישראל להיות כמותו (ראה הלכות אישות ג,יז, הלכות זכייה ומתנה ד,ו, הלכות שלוחין ושותפין ב,א).
<b>מָה אַתֶּם בְּנֵי בְּרִית</b>. מן המילה ‘אתם’ למדו כי האפשרות למנות שליח מוגבלת למי שהוא כמותכם — בני ברית, דהיינו ישראל שכרתו ברית עם הקב”ה.
<h3> ב</h3>
<b>הַחֵרֵשׁ וְהַשּׁוֹטֶה וְהַקָּטָן</b>. שאין בהם דעת.
<b>וְהַנָּכְרִי שֶׁתָּרַם שֶׁל יִשְׂרָאֵל וַאֲפִלּוּ בִּרְשׁוּתוֹ</b>. שהגוי אינו נעשה שליח לישראל (לעיל ה”א).
<b>וְהַתּוֹרֵם אֶת שֶׁאֵינוֹ שֶׁלּוֹ</b>. מפריש מפירות חברו כדי להתירם, כדלקמן ה”ג.
<b>וְטוֹבַת הֲנָיָה</b>. הזכות להחליט למי לתת את התרומה.
<h3> ג</h3>
<b>הַתּוֹרֵם שֶׁלֹּא בִּרְשׁוּת</b>. הפריש מפירות חברו, על מנת להתירם.
<b>וְלִקֵּט פֵּרוֹת שֶׁלֹּא בִּרְשׁוּת כְּדֵי שֶׁיִּקָּחֵם</b>. לעצמו (ריק”ו ועוד מפרשים).
<b>וְתָרַם</b>. מאותם פירות כדי לתקנם.
<b>כַּלֵּךְ אֵצֶל הַיָּפוֹת</b>. לך והפרש מפירות יפים יותר.
<b>שֶׁהֲרֵי אֵינוֹ מַקְפִּיד</b>. שדבריו נאמרו ברצינות, ומתברר שהסכים להפרשת התרומה.
<b>שֶׁלֹּא אָמַר לוֹ אֶלָּא דֶּרֶךְ מִחוּי</b>. שדבריו נאמרו כמחאה על כך שהפריש את היפות ביותר, ולא הסכים להפרשה.
<b>וְאִם בָּא בַּעַל הַבַּיִת וְלִקֵּט וְהוֹסִיף וכו’</b>. הוסיף פירות למה שתרם הראשון, כך שניכר ממעשיו שהסכים לתרומת  הראשון.
<h3> ד</h3>
<b>לְפִי שֶׁאֵינוֹ שׁוֹמֵעַ הַבְּרָכָה</b>. ומעיקר הדין צריך המברך לשמוע את הברכה (ראה הלכות ברכות א,ז), לכן לכתחילה לא יפריש.
<b>וְהָאִלֵּם וְהֶעָרֹם מִפְּנֵי שֶׁאֵינָן יְכוֹלִין לְבָרֵךְ</b>. האילם אינו מסוגל לברך, והערום אסור לברך עד שיכסה את ערוותו (שם א,ט).
<h3> ה</h3>
<b>קָטָן שֶׁהִגִּיעַ לְעוֹנַת נְדָרִים</b>. קטן מגיל שלוש עשרה שנה ויום, וקטנה מגיל שתים עשרה ויום. ומגיל זה מחויבים לקיים נדריהם (ראה הלכות נדרים יא,א-ד).
<b>אַף עַל פִּי שֶׁלֹּא הֵבִיא שְׁתֵּי שְׂעָרוֹת וְלֹא נַעֲשָׂה גָּדוֹל</b>. שהם סימני הגדלות של הזכר והנקבה (ראה הלכות אישות פרק ב), ובשאר דברים אין למעשיהם תוקף הלכתי ללא סימנים אלו.
<b>הוֹאִיל וְנִדְרֵיהֶן וְהֶקְדֵּשָׁן קַיָּמִין</b>. ותרומה דומה לנדר והקדש (ראה לקמן הי”ז וכן לקמן ז,א).
<b>כְּמוֹ שֶׁבֵּאַרְנוּ בִּנְדָרִים</b>. הלכות נדרים יא,א-ד.
<h3> ו</h3>
<b>וּבָא וּמָצָא כֶּרְיוֹ תָּרוּם</b>. שניכר שהפרישו ממנו תרומה.
<b>שֶׁאֵין אוֹמְרִין בְּאִסּוּרִין חֶזְקַת שָׁלִיחַ עוֹשֶׂה שְׁלִיחוּתוֹ לְהָקֵל</b>. בענייני איסור מסתמכים על ההנחה ששליח עשה מה שנשלח לעשות, כאשר יש חומרה בדבר (ראה הלכות אישות ט,ו), אבל אין לסמוך על הנחה זו להקל.
<b>וְחוֹשֵׁשׁ שֶׁמָּא אֶחָד תָּרַם שֶׁלֹּא בִּרְשׁוּת</b>. יש לחשוש שאדם אחר הפריש ללא רשות, ואין תוקף להפרשתו.
<h3> ז</h3>
<b>בַּעַל עַיִן רָעָה וכו’</b>. שלושת השיעורים שנתנו חכמים לתרומה (לעיל ג,ב).
<b>בַּעַל נֶפֶשׁ שְׂבֵעָה</b>. מי שאינו חסר דבר, ומן הסתם שהיה נותן בעין יפה.
<b>נִתְכַּוֵּן לַבֵּינוֹנִית</b>. התכוון להפריש אחד מחמישים.
<b>תְּרוּמָתוֹ תְּרוּמָה</b>. מכיוון שהתכוון לתרום כדין.
<b>וְאִם נִתְכַּוֵּן לְהוֹסִיף עַל הַבֵּינוֹנִית... אֵין תְּרוּמָתוֹ תְּרוּמָה</b>. אם מלכתחילה התכוון להפריש יותר מבינונית, אין התרומה חלה מכיוון שהפריש בכוונה שלא כדין.
<h3> ח</h3>
<b>שֶׁנֶּאֱמַר מַעְשְׂרֹתֵיכֶם</b>. בלשון רבים, לרבות את השותפים.
<b>אִם הָיוּ מְמַחִין זֶה עַל זֶה וכו’</b>. אם כל אחד מיחה בשני שלא יפריש, זה שקדם תרומתו תרומה, שהרי יכול לתרום אף בלא רשות, כדלעיל. אמנם המחאה מועילה לכך שלא יוכל השני להוסיף תרומה על תרומת הראשון אפילו אם תרם פחות מהשיעור (ע”פ ריק”ו; וראה כס”מ ורדב”ז שהסבירו באופן אחר).
<b>וְאִם לֹא הָיוּ מְמַחִין וְתָרַם הָרִאשׁוֹן כַּשִּׁעוּר</b>. שקבעו חכמים למידה בינונית, דהיינו אחד מחמישים (פה”מ תרומות ג,ג).
<b>אֵין תְּרוּמַת הַשֵּׁנִי תְּרוּמָה</b>. שאף אם לא מיחו אחד בשני, אם תרם הראשון כשיעור אין תרומת השני תרומה. שאחרי שנתרם כשיעור אין אפשרות להוסיף על התרומה (ראה לעיל ג,ו).
<b>וְאִם לֹא תָּרַם הָרִאשׁוֹן כַּשִּׁעוּר תְּרוּמַת שְׁנֵיהֶן תְּרוּמָה</b>. שכשלא מיחו שניהם יכולים לתרום, שתוספתו של השני נחשבת כתרומה עד שיתמלא שיעור תרומה (ראה שם).
<h3> ט</h3>
<b>וּבִטֵּל שְׁלִיחוּתָן</b>. התחרט על מינוים כשליחיו.
<b>אִם לֹא שִׁנָּה הַשָּׁלִיחַ תְּרוּמָתוֹ תְּרוּמָה</b>. מכיוון שהכלל הוא שלא ניתן לבטל שליחות בדיבור בלבד (פה”מ תרומות ג,ד; וראה ריק”ו ורדב”ז שכלל זה נוהג בתרומה אך לא בכל הדינים).
<b>וְאִם שִׁנָּה... הוֹאִיל וּבִטֵּל שְׁלִיחוּתוֹ מִקֹּדֶם אֵינָהּ תְּרוּמָה</b>. אף שביטול בפני עצמו ושינוי כזה בפני עצמו אינם מספיקים לבטל את ההפרשה, צירופם יחד מועיל (ראה ריק”ו ורדב”ז).
<h3> י</h3>
<b>אָרִיס</b>. פועל המעבד את השדה בתמורה לאחוז מסוים מהיבול.
<b>וּבָא בַּעַל הַבַּיִת וְעִכֵּב</b>. התנגד להפרשה.
<b>וְאִם מִשֶּׁתָּרַם עִכֵּב תְּרוּמָתוֹ תְּרוּמָה</b>. מפני שתרם ברשות, שמן הסתם מסכים בעל הבית שיפריש, כל עוד שלא גילה דעתו שאינו מסכים לכך.
<b>וְהָאַפִּטְרוֹפִּין</b>. אפוטרופסים הממונים לטפל בנכסי היתומים. [הערה: ניקוד המילה נעשה על פי המקור ביוונית. בפה"מ בכתב ידו של הרמב"ם מופיעות כמה צורות לניקוד מילה זו: לעתים מנוקדת הפ"א הראשונה בקובוץ, לעתים בפתח (ובחלק מהמקומות הפ"א אינה מנוקדת).]
<b>תּוֹרְמִין נִכְסֵי יְתוֹמִים</b>. שלא מדעתם, כדי שיהיה ליתומים ממה לאכול (ראה הלכות נחלות יא,ט).
<h3> יא</h3>
<b>הַגַּנָּב וְהַגַּזְלָן וְהָאַנָּס</b>. שלקחו פירות שאינם שלהם, והפרישו מהם.
<b>וְהָאַנָּס</b>. שמכריח את הבעלים לתת לו משלהם.
<b>תְּרוּמָתָן תְּרוּמָה</b>. מכיון שקנו את הדבר מחמת ייאוש הבעלים.
<b>וְאִם הָיוּ הַבְּעָלִים רוֹדְפִין וכו’</b>. מנסים להחזיר את שלהם, ומוכח שלא התייאשו.
<h3> יב</h3>
<b>תּוֹרְמִין עַל מַה שֶּׁהֵן אוֹכְלִין</b>. כשאוכלים מפירותיו של בעל הבית לא יפרישו על כל הפירות, אלא רק על מה שנוטלים לאכול.
<b>שֶׁאֵין אָדָם תּוֹרֵם דָּבָר שֶׁאֵינוֹ שֶׁלּוֹ</b>. והם אינם בעלי כל הרכוש ואף לא שותפים, אלא יש להם רשות לאכול בלבד.
<b>הַבֵּן כְּשֶׁאוֹכֵל אָבִיו</b>. שנותן לאביו לאכול מרכושו של האב (יד”פ).
<b>וְהָאִשָּׁה בְּעִסָּתָהּ</b>. שמכינה לחם גם עבור בעלה, ומפרישה ממנו חלה.
<h3> יג</h3>
<b>הַדּוֹרְכִים בַּגַּת</b>. פועלים שדורכים את הענבים בגת בתהליך הפקת היין.
<b>שֶׁאִם יִרְצוּ לְטַמֵּא אֶת הַיַּיִן הֲרֵי הֵן מְטַמְּאִין אוֹתוֹ מִיָּד וכו’</b>. שמאחר שהענבים נסחטו ונעשו יין הרי הם מוכשרים לקבל טומאה. ומשום שהעביר את אחריות הגת לפועלים, וסמך עליהם שלא יטמאו את היין, נחשבים כשלוחיו גם לעניין הפרשת תרומה.
<h3> יד</h3>
<b>כְּנֹשׂ לִי גָּרְנִי</b>. אמר לו להכניס את היבול מהגורן לרשותו, ומשום ש”אין הגורן נכנס אלא אם כן נתרם” (תוספתא תרומות א,ז), כולל ציווי זה את ההוראה להפריש תרומה.
<b>וְתָרַם וְאַחַר כָּךְ כָּנַשׂ תְּרוּמָתוֹ תְּרוּמָה</b>. אבל אם תרם ולא הכניס, אין תרומתו תרומה (תוכ”פ עמ’ 299).
<h3> טו</h3>
<b>דִּין תּוֹרָה</b>. מעיקר הדין.
<b>גְּזֵרָה מִשּׁוּם בַּעֲלֵי כִּיסִין וכו’</b>. עשירים שרוצים להתחמק מהפרשת תרומה ומעשרות, שעשויים למכור את תבואתם לגוי לפני מירוח כדי שימרחם הגוי וייפטרו מן המעשרות (שמירוח גוי פוטר כדלעיל א,יא). ומשום כך תיקנו במקרה כזה שתהיה התבואה חייבת בתרומה ומעשרות (לעיל א,יג). וכדי להרחיק עוד משימוש בתבואת הגויים, גזרו שאם הפריש ממנה, התרומה תחול (יד”פ). ו
<b>ּבוֹדְקִין אֶת הַגּוֹי</b>. לשם מי הפריש את התרומה.
<b>בְּדַעַת יִשְׂרָאֵל הִפְרַשְׁתִּיהָ</b>. כדרך שישראל מפרישים, שכוונתם לתת לכהנים.
<b>טְעוּנָה גְּנִיזָה שֶׁמָּא בְּלִבּוֹ לַשָּׁמַיִם</b>. שמא התכוון להקדיש לבית המקדש, ואסור להשתמש בכסף זה (ראה הלכות מתנות עניים ח,ח).
<b>בְּחוּצָה לָאָרֶץ</b>. במקומות שחייבים בתרומה ומעשרות מדרבנן.
<h3> טז</h3>
<b>הַמִּתְכַּוֵּן לוֹמַר</b>. כשמפריש וקורא שם.
<b>עַד שֶׁיִּהְיֶה פִּיו וְלִבּוֹ שָׁוִין</b>. שיצאו מפיו המילים שהתכוון בלבו לומר, ולא משהו אחר.
<b>בְּמַחֲשָׁבָה בִּלְבַד תִּהְיֶה תְּרוּמָה</b>. ללא דיבור, וגם ללא הפרשה בפועל משאר הפירות (ריק”ו).
<h3> יז</h3>
<b>וְנִחַם עֲלֵיהֶן</b>. חזר בו והתחרט על ההפרשה.
<b>הֲרֵי זֶה נִשְׁאָל עֲלֵיהֶן לְחָכָם וּמַתִּיר לוֹ כְּדֶרֶךְ שֶׁמַּתִּירִין שְׁאָר הַנְּדָרִים</b>. יכול לבקש מחכם שיבטל את ההפרשה, שדין התרומה היא כדין נדרים שיכול החכם להתירם (ראה הלכות שבועות פרק ו, הלכות נדרים ד,ה, ד,ז).
<b>וְתַחֲזֹר חֻלִּין כְּמוֹת שֶׁהָיְתָה</b>. התרומה חוזרת להיות חלק משאר הפירות כפי שהייתה, ואין בה קדושה.
<h3> יח</h3>
<b>עַל מְנַת שֶׁתַּעֲלֶה שָׁלֵם</b>. הפריש בתנאי שהתרומה תחול רק אם תעלה החבית שבה התרומה מן הבור בשלמותה.
<b>שָׁלֵם מִן הַשֶּׁבֶר וּמִן הַשְּׁפִיכָה</b>. התנאי מתייחס רק לאפשרות שהחבית תישבר בסמוך לבור או שהיין יישפך בחזרה אל הבור.
<b>אֲבָל לֹא מִן הַטֻּמְאָה</b>. שאם נטמא מה שהופרש, אין התנאי מבטל את ההפרשה.
<b>וְאִם נִשְׁבְּרָה אֵינָהּ מְדַמַּעַת</b>. שהועיל התנאי לבטל את ההפרשה, ואם נשפך מן החבית לבור אין ליין שבבור דין של תערובת תרומה וחולין, ומותר לזרים.
<b>הֲרֵי זוֹ מְדַמַּעַת שֶׁכְּבָר נִתְקַיֵּם תְּנָאוֹ</b>. שאם אחר כך נשפך מן היין שנתרם אל תוך הבור, לא בטלה ההפרשה. שאחרי שהונחה התרומה במרחק סביר מהבור נחשב שעלתה באופן שלם, והתקיים התנאי.
<h3> יט</h3>
<b>בַּמֶּה דְּבָרִים אֲמוּרִים בִּתְרוּמָה גְּדוֹלָה</b>. שיש להפרישה מהמוקף, וצריך להפריש את התרומה מן היין שבבור. ולכן התנאי כולל את האפשרות שתישבר החבית אף אחר שעלתה מן הבור עד שתונח במקום רחוק.
<b>אֲבָל בִּתְרוּמַת מַעֲשֵׂר שֶׁמֻּתָּר לִתְרֹם שֶׁלֹּא מִן הַמֻּקָּף</b>. כדלעיל ג,כ.
<b>כֵּיוָן שֶׁעָלְתָה נִתְקַיֵּם תְּנָאוֹ וכו’</b>. שהתנה רק על תקלות שעשויות להתעורר במהלך ההפרשה עצמה, שאילו היה חושש גם לנזק שיארע אחרי העלייה מן הבור, היה יכול מלכתחילה להפריש שלא מן המוקף, ולהימנע מנזק כזה (ע”פ יד”פ).
<b>וְאֵין צָרִיךְ לוֹמַר שֶׁנִּטְמֵאת</b>. שלא בטלה ההפרשה, שהרי אפילו בתרומה גדולה ההפרשה תקפה במקרה זה.
<h3> כ</h3>
<b>שֶׁלְּמַעְלָה תְּרוּמָה</b>. ציין שמקום התרומה יהיה בחלק העליון של היבול.
<h3> כא</h3>
<b>הַכְּרִי</b>. הגדיש עצמו.
<b>שֶּׁבַּקֻּטָּעִין</b>. יבול שהתפזר מהגדיש ומרוכז בנפרד.
<b>שֶּׁבַּצְּדָדִין</b>. גרעין בודד שנפרד מהגדיש.
<b>וְעַל מַה שֶּׁבְּתוֹךְ הַתֶּבֶן</b>. גרעינים המעורבים בערמת התבן.
<b>הַתּוֹרֵם אֶת הַיֶּקֶב וכו’</b>. תורם את היין בזמן שהוא נמצא ביקב שדורכים את הענבים, ונשארים שם הקליפות והגרעינים שניתן למצות מהם יין.
<b>הַתּוֹרֵם אֶת הַבּוֹר שֶׁל יַיִן... עַל מַה שֶּׁבַּגֶּפֶת</b>. לאחר הדריכה יורד היין עם פסולת הענבים לבור, והיא שוקעת בשוליו. לאחר הוצאת היין מהבור ניתן למצות ממנה יין.
<b>שֶׁתְּנַאי בֵּית דִּין הוּא שֶׁהַתְּרוּמָה עַל הַכֹּל</b>. חכמים קבעו שזוהי צורת ההפרשה, ולכן כל הפרשה סתמית היא על פי תנאי זה.
<b>כַּלְכַּלָּה</b>. סל.
<h2>פרק ה</h2>
<h3> א</h3>
<b>אֵין תּוֹרְמִין אֶלָּא מִן הַיָּפֶה</b>. מן החלק המשובח שביבול.
<b>חֶלְבּוֹ</b>. החלק המובחר.
<b>וְאִם אֵין שָׁם כֹּהֵן</b>. אלא במקום מרוחק, והתרומה עלולה להתקלקל עד שתגיע אליו.
<b>תּוֹרֵם מִן הַמִּתְקַיֵּם</b>. ממה שנשמר לאורך זמן עד שתגיע התרומה לכהן.
<b>תּוֹרֵם תְּאֵנִים עַל הַגְּרוֹגָרוֹת</b>. שהתאנים הטריות משובחות מן התאנים המיובשות (‘גרוגרות’).
<b>וּבְמָקוֹם שֶׁאֵין בּוֹ כֹּהֵן תּוֹרֵם גְּרוֹגָרוֹת עַל הַתְּאֵנִים</b>. שהגרוגרות נשמרות.
<b>וְאִם רָגִיל לַעֲשׂוֹת תְּאֵנִים גְּרוֹגָרוֹת</b>. אם דרכו לייבש את התאנים שלו.
<b>תּוֹרֵם מִן הַתְּאֵנִים עַל הַגְּרוֹגָרוֹת אֲפִלּוּ בְּמָקוֹם שֶׁאֵין בּוֹ כֹּהֵן</b>. שמא יזדמן כהן ויביא לו את התאנים המשובחות יותר. ואין חשש שהתרומה תתקלקל עד שתגיע לכהן, שכן לאחר שיפריש מן התאנים הטריות יעשה מהן גרוגרות.
<b>אֲבָל בְּמָקוֹם שֶׁיֵּשׁ בּוֹ כֹּהֵן אֵין תּוֹרְמִין מִן הַגְּרוֹגָרוֹת עַל הַתְּאֵנִים וכו’</b>. שהרי התאנים הטריות משובחות יותר, ויכול להפריש מן המובחר ולתת לכהן מיד.
<h3> ב</h3>
<b>וְתוֹרְמִין בָּצָל שָׁלֵם... בְּכָל מָקוֹם</b>. בין אם יש שם כהן ובין אם אין, שהבצל השלם גם נחשב יפה יותר מחצי בצל גדול, וגם משתמר.
<b>אֵין תּוֹרְמִין מִמִּין עַל שֶׁאֵינוֹ מִינוֹ</b>. מסוג אחד של יבול על סוג אחר.
<b>כַּדָּגָן מִן הַגֹּרֶן</b>. יש להפריש את הדגן על מה שנמצא בגורן, והמשכו של הפסוק “וכמלאה מן היקב” — יין על מה שנמצא ביקב. ומכאן שמכל מין תורמים לעצמו.
<h3> ג</h3>
<b>הַקִּשּׁוּת</b>. מין קישוא הדומה למלפפון.
<b>כָּל מִין חִטִּין</b>. כל סוגי החיטים.
<b>וּדְבֵלָה</b>. גוש של תאנים מיובשות.
<b>וְכָל שֶׁהוּא כִּלְאַיִם בַּחֲבֵרוֹ לֹא יִתְרֹם מִזֶּה עַל זֶה</b>. כל שני מינים שאסור לזרוע אותם יחד, נחשבים כשני מינים גם לעניין תרומה (הגדרות המינים לעניין זה מפורטות בהלכות כלאיים ג,א-ו).
<b>וְכָל שֶׁאֵינוֹ כִּלְאַיִם בַּחֲבֵרוֹ</b>. כל מה שנחשב כמין אחד לעניין כלאיים, ומותר בזריעה.
<b>תּוֹרֵם מִן הַיָּפֶה עַל הָרַע</b>. מן המין המשובח על זה שפחות ממנו (כדלעיל ה”א).
<b>חוּץ מִן הַזּוּנִין עַל הַחִטִּין מִפְּנֵי שֶׁאֵין הַזּוּנִין מַאֲכַל אָדָם</b>. הזונין הן סוג גרוע של חיטה. ולמרות שמצד איסור כלאיים הם מין אחד (הלכות כלאיים ג,ג), אין ההפרשה מהם על החיטה חלה, מכיוון שאינן מאכל אדם ופטורות מתרומה ומעשרות (לעיל ב,א), ואין מפרישים מהפטור על החייב.
<h3> ה</h3>
<b>מִשֶּׁיִּכְבֹּר</b>. משיפריד את הגרעינים מן הפסולת בעזרת מסננת גסה (כברה).
<b>כָּבַר מִקְצָת</b>. ברר מעט, ואז נחשב לגמר המלאכה של הכול, מכיוון שאין הכול מקפידים על כבירת התבואה לפני הכנסתה הביתה (יד”פ).
<b>תּוֹרֵם מִן הַכָּבוּר עַל שֶׁאֵינוֹ כָּבוּר</b>. שהוא מן היפה.
<b>לַעֲשׂוֹתָן מְלִילוֹת וכו'</b>. לאכול את הגרעינים הרכים מתוך השיבולים, ובמקרה זה נחשב שנגמרה מלאכתם אף בעודם שיבולים.
<h3> ו</h3>
<b>הַגַּת</b>. מקום דריכת הענבים.
<b>מִשֶּׁיְּהַלְּכוּ בָּהּ</b>. הדורכים על הענבים.
<b>שְׁתִי וָעֵרֶב</b>. לאורכה ולרוחבה.
<b>מֵאֵימָתַי תּוֹרְמִין אֶת הַזֵּיתִים</b>. המיועדים להפקת שמן.
<b>מִשֶּׁיֵּעָטְנוּ</b>. שאת הזיתים מאחסנים לקראת הסחיטה בכלי הנקרא ‘מעטן’, כדי שיתרככו.
<h3> ז</h3>
<b>וַהֲלָכָה לְמֹשֶׁה מִסִּינַי</b>. מסורת הלכתית.
<b>שֶׁעִגּוּל שֶׁל דְּבֵלָה שֶׁנִּטְמָא מִקְצָתוֹ</b>. עיגול של דבלה עשוי מהרבה תאנים מיובשות הדחוסות יחד, ואם נטמא מקום אחד בו לא נטמא כולו, שנחשבות כפרודות.
<b>תּוֹרְמִין לְכַתְּחִלָּה מִן הַטָּהוֹר שֶׁבּוֹ עַל הַטָּמֵא שֶׁבּוֹ</b>. משום שלעניין זה הוא כיחידה אחת.
<b>אֲפִלּוּ עֲרֵמָה שֶׁל חִטִּים</b>. אף שאין מה שמחבר אותן יחד, דינן כעיגול של דבלה, שנחשבות כיחידה שלמה.
<b>שֶׁנֶּאֱמַר</b>. לגבי תרומת מעשר.
<b>טֹל מִן הַמְקֻדָּשׁ שֶׁבּוֹ</b>. ופירשו חכמים שמקודש הוא הטהור, וניתן להפריש ממנו גם אם השאר טמא.
<h3> ח</h3>
<b>בְּמֵזִיד לֹא תִּקֵּן אֶת הַשְּׁיָרִים וכו’</b>. שאם הפריש מן הטמא במזיד, קנסוהו חכמים שהשאר נחשב עדיין כטבל ויש להפריש ממנו שנית.
<b>וְזֶה שֶׁהֵרִים תְּרוּמָה</b>. מה שהפריש מן הטמא דינו כתרומה, ואינו חוזר להיות חולין.
<b>בַּמֶּה דְּבָרִים אֲמוּרִים שֶׁלֹּא יָדַע בַּטֻּמְאָה</b>. השוגג האמור, מובנו שלא ידע שהוא תורם מהטמא על הטהור.
<b>אֲבָל אִם יָדַע וְשָׁגַג שֶׁמֻּתָּר לִתְרֹם... הֲרֵי הוּא כְּמֵזִיד</b>. למרות שבמצוות אחרות אי ידיעה כזו נחשבת כשגגה (ראה למשל הלכות שגגות ז,ב-ד), כאן קנסוהו משום שהוא שוגג הקרוב למזיד, שהיה צריך לדעת את ההלכה (יד”פ).
<b>וְכֵן בִּתְרוּמַת מַעֲשֵׂר</b>. שלעניין הפרשה מהטמא על הטהור דינה כתרומה גדולה.
<h3> ט</h3>
<b>אֵין תּוֹרְמִין מִן הַמְחֻבָּר</b>. יבול שלא נקצר.
<b>פֵּרוֹת אֵלּוּ יִהְיוּ תְּרוּמָה עַל פֵּרוֹת אֵלּוּ הַמְחֻבָּרִין אֲפִלּוּ אָמַר לִכְשֶׁיִּתָּלְשׁוּ וכו'</b>. ואף במקרה זה אינה תרומה, משום שכשאמר ‘המחוברין’ משמע מדבריו שרוצה שתחול התרומה על הפירות בעודם מחוברים ואף שאמר ‘לכשיתלשו’ (ע”פ יד”פ, ובכס”מ תיקן וגרס ‘אפילו לכשיתלשו’, ומובנו שאין התרומה חלה אף אם נתלשו הפירות לאחר מכן, כל שהפריש התרומה על המחובר).
<b>אוֹ שֶׁהָיוּ לוֹ שְׁתֵּי עֲרוּגוֹת וְאָמַר פֵּרוֹת עֲרוּגָה זוֹ תְּלוּשִׁין יִהְיוּ תְּרוּמָה עַל פֵּרוֹת עֲרוּגָה זוֹ מְחֻבָּרִין</b>. שכל הפירות עדיין מחוברים, אך אומר שכשיהיו הפירות של ערוגה אחת תלושים יפריש מהם על המחוברים, ואף בזה אין התרומה חלה שהרי דומה למפריש מן התלוש על המחובר.
<b>אוֹ שֶׁאָמַר פֵּרוֹת עֲרוּגָה זוֹ תְּלוּשִׁין יִהְיוּ תְּרוּמָה עַל פֵּרוֹת עֲרוּגָה זוֹ תְּלוּשִׁין וכו’</b>. והפירות עדיין מחוברים, מפני שמשמעות הדברים שתחול התרומה עכשיו, ואי אפשר להפריש מן המחובר על המחובר.
<b>לִכְשֶׁיִּתָּלְשׁוּ</b>. שברור מדבריו שרוצה שהתרומה תחול רק אחרי שיהיו הפירות תלושים.
<b>הוֹאִיל וּבְיָדוֹ לְתָלְשָׁן... דְּבָרָיו קַיָּמִין</b>. מכיוון שהתלישה היא פעולה שתלויה בו ויכול לעשותה כבר עכשיו בעצמו, אין חסרונה משמעותי.
<b>וְהוּא שֶׁיָּבִיאוּ שְׁתֵּיהֶן שְׁלִישׁ בְּעֵת שֶׁאָמַר</b>. שאז הוא תחילת חיובם למעשרות (כדלעיל א,יב והלכות מעשר ב,ג).
<h3> י</h3>
<b>אֵין תּוֹרְמִין מִן הַלַּח עַל הַיָּבֵשׁ וְלֹא מִן הַיָּבֵשׁ עַל הַלַּח</b>. יש מי שכתב שהטעם הוא שלח ויבש דומים לשני מינים (ש”ך יו”ד שלא ס”ק פג), וראה בערוה”ש (סט,יג) שכתב שהתורם מן היבש על הלח הוא כתורם מן הרע על היפה, ונשאר בשאלה מדוע אסור גם לתרום מן הלח על היבש.
<b>אֶלָּא אִם כֵּן דַּרְכּוֹ לְהִשְׁתַּמֵּר שְׁנֵי יָמִים</b>. ושניהם לחים.
<h3> יא</h3>
<b>שֶׁנֶּאֱמַר שָׁנָה שָׁנָה</b>. הפסוק השלם: “עשר תעשר את כל תבואת זרעך, היֹצא השדה שנה שנה”. ומכאן למדו חכמים שיבול של כל שנה עומד בפני עצמו לעניין התרומות והמעשרות.
<b>עַד שֶׁלֹּא בָּאָה הַשֶּׁמֶשׁ</b>. לפני שקיעת השמש.
<b>מִפְּנֵי שֶׁאֶחָד בְּתִשְׁרֵי רֹאשׁ הַשָּׁנָה לְמַעַשְׂרוֹת תְּבוּאָה וכו’</b>. ומאחר שבירקות מועד הלקיטה מגדיר את שנת המעשר, הירקות שנלקטו לפני ואחרי ראש השנה נחשבים לירקות משנות מעשר שונות (הלכות מעשר שני א,ד).
<b>וְכֵן אִם לִקֵּט אֶתְרוֹג וכו'</b>. שנת המעשר של פירות האילן מתחילה בט”ו בשבט, ולכן אם ליקט שני אתרוגים, אחד לפני ט”ו בשבט ואחד בט”ו בשבט, הם משויכים לשנות מעשר שונות (שנת המעשר של אתרוג נקבעת לפי תאריך לקיטתו, בניגוד לרוב הפירות שבהם שנת המעשר נקבעת לפי התאריך שבו חנטו הפירות — לפני ט”ו בשבט או אחר כך, ראה שם ה”ה).
<h3> יב</h3>
<b>כְּגוֹן לֶקֶט וְשִׁכְחָה וּפֵאָה</b>. לעיל ב,ט.
<h3> יג</h3>
<b>הַמַּפְרִישׁ תְּרוּמָה מִמַּעֲשֵׂר רִאשׁוֹן שֶׁלֹּא נִטְּלָה תְּרוּמָתוֹ וכו’</b>. מעשר שהופרש לאחר תרומה גדולה ועדיין לא הופרשה ממנו תרומת מעשר. ואף שהוא עדיין חייב בהפרשה, מכיוון שאינו חייב בתרומה גדולה אי אפשר להפריש ממנו על פירות אחרים, שנמצא מפריש מן הפטור על החייב.
<b>אוֹ מִמַּעֲשֵׂר שֵׁנִי וְהֶקְדֵּשׁ שֶׁלֹּא נִפְדּוּ וכו’</b>. שכדי לאכול פירות מעשר שני צריך לפדותם בכסף (ראה הלכות מעשר שני ד,א), וכן כדי לחלל פירות ההקדש צריך לפדותם (ראה הלכות ערכין וחרמין ו,ד). ואף שעדיין חייבים בפדיון אין אפשרות להפריש מהם תרומה גדולה, משום שאין חייבים בה ונחשב כמפריש מן הפטור על החייב (ואחרי שנפדו בוודאי שאי אפשר להפריש מהם, כס”מ).
<h3> יד</h3>
<b>אֵין תּוֹרְמִין מִדָּבָר שֶׁחַיָּב בִּתְרוּמָה מִן הַתּוֹרָה וכו’</b>. מכיוון שאין חיובם שווה, דינו כתורם מהחייב על הפטור ומהפטור על החייב (לעיל הי”ב).
<b>וְאִם תָּרַם תְּרוּמָתוֹ תְּרוּמָה וְיַחֲזֹר וְיִתְרֹם</b>. ראה פירוט לקמן הט”ז.
<h3> טו</h3>
<b>עָצִיץ נָקוּב</b>. שיש חור בתחתיתו.
<b>הֲרֵי הוּא כָּאָרֶץ</b>. דבר הנזרע בו כאילו גדל בקרקע עצמה, וחייב בתרומה ומעשרות מהתורה.
<b>כְּדֵי שֹׁרֶשׁ קָטָן</b>. כעוביו של שורש דק שיכול להתחבר לקרקע דרך הנקב, ומשום כך הצמח נחשב כמחובר לקרקע.
<b>זָרַע תְּבוּאָה בְּעָצִיץ שֶׁאֵינוֹ נָקוּב וְהֵבִיאָה שְׁלִישׁ</b>. צמחה כדי שליש, וזהו עונת המעשרות של התבואה שבו מתחייבת בתרומות ומעשרות (הלכות מעשר ב,ה).
<b>וְנִגְמְרָה הַתְּבוּאָה וְהוּא נָקוּב</b>. גמר גידול התבואה היה בעציץ נקוב.
<b>הֲרֵי הוּא כְּצוֹמֵחַ בְּשֶׁאֵינוֹ נָקוּב</b>. מכיוון שהגיע לעונת המעשרות כשלא היה נקוב.
<h3> טז</h3>
<b>תְּרוּמָתוֹ תְּרוּמָה</b>. מכיוון ששניהם חייבים מהתורה, דינו כתורם מהחייב על החייב.
<b>תָּרַם מִשֶּׁאֵינוֹ נָקוּב עַל הַנָּקוּב תְּרוּמָתוֹ תְּרוּמָה וְיַחֲזֹר וְיִתְרֹם</b>. מה שהפריש נחשב תרומה, וצריך לתת אותה לכהן. אולם, מכיוון שעציץ שאינו נקוב אינו חייב בתרומה מן התורה, הרי זה כמפריש מן הפטור על החייב, ואין הנלקט מהעציץ הנקוב נפטר מחיובו וצריך לחזור ולתרום עליו.
<b>מִן הַנָּקוּב עַל שֶׁאֵינוֹ נָקוּב תְּרוּמָה</b>. הפירות שבעציץ שאינו נקוב מותרים באכילה, מכיוון שהופרש עליהם מפירות שחיובם אינו פחות מהחיוב שלהם.
<b>וְלֹא תֵּאָכֵל עַד שֶׁיּוֹצִיא עָלֶיהָ תְּרוּמָה וּמַעַשְׂרוֹת מִמָּקוֹם אַחֵר</b>. שכיוון שהעציץ שאינו נקוב פטור מדין תורה מן התרומה, הרי מה שהפריש עבורו מן הנקוב אינו תרומה מעיקר הדין, אלא נשאר טבל וצריך להפריש עליו תרומות ומעשרות להתירה באכילה. וצריך להפריש את התרומות ומעשרות מפירות טבל אחרים ולא מהתרומה עצמה. וטעם הדבר, שהרי יש עליה שם תרומה, ואם יפרישו ממנה עצמה תרומות ומעשרות, יבואו לזלזל בה (תוספות יבמות פט,ב).
<h3> יז</h3>
<b>הַדְּמַאי</b>. יבול שספק אם הוא מעושר.
<b>הַתּוֹרֵם מִן הַדְּמַאי עַל הַדְּמַאי וּמִן הַדְּמַאי עַל הַוַּדַּאי וכו'</b>. כששניהם דמאי ייתכן שרק אחד חייב, וייתכן ששניהם חייבים או ששניהם פטורים. וכשמפריש מדמאי על הוודאי ייתכן שמפריש מהחייב על החייב וייתכן שמפריש מהפטור על החייב. לכן כשמפריש מהדמאי צריך להפריש שוב ממה שהפרישו עליו, שמא הפריש מהפטור על החייב. אמנם התרומה עצמה מותרת לכהן אף שייתכן שהפריש מהחייב על הפטור, שלא החמירו לנהוג בה כטבל גמור מאחר ונלקחה מהדמאי שחיובו אינו ברור (פירוש הרא”ש לתרומות ה,יא).
<b>תָּרַם מִן הַוַּדַּאי עַל הַדְּמַאי תְּרוּמָתוֹ תְּרוּמָה</b>. והדמאי מותר.
<b>וְלֹא תֵּאָכֵל עַד שֶׁיּוֹצִיא עָלֶיהָ תְּרוּמָה וּמַעַשְׂרוֹת</b>. שמא הדמאי פטור, והפריש מהחייב על הפטור, ומה שהפריש אינו תרומה ונשאר טבל.
<h3> יח</h3>
<b>שִׁבֳּלִים עַל הַחִטִּין</b>. משיבולי חיטה על גרעיני חיטה שנגמרה מלאכתם.
<b>אֵינָהּ תְּרוּמָה גְּזֵרָה שֶׁלֹּא יַטְרִיחַ אֶת הַכֹּהֵן לִכְתֹּשׁ וְלִדְרֹךְ</b>. מעיקר הדין התורם מדבר שלא נגמרה מלאכתו על דבר שנגמרה מלאכתו בדיעבד תרומתו תקפה (לעיל ה”ד), אבל חכמים גזרו שיפריש שוב כדין, כדי שלא יטריח את הכהן לעשות בתרומה את גמר המלאכה.
<b>אֲבָל תּוֹרְמִין שֶׁמֶן עַל זֵיתִים הַנִּכְבָּשִׁין וְיַיִן עַל עֲנָבִים לַעֲשׂוֹתָן צִמּוּקִין</b>. זיתים הכבושים לצורך אכילה, וכן ענבים שמייבשים אותם לעשותם צימוקים (ונחשבים לאותו המין של השמן והיין אף על פי ששימושיהם שונים).
<b>לְמָה זֶה דּוֹמֶה לְתוֹרֵם מִשְּׁנֵי מִינִין וכו’</b>. כמבואר לעיל ה”ג.
<b>תּוֹרְמִין מִזֵּיתֵי שֶׁמֶן עַל זֵיתֵי כֶּבֶשׁ</b>. זיתי שמן הם הזיתים העומדים לסחיטת שמנם, והם מרובים בשמנם וחשובים יותר מאלו שאינם ראויים אלא לכבישה מחמת מיעוט שמנם (פה”מ תרומות ב,ו). והטעם בדין זה, וכן בדינים הבאים, כדי שיתרום מן היפה על הרע ולא להפך.
<b>הַצָּלוּל</b>. יין מסונן.
<b>מִתְּאֵנִים עַל גְּרוֹגָרוֹת בְּמִנְיָןמִגְּרוֹגָרוֹת עַל הַתְּאֵנִים בְּמִדָּה... כְּדֵי שֶׁיִּתְרֹם לְעוֹלָם בְּעַיִן יָפָה</b>. תאנים לחות גדולות יותר מתאנים מיובשות, ולכן כשמפריש מהלחות על המיובשות יפריש לפי מספר התאנים המיובשות שבא להתיר ולא לפי הנפח, כדי שיתרום מספר גדול יותר של תאנים, ואילו כשמפריש מהמיובשות על הטריות יפריש לפי נפח התאנים הטריות, כדי שיפריש מספר גדול יותר של תאנים מיובשות היות ונפחן קטן יותר.
<b>אֲבָל לֹא מִן הַפַּת עַל הַחִטִּין אֶלָּא לְפִי חֶשְׁבּוֹן</b>. יש לחשב את שיעור החיטה בפת ולהפריש ביחס לכך, מכיוון שהפת תפוחה מאוויר וגם יש בה חומרים נוספים חוץ מחיטה.
<b>וּבְכָל אֵלּוּ אִם תָּרַם תְּרוּמָתוֹ תְּרוּמָה</b>. בדיעבד, כדין התורם מהרע על היפה, וכן אם תרם באופן שממעט מהשיעור הנדרש ההפרשה תקפה, מכיוון שמעיקר הדין די להפריש תרומה כל שהיא.
<h3> יט</h3>
<b>זֵיתִים הַנִּכְתָּשִׁין</b>. כדי להפיק מהם שמן.
<b>עֲנָבִים הַנִּדְרָכוֹת</b>. כדי להפיק מהם יין.
<b>עַל דָּבָר שֶׁלֹּא נִגְמְרָה מְלַאכְתּוֹ</b>. היות והזיתים והענבים עדיין באמצע תהליך ההפקה.
<b>הָרִאשׁוֹנָה מְדַמַּעַת וכו’</b>. הראשונה שעיקרה מן הדין, אם התערבה בחולין, אוסרת אותם באכילה לישראל.
<b>וְהָאוֹכְלָהּ חַיָּב עָלֶיהָ כִּשְׁאָר תְּרוּמוֹת גְּמוּרוֹת</b>. במזיד חייב מיתה בידי שמים ובשוגג משלם קרן ומוסיף חומש (לקמן ו,ו).
<b>אֲבָל לֹא הַשְּׁנִיָּה</b>. מכיוון שעיקרה מדברי חכמים.
<h3> כ</h3>
<b>וְנִמְלַךְ</b>. שינה את דעתו ומתברר למפרע שבשעה שהפריש לא נגמרה מלאכתם.
<b>אֵינוֹ צָרִיךְ לַחֲזֹר וְלִתְרוֹם</b>. מכיוון שגמר המלאכה נקבע לפי מחשבתו בזמן ההפרשה.
<h3> כא</h3>
<b>אֵין תּוֹרְמִין חֹמֶץ עַל יַיִן... שֶׁהַיַּיִן וְהַחֹמֶץ מִמִּין אֶחָד הֵן</b>. אלא שיין נחשב יפה ביחס לחומץ ולכן לכתחילה לא יפריש מהחומץ על היין, אבל יכול להפריש מהיין על החומץ.
<b>וְנִמְצָא הַחֹמֶץ שֶׁתָּרַם יַיִן</b>. לאחר ההפרשה התברר שמה שהפריש לא החמיץ.
<b>אֵינָהּ תְּרוּמָה</b>. מכיוון שטעה, שלא התכוון לתרום יין אלא חומץ, ולכן ההפרשה מבוטלת מעיקרה.
<h3> כב</h3>
<b>הַתּוֹרֵם חָבִית שֶׁל יַיִן עַל הַיַּיִן וְנִמְצֵאת חֹמֶץ... אֵינָהּ תְּרוּמָה</b>. מפני שכוונתו הייתה לתרום מן היין והתברר שבשעת ההפרשה כבר הייתה חומץ, והרי זו תרומת טעות.
<b>וְכֵן הַתּוֹרֵם קִשּׁוּת וְנִמְצֵאת מָרָה</b>. תרם קישוא על קישואים אחרים והתברר אחר כך שהוא מר.
<b>סָרוּחַ</b>. מקולקל.
<b>אוֹ שֶׁנִּמְצְאוּ נִקּוּרִים... וְנִמְצֵאת מְגֻלָּה שֶׁאָסוּר לִשְׁתּוֹתָהּ</b>. אם הפירות נוקרו או שהיין הושאר גלוי, הם אסורים באכילה ושתייה מחשש שנחש אכל או שתה מהם והטיל בהם ארס, (הלכות רוצח יא,ז-ח, יב,ב).
<b>תְּרוּמָה וְיַחֲזֹר וְיִתְרֹם</b>. שכל אלו נחשבים כספק אוכל (ריק”ו ע”פ הירושלמי), ומשום כך יש ספק אם התרומה הראשונה חלה או לא.
<b>וְאֵין אַחַת מִשְּׁתֵּיהֶן מְדַמַּעַת בִּפְנֵי עַצְמָהּ וכו’</b>. מכיוון שכל אחת ספק תרומה, אם התערבה בחולין אין צריך מאה כנגדה כדי לבטלה (אלא אם כן נפלו יחד, שאחת מהן ודאי תרומה), וכן לגבי חיוב בחומש.
<h3> כג</h3>
<b>לְמָקוֹם אַחֵר</b>. לחולין אחרים.
<b>מְדַמְּעוֹת כַּקְּטַנָּה שֶׁבִּשְׁתֵּיהֶן</b>. אף שאולי הגדולה היא התרומה. שמדין תורה תרומה בטלה ברוב וחכמים הצריכו פי מאה, ובמקרה זה לא החמירו בכך אלא די שיש פי מאה מהקטנה ורוב כנגד הגדולה (רדב”ז).
<h3> כד</h3>
<b>הַבּוֹדֵק אֶת הֶחָבִית</b>. כדי לוודא שלא החמיצה ויוכל לעשותה תרומה עבור יין אחר.
<b>וּלְאַחַר זְמַן בְּדָקָהּ וּמְצָאָהּ חֹמֶץ</b>. ולא ידוע אם הייתה חומץ כשהפריש, שאם הייתה חומץ אינה תרומה (כדלעיל הכ”ב).
<b>מֵעֵת שֶׁבְּדָקָהּ תְּחִלָּה עַד שְׁלֹשָׁה יָמִים וַדַּאי יַיִן</b>. תהליך ההחמצה אורך לפחות שלושה ימים, ומכיוון שכשבדק אותו בפעם הקודמת היה יין, בוודאי לא היה חומץ בשלושת הימים שלאחריו וההפרשה של אותם ימים תקפה.
<h3> כה</h3>
<b>בִּשְׁלֹשָׁה פְּרָקִים</b>. שלושה זמנים בשנה, ובזמנים אלו יש שינויים חריפים במזג האוויר שעשויים להשפיע על היין.
<b>צָרִיךְ לִבְדֹּק אֶת הַיַּיִן</b>. לפני שמפריש עליו.
<b>בַּקָּדִים שֶׁל מוֹצָאֵי הֶחָג</b>. כשרוח מזרחית מנשבת במוצאי חג הסוכות.
<b>וּבְהוֹצָאַת הַסְּמָדַר</b>. כשנושרים הפרחים ורואים ענבים קטנים כעין אשכולות.
<b>וּבִשְׁעַת כְּנִיסַת מַיִם לַבֹּסֶר</b>. כשענבי הבוסר מתמלאים בנוזל.
<b>וְיַיִן מִגִּתּוֹ</b>. תירוש, מיץ ענבים סחוטים.
<b>מַפְרִישִׁין עָלָיו בְּחֶזְקַת שֶׁהוּא יַיִן אַרְבָּעִים יוֹם</b>. אפילו אם אחד מהפרקים הגיע בתוך אותם ימים.
<h3> כו</h3>
<b>הַמֵּנִיחַ פֵּרוֹת לִהְיוֹת מַפְרִישׁ עֲלֵיהֶן עַד שֶׁיֵּעָשׂוּ תְּרוּמָה</b>. והפירות שהניח לא נמצאים לפניו ואינו יודע אם הם קיימים וניתן לעשותם תרומה.
<b>אַף עַל פִּי שֶׁאֵין מַפְרִישִׁין לְכַתְּחִלָּה אֶלָּא מִן הַמֻּקָּף</b>. ובדיעבד התרומה תקפה (לעיל ג,יז).
<b>מְצָאָן שֶׁאָבְדוּ</b>. אם לאחר ההפרשה התברר שאבדו ולא ידוע אם היו קיימים כשהפריש.
<h2>פרק ו</h2>
<h3> א</h3>
<b>שֶׁמָּרְדָה</b>. מסרבת לחיות עמו חיי אישות (ראה הלכות אישות יד,יח).
<b>הֲרֵי אֵלּוּ אוֹכְלִין</b>. מכיוון שעדיין לא יצאו מרשות הכהן.
<h3> ב</h3>
<b>תְּרוּמָה שֶׁל תּוֹרָה אֵין אוֹכֵל אוֹתָהּ אֶלָּא כֹּהֵן מְיֻחָס</b>. כהן שיש עדים מי אבותיו ואבות אבותיו הכהנים עד לכהנים ששרתו בבית המקדש (ראה הלכות איסורי ביאה פרק כ).
<b>כֹּהֲנֵי חֲזָקָה</b>. אדם שמוחזק ככהן אבל ייחוסו לכהונה אינו על פי עדות (ראה שם ה”א שכל הכהנים בזמן הזה הם כהני חזקה).
<b>בִּתְרוּמָה שֶׁל דִּבְרֵיהֶן</b>. שחיובה מדברי חכמים ולא מן התורה, ראה לעיל פרק א.
<b>וְכָל עַמֵּי הָאָרֶץ בְּחֶזְקַת טֻמְאָה</b>. ויטמאו את התרומה בלי משים.
<b>לְפִיכָךְ נוֹתֵן תְּרוּמָה טְמֵאָה לְכָל כֹּהֵן שֶׁיִּרְצֶה</b>. אפילו לכהן עם הארץ, שמכיוון שידוע שהתרומה טמאה אין חשש שיאכל אותה (מרכה”מ וערוה”ש).
<h3> ג</h3>
<b>יִשְׂרְאֵלִית</b>. שאביה אינו כהן.
<b>אֲפִלּוּ קְטַנָּה</b>. שאביה משיא אותה (הלכות אישות ג,יא).
<b>בַּת שָׁלֹשׁ שָׁנִים וְיוֹם אֶחָד תֹּאכַל</b>. אבל קודם לכן לא תאכל (ראה ריק”ו).
<b>וְחָזֶה וָשׁוֹק</b>. מתנות שניתנות לכהן מקרבנות מסוימים (ראה הלכות מעשה הקרבנות ט,יא, י,ד).
<b>וְדִין תּוֹרָה שֶׁתֹּאכַל מִשֶּׁנִּתְאָרְסָה וכו’</b>. האירוסין הם קניין הקידושין ואילו החופה היא שלב הנישואין שבו בני הזוג מתחילים לחיות יחד (הלכות אישות א,ב, י,א). מעיקר הדין יכולה לאכול תרומה משעת האירוסין, וחכמים גזרו שלא תאכל עד החופה.
<h3> ד</h3>
<b>חֵרֶשֶׁת... חֵרֵשׁ</b>. שאינם שומעים ואינם מדברים (הלכות אישות ב,כו).
<b>חֵרֶשֶׁת וְשׁוֹטָה שֶׁנִּשֵּׂאת לְכֹהֵן אֵינָהּ אוֹכֶלֶת בִּתְרוּמָה</b>. שאינן נקנות בקידושין מכיוון שאין להן דעת (ראה שם ד,ט).
<b>אֲפִלּוּ הִשִּׂיאָהּ אָבִיהָ</b>. של החרשת, ויש לקידושין תוקף מהתורה היות שהם תלויים בדעת אביה.
<b>גְּזֵרָה שֶׁמָּא יִשָּׂא חֵרֵשׁ כֹּהֵן לְחֵרֶשֶׁת וְיַאֲכִיל אוֹתָהּ</b>. וקידושי חרש אינם חלים מן התורה (שם).
<h3> ה</h3>
<b>הַזָּר</b>. מי שאינו כהן.
<b>שֶׁנֶּאֱמַר וְכָל זָר לֹא יֹאכַל קֹדֶשׁ</b>. ותרומה נקראת ‘קדש’, לקמן ז,א.
<b>שְׂכִירוֹ</b>. אדם שנשכר לעשות מלאכה עבור בעל הבית.
<b>וְעֶבֶד עִבְרִי הֲרֵי הוּא כְּשָׂכִיר כְּתוֹשָׁב</b>. כדין שכיר ותושב (על פי לשון הכתוב ויקרא כה,מ), ואסור בתרומה.
<b>וְכֹהֶנֶת אֵשֶׁת הַזָּר</b>. בת כהן שנישאה לאדם שאינו כהן.
<h3> ו</h3>
<b>זָר שֶׁאָכַל תְּרוּמָה וכו’</b>. ראה בהרחבה לקמן פרק י.
<b>וּמֵתוּ בוֹ כִּי יְחַלְּלֻהוּ</b>. ובפסוק שאחריו נאמר שלזר אסור לאכול קדש, ולמדו חכמים שגם לגביו נאמר עונש המיתה (סה”מ ל”ת קלג).
<b>שֶׁאֵינוֹ לוֹקֶה וּמְשַׁלֵּם</b>. אלא רק לוקה, על פי הכלל בדיני עונשין שלפיו אם האדם מתחייב בעונש מלקות וגם בתשלום אינו נענש בשניהם (ראה הלכות גנבה ג,א).
<b>וְאִם אָכַל בִּשְׁגָגָה</b>. שאינו לוקה ולכן משלם מה שאכל.
<b>מוֹסִיף חֹמֶשׁ</b>. מוסיף חלק חמישי השווה לרבע מסכום הקרן.
<h3> ז</h3>
<b>כְּמוֹ שֶׁבֵּאַרְנוּ בְּהִלְכוֹת אִסּוּרֵי בִּיאָה</b>. מי בכלל זונה וחללה האסורות לכהן, ראה שם יח,ג יט,א.
<b>כְּדִין כָּל חָלָל</b>. מי שאביו כהן ואמו פסולה לכהונה נעשה חלל ופסול לכהונה, וגם זו התחללה מהכהונה.
<b>שֶׁהֶחָלָל כְּזָר לְכָל דָּבָר</b>. ראה הלכות איסורי ביאה יט,י.
<b>בַּמּוּרָם מִן הַקֳּדָשִׁים</b>. מה שמופרש מן הקרבנות לכהנים.
<b>חָזֶה וָשׁוֹק</b>. שמורמים מקרבן שלמים וניתנים לכהן. וכן הדין לגבי שאר חלקי הקרבן שניתנים לכהנים ונאכלים לנשיהם (ראה הלכות מעשה הקרבנות י,ד-ה, ד”א).
<h3> ט</h3>
<b>מִפִּי הַשְּׁמוּעָה לָמְדוּ</b>. על פי מסורת חכמים פירשו את משמעות הכתוב.
<h3> י</h3>
<b>אֶלָּא אֲפִלּוּ לְוִיָּה וְיִשְׂרְאֵלִית וכו’</b>. גם היא כלולה באיסור שנזכר לעיל ה”ז.
<b>וְאַף עַל פִּי שֶׁיֵּשׁ לָהּ זֶרַע מִכֹּהֵן</b>. ואילולא זינתה הייתה אוכלת תרומה משום בנה כדלקמן הי”ב.
<h3> יא</h3>
<b>לְפִיכָךְ הַשְּׁבוּיָה וכו’</b>. אשת כהן שנשבתה על ידי גויים פסולה לכהונה מחשש שבאו עליה (הלכות איסורי ביאה יח,יז-כג).
<b>וְאַף עַל פִּי שֶׁהִיא אוֹמֶרֶת טְהוֹרָה אֲנִי</b>. שאינה נאמנת להעיד על עצמה שלא באו עליה.
<b>וְכָל שְׁבוּיָה שֶׁנֶּאֱמֶנֶת לוֹמַר טְהוֹרָה אֲנִי</b>. כגון במקרה שרק ממנה נודע לנו שנשבתה, שאז נאמנת לומר שהיא טהורה (שם הכ”א).
<b>אוֹ שֶׁיֵּשׁ לָהּ עֵד</b>. עד אחד שמעיד שהיא טהורה, שלעניין זה הקלו לסמוך על עד אחד (שם הי”ז).
<b>כְּדֵי שֶׁתִּהְיֶה מֻתֶּרֶת לְבַעְלָהּ הֲרֵי זוֹ אוֹכֶלֶת בִּתְרוּמָה</b>. אם זו עדות שמספיקה כדי להתירה לבעלה הכהן, יכולה גם לאכול תרומה.
<b>וְהַנִּרְבַּעַת לִבְהֵמָה לֹא נִפְסְלָה מִן הַכְּהֻנָּה</b>. מכיוון שאינה בכלל זונה (שם ה”א).
<b>יב-יג. אוֹכֶלֶת בִּשְׁבִיל בְּנָהּ</b>. גם אם כבר אינה נשואה לכהן ואינה יכולה לאכול מכוח הנישואין.
<b>טֻמְטוּם</b>. מי שאיברי הרבייה שלו מכוסים ואין ניכר אם הוא זכר או נקבה. [הערה: הרמב”ם בפה”מ מנקד מילה זו: טֻומְטוֹם.]
<b>וְאַנְדְּרָגִינָס</b>. מי שיש לו איברי רבייה זכריים ונקביים (ראה הלכות אישות ב,כד-כה).
<b>וַאֲפִלּוּ זֶרַע הַזֶּרַע</b>. גם אם בנה או בתה מהכהן מתו והשאירו זרע יכולה לאכול תרומה כל עוד יש לה זרע כלשהוא מהכהן.
<b>וְזֶרַע אֵין לָהּ כְּשֵׁם שֶׁזֶּרַע יִשְׂרָאֵל וכו’</b>. פסוק זה נאמר ביחס לאכילת תרומה של בת כהן שנישאת לישראל, ודרשו ממנו חכמים שגם אכילת תרומה של אשת כהן תלויה בזרע שיש לה מבעלה.
<b>וּבָא עַל הַבַּת מִי שֶׁהוּא עֶרְוָה עָלֶיהָ אוֹ שֶׁנִּשֵּׂאת לְמַמְזֵר וכו’</b>. ובשני המקרים הללו הוולד ממזר (הלכות איסורי ביאה טו,א).
<h3> יד</h3>
<b>וַאֲפִלּוּ יִשְׂרָאֵל אֵינוֹ</b>. מפני שהממזר אסור לבוא בקהל ישראל.
<b>וְאֵין צָרִיךְ לוֹמַר שֶׁאִם הָיְתָה לָהּ בַּת מִכֹּהֵן וכו’</b>. שהרי נולדה כהנת.
<b>וַאֲפִלּוּ נִתְחַלְּלָה</b>. כגון שבא עליה כהן בהיותה גרושה.
<h3> טו</h3>
<b>כַּיּוֹצֵא בּוֹ הַכֹּהֶנֶת</b>. שנישאה לישראל.
<b>וְאַף עַל פִּי שֶׁמֵּתָה אִמּוֹ</b>. ונותרו רק הכהנת ונכדהּ ושניהם כהנים.
<b>וְזֹאת אוֹמֶרֶת לֹא כִּבְנִי כֹּהֵן גָּדוֹל שֶׁהוּא פּוֹסְלֵנִי מִן הַתְּרוּמָה</b>. הכהנת אומרת שלא ירבו כמותו אף שהוא כהן גדול, מכיוון שפוסל אותה מהתרומה. ו’כבני’ לאו דוקא אלא ‘בן בני’ (מאירי יבמות סז,ב).
<h3> טז</h3>
<b>הָעֶבֶד אֵינוֹ פּוֹסֵל</b>. את הכהנת מתרומה.
<b>וְאֵינוֹ מַאֲכִיל</b>. תרומה את אשת הכהן.
<b>וְנִכְבַּשׁ עַל הַשִּׁפְחָה וְיָלְדָה מִמֶּנּוּ עֶבֶד</b>. בא על שפחה כנענית, וזרעו ממנה עבד כמותה (הלכות עבדים ט,א).
<b>וַהֲרֵי הָעֶבֶד קַיָּם</b>. ואין לאם אביו זרע אחר.
<b>שֶׁהָעֲבָדִים אֵין לָהֶן יִחוּס</b>. אינם נחשבים כבני אביהם (ראה הלכות אישות טו,ו).
<h3> יז</h3>
<b>וּמֵת וְלָהּ מִמֶּנּוּ בֵּן</b>. ולכן המשיכה לאכול בתרומה.
<b>לֹא תֹּאכַל בִּתְרוּמָה</b>. אף שיש לה בן מהכהן, שהרי כעת היא נשואה לישראל.
<b>מֵת הַיִּשְׂרְאֵלִי וְלָהּ מִמֶּנּוּ בֵּן לֹא תֹּאכַל בִּתְרוּמָה</b>. אף שיש לה בן מהכהן מכיוון שהולכים אחר האחרון.
<h3> יח</h3>
<b>וְחָזְרָה וְנִשֵּׂאת לְכֹהֵן תֹּאכַל בִּתְרוּמָה</b>. לפי המצב הנוכחי.
<b>מֵת וְלָהּ מִמֶּנּוּ בֵּן תֹּאכַל בִּתְרוּמָה</b>. כדין בת ישראל שיש לה זרע מכהן שאינה חוזרת לדין ישראל.
<b>וְאֵינָהּ אוֹכֶלֶת בְּחָזֶה וָשׁוֹק</b>. כדלעיל ה”ז.
<h3> יט</h3>
<b>וְחָזְרָה וְנִשֵּׂאת לְכֹהֵן אוֹכֶלֶת בִּתְרוּמָה</b>. לפי מצבה הנוכחי, כדין בת ישראל שנשואה לכהן.
<h2>פרק ז</h2>
<h3> א</h3>
<b>אִישׁ אִישׁ מִזֶּרַע אַהֲרֹן וְהוּא צָרוּעַ אוֹ זָב</b>. וכן שאר הטומאות כמבואר בהמשך הפרשייה וכנדרש בספרא (אמור פרש’ ד פ”ד ה”ד).
<b>הֱוֵי אוֹמֵר תְּרוּמוֹת</b>. שלא כקדשי קדשים שרק כהנים זכרים מותרים באכילתם, ושלא כקדשים קלים שאינה אוכלת לאחר שנתגרשה או נתאלמנה.
<b>שֶׁנֶּאֱמַר וְשָׁמְרוּ אֶת מִשְׁמַרְתִּי וְלֹא יִשְׂאוּ עָלָיו חֵטְא</b>. והמשך הפסוק: “ומתו בו כי יחללהו”.
<b>וְטָמֵא שֶׁאָכַל טְמֵאָה אַף עַל פִּי שֶׁהוּא בְּלָאו אֵינוֹ לוֹקֶה שֶׁהֲרֵי אֵינָהּ קֹדֶשׁ</b>. הלאו נאמר באופן כללי והוא כולל תרומה טמאה, אבל העונש נאמר רק לגבי אכילה שמחללת את הקודש, ואילו תרומה טמאה כבר מחוללת מאחר שנטמאה.
<h3> ב</h3>
<b>אֵין הַטְּמֵאִים אוֹכְלִין בִּתְרוּמָה עַד וכו’</b>. כהן שנטמא וטבל, אין טהרתו נגמרת עד שהשמש תרד במערב וייראו שלושה כוכבים בינוניים.
<b>עַד שֶׁיִּטְהַר הָרָקִיעַ מִן הָאוֹר</b>. לא די שהשמש תשקע אלא צריך שהשמים יהיו חשוכים ונקיים  מאורה.
<h3> ג</h3>
<b>מִדָּבָר שֶׁהוּא בִּקְדֻשָּׁתוֹ</b>. הקדשים שלא נטמאו, שאם נטמאו אינם בכלל ‘קדש’ (לעיל ה”א).
<b>וְלָאו הַבָּא מִכְּלַל עֲשֵׂה עֲשֵׂה הוּא</b>. האיסור שנלמד מכלל ציווי של ‘עשה’, אינו נחשב כאיסור לאו אלא כמצוות עשה.
<h3> ד</h3>
<b>לְהוֹצִיא שִׁכְבַת זֶרַע</b>. ואם תצא יהיה טמא ויאכל תרומה בטומאה.
<b>אוֹחֵז בָּאַמָּה</b>. מהדק בידו את איבר מינו כדי לעכב את יציאת הזרע (ראה פה”מ נידה ה,ב), שאינו נטמא עד שיצא הזרע (הלכות שאר אבות הטומאות ה,א).
<h3> ה</h3>
<b>הַשּׁוֹטֶה וְהַחֵרֵשׁ</b>. שהם כהנים, ונטמאו.
<b>שֶׁאִם יָשְׁנוּ טְמֵאִים</b>. חוששים שייטמאו בקרי, ומחוסר דעת לא יתייחסו לעצמם כטמאים (ראה ריק”ו לקמן ה”ו).
<b>אֶלָּא אִם כֵּן עָשׂוּ לָהֶן כִּיס שֶׁל נְחֹשֶׁת</b>. לכסות את האמה, ולאחר שיקומו ניתן לבדוק אם הכיס נקי.
<h3> ו</h3>
<b>מִפְּנֵי חִמּוּם הָרְכִיבָה</b>. מההתחככות בעור הגמל.
<h3> ז</h3>
<b>הַמְשַׁמֶּשֶׁת מִטָּתָהּ... טוֹבֶלֶת וְאוֹכֶלֶת תְּרוּמָה לָעֶרֶב</b>. כדין איש ואישה ששימשו מיטתם שנטמאים בטומאת קרי (הלכות שאר אבות הטומאות ה,ט).
<b>אִם לֹא נִתְהַפְּכָה בִּשְׁעַת תַּשְׁמִישׁ וכו’</b>. אלא נשארה שוכבת על גבה, שאז הזרע נקלט ואין חשש שאחר כך יצא ממנה. ואם התהפכה אינו נקלט ויוצא תוך שלושה ימים.
<b>כְּמוֹ שֶׁיִּתְבָּאֵר בִּמְקוֹמוֹ</b>. שם ה,יא.
<h3> ח</h3>
<b>הוֹאִיל וְעִקָּרָהּ מִדִּבְרֵיהֶם</b>. שמעיקר הדין אין מפרישים מפירות חוץ לארץ, וחכמים תיקנו להפריש בחלק מהמקומות (לעיל א,א; וראה גם הלכות ביכורים ה,י-יא דין דומה לעניין חלת חוץ לארץ).
<b>בַּעֲלֵי קְרָאִים</b>. אנשים שראו קרי.
<b>וְכֻלָּן וכו’</b>. גם על אלו שטומאה יוצאת מגופם הקלו חכמים, שלא יצטרכו להמתין אחרי שטבלו עד ללילה.
<b>טְמֵאֵי מַגַּע טֻמְאוֹת</b>. שנטמאו מחמת שנגעו בדבר שמטמא.
<b>שֶׁאִי אֶפְשָׁר לָנוּ הַיּוֹם לִטַּהֵר מִמֶּנּוּ</b>. מכיוון שלתהליך הטהרה נצרך הזאה של מים המעורבים באפר פרה אדומה, ואין לנו כיום אפר פרה אדומה.
<b>בֵּין שֶׁנָּגַע בְּשֶׁרֶץ</b>. שיכול להיטהר מטומאה זו באמצעות טבילה.
<h3> ט</h3>
<b>וּקְטַנָּה שֶׁעֲדַיִן לֹא רָאָת נִדָּה</b>. לא יצא ממנה דם המטמא טומאת נידה.
<b>וְהַמְּצֹרָע הֲרֵי הוּא כְּמִי שֶׁטֻּמְאָה יוֹצְאָה עָלָיו מִגּוּפוֹ</b>. אף שהטומאה היא בעורו מחוץ לגופו, מכל מקום הוא טמא מחמת גופו ולא מחמת מגע.
<b>וְהוּא שֶׁיְּטַמֵּא אוֹתוֹ כֹּהֵן מְיֻחָס</b>. שאין טומאת המצורע נקבעת אלא על ידי כהן (הלכות טומאת צרעת ט,ב, להגדרת כהן מיוחס ראה לעיל ו,ב).
<h3> י</h3>
<b>בַּפֶּסַח</b>. באכילת קרבן פסח.
<b>מַה תּוֹשָׁב וְשָׂכִיר הָאָמוּר בַּפֶּסַח וכו’</b>. בקרבן פסח נאמר במפורש בתורה שערל אסור באכילתו (שמות יב,מח). וחכמים למדו בגזרה שווה, שכן הדין גם באכילת תרומה, שגם בה מופיעות המילים ‘תושב ושכיר’.
<b>מָשׁוּךְ</b>. בברית המילה חותכים את עור הערלה ומגלים את קצה האיבר עד מתחת לעטרה, ו’משוך’ הוא מצב שבו לאחר המילה עור האמה חזר וכיסה את קצה האיבר עד שאינו נראה כמהול.
<b>וּמִדִּבְרֵי סוֹפְרִים שֶׁיִּמּוֹל וכו’</b>. מדברי חכמים אסור לאכול עד שימול (סה”מ ל”ת קלה, וכן פירש ערוה”ש עד,ו; וריק”ו ורדב”ז מפרשים שמשוך מותר בתרומה אלא שצריך מילה חוזרת מדברי חכמים).
<b>שֶׁיִּמּוֹל פַּעַם שְׁנִיָּה</b>. ראה הלכות מילה ב,ה.
<h3> יא</h3>
<b>וְהַנּוֹלָד מָהוּל</b>. נולד ללא ערלה.
<b>אוֹכֵל בִּתְרוּמָה</b>. אף שחייב בהטפת דם ברית (ראה הלכות מילה א,ז).
<h3> יב</h3>
<b>נְשֵׁיהֶן וְעַבְדֵיהֶן אוֹכְלִין</b>. שהרי הם כהנים כשרים אלא שמנועים מלאכול מסיבות שונות.
<h3> יג</h3>
<b>פְּצוּעַ דַּכָּא וּכְרוּת שָׁפְכָה</b>. אדם שנפצעו ביציו או שנכרת איבר מינו בידי אדם, ופסול מלבוא בקהל ולשאת בת ישראל (הלכות איסורי ביאה פרק טז).
<b>וּנְשֵׁיהֶן לֹא יֹאכְלוּ</b>. מכיוון שאסורה לו, פסל אותה מתרומה כדין זונה (ראה שם יח,ג ולעיל ו,י).
<b>אִם לֹא יָדַע אֶת אִשְׁתּוֹ... הֲרֵי אֵלּוּ יֹאכְלוּ</b>. מכיוון שלא נפסלה בביאה.
<b>וְכֵן אִם נָשָׂא בַּת גֵּרִים הֲרֵי זוֹ אוֹכֶלֶת</b>. מכיוון שפסולי קהל מותרים בגרים, דינה כאשת כהן כשרה (ראה הלכות איסורי ביאה טז,א).
<h3> יד</h3>
<b>פְּצוּעַ דַּכָּא כֹּהֵן שֶׁקִּדֵּשׁ בַּת כֹּהֵן אֵינָהּ אוֹכֶלֶת</b>. מתרומת בית אביה, אף שעוד לא נפסלה בביאת איסור, חכמים פסלוה בגלל קידושיה שמייעדים אותה לביאת איסור כשתינשא (כדלקמן הכ”א).
<b>סְרִיס חַמָּה</b>. נולד עם פגם בהתפתחותו ואין לו יכולת הולדה. ומכיוון שנולד כך אינו בכלל פצוע דכא וכרות שפכה (הלכות איסורי ביאה טז,ט).
<b>אַנְדְּרָגִינָס וְטֻמְטוּם עַבְדֵיהֶן אוֹכְלִין</b>. מכיוון שכל כהן מאכיל את עבדיו, ללא קשר למינו, שהרי גם עבדי בת כהן מותרים בתרומה.
<b>אֲבָל לֹא נְשׁוֹתֵיהֶם</b>. מכיוון שאינם זכרים ודאיים גם קידושיהם בספק, ואין לנשותיהם מעמד של אשת כהן.
<h3> טו</h3>
<b>חֵרֵשׁ שׁוֹטֶה וְקָטָן</b>. כהנים.
<b>שֶׁקָּנוּ לָהֶן עֲבָדִים אֵינָן אוֹכְלִין</b>. מדובר שקנו בעצמם, ומכיוון שאין להם מספיק דעת אין לקניינם תוקף ואין אלו עבדיהם (ראה הלכות מכירה כט,א).
<b>אֲבָל אִם קָנוּ לָהֶן בֵּית דִּין... הֲרֵי אֵלּוּ אוֹכְלִין</b>. מכיוון שאחרים קונים ומכניסים אותו לבעלותם.
<b>בֵּית דִּין אוֹ אַפִּטְרוֹפִּין</b>. האחראים על נכסי היתומים (ראה הלכות נחלות י,ה).
<h3> טז</h3>
<b>לְפָסוּל מִן הַתְּרוּמָה</b>. בחלק מהנוסחאות: “לפוסל מן התרומה” וכן נראה עיקר (ראה ר”י שילת בהערות לרמב”ם מדויק), והיינו מי שאסורה לו וביאתו פוסלת אותה מתרומה (לעיל ו,א).
<b>דֶּרֶךְ זַכְרוּתוֹ</b>. בפי הטבעת, וזו הביאה שנעשית במשכב זכור.
<b>נִפְסַל מִלֶּאֱכֹל בִּתְרוּמָה כַּנָּשִׁים</b>. שמא הוא אישה, שדינה שאם נבעלה למי שאסורה לו, אינה אוכלת תרומה מכיוון שנעשית זונה (לעיל ו,י), בין בביאה כדרכה או שלא כדרכה (הלכות איסורי ביאה יח,ו).
<b>אֲבָל דֶּרֶךְ זַכְרוּתוֹ אֵין זָכָר פּוֹסֵל זָכָר מִן הַכְּהֻנָּה</b>. המפרשים התקשו בדברי הרמב”ם, שהרי בתחילת ההלכה כתב שזכר פוסל אותו גם דרך זכרותו ונמצא שזכר פוסל זכר מן הכהונה, וראה ריק”ו, רדב”ז ויד”פ.
<h3> יז</h3>
<b>שֶׁהָיָה אֶחָד מֵהֶן אֵינוֹ מַאֲכִיל</b>. כגון שאחד מהשותפים ישראל ועבדיו אינם מותרים בתרומה.
<b>הֲרֵי זֶה הָעֶבֶד אָסוּר לֶאֱכֹל</b>. שאינו קניינו של כהן בלבד ובתורה נאמר לגביו “וכהן כי יקנה קנין נפש” שכולו יהיה של כהן.
<h3> יח</h3>
<b>וְהִכְנִיסָה לוֹ</b>. הביאה עמה מבית אביה.
<b>עַבְדֵי מְלֹג</b>. עבדים שהם חלק מנכסי ‘מלוג’ הנשארים בזמן הנישואין ברשות האישה. ואוכלים תרומה מכוחה, והיא אוכלת מכוח בעלה.
<b>עַבְדֵי צֹאן בַּרְזֶל</b>. עבדים שהם חלק מנכסי ‘צאן ברזל’ העוברים בזמן הנישואין לרשות הבעל, ואוכלים תרומה מכוח הבעל (לביאור המושגים הללו ראה הלכות אישות טז,א-ב).
<b>אֲפִלּוּ קִנְיַן הַקִּנְיָן אוֹכֵל</b>. לא רק הנפש שקנה הכהן מותרת בתרומה, אלא גם קניין כספה של הנפש שקנה (ריק”ו).
<b>וְקִנְיָן הָאוֹכֵל מַאֲכִיל וכו’</b>. רק קניין הרשאי לאכול בעצמו יכול להאכיל את קניינו שלו.
<h3> יט</h3>
<b>הֲרֵי אֵלּוּ לֹא יֹאכְלוּ</b>. מכיוון שכעת הם שייכים לאיש ואישה שאינם מותרים בתרומה.
<h3> כ</h3>
<b>אַלְמָנָה לְכֹהֵן גָּדוֹל גְּרוּשָׁה וַחֲלוּצָה לְכֹהֵן הֶדְיוֹט</b>. שאסורים להינשא להם באיסור לא תעשה (הלכות איסורי ביאה יז,א).
<b>וְכֵן שְׁאָר חַיָּבֵי לָאוִין</b>. שהתורה אסרה את נישואיהם ב’לא תעשה’, ונפסלת מתרומה כדין ‘זונה’ (כדלעיל ו,ז).
<b>עַבְדֵי מְלֹג לֹא יֹאכְלוּ אַף עַל פִּי שֶׁהוּא חַיָּב בִּמְזוֹנוֹתָם</b>. מכיוון שהם שלה והיא אסורה בתרומה.
<b>נָשָׂא שְׁנִיָּה</b>. אישה שאסורה לו מדין ‘שניות’, והן עריות שנאסרו מדברי סופרים ולא מהתורה (הלכות אישות א,ו).
<b>הִיא אוֹכֶלֶת</b>. שחכמים לא פסלו אותה מדין זונה (שם יח,ד).
<b>וְעַבְדֵי מְלֹג שֶׁלָּהּ לֹא יֹאכְלוּ</b>. חכמים קבעו שאינם אוכלים, אף שהיא אוכלת (האחרונים התקשו בטעם הדבר וראה ערוה”ש עה,יא שכתב שקנסו אותה כדי שתדע שנישואיה באיסור), אבל עבדי צאן ברזל אוכלים מכוח בעלה.
<h3> כא</h3>
<b>כֹּהֶנֶת אַלְמָנָה... אוֹ גְּרוּשָׁה</b>. שאוכלת לפני נישואיה תרומה מכוח בית אביה (לעיל ו,ח).
<b>מְשַׁמְּרוֹת</b>. מיועדות.
<b>לְבִיאָה פְּסוּלָה</b>. כשיינשאו.
<b>וְכֵן אִם נִכְנְסוּ לַחֻפָּה בְּלֹא אֵרוּסִין וכו’</b>. חופה היא התייחדות של הזוג לשם נישואין (ראה הלכות אישות י,א). בדרך כלל להתייחדות בלבד אין תוקף אם לא קדמה לה פעולת קידושין, אך כאן חכמים פסלו אותה מתרומה מכיוון שחופה קרובה לביאה (בבלי יבמות דף נז-נח).
<b>אֵינָן אוֹכְלוֹת</b>. גם אם לא בא עליה.
<b>מִן הָאֵרוּסִין חָזְרוּ לְהֶכְשֵׁרָן וְאוֹכְלוֹת</b>. שלא נפסלו אלא נאסרו באופן זמני.
<b>שֶׁכְּבָר נִתְחַלְּלוּ</b>. בביאה.
<h3> כב</h3>
<b>כֹּהֶנֶת שֶׁמֵּת בַּעְלָהּ כֹּהֵן</b>. ללא ילדים.
<b>וְנָפְלָה לִפְנֵי יְבָמִין שֶׁיֵּשׁ בָּהֶן חָלָל</b>. אחד מאחי בעלה שאמורים לייבמה הוא חלל שאינו אוכל תרומה.
<b>מִפְּנֵי זִקַּת הֶחָלָל</b>. ליבמה יש קשר אישות מסוים לכל האחים בגלל מצוות הייבום, וכשאחד מהם חלל הוא מונע ממנה לאכול בתרומה כדין אשת חלל.
<b>מַאֲמָר</b>. תקנת חכמים שהיבם יקדש את אשתו בכסף לפני שיבוא עליה לשם ייבום. קידושין אלו נקראים ‘מאמר’ (הלכות ייבום וחליצה ב,א).
<b>שֶׁאֵין הַמַּאֲמָר קוֹנֶה בַּיְבָמָה קִנְיָן גָּמוּר</b>. אלא רק ביאה, ומכיוון שאינה לגמרי אשתו יש לה עדיין קשר לשאר האחים ובכללם החלל.
<h3> כג</h3>
<b>כֹּהֵן שֶׁנָּתַן גֵּט לִיבִמְתּוֹ הַכֹּהֶנֶת</b>. כהנת שמת בעלה הכהן ואחיו הכהן נתן לה גט במקום ייבום או חליצה.
<b>שֶׁהֲרֵי נֶאֶסְרָה עָלָיו וַעֲדַיִן זִקָּתוֹ עָלֶיהָ</b>. מצוות הייבום עדיין תקפה אבל אסור לו לייבמה מדרבנן בגלל הגט (הלכות ייבום וחליצה ה,א), ונמצא שהיא משתמרת לביאה פסולה מדרבנן.
<b>הֲרֵי זוֹ אוֹכֶלֶת בִּתְרוּמָה</b>. בשל היותה כהנת.
<b>מִפְּנֵי שֶׁהִיא מְשַׁמֶּרֶת לְבִיאָה פְּסוּלָה שֶׁל דִּבְרֵיהֶם</b>. ולא לביאה האסורה מהתורה, ורק אם משתמרת לביאה האסורה מהתורה אסרו עליה לאכול תרומה.
<b>וְכֵן כֹּהֶנֶת חֲלוּצָה אוֹ שְׁנִיָּה שֶׁנִּתְאָרְסָה לְכֹהֵן אוֹכֶלֶת</b>. מכיוון שחלוצה ושנייה אסורות לכהן מדרבנן ואינן משתמרות לביאה האסורה מהתורה (ראה שם א,יב).
<b>אַיְלוֹנִית</b>. אישה שהתפתחותה המינית פגומה, ואינה מסוגלת ללדת.
<b>הֲרֵי זוֹ אוֹכֶלֶת בִּתְרוּמָה</b>. אף שאסור לאדם שלא קיים פרייה ורבייה לישא אותה (הלכות אישות טו,ז) לא נעשית זונה ולא נפסלה לתרומה, שאין זה איסור עצמי (הלכות איסורי ביאה יח,ג).
<h2>פרק ח</h2>
<h3> א</h3>
<b>פּוֹסְלִין</b>. מלאכול את התרומה.
<b>וְלֹא מַאֲכִילִין</b>. אינם מזכים באכילת תרומה אף שהם כהנים.
<h3> ב</h3>
<b>בַּת יִשְׂרָאֵל הַמְעֻבֶּרֶת מִכֹּהֵן וכו’</b>. אבל אינה נשואה לכהן ולכן אינה אוכלת מכוחו, ואילו העובר העתיד להיות כהן יזכה אותה באכילת תרומה רק כשיוולד (לעיל ו,יב).
<b>וּבַת כֹּהֵן הַמְעֻבֶּרֶת מִיִּשְׂרָאֵל אֲסוּרָה לֶאֱכֹל... כִּנְעוּרֶיהָ פְּרָט לִמְעֻבֶּרֶת</b>. אף שאינה נשואה לו אינה אוכלת מכוח בית אביה, מכיוון שהיא מעוברת, ואינה כפי שהייתה בנעוריה (רדב”ז ע”פ רש”י).
<h3> ג</h3>
<b>בַּת כֹּהֵן שֶׁבָּא עָלֶיהָ יִשְׂרָאֵל</b>. ביאת זנות ללא נישואין.
<b>אֵין חוֹשְׁשִׁין לָהּ שֶׁמָּא נִתְעַבְּרָה</b>. שאם התעברה הרי העובר פוסל אותה מתרומה. וגם אם יתברר בהמשך שהתעברה ותיפסל מתרומה, בכל זאת האכילה שבינתיים לא תיחשב לה כאכילת איסור, מכיוון שלא הייתה צריכה לחשוש לעיבור.
<b>אֶלָּא טוֹבֶלֶת וכו’</b>. מטומאת קרי הנגרמת מתשמיש המיטה (כדלעיל ז,ז).
<b>הָיְתָה נְשׂוּאָה לְיִשְׂרָאֵל וּמֵת בַּעְלָהּ טוֹבֶלֶת וְאוֹכֶלֶת בִּתְרוּמָה לָעֶרֶב עַד אַרְבָּעִים יוֹם</b>. בנשואה יש חשש גדול יותר לעיבור מאשר בביאת זנות, ולכן אוכלת רק עד ארבעים יום, מכיוון שעד אז אין זה נחשב עדיין לעיבור כמבואר בהמשך.
<b>וְאִם הֻכַּר עֻבָּרָהּ הֲרֵי זוֹ מְקֻלְקֶלֶת לְמַפְרֵעַ</b>. אם המשיכה לאכול לאחר הארבעים יום, ואחר כך התברר שהתעברה, כל מה שאכלה מיום הארבעים ואילך נחשב כאכילת תרומה בשוגג (ריק”ו).
<b>שֶׁכָּל הָאַרְבָּעִים אֵינוֹ עֻבָּר אֶלָּא מַיִם בָּעוֹלָם הוּא חָשׁוּב</b>. ראה הלכות איסורי ביאה י,א.
<h3> ד</h3>
<b>בַּת יִשְׂרָאֵל שֶׁנִּשֵּׂאת לְכֹהֵן וּמֵת</b>. ולאחר מותו היא ועבדיה מותרים בתרומה אם יש לה בן ממנו.
<b>וְהִנִּיחָהּ מְעֻבֶּרֶת</b>. ולא היו בנים אחרים שניתן לאכול מחמתם.
<b>לֹא יֹאכְלוּ עֲבָדֶיהָ בִּתְרוּמָה בִּשְׁבִיל הָעֻבָּר שֶׁהַיִּלּוֹד הוּא שֶׁמַּאֲכִיל</b>. מכיוון שהבן מזכה בתרומה רק לאחר שנולד, וכפי שהיא אסורה בתרומה כך גם עבדיה.
<b>לְפִיכָךְ וכו’</b>. היות ואין מתחשבים בעובר יש לכך השלכה גם לעבדים שהוריש האב לבניו ויכולים לאכול מדין עבדי כהן.
<b>אִם הָיָה הָעֻבָּר חָלָל</b>. פסול לכהונה, וכשיוולד לא יהיה כהן וגם עבדיו לא יאכלו.
<b>אֶלָּא אוֹכְלִין בִּגְלַל אֶחָיו הַכְּשֵׁרִים</b>. אם יש בנים אחרים כשרים לכהונה יכולים העבדים לאכול מחמתם, שהרי אין מתחשבים בעובר.
<b>עַד שֶׁיִּוָּלֵד זֶה הֶחָלָל וְיֵאָסְרוּ הָעֲבָדִים מִלֶּאֱכֹל</b>. כשהוא נולד מתחשבים גם בו, ודינם כעבדי שותפים שאחד מהם אינו כהן (לעיל ז,יז).
<h3> ה</h3>
<b>הַיָּבָם כֵּיצַד</b>. פוסל ואינו מאכיל.
<b>בַּת יִשְׂרָאֵל הַזְּקוּקָה לְיָבָם כֹּהֵן</b>. שמת בעלה, ולכן אינה אוכלת עוד מחמתו וקשורה לאחי בעלה מפני מצוות ייבום.
<b>פְּרָט לְשׁוֹמֶרֶת יָבָם</b>. שעדיין קשורה לבית בעלה.
<h3> ו</h3>
<b>אוֹ שֶׁהֶעֱרָה בָּהּ וְלֹא גָּמַר</b>. את ביאתו.
<b>כְּמוֹ שֶׁבֵּאַרְנוּ בְּהִלְכוֹת יִבּוּם</b>. הלכות ייבום וחליצה ב,ג.
<b>עַד שֶׁיִּבְעֹל בְּעִילָה גְּמוּרָה בְּרָצוֹן</b>. שהיא בעילה שמועילה גם לקניין של אישה רגילה.
<b>בְּשֶׁנִּתְאַלְמְנָה מִן הָאֵרוּסִין</b>. שאף שהמייבם את ארוסת אחיו דינה כאשתו בכל צורה של ביאה, מכיוון שלא אכלה לפני כן (שארוסה אינה אוכלת בתרומה לעיל ו,ג), החמירו שלא תאכל עד שיבוא עליה ביאה המועילה גם לקידושי אישה רגילה.
<h3> ז</h3>
<b>שֶׁהֲרֵי יֵשׁ לוֹ בָּהּ קִנְיָן</b>. קניין קידושין הפוסל אותה מתרומה.
<b>שֶׁמָּא תַּאֲכִיל לִבְנֵי בֵּית אָבִיהָ</b>. אך מעיקר הדין מותרת בתרומה מכיוון שיש לו בה קניין.
<b>כְּמוֹ שֶׁבֵּאַרְנוּ</b>. לעיל ו,ג.
<h3> ח</h3>
<b>שֶׁעֲדַיִן לֹא נִתְאָרְסָה</b>. מפני שהקידושין יחולו רק לאחר שלושים יום.
<b>מֵעַכְשָׁיו לְאַחַר שְׁלֹשִׁים יוֹם הֲרֵי זוֹ אֲסוּרָה לֶאֱכֹל מִיָּד</b>. שייתכן שהיא מקודשת למפרע כבר מעכשיו (ראה הלכות אישות ז,יב ובמגיד משנה שם).
<b>וְכֵן בִּשְׁאָר כָּל הַתְּנָאִין כַּיּוֹצֵא בָּזֶה</b>. ראה הלכות אישות פרק ז.
<h3> ט</h3>
<b>הַחֵרֵשׁ</b>. היינו חרש אילם (הלכות אישות ב,כו). ואף שאין בו דעת ואינו יכול לקדש מן התורה, חכמים תיקנו לו קידושין (שם ד,ט).
<b>שֶׁהֲרֵי קוֹנֶה בְּתַקָּנַת חֲכָמִים</b>. ולכן נאסרת בתרומה מחמת נישואיו אתו.
<b>וּבַת יִשְׂרָאֵל שֶׁנִּשֵּׂאת לְכֹהֵן חֵרֵשׁ לֹא תֹּאכַל שֶׁאֵינוֹ קוֹנֶה מִן הַתּוֹרָה</b>. ומכיוון שאינה אשתו מהתורה אינה אוכלת תרומה מכוחו.
<h3> י</h3>
<b>נִתְאָרְסָה לְכֹהֵן פִּקֵּחַ וְלֹא הִסְפִּיק לְכָנְסָהּ עַד שֶׁנִּתְחָרֵשׁ אֵינָהּ אוֹכֶלֶת</b>. אף שהיא אשתו, גזרו שלא תאכל מחשש שיטעו להתירה בתרומה גם בקידושי חרש שאינם תקפים (ריק”ו ע”פ הגמרא).
<b>מֵת וְנָפְלָה לִפְנֵי יָבָם חֵרֵשׁ וְיִבְּמָהּ אֵינָהּ אוֹכֶלֶת</b>. אף שייבום חרש תקף מהתורה (הלכות ייבום וחליצה ו,ג), מכיוון שלא אכלה כשהיה פיקח (שהרי ארוסה אינה אוכלת), אינה אוכלת לאחר הייבום (ובדומה ללעיל ה”ז).
<b>הֲרֵי זוֹ אוֹכֶלֶת הוֹאִיל וְהָיְתָה אוֹכֶלֶת בַּתְּחִלָּה</b>. וגם התייבמה כדין.
<b>וְאֵשֶׁת חֵרֵשׁ שֶׁיָּלְדָה מִמֶּנּוּ הֲרֵי זוֹ אוֹכֶלֶת בִּשְׁבִיל בְּנָהּ</b>. אף שאין נישואיה תקפים, מכיוון שיש לה זרע מכהן מותרת בתרומה (כדלקמן הי”ד).
<h3> יא</h3>
<b>הוֹאִיל וּבִיאָתוֹ בִּיאָה</b>. שהחל מגיל זה נחשבת ביאתו (ראה הלכות אישות יא,ג).
<b>כְּמוֹ שֶׁבֵּאַרְנוּ</b>. לעיל ו,י.
<b>אֲפִלּוּ הָיָה שָׁחוּף</b>. אדם שאינו יכול להתקשות ולהוליד, ואף שאין זו ביאה מהתורה, האישה נפסלת מתרומה מדברי חכמים (ראה הלכות איסורי ביאה א,יא).
<b>אֵינָהּ אוֹכֶלֶת בִּשְׁבִיל הַקָּטָן לְפִי שֶׁאֵינוֹ קוֹנֶה</b>. אף שנישאה לו וביאתו ביאה, אינה כאשת כהן המותרת בתרומה, מכיוון שאין תוקף לנישואי קטן.
<b>לְפִי שֶׁאֵינוֹ קוֹנֶה עַד שֶׁיַּגְדִּיל</b>. שלא כביאה שתלויה ביכולת גופנית, קידושין תלויים גם בדעת, וקונה רק כשיהיה בן שלוש עשרה ויום אחד ויביא סימני בגרות (ראה הלכות אישות ב,י, ד,ז).
<b>סָפֵק שֶׁהוּא בֶּן תֵּשַׁע שָׁנִים</b>. פסול שבא על אישה ויש ספק אם כבר היה אז בן תשע שביאתו פוסלת.
<b>שְׁתֵּי שְׂעָרוֹת</b>. סימני הבגרות בגופו הנדרשים (בנוסף לגיל שלוש עשרה ויום אחד) כדי שייחשב גדול.
<b>הֲרֵי זוֹ אֲסוּרָה לֶאֱכֹל</b>. שבשני המקרים דנים את הספק לחומרה.
<h3> יב</h3>
<b>בִּתְרוּמָה שֶׁל דִּבְרֵיהֶם</b>. מקרים שבהם חכמים חייבו להפריש תרומה.
<h3> יג</h3>
<b>וְאֵלּוּ לֹא פּוֹסְלִין</b>. מאכילת תרומה על ידי ביאה.
<b>וְלֹא מַאֲכִילִין</b>. והאישה הנבעלת להם אינה אוכלת תרומה.
<b>הָאוֹנֵס וְהַמְפַתֶּה</b>. הבועל נערה בתולה באונס או שפיתה את הקטנה (הלכות נערה בתולה א,ב).
<b>וְהַשּׁוֹטֶה שֶׁנָּשָׂא אִשָּׁה</b>. שאין לקידושיו תוקף אפילו מדרבנן (בניגוד לחרש).
<b>כְּמוֹ שֶׁבֵּאַרְנוּ</b>. לעיל ו,י.
<h3> יד</h3>
<b>אוֹכֶלֶת בִּשְׁבִיל בְּנָהּ</b>. אף שלא הייתה נשואה לאביו, די בכך שבנה כהן.
<b>וְאַף עַל פִּי שֶׁהַדָּבָר סָפֵק וכו’</b>. אף שלא ברור שהכהן אביו, שהרי לא נישאה לו וייתכן שהתעברה מאחר, ורק בנשואה בניה מוחזקים מן הסתם שהם מבעלה (הלכות איסורי ביאה טו,כ).
<b>וְהוּא שֶׁלֹּא יָצָא עָלֶיהָ קוֹל וכו’</b>. היתר זה הוא בתנאי שלא יצאה שמועה שהיה לה קשר עם אדם אחר אלא כולם מרננים עליה רק מחמת  הכהן.
<b>אֵינָהּ אוֹכֶלֶת מִפְּנֵי הָעֻבָּר</b>. שהעובר פוסל מתרומה, כדלעיל ה”א.
<b>נִתְחַתֵּךְ הָעֻבָּר</b>. ומת בעודה מעוברת.
<h3> טו</h3>
<b>עֵדֵי קִנּוּי וְעֵדֵי סְתִירָה</b>. עדים שבעלה קינא לה שלא תתייחד עם אדם מסוים, ועדים שאכן נסתרה והתייחדה עמו. ושותה במקדש את המים המרים לברר אם זינתה, ובינתיים אסורה לבעלה (לפירוט ראה הלכות סוטה פרק א).
<b>מִפְּנֵי שֶׁהִיא סְפֵק זוֹנָה</b>. מחשש לביאת אשת איש הפוסלת אותה מדין זונה, ואסורה בתרומה מספק.
<b>עַד שֶׁתִּשְׁתֶּה מֵי הַמָּרִים</b>. ויבררו אם זינתה, ואם יתברר שלא זינתה היא מותרת בתרומה.
<b>אוֹ שֶׁהָיְתָה מִן הַנָּשִׁים שֶׁאֵינָן שׁוֹתוֹת וכו’</b>. כגון שבא עד אחד והעיד שזינתה עם האיש שבעלה קינא לה (ראה הלכות סוטה א,יד-טו).
<b>הֲרֵי זוֹ אֲסוּרָה בִּתְרוּמָה לְעוֹלָם</b>. מכיוון שלא שתתה היא נשארת ספק זונה.
<b>טְמֵאָה אֲנִי</b>. שנבעלה לאדם אחר, ולדבריה פסולה משום שדינה כזונה.
<h3> טז</h3>
<b>קְטַנָּה</b>. שאינה מתקדשת ונישאת אלא מדעת אביה (הלכות אישות ג,יג).
<b>בֵּין בִּפְנֵי אָבִיהָ</b>. ושתק.
<b>בֵּין שֶׁלֹּא בְּפָנָיו</b>. ויש חשש שאינו מסכים לכך.
<b>אַף עַל פִּי שֶׁקִּדְּשָׁהּ אָבִיהָ</b>. ורק הנישואין, דהיינו החופה נעשו שלא לדעתו.
<b>שֶׁאִם מִחָה תֵּעָשֶׂה זָרָה לְמַפְרֵעַ</b>. אם ימחה בנישואין תחזור למפרע להיות ארוסה האסורה בתרומה (לעיל ו,ג), ונמצא שבינתיים אכלה תרומה באיסור.
<b>וְזֶה שֶׁרוֹאֶה וְשׁוֹתֵק כּוֹעֵס הוּא</b>. אף שראה שנישאה ושתק אין זו ראיה שהסכים לכך, שייתכן ששתק מפני שכעס על כך שנישאה שלא לדעתו, ואולי בעתיד ימחה בה (ראה גם הלכות אישות כב,ה).
<h2>פרק ט</h2>
<h3> א</h3>
<b>הָאִשָּׁה</b>. אשת כהן שאוכלת תרומה מכוחו.
<b>עַד שֶׁיַּגִּיעַ גֵּט לְיָדָהּ</b>. ומאותו רגע היא גרושה ואינה אוכלת מכוח בעלה.
<b>שְׁלוּחָהּ שֶׁעָשָׂת לְקַבָּלָה</b>. שליח מטעמה שמקבל את הגט עבורה, ומשיגיע הגט לידו מתגרשת כאילו הגיע לידה (הלכות גירושין ו,א).
<b>וְכָל שֶׁהִיא סְפֵק גְּרוּשָׁה</b>. שיש ספק אם גירושיה תקפים.
<b>הֲרֵי זוֹ לֹא תֹּאכַל</b>. מחשש שהגירושין תקפים וכבר אינה אשת כהן.
<b>שֶׁעָשָׂת שָׁלִיחַ</b>. מינתה שליח.
<b>אֲסוּרָה לֶאֱכֹל בִּתְרוּמָה מִיָּד</b>. שמא קיבל את הגט מיד לאחר שמינתה אותו לשליח.
<b>וְאִם אָמְרָה לוֹ קַבֵּל לִי גִּטִּי בְּמָקוֹם פְּלוֹנִי</b>. מינתה אותו לקבל את הגט במקום מסוים, ואינה מגורשת אם קיבל אותו במקום אחר (הלכות גירושין ט,לד).
<b>אֵינָהּ אֲסוּרָה אֶלָּא עַד שֶׁיַּגִּיעַ שָׁלִיחַ לְאוֹתוֹ מָקוֹם</b>. אסורה רק לאחר שעבר הזמן הנצרך לשליח להגיע לאותו מקום, שרק אז יש לחשוש שכבר קיבל עבורה את הגט.
<b>שָׁלְחָה שָׁלִיחַ לַהֲבָאַת גִּטָּהּ</b>. זהו שליח מסוג אחר, שאינו זוכה עבורה בגט אלא רק מביא לה אותו ומתגרשת כשהגט מגיע לידה (שם ו,ד-ה).
<b>הָאוֹמֵר לְאִשְׁתּוֹ וכו’</b>. נתן לה את הגט והתנה שיחול רק שעה לפני שימות.
<b>אֲסוּרָה לֶאֱכֹל בִּתְרוּמָה מִיָּד</b>. שמא ימות בעוד שעה וייתכן שהיא כבר מגורשת.
<h3> ב</h3>
<b>עִיר שֶׁהִקִּיפָהּ כַּרְקוֹם</b>. חיל שצר עליה.
<b>וּסְפִינָה הַמִּטָּרֶפֶת בַּיָּם</b>. שנקלעה לסערה.
<b>וְהַיּוֹצֵא לִדּוֹן</b>. להישפט, ואולי ייגזר עליו דין מוות.
<b>מְפָרֵשׁ</b>. מפליג בספינה.
<b>וְיוֹצֵא בְּשַׁיָּרָה</b>. המהלכת ממקום למקום וייתכן שיהיה בסכנה.
<b>אֲבָל עִיר שֶׁכְּבָשָׁהּ כַּרְקוֹם</b>. ודרכו להרוג את יושביה.
<b>וּסְפִינָה שֶׁאָבְדָה בַּיָּם</b>. שלא נותרה אפשרות להצילה (ראה פה”מ גיטין ג,ד).
<b>וְהַיּוֹצֵא לֵהָרֵג מִבָּתֵּי דִּינֵי גּוֹיִם</b>. נגזר עליו עונש מוות, אך ייתכן שבית הדין יחזרו בהם מגזר הדין.
<b>נוֹתְנִין עֲלֵיהֶן חֻמְרֵי מֵתִים וְחֻמְרֵי חַיִּים</b>. חוששים ומחמירים כשתי האפשרויות, שמא חי ושמא מת (ראה גם הלכות גירושין ו,כח-כט).
<b>אֲבָל מִי שֶׁנִּגְמַר דִּינוֹ בְּבֵית דִּין</b>. שעבר עברה שחייבים עליה מיתה. וחיוב המיתה אינו תלוי ברצון בית הדין אלא הוא על פי התורה (פה"מ ערכין א,ג).
<b>בְּבֵית הַסְּקִילָה</b>. המקום שבו מבצעים עונש סקילה.
<b>הֲרֵי זֶה בְּחֶזְקַת מֵת וְלֹא תֹּאכַל אִשְׁתּוֹ</b>. ואם הוא ישראל ואשתו כהנת, מותרת בתרומה כיוון שוודאי מת (כס”מ, וראה ד”א).
<h3> ג</h3>
<b>הִנִּיחוּ בַּעְלָהּ גּוֹסֵס בִּמְדִינָה אַחֶרֶת</b>. אם היה נוטה למות כשיצאו העדים משם.
<b>שֶׁרֹב גּוֹסְסִין לְמִיתָה</b>. ומשום כך ישראלית אשת כהן לא תאכל שמא בעלה מת, ומצד שני כהנת אשת ישראל לא תאכל שאין ודאות שהוא כבר מת.
<b>אֶחָד אוֹמֵר</b>. עד אחד.
<b>הֲרֵי זוֹ לֹא תֹּאכַל</b>. מספק, שמא מת ושמא לא מת. אבל אם בא עד אחד והעיד שמת, נאמן להתירה להינשא, ואפילו מי שבדרך כלל פסול להעיד (ראה הלכות גירושין יב,טו). וממילא אם היא בת כהן מותרת בתרומה.
<h3> ד</h3>
<b>אָמְרָה לָהּ צָרָתָהּ אוֹ אַחַת מֵהֶחָמֵשׁ נָשִׁים וכו’</b>. כל אדם כשר להעיד שמת בעלה, למעט חמש קרובות משפחה שאינן נאמנות מחשש שרוצות להזיק לה (ראה הלכות גירושין יב,טו-טז).
<b>הוֹאִיל וְאֵינָהּ נִשֵּׂאת עַל פִּיהֶן הֲרֵי זוֹ אוֹכֶלֶת בִּתְרוּמָה בְּחֶזְקַת שֶׁבַּעֲלָהּ קַיָּם</b>. כפי שמחזיקים את בעלה כחי לעניין זה שאסורה להינשא לאחר ולא מאמינים לעדותן, כך מחזיקים אותו כחי לעניין אכילת תרומה.
<h3> ה</h3>
<b>הַמְשַׁחְרֵר אֶת עַבְדּוֹ וכו’</b>. הכנעני, שמשתחרר על ידי אדונו בגט (שטר) שחרור.
<b>מִשֶּׁיְּזַכֶּה לוֹ</b>. על ידי אדם אחר שמקבל בעבורו את השטר ובכך העבד משתחרר (ראה הלכות עבדים ו,א).
<b>וְכָל עֶבֶד שֶׁיָּצָא לְחֵרוּת וַעֲדַיִן הוּא מְעֻכַּב שִׁחְרוּר</b>. יש כמה מקרים שבהם יוצא לחירות אך צריך עדיין גט שחרור כדי להשתחרר באופן מלא.
<b>כְּמוֹ שֶׁיִּתְבָּאֵר בְּהִלְכוֹת עֲבָדִים</b>. פרק ח.
<b>אַף עַל פִּי כֵן הֲרֵי הוּא אָסוּר לֶאֱכֹל בִּתְרוּמָה</b>. מכיוון שכבר אינו לגמרי קניין כספו (בבלי גיטין מב,ב) .
<h3> ו</h3>
<b>הַכּוֹתֵב נְכָסָיו לְאֶחָד וְזָכָה לוֹ עַל יְדֵי אַחֵר</b>. כתב מדעת עצמו שטר מתנה לחברו על כל נכסיו, והקנה לו אותם על ידי נתינת השטר לאחר שיזכה עבורו. שיכול אדם להקנות לחברו דבר שהוא לזכותו מכיוון שמן הסתם הוא מסכים לכך, אלא אם כן מחה ומתברר שלא הסכים לכך.
<b>וְהָיוּ בָּהֶן עֲבָדִים</b>. בכלל הנכסים שנתן לו.
<b>וְשָׁתַק זֶה שֶׁנִּתְּנוּ לוֹ</b>. ומשתיקתו ניתן להבין שהסכים לקבל את המתנה.
<b>וְאַחַר כָּךְ צָוַח</b>. מחה ולא הסכים לקנותם.
<b>הוֹכִיחַ סוֹפוֹ עַל תְּחִלָּתוֹ</b>. המחאה בסוף מעידה שאין לפרש את השתיקה בתחילה כהסכמה, והקניין אינו תקף.
<b>אוֹ זֶה שֶׁצָּוַח אַחַר שֶׁשָּׁתַק חָזַר בּוֹ</b>. שבתחילה הסכים ולכן שתק וקנה, ורק אחר כך חזר בו ולכן מחה, ומאחר שקנה ברגע ששתק לא ניתן עוד לבטל את הקניין.
<b>לְפִיכָךְ אֵין אוֹכְלִין בִּתְרוּמָה וכו’</b>. מכיוון שיש ספק אם השני קנה אותם ולמי הם שייכים.
<b>רַבָּן</b>. אדונם.
<h3> ז</h3>
<b>מַאֲכִילָהּ הַתְּרוּמָה</b>. כדין בהמת כהן שאוכלת תרומה.
<b>מִפְּנֵי שֶׁאֵינָהּ קִנְיַן כַּסְפּוֹ</b>. של השוכר, אלא של המשכיר.
<h3> ח</h3>
<b>יִשְׂרָאֵל שֶׁשָּׁם פָּרָה מִכֹּהֵן לְפַטְּמָהּ וְלִהְיוֹת הַשָּׂכָר בֵּינֵיהֶן</b>. עשו הסכם ולפיו הישראל קונה פרה מכהן כדי לפטם ולמכור אותה, ואינו משלם לו מיד אלא אומד את שווייה והוא בינתיים חוב עליו, ולאחר שיפטם וימכור אותה, ישלם לכהן את החוב וגם חצי מהרווח שבא מהפיטום.
<b>אַף עַל פִּי שֶׁיֵּשׁ לַכֹּהֵן בְּשִׁבְחָהּ חֵלֶק</b>. מאחר שגופה כבר שייך לישראל.
<b>שֶׁהֲרֵי שָׁמָהּ עַל עַצְמוֹ</b>. אמד את שווייה והוא חוב עליו והיא קנויה לו.
<h3> ט</h3>
<b>שֶׁהַבְּכוֹר לַכֹּהֲנִים</b>. הבכור שייך לכהנים גם לפני שניתן להם (וראה מנ”ח מצווה רפ שדין זה דווקא בבכור בעל מום).
<b>וְאוֹצֵר אָדָם כַּרְשִׁנֵּי</b>. אוסף קטנית שהיא מאכל בהמה.
<h3> י</h3>
<b>שֶׁדִּין תּוֹרָה שֶׁמָּעוֹת קוֹנוֹת</b>. לפי דין תורה היא כבר של ישראל מכיוון שתשלום מעות מהווה קניין, אלא שחכמים תיקנו שתשלום בלבד אינו קונה מטלטלין אלא רק מעשה קניין כגון משיכה.
<b>כְּמוֹ שֶׁיִּתְבָּאֵר בְּהִלְכוֹת מֶקַח וּמִמְכָּר</b>. הלכות מכירה ג,א-ה.
<b>אַף עַל פִּי שֶׁנָּתַן הַדָּמִים לֹא תֹּאכַל בִּתְרוּמָה עַד שֶׁיִּמְשֹׁךְ</b>. מכיוון שמדברי חכמים עדיין אינה של הכהן.
<h2>פרק י</h2>
<h3> א</h3>
<b>זָר</b>. מי שאסור באכילת תרומה.
<b>קֶרֶן</b>. שווי התרומה שאכל.
<b>וְחֹמֶשׁ</b>. ומוסיף עוד רבע משווי התרומה שהוא חמישית מכלל התשלום הסופי (לקמן הכ”ו ופה”מ תרומות ו,א).
<b>אֲבָל לֹא יָדַע אִם חַיָּב עָלֶיהָ מִיתָה</b>. מיתה בידי שמים על אכילה במזיד (לעיל ו,ו).
<b>הֲרֵי זוֹ שְׁגָגָה</b>. שאינו נחשב למזיד עד שידע גם מה עונשה (ראה הלכות שגגות ב,ב).
<h3> ב</h3>
<b>שֶׁדַּרְכּוֹ לֶאֱכֹל</b>. שאם אין דרך לאכלו פטור מחומש ומשלם רק קרן, וכן לגבי שתייה וסיכה (ראה לקמן הל’ ז-ח, יא).
<b>הַסָּךְ</b>. על עורו נוזל שהופק מתרומה כגון שמן.
<b>שֶׁנֶּאֱמַר וְלֹא יְחַלְּלוּ... לְרַבּוֹת אֶת הַסָּךְ</b>. איסור זה נאמר לאחר איסור אכילת תרומה לזר, וחכמים למדו שבא להוסיף גם סיכת תרומה.
<b>אֵינוֹ חַיָּב בַּחֹמֶשׁ עַד שֶׁיֹּאכַל כַּזַּיִת</b>. אבל קרן חייב גם על פחות.
<b>שֶׁנֶּאֱמַר</b>. לגבי חיוב חומש.
<h3> ג</h3>
<b>כְּדֵי אֲכִילַת פְּרָס</b>. זמן אכילת חצי כיכר לחם, ששיעורו שלוש ביצים (ראה הלכות מאכלות אסורות יד,ח-ט).
<b>כְּדֵי שְׁתִיַּת רְבִיעִית</b>. רביעית לוג.
<b>הֲרֵי אֵלּוּ מִצְטָרְפִין לְכַזַּיִת</b>. שאם אכל או שתה כזית בתוך זמן זה דינה כאכילה או שתייה אחת וחייב עליה, ואם בזמן ארוך יותר, דינן כשתי אכילות או שתיות שאין בכל אחת כזית.
<h3> ד</h3>
<b>וּתְרוּמַת מַעֲשֵׂר... שֶׁל דְּמַאי</b>. שהופרש מיבול שחייב בהפרשה מספק (הלכות מעשר ט,א).
<b>לְחַיֵּב עֲלֵיהֶן מִיתָה</b>. פרט זה אינו מתייחס לתרומת מעשר של דמאי, שהרי אינו מן התורה (ריק”ו כס”מ).
<b>שֶׁכֻּלָּן נִקְרְאוּ תְּרוּמָה</b>. בתורה (ראה במדבר טו,יט, דברים יב,יז).
<b>כְּמוֹ שֶׁאֵין חַיָּבִין עַל מַעֲשֵׂר שֵׁנִי שֶׁלּוֹ</b>. כשמחללים מעשר שני יש להוסיף חמישית מערכו, ובפירות דמאי חכמים פטרו אותו מכך, מחשש שאם יחייבו אותו בחומש יאכל בלי פדיון כלל (ירושלמי דמאי א,ב).
<b>כְּמוֹ שֶׁיִּתְבָּאֵר</b>. הלכות מעשר שני ה,ד.
<b>אֲבָל אָמְרוּ חֲכָמִים וכו’</b>. באכילת תרומת דמאי סברו חכמים להפך, שדווקא אם יפטרו אותו מחומש יבואו לזלזל בו.
<b>יְזַלְזְלוּ בּוֹ</b>. ולא יתייחסו לתרומת דמאי כקודש (ירושלמי שם).
<h3> ה</h3>
<b>אִם הִתְרוּ בּוֹ</b>. הזהירוהו קודם האכילה שאסור לאכול ושייענש אם יאכל.
<b>לוֹקֶה וְאֵינוֹ מְשַׁלֵּם</b>. שאין מתחייבים גם במלקות וגם בתשלום, ראה לעיל ו,ו.
<b>וְאֵינוֹ מְשַׁלֵּם אֶת הַחֹמֶשׁ</b>. שחיוב חומש נאמר רק לגבי אכילה בשוגג (ויקרא כב,יד).
<b>מְשַׁלֵּם דְּמֵי עֵצִים</b>. כפי ששווים בתור חומר בעירה.
<b>מִפְּנֵי שֶׁאֵינָהּ רְאוּיָה אֶלָּא לְהַסָּקָה</b>. כדין תרומה טמאה (לקמן יב,א) ולפי זה נקבע שווייה.
<h3> ו</h3>
<b>תְּרוּמָה חָמֵץ</b>. תרומה שהיא חמץ, כגון שאכל בפסח לחם שהוכן מתרומת חיטים.
<b>אֲפִלּוּ הִפְרִישָׁהּ כְּשֶׁהִיא מַצָּה</b>. לפני ההחמצה. שאם הפריש לאחר שהחמיצה אין תוקף להפרשה ואינה תרומה (רדב”ז).
<b>שֶׁהֲרֵי אֵינָהּ רְאוּיָה לְהַסָּקָה מִפְּנֵי שֶׁהִיא אֲסוּרָה בַּהֲנָאָה אֵין לָהּ דָּמִים</b>. חמץ נאסר גם בהנאה ואסור אפילו להסיק בו (ראה הלכות חמץ ומצה ג,יא), וממילא כשאכל אותה הייתה חסרת ערך ואינו צריך לשלם.
<h3> ז</h3>
<b>הַשּׁוֹגֵג וְאָכַל תְּרוּמָה בְּיוֹם הַכִּפּוּרִים</b>. אף שעל אכילה ביום הכיפורים חייב כרת אין זו עילה לפטרו מתשלום, שרק חיוב מיתה בבית דין פוטר מתשלום (גם בשוגג, ראה הלכות נערה בתולה א,יא-יד).
<b>אוֹ שֶׁאָכַל תְּרוּמָה נְקוּרָה</b>. פירות תרומה שנוקרו על ידי בעלי חיים, ואסורים באכילה מחשש לסכנה ויש להשליכם (ראה לקמן יב,יג). ואף שאינם עומדים לאכילה, חייב לשלם קרן וחומש.
<b>וְהַשּׁוֹתֶה יֵין תְּרוּמָה שֶׁנִּתְגַּלָּה</b>. שגם הוא אסור מחמת הסכנה ויש לשפכו (שם).
<b>וְהַסָּךְ יַיִן וָשֶׁמֶן כְּאֶחָד</b>. אף שאין דרך בני אדם לסוך ביין, אך מכיוון שדרך בני אדם לסוך בשמן, חייב גם על היין (רדב”ז).
<b>אוֹ שֶׁשָּׁתָה שֶׁמֶן וְחֹמֶץ כְּאֶחָד</b>. אף שאין דרך בני אדם לשתות שמן, אך מכיוון שדרך בני אדם לשתות חומץ חייב גם על השמן (ערוה”ש עט,יט).
<b>אוֹ שֶׁכָּסַס אֶת הַחִטִּין אוֹ גָּמַע אֶת הַחֹמֶץ</b>. אכל גרעיני חיטה כשהם חיים או שתה חומץ. שאף שאין זו דרך האכילה המקובלת, יש שאוכלים כך.
<h3> ח</h3>
<b>וְקָץ בִּמְזוֹנוֹ</b>. אינו רוצה לאכול עוד.
<b>לֹא שֶׁיַּזִּיק עַצְמוֹ</b>. ואכילה באופן כזה נחשבת כאילו אכל אוכלים שאינם ראויים לאכילה (ראה הלכות שביתת עשור ב,ז).
<b>הַשְּׂעוֹרִים</b>. שהם מאכל בהמה.
<h3> ט</h3>
<b>שֵׁזָפִין</b>. שיזף תרבותי שפירותיו קטנים וצורתם עגלגלה או מאורכת.
<b>וֶהֱקִיאָן</b>. שלמים.
<b>וְהַשֵּׁנִי מְשַׁלֵּם דְּמֵי עֵצִים</b>. מכיוון שלאחר ההקאה היו ראויים להסקה ולא לאכילה.
<b>לָרִאשׁוֹן</b>. שמאחר שהראשון נהנה מאכילת השזיפים והתחייב בדמיהם, הרי הם שלו.
<h3> י</h3>
<b>הַמַּאֲכִיל אֶת פּוֹעֲלָיו וְאֶת אוֹרְחָיו תְּרוּמָה</b>. ולא ידעו שהיא תרומה.
<b>וְהוּא מְשַׁלֵּם לָהֶן</b>. אם היה חייב להאכילם (מלא”ש תרומות ו,ג).
<b>דְּמֵי סְעוּדָתָן וכו’</b>. מכיוון שאדם מתרחק מאכילת איסור ואינו נהנה מאכילתו, כאילו לא האכילם, וחייב לשלם להם את דמי הסעודה, ומשלם להם לפי שווי פירות חולין שהיה אמור להאכילם שהם יקרים יותר מפירות תרומה (רדב”ז, וראה בריק”ו וערוה”ש עט,כג).
<h3> יא</h3>
<b>הַמַּאֲכִיל אֶת בָּנָיו הַקְּטַנִּים</b>. שאינם מצווים שלא לאכול תרומה. ואביהם משלם בשבילם, שהרי גרם לנזק לכהן. ואולם, מפני שלא הוא אכל את התרומה בעצמו, אינו משלם אלא את הקרן ולא את החומש.
<b>וְאֶת עֲבָדָיו בֵּין גְּדוֹלִים בֵּין קְטַנִּים</b>. עבדים כנענים. ואף עבד גדול פטור מכיוון שנכסיו שייכים לאדונו ואין לו ממה לשלם. ולפיכך משלם בעל הבית, אך את הקרן בלבד.
<b>וְהָאוֹכֵל תְּרוּמַת חוּצָה לָאָרֶץ</b>. שחיובה מדרבנן (לעיל א,ו).
<b>וְהָאוֹכֵל אוֹ הַשּׁוֹתֶה פָּחוֹת מִכַּזַּיִת</b>. שאינו בכלל חיוב חומש (לעיל ה”ב).
<b>וְנָזִיר שֶׁשָּׁגַג וְשָׁתָה יַיִן שֶׁל תְּרוּמָה</b>. מכיוון שאסור בשתיית יין אינה נחשבת לשתייה (ראה מפרשים שהסבירו את החילוק בין הדין כאן לדין האוכל ביום הכיפורים האמור לעיל ה”ז).
<b>וְהַשּׁוֹתֶה שֶׁמֶן</b>. שהשתייה מזיקה לו (בבלי ברכות לה,ב).
<b>וְהַסָּךְ אֶת הַיַּיִן</b>. שאין דרך בני אדם בכך.
<h3> יב</h3>
<b>בַּת כֹּהֵן שֶׁהָיְתָה נְשׂוּאָה לְיִשְׂרָאֵל</b>. ולא שבה לבית אביה.
<b>אוֹ שֶׁנִּפְסְלָה</b>. שנבעלה למי שאסור לה (לעיל ו,ז).
<b>מְשַׁלֶּמֶת אֶת הַקֶּרֶן</b>. מכיוון שאכלה משל הכהנים.
<b>וְאֵינָהּ מְשַׁלֶּמֶת אֶת הַחֹמֶשׁ</b>. מכיוון שאינה לגמרי זרה (פה”מ תרומות ז,ב ע”פ הספרא).
<b>הָאִשָּׁה שֶׁהָיְתָה אוֹכֶלֶת בִּתְרוּמָה</b>. אשת כהן.
<b>הָעֶבֶד</b>. עבד של כהן.
<b>וְהִנִּיחַ יוֹרֵשׁ שֶׁאֵינוֹ מַאֲכִיל</b>. היורש שזכה בעבד אינו מאלו שעבדיהם אוכלים תרומה, כגון שהיה חלל.
<b>אוֹ נְתָנְךָ לוֹ</b>. נתן אותך לישראל במתנה.
<b>שִׁחְרֶרְךָ</b>. ונעשה אדון לעצמו, והריהו כגר שאינו כהן.
<b>וְנוֹדַע שֶׁהוּא בֶּן גְּרוּשָׁה אוֹ בֶּן חֲלוּצָה</b>. שהוא חלל ואין דינו ככהן.
<b>הֲרֵי אֵלּוּ מְשַׁלְּמִין אֶת הַקֶּרֶן בִּלְבַד</b>. ופטורים מהחומש מפני שהיו מוחזקים כמותרים בתרומה בזמן שאכלו, וחייבים את הקרן מכיוון שאכלו משל הכהנים.
<b>מִפְּנֵי שֶׁזְּמַנָּהּ בָּהוּל</b>. שיש לאכלה לפני שתיאסר.
<b>נֶחְפְּזוּ לֶאֱכֹל וְלֹא בָּדְקוּ</b>. ופטורים גם מהקרן מפני שזה אונס גמור (ערוה”ש עט,כז).
<b>הֲרֵי אֵלּוּ יִפְלֹטוּ</b>. יפלטו אותה מפיהם.
<h3> יג</h3>
<b>נִטְמֵאתָ אוֹ נִטְמֵאת הַתְּרוּמָה</b>. עכשיו.
<b>טָמֵא הָיִיתָה אוֹ טְמֵאָה הָיְתָה הַתְּרוּמָה</b>. לפני שהתחלת לאכול.
<b>אוֹ נוֹדַע שֶׁהוּא טֶבֶל וכו’</b>. דינים אלו שייכים בכל אדם שהיה אוכל ונודע לו שהכניס לפיו דבר האסור באכילה.
<b>אוֹ שֶׁטָּעַם טַעַם פִּשְׁפֵּשׁ לְתוֹךְ פִּיו</b>. כאן מדובר בכהן שאכל תרומה והרגיש בפיו טעם של פשפש. והתירו לו לפלוט את האוכל שבפיו, בגלל המיאוס שגורם לו טעם הפשפש ולא חששו להפסד התרומה (ע”פ פה”מ תרומות ח,ב).
<h3> יד</h3>
<b>קֻפּוֹת</b>. סלים.
<b>הֲרֵינִי אוֹמֵר לְתוֹךְ שֶׁל תְּרוּמָה נָפְלָה</b>. ניתן להקל ולהניח שהתרומה נפלה לקופה שבה התרומה ומעמדן לא השתנה (בתרומה דרבנן דווקא, ראה לקמן יג,יד).
<b>וְאֵין יָדוּעַ אֵי זוֹ הִיא שֶׁל תְּרוּמָה</b>. אם יש שתי קופות, של חולין ותרומה, ואין ידוע איזו קופה של התרומה, ואכל מאחת מהן.
<b>שֶׁהַמּוֹצִיא מֵחֲבֵרוֹ עָלָיו הָרְאָיָה</b>. ואי אפשר לחייב בתשלום מספק.
<b>וְהַשְּׁנִיָּה</b>. הקופה השנייה שלא אכל ממנה.
<b>נוֹהֵג בָּהּ כִּתְרוּמָה</b>. יש להחמיר בה מספק.
<b>אָכַל אַחֵר אֶת הַשְּׁנִיָּה אַף הוּא פָּטוּר</b>. שגם מבחינתו יש לטעון המוציא מחברו עליו הראיה, שמא הקופה שאכל ממנה היא החולין.
<b>אָכַל אֶחָד אֶת שְׁתֵּיהֶן</b>. שוודאי חייב לשלם והספק הוא איזו מן השתיים.
<b>מְשַׁלֵּם כַּקְּטַנָּה שֶׁבִּשְׁתֵּיהֶן</b>. ולא לפי הגדולה, שאין ראיה שאכל מהגדולה.
<h3> טו</h3>
<b>הָאוֹכֵל אֶת הַחֹמֶשׁ</b>. שהתחייב בו מכיוון שאכל תרומה, והחומש מתקדש כתרומה.
<b>הֲרֵי זֶה מוֹסִיף עָלָיו חֻמְשׁוֹ</b>. צריך לשלם את החומש ולהוסיף עליו חמישית ממנו.
<b>הֲרֵי הַתַּשְׁלוּמִין כַּתְּרוּמָה לְכָל דָּבָר</b>. האוכל תרומה משלם לכהן פירות שהופרשו מהם תרומות ומעשרות (לקמן הי”ח). ובמקרים שצריך לשלם קרן וחומש דין הפירות כתרומה (שמותרים באכילה רק לכהן וכן שאר דיני תרומה) מכיוון שהתשלום נקרא בתורה ‘קדש’ (פה”מ תרומות ז,א).
<b>אֶלָּא שֶׁאִם נִזְרְעוּ גִּדּוּלֵיהֶן חֻלִּין</b>. מה שצומח מפירות התרומה שזרע נחשב חולין, וזאת בניגוד לתרומה רגילה שגידוליה אסורים לזרים מדרבנן (לקמן יא,כא).
<b>וְכָל הַמְשַׁלֵּם אֶת הַקֶּרֶן</b>. בלבד, ופטור מחומש.
<h3> טז</h3>
<b>בַּת יִשְׂרָאֵל שֶׁאָכְלָה תְּרוּמָה</b>. והתחייבה בקרן וחומש.
<b>וְאַחַר כָּךְ נִשֵּׂאת לְכֹהֵן</b>. ודינה ככהנת שניתן לשלם לה קרן וחומש.
<b>אִם תְּרוּמָה שֶׁלֹּא זָכָה בָּהּ כֹּהֵן אָכְלָה</b>. אם אכלה תרומה שעדיין לא ניתנה לכהן מסוים.
<b>מְשַׁלֶּמֶת קֶרֶן וְחֹמֶשׁ לְעַצְמָהּ</b>. מפרישה פירות חולין מתוקנים, ונוטלתן לעצמה ונעשים תרומה (כמבואר בהלכה הבאה).
<h3> יז</h3>
<b>בֵּין כָּךְ וּבֵין כָּךְ</b>. בין שאכלה תרומה שזכה בה כהן, ובין שאכלה תרומה שלא זכה בה כהן.
<h3> יח</h3>
<b>בֵּין בְּשׁוֹגֵג בֵּין בְּמֵזִיד אֵינוֹ מְשַׁלֵּם אֶלָּא מִן הַחֻלִּין הַמְתֻקָּנִין</b>. חייב לשלם בפירות ואינו יכול לשלם כסף, אלא שבמזיד הפירות אינם נעשים קודש, ויכול הכהן למחול על התשלום (לעיל הט”ו וראה מל”מ).
<b>וּמְשַׁלְּמִין מִן הַלֶּקֶט וכו’</b>. שפטורים מתרומה ומתחילה הם חולין מתוקנים (לעיל ב,י-יא).
<b>וּמִמַּעֲשֵׂר רִאשׁוֹן שֶׁנִּטְּלָה תְּרוּמָתוֹ</b>. תרומת מעשר שלו.
<b>אַף עַל פִּי שֶׁעֲדַיִן לֹא נִטְּלָה תְּרוּמָה גְּדוֹלָה שֶׁיֵּשׁ בּוֹ אִם הִקְדִּים הַמַּעֲשֵׂר לַתְּרוּמָה</b>. אם הקדים להפריש מעשר ראשון מן השיבולים לפני שהפריש מהם תרומה גדולה, שבאופן זה נפטר מחיוב תרומה גדולה (לעיל ג,יג, כס”מ; וראה רעק”א למשנה תרומות ו,ה).
<b>אַף עַל פִּי שֶׁנִּפְדּוּ שֶׁלֹּא כַּהֲלָכָה</b>. כגון מעשר שני שנפדה על חתיכת כסף שאינה מטבע או הקדש שנפדה על גבי קרקע (פה”מ תרומות ו,ה, כס”מ; ומפרשי המשנה הקשו על הסבר זה שכן באופן זה אין כלל תוקף לפדיון, ולכן פירשו שמדובר שנפדו באופן שהפדיון חל, אך מבלי לתת את החומש).
<b>וּמְשַׁלְּמִין מִן הֶחָדָשׁ עַל הַיָּשָׁן</b>. מפירות שנה זו על אכילת תרומה שהופרשה מפירות שנים קודמות.
<b>אֲבָל אֵין מְשַׁלְּמִין מִמִּין עַל שֶׁאֵינוֹ מִינוֹ</b>. ממין אחר של פרי.
<h3> יט</h3>
<b>כְּמוֹ שֶׁיִּתְבָּאֵר בִּמְקוֹמוֹ</b>. הלכות שמיטה ו,י.
<h3> כ</h3>
<b>תַּשְׁלוּמָיו תַּשְׁלוּמִין</b>. ודינם כתרומה (לעיל הט”ו).
<b>וְיַחֲזֹר וִישַׁלֵּם מִן הַטְּהוֹרִין</b>. משום קנס (בבלי גיטין נד,א).
<h3> כא</h3>
<b>תְּרוּמַת חָבֵר</b>. תרומה ששייכת לכהן המקפיד על דיני טומאה וטהרה.
<b>שֶׁאֵין מוֹסְרִין טְהָרוֹת לְעַם הָאָרֶץ</b>. מכיוון שמה שמשלם נעשה כתרומה ולא נותנים תרומה טהורה לעם הארץ, ראה לעיל ו,ב.
<h3> כב</h3>
<b>מֵאֲבִי אִמּוֹ כֹּהֵן</b>. שסבו כהן אבל הוא עצמו אינו בן כהן.
<b>וַאֲכָלָהּ... אֵינוֹ מְשַׁלֵּם לְעַצְמוֹ</b>. כיוון שאכל התרומה בשוגג, ונתחייב בתשלומים לכהן, אינו יכול לשלם לעצמו אף לאחר שירש סבו מכיוון שלא נעשה כהן (השווה לעיל הט”ז).
<b>אֶלָּא מְשַׁלֵּם לְיוֹרֵשׁ אַחֵר מִשְּׁאָר הַשֵּׁבֶט</b>. משלם ליורש אחר של אבי אמו בתנאי שהוא כהן, ואינו יכול לתת לכל כהן, מכיוון שצריך להחזיר הגזלה ליורשי סבו.
<b>נָפְלָה לוֹ</b>. בירושה, ואף שהיא שייכת לו מבחינה ממונית, אינו יכול לאכלה (ראה הלכות אישות ה,ו).
<b>וְהֶחָבֵר נוֹתֵן לָהֶן דָּמִים</b>. מכיוון שהייתה שייכת להם מבחינה ממונית אלא שלא יכלו לאכלה בעצמם.
<b>דָּמִים שֶׁהָיוּ מוֹכְרִין בָּהּ אוֹתָהּ הַתְּרוּמָה שֶׁאָכְלוּ</b>. ששוויים נמוך מפירות חולין מכיוון שנאכלים רק לכהנים וצריכים להיאכל בטהרה, והם מכונים גם ‘דמי תרומה’.
<h3> כג</h3>
<b>מְשַׁלֵּם תַּשְׁלוּמֵי כֶּפֶל לַבְּעָלִים</b>. כדין גנב (הלכות גנבה ד,א).
<b>וְיֵשׁ לוֹ לְשַׁלֵּם מִדְּמֵי תְּרוּמָה</b>. את הכפל (השווה לעיל הי”ח).
<b>וַאֲכָלָהּ</b>. בשוגג.
<b>מְשַׁלֵּם שְׁנֵי קְרָנִין וְחֹמֶשׁ</b>. קרן וחומש על האכילה ועוד קרן בתור כפל.
<b>קֶרֶן וְחֹמֶשׁ מִן הַחֻלִּין</b>. מכיוון שמשלם על אכילת תרומה.
<b>וְקֶרֶן אֲפִלּוּ מִדְּמֵי תְּרוּמָה</b>. מכיוון שמשלם כפל על הגנבה ולא על האכילה.
<h3> כד</h3>
<b>הָיְתָה הַתְּרוּמָה הֶקְדֵּשׁ</b>. כגון שהכהן הקדיש את התרומה (פה”מ תרומות ו,ד).
<b>לְבֶדֶק הַבַּיִת</b>. לתיקון בית המקדש.
<b>שֶׁאֵין בַּהֶקְדֵּשׁ תַּשְׁלוּמֵי כֶּפֶל</b>. אלא רק בגונב מחברו.
<b>כְּמוֹ שֶׁיִּתְבָּאֵר בִּמְקוֹמוֹ</b>. הלכות גנבה ב,א.
<b>אֲבָל מְשַׁלֵּם קֶרֶן וּשְׁנֵי חֳמָשִׁין</b>. להקדש, שהוא הבעלים של התרומה.
<b>וְחֹמֶשׁ מִשּׁוּם שֶׁנֶּהֱנָה מִן הַהֶקְדֵּשׁ</b>. אם נהנה מהקדש בשוגג מוסיף חומש משום שמעל בהקדש (הלכות מעילה א,ג).
<b>אִם הָיָה בָּהּ כַּזַּיִת וכו’</b>. תשלום על תרומה תלוי באכילת כזית ולא בשווי מסוים (לעיל ה”ב), ואילו תשלום על מעילה תלוי בכך שמעל בשווה פרוטה (הלכות מעילה  שם).
<b>וְאִם יֵשׁ בָּהּ שָׁוֶה פְּרוּטָה... מְשַׁלֵּם לַהֶקְדֵּשׁ</b>. משלם את הקרן ושני החומשין להקדש, את הקרן מכיוון שהתרומה שייכת להקדש וגם החומש שמשלם על אכילת תרומה נמשך אחריו (ירושלמי תרומות ו,ב וראה יד”פ).
<h3> כה</h3>
<b>וּמִפְּנֵי מָה חָל אִסּוּר הֶקְדֵּשׁ עַל הַתְּרוּמָה</b>. שהרי הכלל הוא שאיסור אינו יכול לחול על איסור קודם, ואילו כאן איסור מעילה חל על איסור אכילת תרומה שקדם לו.
<b>לְפִיכָךְ נוֹסַף בָּהּ אִסּוּר אַף עַל יִשְׂרָאֵל</b>. מכיוון שהאיסור השני אינו חופף לראשון אלא מוסיף עליו הוא יכול לחול עליו, וישראל יהיה חייב עליה משום שניהם.
<b>עַל דֶּרֶךְ שֶׁבֵּאַרְנוּ בְּהִלְכוֹת בִּיאוֹת אֲסוּרוֹת</b>. הלכות איסורי ביאה יז,ח.
<b>וְאִסּוּרֵי מַאֲכָלוֹת</b>. הלכות מאכלות אסורות יד,יח.
<h3> כו</h3>
<b>הַגּוֹזֵל תְּרוּמָה וַאֲכָלָהּ וכו’</b>. גזלן שנשבע לשקר שלא גזל חייב להשיב את הגזלה ולהוסיף חומש (הלכות שבועות א,ח-ט), ואם גזל תרומה ואכלה ונשבע עליה חייב מעיקר הדין חומש נוסף על אכילת תרומה, אבל חכמים למדו מהכתוב שחייב רק חומש אחד.
<b>אֶת הַקֹּדֶשׁ אֵינוֹ חַיָּב אֶלָּא בַּחֹמֶשׁ שֶׁל קֹדֶשׁ בִּלְבַד</b>. החומש שחייב על אכילת תרומה שנקראת ‘קדש’, ואינו משלם עמו חומש אחר (ערוה”ש פ,יח).
<b>כָּל מָקוֹם שֶׁאָמַרְנוּ מְשַׁלֵּם קֶרֶן וְחֹמֶשׁ וכו’</b>. ראה גם הלכות ערכין וחרמין ד,ה.
<b>אִם אָכַל שָׁוֶה אַרְבָּעָה מְשַׁלֵּם שָׁוֶה חֲמִשָּׁה מִמִּין שֶׁאָכַל</b>. שהחומש שמוסיף הוא רבע מהקרן ונקרא חומש מאחר שהוא חמישית מהתשלום הסופי לאחר חישוב הקרן והחומש.
<b>מְשַׁלֵּם שָׁוֶה שִׁשָּׁה</b>. כל חומש מחשבים בנפרד והוא חמישית יחד עם הקרן.
<h2>פרק יא</h2>
<h3> א</h3>
<b>שֶׁהַסִּיכָה כַּשְּׁתִיָּה... וְהַשְּׁתִיָּה בִּכְלַל אֲכִילָה</b>. לגבי תרומה נאמרה בתורה כמה פעמים לשון אכילה (ויקרא כב), ופירשו חכמים ששתייה בכלל אכילה, והוסיפו על פי הכתוב בתהלים שסיכה כשתייה.
<b>וְזֶה הוּא הַנִּקְרָא שֶׁמֶן שְׂרֵפָה</b>. מאחר שאין לו שימוש אחר חוץ מהדלקה (וראה דיניו לקמן הל’ טז-יט).
<h3> ב</h3>
<b>מֻתָּר לְחַבֵּץ אוֹתָן</b>. למעוך ולדבק אותן.
<b>הַדְּבֵלָה</b>. תאנים מדובקות.
<b>וְלֹא פֵּרוֹת הַסְּתָו</b>. ענבים שמבשילים בעונת הסתיו.
<b>חוּץ מִזֵּיתִים וַעֲנָבִים בִּלְבַד</b>. שליין ושמן יש חשיבות מיוחדת, והדרך לגדל זיתים וענבים לצורך סחיטתם.
<b>הֲרֵי זֶה שׁוֹתֵהוּ וְזָר שֶׁאָכַל וכו’</b>. אף ששינה אותם למשקה אינם מותרים לזר, אך פטור מחומש ומלקות מכיוון שחייב רק על אכילה שעליה נצטוו הכהנים (ערוה”ש פא,א).
<b>אֵינוֹ חַיָּב לְשַׁלֵּם</b>. חומש (פה”מ תרומות יא,ב), אבל חייב בקרן שהרי חיסר את ממונו של הכהן (ראה לעיל י,יא).
<h3> ג</h3>
<b>דְּבֵלָה</b>. גוש של תאנים דרוסות.
<b>וּגְרוֹגָרוֹת</b>. תאנים מיובשות.
<b>הַמֻּרְיָס</b>. מִתבל מלוח עשוי מציר דגים.
<b>מִפְּנֵי שֶׁהוּא מְאַבְּדָן</b>. מכיוון שנהוג לסחטם לאחר השרייה ולהשליכם, ואין להפסיד תרומה (לקמן יב,א).
<b>אֲבָל נוֹתְנִין אֶת הַיַּיִן לַמֻּרְיָס</b>. כדי לשפר את טעמו, כי היין עצמו משמש לאכילה (ריק”ו).
<b>וְאֵין מְפַטְּמִין אֶת הַשֶּׁמֶן וכו’</b>. לא יוסיף לו חומרי ריח וכדומה שהופכים אותו למשחה רפואית, מפני שבכך מוציאו מכלל מאכל.
<b>אֲבָל מְעָרְבִין יַיִן וכו'</b>. מותר לערב שמן ויין ותבלינים לצורך אכילה.
<h3> ד</h3>
<b>מִפְּנֵי שֶׁהוּא מַמְעִיטוֹ</b>. מבחינה כמותית, אף שהבישול מוסיף לו טעם וריח (פה”מ תרומות יא,א).
<b>אֵין מְעָרְבִין תְּבוּאָה בְּקִטְנִית</b>. מכיוון שהתבואה חשובה יותר ועצם העירוב שלה ברוב קטנית מהווה הפסד שלה (רדב”ז).
<b>וְכָל דָּבָר שֶׁיִּתְפָּרֵשׁ זֶה מִזֶּה כְּשֶׁכּוֹבְרִין אוֹתוֹ</b>. שאפשר להפריד בין המינים בכברה.
<b>וּמִשֶּׁחָרְבָה אֶרֶץ יְהוּדָה הִתְחִילוּ לְעָרֵב תְּבוּאָה בִּתְבוּאָה וְקִטְנִית בְּקִטְנִית</b>. לאחר החורבן, מחמת העניות לא הקפידו על עירוב בחולין, ולכן התירו לעשות כן אף בתרומה (שם).
<h3> ה</h3>
<b>שֶׁמְּרַקְּדִין</b>. ריקוד הוא אחד משלבי ניפוי הקמח מפסולת.
<b>וּמַשְׁלִיךְ אֶת הַמֻּרְסָן</b>. הפסולת הגסה של התבואה הנשארת מעורבת בקמח, ומורסן אינו נאכל בפני עצמו (וראה הי”ב).
<b>לַעֲשׂוֹת סֹלֶת מְנֻפָּה בְּנָפִיּוֹת הַרְבֵּה</b>. לנפות את הקמח פעמים רבות כדי לעשותו סולת נקייה.
<b>עַד שֶׁיּוֹצִיא קַב אוֹ קַבַּיִם מִן הַסְּאָה</b>. קב הוא שישית מסאה.
<b>אֶת הַשְּׁאָר</b>. שהוא קמח פחות עדין.
<b>מִפְּנֵי שֶׁהוּא רָאוּי לַאֲכִילָה</b>. ויש בהשלכתו איבוד תרומה (פה”מ תרומות יא,ה).
<h3> ו</h3>
<b>אֵין חוֹסְמִין בּוֹ תַּנּוּר וְכִירַיִם</b>. אסור למרחו על תנור וכיריים חדשים כדי לחזקם.
<b>וְאֵין סָכִין בּוֹ מִנְעָל וְסַנְדָּל</b>. כדי לרככם.
<b>אֲבָל סָךְ אֶת רַגְלוֹ וְלוֹבֵשׁ הַמִּנְעָל אוֹ הַסַּנְדָּל</b>. והם מתרככים ממילא מהשמן שעל רגלו.
<b>וּמִתְעַגֵּל</b>. שוכב ומטה את עצמו מצד לצד.
<b>קְטָבוּלְיָא</b>. שטיח עור המשמש לשכיבה.
<b>חֲדָשָׁה</b>. שצריכה ריכוך.
<b>וְאַף עַל פִּי שֶׁהֵן נִסּוֹכִין אֵינוֹ חוֹשֵׁשׁ</b>. מאחר שכבר סך אותו על גופו (וראה לקמן הל’ ח-ט; וראה גם הלכות שמיטה ה,ז).
<b>לֹא יִתֵּן שֶׁמֶן עַל גַּבֵּי טַבְלָה שֶׁל שַׁיִשׁ לְהִתְעַגֵּל עָלֶיהָ מִפְּנֵי שֶׁהוּא מְאַבְּדוֹ</b>. אפילו כשנותן על לוח שיש שאינו בולע כלום אסור, מפני שחלק מהשמן אינו נבלע בגופו והולך לאיבוד. וכל שכן שלא ייתן על קטבוליא חדשה שהרי חלק מהשמן נבלע בה וזהו שימוש שלא הותר בתרומה (ריק”ו).
<b>טַבְלָה</b>. משטח,  לוח.
<h3> ז</h3>
<b>אֲפִלּוּ פֵּרוֹת</b>. ולא רק פת תרומה.
<b>כְּמוֹ שֶׁיִּתְבָּאֵר בִּמְקוֹמוֹ</b>. הלכות שאר אבות הטומאות ח,ח.
<b>וְאֵין סָכִין שֶׁמֶן תְּרוּמָה בְּיָדַיִם מְסֹאֲבוֹת</b>. בידיים טמאות, מפני שמטמאות את השמן, אלא צריך ליטול ידיים לפני כן.
<b>נָפַל עַל גַּבֵּי בְּשָׂרוֹ מְפַשְׁפְּשׁוֹ בְּיָדַיִם מְסֹאֲבוֹת</b>. מותר לשפשפו ללא נטילת ידיים מכיוון שכבר אין לשמן דין תרומה (ערוה”ש סא,כב, וראה לקמן ה”ח).
<b>בְּתוֹךְ שִׁבְעָה</b>. בשבעת הימים הראשונים ללידתו.
<b>אֵינוֹ חָשׁוּב עָרֵל</b>. מכיוון שחייב במילה רק ביום השמיני, שאם היה ערל אסור בתרומה (לעיל ז,י).
<h3> ח</h3>
<b>וּמֵבִיא בֶּן בִּתּוֹ יִשְׂרָאֵל וכו’</b>. מכיוון שהוא כבר מחולל מקדושתו לאחר שהשתמש בו (בבלי כריתות ז,א).
<b>וּמֵבִיא בֶּן בִּתּוֹ יִשְׂרָאֵל</b>. לאו דווקא, שגם לאדם אחר מותר ליהנות מהשמן כעת מכיוון שהוא מחולל (רדב”ז, ריק”ו).
<b>וּמַעְגִּילוֹ עַל גַּבָּיו</b>. מגלגלו מצד לצד על גבי גופו וגם גופו ניסוך.
<b>מֻתָּר הַזָּר לִמְשׁוֹתוֹ בַּמֶּרְחָץ</b>. למשוח את גוף הכהן בשמן ולעסותו.
<h3> ט</h3>
<b>אֵין הַיִּשְׂרְאֵלִית מֻתֶּרֶת לָחוֹף אַחֲרֶיהָ</b>. מכיוון שתלתן עומד בעינו ואינו כשמן שניסך (ערוה”ש פא,כא).
<b>אֲבָל מַעְגִּילָה שְׂעָרָהּ בִּשְׂעָרָהּ</b>. משפשפת הישראלית שערה בשער הכהנת כדי שמי התלתן יגיעו לשערה.
<b>מִפְּנֵי שֶׁאֵינוֹ רָאוּי לְמַאֲכַל אָדָם</b>. ולפיכך מותר להשתמש בו לכתחילה באופן המפסידו (לסיבת חיובו בתרומה אף שאינו מאכל אדם, ראה לעיל  ב,ח).
<h3> י</h3>
<b>עֻקְצֵי תְּאֵנִים וכו’</b>. קצה הפרי שבו הוא מחובר לעץ.
<b>הַכְּלֵיסִין</b>. ראה לעיל ג,ג.
<b>וּמְעֵי אֲבַטִּיחַ</b>. גרעינים ורוטב שבתוכו.
<b>וּקְנֹבֶת יָרָק שֶׁמַּשְׁלִיכִין בַּעֲלֵי בָּתִּים</b>. קצוות שחותכים מהירק לפני הבישול.
<b>הֲרֵי אֵלּוּ אֲסוּרִין לְזָרִים</b>. בגלל חיבורם לפרי יש בהם מעט אוכל (מלאכת שלמה תרומות יא,ד) או מפני שכשיפרידם ייתלש חלק מהפרי (משנה ראשונה שם).
<b>אֲבָל קְנֹבֶת יָרָק שֶׁמְּקַנְּבִין הַגַּנָּנִים מֻתֶּרֶת לְזָרִים</b>. מכיוון שחותכים את החלק הרקוב.
<b>קְלִפֵּי פּוֹלִין וְשֻׁמְשְׁמִין וכו’</b>. וכן ביחס לקדושת שביעית (ראה הלכות שמיטה ה,כא ובפסקים ושיטות שם).
<h3> יא</h3>
<b>אַף עַל פִּי שֶׁלֹּא כְּנָסָן הַכֹּהֵן</b>. אלא השליכם.
<b>הֲרֵי אֵלּוּ אֲסוּרִין לְזָרִים</b>. מכיוון שנשארת עליהם לחלוחית הראויה למציצה.
<b>וּשְׁאָר הַגַּרְעִינִין... וְאִם הִשְׁלִיכָן מֻתָּרוֹת</b>. בשאר גרעיני הפירות החשבת הלחלוחית כאוכל תלויה בדעתו.
<h3> יב</h3>
<b>הַסֻּבִּין</b>. הפסולת העדינה של גרעיני התבואה.
<b>כָּל זְמַן שֶׁבְּנֵי אָדָם רְגִילִין לַחְבֹּט בֵּין הַגְּרָנוֹת</b>. כל זמן שעוסקים בחביטת התבואה בגרנות לשם הפרדת הגרעינים.
<h3> יג</h3>
<b>הַנִּצּוֹלוֹת וְהָרַקְבָּנִיּוֹת</b>. ריקבון לח או יבש של פירות (יד”פ).
<b>וְאִם הֶעֱלוּ אָבָק</b>. עובש, שאז כבר אינן נאכלות כלל.
<b>שְׁמָרִים</b>. שמרי יין.
<b>שֶׁנָּתַן עֲלֵיהֶן מַיִם</b>. כדי למצות את היין שנשאר בהם.
<b>הָרִאשׁוֹן וְהַשֵּׁנִי אָסוּר לְזָרִים</b>. אם מיצה וחזר ומיצה המים אסורים בגלל היין המעורב בהם.
<b>וְהַשְּׁלִישִׁי מֻתָּר</b>. המיצוי השלישי מותר מכיוון שהיין שמעורב במים קלוש.
<b>וְאִם לֹא נָתַן מַיִם אֶלָּא מְסַנֵּן הַיַּיִן מֵעַל הַשְּׁמָרִים</b>. אם אינו ממצה את היין בעזרת מים אלא מניח את השמרים במסננת כדי שהיין יטפטף מהם.
<b>אַף הַשְּׁלִישִׁי אָסוּר לְזָרִים</b>. מכיוון שכולו יין.
<h3> יד</h3>
<b>מְגוּרָה</b>. מחסן תבואה, אוצר.
<b>מְכַבֵּד</b>. מטאטא.
<b>וּמְטַפֵּחַ</b>. אוסף, סופג.
<h3> טו</h3>
<b>הַמְעָרֶה</b>. היוצק.
<b>הָעַמּוּד</b>. הזרם הרצוף.
<b>דַּיּוֹ</b>. ואין מתחשבים בשאריות.
<b>הֲרֵי שֶׁלֹּא נָתַן אֶלָּא וכו’</b>. אם השאיר את הכד הריק נוטה על צדו ושאריות השמן התקבצו, דינן כתרומה.
<h3> טז</h3>
<b>שֶׁמֶן שְׂרֵפָה</b>. שמן תרומה טמאה.
<b>וְאִם הָיָה שֻׁתָּף עִמּוֹ</b>. ומשתמש בנר לצורך השותפות.
<h3> יז</h3>
<b>אֵינוֹ חַיָּב לְכַבּוֹת אֶת הַנֵּר</b>. מכיוון שהודלק בהיתר.
<b>וְטוֹבֵל יִשְׂרָאֵל הַפְּתִילָה בְּנֵר הַכֹּהֵן וּמַדְלִיקָהּ לֵילֵךְ בָּהּ</b>. שזה דבר שאין מקפידים בו כלל (מער”ק; וראה רדב”ז ומל”מ שהסבירו באופנים נוספים).
<h3> יח</h3>
<b>וְכִלְיוֹ שֶׁל כֹּהֵן שֶׁהָיָה נֶאֱרָג אֵצֶל כִּלְיוֹ שֶׁל יִשְׂרָאֵל</b>. בגדי כהן שנארגים באותו מקום שנארגים בגדי ישראל.
<b>הֲרֵי זֶה מַדְלִיק עֲלֵיהֶן שֶׁלֹּא בִּרְשׁוּת הַכֹּהֵן</b>. אין צריך לבקש רשות מפורשת מהכהן שהרי גם לכהן מגיעה הנאה מההדלקה.
<b>וְכֵן מַדְלִיקִין שֶׁמֶן שְׂרֵפָה בְּבָתֵּי כְּנֵסִיּוֹת... שֶׁלֹּא בִּרְשׁוּת כֹּהֵן</b>. משום שיש בכך מצווה וצורך הרבים. ויש מפרשים שההיתר הוא משום שגם הכהן נהנה מכך (ראה רדב”ז וריק”ו).
<b>וּבַמְּבוֹאוֹת</b>. סמטאות.
<b>וּמִי שֶׁאֵין לוֹ שֶׁמֶן חֻלִּין לְהַדְלִיק נֵר חֲנֻכָּה מַדְלִיק שֶׁמֶן שְׂרֵפָה שֶׁלֹּא בִּרְשׁוּת כֹּהֵן</b>. משום שיש בכך ‘פרסומי ניסא’ (רדב”ז). ויש מפרשים משום שממילא אסור ליהנות בשמן הזה (ד”א).
<b>מַדְלִיקִין שֶׁמֶן שְׂרֵפָה עַל גַּבֵּי הַחוֹלִים</b>. בשביל חולה, שיש בכך צורך מצווה (פה”מ תרומות יא,י).
<b>בִּרְשׁוּת כֹּהֵן</b>. רק ברשות כהן, מכיוון שאין בכך צורך רבים או הנאה לכהן.
<h3> יט</h3>
<b>לְמוּדַת</b>. מורגלת.
<b>מַדְלִיק בִּרְשׁוּתָהּ</b>. משמן שרפה, הואיל והיא נהנית ממנו.
<b>שֶׁיֵּשׁ שָׁם עִרְבּוּב</b>. אף שיש במקומות אלו משרתים רבים שמתעסקים בציבור שמתאסף שם, ויש מקום לחשוש שיטעו ויבואו לשימוש אסור בשמן השרפה (פה”מ תרומות יא,י).
<b>יִסְתַּפְּקוּ</b>. ייטלו לצרכם.
<h3> כ</h3>
<b>הַזּוֹרֵעַ אֶת הַתְּרוּמָה וכו’</b>. חכמים גזרו שאם זרע פירות תרומה וצמחו יש לנהוג בגידולי התרומה כתרומה לעניינים מסוימים, אף שמעיקר הדין הם חולין גמורים (ראה הלכה הבאה).
<b>בְּשׁוֹגֵג יוֹפַךְ</b>. אם זרע בשוגג רשאי להפוך את האדמה ולעקור את הצמח (פה”מ תרומות ט,א).
<b>וּבְמֵזִיד יְקַיֵּם</b>. ואינו רשאי להפוך את האדמה ולקלקל את הצמח (שם), שהרי אסור להפסיד פירות תרומה, וכשזורע במזיד החמירו להחשיבו כתרומה לעניין זה.
<b>וְאִם הֵבִיאָה שְׁלִישׁ בֵּין בְּמֵזִיד בֵּין בְּשׁוֹגֵג יְקַיֵּם</b>. מכיוון שכבר צמח באופן ניכר, גם אם זרע בשוגג יש לו כבר דין של גידולי תרומה ואין לעקרו.
<b>וְאִם הָיָה פִּשְׁתָּן אֲפִלּוּ הֵבִיא שְׁלִישׁ וַאֲפִלּוּ בְּמֵזִיד יוֹפַךְ</b>. בפשתן החמירו ובכל מקרה חייב להפוך את האדמה כדי לעקרו.
<b>קְנָס קָנְסוּ בּוֹ שֶׁלֹּא יִזְרַע וְיִתְכַּוֵּן לֵהָנוֹת בְּעֵצָיו</b>. קנסו אותו כדי שלא יתרגל לזרוע זרעי תרומה של פשתן, כדי ליהנות מגבעוליהם שהם הדבר העיקרי בצמח (ד”א).
<h3> כא</h3>
<b>הֲרֵי הֵן כְּחֻלִּין לְכָל דָּבָר</b>. לדוגמאות להשלכות לעניין ראה לקמן הכ”ז, הלכות שאר אבות הטומאות יא,טו.
<b>גָּזְרוּ חֲכָמִים עֲלֵיהֶן... מִשּׁוּם תְּרוּמָה טְמֵאָה וכו’</b>. וגזרו אפילו בגידולי תרומה טהורה.
<b>תְּרוּמָה טְמֵאָה שֶׁבְּיַד הַכֹּהֵן</b>. שאסורה באכילה.
<b>וְנִמְצָא בָּא בָּהּ לִידֵי תַּקָּלָה</b>. שמא יאכלו ממנה לפני הזריעה.
<h3> כב</h3>
<b>גִּדּוּלֵי גִּדּוּלִין</b>. גידולי התרומה שנזרעו והצמיחו גידולים חדשים.
<b>חֻלִּין לְכָל דָּבָר</b>. בדבר שזרעו כלה (רדב”ז).
<b>וַאֲפִלּוּ דָּבָר שֶׁאֵין זַרְעוֹ כָּלֶה וכו’</b>. אם זרע תרומה, והיא מצמח שהזרע לא מתכלה באדמה אלא נשאר שלם וממנו צומחים העלים וגדל הצמח החדש, כגון בצל ושום, אזי הזרע והמחזור הראשון של הפירות שצמח ממנו הם גידולי תרומה, ואסורים. אולם אם נלקטו אלה ונזרע מהם שנית, ומחזור הפירות השני הוא יותר ממה שנזרע, הוא מבטל את האיסור שיש בעיקר. ואף שמדובר בצמח שאין זרעו כלה, שדינו בדרך כלל שאין גידוליו מעלים את האיסור שבעיקר (ראה הלכות כלאיים ה,כד) כאן גידולי הגידולים מותרים, משום שמדובר באיסור שמקורו בגזרת הרחקה (ראה יד”פ).
<b>וְכֵן תְּרוּמַת חוּצָה לָאָרֶץ</b>. לעיל א,ו.
<b>וְהַמְדֻמָּע</b>. תרומה שנתערבה בחולין, ואין בחולין כדי לבטל את התרומה.
<b>וְתוֹסֶפֶת תְּרוּמָה</b>. תרומה שיש להוסיף במקרה שהפריש בתחילה פחות מהשיעור שקבעו חכמים (לעיל ג,ו).
<b>שֶׁאֵינָן נֶאֱכָלִין</b>. שאין נהוג לאכלם.
<b>כְּגוֹן זֶרַע לֶפֶת וּצְנוֹן</b>. שנלקחו מלפת וצנון של תרומה, ונזרעו והצמיחו גידולים.
<b>וְכֵן הַזּוֹרֵעַ פִּשְׁתָּן וכו'</b>. שגם זרעו בכלל זרעוני גינה שאינם נאכלים (ריק”ו וכס”מ).
<h3> כג</h3>
<b>אַף עַל פִּי שֶׁהַגִּדּוּלִין טְהוֹרִין</b>. שלאחר שהזרע משריש הצומח ממנו טהור (ראה הלכות טומאת אוכלין ב,יט).
<h3> כה</h3>
<b>שְׁתָלִים חֻלִּין שֶׁנִּטְמְאוּ וכו’</b>. אם שתל חולין טמאים מתוך כוונה להפריש תרומה מן הגידולים הטהורים שיצמחו, התרומה תהיה מותרת באכילה לכהנים כדין תרומה טהורה, מכיוון שלא היה שלב שבו הייתה תרומה טמאה.
<h3> כו</h3>
<b>שִׁבֹּלֶת שֶׁהָיְתָה בְּתוֹךְ הַכְּרִי וכו’</b>. בהלכה זו מדובר בשיבולת שלא הוציא ממנה את המוץ שלה ולא נתחייבה בתרומות ומעשרות, שהייתה בתוך ערמה של גרגרי תבואה בעת שנגמרה מלאכתם והתחייבו בתרומות ומעשרות, ולכן נתחייבה אף היא עמהם.
<b>וּמֵרַח הַכְּרִי</b>. דש את הערמה, החליקה וניקה ממנה את התבן, ובכך נגמרה מלאכתה ונתחייבה בתרומות ומעשרות (ראה הלכות מעשר ב,א, ג,א).
<b>שְׁתָלָהּ</b>. בעודה טבל.
<b>וְאַחַר כָּךְ קָרָא עָלֶיהָ שֵׁם וַעֲשָׂיָהּ תְּרוּמָה</b>. עבור הכרי שבו התמרחה.
<b>וְנַעֲשָׂת כְּפֵרוֹת שֶׁעֲדַיִן לֹא נִגְמְרוּ</b>. כפירות שלא נגמרה מלאכתם ונזרעו שלא ניתן לעשותם תרומה (ד”א).
<b>אִם תָּלַשׁ מִמֶּנָּה</b>. לאחר שעשאה תרומה.
<b>בְּמֵזִיד חַיָּב מִיתָה וכו’</b>. כדין אוכל תרומה (לעיל י,א).
<b>גָּחַן</b>. התכופף.
<b>בָּטְלָה דַּעְתּוֹ אֵצֶל כָּל אָדָם וכו’</b>. ואין חייבים על אכילת תרומה אלא על דבר שדרכו לאכול (ראה לעיל י,ב).
<b>וּמִן הַחֹמֶשׁ</b>. אבל משלם את הקרן כדין גזלן, אם כבר זכה כהן בתרומה.
<h3> כז</h3>
<b>שָׂדֶה שֶׁל גִּדּוּלֵי תְּרוּמָה חַיֶּבֶת בְּלֶקֶט שִׁכְחָה וּפֵאָה וכו'</b>. שהרי מעיקר הדין הפירות חולין גמורים.
<b>וַעֲנִיֵּי יִשְׂרָאֵל מוֹכְרִין וכו’</b>. מכיוון שגידולי תרומה אסורים באכילה לזרים הפתרון עבור ישראל ולוי שיש בידם מפירות אלו הוא למכרם לכהן.
<b>בִּדְמֵי תְּרוּמָה</b>. תרומה נמכרת בזול יותר מפירות חולין מפני שמותרת רק לכהנים.
<h3> כח</h3>
<b>הַחוֹבֵט גִּדּוּלִין אֵלּוּ</b>. במקלות כדי להפריד את הגרעינים מן הקש, ולא בדרך הרגילה על ידי דישה בבהמות.
<b>מְשֻׁבָּח</b>. שבאופן זה אין חשש שתאכל מהם הבהמה.
<b>תּוֹלֶה קְפִיפוֹת וכו’</b>. תולה סל עם אותו סוג יבול בצוואר הבהמה כדי שתאכל ממנו ולא מגידולי התרומה.
<b>נִמְצָא לֹא זוֹמֵם אֶת הַבְּהֵמָה וְלֹא מַאֲכִיל אֶת הַתְּרוּמָה</b>. בדרך זו הוא נמנע מאיסור של חסימת הבהמה בשעת הדישה (ראה הלכות שכירות יג,ב), וכן מהאכלתה דבר שאסור לו להאכילה.
<h2>פרק יב</h2>
<h3> א</h3>
<b>כִּשְׁאָר הַקֳּדָשִׁים</b>. ראה הלכות פסולי המוקדשין יח,יב.
<b>וְלֹא יָבִיא אוֹתָהּ לִידֵי טֻמְאָה</b>. לא יגרום לה לאפשרות להיטמא.
<b>וּמֻתָּר לְטַמֵּא תְּרוּמַת חוּצָה לָאָרֶץ בְּטֻמְאוֹת שֶׁל תּוֹרָה וכו’</b>. חכמים גזרו טומאה על האדם והכלים שבחוץ לארץ מחשש שנטמאו בטומאת מת (הלכות טומאת מת יא,א). ואף שתרומת חוצה לארץ טמאה בשל כך מדברי חכמים בלבד, מותר לטמאה אפילו בטומאה מהתורה מפני שכל חיובה הוא מדברי חכמים.
<b>נִדָּה קוֹצָה לָהּ חַלָּה בְּחוּצָה לָאָרֶץ</b>. נידה, שטומאתה מן התורה, יכולה להפריש חלה מעיסתה ואף על פי שמטמאת אותה (וחלה קרויה תרומה, הלכות ביכורים ה,יג), שחובת הפרשת חלה בחוץ לארץ מדברי חכמים (ראה שם ה,ה).
<b>שֶׁאֵינָהּ מֻזְהֶרֶת אֶלָּא לְאָכְלָהּ... כְּמוֹ שֶׁבֵּאַרְנוּ</b>. לעיל ז,ח (וראה גם הלכות ביכורים ה,י-יב).
<h3> ב</h3>
<b>וְתִשָּׂרֵף</b>. כדין תרומה טמאה, לעיל יא,א.
<b>וְיֵשׁ שָׁם סְפֵקוֹת שֶׁשּׂוֹרְפִין עֲלֵיהֶן אֶת הַתְּרוּמָה</b>. יש מקרים ששורפים תרומה אפילו כשהיא ספק טמאה.
<b>כְּמוֹ שֶׁיִּתְבָּאֵר בְּעִנְיַן טֻמְאָה וְטָהֳרָה</b>. ראה הלכות שאר אבות הטומאות יג,יג.
<h3> ג</h3>
<b>לֹא יְזִיזֶנָּה מִמְּקוֹמָהּ</b>. למקום שתהיה שמורה יותר או לחילופין למקום שבו תיאבד בקלות (ע”פ פה”מ תרומות ח,ח).
<b>וְלֹא יְגַלֶּנָּה</b>. באופן שתיאסר באכילה משום סכנת גילוי (תפא”י שם, וראה לקמן הי”ג).
<b>וְאֵין חוֹשְׁשִׁין שֶׁמָּא תֵּאָכֵל</b>. בזמן שמשהה אותה עד שתיטמא.
<h3> ד</h3>
<b>חָבִית</b>. של יין תרומה.
<b>בַּגַּת הָעֶלְיוֹנָה</b>. מקום דריכת הענבים, ומשם זורם היין לגת התחתונה שהיא בור האיסוף של התירוש.
<b>אִם יָכוֹל לְהַצִּיל מִמֶּנָּה רְבִיעִית בְּטָהֳרָה יַצִּיל</b>. ואינו רשאי לגעת ביין בידיים שאינן טהורות, או לאסוף אותו בכלים טמאים, על מנת להציל את יין החולין שבבור מהפסד.
<b>יַצִּיל בְּיָדָיו בְּלֹא נְטִילַת יָדַיִם וכו’</b>. מותר למנוע מיין התרומה להגיע לגת התחתונה גם אם יטמא אותו בכך, שהרי ממילא היין היה עתיד להיטמא מחמת הגת והתירו לטמאו בידיים כדי להציל את שאר היין מהפסד (רדב”ז, וראה הלכה הבאה).
<b>וְאַף עַל פִּי שֶׁהוּא מְטַמְּאָהּ כְּמוֹ שֶׁיִּתְבָּאֵר בְּעִנְיַן טְהָרוֹת</b>. שחכמים גזרו טומאה על כל מי שנוגע בתרומה ללא נטילת ידיים (הלכות שאר אבות הטומאות ח,ח).
<h3> ה</h3>
<b>בַּמֶּה דְּבָרִים אֲמוּרִים</b>. שהתירו לו להצילה ללא נטילת ידיו כשלא יכול להציל רביעית בטהרה.
<b>שֶׁהֲרֵי יִדָּמַע הַכֹּל וְיִפָּסֵד</b>. שיין התרומה הטמא לא יתבטל בחולין, ולכל התערובת לא יהיה כל שימוש.
<b>שֶׁהֲרֵי הִיא עוֹלָה בְּאֶחָד וּמֵאָה</b>. התרומה בטלה כשיש מאה חולין כנגדה (לקמן יג,א) וכל היין שבתערובת דינו כחולין טמא שניתן לשתותו.
<b>אוֹ שֶׁהָיְתָה חָבִית שֶׁל שֶׁמֶן תֵּרֵד וְתִטְמָא</b>. בשמן תרומה החמירו שלא להצילו בידיים, אפילו אם אין בחולין פי מאה לבטלו וכל התערובת תוגדר כשמן תרומה טמאה, מכיוון שלשמן תרומה טמאה יש שימוש בהדלקה.
<b>וְכֵן חָבִית שֶׁמֶן שֶׁנִּשְׁפְּכָה</b>. בפני עצמה, ואם לא יציל אותה תלך לאיבוד.
<b>מִפְּנֵי שֶׁהוּא בָּהוּל</b>. וחכמים הקלו במקרים מסוימים שבהם אדם בהול על ממונו (ראה הלכות שבת ו,כב; ובאו”ש פירש שהכוונה שהמצב בהול שאם לא יציל בטומאה יישפך הכול ולכן התירו כדי שיהיה אפשר להשתמש בתרומה לצורך הדלקה).
<h3> ו</h3>
<b>וְכִכָּרוֹת שֶׁל תְּרוּמָה</b>. כיכרות לחם שנעשו מתבואת תרומה.
<b>כְּדֵי שֶׁלֹּא יְטַמֵּא הַתְּרוּמָה בַּיָּדַיִם</b>. שאם נותן אותה בידיו לנכרי נטמאת מיד כשנוגע בה (שחכמים גזרו טומאה על הגויים — ראה הלכות מטמאי משכב ומושב ב,י) ונמצא שטימא את התרומה באופן ישיר.
<h3> ז</h3>
<b>הַתִּלְתָּן וְהַכַּרְשִׁנִּין שֶׁל תְּרוּמָה הוֹאִיל וְאֵינָן מַאֲכַל אָדָם</b>. אלא מאכל בהמה. אולם חייבים בתרומות ומעשרות, הואיל ונאכלים להרבה בני אדם במצבים שונים: התלתן בעודו ירק (לעיל ב,ח), והכרשינין בשעת דחק ורעבון (לעיל ב,ב).
<b>וְאֵינוֹ נִזְהָר אֶלָּא בְּעֵת שְׁרִיָּתָן בַּמַּיִם וכו’</b>. צריך להיזהר שהשרייה במים תהיה בטהרה שהרי המים מכשירים אותם לראשונה לקבל טומאה, וכשהוא שורה אותם ונוגע בהם בידיו, הרי הוא מכשירם ומטמאם בבת אחת, ועל זה הקפידו חכמים גם בתלתן וכרשינים (ראה פה"מ מעשר שני ב,ג).
<b>לְפִיכָךְ נוֹתְנִין תְּרוּמַת תִּלְתָּן וְכַרְשִׁנִּין לְכֹהֵן עַם הָאָרֶץ</b>. שהרי הסיבה שאין נותנים תרומה לכהן עם הארץ היא כדי שלא יטמאנה (לעיל ו,ב), ובמקרה זה אין צורך בכך.
<h3> ח</h3>
<b>אֵין מַפְקִידִין תְּרוּמָה אֵצֶל כֹּהֵן עַם הָאָרֶץ מִפְּנֵי שֶׁלִּבּוֹ גַּס בָּהּ</b>. יש חשש שלא ייזהר מלטמא אותה היות והוא רגיל לאכלה.
<b>בִּכְלִי חֶרֶשׂ הַמֻּקָּף צָמִיד פָּתִיל</b>. כלי שיש לו כיסוי צמוד ומהודק, שמגן על מה שבתוכו מקבלת טומאה (ראה הלכות טומאת מת ו,ג).
<b>וּבִלְבַד שֶׁלֹּא יִהְיוּ פֵּרוֹת מֻכְשָׁרִין</b>. שהוכשרו על ידי משקים לקבל טומאה.
<b>גְּזֵרָה שֶׁלֹּא תְּסִיטֵם אִשְׁתּוֹ נִדָּה</b>. שנידה מטמאת אפילו בהזזת הדבר ללא מגע ישיר ואפילו אם הוא מוקף צמיד פתיל (הלכות מטמאי משכב ומושב ח,ב-ג).
<h3> ט</h3>
<b>אֵין עוֹשִׂין לְעַם הָאָרֶץ וכו’</b>. אדם המקפיד על טומאה וטהרה שעובד בבית הבד (‘בדד’), לא יפריש לעם הארץ תרומה בטהרה, שמא יטמא אותה. אבל אם עם הארץ רוצה לשלם לו עבור כל התהליך של הפקת שמן מהזיתים, התירו לו לעשות זאת מפני שזוהי פרנסתו (‘כדי חייו’), ויעשה כל התלוי בו שהתרומה לא תיטמא על ידי שיניח אותה בכלי שאינו מקבל טומאה, ויזהיר את עם הארץ שייגע רק בכלי ולא בתרומה (ראה גם הלכות ביכורים ח,יב).
<b>הִזָּהֵר שֶׁמָּא תִּגַּע בַּתְּרוּמָה שֶׁלֹּא תַּחֲזֹר לְטִבְלָהּ</b>. אף שאין התרומה חוזרת לטבלה מחמת נגיעתו, מאיימים עליו בכך כדי שלא יגע ויטמא את התרומה (רדב”ז הלכות ביכורים שם). ויש מפרשים שאכן התרומה חוזרת לטבלה (שחכמים תיקנו שהפרשת התרומה על ידי הבדד מותנית בכך שעם הארץ לא יטמאה, חת”ס גיטין סב,א).
<h3> י</h3>
<b>יִשְׂרָאֵל שֶׁעוֹשֶׂה פֵּרוֹתָיו בְּטֻמְאָה</b>. שעוסק בפירותיו באופן שנטמאים.
<b>אֵין בּוֹצְרִין עִמּוֹ</b>. מכיוון שיטמא אחר כך את הענבים שיפרישו מהם תרומה, ואין לחזק ידי עוברי עברה.
<b>וְאֵין צָרִיךְ לוֹמַר שֶׁאֵין דּוֹרְכִין עִמּוֹ</b>. להפיק יין, שאז היין נטמא.
<b>אֲבָל מוֹלִיכִין עִמּוֹ חָבִיּוֹת לַגַּת וּמְבִיאִין מִן הַגַּת</b>. לאחר שכבר טימא את היין ונעשתה העברה אין בכך חיזוק ידי עוברי עברה (פה”מ עבודה זרה ד,ט; וראה הלכות ביכורים ח,יג).
<h3> יא</h3>
<b>סוֹחֲטָן וְעוֹשֶׂה אוֹתָן תְּרוּמָה</b>. והתרומה טהורה, אם עשה באופן המבואר בהמשך.
<b>וּסְחָטָן פָּחוֹת פָּחוֹת מִכַּבֵּיצָה הֲרֵי הַמַּשְׁקֶה הַיּוֹצֵא מֵהֶן מֻתָּר וכו'</b>. בעת הסחיטה נוגע הפרי במשקה ויכול לטמא אותו, אלא שאוכל טמא אינו מטמא אלא אם כן יש בו שיעור כביצה (ראה הלכות טומאת אוכלין ד,א), ולכן משקה שהופק מפירות טמאים ששיעורם פחות מכביצה, אינו נטמא מחמתם.
<b>לִנְסָכִים</b>. יין הניתן על המזבח.
<b>שֶׁהַמַּשְׁקֶה כְּאִלּוּ הוּא מֻפְקָד בְּתוֹךְ הָאֹכֶל</b>. ואינו נטמא כשנטמא האוכל.
<b>וְלֹא אָמְרוּ פָּחוֹת מִכַּבֵּיצָה אֶלָּא גְּזֵרָה שֶׁמָּא יַעֲשֶׂה יָתֵר מִכַּבֵּיצָה וְנִמְצָא הַמַּשְׁקֶה מִתְטַמֵּא בְּכַבֵּיצָה</b>. מעיקר הדין ניתן היה להתיר לסחוט גם פירות בשיעור מדויק של כביצה, שהרי המשקה שיוצא ממעט את הענבים משיעור ביצה וכבר אינם יכולים לטמאו, אלא שחכמים גזרו לסחוט רק פחות מכביצה כל פעם, שאם יתירו לו לסחוט כביצה יש חשש שיבוא לסחוט יותר מכביצה והמשקה שיצא בתחילה ייטמא מחמת הפרי.
<b>וְאִם הָיוּ פֵּרוֹת אֵלּוּ שְׁלִישִׁי לַטֻּמְאָה</b>. התנאי של סחיטת פחות מכביצה נאמר רק בפירות שהם שני לטומאה, דהיינו שנגעו בראשון לטומאה, מכיוון שבתרומה הנוגע בשני נטמא ונעשה שלישי לטומאה, אבל שלישי לטומאה אינו מטמא אוכל אחר.
<b>דּוֹרְכָן בַּגַּת וּבְבֵית הַבַּד</b>. ואין צורך לדרוך פחות פחות מכביצה.
<b>שֶׁאֵין שְׁלִישִׁי עוֹשֶׂה רְבִיעִי בִּתְרוּמָה</b>. תרומה שהיא שלישי לטומאה אינה מטמאת תרומה אחרת לעשותה רביעי לטומאה, ולכן פירות התרומה אינם מטמאים את המשקה היוצא מהם.
<b>כְּמוֹ שֶׁיִּתְבָּאֵר בְּעִנְיַן טְהָרוֹת</b>. ראה הלכות שאר אבות הטומאות יא,ג.
<h3> יב</h3>
<b>לְבֵין הָעֵצִים</b>. המיועדים להבערה.
<b>וְאַחַר כָּךְ יַסִּיק בָּהֶן תַּנּוּר וְכִירַיִם</b>. כדין תרומה טמאה.
<b>קוֹבְרִין אוֹתָן</b>. שלא יבואו בהם לידי תקלה.
<h3> יג</h3>
<b>שֶׁנִּתְגַּלָּה</b>. נותר גלוי ללא כיסוי והשגחה.
<b>הוֹאִיל וְאָסוּר בִּשְׁתִיָּה</b>. מפני הסכנה שמא שתה ממנו נחש ארסי וכדומה והטיל בו ארס (לפרטי דיני גילוי ראה הלכות רוצח יא,ה-טז).
<b>מִפְּנֵי סַכָּנַת נְפָשׁוֹת</b>. שמא נאכלו על ידי בעל חיים שהשאיר שם ארס (שם יב,ב).
<h3> יד</h3>
<b>הֲרֵי זוֹ תִּשָּׂרֵף</b>. בגלל המים המעורבים בה (ראה גם שם יא,טז).
<h3> טו</h3>
<b>שֶׁהֲרֵי הֵן שֶׁל בְּעָלִים לִתְּנָן לְכָל כֹּהֵן שֶׁיִּרְצֶה</b>. זכות הבחירה למי לתת את התרומה שמורה לבעלים.
<b>וְאִישׁ אֶת קֳדָשָׁיו לוֹ יִהְיוּ</b>. לבעלים יש בעלות מסוימת על קדשיהם, ותרומה היא בכלל קדשים.
<b>וְטוֹבַת הֲנָיָה</b>. הטובה שיכול לקבל עבור נתינת התרומה לכהן מסוים.
<b>אֵינָהּ מָמוֹן</b>. אינה נחשבת לממון ממשי הניתן לתביעה (ראה גם הלכות גנבה ב,ה והלכות אישות ה,ו).
<h3> טז</h3>
<b>שֶׁמָּאאֲחֵרִים הִנִּיחוּם שָׁם עַד שֶׁיִּטְּלוּם</b>. ולפני שהספיקו לקחתם נתנו הבעלים את הפירות לכהן עם מה שהוטמן בהם.
<h3> יז</h3>
<b>אֵין יִשְׂרָאֵל חַיָּבִין לְהִטַּפֵּל בַּתְּרוּמָה וּלְהָבִיא אוֹתָהּ וכו’</b>. שאין זה חלק מחובת הנתינה.
<b>וְיִטֹּל שְׂכַר הֲבָאָתָהּ מִכֹּהֵן</b>. מהכהן שנותן לו את התרומה, מכיוון שאינו חייב מעיקר הדין לטפל בה.
<b>הֲרֵי זֶה חִלּוּל הַשֵּׁם</b>. מפני שהתרומה היא קודש ויש לנהוג בה בכבוד.
<h3> יח</h3>
<b>לְסַיֵּעַ בְּבֵית הַגְּרָנוֹת כְּדֵי לִטֹּל מַתְּנוֹתֵיהֶן</b>. לסייע בעבודת הגורן כדי שבעל היבול ייתן להם את התרומות והמעשר.
<h3> יט</h3>
<b>יָצָא יְדֵי נְתִינָה</b>. מכיוון שמתנה על מנת להחזיר נחשבת למתנה (ראה למשל הלכות ביכורים יא,ח).
<b>מִפְּנֵי שֶׁנִּרְאֶה כִּמְסַיֵּעַ בְּבֵית הַגְּרָנוֹת</b>. שהכהן עוזר לבעל הפירות להיפטר מנתינה ובכך מסייע לו.
<b>הַמָּקוֹם</b>. הקדוש ברוך הוא.
<h3> כ</h3>
<b>לְשׁוֹמֵר גִּתּוֹ</b>. הכהן.
<b>בְּכוֹר</b>. בכור בהמה, שניתן לכהן (הלכות בכורות א,א-ב).
<b>מַתָּנוֹת</b>. זרוע, לחיים וקיבה הניתנות לכהן משחיטת בהמה טהורה (הלכות ביכורים ט,א).
<b>אֶלָּא אִם כֵּן נָתַן לָהֶם שְׂכַר שְׁמִירָתָן תְּחִלָּה</b>. ובאופן זה הנתינה אינה חלק מהשכר.
<h3> כא</h3>
<b>בַּמֶּה דְּבָרִים אֲמוּרִים וכו’</b>. רק כשהבעלים התכוונו לתת את המתנה בחינם לאחד משני כהנים או לוויים יש היתר לקבל תשלום מאדם אחר בכדי לתת לאחד מהם.
<b>בְּטוֹבַת הֲנָיָה</b>. בעבור תמורה כלשהי.
<b>הֲרֵי זֶה אָסוּר</b>. מכיוון שזה נראה כמכירה האסורה בתרומות כמפורט בסמוך.
<b>אַף עַל פִּי וכו’</b>. למרות שאינו מוכר תרומה שלו לכהן אלא קונה מכהן תרומה השייכת לו ומוכר אותה לכהן אחר.
<h3> כב</h3>
<b>אוֹ מַאֲכִילִין אוֹתָהּ</b>. לבני ביתם, כגון כהן ערל וטמא, שאסורים בתרומה אבל בני ביתם מותרים בה מכוחו (לעיל ז,יב).
<b>וְהַקָּטָן שֶׁיֵּשׁ בּוֹ דַּעַת לִפְרֹשׂ חֵיקוֹ</b>. שיודע לפרוס את כנפי בגדו, שיהיו ככלי קיבול לפירות. ואף על פי שמבחינה מעשית מסוגל לקבל תרומה ולשמרה, אין חולקים לו בבית הגרנות.
<b>מִפְּנֵי שֶׁאֵין בָּאֵלּוּ דַּעַת... מִפְּנֵי שֶׁהֵן בְּרִיָּה בִּפְנֵי עַצְמָהּ</b>. שיש בכך זלזול בקדשים כשנותנים להם בפרסום (מאירי יבמות צט,ב).
<b>וְהָעֶבֶד... וְיָעִידוּ עָלָיו שֶׁהוּא כֹּהֵן</b>. ראה הלכות איסורי ביאה כ,יא.
<b>וְהָאִשָּׁה</b>. אשת כהן שאוכלת מכוח בעלה.
<b>שֶׁמָּא תִּתְגָּרֵשׁ</b>. ולא ידעו זאת, ותיטול בחזקת שהיא אשת כהן.
<b>וּמִפְּנֵי הַיִּחוּד</b>. גם אם ידוע שהיא נשואה עדיין לכהן, אין לתת לאישה מחשש לאיסור ייחוד, מכיוון שהגרנות מצויים מחוץ לעיר.
<b>וְהַנּוֹשֵׂא אִשָּׁה שֶׁאֵינָהּ הוֹגֶנֶת לוֹ</b>. כגון כהן שנשא גרושה.
<b>וְכֻלָּן מְשַׁלְּחִין לָהֶן לְבָתֵּיהֶן</b>. תרומה, שאז חששות אלו אינם קיימים.
<b>וְחוֹלְקִין לָהֶן בִּשְׁאָר קָדְשֵׁי הַגְּבוּל וּמְשַׁלְּחִין לָהֶן לְבָתֵּיהֶן</b>. נותנים להם קדשים שניתנים לכהן מחוץ למקדש כגון חלה, ושולחים להם לביתם כמו בתרומה.
<b>חוּץ מִן הַנּוֹשֵׂא אִשָּׁה שֶׁאֵינָהּ הוֹגֶנֶת</b>. משום קנס.
<b>וְהַטָּמֵא וְהֶעָרֵל</b>. שאין ראויים לאכול את התרומה. ואף שראויים להאכיל לבני ביתם לא שולחים להם מכיוון שאינם ראויים לאכול בעצמם (ד”א).
<h2>פרק יג</h2>
<h3> א</h3>
<b>עוֹלָה</b>. בטלה, נעשית מותרת.
<b>מַפְרִישׁ מִן הַכֹּל סְאָה אַחַת וְנוֹתְנָהּ לַכֹּהֵן</b>. מכיוון שיש בתערובת סאה תרומה השייכת לכהן.
<b>כְּגוֹן תְּרוּמַת הַכְּלֵיסִין וכו'</b>. ראה לעיל ג,ג, וראה גם הלכות מאכלות אסורות טו,טו.
<h3> ב</h3>
<b>נַעֲשָׂה הַכֹּל מְדֻמָּע</b>. לכל התערובת יש דין תרומה לעניין דין אכילתה ושמירת טהרתה. והביטוי ‘מדומע’ נובע מכך שתרומה נקראת בתורה גם ‘דמע’ (שמות כב,כח, פה”מ דמאי א,ג).
<b>וְיִמָּכֵר הַכֹּל לַכֹּהֲנִים בִּדְמֵי תְּרוּמָה חוּץ מִדְּמֵי אוֹתָהּ סְאָה</b>. שהתערובת שייכת בעיקרה לבעלים, אלא שיש לנהוג בה כתרומה, ולכן מוכרה לכהנים מלבד דמי הסאה שהייתה שייכת לכהנים עוד לפני שהתערבה. ומוכר להם את הפירות בשווי נמוך מפירות חולין (‘דמי תרומה’) מכיוון שנאכלים רק לכהנים וצריכים להיאכל בטהרה.
<b>בְּשֶׁנִּתְעָרֵב מִין בְּמִינוֹ</b>. ולא ניתן לזהות את טעם התרומה.
<b>אֲבָל נִתְעָרֵב מִין בְּשֶׁאֵינוֹ מִינוֹ בְּנוֹתֵן טַעַם</b>. הביטול אינו תלוי בכמויות אלא בשאלה אם התרומה נתנה טעם בתערובת (ראה הלכות מאכלות אסורות טו,א-ו ובביאור שם).
<b>הַכֹּל מֻתָּר לְזָרִים</b>. מכיוון שהתרומה בטלה, וגם אינו צריך להרים את הסאה שנפלה מכיוון שטעמה בטל ובנוסף לכך לא ניתן להעלות כעין מה שנפל שהרי התערבה בדבר שאינו מינה בתערובת (ערוה”ש פו,ד).
<h3> ג</h3>
<b>וְהִגְבִּיהַּ סְאָה מִן הַכֹּל</b>. כדי לתת אותה לכהן, כדלעיל ה”א.
<b>אֵינָהּ מְדַמַּעַת אֶלָּא לְפִי חֶשְׁבּוֹן</b>. אף שהגביה אותה כדי לתת אותה לכהן אין לה דין תרומה מכיוון שהיא מעורבת בחולין, ומתייחסים רק לחלק היחסי של התרומה בחולין, ולכן די שיהיה בחולין שאליהם נפלה פי מאה מאותו חלק יחסי של התרומה שבסאה (אמנם חלק החולין שבסאה עצמה אינו מצטרף אף שיש בו מאה לבטלה, ערוה”ש פו,יא).
<b>וְנִדְמַע הַכֹּל</b>. שעשירית מהתערובת תרומה, ובכל סאה שמוציא מהתערובת עשירית ממנה תרומה.
<b>פָּחוֹת מֵעֶשֶׂר סְאִין</b>. מהתערובת הראשונה.
<b>אֵינָן מְדַמְּעוֹת</b>. אם לפי החשבון יש בחולין שאליהם נפלו יותר מפי מאה מהתרומה.
<h3> ד</h3>
<b>לְהִבָּלֵל</b>. להתערבב לגמרי.
<b>וְאִם רֹב מִן הַחֻלִּין הֲרֵי הוּא כַּחֻלִּין וְאֵינוֹ מְדַמֵּעַ אַף עַל פִּי שֶׁהַכֹּל אָסוּר לְזָרִים</b>. אף שהתערובת הראשונה אסורה לזרים מפני שאין בה מאה כנגד התרומה, מכל מקום אם יש בה רוב חולין ונפל ממנה למקום אחר, אינה אוסרת את הפירות שנפלה לתוכם.
<h3> ה</h3>
<b>הִגְבִּיהָהּ</b>. הגביה סאה מהתערובת כדי לתת אותה לכהן.
<b>הֲרֵי הַחֻלִּין מֻתָּרִין עַד שֶׁתִּרְבֶּה תְּרוּמָה עַל הַחֻלִּין</b>. שמעיקר הדין מין במינו בטל ברוב, וחכמים הצריכו ביטול במאה. וכאן שהסאין של התרומה לא נפלו בבת אחת, הקלו חכמים שכל סאה שנופלת בנפרד בטלה ואינן מצטרפות לאסור את החולין.
<h3> ו</h3>
<b>אִם יָדַע בָּרִאשׁוֹנָה</b>. ידע שנפלה.
<b>לֹא נִדְמְעוּ</b>. הידיעה מפרידה בין הנפילות וכל סאה שנפלה בטלה אף על פי שלא הגביה סאה בין הנפילות כדי לתת אותה לכהן.
<b>וְהָיָה לָהּ לַעֲלוֹת</b>. מכיוון שהיה דרך לבטלה מתייחסים אליה כאילו בטלה.
<h3> ז</h3>
<b>אֵין פְּסֹלֶת שֶׁל תְּרוּמָה מִצְטָרֶפֶת... אֲבָל פְּסֹלֶת וכו’</b>. הפסולת מצטרפת לאוכל להקל ולא להחמיר: מצד אחד אינה נחשבת כאוכל ולכן אינה צריכה ביטול, ומצד שני היא נחשבת חלק מהכמות של החולין ויכולה לסייע לבטל את התרומה.
<b>חִטִּים יָפוֹת</b>. שיש בהן מעט פסולת ביחס לקמח.
<b>שֶׁהַמֻּרְסָן</b>. הפסולת הגסה של התבואה.
<b>שֶׁהֲרֵי הוֹתִירוּ הַחֻלִּין וּפָחֲתָה הַתְּרוּמָה</b>. התרבו החולין באופן יחסי, משום ריבוי הפסולת המעורבת בהם.
<h3> ח</h3>
<b>לְמֵאָה לֻגִּין עֲכוּרִין</b>. שמעורבים בהם שמרים.
<b>אֵין מוֹצִיאִין שְׁמָרִים שֶׁבָּהֶן אֶלָּא מַעֲלִין אֶת הַלֹּג</b>. אין מפחיתים את השמרים מכמות יין החולין אלא מחשבים אותם עמו, ואם יש מאה חולין עכורים כנגד הלוג הצלול הוא בטל בהם.
<b>וְכֵן אִם נָפַל לֹג עָכוּר לְמֵאָה לֻגִּין צְלוּלִין אֵין מוֹצִיאִין שְׁמָרִים שֶׁבּוֹ</b>. אין מפחיתים את השמרים מכמות התרומה וצריך מאה לוגים חולין לבטלו, שאינם נחשבים כפסולת שבתרומה שאינה מצטרפת (כדלעיל ה”ז) משום שדרך לשתותם עם היין ונוצרו מגוף היין (רדב”ז).
<h3> ט</h3>
<b>שֶׁאֵין הַמַּיִם מַעֲלֶה אֶת הַיַּיִן</b>. שאינם מצטרפים להיחשב כיין ולבטל את הלוג כאילו היו מאה של יין. וראה בהשגת הראב”ד שכתב שהמים אמנם מבטלים יין בנותן טעם, אלא שכאן אין היין והמים מצטרפים לבטל משום ששיעוריהם לביטול אינם שווים (שיין ביין בטל במאה מכיוון שזה מין במינו ואילו מים מבטלים יין כשאינו נותן בהם טעם ולכן מים אינם מצטרפים לבטל במאה). והמפרשים כתבו שאף הרמב”ם מסכים לכך (וראה לקמן טו,יז).
<h3> י</h3>
<b>עַד שֶׁהוֹתִירוּ עַל מֵאָה</b>. שיש בתערובת יותר ממאה חולין ביחס לכמות התרומה.
<b>הֲרֵי הַכֹּל מְדֻמָּע שֶׁאֵין מְבַטְּלִין אִסּוּרֵי תּוֹרָה לְכַתְּחִלָּה</b>. וחכמים קנסו שאם עבר וביטל אינו בטל (ראה הלכות מאכלות אסורות טו,כה).
<h3> יא</h3>
<b>תְּרוּמַת חוּצָה לָאָרֶץ</b>. שהחובה להפרישה הוא מדרבנן (לעיל א,ו).
<b>מֻתָּר לְבַטֵּל אוֹתָהּ בְּרֹב</b>. בתרומת חוץ לארץ הקלו שמותר לבטלה לכתחילה, ובנוסף לכך הקלו שבטלה ברוב ואין צריך ביטול במאה.
<b>וְאוֹכֵל אוֹתָהּ בִּימֵי טֻמְאָתוֹ</b>. מאחר שהתרומה בטלה רשאי הכהן לאכלה בטומאה.
<b>וְלֹא עוֹד אֶלָּא אִם הָיָה לוֹ יַיִן וכו’</b>. חכמים הקלו עוד, שניתן להוסיף לשני לוגין חולין שני לוגין תרומה זה אחר זה, וכן להוסיף לוג נוסף של תרומה לאחר הוצאת לוג אחד מהתערובת, אף שכעת הרוב יהיה תרומה. ביטול באופן זה מבוסס על העיקרון שכל לוג של תרומה שנופל בטל ברוב ואינו מצטרף למה שנפל בתחילה (‘קמא קמא בטיל’). ויחד עם זאת, לא התירו לערב שלשה לוגים נפרדים זה אחר זה ללא הוצאת לוג ביניהם, כדי שלא ליצור רוב מובהק של תרומה  (ריק”ו).
<h3> יב</h3>
<b>הַזּוֹרֵעַ תְּרוּמָה בְּצַד הַחֻלִּין</b>. והגדל מהתרומה הוא ‘גידולי תרומה’ שחכמים קנסו לאסרם באכילה לזרים (לעיל יא,כא).
<b>לִגְנָה</b>. חלקת אדמה זרועה (פה”מ תרומות ה,ט).
<b>בְּדָבָר שֶׁזַּרְעוֹ כָּלֶה בַּקַּרְקַע</b>. כגון בתבואה, שזרע התרומה עצמו נרקב באדמה, וצמח חדש לגמרי צומח במקומו.
<b>אֲבָל דָּבָר שֶׁאֵין זַרְעוֹ נִפְסָד בָּאָרֶץ</b>. כגון בצלים וכיוצא בהם, שהבצל של התרומה נשאר בקרקע, ומוציא עלים בכל שנה.
<b>הַכֹּל מְדֻמָּע</b>. שכשזרעו אינו כלה כל צמח נחשב כעומד בפני עצמו ואין כאן תערובת (פה”מ שם).
<b>וְלֹא יִתְלֹשׁ לְכַתְּחִלָּה</b>. שאין מבטלים איסור לכתחילה (לעיל ה”י).
<h3> יג</h3>
<b>קֻפּוֹת</b>. סלים.
<b>הַגִּדּוּלִין חֻלִּין לְכָל דָּבָר</b>. שהקלו בספק גידולי תרומה.
<b>וְהַשְּׁנִיָּה נוֹהֵג בָּהּ כִּתְרוּמָה</b>. מספק.
<b>לְמָקוֹם אַחֵר</b>. שיש בו חולין.
<b>אֵינָהּ מְדַמַּעַת</b>. שכל אחת מהן היא ספק תרומה, ומכיוון שנפלו למקומות שונים, כל תערובת עומדת בפני עצמה ומותרת מספק שמא התרומה נפלה לשנייה.
<b>נָפְלוּ שְׁתֵּיהֶן לְמָקוֹם אֶחָד</b>. שאז ודאי שהתערבה תרומה באותו מקום וכל הספק הוא באיזו קופה התרומה.
<b>מְדַמְּעוֹת כַּקְּטַנָּה שֶׁבִּשְׁתֵּיהֶן</b>. צריך מאה כנגד הכמות שהייתה בקופה הקטנה.
<b>הַגִּדּוּלִין חֻלִּין</b>. כדין תערובת של גידולי תרומה וגידולי חולין.
<b>וּבְדָבָר שֶׁאֵין זַרְעוֹ כָּלֶה הַגִּדּוּלִין מְדֻמָּע</b>. שהגידולים אינם נחשבים כמעורבים וכל יבול הוא ספק גידולי תרומה ספק גידולי חולין.
<b>הַגִּדּוּלִין חֻלִּין</b>. שכל יבול עומד בפני עצמו.
<b>שֶׁאֵין תָּלוּשׁ וּמְחֻבָּר נַעֲשִׂין הוֹכַח זֶה לָזֶה</b>. מכיוון שאחד תלוש ואחד מחובר אין מתייחסים אליהם כתערובת של גידולי חולין וגידולי תרומה, אלא כל יבול בספק בפני עצמו אם הוא גידולי חולין או גידולי תרומה ומותר.
<h3> יד</h3>
<b>שֶׁאֲנִי אוֹמֵר וכו’</b>. חכמים הקלו במקרה זה לתלות ולסמוך על כך שאולי החולין נפלו לחולין והתרומה לתרומה.
<b>וְאַף עַל פִּי שֶׁלֹּא רַבּוּ חֻלִּין עַל הַתְּרוּמָה</b>. היתר זה הוא גם במקרה שאין אפשרות להסתמך על ביטול ברוב.
<b>עַד שֶׁיִּרְבּוּ חֻלִּין עַל הַתְּרוּמָה</b>. שמן התורה התרומה בטלה ברוב.
<h3> טו</h3>
<b>סְאָה תְּרוּמָה</b>. שהפריש מכרי אחד.
<b>שֶׁנָּפְלָה לְתוֹךְ הַכְּרִי</b>. כרי אחר של טבל החייב בתרומה.
<b>וְאָמַר תְּרוּמַת הַכְּרִי הַזֶּה בְּתוֹכוֹ</b>. קרא שם על התרומה אבל לא הגדיר את מקומה.
<b>בַּמָּקוֹם שֶׁנָּפְלָה אוֹתָהּ סְאָה שָׁם נִסְתַּיְּמָה תְּרוּמַת הַכְּרִי</b>. מכיוון שלא ציין את מקום ההפרשה של התרומה, מניחים שכוונתו שתהיה בסמוך לתרומה שכבר נפלה לכרי (ערוה”ש פז,כט-ל).
<b>וְנִדְמַע הַכֹּל בַּתְּרוּמָה שֶׁנָּפְלָה וּבִתְרוּמַת הַכְּרִי</b>. וצריך מאה חולין בערמה כנגד שתיהן כדי לבטלן.
<b>אָמַר תְּרוּמַת הַכְּרִי בִּצְפוֹנוֹ</b>. אם ציין שמקום התרומה בצפון הערמה, ולא הבדיל אותה משאר הערמה.
<b>חוֹלְקִין אוֹתוֹ לִשְׁנַיִם וכו’</b>. יש שהסבירו שהכוונה שחולקים את הכרי לארבעה רבעים, והרבע הצפוני הוא המכונה כאן ‘צפון צפונו’ (מרכה”מ, וכך משמע מן התוספתא ד,ט, ששם נאמר “עושה אותו כמין כי” והכוונה לאות היוונית X). ויש שפירשו שחולקים את המחצית הצפונית לצפונית ודרומית, והקצה הצפוני הוא ‘צפון צפונו’ (מנחת ביכורים על התוספתא שם, וראה גם הגהת הגר”א).
<b>הוּא הַמְדֻמָּע</b>. מהתרומה שהפריש, ושאר הערמה חולין.
<h3> טז</h3>
<b>כְּרָיִים</b>. ערמות.
<b>בְּאֶחָד מֵהֶן</b>. ולא ציין באיזה מהם.
<b>הֲרֵי שְׁנֵיהֶן מְדֻמָּעִין</b>. ויש להתייחס לכל אחת מהן כמדומעת מחמת שתי התרומות.
<b>וְאֵין יָדוּעַ אֵי זוֹ הִיא</b>. הכרי מותר וכל סאה היא ספק תרומה ספק טבל.
<b>וְאֵין יָדוּעַ אֵי זֶה הוּא הַמְתֻקָּן מִן הַטֶּבֶל</b>. וכל אחת מהן היא ספק חולין ספק טבל.
<h2>פרק יד</h2>
<h3> א</h3>
<b>חֲמִשִּׁים תְּאֵנוֹת שְׁחוֹרוֹת וַחֲמִשִּׁים לְבָנוֹת</b>. במקום אחד.
<b>וְהַלְּבָנוֹת מְדֻמָּעוֹת</b>. מכיוון שאין בהן מאה כדי לבטל את התרומה, ויש להתייחס לכולן כתרומה.
<b>עוֹלָה בְּאֶחָד וּמֵאָה מִן הַכֹּל</b>. כל מאה התאנים מצטרפות לבטלה.
<b>הֲרֵי כֻּלָּן מְדֻמָּע</b>. מכיוון שידע איזו נפלה, היא מדמעת מיד את אלו שכמותה, ויש לפניו שתי קבוצות תאנים שאחת מהן מדומעת. והשכחה שלאחר מכן אינה משנה מצב זה, ושתיהן נאסרות מחמת הספק.
<h3> ב</h3>
<b>וְכֵן עִגּוּלֵי דְּבֵלָה וּמַלְבֵּנִים שֶׁל דְּבֵלָה</b>. תאנים שהודבקו זו לזו בצורת עיגול או מלבן.
<b>הֲרֵי הֵן מַעֲלִין בֵּין בְּמִנְיָן בֵּין בְּמִשְׁקָל וכו’</b>. חכמים הקלו במקרה זה שניתן להניח שנפל עיגול קטן, ובין אם יש מאה עיגולים כנגדו, ובין אם יש בהם משקל פי מאה ממנו, אף שאין מאה עיגולים — בטל העיגול.
<b>הֲרֵינִי אוֹמֵר קָטָן נָפַל וּמַגְבִּיהַּ אֶחָד קָטָן</b>. ואינו חייב לתת לכהן עיגול גדול מכיוון שלא ידוע איזה נפל ואין מוציאים ממון מספק.
<b>נָפַל עִגּוּל לְתוֹךְ אַרְבָּעִים עִגּוּל... הֲרֵינִי אוֹמֵר קָטָן נָפַל וכו'</b>. אף שיש רק ארבעים עיגולים בתערובת, העיגולים מעלים את עיגול התרומה מפני שיש בהם מאה כנגד משקלו.
<b>רְטָלִין</b>. מידת משקל, והיא זהה לליטרא הנזכרת בסמוך (פה”מ תרומות ד,י).
<h3> ג</h3>
<b>וְהַקֶּמַח וְהַסֹּלֶת אֵינָן מִצְטָרְפִין</b>. אף ששניהם עשויים מחיטה אינם נחשבים כדבר אחד, אלא כתאנים שחורות ולבנות, לעניין העלאת תרומה (ראה ערוה”ש פח,ח).
<h3> ד</h3>
<b>הַמְּגוּרָה</b>. מחסן תבואה, אוצר.
<b>עִם מְעַט מִן הַחֻלִּין שֶׁנָּפְלָה עֲלֵיהֶן</b>. כדי לוודא שנטל את כל התרומה.
<b>כְּמִי שֶׁמְּאַסֵּף חִטִּין מֵעַל גַּבֵּי שְׂעוֹרִין</b>. שמאסף מעט שעורים אגב החיטים.
<h3> ה</h3>
<b>מְגֵרוֹת</b>. צורת ריבוי של מגורה (ויש גורסים: “מְגוּרוֹת”, ושתי הצורות מתחלפות).
<b>לְפִי שֶׁקָּרוֹב הַדָּבָר לְקַבֵּץ שְׁתֵּיהֶן בְּבַיִת אֶחָד</b>. רגילים לטלטלן ולערבן מכיוון שהן קטנות.
<h3> ו</h3>
<b>וְכֵיצַד מַעֲלֶה סְאָה שֶׁנָּפְלָה</b>. במקרה שהקופות או המגורות מצטרפות לבטלה וצריך לתת סאה לכהן.
<b>מֵאַחַת מִשְּׁתֵּיהֶן</b>. את כל הכמות שנפלה.
<b>כַּדִּין מְלֵאִים תְּאֵנִים שֶׁל חֻלִּין שֶׁדָּרַס וכו’</b>. שיטח תאנים של תרומה בפי אחד הכדים ואינו יודע באיזה.
<b>וּמוֹכְרָהּ לְכֹהֵן חוּץ מִדְּמֵי אוֹתָהּ לִיטְרָא</b>. וכך מעלה את התרומה שנפלה.
<b>הַפֻּמִּין כֻּלָּן מְדֻמָּע</b>. בתאנים שבפי כל החביות יש לנהוג כתרומה.
<b>וְהַשּׁוּלַיִם</b>. מה שבתחתית הכדים.
<h3> ז</h3>
<b>עַל פִּי כַּוֶּרֶת אוֹ עַל פִּי עִגּוּל</b>. ודרס גם חולין על פי כוורות (סלים) ועיגולים אחרים.
<b>עִגּוּל</b>. כלי שבו דוחסים תאנים בכדי ליצור גוש תאנים עגול.
<b>וְאֵין יָדוּעַ אֵי זֶה הוּא</b>. לא ידוע היכן בדיוק דרס אותה.
<b>דְּרָסָהּ</b>. את הליטרה של התרומה.
<b>עַל פִּי עִגּוּל</b>. ויש שם כמה עיגולים ועכשיו אחד מהם מדומע.
<b>רוֹאִין אוֹתָן כְּאִלּוּ הֵן פְּרוּדוֹת</b>. היות ולא ידוע היכן בדיוק מצויה הליטרה בפי העיגול, לא מתייחסים רק לתאנים שבפומים (כבהלכה הקודמת), אלא כל התאנים נמדדות לעניין הביטול (ראה כס”מ ומרכה”מ).
<b>שֶׁסְּפֵק הַתְּרוּמָה בָּטֵל בְּרֹב הַחֻלִּין</b>. בכל עיגול יש ספק אם התרומה בתוכו, ולכן צריך שיהיה בו רוב חולין בפני עצמו.
<h3> ח</h3>
<b>וַדָּיָהּ</b>. כשידוע שיש תרומה בתערובת.
<b>וּסְפֵקָהּ</b>. כשיש ספק אם נשארה בתערובת כמבואר בהמשך.
<b>וְאֵין לָהּ הֶתֵּר אֶלָּא בְּרֹב</b>. שירבה על התערובת ותתבטל במאה שהוא הרוב הדרוש לביטול תרומה (כמבואר בהלכה הבאה).
<b>וְאִם הָיְתָה בְּיָתֵר מֵחֲמִשִּׁים אֵינָהּ צְרִיכָה רֹב</b>. כמבואר בהלכה הבאה.
<b>כְּמוֹ שֶׁבֵּאַרְנוּ</b>. לעיל יג,ב.
<h3> ט</h3>
<b>נָפְלָה אַחַת לַחֲמִשִּׁים וְאָבְדָה אַחַת מִן הַכֹּל</b>. זהו המקרה השני הנזכר בהלכה הקודמת (“ספקה אוסר בחמישים”) שבו נפלה תאנת תרומה לחמישים תאנים של חולין ונפלה מתערובת זו תאנה אחת.
<b>הֲרֵי אֵלּוּ אֲסוּרוֹת</b>. שמא תאנת התרומה נמצאת בחמישים שנותרו.
<b>וְיוֹסִיף עֲלֵיהֶן חֲמִשִּׁים תְּאֵנִים וְאַחַת</b>. ויהיו בתערובת מאה ואחת תאנים, ואף שאין מבטלים איסור (לעיל יג,י) כאן התירו מפני שספק אם יש כאן תרומה.
<b>וְאִם נָפְלָה אַחַת שֶׁל תְּרוּמָה לְתוֹךְ אַחַת וַחֲמִשִּׁים</b>. כאן מפורט המקרה השלישי “ואם הייתה ביתר מחמישים”.
<b>הֻתְּרוּ הַשְּׁאָר לְזָרִים</b>. שספק תרומה בטל בחמישים ואחת, שאנו מתייחסים לתערובת כאילו יש בה תאנה שהיא ספק תרומה, וכמו שתרומה ודאי בטלה במאה ואחד כך ספק תרומה בטלה בחצי מכך ומשום כך די בכך שיישארו בתערובת חמישים ואחת תאנים כדי לבטלה (ערוה”ש פח,כב).
<h3> י</h3>
<b>שֶׁלֹּא נִטְּלָה תְּרוּמָתוֹ</b>. תרומת מעשר, שצריך הלוי לתת לכהן מן המעשר.
<b>יִקְרָא שֵׁם לִתְרוּמַת מַעֲשֵׂר וכו’</b>. יפריש תרומת מעשר בדיבור, אבל לא יפרישנה במעשה מחשש שייטול מהתרומה הגדולה. ועכשיו הפירות חולין אלא שמעורב בהם תרומה ותרומת מעשר, ולכן ימכור הכול לכהנים וישלמו לו רק על החולין שבתערובת.
<b>הֲרֵי אֵלּוּ יִפָּדוּ</b>. והפירות נעשים חולין חוץ מהתרומה שנפלה.
<h3> יא</h3>
<b>סְאָה תְּרוּמָה טְמֵאָה שֶׁנָּפְלָה לְפָחוֹת מִמֵּאָה וכו’</b>. ומכיוון שלא בטלה במאה, כל התערובת אסורה באכילה כדין תרומה טמאה.
<b>עַד שֶׁיֵּרָקְבוּ</b>. ואז יכול להשליכם.
<b>אֶלָּא יַדְלִיק הַכֹּל</b>. ישרוף אותם מיד ולא יניחם עד שיירקבו.
<b>כְּדֶרֶךְ שֶׁמַּדְלִיקִין תְּרוּמָה טְמֵאָה</b>. לעיל יב,יב.
<h3> יב</h3>
<b>שֶׁנָּפְלָה לְפָחוֹת מִמֵּאָה חֻלִּין טְמֵאִין</b>. ואין התרומה נטמאת מכך שהיא התערבה, שאין אוכל מקבל טומאה אלא אם כן נרטב במים או באחד מהמשקים המכשירים לקבל טומאה (ראה הלכות טומאת אוכלין א,א-ב).
<b>וְהַכֹּהֵן אוֹכֵל מְדֻמָּע זֶה קְלָיוֹת</b>. החולין הטמאים מותרים באכילה וכן התרומה הטהורה, אך צריך לדאוג לכך שהתרומה תיאכל בלא שתיטמא, ולכן קולה את התערובת או אופה אותה בלי משקה, ואוכלה כך.
<b>בְּמֵי פֵּרוֹת שֶׁאֵינָן מַכְשִׁירִין</b>. לקבלת טומאה.
<b>אוֹ יָלוּשׁ מְדֻמָּע זֶה פָּחוֹת פָּחוֹת מִכַּבֵּיצָה</b>. אם רוצה ללוש אותה במים, יכול לקחת כל פעם כמות של פחות מכביצה מהתערובת וללוש אותה בפני עצמה, או לערבה בעיסה טהורה אחרת, שבמקרים אלו החלק של החולין הטמאים בתערובת פחות מכביצה, ואינו יכול לטמא את התרומה.
<b>שֶׁאֵין אֹכֶל טָמֵא מְטַמֵּא וכו’</b>. ראה לעיל יב,יא.
<h3> יג</h3>
<b>וְתֵאָכֵל קְלָיוֹת וכו’</b>. שאל הסאה שהעלו כתרומה, יש להתייחס כאילו היא מעורבת מפירות טהורים וטמאים המותרים באכילה, ולאכלה באופן שלא ייטמאו הטהורים מן הטמאים כדרך שנתבאר לעיל הי”ב.
<b>שֶׁאֵין הַסְּאָה שֶׁנָּפְלָה וכו’</b>. שאילו היו מתייחסים לסאה שעלתה כאילו היא הסאה שנפלה, היה הדין שבטמאה שנפלה לטהורים תעלה ותישרף, ובטהורה שנפלה לטמאים תעלה ותיאכל כרגיל.
<b>תַּעֲלֶה בְּאֶחָד וּמֵאָה</b>. שבטלה התרומה בתערובת, ואין בה איסור מדומע.
<h3> יד</h3>
<b>וְאוֹכְלִין הַכֹּל כַּטְּהוֹרָה</b>. מתייחסים לכל התערובת כתרומה טהורה.
<b>וְאִם נָפְלָה לְפָחוֹת מִמֵּאָה יַנִּיחַ הַכֹּל עַד שֶׁיִּרְקַב</b>. מכיוון שלא בטלה יש להתייחס לכל התערובת כתרומה טמאה.
<h3> טו</h3>
<b>שְׁתֵּי קֻפּוֹת</b>. של פירות חולין, ואין בהן מאה לבטל את התרומה.
<b>וְאַחַר כָּךְ נָפְלָה סְאָה שְׁנִיָּה</b>. של תרומה.
<b>אוֹמְרִין לְמָקוֹם שֶׁנָּפְלָה רִאשׁוֹנָה נָפְלָה שְׁנִיָּה וכו’</b>. וכתבו האחרונים שהיתר זה שתולים במקולקל נאמר בתרומה דרבנן דווקא, כדלעיל יג,יד (ערוה”ש פט,יד, ד”א, יד”פ).
<b>אֵין אוֹמְרִין לְמָקוֹם שֶׁנָּפְלָה שְׁנִיָּה נָפְלָה רִאשׁוֹנָה</b>. מכיוון ששתיהן כבר מקולקלות לאחר נפילת הראשונה, ולא תולים למפרע שזו שהתקלקלה בסאה השנייה התקלקלה גם בסאה הראשונה.
<h3> טז</h3>
<b>אוֹמְרִין לְתוֹךְ הַטְּמֵאָה נָפְלָה</b>. שאף כאן תולים את הקלקלה במקולקל.
<h3> יז</h3>
<b>שְׁתֵּי קֻפּוֹת וכו’</b>. בהלכות יז-כא התקשו מפרשי הרמב”ם בהסבר הדינים כפי הנוסח שמופיע כאן, ויש שהציעו (ע”פ השוואה לתוספתא תרומות ה,טז ולירושלמי שם ז,ג) להפוך את הגרסה כאן, ולפי זה המקרה שבראש הי”ז (תרומה טהורה וחולין טמאים) צריך להיות בראש ה”כ, ואילו המקרה שבראש ה”כ (תרומה טמאה וחולין טהורים) צריך להיות בראש הי”ז (ריק”ו; וראה כס”מ וערוה”ש סט,טז-כ שהגיהו באופנים נוספים). לקמן יובאו הסברי הדינים על פי הגרסה שלפנינו, ועל פי האפשרות של החלפת הנוסח ברמב”ם.
<b>נָפְלָה סְאָה תְּרוּמָה טְהוֹרָה לְתוֹךְ אַחַת מֵהֶן</b>. ואין בהן מאה לבטלה.
<b>אוֹמְרִין לְתוֹךְ שֶׁל תְּרוּמָה נָפְלָה</b>. ותולים להקל, ולא לשנות את הגדרת החולין.
<b>וְהַחֻלִּין יֵאָכְלוּ בְּטָהֳרָה כַּתְּרוּמָה</b>. שהכהן אוכלם בטהרת הגוף, שמא נמצאת שם התרומה הטהורה (רדב”ז, יד”פ ע”פ תשובת ר”י הנגיד סי’ נט). ולפי הגהת הריק”ו מדובר כאן בקופות של תרומה טמאה וחולין טהורים, ואומרים שהתרומה נפלה לקופת התרומה הטמאה ויש לשרפה, ואת החולין אוכלים בטהרה שמא נפלה בהם התרומה (ולפי הגהתו שהחולין טהורים מובן יותר מדוע לא נאמר כאן שיש לאכול את החולין קליות או ללושם במי פירות).
<b>יח-יט. וְהַחֻלִּין יֵאָכְלוּ קְלָיוֹת אוֹ יִלּוֹשׁוּ בְּמֵי פֵּרוֹת</b>. ואף שגם החולין וגם התרומה טמאים, יש להחמיר בזה שלא להוסיף טומאה לתרומה הטמאה אם נפלה לחולין (יד”פ ע”פ ר”י הנגיד). ולפי הגהת הריק”ו שמדובר כאן בקופות של תרומה טמאה וחולין טהורים, מובן מדוע יש להישמר שלא לגרום לחולין הכשר טומאה, שכן חוששים שמא נפלה התרומה הטמאה לחולין וייטמאו ממנה.
<h3> כ</h3>
<b>וְהַחֻלִּין יֵאָכְלוּ קְלָיוֹת</b>. ואף על פי שגם החולין וגם התרומה טהורים, יש להיזהר בכך כדי שלא להכשיר את התרומה לטומאה (ר”י הנגיד הובא בכס”מ, וראה הסבר נוסף לגרסה זו בריק”ו). ולפי הגהת הריק”ו מדובר כאן בקופות של תרומה טהורה וחולין טמאים, ומובן מדוע יש להישמר שלא תיטמא התרומה הטהורה מן החולין הטמאים.
<h3> כא</h3>
<b>נָפְלָה סְאָה שֶׁל תְּרוּמָה טְמֵאָה לְתוֹךְ אַחַת מֵהֶן שְׁתֵּיהֶן אֲסוּרוֹת שֶׁסְּפֵק תְּרוּמָה טְמֵאָה אָסוּר וכו’</b>. המפרשים התקשו מדוע במקרה זה אין תולים שהתרומה נפלה לקופת התרומה כבמקרים הקודמים. והריק”ו, על פי הגהתו שמדובר בקופות של תרומה טהורה וחולין טמאים, הסביר שיש להסתפק אם לתלות שתרומה נפלה לתרומה או שהטומאה נפלה לטומאה ולכן יש להחמיר בשתי הקופות. ואפשר לומר שאין תולים שהתרומה נפלה לקופת התרומה אלא כאשר התרומה לא אסרה את מה שנפלה לתוכו. אולם במקרה שנפלה תרומה טמאה לטהורה, הרי היא גורמת לה לאיסור כשם שגורמת לחולין, ולכן אין להניח שנפלה דווקא לקופת התרומה ולא לחולין (ע”פ ערוה”ש סט,כ; וראה יד”פ שהתאמץ ליישב הגרסה כפי שהיא לפנינו ברמב”ם).
<b>עַל הָעִקָּרִים</b>. על פי הכללים.
<b>שֶׁבֵּאַרְנוּ בְּהִלְכוֹת אִסּוּרֵי מַאֲכָלוֹת</b>. הלכות מאכלות אסורות פרק טו.
<h2>פרק טו</h2>
<h3> א</h3>
<b>חָבִית סְתוּמָה</b>. שסתמו אותה לאחר שמילאו אותה בתרומה.
<b>שֶׁנִּתְעָרְבָה בְּכַמָּה אֲלָפִים חָבִיּוֹת סְתוּמוֹת</b>. של חולין.
<b>נִדְמַע הַכֹּל</b>. יש להתייחס לכל החביות כתרומה, והחבית אינה בטלה במאה מאחר שחבית סתומה היא אחד משבעה דברים שאינם בטלים מחמת חשיבותם (ראה הלכות מאכלות אסורות טז,ג-ד).
<h3> ב</h3>
<b>וְאוֹמְרִין שֶׁל תְּרוּמָה הִיא שֶׁנָּפְלָה</b>. ניתן להקל ולהניח שחבית התרומה היא שנפלה ואין צורך להעלות חבית אחת לשם תרומה. ואף שאם הייתה נשארת בתערובת לא היה לה ביטול אפילו על ידי העלאת חבית אחת לכהן (כמבואר לעיל ה”א) הקלו חכמים במקרה שאחת מהן נפלה לים.
<b>וּתְאֵנָה וְכַיּוֹצֵא בָּהּ אֵין נְפִילָתָהּ נִכֶּרֶת</b>. ולכן לא התירו במקרה זה כדי שלא יבואו להתיר גם אם לא נפלה אחת (ע”פ רש”י זבחים עד,ב).
<h3> ג</h3>
<b>וְנִפְתְּחָה</b>. אבל אין לפתחה לכתחילה (ריק”ו על פי הגמרא).
<b>נוֹטֵל מִמֶּנָּה אֶחָד מִמֵּאָה וְשׁוֹתֶה אוֹתָהּ הֶחָבִית</b>. מכיוון שנפתחה יצאה מכלל תערובת של חביות סתומות, ומתייחסים אליה כתערובת של תרומה שבטלה במאה שיש להעלות ממנה אחת ממאה לכהן והשאר מותר.
<b>נוֹטֵל מֵהֶן כְּדֵי דִּמּוּעָן חָבִית אַחַת</b>. לוקח חבית אחת כנגד כמות התרומה שהתערבה ונותנה לכהן.
<b>וּשְׁאָר הַחֲמִשִּׁים אֲסוּרוֹת</b>. כל עוד לא נפתחו דינן עדיין כתרומה.
<b>וְאֵין מַחֲזִיקִין לְאוֹתָהּ חָבִית שֶׁל תְּרוּמָה שֶׁהִיא בְּרֹב</b>. לא ניתן לסמוך על כך שרוב החביות נפתחו ולהניח שחבית התרומה ביניהן והחמישים האחרות הן חולין.
<b>כֻּלָּן מְדֻמָּע</b>. ואין לחבית התרומה ביטול.
<b>וְהַשְּׁאָר מְדֻמָּע</b>. שאר החביות שעדיין לא נפתחו.
<h3> ד</h3>
<b>כְּבָר בֵּאַרְנוּ בְּהִלְכוֹת אִסּוּרֵי מַאֲכָלוֹת</b>. הלכות מאכלות אסורות טז,א.
<b>שֶׁהַמְחַמֵּץ וְהַמְתַבֵּל אוֹסֵר בְּכָל שֶׁהוּא</b>. רכיבי אוכל המיועדים להחמצה או תיבול ויש להם השפעה ניכרת מאוד על המאכל אינם בטלים אף אם יש כמות מעטה שלהם במאכל.
<h3> ה</h3>
<b>אֲפִלּוּ חֶלְמוֹן שֶׁלָּהּ אָסוּר</b>. אף שהוא בחלק הפנימי של הביצה.
<h3> ו</h3>
<b>שְׂאוֹר</b>. בצק חמוץ המיועד להתפחת עיסות אחרות.
<b>וְהִגְבִּיהוֹ</b>. הפריד אותו מהעיסה.
<b>הֲרֵי זוֹ מֻתֶּרֶת</b>. אף שהשפיע על חימוץ העיסה, מפני שהוגבה לפני שהשפעתו הורגשה.
<h3> ז</h3>
<b>כְּבָר בֵּאַרְנוּ</b>. לעיל יג,ב.
<b>בְּנוֹתֵן טַעַם</b>. דין התערובת תלוי בשאלה אם טעם התרומה ניכר בה.
<h3> ח</h3>
<b>עֲדָשִׁים שֶׁנִּתְבַּשְּׁלוּ וכו’</b>. בהלכה זו אין חילוק אם הבצל תרומה והעדשים חולין או להפך (פה”מ תרומות י,א).
<b>הֲרֵי זֶה מֻתָּר</b>. וזהו דין מיוחד לעדשים ובצל כמבואר בהמשך ההלכה.
<b>וּשְׁאָר כָּל הַתַּבְשִׁיל</b>. תבשיל שאינו עדשים שבולע גם כשהוא מבושל וגם כשהבצל שלם.
<b>פִּטְמָתוֹ</b>. הבליטה שממנה מסתעפים שרשי הבצל (פה”מ עוקצין א,ב).
<b>אוֹ שֶׁהָיָה לַח</b>. שאז אין חציצה טובה בינו לבין העדשים.
<b>וְהַקַּפְלוֹט</b>. כרישה המצויה בארץ ישראל.
<h3> ט</h3>
<b>הַכּוֹבֵשׁ</b>. במלח או בחומץ או בדבר אחר.
<b>הֲרֵי זֶה מֻתָּר לְזָרִים</b>. ולא חוששים שנתנו טעם זה בזה.
<b>חוּץ מִמִּינֵי בְּצָלִים וכו’</b>. שטעמם חריף ונותנים טעם במה שנכבש עמם.
<b>וְחָצִיר</b>. שום הכרש, ובלשון חז”ל מכונה כרישה (על פי תרגום אונקלוס לבמדבר יא,ה ופה”מ כלים יז,ה).
<b>הֲרֵי הַבָּצָל מֻתָּר לְזָרִים</b>. מכיוון שהוא נותן טעם בירק ולא מקבל ממנו טעם.
<h3> י</h3>
<b>פְּצוּעִין</b>. מרוסקים (פה”מ תרומות י,ז).
<b>אוֹ שֶׁכְּבָשָׁן</b>. את החולין הפצועים.
<b>בְּמֵי תְּרוּמָה</b>. מים שהשרו בהם פירות תרומה או שמעורב בהם משקה הבא מפירות תרומה (שם).
<b>לְפִי שֶׁהַפְּצוּעִים שׁוֹאֲבוֹת מִן הַשְּׁלֵמִים</b>. ולא להפך.
<b>שׁוֹאֲבוֹת</b>. שואבות טעם.
<h3> יא</h3>
<b>מֵי כְּבָשִׁין וּמֵי שְׁלָקוֹת שֶׁל תְּרוּמָה</b>. מים שכבשו או שלקו בהם תרומה.
<b>הֲרֵי הֵן אֲסוּרִין לְזָרִים</b>. מכיוון שבלעו טעם מתרומה.
<h3> יב</h3>
<b>הַשֶּׁבֶת</b>. שמיר, צמח תבלין.
<b>יֵשׁ בָּהּ מִשּׁוּם תְּרוּמָה</b>. יש לנהוג בה כתרומה.
<b>וּמִשֶּׁנָּתְנָה טַעַם בַּקְּדֵרָה אֵין בָּהּ מִשּׁוּם תְּרוּמָה</b>. מאחר שמיועדת רק לנתינת טעם, מה שנותר ממנה לאחר שנתנה טעם הוא כפסולת מכיוון שאינו ראוי לאכילה (פה”מ עוקצין ג,ד וראה הלכות טומאת אוכלין א,ז).
<h3> יג</h3>
<b>הָרוֹדֶה</b>. מוציא את הפת מהתנור.
<b>הֲרֵי זוֹ מֻתֶּרֶת</b>. ואינה כתרומה מכיוון שאינה שואבת טעם מהיין.
<b>וּפַת שְׂעוֹרִים אֲסוּרָה</b>. יש לנהוג בה כתרומה.
<b>מִפְּנֵי שֶׁהַשְּׂעוֹרִים שׁוֹאֲבוֹת</b>. טבעם של השעורים לבלוע יותר מחיטים, ומכיוון שהפת חמה היא סופגת מטעם היין (לדין נוסף הנובע מכך ראה הלכות טומאת אוכלין יד,ז).
<h3> יד</h3>
<b>תַּנּוּר שֶׁהִסִּיקוֹ בְּכַמּוֹן</b>. חימם את התנור לצורך האפייה על ידי הבערת כמון של תרומה (כגון תרומת כמון שנטמאה).
<b>וְהָרֵיחַ אֵינוֹ אוֹסֵר</b>. ראה הלכות מאכלות אסורות ט,כג, טו,לג ובפסקים ושיטות שם.
<h3> טו</h3>
<b>אַף עַל פִּי שֶׁהִבְאִישׁוּ מֵימָיו</b>. וטעמם ניכר במים, אלא שטעמם פוגם את המים ומקלקלם.
<b>הֲרֵי הֵן מֻתָּרִין</b>. המים מותרים בשימוש כחולין.
<b>שֶׁאֵין נוֹתֵן טַעַם שֶׁפָּגַם אוֹסֵר</b>. דבר האסור שטעמו עבר למאכל אחר וקלקל את טעמו, אינו אוסר אותו (ראה הלכות מאכלות אסורות טו,כח).
<h3> טז</h3>
<b>הוּא וְעֵצוֹ</b>. אם נפל יחד עם הגבעול.
<b>אִם יֵשׁ בְּזֶרַע הַתִּלְתָּן כְּדֵי לִתֵּן לְבַדּוֹ טַעַם בַּיַּיִן וכו’</b>. ולא מתייחסים לטעם שעובר מהגבעול, מכיוון שאין נהוג לאכלו ואין לו דין תרומה, אלא רק לזרע (ראה לעיל ב,ד, ב,ח).
<h3> יז</h3>
<b>וְאֶחָד חֻלִּין</b>. ואין בו כדי לבטל את יין התרומה ביחס של אחד למאה.
<b>מָזַג כָּל אֶחָד מֵהֶן בְּמַיִם</b>. מהל כל כוס יין במים, לדללו לפני השתייה.
<b>רוֹאִין אֶת יֵין הַחֻלִּין כְּאִלּוּ אֵינוֹ וכו’</b>. לא מתייחסים לטעם יין החולין, אלא לטעם יין התרומה לעומת כל המים, ומשערים אם יש ביין התרומה כדי לתת טעם במים, כדין תערובת מין בשאינו מינו (לעיל יג,ב, וראה גם הלכות מאכלות אסורות טז,לא).
<b>שֶׁכְּבָר בֵּאַרְנוּ שֶׁאֵין הַמַּיִם מַעֲלֶה אֶת הַיַּיִן</b>. שאם המים בפני עצמם לא מבטלים את טעם היין, אין המים מצטרפים ליין החולין כדי להעלות את יין התרומה במאה, כפי שנתבאר לעיל יג,ט, שהרי שיעור ביטולם שונה.
<h3> יח</h3>
<b>יְדִיחֵם</b>. ישטוף את הפירות.
<b>וְהֵן מֻתָּרוֹת</b>. מכיוון שאינם בולעים מיין התרומה באופן זה.
<b>יַקְפֶּה אוֹתוֹ</b>. יסיר את השמן שצף על היין.
<b>צִּיר</b>. נוזל הנוצר מכבישת דגים.
<b>וְיִטֹּל קְלִיפָּה</b>. יפריד מהציר שכבה בעובי של קליפה, מכיוון שהציר בולע מעט מהשמן מחמת טעמו החזק של הציר (ראה הלכות מאכלות אסורות ט,יט).
<h3> יט</h3>
<b>לֹא יְבַשֵּׁל בָּהּ חֻלִּין</b>. מכיוון שהיא בלועה מטעם התרומה וחוזרת ומבליעה אותו בתבשיל החולין.
<b>וְאִם בִּשֵּׁל בְּנוֹתֵן טַעַם</b>. אם עבר ובישל, יש לבדוק אם יש בתבשיל החולין טעם שבא מהתרומה, ואם כן יש לנהוג בו כתרומה
<b>וְאִם שָׁטַף הַקְּדֵרָה בְּמַיִם אוֹ בְּיַיִן הֲרֵי זֶה מֻתָּר לְבַשֵּׁל בָּהּ</b>. ואינה צריכה הגעלה. ובניגוד לשאר איסורים שבהם יש להגעיל את הקדרה כדי להכשירה (ראה הלכות מאכלות אסורות יז,ג, הלכות מעשה הקרבנות ח,יא-יב), בתרומה הקלו (ראה ריק”ו וכס”מ שהביאו את דברי הרמב”ם לחכמי לוניל בעניין זה).
<h3> כ</h3>
<b>וּתְרוּמַת מַעֲשֵׂר</b>. ראה לעיל ג,כ.
<b>וְהַחַלָּה</b>. ראה הלכות ביכורים ה,יג-יד.
<b>וְהַבִּכּוּרִים</b>. ראה שם ג,א-ה.
<b>וְאֵין לְךָ דָּבָר שֶׁטָּעוּן הֲבָאַת מָקוֹם שֶׁלֹּא פֵּרְטוֹ בְּפָסוּק זֶה חוּץ מִן הַבִּכּוּרִים</b>. כל הדברים הנאכלים רק בירושלים נזכרים בשמם בפסוק זה, למעט ביכורים, ומכאן שהביטוי ‘תרומת ידך’ שנזכר בפסוק מתייחס לביכורים.
<h3> כא</h3>
<b>תְּרוּמַת מַעֲשֵׂר שֶׁל דְּמַאי</b>. יבול שספק אם עישרו אותו ותיקנו חכמים להפריש ממנו תרומת מעשר מספק (הלכות מעשר ט,א-ב).
<h3> כב</h3>
<b>וְכָךְ קִבַּלְנוּ</b>. כך קבלה מדורות קודמים אף שאין לכך מקור בחז”ל.
<b>וּרְאִינוּם</b>. את הכהנים.
<b>אֲפִלּוּ בְּחַלַּת חוּצָה לָאָרֶץ</b>. אף שעיקר חיובה בחוץ לארץ מדברי חכמים (הלכות ביכורים ה,ז).
<b>שֶׁגַּם אֲכִילַת קָדְשֵׁי הַגְּבוּל כָּעֲבוֹדָה</b>. גם מה שנאכל מחוץ לירושלים על ידי הכהנים הוא בכלל עבודה שהצטוו עליה הכהנים, ולכן יש לברך על כך ברכת המצוות בנוסף לברכת הנהנין של אותו מאכל.
<b>עֲבֹדַת מַתָּנָה</b>. אכילת מתנות כהונה גם היא בכלל עבודת הכהנים כפי שאכילת בשר קרבנות היא מצווה (הלכות מעשה הקרבנות י,א-ב).
