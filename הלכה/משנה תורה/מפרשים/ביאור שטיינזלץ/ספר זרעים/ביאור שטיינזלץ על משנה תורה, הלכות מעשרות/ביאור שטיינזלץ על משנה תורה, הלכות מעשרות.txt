<h1>ביאור שטיינזלץ על משנה תורה, הלכות מעשרות</h1>
<h2>פרק א</h2>
<h3> א</h3>
<b>כִּי אֶת מַעְשַׂר בְּנֵי יִשְׂרָאֵל</b>. והמשך הפסוק: "אשר ירימו לה' תרומה נתתי ללוים לנחלה".
<h3> ב</h3>
<b>ב. וְכָל מָקוֹם שֶׁנֶּאֱמַר בַּמַּעֲשֵׂר קדֶֹשׁ אוֹ פְּדִיָּה</b>. כל מקום בתורה שנזכר בו בהקשר למעשר לשון 'קדש' ודין פדיון (ראה ויקרא כז,ל-לא, דברים יד,כה, כו,יב-יג — יד"פ).
<b>וְנֶחְשַׁב לָכֶם תְּרוּמַתְכֶם וכו'</b>. פסוק זה נאמר ללוויים לגבי תרומת מעשר שהלוי נותן לכהן מתוך מעשר ראשון, והפסוק משווה בין תרומת מעשר לתרומה גדולה, ובין מעשר ראשון לחולין שמהם מפרישים תרומה גדולה.
<b>כַּדָּגָן מִן הַגֹּרֶן</b>. כמו ראשית הדגן (תרומה גדולה) שמפרישים מהגורן (מקום דישת התבואה).
<b>וְכַמְלֵאָה</b>. ענבים בשלות.
<b>מַעֲשֵׂר רִאשׁוֹן שֶׁנִּטְּלָה תְּרוּמָתוֹ</b>. שהפרישו ממנו תרומת מעשר.
<b>שֶׁנִּשְׁבָּת</b>. שנשבתה על ידי גויים, ויש חשש שמא בעלו אותה.
<b>נוֹתְנִין לָהּ הַמַּעֲשֵׂר וְאוֹכֶלֶת</b>. בניגוד לתרומה (ראה הלכות תרומות ו,ז-יא).
<b>קָנְסוּ אוֹתָהּ חֲכָמִים שֶׁתִּהְיֶה אֲסוּרָה בַּמַּעֲשֵׂר</b>. כיוון שלא בדקה היטב אם בעלה אכן מת (לקנסות נוספים שקנסו אותה ראה הלכות גירושין י,ז).
<h3> ג</h3>
<b>מַפְרִישִׁין מַעֲשֵׂר רִאשׁוֹן</b>. אף שאינם נותנים אותו לאדם אחר צריכים להפריש מעשר ראשון מהפירות שלהם.
<b>נוֹטְלִין מִן הַכֹּל</b>. מקבלים תרומות מלוויים וישראלים, ואינם נותנים כלל.
<b>מִפִּי הַשְּׁמוּעָה</b>. מסורת חכמים בפירוש הכתובים.
<h3> ד</h3>
<b>הַמַּעֲשֵׂר</b>. מעשר ראשון.
<b>שֶׁלֹּא עָלוּ עִמּוֹ לִירוּשָׁלַיִם</b>. מגלות בבל, בתחילת תקופת בית המקדש השני (ראה עזרא ח,טו).
<h3> ה</h3>
<b>הַמַּעֲשֵׂר בְּטִבְלוֹ</b>. לפני שהופרשה ממנו תרומת מעשר.
<b>שֶׁהֵן חַיָּבִין מִיתָה לַשָּׁמַיִם</b>. הלכות מאכלות אסורות י,יט.
<b>לְבַעְלֵיהֶן</b>. לאחד הכהנים.
<b>אֵין לְךָ בָּהֶן כְּלוּם עַד שֶׁיָּרִימוּ אוֹתָן</b>. אין לכהנים וללוויים זכות במתנות עד שיפרישו אותן.
<b>מֻתָּר לְאָדָם לִהְיוֹת אוֹכֵל וְהוֹלֵךְ תְּחִלָּה</b>. לאכול מהפירות בעודם טבל על דעת שיפריש לאחר מכן (ראה גם הלכות ביכורים ה,יב).
<h3> ו</h3>
<b>וְאֵינוֹ צָרִיךְ לְעַשֵּׂר מִן הַמֻּקָּף</b>. מפירות סמוכים (בניגוד לתרומה גדולה שאינה ניטלת אלא מן המוקף — הלכות תרומות ג,יז).
<b>אֲבָל אֵין מְעַשְּׂרִין מִמִּין עַל שֶׁאֵינוֹ מִינוֹ וכו'</b>. בדומה לתרומה גדולה (שם ה,ב-ג, ה,יב).
<h3> ז</h3>
<b>כָּל שֶׁאָמַרְנוּ בַּתְּרוּמָה וכו'</b>. דין מעשר כדין תרומה לעניין הפרשה על פירות מסוג אחר לכתחילה ובדיעבד כמפורט בהלכות תרומות פרק ה.
<b>וְכָל שֶׁהוּא פָּטוּר מִן הַתְּרוּמָה</b>. פירות שלא צריך להפריש מהם (הלכות תרומות ב,ט-יב).
<b>וְכָל הַתּוֹרֵם מְעַשֵּׂר וכו'</b>. כל מי שמותר לו לתרום תרומה לכתחילה, מותר לו לעשר. וכל מי שלכתחילה לא יתרום אך בדיעבד תרומתו נחשבת, כך גם לגבי מעשר (שם פרק ד).
<h3> ח</h3>
<b>עַל יָדֶיךָ</b>. בשבילך.
<b>אֵינוֹ צָרִיךְ לַעֲמֹד וכו'</b>. וכן אינו צריך לשאול אותו לאחר מעשה אם עישר, כיוון שהשליח התנדב מעצמו לעשר ויש להניח שעשה כך.
<b>וְאִם אָמַר הוּא לַחֲבֵרוֹ עַשֵּׂר עַל יָדִי</b>. אם בעל הפירות ביקש מחברו שיעשר בשבילו, והוא הסכים.
<b>צָרִיךְ לַעֲמֹד עִמּוֹ</b>. או לשאול אותו לאחר מכן אם עישר, שיש לחשוש שמא הסכמתו לעשר נבעה מחוסר נעימות ולא הייתה בלב שלם, ולכן אין לסמוך על הסכמה זו עד שיברר הדבר (ריק"ו, ד"א).
<h3> ט</h3>
<b>מִדִּבְרֵיהֶם</b>. מדברי חכמים.
<b>הֶחָרוּבִין וכו'</b>. מדובר כאן בזן מסוים של חרובים שהוא זן גרוע ואינו ראוי כל כך למאכל אדם (הלכות מעשר שני א,ג).
<h3> י</h3>
<b>שֶׁהֲרֵי תְּאֵנָה הָעוֹמֶדֶת בֶּחָצֵר חַיָּב לְעַשֵּׂר פֵּרוֹתֶיהָ אִם אֲסָפָן כְּאַחַת</b>. אם קטף בחצר שתי תאנים יחד צריך לעשרן (כדלקמן ד,טו), ומוכח מכך שיש חיוב מעשרות גם במקום שאינו מוגדר שדה, שהרי חצר אינה מיועדת לזריעה כשדה.
<h3> יא</h3>
<b>בְּצָלִים שֶׁהִשְׁרִישׁוּ זֶה בְּצַד זֶה</b>. בצלים תלושים מהקרקע שהונחו יחד, ומחמת הלחות העוברת מאחד לשני הוסיפו לצמוח ולגדול (יד"פ).
<b>בְּקַרְקַע עֲלִיָּה</b>. בגג הבית, שמצוי שם עפר.
<b>פְּטוּרִין מִן הַמַּעַשְׂרוֹת</b>. מכיוון שהם כנטועים בבית ואינם חייבים מהתורה, ואף חכמים לא חייבו במקרה זה, כיוון שאינו מעוניין בהשרשתם (או"ש, תוכ"פ מעשרות עמ' 702).
<b>נָפְלָה עֲלֵיהֶן מַפֹּלֶת וַהֲרֵי הֵן מְגֻלִּין</b>. נפל גג העלייה שבה הונחו הבצלים וכעת הבצלים גלויים לאוויר  (שם).
<h3> יב</h3>
<b>הַתְּאֵנִים הַנִּשְׁאָרוֹת בְּאוֹתָהּ שָׂדֶה</b>. שזמן קטיפת התאנים כבר עבר, ונשארו בשדה מעט תאנים.
<b>הַמִּקְשָׁאוֹת וְהַמִּדְלָעוֹת</b>. שדות קישואים ודלועים.
<b>וּלְפִיכָךְ חַיָּבִין בַּמַּעַשְׂרוֹת וּבַתְּרוּמָה</b>. שהם בגדר "אוכל אדם הנשמר" (הלכות תרומות ב,א), ואינם הפקר, למרות ששמירת השדה אינה בגללם.
<h3> יג</h3>
<b>אֵין מְעַשְּׂרִין אֶלָּא מִן הַמֻּבְחָר</b>. יש להפריש למעשר את הפירות הטובים (ראה גם הלכות תרומות ה,א).
<b>שֶׁנֶּאֱמַר</b>. לגבי תרומת מעשר.
<b>חֶלְבּוֹ</b>. החלק הטוב שבו (ראה הלכות מאכלות אסורות ז,ה).
<b>שֶׁמַּעֲשֵׂר שֶׁמַּפְרִישִׁין הַלְוִיִּם</b>. תרומת מעשר שהיא עשירית ממעשר ראשון שהלוי מקבל.
<h3> יד</h3>
<b>אֵין מְעַשְּׂרִין בְּאֹמֶד</b>. באומדן ובהשערה, כיוון ששיעור מעשר מפורש בתורה ואסור לשנות ממנו (כבתרומת מעשר, ובניגוד לתרומה גדולה — ראה הלכות תרומות ג,ד, ג,י).
<b>אֶלָּא בְּמִדָּה וכו'</b>. כל דבר לפי הדרך שרגילים למדוד אותו (ראה שם ג,יא).
<b>בְּמִדָּה</b>. מידת נפח.
<b>מַעַשְׂרוֹתָיו מְקֻלְקָלִין שֶׁהֲרֵי הַטֶּבֶל מְעֹרָב בָּהֶן</b>. שהפירות העודפים על שיעור מעשר לא חל עליהם שם מעשר, אלא נשארים טבל כפי שהיו קודם ונמצא שיש כאן תערובת של טבל ומעשר.
<b>וּפֵרוֹתָיו מְתֻקָּנִין</b>. שהרי הופרש מהם  מעשר.
<h3> טו</h3>
<b>מִקְצָת מַעֲשֵׂר</b>. פחות מהשיעור.
<b>אֵינוֹ מַעֲשֵׂר אֶלָּא בְּמִי שֶׁחִלֵּק אֶת הָעֲרֵמָה</b>. לא חל עליו שם מעשר והפירות נשארו טבל, אלא אם כן חילק את הפירות והפריש מחלק אחד כשיעור שמתאים לאותו חלק (ויש נוסחאות: "אלא כמי שחלק את הערמה", והיינו שהפרשה כזו אינה נחשבת אלא כחלוקת ערמת הטבל לשניים. ובדומה לכך בהלכות תרומות ג,ז: "והרי הוא כחולק הכרי").
<b>אֲבָל צָרִיךְ לְהַפְרִישׁ מִזֶּה הַחֵלֶק שֶׁהוֹצִיא מַעֲשֵׂר שֶׁלּוֹ וכו'</b>. את המעשר שצריך לתת עבור החלק שהפריש (שדינו טבל), צריך להפריש מתוך אותם הפירות עצמם, ולא מפירות טבל אחרים. שהואיל ובתחילה הפריש פירות אלו על דעת שהם מעשר, צריך להפריש את המעשר מתוכם (ראה פה"מ תרומות ד,א, הלכות תרומות שם).
<h3> טז</h3>
<b>מַעֲשֵׂר מִן הַמַּעֲשֵׂר</b>. תרומת מעשר.
<h2>פרק ב</h2>
<h3> א</h3>
<b>לְהַפְרִישׁ מַעֲשֵׂר</b>. המונח 'מעשר' משמש כאן כשם כולל לתרומות ומעשרות, וכך גם בכל הדינים הנוגעים לחיוב מעשרות באופן כללי (כגון מאימתי חל החיוב כמפורט בהמשך הפרק ובפרקים הבאים) — המונחים 'מעשר' או 'מעשרות' או 'לעשר' כוללים תרומות ומעשרות.
<b>הַגּוֹמֵר פֵּרוֹתָיו לְאָכְלָן לְעַצְמוֹ</b>. המסיים את המלאכות הנעשות ביבול (כמפורט לקמן ג,ח ואילך) על דעת לאכלם הוא ובני ביתו (וראה לקמן ג,א-ג, ד,א-ב שהחיוב מן התורה הוא רק כאשר הכניס את הפירות לבית לאחר גמר מלאכתם).
<h3> ב</h3>
<b>הַלּוֹקֵחַ</b>. הקונה.
<h3> ג</h3>
<b>הַבֹּסֶר</b>. ענבים שאינם בשלים.
<b>מֻתָּר לֶאֱכֹל מֵהֶן כָּל מַה שֶּׁיִּרְצֶה וּבְכָל דֶּרֶךְ שֶׁיִּרְצֶה</b>. שלפני עונת המעשרות לא חל חיוב מעשרות כלל. ולאחר עונת המעשרות אסור לאכול אכילת קבע אך עדיין מותר לאכול אכילת עראי עד שתיגמר מלאכת הפירות (לקמן ג,א).
<h3> ד</h3>
<b>הַקִּשּׁוּאִים</b>. מלון הקתא, הדומה למלפפון גדול (על פי פה"מ כלאיים א,ב).
<b>שֶׁאֵין מַנִּיחִין אוֹתָן אֶלָּא כְּדֵי לְהוֹסִיף בְּגוּפָן בִּלְבַד</b>. משאירים אותם מחוברים לקרקע כדי שיהיו גדולים יותר, ולא לצורך הכשרתם לאכילה.
<b>יְצִיאָתָן</b>. צמיחתם.
<h3> ה</h3>
<b>מִשֶּׁיַּגִּיעוּ הַפֵּרוֹת לְהִזָּרַע וְלִצְמֹחַ</b>. שניתן לזרוע את הזרע שלהם ויצמחו ממנו פירות אחרים.
<b>הַכֹּל לְפִי מַה שֶּׁהוּא הַפְּרִי</b>. כל פרי בזמן שלו.
<b>כְּדֵי שֶׁיִּהְיוּ רְאוּיִין לַאֲכִילָה וכו'</b>. שאם יקטוף ויניח אותם, יתבשלו מעצמם בתוך עשרים וארבע שעות.
<b>מִשֶּׁיִּמַּס הַפֶּרֶד</b>. יתמעך הגרגר.
<b>מִשֶּׁיִּתְפְּחוּ  כַּשְּׂאוֹר</b>. יתרככו ויתנפחו כמו לחם שהחמיץ (פה"מ מעשרות א,ב).
<b>הַפַּרְסְקִין  מִשֶּׁיַּטִּילוּ גִּידִים אֲדֻמִּים</b>. שיהיה באפרסק פסים בגוון אדום (כעין ורידים).
<b>מִשֶּׁיִּתְפָּרֵשׁ הָאֹכֶל מִן הַקְּלִפָּה הַחִיצוֹנָה</b>. משעה שפרי האגוז נפרד מהקליפה הקשה החיצונה.
<b>אֲבָל הַמָּרִים פְּטוּרִין לְעוֹלָם</b>. כדלעיל א,ט.
<b>הָאִצְטְרוֹבֵלִין</b>. פרי הארז (בבלי עבודה זרה יד,א).
<b>וְהַלּוֹט</b>. כנראה שהכוונה לערמונים או לצנוברים (ע"פ פה"מ שביעית ז,ה בביאור המילה 'לוטם').
<b>וְהַבָּטְנִים</b>. פיסטוקים (פה"מ שם).
<b>כְּשֶׁיִּגָּמְרוּ</b>. בגמר בישולם.
<b>וְזֶה הוּא שְׁלִישׁ שֶׁלָּהֶן</b>. זהו הנאמר במשנה (מעשרות א,ג) "משיכניסו שליש", שפירושו שניתן לסחוט שליש לוג שמן מסאה זיתים, וכאשר הזיתים גמורים ניתן לסחוט מסאה שלושה לוגים שמן (פה"מ שביעית ד,ט על פי גרסתו בירושלמי שביעית ד,ז).
<b>מִשֶּׁיִּתְעַגְּלוּ</b>. שיקבלו צורה של פרי (ד"א).
<b>הָאוֹג</b>. אוג הבורסקאים, שיח בר גבוה שצומחים עליו אשכולות של פירות אדומים קטנים.
<b>מִשֶּׁיַּאְדִּימוּ</b>. שיתחילו להאדים.
<b>מִשֶּׁיַּעֲשׂוּ נְקֻדּוֹת נְקֻדּוֹת שְׁחוֹרוֹת</b>. לפני שמשחירים לגמרי.
<b>הָאַגָּסִין וְהַקְּרֻסְטְמֵלִין</b>. יש מזהים אותם כזנים שונים של אגס תרבותי, ויש מזהים אותם עם שזיף ומשמש.
<b>וְהַפְּרִישִׁין</b>. חבושים.
<b>וְהָעֻזְרָרִין</b>. פרי בהיר דומה לתפוח קטן, שגדל על שיח העוזרד הקוצני.
<b>מִשֶּׁיַּעֲשׂוּ קָרָחוֹת קָרָחוֹת לְבָנוֹת</b>. שפירות אלו מכוסים בשערות דקות, ובתחילת בישולם השערות מתחילות לנשור ובמקומן מופיעה כעין קרחת לבנה, עד שנושרות כולן בגמר הבישול (פה"מ מעשרות א,ג). ויש מפרשים שהקרחות הן כינוי לכתמים הבהירים המופיעים על פני הפרי בהדרגה בזמן ההבשלה, עד שהפרי מתבהר לגמרי (ר"י פליקס שם).
<b>מִשֶּׁתָּבִיא שְׁלִישׁ</b>. הגרגרים יגיעו לשליש גידולם.
<b>הַתִּלְתָּן</b>. גרגרנית החילבה.
<b>וְהַדְּלוּעִין</b>. דלעת הבקבוק הנקראת בארמית ובערבית קרא.
<b>כְּמוֹ שֶׁבֵּאַרְנוּ</b>. לעיל ה"ד.
<b>שֶׁהִגִּיעַ בּוֹ</b>. לעונת המעשרות.
<b>כָּל הָרוּחַ</b>. כל הצד של הכרם, שגרגיר אחד מהווה סימן על כך שכל הגפנים באותו צד יגיעו בקרוב לעונת המעשרות, ודינם כהגיעו (רדב"ז, ערוה"ש צה,י).
<b>פְּרִידָה</b>. גרגר.
<b>כֻּלָּהּ חִבּוּר</b>. כל הרוח מתחייבת במעשרות כמו באשכול ענבים (כס"מ), ויש מפרשים שרק הגרגרים של אותו רימון מתחייבים (ערוה"ש שם).
<h3> ו</h3>
<b>לֹא יִמְכֹּר... לְמִי שֶׁאֵינוֹ נֶאֱמָן עַל הַמַּעַשְׂרוֹת</b>. כיוון שגורם לו להיכשל באיסור.
<b>וְאִם בִּכְּרוּ</b>. אם חלק מהפירות הקדימו בתהליך הצמיחה.
<b>וּמֻתָּר לִמְכֹּר אֶת הַשְּׁאָר וכו'</b>. שכאשר האיסור אינו לפנינו כעת (אלא יהיה רק בעתיד), לא חששו חכמים לגרימת מכשול למי שאינו נאמן (ערוה"ש צה,יא, ד"א).
<b>גִּפְתּוֹ</b>. פסולת הזיתים.
<b>זֻגָּיו</b>. קליפות הענבים.
<b>תִּבְנוֹ</b>. פסולת התבואה.
<h3> ז</h3>
<b>שִׁמְרֵי יַיִן וכו'</b>. שמרים של יין מעושר שרוצה להפיק מהם יין נוסף.
<b>אִם נָתַן שְׁלֹשָׁה וּמָצָא אַרְבָּעָה מוֹצִיא מַעֲשֵׂר עַל זֶה הַיָּתֵר</b>. אם כמות הנוזל גדלה באופן שהתוספת מהווה רבע מהכמות הנוכחית (כגון שהשהה את השמרים בתוך שלושה ליטר מים, ולאחר סינון השמרים מצא ארבעה ליטר), יש על המשקה דין יין (ראה הלכות ברכות ח,ט, הלכות שבת כט,טו). ומכיוון שבזמן שעישר את היין המקורי לא הפריש אלא על היין שבו, צריך להפריש עכשיו מעשר על השמרים שנעשו עכשיו יין (רמב"ן בבא בתרא צו,ב).
<b>מִמָּקוֹם אַחֵר</b>. מיין אחר, כיוון שאם בא להפריש מתוך התערובת יהיה צריך להפריש על תערובת המים והיין ולא רק על היין היתר.
<b>שֶׁהַתּוֹרֵם בַּתְּחִלָּה בְּלִבּוֹ עַל הַכֹּל</b>. כשמפרישים תרומה גדולה, שאין לה שיעור מהתורה, מכוונים לפטור גם היין שבלוע בתוך השמרים.
<b>כְּמוֹ שֶׁבֵּאַרְנוּ בַּתְּרוּמָה</b>. הלכות תרומות ד,כא.
<b>מָצָא פָּחוֹת מֵאַרְבָּעָה... פָּטוּר</b>. שאין כאן יין כלל.
<h3> ח</h3>
<b>הַמַּקְדִּישׁ פֵּרוֹתָיו</b>. לנכסי בית המקדש.
<b>וּפְדָיָן</b>. קנה אותם מיד ההקדש (והקדושה עברה מהפירות אל הכסף שנתן בעבורם).
<b>הַגִּזְבָּר</b>. הממונה על ההקדש, ומכיוון שהפירות היו ברשות ההקדש בשעת ההתחייבות בתרומות ומעשרות הרי הם פטורים (ראה גם לקמן ג,כה).
<h2>פרק ג</h2>
<h3> א</h3>
<b>לֹא נִגְמְרָה מְלַאכְתָּן</b>. לא הסתיימו המלאכות שבשדה.
<b>וְדָשָׁהּ</b>. הפריד את הגרעינים מהקליפות.
<b>לֹא זָרָה אוֹתָהּ</b>. לא פיזר אותה ברוח לצורך הסרת הפסולת שנשארה.
<b>וְלֹא מֵרְחָהּ</b>. מירוח הוא החלקה וייפוי של ערמת התבואה (ראה לקמן הי"ג).
<b>מֻתָּר לֶאֱכֹל מֵהֶן אֲכִילַת עֲרַאי</b>. כמבואר לקמן הי"ט.
<h3> ג</h3>
<b>וְאֶחָד מִשִּׁשָּׁה דְּבָרִים קוֹבֵעַ לַמַּעַשְׂרוֹת</b>. דברים אלו מעניקים חשיבות לאכילת הפירות, ומכאן ואילך כל אכילה מהם נחשבת אכילת קבע ואסורה.
<h3> ד</h3>
<b>בָּאוּר</b>. באש.
<b>הִכְנִיס קִשּׁוּאִין וּדְלוּעִים לַבַּיִת קֹדֶם שֶׁיְּשַׁפְשֵׁף</b>. שהוא גמר מלאכתם, כדלקמן ה"ח.
<b>מִכַּלְכָּלַת תְּאֵנִים</b>. סל תאנים.
<b>קֹדֶם שֶׁתִּגָּמֵר מְלַאכְתָּהּ</b>. לפני שכיסה אותה או לפני שמילא את כולה (כדלקמן ה"י).
<b>נִקְבְּעָה לַמַּעֲשֵׂר</b>. כיוון שההנחה בכלי מעניקה חשיבות מסוימת ולפעמים היא המלאכה האחרונה בפירות. ולכן כאשר מניח בכלי ובנוסף לכך תורם מתוכו, מצטרפים שני העניינים לקבוע למעשר.
<h3> ה</h3>
<b>סוֹכֵי תְּאֵנָה</b>. ענפי תאנה.
<b>מַכְבְּדֵי תְּמָרָה</b>. ענפי תמר.
<b>לֹא נִקְבְּעוּ לַמַּעֲשֵׂר</b>. כדין המכניס לבית לפני גמר מלאכה (לעיל ה"ד).
<b>וְאִם הִכְנִיסָן בַּעַל הַבַּיִת חַיָּבִין בַּמַּעֲשֵׂר</b>. שיש להניח שבדעתו להשתמש בפירות בעודם מחוברים בענפים (כגון להגישם כך לפני האורחים), ונמצא שפירות אלו הגיעו לגמר מלאכה לפני קטיפתם (רדב"ז).
<b>לֹא נִקְבְּעוּ</b>. שעדיין לא נגמרה מלאכתן.
<b>לְאָכְלָן מְלִילוֹת</b>. שיבולים שפורכים אותן ביד וכוססים אותן.
<b>בַּמֶּה דְּבָרִים אֲמוּרִים בִּתְבוּאָה אֲבָל בְּקִטְנִיּוֹת וכו'</b>. מיני דגן מקובל לאכלם מלילות, ולכן המכניס על דעת כך דינו כגומר מלאכתם, שהרי מוכנים לאכילה עבורו. אבל בקטניות צורת אכילה זו אינה מקובלת, ולכן אין תוקף למחשבתו בעניין.
<h3> ו</h3>
<b>וּלְהַכְנִיסָהּ בַּמֹּץ שֶׁלָּהּ</b>. להכניסה לבית לפני הפרדת הפסולת, שהבית אינו קובע לפני גמר מלאכה כדלעיל ה"ד.
<b>כְּדֵי שֶׁתִּהְיֶה בְּהֶמְתּוֹ אוֹכֶלֶת</b>. שבהמה יכולה לאכול יחד עם המוץ.
<b>וְזוֹרֶה מְעַט מְעַט וכו'</b>. אם רוצה לאכול בעצמו, רשאי לקחת קצת תבואה ולהפריד ממנה את הפסולת ולאכלה, ולאחר מכן לקחת עוד קצת תבואה.
<b>שֶׁהֲרֵי אֵינוֹ מַתְחִיל לִגְמֹר הַכֹּל</b>. אין בדעתו לזרות את כל התבואה ולגמור את מלאכתה כנהוג, אלא רק לזרות מעט לצורך אכילה מידית (בניגוד למובא לעיל ה"ד שהתחלת פעולה של גמר מלאכה בפירות שנכנסו לבית קובעת למעשר מיד).
<h3> ז</h3>
<b>הֲרֵי אֵלּוּ נִטְבְּלוּ לַמַּעֲשֵׂר</b>. אסורים משום טבל, שנקבעו למעשר (לטעם הדין ראה פסקים ושיטות).
<h3> ח</h3>
<b>בַּמֻּקְצֶה</b>. מקום ששוטחים בו פירות לייבוש.
<b>אֲבַטִּיחַ בְּצַד אֲבַטִּיחַ</b>. שאין עושים מהאבטיחים ערמה כדי שלא ירסקו אחד את השני (פה"מ מעשרות א,ה).
<b>שֶׁגָּמַר כָּל צָרְכּוֹ</b>. ששפשף את כל הפירות שרוצה בהם עתה.
<b>נִגְמְרָה מְלַאכְתָּן</b>. של הפירות שמעוניין בהם עכשיו (ולעיל ה"ד מדובר אחר שהכניס לבית, ולכן אפילו שפשף רק אחד נתחייבו כולם — ריק"ו, כס"מ ורדב"ז, וראה שם שהביאו חילוק נוסף בין המקרים).
<b>אַף עַל פִּי שֶׁלֹּא הֵסִיר הַצִּהוּב מֵעֲלֵיהֶן</b>. מפני שהדבר תלוי בדעתו, ויש שאוכלים ללא הסרת הציהוב (ביאור לתוספתא מהדו' ליברמן מעשרות א,ו).
<h3> ט</h3>
<b>הַיָּרָק הַנֶּאֱגָד</b>. שרגילים לסדרו באגודות.
<b>אִם אֵינוֹ מְמַלֵּא</b>. שאינו מעוניין למלא את הכלי עד הסוף או שמלקט לתוך ידו.
<h3> י</h3>
<b>וּבְהוּצִין</b>. עלי דקל.
<h3> יב</h3>
<b>הֲרֵי זֶה נִטְבָּל</b>. כיוון שגמר את המלאכות הנעשות בשדה.
<b>הַפֶּרֶד</b>. הגרגרים שמוציאים מן הרימון כדי לייבשם.
<h3> יג</h3>
<b>הַמְיַפֶּה פְּנֵי הַכְּרִי</b>. מחליק ומיישר את הערמה.
<b>בָּרַחַת</b>. כעין כף גדולה ושטוחה.
<b>בְּסוֹף כָּל דָּבָר</b>. בסוף העבודות הנעשות בתבואה.
<b>מִשֶּׁיִּכְבֹּר</b>. שינפה אותן מן הפסולת באמצעות כברה (נפה גדולה).
<b>וְנוֹטֵל מִתַּחַת הַכְּבָרָה וְאוֹכֵל</b>. אוסף את זרעי הקטנית שנפלו דרך הרשת יחד עם הפסולת, ר"י פליקס מעשרות א,ו, וראה שם הסבר נוסף. ומותרים באכילה מפני שלא נגמרה מלאכתם.
<b>מִן הַקֻּטָּעִין</b>. יבול שהתפזר מן הגדיש והתאסף במקום אחר (פה"מ מעשרות א,ו). ויש מפרשים שהכוונה לשיבולים קטועות שלא נידשו (ר"ש ושאר מפרשים).
<b>וּמִמַּה שֶּׁבְּתוֹךְ הַתֶּבֶן</b>. שעדיין לא נפרד מהפסולת.
<b>וְאוֹכֵל</b>. אכילת עראי, שכל אלו לא היו בתוך הכרי ולא חל עליהם המירוח.
<h3> יד</h3>
<b>וְיִשְׁלֶה הַזֻּגִּין וְהַחַרְצַנִּין</b>. יסיר את הקליפות והגרעינים.
<b>הַבּוֹר</b>. המקום שבו היין מתקבץ לפני הנחתו בחביות.
<b>הַגַּת הָעֶלְיוֹנָה</b>. המקום שבו דורכים את הענבים.
<b>וּמִן הַצִּנּוֹר</b>. שדרכו עובר היין מהגת אל הבור.
<h3> טו</h3>
<b>לָעוּקָה</b>. לגומא שהשמן מתקבץ בה לאחר סחיטתו.
<b>הָעֵקֶל</b>. סל עגול עשוי מחבלים, שצוברים בו את הזיתים לסחיטה.
<b>הַמֶּמֶל</b>. אבן לטחינת הזיתים.
<b>וּמִבֵּין הַפַּסִּין</b>. בין שתי אבנים או שתי קורות של בית הבד.
<b>וְלַתַּמְחוּי</b>. כלי שמניחים בו תבשיל לאחר בישולו.
<b>מִפְּנֵי שֶׁאֵינוֹ מִתְבַּשֵּׁל בִּכְלִי שֵׁנִי</b>. השמן אינו מתבשל (וממילא אינו נקבע למעשר) כאשר נותנים אותו בתוך תבשיל חם הנמצא בכלי שני (כלי ראשון הוא הכלי שבו התבשיל התבשל, וכלי שני הוא הכלי שהעבירו אליו את התבשיל).
<b>מִפְּנֵי שֶׁהוּא מִתְבַּשֵּׁל</b>. כאשר התבשיל חם ביותר, אף שהוא בכלי שני, מכשיר את המאכל לאכילה ומעניק חשיבות לאכילתו, ולכן נחשב כבישול לעניין קביעות למעשרות (רדב"ז, חזו"א מעשרות ד,יח; בניגוד לדין בישול בשבת, ראה הלכות שבת כב,ו).
<h3> טז</h3>
<b>דְּבֵלָה</b>. תאנים מדובקות.
<b>מִשֶּׁיַּחֲלִיקֶנּוּ</b>. שיעשה את העיגול חלק ונאה (באמצעות אבן חלקה, או באמצעות מריחת מי פירות — ראה מפרשי המשנה מעשרות א,ח).
<b>הַגְּרוֹגָרוֹת</b>. תאנים מיובשות.
<b>מִשֶּׁיָּדוּשׁ</b>. שיאחסן אותם בצפיפות בתוך כלי.
<b>לַמְּגוּרָה</b>. לאוצר (מחסן או כלי גדול).
<b>מִשֶּׁיַּעְגִּיל בְּיָדוֹ עַל פִּי הַמְּגוּרָה</b>. שיסדר ויחליק את הגרוגרות החיצוניות.
<b>לֹא יֹאכַל עַד שֶׁיְּעַשֵּׂר</b>. שכבר נקבעו למעשר.
<h3> יז</h3>
<b>שֶׁבַּמֻּקְצֶה</b>. מקום ששוטחים בו פירות לייבוש.
<b>שֶׁהֲרֵי נִגְמְרָה מְלַאכְתָּן וכו'</b>. שגילה דעתו שהייבוש אינו מעכב עבורו.
<h3> יח</h3>
<b>עַד שֶׁלֹּא כְּנָסָן לְרֹאשׁ הַגַּג</b>. ששטח אותם בגג לייבוש, אך עדיין לא כנס אותם בערמה אחת (שהיא גמר מלאכתם כדלעיל הי"ב).
<b>מוֹרִיד מֵהֶן לַבְּהֵמָה</b>. שנוהגת לאכול חרובים לחים.
<b>מִפְּנֵי שֶׁהוּא מַחֲזִיר וכו'</b>. שלא הסיח דעתו מן הייבוש, וממילא מלאכת החרובים לא נגמרה (בניגוד לנוטל מן המוקצה ומוליך למקום אחר האמור לעיל הי"ז).
<h3> יט</h3>
<b>שֶׁהִקְדִּימוֹ בַּשִּׁבֳּלִים</b>. שהפריש מעשר ראשון לפני תרומה גדולה כאשר מלאכת התבואה עדיין לא נגמרה.
<b>קֹדֶם שֶׁיַּפְרִישׁ תְּרוּמָתוֹ</b>. לפני שהלוי יפריש מהמעשר 'תרומת מעשר' לכהן. שפירות הקרויים 'מעשר ראשון' מתחייבים מיד בתרומת מעשר מחמת השם שלהם (בבלי ביצה יג,ב), ואפילו בתבואה שלא נגמרה מלאכתה (אבל תרומה גדולה הלוי אינו צריך להפריש כמובא בהלכות תרומות ג,יג).
<b>מַכַּת מַרְדּוּת</b>. מלקות מדברי חכמים.
<b>מוֹלֵל</b>. מקלף באמצעות שפשוף באצבעותיו.
<b>מְנַפֶּה מִיָּד לְיָד</b>. מנער ומעביר מיד ליד על מנת שהקליפה תסור.
<b>בְּתוֹךְ חֵיקוֹ</b>. בשולי בגדיו.
<b>לְתוֹךְ תַּבְשִׁיל צוֹנֵן</b>. שאינו מבשל.
<b>הַקְּדֵרָה</b>. כעין סיר.
<b>מִפְּנֵי שֶׁהִיא כְּבוֹר קָטָן</b>. שהקדרה מעניקה חשיבות ליין וקובעת למעשר כמו בור קטן שיש בו יין נקי מוכן לשתייה (ערוה"ש ק,ג).
<b>אֲבָל לֹא לְתוֹךְ יָדוֹ</b>. לא ימלא ידו שמן על מנת לסוך בו את גופו.
<h3> כ</h3>
<b>וְאִם נִגְמְרוּ... לֹא יַפְקִיר</b>. שכבר התחייב בתרומות ומעשרות.
<b>פִּקְעֵי עָמִיר</b>. אגודות דקות של מעט קש עדין.
<h3> כא</h3>
<b>קְצִיצוֹת</b>. פירות תלושים.
<b>הֲרֵי אֵלּוּ פְּטוּרִין מִן הַמַּעֲשֵׂר</b>. כיוון שזכה בהם מן ההפקר לפני שנגמרה מלאכתם.
<b>דָּרְסוּ</b>. דחסו אותן בכלים (שזהו גמר מלאכתן כדלעיל הט"ז).
<b>פִּלְחֵי דְּבֵלָה</b>. חתיכות של עיגול דבילה.
<b>שֶׁיָּדוּעַ שֶׁהֵן מִדָּבָר הַגָּמוּר</b>. שחותכים את העיגול לאחר גמר מלאכתו.
<h3> כב</h3>
<b>כְּרִיכוֹת</b>. אגודות שיבולים קטנות וקלות.
<b>בִּרְשׁוּת הַיָּחִיד חַיָּב לְעַשֵּׂר</b>. שאינן הפקר וצריך להחזירן לבעלים (ראה הלכות גזלה ואבדה טו,י), וממילא חייבות במעשרות.
<b>בִּרְשׁוּת הָרַבִּים פְּטוּרוֹת</b>. שברשות הרבים הבעלים מתייאשים מהן מכיוון שמתגלגלות ממקום למקום, והמוצא זוכה בהן (שם ה"ח), ולכן הן נחשבות כהפקר לפני גמר מלאכה שפטור ממעשרות.
<b>וְהָאֲלֻמּוֹת בְּכָל מָקוֹם חַיָּבוֹת בַּמַּעֲשֵׂר</b>. אגודות כבדות שנשארות במקום הנחתן אפילו ברשות הרבים והמוצא חייב להשיבם לבעלים (שם ה"י).
<b>תְּבוּאָה מְרוּחָה</b>. שנגמרה מלאכתה (כדלעיל הי"ג).
<b>עוֹשֶׂה אוֹתָהּ תְּרוּמָה וּמַעַשְׂרוֹת עַל פֵּרוֹת אֲחֵרוֹת</b>. מפריש ממנה על פירות אחרים שחייבים במעשרות.
<b>וְאֵינוֹ חוֹשֵׁשׁ</b>. אינו צריך לחשוש שכבר הפרישו ממנה (ואם כן הרי הוא מפריש מהפטור על החייב — ראה לעיל א,ו), כיוון שבדרך כלל מפרישים תרומה רק בזמן שעוקרים את התבואה ממקום שבו נגמרת מלאכתה (ירושלמי מעשרות ג,א), וכאן מדובר שמצא ערמת התבואה במקום שבו נמרחה (ד"א, יד"פ).
<b>כַּלְכָּלָה מְחֻפָּה</b>. שנגמרה מלאכתה (כדלעיל ה"י).
<b>מָצָא כַּלְכָּלָה</b>. שאינה מכוסה (ד"א).
<b>בְּמָקוֹם שֶׁהָרֹב מַכְנִיסִין לַשּׁוּק אָסוּר לֶאֱכֹל מִמֶּנָּה עֲרַאי</b>. שפירות שנגמרו על דעת למכרם בשוק אסור לאכול מהם עראי (לעיל הל' א-ב; ובכלכלה שאינה מכוסה יש גמר מלאכה כאשר ממלא אותה או שליקט כל צרכו כדלעיל ה"י).
<b>וּמְתַקְּנָהּ דְּמַאי</b>. מפריש ממנה חלק מהמעשרות כדרך שמפרישים מפירות הלקוחים מעם הארץ (ראה לקמן ט,א-ה), שמא בעל הכלכלה הוא עם הארץ ולא עישר את הפירות כראוי.
<b>וּבְמָקוֹם שֶׁהָרֹב מַכְנִיסִין לַבָּתִּים אוֹכֵל מִמֶּנָּה עֲרַאי</b>. שהרי לא נקבעו למעשר עד שייכנסו לבית, כדלעיל ה"ב.
<b>וּמְתַקְּנָהּ וַדַּאי</b>. כיוון שהפירות שבה עדיין לא נקבעו למעשר, ויש להניח שאינם מעושרים.
<b>מֶחֱצָה לְמֶחֱצָה</b>. חצי מהאנשים מכניסים לשוק וחצי לבית.
<b>מְתַקְּנָהּ דְּמַאי</b>. שיש לחשוש שמא הייתה שייכת לאדם שמכניס לשוק והתחייבה במעשר, ולכן אסור לאכול ממנה עראי וצריך לתקנה מספק שמא הבעלים עם הארץ ולא תיקנוה כראוי.
<b>וְאִם הִכְנִיסָהּ לַבַּיִת מְתַקְּנָהּ וַדַּאי</b>. מפריש כל המעשרות שמא הייתה שייכת לאדם שמכניס לבית ורק עכשיו נקבעו הפירות למעשר.
<b>בַּמֶּה דְּבָרִים אֲמוּרִים</b>. שכאשר הרוב מכניסים לבתים צריך להפריש כל המעשרות.
<b>בְּדָבָר שֶׁאֵין לוֹ גְּמַר מְלָאכָה</b>. שלא עושים בו מעשה מיוחד לגמר המלאכה, כמו כלכלה שאינה מחופה (המדוברת לעיל) שגמר מלאכתה בסיום העבודה השוטפת ולא במעשה מיוחד (ד"א).
<b>אֲבָל בְּדָבָר שֶׁיֵּשׁ לוֹ גְּמַר מְלָאכָה וכו'</b>. כאשר עושים מעשה מיוחד לגמר המלאכה (כמו מירוח כרי או חיפוי כלכלה), נוהגים להפריש תרומה גדולה בשעת גמר המלאכה. ולכן כאשר מוצא כלכלה מחופה שנעקרה ממקום עשייתה, אינו צריך להפריש תרומה גדולה.
<h3> כג</h3>
<b>חָרְרֵי הַנְּמָלִים</b>. חורים שהנמלים אוגרות בהם גרגרים.
<b>שֶׁלָּנוּ</b>. שהו שם בלילה.
<b>שֶׁמִּדָּבָר גָּמוּר</b>. שנגמרה מלאכתו.
<h3> כד</h3>
<b>הַמּוֹצֵא זֵיתִים וכו'</b>. הלכה זו, בהמשך להלכה הקודמת, עוסקת באדם המוצא את היבול של עצמו בתוך רשותו.
<b>שֶׁהֲרֵי מִשְׁתַּנוֹת וּמִתְלַכְלְכוֹת בֶּעָפָר</b>. ולא ניתן להבחין אם נפלו מהאילן שמעליהן או ממקום אחר.
<b>שֶׁמָּא מִתְּאֵנָה זוֹ נָפְלוּ</b>. וממילא אינן מעושרות.
<b>אוֹ מִתְּאֵנִים שֶׁנִּתְעַשְּׂרוּ</b>. או שתאנים אלו הגיעו לכאן מתאנים מעושרות שבחצר. ונמצא שתאנים אלו ספק מעושרות, ומחמת הספק צריך לתקנן (אבן האזל, מראה הפנים מעשרות ג,ב, וראה הלכות גזלה ואבדה טו,טו לגבי מקרה שהתאנה נוטה לדרך; וראה כס"מ, ריק"ו ומפרשים נוספים שפירשו באופנים אחרים).
<h3> כה</h3>
<b>וּפְדָיָן</b>. פדה אותם מיד ההקדש.
<b>פְּטוּרִין מִן הַמַּעַשְׂרוֹת שֶׁבִּשְׁעַת חוֹבָתָן הָיוּ פְּטוּרִין</b>. ראה גם לעיל ב,ח לגבי המקדיש פירות מחוברים. הכלל העולה מחיבור שתי ההלכות, שאם הפירות ברשות הקדש בזמן עונת המעשרות (במחובר) או בזמן גמר מלאכה (בתלוש) — פטורים ממעשרות.
<b>וְהַמַּקְדִּישׁ קָמָה לִמְנָחוֹת פְּטוּרָה מִן הַמַּעַשְׂרוֹת</b>. אף שאין מביאים מנחות מן הטבל (הלכות איסורי מזבח ה,ט), כאשר מקדיש את התבואה בעודה מחוברת הרי היא נפטרת מן המעשרות (שבשעת גמר מלאכה הייתה שייכת להקדש), וכשרה למנחה (ראה תוספתא מנחות י,ז).
<h2>פרק ד</h2>
<h3> א</h3>
<b>בִּעַרְתִּי הַקֹּדֶשׁ מִן הַבַּיִת</b>. הוצאתי את כל המעשרות מהבית, ונתתי אותם כנדרש (פסוק זה נאמר בווידוי מעשרות, ראה הלכות מעשר שני ונטע רבעי יא,ז).
<b>הַשַּׁעַר</b>. דלת הבית.
<b>דֶּרֶךְ גַּגִּין</b>. כגון דרך הארובה שבגג, וכן דרך חלון שבקיר הבית.
<b>וְקַרְפִּיפוֹת</b>. רחבה מאחורי הבית שאפשר להיכנס ממנה לתוך הבית, אך אין זו הכניסה הראשית (ד"א).
<h3> ב</h3>
<b>כְּמוֹ שֶׁבֵּאֲרוּ מִפִּי הַשְּׁמוּעָה</b>. כמו שקיבלו חכמים במסורת שכך יש ללמוד מהפסוקים שהובאו בהלכה הקודמת.
<b>בִּשְׁאָר הַשִּׁשָּׁה דְּבָרִים שֶׁמָּנִינוּ</b>. ביתר האפשרויות מבין השישה שנזכרו לעיל ג,ג.
<b>מַכַּת מַרְדּוּת מִדִּבְרֵיהֶם</b>. מלקות מדברי חכמים.
<b>כְּמוֹ שֶׁבֵּאַרְנוּ שֶׁאֵין הַגּוֹמֵר וכו'</b>. לעיל ב,א.
<h3> ג</h3>
<b>אַרְבַּע אַמּוֹת</b>. כשני מטרים.
<b>אֵינוֹ קוֹבֵעַ</b>. שאינו נחשב בית.
<b>כְּגוֹן שֶׁהָיָה הַבַּיִת מְשֻׁפָּע וְעוֹלֶה</b>. שקירות הבית או החלק העליון שלהם בנויים באלכסון כלפי פנים, ונמצא ששטח הגג קטן משטח הבית
<b>גַּג זֶה כְּמִקְצָת אֲוִיר הַבַּיִת</b>. שאין לו חשיבות עצמאית, אלא נחשב חלק מהבית וקובע למעשר כמו הבית.
<h3> ד</h3>
<b>הַצְּרִיפִין</b>. מבנה העשוי משני קירות אלכסוניים של קנים שנוגעים זה בזה בחלקם העליון (כצורת משולש).
<b>וְהַבֻּרְגָּנִין</b>. מגדלי שמירה.
<b>שֶׁנִּמְצָא בְּלֹא כְּתָלִים</b>. ואינו ראוי למגורים בימות הגשמים.
<b>סֻכַּת הַיּוֹצְרִים הַחִיצוֹנָה</b>. שמשמשת ליצירה ומכירה של כלי חרס. ולפנים ממנה יש סוכה נוספת שמשמשת למגורים, והיא קובעת למעשר כדלקמן ה"י. [הערה: הרמב"ם בפה"מ מנקד את המילה תרנגלין: תַרנֹגְלִין.]
<b>וְסֻכַּת הֶחָג</b>. חג הסוכות.
<h3> ה</h3>
<b>טוֹבְלִין לְבַעְלֵיהֶן</b>. קובעים למעשר עבור האדם ששייכים לו, שנמצא שם יותר מאחרים ונחשב עבורו כדירת קבע (ראה ד"א).
<b>בֵּית הַסֵּפֶר</b>. שמלמדים בו מקרא לקטנים.
<b>וּבֵית הַמִּדְרָשׁ</b>. שמלמדים בו משנה לגדולים (יד"פ).
<h3> ו</h3>
<b>וּבֵית הַתַּלְמוּד</b>. בית שמתקבצים בו בשעת הצורך לדון בענייני הלכה, ולא נמצאים בו בקביעות כל היום (רדב"ז).
<b>אִם יֵשׁ בָּהֶן בֵּית דִּירָה</b>. אם משמשים למגורי אדם.
<b>הָאֻרְיָארוֹת וְהָאוֹצָרוֹת</b>. סוגי מחסנים (ראה תוכ"פ מעשרות עמ' 691). ויש מפרשים שאוריארות הן ארוות סוסים (ריק"ו).
<b>לַמֻּכְנָס</b>. לצורך אחסון תבואה.
<b>וְאִם הָיוּ לְדִירָה</b>. אם משמשים גם לדירת אדם.
<h3> ז</h3>
<b>דֶּרֶךְ הַשַּׁעַר</b>. ולא מעל הגדר ולא דרך פתח אחורי שלא רגילים להכניס דרכו פירות (ד"א, וכדלעיל ה"א לגבי שער הבית).
<h3> ח</h3>
<b>חָצֵר שֶׁיֵּשׁ בָּהּ שְׁנֵי דָּיוֹרִין</b>. שיש בה שני בתים ושני דיירים גרים בה (פה"מ מעשרות ג,ה).
<b>שֶׁהִיא לִשְׁנֵי שֻׁתָּפִין</b>. ששותפים בבית שבחצר.
<h3> ט</h3>
<b>בֵּית שַׁעַר</b>. ביתן הסמוך לשער הבית שיושב בו שומר הפתח.
<b>וְהָאַכְסַדְרָה</b>. רחבה שלפני הבית שיש לה שלושה כתלים ותקרה.
<h3> י</h3>
<b>שְׁתֵּיהֶן קוֹבְעִין</b>. שגם החיצונה נחשבת חצר שמורה למרות שהנכנסים לפנימית עוברים דרכה.
<b>סֻכַּת הַיּוֹצְרִים וכו'</b>. התבאר לעיל ה"ד.
<h3> יא</h3>
<b>הַמּוֹלִיךְ פֵּרוֹתָיו מִמָּקוֹם לְמָקוֹם</b>. שרוצה לאכלם במקום שאליו יגיע.
<b>נִכְנָס בָּהֶם</b>. נכנס עם הפירות.
<b>לַמָּקוֹם שֶׁהוּא סוֹף מְגַמָּתוֹ</b>. ליעד הסופי ששם רוצה לאכול את הפירות באכילת קבע.
<b>וְכֵן בַּחֲזִירָה</b>. כגון שהחליט לחזור לביתו ולאכול שם את הפירות (כס"מ).
<h3> יב</h3>
<b>הָרוֹכְלִין הַמְחַזְּרִין בָּעֲיָרוֹת</b>. שמסתובבים בערים שונות למכור סחורתם.
<b>אוֹכְלִין עֲרַאי</b>. מפירות שנותנים להם דיירי החצר (פה"מ מעשרות ב,ג).
<b>עַד שֶׁמַּגִּיעִין לַבַּיִת שֶׁלָּנִין בּוֹ</b>. שהוא נחשב כביתם.
<h3> יג</h3>
<b>בְּחָצֵר הַפְּטוּרָה מִן הַמַּעַשְׂרוֹת</b>. כפי שהתבאר לעיל ה"ח.
<b>הֲרֵי זֶה מֻתָּר לְהוֹצִיאָן וְלֶאֱכֹל מֵהֶן עֲרַאי</b>. שהבית קובע רק כאשר הכניס את הפירות מדעת.
<b>וְכֵן אִם שָׁכַח וְהֶעֱלָן לַגַּג</b>. דרך הבית.
<b>אוֹכֵל מֵהֶן עֲרַאי בַּגַּג</b>. שהמעבר דרך הבית נעשה מתוך שכחה, ורשאי לאכול בגג עצמו לפי שגג אינו קובע כדלעיל ה"ג.
<b>לַחֲצַר חֲבֵרוֹ</b>. השמורה.
<b>נִקְבְּעוּ וְלֹא יֹאכַל עַד שֶׁיְּעַשֵּׂר</b>. ומדובר שהחליט לאכול את הפירות בחצר חברו. שאף שההכנסה לחצר נעשתה מתוך שכחה, מכיוון שהחליט כעת ששם יהיה מקום אכילת הפירות, אפילו חצר חברו קובעת (ר"י קאפח, וראה מפרשים אחרים שהתקשו בדברי הרמב"ם והגיהו דבריו).
<h3> יד</h3>
<b>חָצֵר שֶׁהִיא נֶעְדֶּרֶת</b>. שעדרו אותה לצורך זריעה.
<b>הֲרֵי הִיא כְּגִנָּה וכו'</b>. מתבטל ממנה דין חצר מגורים שקובעת למעשרות, ודינה כשטח חקלאי שמותר לאכול בו עראי.
<b>וְאִם זָרַע רֻבָּהּ אֵין אוֹכְלִין בָּהּ עֲרַאי</b>. המפרשים התקשו בדין זה, שהרי זריעה היא שלב מתקדם יותר בהפיכת המקום לשטח חקלאי. ויש מי שפירש שכאשר עודר את רובה בוודאי סופו לעדור את כולה, אך כאשר זרע כבר את רובה ולא השלים — מגלה דעתו שאינו עתיד לזרוע את השאר ואין בכוונתו להפוך את המקום לשטח חקלאי, ויש להניח שגם השטח הזרוע עתיד להיעקר (פני משה על ירושלמי מעשרות ג,ד).
<b>וְאִם נָטַע לְנוֹי חָצֵר וכו'</b>. שנטיעה לנוי אינה נחשבת כנטיעה לעניין זה, וממילא חזר הדין של חצר נעדרת.
<h3> טו</h3>
<b>אוֹכֵל מִמֶּנָּה אַחַת אַחַת וּפָטוּר</b>. קוטף מהעץ תאנה אחת ואוכל, כיוון שחצר קובעת למעשרות רק ביבול שנגמרה מלאכתו (לעיל ג,ג), וקטיף של תאנה אחת אינו נחשב גמר מלאכה (רדב"ז לקמן הי"ח, חזו"א מעשרות ו,ד).
<b>וְאִם צֵרֵף חַיָּב בַּמַּעֲשֵׂר</b>. אם קטף שתי תאנים יחד הרי זה כגמר מלאכה, ואסור לאכלן אפילו אכילת עראי שהרי חצר קובעת בדבר שנגמרה מלאכתו.
<b>חֵיקוֹ</b>. שולי בגדיו.
<b>שֶׁאֵין אֲוִיר הֶחָצֵר קוֹבֵעַ לַמַּעֲשֵׂר</b>. ומותר לאכול עראי מדבר שנגמרה מלאכתו לפני שנקבע למעשר (לעיל ג,ב).
<h3> טז</h3>
<b>וְנוֹטָה לַגִּנָּה</b>. ענפי התאנה נכנסים לאוויר הגינה.
<b>הֲרֵי זֶה אוֹכֵל מִמֶּנָּה בַּגִּנָּה כְּדַרְכּוֹ</b>. אדם העומד בגינה רשאי לאכול תאנים רבות באכילת עראי, כיוון שתאנים אלו אינן בחצר ולא נקבעו למעשר.
<h3> יז</h3>
<b>לֹא יִטֹּל אֶת כָּל הָאֶשְׁכּוֹל וְיֹאכַל</b>. שבצירת האשכול נחשבת כגמר מלאכה, וכדין המצרף שתי תאנים לעיל הט"ו.
<b>מְגַרְגֵּר אַחַת אַחַת</b>. קוטף גרגר אחד מהאשכול המחובר לגפן ואוכל, ולאחר מכן קוטף גרגר נוסף ואוכל.
<b>פּוֹרֵט אֶת הָרִמּוֹן בָּאִילָן</b>. מוציא גרגר אחר גרגר בעודו מחובר לאילן.
<b>הַפֶּרֶד</b>. גרגר בודד.
<b>סוֹפֵת אוֹתוֹ וכו'</b>. אוכל ממנו בפיו (פה"מ מעשרות ב,ו), ויש מפרשים שחותך ממנו חתיכות דקות (רע"ב מעשרות ג,ט).
<b>וְנִכְנַס מִן הַגִּנָּה לֶחָצֵר</b>. בכוונה (ואם שכח ונכנס ראה לעיל הי"ג).
<h3> יח</h3>
<b>כֻּסְבָּר</b>. גד השדה, צמח תבלין המכונה כיום כוסברה.
<b>מְקַרְסֵם</b>. חותך.
<h2>פרק ה</h2>
<h3> א</h3>
<b>הַלּוֹקֵחַ</b>. הקונה.
<b>פֵּרוֹת תְּלוּשִׁין</b>. שנגמרה מלאכתם ברשות המוכר (כדלעיל ב,ב).
<b>נִקְבְּעוּ לַמַּעֲשֵׂר מִדִּבְרֵיהֶם כְּמוֹ שֶׁבֵּאַרְנוּ</b>. שהמקח קובע למעשר כדלעיל ג,ג, וחיובו מדברי חכמים כדלעיל ד,ב.
<b>מִשֶּׁיִּתֵּן אֶת הַדָּמִים אַף עַל פִּי שֶׁלֹּא מָשַׁךְ</b>. שמשעת התשלום המקח חל מן התורה (הלכות מכירה ג,א). ואף שחכמים תיקנו שכל עוד לא הגביה את הפירות לשם קניינם רשאי לחזור בו ולקבל את כספו חזרה (שם ה"ד), לעניין קביעת הפירות למעשר נחשב הדבר למקח משעת התשלום.
<b>בּוֹרֵר וּמַנִּיחַ</b>. בוחר פירות מתוך הפירות שבחנות ומניחם בצד על מנת לקנותם לאחר מכן.
<b>וְאַף עַל פִּי שֶׁגָּמַר בְּלִבּוֹ לִקַּח לֹא נִתְחַיֵּב לְעַשֵּׂר</b>. גם אם החליט לקנותם לא התחייב כל עוד לא עשה בפירות פעולה קניינית (ראה גם לקמן יא,ח).
<b>וְאִם הָיָה יְרֵא שָׁמַיִם וכו'</b>. שרוצה לקיים את מה שהחליט במחשבתו אף שאין בזה תוקף של קניין ממוני.
<b>מְעַשֵּׂר</b>. מפריש מהפירות שרצה לקנות ונותן למוכר את דמי המעשרות, או מפריש את המעשר מתוך פירות שלו.
<h3> ב</h3>
<b>לֹא נִקְבְּעוּ</b>. שהמקח קובע למעשרות רק כאשר קונה פירות תלושים שנגמרה מלאכתם לצורך אכילת עצמו (שחכמים תיקנו קביעה על ידי מקח באופן דומה לקביעה מן התורה, ומן התורה חיוב מעשרות הוא רק כאשר בכוונתו לאכול בעצמו כדלעיל ב,א — ש"ך יו"ד שלא ס"ק קיט).
<b>הַלּוֹקֵחַ בִּמְחֻבָּר לַקַּרְקַע</b>. אדם שקנה פירות שטרם נקטפו.
<h3> ג</h3>
<b>הֵא לְךָ אִסָּר זֶה וְתֵן לִי בּוֹ חָמֵשׁ תְּאֵנִים</b>. קח מטבע ותן לי תמורתו חמש תאנים, ומדובר בתאנים שלא נגמרה מלאכתן (ריק"ו).
<b>וְאִם צֵרֵף חַיָּב לְעַשֵּׂר</b>. שהצירוף כגמר מלאכה (כמובא לעיל ד,טו לגבי חצר).
<b>בְּעֶשְׂרִים תְּאֵנִים שֶׁאָבוֹר לִי</b>. שאברור ואבחר לי מעץ התאנה שלך.
<b>בּוֹרֵר אַחַת אַחַת וְאוֹכֵל</b>. שבאופן זה המקח נעשה בדבר שלא נגמרה מלאכתו וכמבואר בפסקה הקודמת.
<b>מְגַרְגֵּר, פּוֹרֵט, סוֹפֵת</b>. ראה לעיל ד,יז בביאור.
<b>שֶׁהֲרֵי לֹא קָנָה אֶלָּא הַנִּתְלָשׁ</b>. מכיוון שאמר שהקניין יהיה באותם הפירות שיבחר, ממילא חל המקח רק לאחר שתלש את הפירות, ולכן אם תלשם באופן שנחשב גמר מלאכה, המקח קובע למעשר.
<b>בְּעֶשְׂרִים תְּאֵנִים אֵלּוּ</b>. המחוברים לקרקע, שהמקח חל בעודם מחוברים.
<b>קוֹצֵץ כְּדַרְכּוֹ</b>. אפילו תאנים רבות יחד.
<h3> ד</h3>
<b>הַמַּחֲלִיף עִם חֲבֵרוֹ</b>. פירות תמורת פירות.
<b>זֶה לֶאֱכֹל וְזֶה לֶאֱכֹל</b>. כל אחד מהם כוונתו לאכול את הפירות שמקבל, ונחשב כקונה לצורך אכילה.
<b>לְקַצּוֹת</b>. לשטוח לייבוש.
<b>כְּמוֹ שֶׁבֵּאַרְנוּ</b>. לעיל ג,ג.
<h3> ה</h3>
<b>שְׁנֵיהֶן פְּטוּרִין וכו'</b>. המלקט עשרים תאנים נחשב כקונה (שהרי משלם עליהם בכך שנותן לחברו רשות למלא כרסו משלו), והטעם שהוא פטור מפני שלקט מן המחובר שלא נגמרה מלאכתו. והממלא כרסו אינו נחשב כחליפין (שדינם כמקח) אלא נחשב כמקבל מתנה (שהרי רשאי לאכול יותר מכמות התאנים שהרשה לחברו ללקוט), ולכן פטור אפילו לקח מפירות שנגמרה מלאכתם.
<b>וְאִם צֵרֵף וְאָכַל חַיָּב</b>. המלקט עשרים תאנים שנחשב כקונה, צריך לאכלן אחת אחת כדלעיל ה"ג, ואם צירף חייב משום שנחשב כגמר מלאכה. אמנם הממלא כרסו שנחשב כמקבל מתנה, פטור אפילו אם צירף, שהרי מותר לאכול עראי מדבר שנגמרה מלאכתו ולא נקבע למעשר (ריק"ו).
<h3> ו</h3>
<b>וְהַמַּתָּנָה אֵינָהּ קוֹבַעַת בְּמֶכֶר</b>. אינה קובעת למעשרות בתור מכר (ויש נוסחאות: 'כמכר' והמשמעות זהה).
<b>אוֹכְלִין</b>. אכילת עראי.
<b>שֶׁאֵין הַמַּתָּנָה קוֹבַעַת</b>. ומדובר במקום שרוב העם מכניסים לבתים שאז הפירות לא נקבעו למעשר בגמר המלאכה (ד"א).
<b>אִם רֹב הָעָם מַכְנִיסִין לַבָּתִּים</b>. אם רוב האנשים באותו מקום נוהגים לקחת לביתם את היבול שצומח בשדה שלהם, ויש להניח שגם אותו עם הארץ נוהג לעשות כך ונתן להם תאנים שעדיין לא נכנסו לביתו ולא נקבעו למעשר.
<b>מְעַשְּׂרִין</b>. שתאנים אלו התחייבו במעשר משעה שנכנסו לבתי האנשים שקיבלו אותן במתנה.
<b>מַכְנִיסִין לַשּׁוּק</b>. מובילים את יבולם למכירה.
<b>אֵינָן מְתַקְּנִין אֶלָּא דְּמַאי</b>. מפרישים מעשרות בתורת ספק (ראה לקמן ט,ב-ה).
<b>שֶׁמָּא עִשֵּׂר וְאַחַר כָּךְ הֵבִיא לַשּׁוּק</b>. שפירות המיועדים למכירה נקבעים למעשר משעת גמר מלאכה בשדה (לעיל ג,א-ב), ופירות עם הארץ שהתחייבו במעשר ברשותו הם ספק מעושרים (לקמן ט,א).
<b>וְאִם אָמַר טְלוּ לָכֶם וְהַכְנִיסוּ לְבָתֵּיכֶם</b>. מאמירה זו משתמע שלטענתו התאנים מעושרות (פה"מ מעשרות ב,א).
<b>מְעַשֵּׂר דְּמַאי</b>. אפילו במקרה שרוב העם מכניסים לבתים, שיש להניח שתאנים אלו נכנסו לביתו של עם הארץ וכבר נקבעו למעשר (שהרי מעיד עליהן שהן מעושרות ולפני הכנסה לבית לא נהוג לעשר). אמנם עם הארץ אינו נאמן על כל המעשרות ולפיכך יש לעשר דמאי.
<b>דָּבָר מְרֻבֶּה</b>. כמות גדולה של תאנים.
<b>הֲרֵי זֶה כְּמִי שֶׁאָמַר לוֹ טֹל וְהַכְנִיס</b>. שכמות גדולה בדרך כלל אינה נאכלת בחוץ, ונתינה של  כמות כזו הרי היא כאמירה שתאנים אלו מעושרות.
<b>דָּבָר שֶׁאֵין דַּרְכּוֹ לְהֵאָכֵל חַי</b>. פרי או ירק שטעון בישול בתוך הבית, ולכן נחשב כאילו אמר לו 'טול והכנס'.
<h3> ז</h3>
<b>זֶה אוֹכֵל וּפָטוּר</b>. האדם שנאמר לו 'טול ואכול' רשאי לאכול אכילת עראי בשוק בלי לעשר.
<b>וְזֶה אוֹכֵל וְחַיָּב</b>. האדם השני חייב לעשר אפילו אם רוצה לאכול עראי בשוק, כיוון שיש להניח שהפירות שהוא קיבל נקבעו למעשר בביתו של עם הארץ (כדלעיל ה"ו).
<h3> ח</h3>
<b>בַּשַּׁעַר</b>. בית שער של חצר שקובע למעשרות כחצר (לעיל ד,ט).
<b>הֲרֵי אֵלּוּ אוֹכְלִין</b>. אכילת עראי.
<b>וּכְבָר בֵּאַרְנוּ</b>. לעיל ד,יא.
<b>כְּשֶׁיַּעַבְרוּ הַפֵּרוֹת בְּתוֹכוֹ</b>. כאשר בית חברו אינו היעד הסופי לאכילת קבע של הפירות.
<h3> ט</h3>
<b>לַעֲשׂוֹת עִמּוֹ</b>. לעבוד אצלו.
<b>הוֹאִיל וְיֵשׁ לָהֶן לֶאֱכֹל מִן הַתּוֹרָה בְּמַה שֶּׁהֵן עוֹשִׂין וכו'</b>. מהתורה מותר לפועלים לאכול בזמן העבודה מהפירות שעובדים בהם כאשר עוסקים בפירות תלושים שלא נגמרה מלאכתם או בפירות מחוברים בגמר עבודתם במחובר (הלכות שכירות יב,א). ומשום כך אכילת הפירות אינה נחשבת כמקח, שאינה נובעת מהסכם ממוני אלא מציווי התורה.
<b>שֶׁיֹּאכַל בְּנוֹ מִשְּׂכָרוֹ</b>. שבנו יאכל במקומו, וללא תנאי אינו רשאי לתת את חלקו לבנו אף שאינו מפסיד את בעל הבית כיוון שהתורה זיכתה רק לפועל עצמו בזמן עבודתו (שם הי"ג).
<b>שֶׁיֹּאכַל אַחַר גְּמַר מְלַאכְתּוֹ בַּתָּלוּשׁ</b>. שללא תנאי רשאי לאכול מפירות תלושים רק כשעושה בהם מלאכה קודם גמר מלאכתם (שם ה"ב).
<b>הוֹאִיל וְאוֹכֵל מִפְּנֵי הַתְּנַאי שֶׁלּוֹ</b>. שאכילתו נובעת מעסקה ממונית שעשה עם בעל הבית.
<h3> י</h3>
<b>וְהִתְנָה הַפּוֹעֵל שֶׁיֹּאכַל בַּזֵּיתִים</b>. שללא תנאי אינו אוכל כיוון שניכוש אינו גמר מלאכתם במחובר (שם ה"ד).
<b>הֲרֵי זֶה אוֹכֵל וכו'</b>. כדין קונה לעיל ה"ג, שאם צירף הרי זה גמר מלאכה והמקח קובע למעשרות.
<h3> יא</h3>
<b>וְהִתְנָה לֶאֱכֹל יָרָק</b>. את העלים הירוקים של הבצל.
<b>מְקַרְסֵם</b>. חותך.
<b>קָצַץ הַפּוֹעֵל שֶׁיֹּאכַל רִטְלָא שֶׁל זֵיתִים</b>. פועל העוסק במלאכה שהתורה התירה לעוסקים בה לאכול ללא קצבה. אך כאן הפועל סיכם עם בעל הבית שיאכל כמות קצובה. והוא רשאי לאכול כמות זו בכל עת שיחפוץ, וזאת בניגוד לפועל רגיל שמותר לאכול רק בשעת המלאכה (ד"א).
<b>רִטְלָא</b>. ליטרא, מידת נפח.
<b>יִסְפֹּת</b>. יטבול.
<b>שֶׁהֲרֵי נִקְבְּעוּ בַּמֶּלַח</b>. שמלח קובע למעשר כדלעיל ג,ג ולקמן הי"ח.
<h3> יב</h3>
<b>עוֹשֶׂה בַּלְּבָסִין</b>. עובד בזן גרוע של תאנים (פה"מ מעשרות ב,ח).
<b>לֹא יֹאכַל בִּבְנוֹת שֶׁבַע וכו'</b>. אסור לו לאכול מזן אחר של תאנים שאינו עובד בו (הלכות שכירות יב,י), ואם קיבל מבעל הבית רשות לאכול מזן אחר — צריך לעשר כדין לוקח.
<b>בִּבְנוֹת שֶׁבַע</b>. זן משובח של תאנים לבנות (פה"מ שם).
<b>אֲבָל יֵשׁ לוֹ וכו'</b>. רשאי למנוע עצמו מאכילת הפירות הגרועים שעובד בהם, ולאכול כדי שבעו מהפירות המשובחים של אותו זן שעובד בו, ואינו צריך לעשר כיוון שאוכל בדין תורה (ראה גם הלכות שכירות יב,יא).
<h3> יג</h3>
<b>לַעֲשׂוֹת לוֹ מְלָאכָה בַּשָּׂדֶה</b>. ומדובר במלאכה שאינם רשאים לאכול מן היבול בזמן העבודה, כגון חרישה או קצירה (פה"מ מעשרות ג,ב).
<b>בִּזְמַן שֶׁאֵין לָהֶן עָלָיו מְזוֹנוֹת</b>. שלא התחייב לספק להם מזון ליום העבודה.
<b>אוֹכְלִין מִן הַפֵּרוֹת שֶׁבַּשָּׂדֶה וּפְטוּרִין מִן הַמַּעֲשֵׂר</b>. אם נתן להם רשות לאכול אינם צריכים לעשר, שמתנה אינה קובעת למעשרות כדלעיל ה"ו.
<b>וְהוּא שֶׁלֹּא נִגְמְרָה מְלַאכְתָּן</b>. המפרשים התקשו בביאור תנאי זה, שהרי מתנה אינה קובעת אפילו בדבר שנגמרה מלאכתו (ראה ד"א). ואולי יש לפרש שמדובר בפירות שכוונת הבעלים להוליכם לשוק (או שהפועל אינו יודע מהי כוונת הבעלים), ואם כן נקבע למעשרות מיד כשנגמרה מלאכתו כדלעיל ג,א-ב.
<b>שֶׁאֵין פּוֹרְעִין חוֹב מִן הַטֶּבֶל</b>. שאסור למכור פירות שאינם מעושרים (ראה לקמן ו,ו), ופריעת חוב כמכירה (שם ה"ט). וכאשר התחייב לפועלים מזונות והם אוכלים מן הטבל, הרי זה כפורע חובו מן הטבל.
<b>אֶלָּא אוֹכְלִין אַחַת אַחַת מִן הַתְּאֵנָה</b>. קוטפים תאנה ואוכלים ולאחר מכן קוטפים תאנה נוספת, שבאופן כזה שהפירות טרם נקבעו למעשר התירו חכמים לפרוע חובו מן הטבל (ד"א).
<b>אֲבָל לֹא מִן הַסַּל וכו'</b>. שלאחר גמר מלאכה הפירות נקבעו למעשר על ידי המקח (שכאשר בעל הבית התחייב במזונות, דין הפועלים כדין קונה).
<b>הַקֻּפָּה</b>. סל גדול.
<b>הַמֻּקְצֶה</b>. מקום ששוטחים בו תאנים לייבוש.
<h3> יד</h3>
<b>הַשּׁוֹלֵק</b>. מבשל קלות במים ללא תבלינים (הערת הר"י קאפח לפה"מ ברכות ו,ח; וראה פה"מ תרומות י,יא, הלכות נדרים ט,א). ויש מפרשים ששלוק היינו מבושל הרבה (רש"י נדרים מט,א ועוד; וראה מאירי שם שהמילה מתפרשת בשני המובנים — הכל לפי ההקשר).
<b>הַמְעַשֵּׁן אֶת הַפֵּרוֹת עַד שֶׁהִכְשִׁירָן</b>. מעלה עשן מתחת לפירות כדי לתקנם לאכילה.
<h3> טו</h3>
<b>הַטּוֹמֵן פֵּרוֹת בָּאֲדָמָה וכו'</b>. כדי שיתחממו ויתרככו שם.
<b>לֹא נִקְבְּעוּ לַמַּעֲשֵׂר</b>. שהטמנה אינה נחשבת בישול לעניין מעשרות.
<h3> טז</h3>
<b>לִקְדֵרָה וְאִלְפָּס</b>. כלי בישול.
<b>כְּשֶׁהֵן מְרֻתָּחִין</b>. כאשר יש בהם תבשיל חם שהתבשל בתוכם על גבי האש (פה"מ מעשרות א,ז, וראה לעיל ג,טו).
<b>נִקְבְּעוּ לַמַּעֲשֵׂר</b>. היין או השמן נחשבים מבושלים ונאסרו באכילת עראי.
<b>מָזַג</b>. מהל.
<b>וַאֲפִלּוּ בַּגַּת</b>. אפילו במקום דריכת הענבים לפני גמר מלאכתם, כיוון שהבישול (או נתינת היין לכלי) נחשב גמר מלאכה (וגם קובע למעשרות כדין בישול של דבר שנגמרה מלאכתו).
<h3> יז</h3>
<b>וְהַשַּׁחֲלַיִם</b>. צמח בעל עלים ירוקים וחריפים.
<b>נִטְבְּלוּ לַמַּעֲשֵׂר</b>. שהשחיקה מכשירה אותם לאכילה ונחשבת גמר מלאכה וקובעת למעשרות.
<b>נִקְבַּע</b>. שיצירת משקה נחשבת כמו בישול.
<b>הַתַּמְחוּי</b>. קערה שיש בה תבשיל.
<b>לֹא נִקְבַּע</b>. כיוון שלא יצר משקה שעומד בפני עצמו.
<h3> יח</h3>
<b>הַפּוֹצֵעַ</b>. פותח.
<b>הַשָּׂרָף</b>. ליחה שדומה לחלב.
<b>פָּטוּר</b>. שהשרף אינו נחשב משקה.
<b>הַמַּעֲטָן</b>. מקום שצוברים בו את הזיתים כדי שיתרככו לפני סחיטתם (פה"מ מעשרות ד,ג).
<h3> יט</h3>
<b>תְּרוּמָה שֶׁצָּרִיךְ לִתְרֹם אַחֲרֶיהָ שְׁנִיָּה</b>. כגון שתרם מעציץ שאינו נקוב על עציץ נקוב, שהחשיבו את תרומתו כתרומה, אך הפירות עדיין טבולים לתרומה וצריך לתרום שנית (ראה הלכות תרומות ה,יד-טז).
<b>נִקְבְּעוּ לַמַּעֲשֵׂר</b>. על ידי התרומה הראשונה על אף שלא תיקנה את הפירות.
<h3> כ</h3>
<b>וְחָשְׁכָה עֲלֵיהֶן לֵילֵי שַׁבָּת נִקְבְּעוּ</b>. כיוון שבכניסת שבת נעשה הכול מיועד ומוכן לאכילה (פה"מ תרומות ח,ג).
<h3> כא</h3>
<b>תִּינוֹקוֹת</b>. ילדים.
<b>לֹא יֹאכְלוּ לְמוֹצָאֵי שַׁבָּת עַד שֶׁיְּעַשְּׂרוּ</b>. אמנם בערב שבת רשאים לאכול (מפרשים על פי ירושלמי, וראה בהלכה הבאה).
<h3> כב</h3>
<b>תְּאֵנָה</b>. עץ תאנים.
<b>כַּלְכָּלָה</b>. סל.
<b>לֹא יֹאכַל עַד שֶׁיְּעַשֵּׂר</b>. אפילו בערב שבת, שפירות המיוחדים לשבת נקבעים למעשר מיד. ובהלכה הקודמת לא נקבעו לפני שבת, כיוון שיוחדו לשבת על ידי ילדים שאין להם דעת (רדב"ז).
<h3> כג</h3>
<b>הֲרֵי זֶה לֹא יִגְמֹר אֲכִילָתוֹ וכו'</b>. אף שהתחיל בהיתר.
<h2>פרק ו</h2>
<h3> א</h3>
<b>מַחֲלִיקִין בִּתְאֵנִים וַעֲנָבִים שֶׁל טֶבֶל</b>. מותר להחליק בעזרת היד עיגול של תאנים דבוקות וכן ענבים דבוקים (פה"מ מעשרות א,ח).
<b>וְאֵין בָּזֶה הֶפְסֵד</b>. אין לחשוש מהפסד הטבל למרות שההחלקה גורמת לפירות להתעפש מהר יותר (שם).
<b>וְכָל שֶׁאָסוּר לְזָרִים לְאָכְלוֹ בִּתְרוּמָה מִן הַגַּרְעִינִין וְהַקְּלִפּוֹת וכו'</b>. ראה הלכות תרומות יא,י-יג.
<b>כָּךְ אָסוּר</b>. לכל אדם.
<b>וּמִן הַמַּעֲשֵׂר שֶׁלֹּא נִטְּלָה תְּרוּמָתוֹ</b>. ממעשר ראשון שלא הופרשה ממנו תרומת מעשר.
<b>וּמִמַּעֲשֵׂר שֵׁנִי... שֶׁלֹּא נִפְדּוּ</b>. שאסור לאכול מעשר שני חוץ לירושלים אלא אם כן מעביר את קדושתו לכסף (הלכות מעשר שני ב,א-ב).
<h3> ב</h3>
<b>אֵין מַדְלִיקִין</b>. אין משתמשים בו כחומר בעירה.
<b>וְאֵין צָרִיךְ לוֹמַר בְּשַׁבָּת</b>. לצורך שבת. יש שפירשו שנרות שבת חמורים יותר לעניין זה מכיוון שאדם זקוק להם לצורך שלום בית וההנאה מהם גדולה יותר (מרכה"מ שבת ה,ח, וראה הסברים נוספים בערוה"ש קד,ג).
<b>שֶׁנֶּאֱמַר אֶת מִשְׁמֶרֶת תְּרוּמֹתָי וכו'</b>. חכמים למדו מפסוק זה שאין ליהנות מטבל מכיוון שחלק ממנו עתיד להיות תרומה. ולמדו מהמילה 'תרומֹתי' בלשון רבים, שכשם שאסור ליהנות מטבל טהור כך אסור ליהנות מטבל טמא ולשרפו על אף שהתרומה שתופרש מטבל זה עתידה להישרף (ראה הלכות תרומות ב,יד).
<h3> ג</h3>
<b>אֵין מְחַפִּין בַּטֶּבֶל</b>. לא מכסים זרעים של טבל בעפר על מנת שיצמחו.
<b>וַאֲפִלּוּ פֵּרוֹת שֶׁלֹּא נִגְמְרָה מְלַאכְתָּן</b>. ועדיין אינם טבל, מכל מקום חייב להפריש מהם לפני שיזרעם שוב.
<b>שֶׁהֲרֵי לֹא אָסַף הַפֵּרוֹת</b>. שהרי הפירות עדיין מחוברים לצמח.
<b>לְהוֹסִיף בְּגוּפָן</b>. שהם עצמם יוסיפו לגדול, בדומה לשתלים עם פירות.
<b>שֶׁיִּקְשׁוּ וְיִקַּח הַזֶּרַע שֶׁלָּהֶן</b>. שיתקשו ויצמח מהם יבול אחר.
<b>אָסוּר</b>. לחזור ולשתלם לפני שיפריש מהם.
<b>מִפְּנֵי שֶׁהוּא כְּזוֹרֵעַ חִטִּים אוֹ שְׂעוֹרִים שֶׁל טֶבֶל</b>. כמבואר בפסקה הקודמת.
<h3> ד</h3>
<b>לִיטְרָא מַעֲשֵׂר טֶבֶל שֶׁזְּרָעָהּ וְהִשְׁבִּיחָה וַהֲרֵי הִיא עֶשֶׂר רְטָלִין</b>. זרע ליטרא של מעשר ראשון שלא הופרשה ממנו תרומת מעשר וצמחו עשר ליטרין.
<b>חַיֶּבֶת בַּמַּעֲשֵׂר</b>. אף שחייב להפריש תרומות ומעשרות מהיבול שצמח, חייבוהו חכמים להפריש תרומת מעשר עבור הליטרא שזרע.
<b>וְאוֹתָהּ לִיטְרָא מְעַשֵּׂר עָלֶיהָ מִמָּקוֹם אַחֵר לְפִי חֶשְׁבּוֹן</b>. צריך להפריש עבור הליטרא שזרע מפירות מעשר אחרים שחייבים בתרומת מעשר, ואינו יכול להפריש מהפירות שצמחו מהליטרא מכיוון שאינם מעשר אלא פירות רגילים.
<b>שֶׁתִּקְּנָהּ</b>. הפריש ממנה תרומות ומעשרות.
<b>אֵינוֹ מְעַשֵּׂר לְפִי חֶשְׁבּוֹן הַתּוֹסֶפֶת וכו'</b>. חייב להפריש שוב עבור הבצלים שזרע, ולא רק עבור מה שנוסף עליהם (הטעם מבואר בהלכה  הבאה).
<h3> ה</h3>
<b>זֵרְעוֹנִים</b>. הראויים לאכילה.
<b>וּמֵרְחָן</b>. גמר את מלאכתם (ראה לעיל ג,יג).
<b>וְאֵין זַרְעָן כָּלֶה</b>. זרעונים אלו אינם נרקבים באדמה אלא מתקיימים בה לאחר זריעתם.
<b>הֲרֵי זֶה סָפֵק אִם חַיָּבִין בַּמַּעֲשֵׂר מִדִּבְרֵיהֶם</b>. ספק אם יש להפריש רק עבור התוספת או שחכמים חייבוהו להפריש גם עבור הזרע המקורי אף שכבר הפריש ממנו.
<b>וְאֵין אֵלּוּ דּוֹמִין לַבְּצָלִים</b>. שחייבים בהפרשה חוזרת ללא ספק כמובא בהלכה הקודמת.
<b>שֶׁהַבְּצָלִים אֵין דַּרְכָּן לְהִזָּרַע</b>. כמה אחרונים כתבו על פי הגמרא (בבלי מנחות ע,א) שיש להגיה ברמב"ם ולגרוס 'והבצלים דרכן להזרע', ומשום כך הבצלים שנזרעו מתבטלים לגבי הגידולים שצמחו מהם, ואם רוצה לתלוש את הבצלים שזרע ולאכלם — צריך לעשרם שנית. אבל זרעונים שהביאו שליש אין דרכם להיזרע ולכן קיים לגביהם ספק אם חייבים בהפרשה חוזרת (ראה ישועות מלכו, ערוה"ש קד,טו-טז; וראה ר"י קאפח וד"א שיישבו את הגרסה שלפנינו).
<h3> ו</h3>
<b>שָׁלֹשׁ גְּרָנוֹת</b>. שלושה יבולים.
<b>שֶׁיֵּשׁ בּוֹ</b>. שגלומים בטבל שזרע, והיות והזרע לא כלה החמירו בגידוליו.
<b>אֵין מוֹכְרִין אֶת הַטֶּבֶל וכו'</b>. אין למכור טבל אלא אם יש לו צורך בכך, וימכור רק ל'חבר' דהיינו תלמיד חכמים שאין חשש שיאכל ממנו לפני ההפרשה (פה"מ דמאי ה,ח).
<b>וְאָסוּר לִשְׁלֹחַ הַטֶּבֶל</b>. במתנה.
<h3> ז</h3>
<b>צָרִיךְ לְהוֹצִיא עֲלֵיהֶן מַעַשְׂרוֹתֵיהֶן מִפֵּרוֹת אֲחֵרוֹת</b>. להפריש עבורם מפירות טבל אחרים.
<h3> ח</h3>
<b>כּוֹפִין אֶת הַמּוֹכֵר לְתַקֵּן קְנָס הוּא לוֹ שֶׁמָּכַר אֶת הַטֶּבֶל</b>. ואפילו אם ידוע לנו שהמוכר אמר בשעת המכירה שהפירות טבל, בכל זאת חובת ההפרשה עליו מכיוון שמכר טבל (רדב"ז).
<h3> ט</h3>
<b>מִפְּנֵי שֶׁהוּא כְּמוֹכְרוֹ</b>. שנותן את הטבל תמורת ההלוואה שהלווה לו, והדבר דומה למכר.
<h3> י</h3>
<b>אִם מֵחֲמַת חוֹב שֶׁהוּא חַיָּב לָהֶן צָרִיךְ לְהוֹצִיא עֲלֵיהֶן מַעַשְׂרוֹת</b>. שהפורע חובו מטבל צריך לתקנו ולהפריש עליו מעשרות.
<h3> יא</h3>
<b>וְהַלּוֹקֵחַ</b>. הקונה.
<b>מְעַשֵּׂר מִזֶּה עַל זֶה</b>. שיש להניח שהכול יבול של אותה שנה (ראה הלכות תרומות ה,יא שאין להפריש מפירות שנה אחת על פירות שנה  אחרת).
<b>הַמְקַבֵּל שָׂדֶה</b>. לעבדה תמורת אחוז מסוים מהיבול.
<b>חוֹלֵק</b>. את היבול כדי לתת לבעל השדה את חלקו.
<b>וְנוֹתֵן לְבַעַל הַשָּׂדֶה</b>. ואינו חייב להפריש עבורו מכיוון שהם שותפים ביבול.
<b>כְּדֵי שֶׁיֵּדַע שֶׁטֶּבֶל נָטַל</b>. ולא יטעה ישראל לאכול ממנה ללא הפרשה (ראה רדב"ז).
<b>אֲבָל הַחוֹכֵר שָׂדֶה מִיִּשְׂרָאֵל</b>. לעבדה תמורת כמות פירות מוגדרת ללא קשר לכמות היבול שתוציא השדה.
<b>אִם נָתַן לוֹ מִזֶּרַע אוֹתָהּ שָׂדֶה תּוֹרֵם וכו'</b>. החוכר צריך להפריש תרומה גדולה, מכיוון שיש להפריש תרומה גדולה מהיבול לפני הוצאתו מהגורן. אבל את הפרשת המעשרות יכול להשאיר למחכיר (מפרשים על פי הירושלמי מעשרות ג,א).
<b>וְאִם נָתַן לוֹ מִזֶּרַע שָׂדֶה אַחֶרֶת אוֹ מִמִּין אַחֵר וכו'</b>. שאז הוא כפורע חוב, ולכן יפריש גם מעשרות לפני שייתן לו.
<h3> יב</h3>
<b>בּוּרָה</b>. לא מעובדת.
<b>עַד שֶׁיִּצְטָרֵךְ וְיִמְכְּרֶנָּה לְיִשְׂרָאֵל</b>. כדי שיגיע למצב שימכרה לישראל, ומדובר בשדה בארץ ישראל (פה"מ דמאי ו,ב).
<b>הַמְקַבֵּל שְׂדֵה אֲבוֹתָיו מִן הַגּוֹי</b>. ששדה אבותיו של הישראל נמצאת כעת בבעלות הגוי, והישראל מקבלה ממנו לעבדה.
<b>קָנְסוּ אוֹתוֹ וכו'</b>. ובחכירות קנסוהו גם כשאינה שדה אבותיו כמובא בתחילת ההלכה. ומפרשי הרמב"ם הביאו כמה הסברים לחילוק זה (ראה רדב"ז וערוה"ש קה,י, קה,יד).
<h3> יג</h3>
<b>אֵי זֶה הוּא חוֹכֵר וכו'</b>. ראה גם הלכות שכירות ח,א-ב.
<h3> יד</h3>
<b>יָכוֹל הָאֶחָד לוֹמַר לַחֲבֵרוֹ</b>. כשהפירות עדיין טבל.
<b>לֹא יֹאמַר לוֹ טֹל אַתָּה חִטִּים וַאֲנִי שְׂעוֹרִים וכו'</b>. שנותן לו את חלקו בחיטים תמורת חלק חברו בשעורים, והרי זה כמכר (ראה גם לקמן יא,ו).
<h3> טו</h3>
<b>כְּדֵי לְהַפְקִיעַ מַתְּנוֹת אֲחֵיהֶם הַכֹּהֲנִים</b>. לקחת את המתנות לעצמם.
<h3> טז</h3>
<b>הֲרֵי הַתְּרוּמָה אוֹ הַמַּעֲשֵׂר שֶׁלָּהֶן</b>. שמן הסתם מכרו על דעת שיהיו שלהם.
<b>וְאִם מָכְרוּ אַחַר גְּמַר מְלָאכָה הֲרֵי הַתְּרוּמָה וְהַמַּעֲשֵׂר שֶׁל לוֹקֵחַ</b>. מכיוון שיכלו להפריש וליטול מה שהפרישו ובכל זאת מכרו את הפירות, מסתבר שהתכוונו למכור גם את זכות המעשרות.
<h3> יז</h3>
<b>שֶׁקִּבְּלוּ שָׂדֶה</b>. לעבדה, תמורת חלק מהיבול.
<b>כְּשֵׁם שֶׁחוֹלְקִין בַּחֻלִּין כָּךְ חוֹלְקִין בַּתְּרוּמָה וּבַמַּעַשְׂרוֹת</b>. כשמחלקים את היבול כפי שסיכמו, מחלקים גם את התרומה והמעשרות לפי אותו יחס.
<b>הַתְּרוּמָה</b>. אם בעל השדה כהן.
<b>אוֹ הַמַּעֲשֵׂר</b>. מעשר ראשון, אם בעל השדה לוי.
<b>וּשְׁאָר הַמַּתָּנוֹת חוֹלְקִין</b>. כגון מעשר שני שאינו מיועד ללוי או לכהן ושניהם יכולים לאכלו בירושלים, ולכן אין לאחד מהם עדיפות לגביו.
<h3> יח</h3>
<b>הַמְקַבֵּל זֵיתִים לְהוֹצִיא מֵהֶן שֶׁמֶן</b>. וההפרשה מתבצעת רק לאחר הפקת השמן (לעיל ג,טו).
<b>כְּשֵׁם שֶׁחוֹלְקִין בַּחֻלִּין כָּךְ חוֹלְקִין בִּתְרוּמָה וּמַעַשְׂרוֹת</b>. ואפילו ישראל שקיבל מכהן או לוי אינו נותן להם את כל התרומה או המעשר (בניגוד לכלל המבואר בהלכה הקודמת).
<b>מִפְּנֵי שֶׁהַשֶּׁמֶן חָשׁוּב הוּא</b>. והמקבל אינו מוותר על חלקו בתרומה או במעשר.
<h3> יט</h3>
<b>נַעֲשָׂה כְּמִי שֶׁשִּׁיֵּר מְקוֹם הַמַּעֲשֵׂר</b>. יש לפרש ששייר זכות מסוימת בשדה עצמה לעניין הפירות, שאם לא שייר לעצמו כלום בשדה אלא רק זכות בפירות העתידיים, אינו זוכה בהם כשיצמחו, מכיוון שלא ניתן לזכות בדבר שלא בא לעולם (ראה הלכות מכירה כג,ד).
<b>וְאִם מֵת הַכֹּהֵן הֲרֵי בְּנוֹ כִּשְׁאָר הַכֹּהֲנִים</b>. מכיוון שלא שייר במפורש גם לבנו אנו מפרשים ששייר רק לעצמו, ולאחר מותו אין לבנו עדיפות על שאר הכהנים.
<b>מְכָרָהּ לְאַחֵר וכו'</b>. אם הקונה מכר את השדה ואינה לפניו, איבד הכהן את זכותו, והיא אינה חוזרת גם אם הקונה חזר וקנה את השדה.
<h3> כ</h3>
<b>יִשְׂרָאֵל שֶׁקִּבֵּל שָׂדֶה מִכֹּהֵן וְלֵוִי</b>. שצריך לתת את התרומה או המעשר לבעל השדה, כדלעיל הי"ז.
<b>וְאָמַר</b>. הישראל.
<b>עַל מְנַת שֶׁהַמַּעַשְׂרוֹת שֶׁלִּי</b>. שיוכל לתת אותם לאיזה כהן או לוי שירצה.
<b>שֶׁאֵין כֹּהֵן עוֹשֶׂה כֹּהֵן</b>. מכיוון שנותן לישראל את זכות התרומות והמעשרות ללא הגבלת זמן, כאילו עשה אותו כהן.
<b>שֶׁהָיָה עָלָיו חוֹב לְיִשְׂרָאֵל</b>. שהיה חייב לישראל.
<b>לֹא יִהְיֶה יִשְׂרָאֵל זֶה גּוֹבֶה מֵאֲחֵרִים וּמַפְרִישׁ עַד שֶׁיִּפָּרַע כְּנֶגֶד חוֹבוֹ</b>. לא יגבה טבל מאחרים ויפריש את המעשר לעצמו עד לשיעור החוב.
<b>שֶׁאֵין לֵוִי זֶה עוֹשֶׂה בַּעַל חוֹב שֶׁלּוֹ כְּלֵוִי אַחֵר</b>. שהרי נוטל באופן קבוע את המעשרות.
<h3> כא</h3>
<b>טֶבֶל מְמֹרַח</b>. לאחר מירוח, שחייב בהפרשה.
<b>מֵאֲבִי אִמּוֹ כֹּהֵן</b>. שאבי אמו זכה בתרומה, וכן במעשר (ראה לעיל א,ד שאין מוציאים מעשר ראשון מיד כהן).
<b>וְאוֹתוֹ אֲבִי אִמּוֹ יְרָשׁוֹ מֵאֲבִי אִמּוֹ יִשְׂרָאֵל</b>. שאף שהטבל היה שייך בתחילה לישראל, מכל מקום לאחר מות הישראל זכה הכהן היורש בתרומה ובמעשר.
<b>וְהֵן שֶׁלּוֹ</b>. הישראל שיורש מאבי אמו הכהן מקבל ממנו את זכויותיו בטבל, ולכן התרומה והמעשר שייכים לו, ומכיוון שאינו יכול לאכול את התרומה ימכרנה לכהן (ריק"ו ורדב"ז).
<b>שֶׁהַמַּתָּנוֹת הָרְאוּיוֹת לְהִתָּרֵם</b>. כגון טבל ממורח שניתן להפריש ממנו.
<b>כְּמוֹ שֶׁהוּרְמוּ הֵן</b>. אנו מתייחסים אליהן כאילו כבר הופרשו, ולכן זכה בהן אבי אמו הכהן.
<b>אַף עַל פִּי שֶׁעֲדַיִן לֹא הוּרְמוּ</b>. ראה גם הלכות אישות ה,ו.
<h3> כב</h3>
<b>אַף עַל פִּי שֶׁלֹּא בָּאוּ לְעוֹנַת הַמַּעַשְׂרוֹת</b>. אף שנתן את השדה לפני שהיבול הגיע לשלב הגידול שבו מתחיל חיוב מעשרות (ראה לעיל ב,ג-ה).
<b>צָרִיךְ לְעַשֵּׂר עַל יָדָן</b>. כשיגיע היבול לשלב ההפרשה צריך להפריש גם עבור החלק שלהם ביבול (יש מפרשים שלגבי נותן לגוי הטעם הוא משום קנס על כך שנתן לו שדה בארץ ישראל, ולגבי מי שאינו נאמן על המעשרות הטעם הוא כדי שלא להכשילו באכילת טבל — חזו"א דמאי יד,ב, וראה לעיל ב,ו ובד"א שם).
<b>אֵינוֹ צָרִיךְ לְעַשֵּׂר עַל יָדָם</b>. שרוב עמי הארץ מעשרים.
<b>וּמִשֶּׁבָּאוּ לְעוֹנַת הַמַּעַשְׂרוֹת צָרִיךְ לְעַשֵּׂר עַל יָדָם</b>. שאם לא יעשר הרי הוא כמוכר טבלים לעם הארץ (רדב"ז).
<b>וְנוֹטֵל</b>. מפריש מעשרות.
<b>וְאֵינוֹ חוֹשֵׁשׁ לְמַה שֶּׁאָכְלוּ</b>. אין צריך להפריש עבור פירות הטבל שאולי אכלו לפני שהפריש.
<h2>פרק ז</h2>
<h3> א</h3>
<b>טָבוּל מִן הַתּוֹרָה</b>. שחייב בהפרשה מהתורה.
<b>שְׁנֵי לֻגִּין... הֲרֵי הֵן תְּרוּמָה</b>. ששיעור תרומה גדולה לאדם ממוצע אחד מחמישים (ראה הלכות תרומות ג,ב).
<b>וְתִשְׁעָה מַעֲשֵׂר שֵׁנִי</b>. שמעשר שני הוא עשירית ממה שנשאר לאחר הפרשת מעשר ראשון (הלכות מתנות עניים ו,ג).
<b>לֹא יַתְחִיל וְיִשְׁתֶּה וכו'</b>. אסור לשתות על סמך שישאיר בסוף את המעשרות.
<b>וְאֵין אוֹמְרִין וכו'</b>. אף ששותה על דעת להשאיר בסוף, לא ניתן לומר שמה שמשאיר בסוף נחשב כמופרש כבר מתחילה.
<b>וְאֵין אוֹמְרִין בְּשֶׁל תּוֹרָה נַחֲשֹׁב כְּאִלּוּ נִבְרַר</b>. אבל כשהחיוב הוא מדרבנן ניתן להסתמך על 'ברירה' (ראה הלכות תרומות א,כא ובביאור שם, וראה לקמן ט,י).
<b>עַד שֶׁיִּבָּרֵר</b>. עד שיופרש בפועל.
<h3> ב</h3>
<b>הַקּוֹבֵעַ מַעַשְׂרוֹתָיו בְּפִי הֶחָבִית</b>. האומר שהיין הנמצא בחלק העליון של החבית הוא מעשרות על שאר החבית.
<b>לֹא יִשְׁתֶּה מִשּׁוּלֶיהָ</b>. מהמשקה הסמוך לתחתית.
<b>בְּשׁוּלֶיהָ</b>. אם קבע את המעשרות בתחתית החבית.
<b>מִפְּנֵי שֶׁהַמַּשְׁקִין מְעֹרָבִין</b>. ואולי ישתה מהמעשרות.
<b>אֲבָל הַקּוֹבֵעַ בְּפִי הַמְּגוּרָה וכו'</b>. מגורה היא מחסן תבואה, ובמאכל יבש הצדדים אינם מתערבים.
<h3> ג</h3>
<b>וְיֵשׁ לְאָדָם</b>. יש לו רשות.
<b>וּפוֹדֶה אוֹתוֹ</b>. מעביר את קדושת המעשר למטבע והמעשר חוזר להיות חולין.
<b>וְחוֹזֵר וְעוֹשֶׂה אוֹתוֹ מַעֲשֵׂר רִאשׁוֹן</b>. אם הפריש מעשר שני לפני מעשר ראשון (ריק"ו).
<b>אוֹ תְּרוּמַת מַעֲשֵׂר לְמָקוֹם אַחֵר</b>. רשאי לעשות את כולו תרומת מעשר על כמות גדולה של פירות אחרים שהם מעשר ראשון וחייבים בשיעור גדול של תרומת מעשר (ד"א). אמנם לא ניתן לעשות ממנו תרומה גדולה (ראה ראב"ד, ריק"ו וכס"מ; וראה ישועות מלכו שפירש הלכה זו אחרת).
<h3> ד</h3>
<b>הַמַּנִּיחַ פֵּרוֹת</b>. ייחד פירות החייבים במעשר לעשותם מעשר על פירות אחרים בכל פעם שיזדקק לכך.
<b>וְאוֹכֵל וְשׁוֹתֶה</b>. מפירות אחרים, ומפריש את מעשרותיהם מתוך הפירות שייחד.
<b>עַד שֶׁיֵּעָשׂוּ כָּל אוֹתָן הַפֵּרוֹת שֶׁהִנִּיחַ מַעֲשֵׂר</b>. עד שהמעשרות שהפריש יצטברו לשיעור כל הפירות שייחד ונעשו כולם מעשר.
<b>מְצָאָן שֶׁאָבְדוּ</b>. אם לאחר זמן מה התברר לו שאינם קיימים, ויש ספק אם היו קיימים בזמן שהפריש.
<b>הֲרֵי זֶה חוֹשֵׁשׁ לְכָל שֶׁהִפְרִישׁ וְאֵינוֹ מְעֻשָּׂר וַדַּאי</b>. יש לחשוש לתיקונם של כל הפירות שהפריש עליהם בזמן שקיומם של הפירות שייחד אינו ידוע, ולכן יתקנם שוב כדי לצאת מן הספק (פה"מ גיטין ג,ח).
<h3> ה</h3>
<b>לִהְיוֹת מַפְרִישׁ עַל אוֹתָן הַמָּעוֹת מֵחֶלְקָן</b>. סיכמו מראש שפירעון החוב שלהם יהיה על ידי שהמלווה יפריש מעשרות שצריך לתת אותם לכהן או ללוי או לעני, וישאיר את המעשרות לעצמו על חשבון החוב.
<h3> ו</h3>
<b>כֵּיצַד מַפְרִישׁ עֲלֵיהֶן</b>. כיצד יוצא ידי חובת מעשרות ללא נתינה בפועל.
<b>אוֹ מַעֲשֵׂר שֵׁנִי</b>. כן הגרסה ברוב כתבי היד ובדפוסים אך נראה שהוא טעות סופר וצריך להיות 'או מעשר עני' (מער"ק), וכן הוא בפה"מ גיטין ז,ג ובכמה כתבי יד כאן.
<b>וּמְזַכֶּה לָהֶן עַל יְדֵי אַחֵר</b>. מקנה להם את הפירות על ידי אדם שלישי שזוכה עבורם במעשרות, שמכיוון שאינם כאן צריך שאדם שאינו הבעלים יקנה אותם עבורם.
<b>הָיוּ רְגִילִין לִטֹּל מִמֶּנּוּ... אֵינוֹ צָרִיךְ לְזַכּוֹת עַל יְדֵי אַחֵר</b>. שאם רגיל לתת רק להם, המעשרות נחשבים כקנויים להם משעת ההפרשה (פה"מ גיטין ג,ז).
<b>וּמְנַכֶּה מִן הַמִּלְוָה עַד שֶׁיִּפָּרַע כָּל חוֹבוֹ</b>. מוריד מסכום ההלוואה את שווי המעשרות שהפריש, וכך גם בפעם הבאה שמפריש מעשרות עד שלא יישאר חוב.
<b>וּמוֹכֵר הַתְּרוּמָה</b>. מכיוון שאסור לו לאכלה.
<b>וְאוֹכֵל הַמַּעַשְׂרוֹת</b>. שמעשרות מותרים באכילה לכל אדם.
<h3> ז</h3>
<b>יֵשׁ לוֹ לְחַשֵּׁב בְּשַׁעַר הַזּוֹל וְאֵינוֹ חוֹשֵׁשׁ מִשּׁוּם רִבִּית</b>. אם הוזלו הפירות בין ההלוואה להפרשה יכול לחשב את שווי הפירות לפי שעת ההפרשה ולהרוויח מכך, אף שלא סיכמו זאת מראש (ובהלוואה רגילה יש בכך ריבית, ראה הלכות מלווה ולווה ט,ה).
<b>וְאֵין הַשְּׁבִיעִית מְשַׁמֶּטֶת חוֹב זֶה</b>. הלוואה זו אינה בטלה בסוף שנת השמיטה, שהלוואה נשמטת רק כאשר ניתן לגבותה מהלווה עצמו וכאן רשאי לגבות רק ממעשרותיו ולא מהלווה (בבלי גיטין ל,א).
<b>וְאִם בָּא בַּעַל הַבַּיִת לַחֲזֹר אֵינוֹ חוֹזֵר אֶלָּא אִם וכו'</b>. בעל הפירות אינו יכול לחזור בו מההסכם באופן חד צדדי ואינו יכול לדרוש מהשני שישלם את חובו, אבל הלווה יכול לחזור בו באופן חד צדדי ולהחזיר את הכסף.
<b>נִתְיָאֲשׁוּ הַבְּעָלִים מֵהֶן</b>. מלפרוע את החוב. כגון שחשב שלא יהיו לו עוד פירות מעשר שבאמצעותם יגבה את החוב.
<b>שֶׁאֵין מַפְרִישִׁין עַל הָאָבוּד</b>. שהחוב נחשב כדבר שנאבד ואינו קיים, ולכן בעל הפירות כבר אינו יכול להשאיר לעצמו מעשרות שמפריש עבור פירעון החוב.
<b>עַד שֶׁיִּטֹּל רְשׁוּת מִן הַיּוֹרְשִׁים וְהוּא שֶׁיַּנִּיחַ לָהֶן קַרְקַע</b>. על מנת להמשיך את ההסכם צריך לוודא שהיורשים מעוניינים בכך, וכן שהמת השאיר אחריו נכסים הראויים לגבייה בכדי שההלוואה לא תיחשב כאבודה.
<b>אֲפִלּוּ מְלֹא מַחַט</b>. אפילו אם הקרקע בגודל מחט.
<b>אֲבָל אִם הִנִּיחוּ כְּסָפִים אֵין רְשׁוּת הַיּוֹרֵשׁ מוֹעֶלֶת</b>. מכיוון שלא גובים חוב ממיטלטלין שירשו היורשים (הלכות מלווה ולווה יא,ז) וממילא החוב כבר אינו קיים.
<b>וְאִם הִלְוָם בִּפְנֵי בֵּית דִּין</b>. לאבות.
<b>אֵינוֹ צָרִיךְ לִטֹּל רְשׁוּת מִן הַיּוֹרְשִׁין</b>. מתקנת חכמים (בבלי גיטין ל,ב).
<b>הֶעֱשִׁיר הֶעָנִי אֵין מַפְרִישִׁין עָלָיו</b>. שכבר אינו זכאי למעשר עני.
<b>וְזָכָה הַלָּה בְּמַה שֶּׁבְּיָדוֹ</b>. הלווה אינו צריך להחזיר את ההלוואה, שכאשר לא ניתן לפרוע הלוואה זו באמצעות הפרשת מעשרות, המלווה הפסיד.
<h3> ח</h3>
<b>יִשְׂרָאֵל שֶׁאָמַר לְבֶן לֵוִי כּוֹר מַעֲשֵׂר יֵשׁ לְךָ בְּיָדִי וכו'</b>. ישראל שהפריש מעשר ואמר ללוי שהוא נותן לו אותו, יכול הלוי להסתמך עליו אף שלא עשה בו מעשה קניין.
<b>עַל מָקוֹם אַחֵר</b>. על פירות אחרים של מעשר ראשון.
<b>אֵין לוֹ עָלָיו אֶלָּא תַּרְעֹמֶת</b>. הלוי הראשון אינו יכול לתבוע את הישראל אלא רק לכעוס עליו שלא קיים דבריו.
<h3> ט</h3>
<b>וְנָתַן סְאָה לַלֵּוִי וּסְאָה לֶעָנִי</b>. כמות שצריך להפריש מתוך עשר סאין על מנת שיישארו שמונה מתוקנים, אך לא ציין ששתי הסאים שנותן הן עבור תיקון של פירות מסוימים מתוך המחסן אלא נתן סתם.
<b>אֶלָּא אִם כֵּן יוֹדֵעַ שֶׁשְּׁתֵּי סְאִין שֶׁל מַעַשְׂרוֹת קַיָּמִין</b>. שאז יכול לעשותן מעשרות עבור שמונה הסאין שמוציא מהמחסן, ונמצא שהמעשרות מופרשים כעת עבור פירות מסוימים. אבל אם הסאין שנתן אינן נמצאות אצל הלוי והעני, לא ניתן לומר שכעת מתברר שנתן אותן כמעשרות עבור השמונה סאין שהוציא מהמחסן, שהרי אין אומרים בשל תורה כאילו נברר עד שיתברר (לעיל ה"א), ונמצא שהפסיד מה שנתן.
<b>אֶלָּא לְפִי חֶשְׁבּוֹן הַנִּשְׁאָר מִשְּׁתֵּי סְאִין</b>. כגון אם נשאר ללוי חצי סאה ולעני חצי סאה, יכול לאכול מהמחסן חמש סאין.
<h3> י</h3>
<b>וְנָטְלוּ סְאָה מִן הַגֹּרֶן</b>. שעדיין חייבת במעשרות.
<b>פָּטוּר מִן הַמַּעַשְׂרוֹת</b>. שמתנות עניים פטורות (הלכות תרומות ב,ט).
<b>אַף עַל פִּי שֶׁנַּעֲשָׂה בִּרְשׁוּת בַּעַל הַבַּיִת</b>. אף שבעל הבית הסכים להחליף להם את הסאה של מתנות בסאה אחרת, מכל מקום הסאה שנטלו העניים בתחילה היא הסאה של מתנות ולא הסאה האחרונה.
<h3> יא</h3>
<b>כַּלְכָּלוֹת</b>. סלים.
<b>שֶׁנִּטְּלָה תְּרוּמָתָן</b>. וצריך להפריש מהן מעשרות בלבד.
<b>וְאָמַר מַעַשְׂרוֹת זוֹ בָּזוֹ</b>. קבע את מעשרותיה של כלכלה אחת בפירות שבכלכלה השנייה.
<b>הָרִאשׁוֹנָה מְעֻשֶּׂרֶת שֶׁהֲרֵי קָבַע מַעַשְׂרוֹתֶיהָ בַּשְּׁנִיָּה</b>. ובזמן קביעתו, הראשונה עדיין הייתה חייבת במעשר, וניתן להפריש ממנה עבור פירות אחרים.
<b>וְאֵין הַשְּׁנִיָּה מְעֻשֶּׂרֶת שֶׁאֵין מַפְרִישִׁין וכו'</b>. על פי הכלל שאין מפרישים מהפטור על החייב (לעיל א,ו).
<b>שֶׁעֲדַיִן הִיא חַיֶּבֶת בְּמַעְשַׂר שְׁתֵּיהֶן</b>. שצריך להוציא ממנה את מעשרות הראשונה, ולאחר מכן להפריש ממנה עבור הפירות שנשארו בה.
<h3> יב</h3>
<b>מַעְשַׂר כָּל אַחַת מֵהֶן קָבוּעַ בַּחֲבֶרְתָּהּ</b>. ולא הקדים כלכלה אחת לחברתה (בניגוד להלכה הקודמת).
<b>קָרָא שֵׁם וכו'</b>. ואינו יכול לחזור מדבריו ולהפריש עליהן מפירות אחרים.
<h3> יג</h3>
<b>מוֹצִיא מַעְשַׂר שְׁתֵּיהֶן וכו'</b>. כאשר הכלכלות שוות יש להניח שלא התכוון בדווקא לקבוע מעשר כל אחת בחברתה אלא התכוון לקבוע מעשרות שתיהן כאחת בתוכן, ולכן רשאי להפריש מאחת על שתיהן או מכל אחת על עצמה או מכל אחת על חברתה. אבל כאשר אינן שוות, יש להניח שהתכוון בדווקא לקבוע מעשר כל אחת בחברתה (רדב"ז).
<h2>פרק ח</h2>
<h3> א</h3>
<b>הֵן הַנִּקְרָאִין חֻלִּין</b>. אף שעדיין הפירות אסורים באכילה כל עוד לא הופרשו מהם המעשרות (ראה הלכות מאכלות אסורות י,כ), נקראים חולין מפני שהתרומות (שקרויות קודש) הוצאו מהם (פה"מ דמאי ז,ז).
<b>שְׁאָר מַעַשְׂרוֹת</b>. מעשר ראשון וכן מעשר שני או מעשר עני.
<b>חֻלִּין מְתֻקָּנִין</b>. שהופרש מהם כל הנדרש והותרו באכילה.
<h3> ב</h3>
<b>מִין בְּמִינוֹ</b>. הטבל והחולין הם מאותו מין.
<b>שֶׁאִי אֶפְשָׁר לְהַלֵּךְ אַחַר הַטַּעַם</b>. שאם היו ממין שונה ניתן לבדוק אם הטבל נתן טעם בחולין, ואם לא נתן התערובת מותרת (הלכות מאכלות אסורות טו,ו, וראה שם הי"ב).
<b>אִם יֵשׁ לוֹ פֵּרוֹת אֲחֵרוֹת</b>. החייבים גם הם במעשר.
<b>מוֹצִיא וכו'</b>. מפריש עבור הטבל שבתערובת מהפירות האחרים והתערובת מותרת.
<b>עַד שֶׁיַּפְרִישׁ</b>. חלק מהתערובת כדי להתיר את השאר.
<b>כְּדֵי תְּרוּמַת מַעֲשֵׂר שֶׁבַּטֶּבֶל</b>. כשיעור תרומת המעשר שיש להפריש מהטבל (ומדובר כאן בטבל שהופרשה ממנו תרומה גדולה, ועדיין לא הופרשה תרומת המעשר שלו — ראה הלכה הבאה).
<h3> ג</h3>
<b>מֵאָה סְאָה שֶׁל טֶבֶל שֶׁנִּתְעָרֵב בְּמֵאָה סְאָה שֶׁל חֻלִּין מְתֻקָּנִין מַפְרִישׁ מִן הַכֹּל מֵאָה וְאַחַת וכו'</b>. מכיוון שהתערב הטבל בחולין המתוקנים צריך להפריד את התערובת לשניים. משום כך מוציא מן התערובת מאה סאה בשיעור של הטבל שהתערב, והם נחשבים לטבל ומפריש מהם תרומות ומעשרות. ובנוסף לכך מוציא מן החולין המתוקנים שנשארו סאה נוספת כשיעור תרומת המעשר, מטעם שיתבאר בפסקה הבאה.
<b>נִמְצָא מַפְסִיד סְאָה אַחַת</b>. שלפני שהתערבו היו לו מאה חולין מתוקנים ועכשיו רק תשעים ותשעה.
<b>וְכֵן אִם הָיָה אוֹתוֹ טֶבֶל טָבוּל לִתְרוּמָה</b>. אם הטבל התערב לפני שהפריש ממנו תרומה גדולה.
<b>מַפְסִיד מִן הַחֻלִּין הַמְתֻקָּנִין כְּדֵי תְּרוּמָה וּתְרוּמַת מַעֲשֵׂר</b>. צריך להוציא מהתערובת מאה ושלוש סאין (ששיעור תרומה גדולה לאדם ממוצע אחד מחמישים והיינו שתי סאין מתוך מאה).
<b>וְלָמָּה מַפְסִיד סְאָה זוֹ</b>. הדין הרגיל הוא שכאשר סאה של תרומת מעשר מתערבת במאה סאין של חולין, היא מתבטלת בהן ואינה אוסרת אותן, אך צריך להפריש מתוך התערובת סאה אחת כנגד תרומת המעשר ולתת אותה לכהן (הלכות תרומות יג,א). במקרה זה, מדובר בטבל שנפל לחולין מתוקנים ובתוך הטבל כלולה גם תרומת המעשר שלו. אמנם תרומת מעשר זו התבטלה כבר במאה הסאין של החולין המתוקנים שנפלה לתוכם, ואם כן יש להבין למה צריך להוציא עוד סאה מן החולין המתוקנים.
<b>כְּדֵי שֶׁלֹּא יֹאמַר וכו'</b>. אם יוציא מאה וישאיר מאה, ניתן יהיה לטעות ולחשוב שהמאה שהוציא הן כנגד החולין והמאה שהשאיר הן כנגד הטבל. משום כך, מוציא סאה נוספת כדי להראות שהערמה שהשאיר היא ערמת החולין שהייתה צריכה תיקון (פה"מ דמאי ז,ז).
<b>וְכֵן אִם הָיָה הַטֶּבֶל פָּחוּת וכו'</b>. גם במקרים שבהם אין יחס שווה בין הפירות.
<b>מַגְבִּיהַּ הַטֶּבֶל</b>. מוציא מהתערובת כשיעור הטבל.
<h3> ד</h3>
<b>מַעֲשֵׂר טָבוּל</b>. שעדיין לא הופרשה ממנו עשירית לתרומת מעשר.
<b>אוֹסֵר בְּכָל שֶׁהוּא</b>. אם שניהם מאותו מין, שהרי ניתן להתירו על ידי הפרשה והוא בכלל 'דבר שיש לו מתירין' שאינו בטל אם שניהם מאותו המין (ראה הלכות מאכלות אסורות טו,ט-יב).
<b>אִם יֵשׁ לוֹ מַעֲשֵׂר אַחֵר</b>. שלא הפריש ממנו תרומת מעשר.
<b>מַגְבִּיהַּ הַמַּעֲשֵׂר שֶׁנִּתְעָרֵב וכו'</b>. מוציא מתוך התערובת כמות מסוימת בהתאם לכמות המעשר שהתערב בתוספת עשירית מהמעשר.
<h3> ה</h3>
<b>מֵאָה מַעֲשֵׂר שֶׁנִּתְעָרֵב בְּמֵאָה חֻלִּין מְתֻקָּנִין מַפְרִישׁ מִן הַכֹּל מֵאָה וְעֶשֶׂר</b>. מאה כנגד המעשר שהתערב, ועוד עשר שמפסיד מהחולין כשיעור תרומת מעשר שיש במאה סאין של מעשר (פה"מ דמאי ז,ז, ושם הרחיב בביאור הטעם של דין זה).
<b>וְכָל שֶׁהִפְרִישׁ מַעֲשֵׂר</b>. המאה ועשר שהוציא יש להן דין מעשר ומפריש מהן עשירית לתרומת מעשר (ערוה"ש קז,יא).
<h3> ו</h3>
<b>הָיָה הַטֶּבֶל מְרֻבֶּה עַל הַמַּעֲשֵׂר</b>. כגון מאה טבל שהתערבו בתשעים מעשר.
<b>שֶׁאִם יִקְרָא שֵׁם לִתְרוּמַת מַעֲשֵׂר שֶׁבַּטֶּבֶל וכו'</b>. אם יציין שסאה מסוימת מהתערובת היא תרומת מעשר של הטבל, ויוציא אותה יחד עם התשעים שמוציא כנגד המעשר, הרי סאה זו תאסור את התשעים, ולכן לא הצריכו להוציא סאה זו.
<b>מְדֻמָּע</b>. תערובת תרומה וחולין שיש לכולה דין תרומה (תרומה נקראת בתורה גם 'דמע').
<b>וּמַפְרִישׁ הַטֶּבֶל וּכְדֵי תְּרוּמַת מַעֲשֵׂר שֶׁל טֶבֶל וְאַחַת מִמֵּאָה מִן הַמַּעֲשֵׂר</b>. מוציא מהתערובת כשיעור הטבל בתוספת תרומת מעשר של הטבל, ומוסיף לכך גם אחוז אחד מכמות המעשר ודינו כתרומת מעשר.
<b>וְיִהְיֶה הַטֶּבֶל כֻּלּוֹ מְדֻמָּע</b>. מכיוון שיש בו שיעור תרומת מעשר שלו ושל המעשר, ואין בו מאה לבטלם.
<b>וְיִמְכְּרֶנּוּ לַכֹּהֵן</b>. שרק לו מותר לאכלו.
<b>חוּץ מִדְּמֵי שְׁתֵּי תְּרוּמוֹת שֶׁבּוֹ</b>. שאותן יש לתת לכהנים חינם כדין תרומה.
<b>וְנִמְצָא מַפְסִיד מִן הַמַּעֲשֵׂר אֶחָד מִמֵּאָה שֶׁבּוֹ וכו'</b>. שמוציא מהמעשר אחד ממאה, בדומה לשיעור תרומת מעשר מתוך טבל.
<b>תְּרוּמַת מַעֲשֵׂר שֶׁל מֵאָה טֶבֶל</b>. סאה אחת של תרומת מעשר מן הטבל.
<b>וְשִׁעוּר תְּרוּמַת מַעֲשֵׂר מִמָּאתַיִם מַעֲשֵׂר</b>. עוד שתי סאין של תרומת מעשר מתוך מאתיים המעשר.
<b>אִם הָיָה הַטֶּבֶל כַּמַּעֲשֵׂר</b>. אם התערבו כמויות שוות.
<b>מַפְרִישׁ מֵאָה וְאַחַת וכו'</b>. מן הדין היה מספיק להוציא מהתערובת מאה כנגד המעשר, והוסיפו לכך סאה נוספת כנגד תרומת המעשר שבטבל, על מנת שיהיה ברור שמה שמוציא הוא המעשר שמשך עמו חלק נוסף כשיעור תרומת המעשר (פה"מ דמאי ז,ז).
<h3> ז</h3>
<b>עֶשֶׂר שׁוּרוֹת שֶׁל עֶשֶׂר עֶשֶׂר כַּדֵּי יַיִן</b>. בכל שורה עשרה כדים, ובסך הכל מאה כדים. והכדים מסודרים בריבוע שווה צלעות, ונמצא שיש ארבע שורות חיצוניות שהן צלעות הריבוע.
<b>וְקָבַע כַּד אַחַת מִשּׁוּרָה הַחִיצוֹנָה מַעֲשֵׂר עַל מָקוֹם אַחֵר וְאֵין יָדוּעַ אֵי זוֹ שׁוּרָה חִיצוֹנָה הִיא</b>. קבע שכד אחד יהיה מעשר עבור יין שנמצא במקום אחר, ואמר שכד זה יילקח מתוך השורה החיצונית, ולא התכוון לשורה מסוימת מתוך ארבע השורות החיצוניות (ראה ערוה"ש קז,טז וד"א).
<b>נוֹטֵל שְׁתֵּי חָבִיּוֹת בַּאֲלַכְסוֹן</b>. ונמצא שלקח מארבע השורות החיצוניות (וחבית היינו כד).
<b>וּמְעָרֵב שְׁתֵּיהֶן וּמַפְרִישׁ מֵהֶן</b>. מערבן יחד ומוציא מהן חבית אחת למעשר, ונמצא שהפריש מכל השורות החיצוניות.
<h3> ח</h3>
<b>קְבָעָהּ בַּחֲצִי שׁוּרָה הַחִיצוֹנָה וכו'</b>. את ארבע השורות החיצוניות ניתן לחלק לשמונה חצאי שורות, ואם קבע שכד המעשר יילקח מתוך כדים שבשמונה חצאי שורות החיצוניות, ממלא כד אחד למעשר מתוך ארבעת הכדים שבארבע הפינות, שהרי כל כד מהם משותף לשני חצאי שורות ונמצא שהפריש משמונה חצאי שורות החיצוניות.
<b>נוֹטֵל שׁוּרָה אַחַת בַּאֲלַכְסוֹן</b>. לוקח עשר כדים שיוצרים שורה אלכסונית מפינה לפינה הרחוקה ממנה, ונמצא שלקח מכל שורה אפשרית, וממלא מכולן כד אחד למעשר.
<h3> ט</h3>
<b>קָבַע הַמַּעֲשֵׂר בְּכַד אַחַת מֵהֶן וכו'</b>. קבע שכד המעשר יילקח מתוך מאה הכדים ולא התייחס כלל למקומו.
<h2>פרק ט</h2>
<h3> א</h3>
<b>בִּימֵי יוֹחָנָן כֹּהֵן גָּדוֹל</b>. כנראה הוא יוחנן הורקנוס הראשון בנו של שמעון בן מתתיהו החשמונאי ששלט עד שנת 104 לפנהס"נ.
<b>שֶׁהַכֹּל זְהִירִים בִּתְרוּמָה גְּדוֹלָה וּמַפְרִישִׁין אוֹתָהּ וכו'</b>. מפני שבתרומה גדולה יש חיוב מיתה וחיטה אחת פוטרת את כל הכרי ואין הפסד בהפרשתה. ועוד, מפני שחשבו שחיוב תרומת המעשר, שגם היא במיתה, חלה רק על הלוי לאחר שהופרש מעשר ראשון אבל כשלא מפרישים מעשר ראשון טעו לחשוב שאין חיוב להפריש תרומת מעשר (ריק"ו בשם רש"י בכורות יא,ב).
<b>אֲנָשִׁים נֶאֱמָנִים כְּשֵׁרִים</b>. ראה לקמן י,א.
<b>הַנִּקְרָא דְּמַאי</b>. בפירוש המילה ניתנו הסברים רבים, ובפה"מ (ברכות ז,א) כתב שהמילה מורכבת משתי מילים בארמית: 'דא מאי' — 'זה מהו'.
<h3> ב</h3>
<b>עֲוֹן מִיתָה</b>. שהאוכל פירות שלא הופרשו מהם תרומה ותרומת מעשר חייב מיתה בידי שמים (אבל האוכל פירות שלא הופרשו מהם מעשרות לוקה על אכילתם ואינו חייב מיתה — ראה הלכות מאכלות אסורות י,יט-כ).
<b>מִפְּנֵי שֶׁאֵין בָּזֶה הֶפְסֵד</b>. אין בהפרשתו הפסד כספי לבעלים.
<b>בְּעָלָיו אוֹכְלִין אוֹתוֹ</b>. בירושלים (ראה הלכות מעשר שני ב,א).
<b>אֲבָל מַעֲשֵׂר רִאשׁוֹן וּמַעְשַׂר עָנִי אֵין מַפְרִישִׁין מִן הַדְּמַאי וכו'</b>. מכיוון שיש ספק שמא הופרשו המעשרות כדין, אין הלוי או העני יכולים ליטול את המעשרות כדין כל ספק ממון שהרוצה להוציא ממון מחברו עליו להביא ראיה (וראה בהלכה הבאה ולקמן ה"ה שמכל מקום צריך לקרוא שם למעשרות הללו).
<h3> ג</h3>
<b>לִקְרוֹת לוֹ שֵׁם</b>. להגדיר חלק מסוים מן הפירות או התבואה כמעשר עני.
<b>עִשּׂוּר מַה שֶּׁיֵּשׁ כָּאן</b>. עשירית מן הפירות.
<b>כְּדֵי לִקְבֹּעַ מַעֲשֵׂר שֵׁנִי וכו'</b>. כדי לחזק את התקנה שמפרישים מעשר שני מן הדמאי תיקנו להפריש ממנו מעשר עני. שבשנים שמפרישים מעשר עני (השנה השלישית והשישית למניין שנות השמיטה) אין מפרישים מעשר שני, וכך עלולים להתרגל להפריש תרומת מעשר בלבד גם בשאר השנים שבהן חובה להפריש מעשר שני.
<h3> ד</h3>
<b>כְּשֶׁהוּא עָרֹם</b>. שאסור לברך ערום, אבל להפריש מותר (השווה הלכות תרומות ד,ד).
<h3> ה</h3>
<b>וּמַנִּיחָהּ בְּצַד הַפֵּרוֹת</b>. כדי שיהיה סמוך לשאר המעשר.
<b>זֶה מַעֲשֵׂר</b>. האחד ממאה שהפריש הוא חלק מן המעשר הראשון.
<b>וּשְׁאָר מַעֲשֵׂר סָמוּךְ לוֹ</b>. עוד תשעה חלקים מן המאה הרי הם סמוכים לחלק שהופרש (ואינו מפריש את המעשר הראשון אלא רק קורא לו שם).
<b>זֶה שֶׁאָמַרְתִּי עָלָיו שֶׁהוּא מַעֲשֵׂר</b>. החלק שהופרש בפועל.
<b>שֶׁאֵינוֹ רַשַּׁאי לְהַפְרִישׁ תְּרוּמַת מַעֲשֵׂר קֹדֶם הַמַּעֲשֵׂר לְכַתְּחִלָּה</b>. ולכן בתחילה קורא שם למעשר הראשון ורק אחר כך מפריש מתוכו תרומת מעשר.
<h3> ו</h3>
<b>וּמֻתָּר לְהַפְרִישׁ מַעֲשֵׂר שֵׁנִי קֹדֶם הָרִאשׁוֹן בִּדְמַאי</b>. אבל בטבל ודאי אסור לכתחילה להקדים שני לראשון (הלכות תרומות ג,כג).
<b>וְאִם רָצָה</b>. לא להפריש את המעשר השני אלא לחלל אותו מיד על המעות (לאופן החילול ראה הלכות מעשר שני ד, א).
<b>מִן הַנַּחְתּוֹם</b>. האופה, שאינו נאמן על המעשרות.
<b>כְּדֵי תְּרוּמַת מַעֲשֵׂר וְחַלָּה</b>. שנחשדו עמי הארץ על החלה ולכן צריך הלוקח להפרישה (ישועות מלכו). ויש אומרים שעמי הארץ לא נחשדו על החלה (כשם שלא נחשדו על התרומה), אך חכמים תיקנו שהנחתום שהוא עם הארץ לא יפריש אלא רק מי שקונה ממנו (ראה רדב"ז לקמן הי"ב, וראה הלכות ביכורים ח,יד).
<b>הֲרֵי הוּא חַלָּה וּמַעֲשֵׂר שֵׁנִי בִּצְפוֹנָהּ</b>. בדרך כלל מפרישים תרומות ומעשרות מהתבואה, ורק אחר כך מפרישים חלה מהעיסה. אולם במקרה זה, כאשר ההפרשה נעשית לאחר האפייה, מקדימים את הפרשת החלה למעשר שני מפני שבחלה נתחייבו ישראל מיד כשנכנסו לארץ, ובמעשרות נתחייבו רק לאחר ירושה וישיבה. ומעשר ראשון קודם לשניהם מפני שהוא נקרא בתורה 'ראשית' (פה"מ דמאי ה,א בשם הירושלמי).
<h3> ז</h3>
<b>שֶׁיֹּאכַל אֶצְלוֹ</b>. בשבת.
<b>אוֹמֵר מֵעֶרֶב שַׁבָּת</b>. מפני שאסור להפריש מעשרות בשבת ויום טוב, שנראה כמתקן (הלכות שבת כג,ט).
<b>אֲבָל בַּוַּדַּאי</b>. פירות שוודאי לא הופרשו מהם תרומות ומעשרות.
<b>שֶׁבִּרְשׁוּתוֹ</b>. בבעלותו.
<h3> ח</h3>
<b>וְהוּא בְּבֵית הַמִּדְרָשׁ אוֹ בַּשָּׂדֶה</b>. סמוך לכניסת שבת.
<b>שְׁנֵי תְּאֵנִים שֶׁאֲנִי עָתִיד לְהַפְרִישׁ הֲרֵי הֵן תְּרוּמָה</b>. שכן בטבל ודאי צריך להפריש גם תרומה גדולה ששיעורה אחד מחמישים.
<b>וְעֶשֶׂר</b>. כלומר 9.8 תאנים שהן עשר בקירוב שהרי מפריש מ-98 התאנים הנותרות.
<b>וְתֵשַׁע</b>. שכבר הפריש שתיים לתרומה גדולה ועשר למעשר ראשון ונשארו 88 תאנים, ותשע תאנים הן עשירית מכך בקירוב (פה"מ דמאי ז,ד).
<h3> ט</h3>
<b>לִרְחֹשׁ בִּשְׂפָתָיו</b>. לחזור בלחש על נוסח ההפרשה.
<b>מֻתָּר לְטַלְטְלוֹ בְּשַׁבָּת</b>. שהרי יש דרך לתקנו לאכילה (בניגוד לטבל רגיל שאסור לטלטלו משום שאי אפשר לאכלו בשבת — ראה הלכות שבת כה,יט).
<b>וְנוֹתֵן עֵינָיו בְּצַד זֶה וְאוֹכֵל אֶת הַשְּׁאָר</b>. ואינו מפריש ממש כמו ביום חול מפני שנראה כמתקן, אלא נותן עיניו בצד אחד ומייעד אותו במחשבתו לתרומה ולמעשר ואוכל את השאר (רש"ס דמאי ז,ה, שערי צדק שער מצוות הארץ פרק יג חכמת אדם יג, שו"ת רב פעלים ג או"ח כה). וייתכן לפרש שהסיבה שאינו מפריש ממש היא שאסור לטלטל את המעשר הראשון שהרי הוא אסור באכילה כל עוד הלוי לא מפריש ממנו את תרומת המעשר (ראה פסיקתא רבתי פסקה כה).
<h3> י</h3>
<b>בְּשׁוּלֵי הַכּוֹס</b>. בתחתית הכוס.
<b>בְּפִי הַכּוֹס</b>. בחלקה העליון.
<h3> יא</h3>
<b>פּוֹעֵל שֶׁאֵינוֹ מַאֲמִין לְבַעַל הַבַּיִת</b>. ובעל הבית מספק לו את מזונותיו.
<b>גְּרוֹגֶרֶת</b>. תאנה מיובשת
<b>וּמַעֲשֵׂר שֵׁנִי הוּא הָעֶשֶׂר הָאַחֲרוֹנוֹת</b>. דהיינו תשע גרוגרות שהן עשר בקירוב, שהרי לאחר שקרא לעשר בשם מעשר ראשון נשארו תשעים גרוגרות שעליהן צריך להפריש מעשר שני (תוס' אנשי שם דמאי ז,ג).
<b>שֶׁתְּנַאי בֵּית דִּין הוּא שֶׁתִּהְיֶה תְּרוּמַת מַעֲשֵׂר מִשֶּׁל בַּעַל הַבַּיִת וּמַעֲשֵׂר שֵׁנִי מִשֶּׁל פּוֹעֵל</b>. תקנת חכמים היא שתרומת המעשר היא על חשבונו של בעל הבית ומעשר שני על חשבון הפועל. ולכן אם סוכם שהפועל יאכל מאה גרוגרות והפועל הפריש אחת מהן לתרומת מעשר, יכול הפועל לאכול גרוגרת נוספת על חשבון בעל הבית, אבל את המעשר השני מחלל הפועל על כספו שלו.
<h3> יב</h3>
<b>הַנַּחְתּוֹמִין</b>. המקפידים על המעשרות ועל הטהרה שהשתמשו בקמח דמאי.
<b>לֹא חִיְּבוּ אוֹתָן לְהַפְרִישׁ מַעֲשֵׂר שֵׁנִי מִן הַדְּמַאי</b>. הקלו עליהם מפני שהם מחויבים למכור במחיר הנקבע על ידי מפקחי השוק ואין להם רווח גדול (פה"מ דמאי ב,ד ע"פ בבלי יומא ט,א).
<b>כְּדֵי שֶׁיַּפְרִישֶׁנָּה בְּטָהֳרָה עִם הַחַלָּה</b>. שאם ימכור למי שאינו מקפיד על טהרה תיטמא תרומת המעשר (ע"פ הגר"א ירושלמי דמאי ב,ד). ויש מפרשים שגם אם הקונה מקפיד על הטהרה חייבו את הנחתום להפריש מפני שיותר קל להיזהר בטהרת התרומה כשמפרישים אותה מיד (חזון יחזקאל דמאי ג,יג).
<b>לַפַּלְטֵר</b>. אדם הקונה מן הנחתום ומוכר לאחרים.
<b>חַיָּב לְהַפְרִישׁ אַף מַעֲשֵׂר שֵׁנִי</b>. מפני שעל המוכר לפלטר אין מפקחים המכריחים אותו למכור במחיר נמוך (ערוה"ש קט,יא, פאה"ש דמאי יד,יב ס"ק לח). ויש מפרשים שמפני שמהפלטר קונים גם ילדים, הם עלולים לקנות גם מהנחתום ולאכול מהלחם לפני שיפרישו ממנו מעשר שני (יד"פ).
<h3> יג</h3>
<b>אַף עַל פִּי שֶׁעִשֵּׂר זֶה הַנֶּאֱמָן עַל חֶלְקוֹ</b>. שהנאמן על המעשרות עישר את חלקו כשבצר את הענבים קודם שהכניסם לגת.
<b>הֲרֵי זֶה חַיָּב לְהַפְרִישׁ מִמֶּנּוּ מַעֲשֵׂר דְּמַאי עַל חֲצִי חֵלֶק עַם הָאָרֶץ</b>. מפני שבגת התערב היין שיצא מהענבים המעושרים עם היין שיצא מענביו של עם הארץ. וכאשר מחלקים את היין לאחר מכן נמצא שכל חלק עשוי חציו מענבים מעושרים וחציו מענבים של דמאי.
<b>הָיוּ מֶחֱצָה לְמֶחֱצָה</b>. אם חצי מהענבים שייכים לנאמן על המעשרות וחציים לזה שאינו נאמן.
<b>וְעֶשֶׂר מַעֲשֵׂר שֵׁנִי</b>. דהיינו תשעה לוגים שהם עשר בקירוב (ראה לעיל הי"א).
<b>מַפְרִישׁ לְפִי חֶשְׁבּוֹן</b>. כגון אם היו חמישים שלו ומאה חמישים של האינו נאמן - מפריש לוג וחצי לתרומת מעשר וחמישה עשר לוג למעשר שני.
<h2>פרק י</h2>
<h3> א</h3>
<b>אֶת שֶׁהוּא אוֹכֵל</b>. בין משלו ובין משל עם הארץ.
<b>וְאֶת שֶׁהוּא מוֹכֵר</b>. משלו.
<b>וְאֶת שֶׁהוּא לוֹקֵחַ</b>. קונה מעם הארץ על מנת למכור (רדב"ז).
<b>וְאֵינוֹ מִתְאָרֵחַ אֵצֶל עַם הָאָרֶץ</b>. מיזמתו (ואם הוא מוכרח להתארח מפריש ממה שאוכל כפי שהתבאר לעיל ט,ז ולקמן הל' ו-ז -ערוה"ש קי,א).
<b>בָּרַבִּים</b>. בפני שלושה.
<h3> ב</h3>
<b>נֶאֱמָן לְעוֹלָם</b>. ואינו צריך לקבל בפני שלושה (פה"מ דמאי ב,ג).
<b>וּבְנֵי בֵּיתוֹ</b>. אנשים הגרים בבית בקביעות כגון משרת או בן מאומץ (ד"א).
<b>אֲפִלּוּ בְּאוֹתוֹ הַיּוֹם כְּנָסָן</b>. שמת באותו היום שהכניס הפירות לביתו.
<b>הֲרֵי הֵן בְּחֶזְקַת מְתֻקָּנִין</b>. שחזקה על חבר שאינו מוציא דבר שאינו מתוקן מתחת ידו (ריק"ו).
<h3> ג</h3>
<b>אִשְׁתּוֹ</b>. שנתאלמנה או נתגרשה.
<b>כַּתְּחִלָּה</b>. בשעת הנישואין או המכירה.
<b>עַד שֶׁיֵּחָשְׁדוּ</b>. עד שיתגלה שאינם נאמנים.
<b>לְמוּדִין</b>. רגילים להימצא בביתו.
<b>צְרִיכִין לְקַבֵּל</b>. מפני שהם רגילים אצל עם הארץ מגיל צעיר חוששים שהושפעו ממנו. אבל אשתו ובתו של חבר שנישאו לעם הארץ או עבד גדול של חבר שנמכר לעם הארץ כבר התרגלו להתנהג כחברים (יד"פ).
<h3> ד</h3>
<b>וְהָיָה אֶחָד מִבָּנָיו אוֹ מֵעֲבָדָיו נֶאֱמָן</b>. שקיבל על עצמו להיות נאמן.
<b>לוֹקְחִין מִמֶּנּוּ</b>. מהאב.
<b>וְאוֹכְלִין עַל פִּיהֶן</b>. על פי העבד או הבן הנאמנים כאשר הם מעידים שהפירות מתוקנים.
<h3> ה</h3>
<b>הָיָה הוּא נֶאֱמָן וְאִשְׁתּוֹ אֵינָהּ נֶאֱמֶנֶת לוֹקְחִין מִמֶּנּוּ</b>. שוודאי עישר מה שהוא מוכר.
<b>וְאֵין מִתְאָרְחִין אֶצְלוֹ</b>. שאשתו חשודה להגיש אוכל שאינו מתוקן.
<b>וְתָבֹא מְאֵרָה</b>. לשון קללה.
<h3> ו</h3>
<b>לֹא יְשַׁמֵּשׁ</b>. יעבוד כשמש (מלצר).
<b>אֶלָּא אִם כֵּן הָיָה הַכֹּל מְעֻשָּׂר וּמְתֻקָּן מִתַּחַת יָדוֹ</b>. שאסור להגיש דמאי לאחרים מפני שמכשילם באיסור.
<b>רָאוּהוּ מֵסֵב</b>. משתתף בסעודה.
<b>אֵין הַסְּעוּדָה בְּחֶזְקַת מְעֻשֶּׂרֶת</b>. שאין החבר חייב לתקן את האוכל המוגש לשאר הסועדים.
<b>שֶׁמָּא הֶחָבֵר עַל הַתְּנָאִין שֶׁבְּלִבּוֹ הוּא סוֹמֵךְ</b>. שייתכן שהחבר התנה מלפני הסעודה להפריש מעשר ממה שיאכל בסעודה (ראה לעיל ט,ז-יא).
<h3> ז</h3>
<b>וַאֲפִלּוּ הָיָה עִמּוֹ בַּמִּשְׁתֶּה</b>. באותה סעודה. שאין לחבר אחריות על מה שאוכל עם הארץ.
<h3> ח</h3>
<b>גְּלֻסְקָה</b>. לחם מתובל מעשה אומן (פה"מ דמאי ו,יב).
<b>לוֹקֵחַ לוֹ סְתָם וּפָטוּר מִלְּעַשֵּׂר</b>. שאינו אלא שליח של עם הארץ.
<b>וְאִם הֶחֱלִיף אֶת הַמָּעָה</b>. קנה מכספו שלו, ובתמורה לקח את המטבע של עם הארץ.
<b>חַיָּב לְעַשֵּׂר</b>. שאז נחשב כאילו מכר את הדמאי לעם הארץ וצריך לעשר את שהוא מוכר (לעיל ה"א).
<b>וְאִם פֵּרֵשׁ הֶחָבֵר וכו'</b>. במקרה שהחליף את המעה.
<b>וְזוֹ שֶׁלָּקַח לַחֲבֵרוֹ אֵינוֹ חַיָּב לְעַשֵּׂר אוֹתָהּ</b>. שכיוון שאמר למוכר שאגודה זו היא בשביל עם הארץ הרי המוכר מקנה אותה על ידו ישירות לעם הארץ, והחבר אינו נחשב כמוכר דמאי בעצמו אלא כשליח (ר"י קאפח).
<b>וְאִם נִתְעָרְבוּ... מְתַקֵּן הַכֹּל דְּמַאי</b>. שמא ייתן לעם הארץ את האגודה שלקח לעצמו ונתחייב כבר לעשר אותה (ואין האגודה בטלה ברוב מפני שאפשר לתקן את התערובת ולהתירה באכילה על ידי שיפריש ממנה מעשרות, ודבר שיש לו מתירים אינו בטל — הלכות מאכלות אסורות טו,י).
<h3> ט</h3>
<b>וְהֵבִיא לְכָל אֶחָד וְאֶחָד בִּפְנֵי עַצְמוֹ</b>. נתן לכל אחד מהחמישה את חלקו בפני עצמו.
<b>חֲבֵרִים שֶׁבָּהֶן אֵין צְרִיכִין לְעַשֵּׂר אֶלָּא עַל חֶלְקָן בִּלְבַד</b>. שאין להם אחריות על חלקם של עמי הארץ.
<b>הֵבִיא לָהֶן בְּעִרְבּוּב</b>. הביא להם ביחד את כל אגודות הירק באופן שכל אחד צריך לקחת בעצמו את חלקו.
<b>חֲבֵרִין שֶׁבָּהֶן צְרִיכִין לְעַשֵּׂר עַל הַכֹּל</b>. שאם יחלקו ביניהם את הירק הרי זה כאילו החבר נותן משלו לעם הארץ ואסור לחבר לתת דמאי משלו לעם הארץ אלא אם כן עישר (כס"מ).
<h3> י</h3>
<b>צֵא וְלַקֵּט לִי</b>. לקט עבורי.
<b>אוֹכֵל מֵהֶן הֶחָבֵר עֲרַאי</b>. אכילת עראי, ואינו מפריש תרומות ומעשרות שעדיין לא נקבעו למעשר (לעיל ג,א, ה,ה-ו).
<b>וּמְעַשְּׂרָן דְּמַאי</b>. אם רוצה לאכול מהם אכילת קבע מעשר מהן דמאי כדין המתארח אצל עם הארץ. מפני שליקט את הפירות עבור עם הארץ ועמי הארץ נזהרים בתרומה גדולה, ולכן מניחים שעם הארץ הפריש עליהם תרומה גדולה ממקום אחר (רדב"ז, וראה תוכ"פ מעשרות עמ' 680).
<b>אַף עַל פִּי שֶׁלֹּא נֶחְשְׁדוּ חֲבֵרִים לִתְרֹם שֶׁלֹּא מִן הַמֻּקָּף</b>. שאסור לכתחילה להפריש תרומה מפירות שאינם סמוכים זה לזה (הלכות תרומות ג,יז-כ).
<b>כְּדֵי לְסַלֵּק הַמִּכְשׁוֹל מִלִּפְנֵי עַם הָאָרֶץ תּוֹרְמִין</b>. שבדיעבד חלה התרומה (שם). ומוטב להפריש באופן כזה כדי להציל את עם הארץ מאכילת טבל (תוספתא מעשרות ב,ה בבלי עירובין לב,א).
<h3> יא</h3>
<b>מֻתָּר לְהַאֲכִיל וכו'</b>. התירו לעניים ולאורחים לאכול דמאי כדי להקל על נותני הצדקה והמארחים שיוכלו להשתמש בדמאי לצורך הצדקה והאירוח (פה"מ דמאי ג,א).
<b>וְצָרִיךְ לְהוֹדִיעָן</b>. שנתנו להם דמאי, כדי שאם ירצו להחמיר יתקנו את הפירות בעצמם.
<h3> יב</h3>
<b>גּוֹבִין סְתָם מִכָּל אָדָם</b>. ואינם גובים בנפרד מעמי הארץ עבור עניים עמי הארץ ומהחברים עבור עניים חברים שאם יגבו בנפרד ייעלבו עמי הארץ וימעטו בצדקה (ירושלמי דמאי ג,א)
<h3> יג</h3>
<b>וְאִם הָיָה הַדְּמַאי שֶׁל רוֹפֵא וַאֲפִלּוּ לְתוֹךְ יָדוֹ לֹא יִתֵּן</b>. שאין חבר מאכיל דבר שאינו מתוקן (כס"מ).
<h2>פרק יא</h2>
<h3> א</h3>
<b>לְשַׁלֵּחַ לוֹ</b>. במתנה.
<h3> ב</h3>
<b>הַמַּשְׁפִּיעִין בְּמִדָּה גַּסָּה</b>. המוכרים בשפע, שמודדים את הסחורה בכלי מדידה גדולים (פה"מ דמאי ב,ד).
<b>הַסִּיטוֹנוֹת</b>. סוחר הקונה מאנשים רבים ומוכר במידה גסה. (שם, וראה לקמן יד,א).
<b>מִפְּנֵי שֶׁהֵן מוֹסִיפִין עַל הַמִּדָּה</b>. והקונה מקבל יותר מהמגיע לו. ולכן תיקנו שהקונה יפריש את המתנות.
<b>בְּמִדָּה דַּקָּה</b>. כלי מדידה קטנים.
<b>מִשְׂתַּכֵּר</b>. מרוויח.
<b>יְשַׁלֵּחַ</b>. במתנה. ואף שבמתנה אינו מרוויח, לא חילקו חכמים בזה (רמב"ם לעם).
<h3> ג</h3>
<b>חֲצִי סְאָה</b>. כארבעה ליטרים.
<b>דִּינָר</b>. מטבע כסף במשקל 96 גרגרי שעורה (פה"מ דמאי ב,ה).
<h3> ד</h3>
<b>אַכְסְרָה</b>. באומדן, ללא שקילה וספירה. ואף שדרך זו דומה למכירה במידה גסה לא התירו למכור כך דמאי. מפני שדווקא במוסיף על המידה פטרו מלהפריש דמאי, אבל המוכר באומדן אינו מוסיף על המידה (פירוש תבונה לירושלמי דמאי ב,ה).
<h3> ה</h3>
<b>אָמַר אֶחָד מֵהֶן וכו'</b>. אם מכר במידה דקה ורצה הלוקח להפריש למרות שהחיוב הוא על המוכר, או שמכר במידה גסה ורצה המוכר להפריש למרות שהחיוב הוא על הלוקח (מרכה"מ, רש"ס דמאי ב,ה).
<b>וְדָבָר זֶה תְּנַאי בֵּית דִּין הוּא</b>. השווה לעיל ט,יא.
<h3> ו</h3>
<b>שֶׁיָּרְשׁוּ אֶת אֲבִיהֶן עַם הָאָרֶץ</b>. שירשו ממנו פירות שהם בחזקת דמאי.
<b>טֹל אַתָּה חִטִּים שֶׁבְּמָקוֹם פְּלוֹנִי וַאֲנִי חִטִּים שֶׁבְּמָקוֹם פְּלוֹנִי</b>. שלכל אחד מהם יש חלק בחיטים וכל אחד נחשב כמקבל את חלקו.
<b>מִפְּנֵי שֶׁזֶּה מוֹכֵר דְּמַאי</b>. שהוא כמחליף את חלקו בחיטים תמורת חלקו של אחיו בשעורים (ראה גם לעיל ו,יד).
<h3> ז</h3>
<b>יָרָק</b>. שכבר נאגד ונקבע למעשר (ריק"ו, רדב"ז).
<b>בִּדְמָאיוֹ</b>. ללא הפרשת תרומות ומעשרות.
<h3> ח</h3>
<b>הַלּוֹקֵחַ יָרָק מִן הַשּׁוּק</b>. וכבר סיכם עם המוכר את המחיר לכל אגודת ירק ונשאר רק למנות כמה אגודות לקח (פה"מ דמאי ג,ב, ע"פ הירושלמי).
<b>וּמָשַׁךְ</b>. הגביה את הירק ובכך עשה בו מעשה קניין ומן הדין אינו יכול לחזור בו (ראה הלכות מכירה ג,ד).
<b>וְנִמְלַךְ לְהַחֲזִיר לְבַעַל הַחֲנוּת</b>. התחרט והחליט להחזיר את הירק, והמוכר מסכים לכך.
<b>לֹא יַחֲזִיר עַד שֶׁיְּעַשֵּׂר</b>. שמן הדין קנה את הירק וממילא התחייב לעשרו.
<h3> ט</h3>
<b>אִם רֹב מַכְנִיסִין לְבָתֵּיהֶן פָּטוּר מִלְּעַשֵּׂר</b>. שאין הפירות נקבעים למעשר, ומותר לאכול מהם באופן עראי עד שיכניסם לביתו (לעיל ג,א-ב). ומניחים שהפירות שנפלו בדרך לא נכנסו עדיין לבית, ולכן פטור מלעשר אם אוכל מהם בדרך.
<b>וְאִם רֹב מַכְנִיסִין לִמְכֹּר בַּשּׁוּק</b>. שאז נקבעו למעשר משנגמרה מלאכתם (לעיל ג,א).
<b>הֲרֵי אֵלּוּ דְּמַאי</b>. שנתחייבו כבר במעשר גם אם לא נכנסו לבית, ומחשש שהבעלים לא עישרו את הפירות כראוי חייב לעשרם מיד.
<h3> י</h3>
<b>נְטָלָן לְאָכְלָן</b>. את הפירות שמצא בדרך.
<b>וְנִמְלַךְ לְהַצְנִיעָן</b>. לשמרן על מנת לאכלן אחר כך.
<b>וְאִם מִתְּחִלָּה נְטָלָן שֶׁלֹּא יֹאבְדוּ</b>. כדי שלא יהיו מונחים בביזיון ולא על מנת לאכלם.
<b>הֲרֵי אֵלּוּ מֻתָּרִין וכו'</b>. שכיוון שלא נתכוון לזכות בהם, אין הוא אחראי לתקלה העלולה לצאת מהם (ריק"ו).
<b>עַד שֶׁיִּרְצֶה לְאָכְלָן... יְעַשֵּׂר אוֹתָן</b>. ואז זוכה בהם וצריך לעשר.
<h3> יא</h3>
<b>קְנֹבֶת יָרָק</b>. קצות הירק המעופשים שנחתכו ממנו.
<b>הַנִּמְצֵאת בַּגִּנָּה</b>. ומניחים שנחתכה על ידי הגנן, ואינה ראויה לאכילה (ראה הלכות תרומות יא,י).
<b>הֲרֵי זוֹ פְּטוּרָה מִן הַדְּמַאי</b>. שאין חיוב להפריש תרומות ומעשרות אלא מדבר הראוי לאכילה.
<b>הַנִּמְצֵאת בַּבַּיִת חַיֶּבֶת</b>. שיש בעלי בתים המקפידים יותר על מזונם וחותכים מהירק גם חלקים הראויים עדיין לאכילה (רדב"ז).
<b>שֶׁעַל גַּבֵּי הָאַשְׁפָּה בְּכָל מָקוֹם מֻתֶּרֶת</b>. שהנזרק לאשפה אינו נחשב עוד לאוכל.
<h3> יב</h3>
<b>לַפֻּנְדָּקִית</b>. בעלת הפונדק, ודרך הסוחרים לתת לה קמח ובשר והיא מבשלת ואופה עבורם (פה"מ דמאי ג,ה).
<b>מְעַשֵּׂר אֶת שֶׁהוּא נוֹתֵן לָהּ</b>. כדי שאם יאכלו היא או אחרים משלו לא ייכשלו באיסור.
<b>וּמְעַשֵּׂר אֶת שֶׁהוּא נוֹטֵל מִמֶּנָּה</b>. שמא נתנה לו משלה או משל אחרים שאינם מעשרים.
<b>מִפְּנֵי שֶׁהִיא חֲשׁוּדָה לְהַחֲלִיף</b>. מפני שיש אצלה אורחים רבים מצוי שתתבלבל ותחליף ביניהם את האוכל (ערוה"ש יו"ד קיט,יז) ויש מפרשים שמפני שהפונדקית טורחת עבור האורח היא מורה היתר לעצמה לקחת לעצמה את האוכל הטוב של האורח ולתת לו תמורתו את האוכל הגרוע שלה (תוספות חולין ו,ב פאה"ש דמאי טז,יג ס"ק כב, ערוה"ש קיא,כ).
<b>לַחֲמוֹתוֹ</b>. אף שהיא אשת עם הארץ שאינה נאמנת על המעשרות.
<b>אֵינוֹ חוֹשֵׁשׁ לֹא מִשּׁוּם מַעֲשֵׂר</b>. שמא נתנה לו אוכל שאינו מעושר.
<b>וְלֹא מִשּׁוּם שְׁבִיעִית</b>. שמא נתנה לו מספיחי שביעית שאסורים באכילה (ראה הלכות שמיטה ד,ב-ג).
<b>מִפְּנֵי שֶׁאֵינָהּ חֲשׁוּדָה לְהַחֲלִיף</b>. שסתם עמי הארץ אינם חשודים להחליף דבר שהופקד אצלם (ערוה"ש יו"ד קיט,יז). או מפני שדרך השכנים לטרוח זה עבור זה ולכן שכנה אינה מורה היתר לעצמה להחליף את המאכלים (תוספות שם), ודין חמותו כדין שכנתו (ירושלמי דמאי ג,ו) מפני שאינה חשודה להאכיל את בתה דבר איסור (רדב"ז).
<b>בִּזְמַן שֶׁנָּתַן לָהּ שְׂאוֹר לָעִסָּה וּתְבָלִין לַקְּדֵרָה</b>. ויש לה כל מה שצריכה עבור הבישול או האפייה.
<b>אֲבָל אִם לֹא נָתַן חוֹשֵׁשׁ מִשּׁוּם מַעַשְׂרוֹת</b>. שמא הוסיפה תבלין או השתמשה בשאור של דמאי.
<h3> יג</h3>
<b>לְטָחוֹן</b>. טוחן.
<b>שֶׁמָּא הֶחֱלִיפָן בְּחִטָּיו שֶׁל עַם הָאָרֶץ</b>. שרבים, ובהם עמי הארץ מביאים לו חיטים לטחון.
<h3> יד</h3>
<b>מִשְׁתַּמֵּשׁ בַּחֲנוּתוֹ שֶׁל חָבֵר</b>. משמש כמוכר או כמלצר שמגיש אוכל לאנשים שבאים לסעוד שם (ראה תוכ"פ דמאי עמ' 226).
<b>אַף עַל פִּי שֶׁחָבֵר יוֹצֵא וְנִכְנָס</b>. מהחנות, ויש זמנים שעם הארץ נמצא שם לבדו.
<h3> טו</h3>
<b>הֲרֵי הֵן כְּפֵרוֹתָיו שֶׁל נָכְרִי שֶׁחֶזְקָתוֹ לְהַחֲלִיף הַפִּקָּדוֹן</b>. ואינם כפירות דמאי, שלסתם נכרי אין פירות של אחרים אלא רק לטוחן, כדלעיל (ריק"ו).
<b>שֶׁעֲדַיִן לֹא נִגְמְרָה מְלַאכְתָּן</b>. כגון תבואה שנקצרה ונידושה ועדיין לא נזרתה ולא נמרחה (לעיל ג,א).
<b>מַפְרִישׁ מַעַשְׂרוֹת כְּמוֹ שֶׁבֵּאַרְנוּ</b>. בהלכות תרומות א,יא. שפירות שנגמרה מלאכתם ביד ישראל חייבים בתרומות ומעשרות גם אם גדלו בקרקע של גוי.
<b>וְאִם הָיוּ פֵּרוֹת שֶׁהִפְקִיד טְבָלִים וְנִגְמְרָה מְלַאכְתָּן</b>. אצל ישראל קודם שהפקיד, וקיבל מהנכרי בחזרה פירות שנגמרה מלאכתם.
<b>חַיָּב לְהַפְרִישׁ שֶׁמָּא לֹא הֶחֱלִיף הַגּוֹי</b>. אלא נתן לו את אותם פירות הטבל שהפקיד אצלו.
<b>וּלְפִיכָךְ יֵרָאֶה לִי שֶׁהַמַּעַשְׂרוֹת שֶׁיַּפְרִישׁ סָפֵק</b>. לפי שייתכן שהגוי החליף ונתן לו פירות שגדלו ברשותו ונגמרו על ידו ופטורים ממעשר.
<b>אֲבָל אִם הִפְקִיד חֻלִּין מְתֻקָּנִין אֵינוֹ צָרִיךְ לְהַפְרִישׁ כְּלוּם</b>. שאם החזיר לו הגוי את אותם פירות — הרי כבר תיקן אותם. ואם החליף אותם — הרי נגמרה מלאכתם ביד הגוי ופטורים ממעשרות.
<b>כְּמוֹ שֶׁבֵּאַרְנוּ בְּהִלְכוֹת תְּרוּמָה</b>. א,יא, שפירות שגדלו ברשות הגוי ונגמרה מלאכתם על ידו, פטורים מתרומות ומעשרות.
<h2>פרק יב</h2>
<h3> א</h3>
<b>שֶׁאֵינוֹ יָכוֹל לְעַשֵּׂר</b>. שאסור להפריש תרומות ומעשרות בשבת שהוא כמתקן פירותיו (הלכות שבת כג,ט, וראה טעם נוסף שם הי"ד). ואינו יכול להתנות (כמבואר לעיל ט,ז) מפני שכבר נכנסה השבת.
<b>וְכֵן אִם אָמַר לוֹ אֶחָד שֶׁאֵינוֹ נֶאֱמָן</b>. עם הארץ אחר.
<b>מְעֻשָּׂרִין הֵן</b>. שיודע שהפירות הם מעושרים.
<b>מִפְּנֵי שֶׁאֵימַת שַׁבָּת עַל עַמֵּי הָאָרֶץ וְאֵינוֹ עוֹבֵר בָּהּ עֲבֵרָה</b>. שחמור בעיניהם לעבור עברה ולשקר בשבת (פה"מ דמאי ד,א).
<h3> ב</h3>
<b>עַד שֶׁיְּעַשֵּׂר מַעְשַׂר דְּמַאי</b>. שיעשר כדין דמאי (לעיל ט,ב).
<b>עַל שֶׁאָכַל בְּשַׁבָּת</b>. אף שאינו יכול לתקן למפרע את הפירות שאכל, מפריש עליהם מפני גזל הכהנים (תוכ"פ דמאי עמ' 245).
<b>וְעַל הַנִּשְׁאָר</b>. שאותו צריך לתקן מעכשיו. מפני שהתירו לסמוך על עם הארץ רק לצורך השבת.
<b>מִפְּנֵי שֶׁלֹּא נִרְאָה לְעַשֵּׂר בֵּינְתַיִם</b>. שאין אפשרות לעשר לא בשבת ולא ביום טוב, ולכן התירו לסמוך על עם הארץ עד שיוכל לעשר.
<b>וְכֵן בִּשְׁנֵי יָמִים טוֹבִים שֶׁל גָּלֻיּוֹת</b>. שבני חוץ לארץ מוסיפים יום לכל חג (הלכות יום טוב א,כא, הלכות קידוש החודש ה,ד-ו)
<h3> ג</h3>
<b>הַנִּשְׁבָּע עַל חֲבֵרוֹ שֶׁיֹּאכַל אֶצְלוֹ בְּשַׁבָּת</b>. עם הארץ שנשבע שאם לא יתארח החבר אצלו בשבת לא יאכל הוא אצל החבר (ריק"ו). והחבר אינו יכול להפריש בתנאי, שכבר נכנסה שבת.
<b>שׁוֹאֲלוֹ וְאוֹכֵל עַל פִּיו</b>. מותר לחבר להתארח אצל עם הארץ אם אומר שהפירות מעושרים. ואף שחבר אינו מתארח אצל עם הארץ (לעיל י,א) כאן הקלו משום איבה.
<b>אֲבָל בְּשַׁבָּת שְׁנִיָּה... לֹא יֹאכַל</b>. ללא תנאי אלא יתנה מערב שבת שהרי כבר יודע שרוצה עם הארץ שיאכל אצלו.
<h3> ד</h3>
<b>וּרְאִינוּהָ שֶׁחָזְרָה וְנָפְלָה לְפָנֵינוּ בֵּין לִמְקוֹמָהּ בֵּין לְמָקוֹם אַחֵר</b>. שנפלה תרומת המעשר על הפירות שמהם הופרשה או על פירות אחרים, ואם יתערבו תיאסר התערובת באכילה (הלכות תרומות יג,ב).
<b>וְאָמַר חָזַרְתִּי וְהִפְרַשְׁתִּי אוֹתָהּ</b>. שהסיר את תרומת המעשר מעל הפירות (ריק"ו). ויש מפרשים שמדובר כאן במקרה שתרומת המעשר נתערבה עם פירות בכמות של יותר מפי מאה ממנה. והדין במקרה זה הוא שהתערובת מותרת באכילה אך צריך להפריש ממנה פירות כשיעור התרומה ולתת לכהן. ונאמן עם הארץ לומר שכבר עשה זאת (ערוה"ש קיב,יג ע"פ פה"מ דמאי ד,א).
<b>וְאֵינָן חֲשׁוּדִין לְהַאֲכִיל אֶת הַמְדֻמָּע</b>. את תערובת התרומה. ואף שאינם מקפידים להפריש תרומת מעשר, לאחר שהופרשה הם נזהרים בה כתרומה גדולה.
<h3> ה</h3>
<b>וְהַנֶּאֱמָן עַל הַשֵּׁנִי אֵינוֹ נֶאֱמָן עַל הָרִאשׁוֹן</b>. שייתכן שהוא מפריש רק מעשר שני שנאכל לבעלים, אבל לא מעשר ראשון שהבעלים צריכים לתת אותו ללוי.
<b>שֶׁהוּא פּוֹדֶה אֶת כֻּלָּן</b>. גם את תרומת המעשר שהפריש, שמא כל הפירות הם מעשר שני כדברי עם הארץ (ריק"ו).
<h3> ו</h3>
<b>קַח לִי</b>. קנה עבורי פירות.
<b>מִמִּי שֶׁהוּא מְעַשֵּׂר</b>. ולא ביקש שיקנה מאדם מסוים.
<b>וְהָלַךְ וְלָקַח וְהֵבִיא לוֹ אֵינוֹ נֶאֱמָן</b>. שיש לחשוש שלקח ממי שאינו מעשר.
<b>קַח לִי מֵאִישׁ פְּלוֹנִי</b>. שהזכיר שם של אדם מסוים שהוא נאמן.
<b>שֶׁהֲרֵי מִתְיָרֵא שֶׁמָּא יִשְׁאָלֶנּוּ</b>. שמא ישאל המשלח את המוכר אם קנה השליח ממנו ויתגלה ששיקר.
<h3> ז</h3>
<b>וְהוֹלֵךְ וְלוֹקֵחַ מֵאוֹתוֹ פְּלוֹנִי אַף עַל פִּי שֶׁאֵינוֹ מַכִּירוֹ וְאוֹכֵל עַל פִּיו</b>. שאין חוששים שאדם ישקר עבור אדם אחר כאשר הוא עצמו אינו נהנה מכך. והקלו באורח מפני שהוא זר ואינו מכיר את אנשי העיר (פה"מ דמאי ד,ו).
<b>מִי כָּאן מוֹכֵר יָשָׁן</b>. תבואה ישנה הטובה מן החדשה (ר"ש דמאי ד,ו). ויש מפרשים שהכוונה לתבואה מהשנה שעברה שאין בה איסור חדש (רע"ב שם).
<b>כְּגוֹמְלִין זֶה אֶת זֶה</b>. שנראה שעושים טובה זה לזה.
<b>הֲרֵי אֵלּוּ נֶאֱמָנִין</b>. שאין חוששים שעשו קנוניה ביניהם.
<h3> ח</h3>
<b>אִם מַכִּיר שָׁם אָדָם</b>. שהוא חברו וסומך עליו.
<b>לֹא יִקַּח אֶלָּא מִן הַמֻּמְחֶה</b>. שמעיד עליו חברו שהוא מומחה (מרכה"מ).
<b>וְאִם שָׁהָה שָׁם שְׁלֹשִׁים יוֹם... לֹא יִקַּח אֶלָּא מִן הַמֻּמְחֶה</b>. שיעידו עליו רבים שהוא מומחה (כס"מ). ויש מפרשים שלאחר שלושים יום כבר יוכל לדעת מי מתנהג כחבר ולכן לא יסמוך על אחרים (ד"א בשם חזו"א, וראה מרכה"מ).
<h3> ט</h3>
<b>אֶלָּא בִּתְרוּמוֹת וּמַעַשְׂרוֹת</b>. מפני שרוב עמי הארץ מעשרים.
<h3> י</h3>
<b>הַחַמָּרִים</b>. סוחרים העוברים מעיר לעיר ומובילים את סחורתם על החמור.
<b>אֵינוֹ נֶאֱמָן שֶׁמָּא קְנוּנְיָא הֵן עוֹשִׂין זֶה עִם זֶה</b>. שהאחד מעיד עליו כאן כדי שהשני יעיד עליו בעיר אחרת.
<b>וְיִהְיֶה הַשָּׂכָר בֵּינֵיהֶן</b>. ויתחלקו ברווחים (ולעיל ה"ז לא חששו לגומלין כי שם המעידים עושים טובה זה לזה, אך כאשר החמרים באים יחד לעיר, יש חשד סביר שהעסק משותף לשני החמרים ועדותם היא ישירות לטובת עצמם — יד"פ).
<h3> יא</h3>
<b>הַמּוֹכֵר פֵּרוֹת בְּסוּרְיָא</b>. שחייבים בה בתרומות ומעשרות מדרבנן בלבד (ראה הלכות תרומות א,ג), והקונה שם פירות סתם מעם הארץ אינו חייב לעשרם משום שרובם משל גויים (ראב"ד).
<b>מִשֶּׁל אֶרֶץ יִשְׂרָאֵל הֵן</b>. ופירות ארץ ישראל חייבים בדמאי.
<b>מְתֻקָּנִים וּמְעֻשָּׂרִין הֵן</b>. אמר שהפירות מארץ ישראל אך הוא תיקן אותם והפריש מהם מעשר.
<b>שֶׁהַפֶּה שֶׁאָסַר הוּא הַפֶּה שֶׁהִתִּיר</b>. כשם שהסיבה לאסור את הפירות היא מפני שמסתמכים על דברי המוכר, כך ניתן להסתמך עליו כדי להתירם.
<b>מִשֶּׁלִּי הֵן</b>. מהשדה שלו בסוריה, וחייבים במעשרות מדרבנן.
<b>וְאִם יָדוּעַ שֶׁיֵּשׁ לוֹ קַרְקַע בְּסוּרְיָא וְהָיָה רֹב מִמְכָּרוֹ מִשָּׂדֵהוּ חַיָּב הַלּוֹקֵחַ מִמֶּנּוּ לְעַשֵּׂר שֶׁחֶזְקָתוֹ שֶׁהֵבִיא מִשָּׂדֵהוּ</b>. ומפני שהפירות חייבים במעשר גם אם לא היה אומר המוכר כלום אין חל הכלל שהפה שאסר הוא הפה שהתיר ואין סומכים על דבריו שעישר.
<h3> יב</h3>
<b>שֶׁל לֶקֶט שִׁכְחָה וּפֵאָה הֵן</b>. ופטורים ממעשרות (הלכות תרומות ב,ט).
<b>הֲרֵי אֵלּוּ נֶאֱמָנִין</b>. מפני שרוב פרנסתם היא ממתנות עניים, ויש להניח שמה שבידם הוא ממתנות אלו.
<b>זְמַן הַגְּרָנוֹת</b>. עונת הקציר.
<b>וְהוּא שֶׁיִּהְיֶה קָרוֹב מִן הַגֹּרֶן כְּדֵי שֶׁיֵּצֵא וְיָבֹא בּוֹ בַּיּוֹם</b>. במרחק הליכת יום אחד מהגורן. שאם הוא רחוק יותר יש לחשוש שכבר אכל את מתנות העניים שליקט אתמול (ד"א).
<b>כָּל הַשָּׁנָה כֻּלָּהּ</b>. בשנת מעשר עני (ריק"ו). מפני שמעשר עני נותנים בכמות רבה יותר ואין זמן מוגדר לנתינתו ולכן הוא מצוי כל השנה (קול רמ"ז פאה ח,ב).
<h3> יג</h3>
<b>קֶמַח זֶה מֵחִטִּים שֶׁל לֶקֶט שִׁכְחָה וּפֵאָה הוּא אֵין נֶאֱמָנִין</b>. שדרך בני אדם לתת חיטים שלמות ללקט שכחה ופאה ולא קמח.
<h3> יד</h3>
<b>הַשְּׂעוֹרָה שֶׁל אֹרֶז</b>. שיבולים של אורז.
<b>הַגְּרִיסִין</b>. פולים טחונים ומקולפים.
<b>נֶאֱמָנִין עַל הַשֶּׁמֶן לוֹמַר שֶׁל מַעְשַׂר עָנִי הוּא</b>. שדרך בני אדם להפריש מעשר עני מן השמן.
<b>זֵיתֵי נִקּוּף</b>. זיתים שנשארו לאחר המסיק, שנלקטים על ידי העניים ופטורים מתרומות ומעשרות (ראה פה"מ פאה ח,ג, חלה ו,ט).
<b>עַל הַיָּרָק חַי</b>. לומר שהוא ממעשר עני (שאין בירק לקט שכחה ופאה).
<b>שֶׁכֵּן דֶּרֶךְ בַּעֲלֵי בָּתִּים לִתֵּן מְעַט יָרָק מְבֻשָּׁל מִקְּדֵרָתוֹ לֶעָנִי</b>. שלעתים שוכח בעל הבית לעשר את הירק בעודו חי, ומעשר מן המבושל מתוך הקדרה (ר"ש ועוד מפרשים פאה ח,ד). ויש מי שמסביר שכאשר המעשר מועט אין העני רוצה לטפל בו ולבשלו, ובכגון זה מבשל בעל הבית את כל הירק כשהמעשר בתוכו ואחר כך נותן לעני כשהוא מבושל (מלא"ש שם בשם הר"י אשכנזי).
<h3> טו</h3>
<b>לְעוֹלָם</b>. בכל השנים, שבכולן נוהג מעשר ראשון.
<b>כְּשֵׁם שֶׁיִּשְׂרָאֵל נֶאֱמָן עַל תְּרוּמָה גְּדוֹלָה</b>. לעיל ט,א.
<b>אֲבָל אֵינוֹ נֶאֱמָן עָלָיו לְפָטְרוֹ מִמַּעֲשֵׂר שֵׁנִי</b>. אם קנה חבר תבואה מלוי עם הארץ אין הלוי נאמן לומר שהפריש ממנה מעשר שני ואפילו אם ראו שהפריש ממנה מעשר ראשון (ריק"ו). ואינו נאמן כמו ישראל שהפריש מעשר ראשון (לעיל ה"ה) שהישראל מפסיד ממון בנתינת המעשר הראשון ללוי ולכן מאמינים לו על מעשר שני אבל הלוי נותן את המעשר הראשון לעצמו ואינו מפסיד כלום (ד"א, יד"פ).
<h3> טז</h3>
<b>אֲבָל מִי שֶׁהוּא חָשׁוּד לִמְכֹּר תְּרוּמָה לְשֵׁם חֻלִּין</b>. למכור תרומה ולומר שהיא חולין. ועושה כך מפני שהתרומה זולה יותר ורוצה להרוויח.
<b>דָּבָר שֶׁיֵּשׁ בּוֹ זִקַּת תְּרוּמָה וּמַעֲשֵׂר</b>. דבר שייתכן שמעורבים בו מוצרים מן הצומח שחייבים בתרומות ומעשרות.
<b>אֲפִלּוּ קִרְבֵי דָּגִין</b>. אפילו איברים פנימיים של דגים, שאין בהם חיוב תרומות ומעשרות, אסורים, שמא עירב בהם שמן של תרומה.
<b>וְאֵין אָסוּר אֶלָּא כָּל שֶׁלְּפָנָיו</b>. ממה שמוכר בבית או בחנות.
<b>אֲבָל אוֹצָרוֹ</b>. מחסן או מקום אחר שבו צבורה הסחורה.
<b>שֶׁמָּא יִוָּדַע הַדָּבָר וְיַפְסִיד הַכֹּל</b>. שיוודע שעירב תרומה באוצרו, ויחרימו את כל האוצר (פה"מ עבודה זרה ב,ז ע"פ הבבלי).
<b>זִקַּת מַעֲשֵׂר</b>. מעשר שני, שאסור לאכלו חוץ לירושלים.
<b>קְנָס מִדִּבְרֵיהֶם</b>. מדברי חכמים.
<h3> יז</h3>
<b>חָשׁוּד שֶׁהֵעִיד עַל שֶׁל אֲחֵרִים</b>. שפירותיהם מתוקנים.
<b>חֲזָקָה אֵין אָדָם חוֹטֵא וְלֹא לוֹ</b>. אין אדם חוטא כאשר אין לו תועלת בדבר, ולכן אין חוששים שמשקר עבור אחרים.
<b>אֲפִלּוּ בְּשֶׁלּוֹ נֶאֱמָן</b>. מפני שאינו מעיד שהפירות מתוקנים ואין לו תועלת מכך.
<b>וְהוּא שֶׁלֹּא יֵרָאֶה כְּעוֹשֶׂה קְנוּנְיָא כְּמוֹ שֶׁבֵּאַרְנוּ</b>. לעיל ה"י.
<h3> יח</h3>
<b>הַבָּשָׂר בְּשַׂר בְּכוֹר הָיָה</b>. בכור בהמה שאסור לשחטו עד שיפול בו מום, ואם שחט אסור בהנאה (הלכות בכורות ג,ד).
<b>הַיַּיִן יֵין נֶסֶךְ</b>. יין שנתנסך לעבודה זרה שאסור בשתייה ובהנאה.
<b>שׁוּרַת הַדִּין שֶׁאֵינוֹ נֶאֱמָן</b>. שאין אדם נאמן לאסור דבר שאינו תחת ידו.
<b>אֲפִלּוּ הָיָה הַמּוֹכֵר עַם הָאָרֶץ</b>. שנאמנותו פחותה משל החבר.
<h2>פרק יג</h2>
<h3> א</h3>
<b>הַשִּׁיתִין</b>. תאנים מדבריות.
<b>וְהָרִימִין</b>. שיזף בר.
<b>וְהָעֻזְרָרִין</b>. פרי בהיר דומה לתפוח קטן, שגדל על שיח העוזרד הקוצני.
<b>וּבְנוֹת שׁוּחַ</b>. מין תאנים לבנות המוציאות פרי אחת לשלוש שנים (פה"מ דמאי א,א). ויש מזהים בנות שוח עם אורן הסלע (אחד ממיני האורן), שגרעיני האיצטרובלים שלו נקראים צנוברים וראוים לאכילה.
<b>וּבְנוֹת שִׁקְמָה</b>. עץ השקמה שימש בעיקר לייצור קורות מענפיו ופירותיו דומים לתאנים אך איכותם ירודה.
<b>וְהַגֻּפְנָן</b>. שוּמר.
<b>וְנוֹבְלוֹת תְּמָרָה וְהֵן שֶׁעֲדַיִן לֹא הִטִּילוּ שְׂאוֹר</b>. תמרים שנשרו מהעץ לפני שהבשילו והתרככו כלחם המתנפח ומתרכך על ידי השאור (פה"מ מעשרות א,ב).
<b>וְהַנִּצְפָּה</b>. הצלף.
<b>וְהַכֻּסְבָּר</b>. גד השדה (כוסברה).
<b>מִפְּנֵי שֶׁחֶזְקָתָן מִן הַהֶפְקֵר</b>. ופירות הפקר פטורים מתרומות ומעשרות (הלכות תרומות ב,יא).
<b>אֲפִלּוּ אָמַר לוֹ עַם הָאָרֶץ אֵינָן מְעֻשָּׂרִין הֲרֵי אֵלּוּ פְּטוּרִין</b>. שגם אם ודאי שהפירות אינם מעושרים הרי הם פטורים, שחזקתם מן ההפקר (ריק"ו).
<b>עַד שֶׁיִּוָּדַע לוֹ שֶׁהֵן מִן הַשָּׁמוּר</b>. שלא גדלו בהפקר, ואז חייבים במעשרות.
<h3> ב</h3>
<b>הַבַּכּוּרוֹת</b>. הפירות שמבשילים ראשונים.
<b>וְהַסְּיָפוֹת</b>. שמבשילים בסוף.
<b>כָּל הַפֵּרוֹת שֶׁבִּכְּרוּ עַד שֶׁלֹּא הוֹשִׁיבוּ שׁוֹמֵר</b>. הפירות הראשונים שהבשילו, כל זמן שהם מועטים כל כך שעדיין אינם שווים את שכר השומר, ובעליהם מפקירים אותם.
<b>הַמֻּקְצָעוֹת</b>. המחצלות שמייבשים את התאנים עליהם (פה"מ נדרים ח,ד).
<b>וְיַנִּיחוּם בְּלֹא שׁוֹמֵר</b>. שאינם שווים את שכר השומר והם הפקר.
<b>וְכֵן הַחֹמֶץ הֶעָשׂוּי מִן הַתְּמָרִים פָּטוּר מִן הַדְּמַאי</b>. שהדרך היא לעשות את החומץ מתמרים של הפקר (ר"י קאפח). ויש גורסים 'העשוי מן התמדים' והתמד הוא משקה תוסס הנעשה מפסולת ענבים (חרצנים וקליפות) ופטור ממעשרות מפני שפסולת היין היא הפקר (כס"מ ע"פ פה"מ דמאי א,א).
<h3> ג</h3>
<b>לֹא גָּזְרוּ אֶלָּא עַל פֵּרוֹת הָאָרֶץ שֶׁהֶחֱזִיקוּ בָּהּ עוֹלֵי בָּבֶל</b>. ארץ ישראל התקדשה בעת שכבשוה עולי מצרים, אך קדושה זו בטלה עם הגלות. עם חזרתם של עולי בבל לארץ בימי עזרא הם החזיקו בשטח קטן יותר מן הארץ וקידשו אותו בקדושה העומדת לעולם והיא הקובעת לעניין מצוות התלויות בארץ. ומכל מקום תיקנו חכמים לקיים מקצת המצוות גם בשטח עולי מצרים, וקבעו שם בין השאר הפרשת תרומות ומעשרות (הלכות תרומות א,ה). כאן מבואר שחכמים לא הנהיגו דין דמאי בשטח זה של עולי מצרים.
<b>שֶׁהִיא מִכְּזִיב</b>. מקום על חוף הים צפונית לעכו (כיום קרוי אכזיב, כ-5 ק"מ צפונית לנהריה).
<b>וְלִפְנִים</b>. לכיוון דרום מזרח (ראה הלכות תרומות א,ז).
<b>וּכְזִיב עַצְמָהּ כְּלַחוּץ</b>. נחשבת מחוץ לתחום עולי בבל.
<b>שֶׁחֶזְקָתָן מִפֵּרוֹת מָקוֹם שֶׁנִּמְצְאוּ בּוֹ</b>. ואין חוששים שהובאו ממקום אחר. שבארץ ישראל סתם פירות חייבים במעשרות עד שייוודע שהם פטורים, ובחוץ לארץ סתם פירות פטורים עד שייוודע שהם חייבים. ועשו את הארץ שהחזיקו בה עולי מצרים כחוץ לארץ לעניין דמאי (פה"מ דמאי א,ג).
<h3> ד</h3>
<b>בְּסוּרְיָא</b>. שחייבים בה בתרומות ומעשרות מדברי חכמים (הלכות תרומות א,ג; וראה לעיל יב,יא).
<b>הַדְּבֵלָה</b>. גוש של תאנים דרוסות ודבוקות.
<b>וְהֶחָרוּבִין הַגְּדוֹלִים הַשָּׁוִים</b>. הישרים, שאין בהם פגימות ובליטות (פה"מ דמאי ב,א וירושלמי שם).
<b>וְהַכַּמּוֹן הַגָּדוֹל</b>. שלגרגריו צורה ישרה, בניגוד לכמון הקפריסאי שלגרגריו צורה מעוגלת (ירושלמי שם).
<b>בְּכָל אֶרֶץ יִשְׂרָאֵל</b>. גם במקומות שהחזיקו עולי מצרים בלבד.
<h3> ה</h3>
<b>הַחַמָּרִין</b>. שיירה של סוחרים המביאים סחורה על גבי חמורים.
<b>לְצֹר</b>. שנמצאת בתחום עולי מצרים.
<b>אֶלָּא אִם כֵּן הָיָה נִכָּר</b>. שהוא לבן ביותר, ואז מוכח שהוא מארץ ישראל וחייב בדמאי.
<b>כְּמוֹ שֶׁבֵּאַרְנוּ</b>. לעיל ה"ד.
<h3> ו</h3>
<b>מִבַּעֲלֵי אוֹצָרוֹת</b>. בעלי מחסנים.
<b>וְאֵין אוֹמְרִין שֶׁמָּא מִפֵּרוֹת הָאָרֶץ אָצְרוּ</b>. שהחמרים דרכם להביא סחורה ממקום רחוק כדי להרוויח יותר, אבל דרך בעלי אוצרות לצבור מהמקום הקרוב (רדב"ז).
<b>וְכֵן חַמָּר יְחִידִי... פָּטוּר מִן הַדְּמַאי</b>. שאין דרך חמר יחיד להביא ממקום רחוק מכיוון שהולך לבדו ללא שיירה.
<h3> ז</h3>
<b>בְּצִידוֹן חַיָּב בַּדְּמַאי מִפְּנֵי שֶׁהִיא קְרוֹבָה יָתֵר מִצֹּר</b>. דברי הרמב"ם קשים מפני שצור דרומית יותר מצידון וקרובה יותר לארץ ישראל. ובתוספתא (דמאי א,י) אכן נאמר להפך — שהלוקח בצור מן האוצרות חייב ומן החמרים פטור, ובצידון — מן האוצרות פטור ומן החמרים חייב, ולפיכך יש שהגיהו את דברי הרמב"ם על פי נוסח התוספתא (ראה תוכ"פ דמאי עמ' 198).
<h3> ח</h3>
<b>תַּגָּר</b>. שאינו מוכר מהגדל בשדותיו אלא קונה מאחרים ומוכר.
<b>אִם הָיָה תַּגָּר גּוֹי שֶׁהוּא לוֹקֵחַ מִיִּשְׂרָאֵל הֲרֵי פֵּרוֹתָיו דְּמַאי</b>. שהפירות שנקנו מישראל התחייבו בתרומות ומעשרות בעודם אצלו, ואין ידוע אם הוא הפריש עליהם מעשר כדין.
<b>בִּזְמַן שֶׁהָיָה רֹב אֶרֶץ יִשְׂרָאֵל בְּיַד יִשְׂרָאֵל הָיָה הַלּוֹקֵחַ מִכָּל תַּגָּר גּוֹי מְעַשֵּׂר דְּמַאי</b>. שסביר להניח שהתגר קנה את הפירות מישראל.
<h3> ט</h3>
<b>וְשָׁנָה וְשִׁלֵּשׁ</b>. הביא פעם שנייה ושלישית.
<b>אֲפִלּוּ הֵבִיא שְׁלֹשָׁה מַשּׂוֹאִין בְּבַת אַחַת</b>. שהביא בפעם אחת כמות שרגילים להביא בשלוש פעמים נפרדות.
<b>אוֹ שֶׁהֵבִיא הוּא וּבְנוֹ וּפוֹעֵל</b>. שכל אחד מהם הביא כמות שרגילים להביא בפעם אחת.
<b>עֲדַיִן לֹא הֻחְזַק תַּגָּר</b>. ודין פירותיו כפירות של גוי (ראה הלכות תרומות א,י-יא).
<h3> י</h3>
<b>לֹא גָּזְרוּ עַל פֵּרוֹת חוּצָה לָאָרֶץ שֶׁנִּכְנְסוּ לָאָרֶץ</b>. שאם נקבעו למעשרות בארץ ישראל חייבים במעשרות מדרבנן. אולם לא גזרו עליהם דמאי (רדב"ז, וראה הלכות תרומות א,כב).
<h3> יא</h3>
<b>פֵּרוֹת הָאָרֶץ שֶׁרַבּוּ עַל שֶׁל חוּצָה לָאָרֶץ</b>. הלוקח מן השוק במקום שרוב הפירות הם מארץ ישראל.
<b>הֲרֵי אֵלּוּ חַיָּבִין בַּדְּמַאי</b>. ואפילו בסוריה (ראה לעיל ה"ד).
<b>וְכֵן דְּבָרִים שֶׁחֶזְקָתָן תָּדִיר מִחוּצָה לָאָרֶץ</b>. שרגילים להביאם מחוץ לארץ.
<b>וְדַרְמַסְקָנִיּוֹת</b>. מין שזיפים הגדלים בסביבות דמשק (ביאור לתוספתא מהדו' ליברמן דמאי א,ט).
<b>הֲרֵי אֵלּוּ פְּטוּרִין מִן הַדְּמַאי</b>. ואפילו בארץ ישראל. שהולכים אחר הרוב בין להקל ובין להחמיר (רדב"ז).
<h3> יב</h3>
<b>לֹא הָלְכוּ חֲכָמִים בְּפֵרוֹת חוּצָה לָאָרֶץ לֹא אַחַר הַמַּרְאֶה וְלֹא אַחַר הַטַּעַם וְלֹא אַחַר הָרֵיחַ</b>. כשיש ספק אם פירות מסוימים מארץ ישראל או מחוץ לארץ וניכר על פי המראה, הטעם או הריח שהפירות מחוץ לארץ אין סומכים על כך לפטרם ממעשרות (אבל אחרי הצבע הולכים כדלעיל ה"ה — תוכ"פ דמאי עמ' 238; ויש אומרים שדווקא באורז שהשינוי ניכר ביותר הולכים אחר המראה — ערוה"ש קיד,טו).
<b>כָּל שֶׁרַבּוּ לוֹ</b>. באותו המקום שבו נמצאים הפירות, כמבואר בפסקה הסמוכה.
<b>מֻתָּר</b>. ופטורים ממעשרות.
<b>וְשֶׁלֹּא רַבּוּ לוֹ אָסוּר</b>. וצריך לעשרם כדין דמאי.
<b>רַבּוּ בָּעִיר</b>. רוב הפירות הנמכרים בעיר הם מחוץ לארץ.
<b>אֲבָל לֹא בַּמְּדִינָה</b>. שבכפרים בסביבות העיר רוב הפירות הם מארץ ישראל (ח"ד דמאי ד,ט).
<b>רַבּוּ לַחֶנְוָנִי</b>. המוכר בחנות.
<b>וְלֹא רַבּוּ לְבַעַל הַבַּיִת</b>. המוכר בביתו.
<h3> יד</h3>
<b>קֶמַח לְעוֹרוֹת</b>. להשתמש בקמח לצורך עיבוד עורות.
<b>לִמְלֻגְמָא</b>. ללעוס ולהניח על מכה לצורך רפואה (פה"מ שביעית א,ח).
<b>לִרְטִיָּה</b>. חתיכת בד שמורחים עליה משחה ונותנים על המכה (פה"מ עירובין י,יג).
<b>יַיִן לְקִילוֹר</b>. סם מרפא לעין (פה"מ שבת ח,א). וכל הדברים שנמנו עד כאן לא גזרו בהם משום שמן התורה רק דבר המיועד לאכילה לשתייה ולסיכה חייב במעשרות. ודבר המיועד לשימוש אחר חייב מדברי חכמים וכל שחיובו מדברי חכמים לא גזרו בו גזרת דמאי (משנה ראשונה דמאי א,ג).
<b>וְחַלַּת עַם הָאָרֶץ</b>. בין שהפריש עם הארץ חלה מעיסתו, ובין שקנה עיסה מעם הארץ והפריש ממנה חלה (ריק"ו ושאר מפרשים).
<b>וְהַמְדֻמָּע</b>. פירות דמאי של חולין שנפלה תרומה לתוכם ואין בהם יותר מפי מאה מהתרומה וצריך לנהוג בתערובת כדין תרומה. ואומר עם הארץ שהפריש מעשרות מהחולין.
<b>וְהַלָּקוּחַ בְּכֶסֶף מַעֲשֵׂר שֵׁנִי</b>. אוכל שנקנה בירושלים מעם הארץ בכסף של מעשר שני.
<b>וּשְׁיָרֵי הַמְּנָחוֹת</b>. החלקים הנאכלים לכהנים מקרבן מנחה שהביא עם הארץ.
<b>וְתוֹסֶפֶת הַבִּכּוּרִים</b>. פירות שמוסיפים על הביכורים כדי להרבות בהם, והביאם עם הארץ.
<b>כָּל אֵלּוּ פְּטוּרִין מִן הַדְּמַאי</b>. שלא גזרו על הדמאי בדברים הנאכלים לכהנים או באכילת מצווה (משנה ראשונה ותוי"ט שם).
<h3> טו</h3>
<b>הַלּוֹקֵחַ פֵּרוֹת לַאֲכִילָה וְנִמְלַךְ עֲלֵיהֶן לִבְהֵמָה</b>. קנה פירות לאכילה והתחרט, ועכשיו רוצה להאכילם לבהמה.
<b>עַד שֶׁיְּתַקְּנֵם דְּמַאי</b>. שכבר נתחייבו בדמאי כשלקחם לאכילה.
<h3> טז</h3>
<b>שֶׁמֶן עָרֵב</b>. שמן שמערבים בו בשמים ועשבים כדי שייתן ריח טוב.
<b>שֶׁאֵין חֶזְקָתוֹ לַאֲכִילָה</b>. אלא להרחה (שנות אליהו דמאי א,ג).
<b>שֶׁמֶן שֶׁלּוֹקֵחַ הַסּוֹרֵק לָתֵת אוֹתוֹ בַּצֶּמֶר</b>. כדי לרכך את הצמר ולהקל על הסריקה. ופטור כדין הלוקח שמן לסוך את הכלים לעיל הי"ד.
<b>אֲבָל שֶׁהָאוֹרֵג לוֹקֵחַ לָסוּךְ בּוֹ אֶצְבְּעוֹתָיו</b>. כדי להגן עליהן כשהן משתפשפות בחוטים.
<b>חַיָּב בַּדְּמַאי מִפְּנֵי שֶׁהוּא נִבְלָע בְּגוּפוֹ</b>. והרי הוא כמי שסך שמן על גופו.
<b>וְסִיכָה כִּשְׁתִיָּה הִיא בְּכָל מָקוֹם</b>. ראה הלכות תרומות יא,א.
<h3> יז</h3>
<b>טַבְלָה</b>. לוח.
<b>לְהִתְעַגֵּל עָלֶיהָ</b>. להתגלגל עליה ועל ידי כך לסוך את גופו.
<b>מִשֶּׁעָמַד מֻתָּר לְיִשְׂרָאֵל לֵישֵׁב אַחֲרָיו</b>. שאיסור הטבל הוא מפני התרומה המעורבת בו, וכשם שבתרומה מותר לישראל ליהנות מהשמן לאחר שהכהן כבר סך ממנו מפני שהתחלל מקדושתו (ראה הלכות תרומות יא,ח ובביאור שם), כך גם כאן כבר נתחללה התרומה שבטבל על ידי הגוי (ערוה"ש קטו,יא, ביאור לתוספתא מהדו' ליברמן דמאי א,כב ותרומות י,י).
<h3> יח</h3>
<b>מְשַׁפְשְׁפוֹ וְאֵינוֹ חוֹשֵׁשׁ</b>. מפני שאינו מתכוון ליהנות ממנו (ערוה"ש קטו,יא). ויש מפרשים שכשנפל השמן על בשרו נתחללה קדושת התרומה שבו (רמב"ם לעם).
<b>הַלּוֹקֵחַ יַיִן לַמֻּרְיָס</b>. קונה יין על מנת ליתנו בציר דגים.
<b>אוֹ לָאֲלֻנְתִּית</b>. משקה מעורב ביין.
<b>טְחִינִין</b>. מעין עוגיות הנעשות מקטניות טחונות המעורבות בדבש ותבלינים.
<b>חַיָּב בַּדְּמַאי</b>. שנתחייב לעשר בשעה שקנה, ואפילו חשב משעת הקניה לעשותו תערובת דמאי.
<b>אֲבָל הַלּוֹקֵחַ מֻרְיָס שֶׁיֵּשׁ בּוֹ יַיִן וכו'</b>. אם כבר בשעה שקנה לא היה הדמאי בעין אלא מעורב, פטור מלעשר, שלא גזרו על התערובת.
<b>הוֹאִיל וְטַעְמָן נִכָּר</b>. מורגש בכל התערובת.
<h3> יט</h3>
<b>כָּל אֵלּוּ הַפְּטוּרִין מִן הַדְּמַאי שֶׁלֹּא גָּזְרוּ עֲלֵיהֶן</b>. כמבואר לעיל הי"ד.
<b>אִם הִתְקִינָן דְּמַאי</b>. תיקן אותם כדרך שמתקנים דמאי.
<b>מַה שֶּׁעָשָׂה עָשׂוּי</b>. וצריך להעלות את המעשר השני לירושלים ולתת את תרומת המעשר לכהן.
<b>אֲבָל אִם תִּקֵּן אֶת הַדְּמַאי בְּוַדַּאי וְהִפְרִישׁ מִמֶּנּוּ תְּרוּמָה גְּדוֹלָה וּמַעַשְׂרוֹת</b>. אם הפריש מהדמאי תרומה גדולה, לא חלה ההפרשה מכיוון שעם הארץ כבר הפריש תרומה.
<b>אוֹ שֶׁתִּקֵּן אֶת הַוַּדַּאי בִּדְמַאי</b>. אם הפריש מפירות טבל ודאי רק תרומת מעשר ומעשר שני.
<b>לֹא עָשָׂה כְּלוּם</b>. הפירות אינם מתוקנים מפני שלא הפריש תרומה גדולה (כס"מ, ועיין מרכה"מ).
<h3> כ</h3>
<b>כָּל הָעִיר מוֹכְרִין וַדַּאי</b>. פירות שוודאי אינם מעושרים.
<b>וְאֶחָד מוֹכֵר דְּמַאי</b>. שכבר הפריש ממנו תרומה גדולה.
<b>מַפְרִישׁ תְּרוּמָה</b>. שמא לקח ממי שמוכר ודאי, ונותנה לכהן (עיין לעיל ט,ה בפסקים ושיטות).
<b>וּתְרוּמַת מַעֲשֵׂר</b>. שהרי בין אם הפירות ודאי בין אם הם דמאי הרי הם חייבים בתרומת מעשר.
<b>וּמַפְרִישׁ מַעֲשֵׂר שֵׁנִי בִּלְבַד</b>. אבל מעשר ראשון ומעשר עני ספק אם חייב לתת אותם כדין ודאי או שצריך רק לקרוא להם שם כדין דמאי. ולכן פטור מלתת כדין ספק ממון שהמוציא מחברו עליו הראיה (לעיל ט,ב).
<b>וַהֲרֵי הוּא כְּמַעֲשֵׂר שֵׁנִי שֶׁל דְּמַאי</b>. שנוהגים בו בקולות מסוימות, כגון שאין מוסיף חומש אם פודהו ואינו חייב לבערו (ראה הלכות מעשר שני ה,ד, יא,ח).
<h3> כא</h3>
<b>קֻפּוֹת</b>. סלים.
<b>הֲרֵי זֶה מַפְרִיש מִן הַשְּׁנִיָּה וכו'</b>. שהקופה שנשארה היא ספק טבל.
<h2>פרק יד</h2>
<h3> א</h3>
<b>הַסִּיטוֹן</b>. סוחר הקונה מאנשים רבים ומוכר בכמויות גדולות. ומדובר בסיטון עם הארץ (רש"ס לירושלמי דמאי ה,ה, ערוה"ש קטז,ב, וראה ריק"ו ורדב"ז שפירשו שמדובר בסיטון חבר שהתירו לו למכור דמאי כדלעיל יא,ב).
<b>אֲפִלּוּ מִקֻּפָּה אַחַת</b>. שלקח סחורה מאותו סל שלקח בפעם הראשונה.
<b>אַף עַל פִּי שֶׁמַּכִּיר אֶת הֶחָבִית שֶׁהִיא הִיא</b>. אותה החבית שלקח ממנה בפעם הראשונה.
<b>וְזֶה שֶׁלָּקַח בַּסּוֹף מֵחָבֵר שֶׁפֵּרוֹתָיו מְתֻקָּנִין</b>. שקנה אותם הסיטון מחבר והפירות מעושרים. ואף שמכיר את החבית אינו יכול לעשר מזה על זה שכן דרך המוכרים בכמויות גדולות להעביר סחורה מחבית לחבית (ירושלמי דמאי ה,ה).
<b>וּכְבָר בֵּאַרְנוּ</b>. לעיל א,ו, הלכות תרומות ה,יב.
<b>וְאִם אָמַר הַסִּיטוֹן מִשֶּׁל אֶחָד הֵן נֶאֱמָן</b>. שאף שלא האמינוהו על המעשרות לא נחשד לשקר בעניין זה.
<h3> ב</h3>
<b>קִשּׁוּת</b>. קישואים.
<b>וְהֵן מְבִיאִין וְצוֹבְרִין לְפָנָיו</b>. אלו שהסיטון קונה מהם צוברים לפניו את הירק בערמות.
<b>הַלּוֹקֵחַ מִמֶּנּוּ מְעַשֵּׂר מִכָּל קִשּׁוּת וְקִשּׁוּת</b>. מפני שכאשר צוברים לפניו, שכיח שיתערבבו קישואים או ירקות ממגדלים שונים שחלקם מעשרים וחלקם אינם מעשרים. ובהלכה הקודמת דובר על דברים שדרכו של הסיטון לקנות בנפרד מכל מוכר ומוכר ולכן יכול לעשר על כל מה שקנה בפעם אחת.
<b>וּמִכָּל אֲגֻדָּה וַאֲגֻדָּה</b>. של ירק. ואין צריך לעשר מכל קלח וקלח כי כל אגודה באה בשלמותה ממגדל אחד ואין לחשוש שמא התירו את האגודות וערבבו את הירק.
<h3> ג</h3>
<b>הַלּוֹקֵחַ מִבַּעַל הַבַּיִת</b>. שמוכר מפירות שדותיו (פה"מ דמאי ה,ז) ודרכו למכור בביתו או בצד שדהו.
<b>וַאֲפִלּוּ מִשְּׁתֵּי עֲיָרוֹת</b>. שבכל פעם קנה ממנו בעיר אחרת.
<b>שֶׁחֶזְקָתוֹ שֶׁאֵינוֹ מוֹכֵר אֶלָּא מִשֶּׁלּוֹ</b>. וממילא כל פירותיו באותו הדין (מעושרים או לא מעושרים), ואין חשש שיפריש מן החייב על הפטור.
<h3> ד</h3>
<b>בַּעַל הַבַּיִת</b>. שיש לו שדות משלו.
<b>שֶׁהָיָה מוֹכֵר יָרָק בַּשּׁוּק</b>. שעוסק באופן קבוע במכירה בשוק כדרך הסיטונאים, ויש לחשוש שמא מוכר גם משל אחרים.
<b>בִּזְמַן שֶׁמְּבִיאִין לוֹ מִגִּנּוֹתָיו מְעַשֵּׂר מֵאֶחָד עַל הַכֹּל</b>. הקונה ממנו מעשר על כל הפירות ביחד, כדין הקונה מבעל הבית.
<b>וּבִזְמַן שֶׁמְּבִיאִין לוֹ מִגִּנּוֹת אֲחֵרוֹת וכו'</b>. שדינו כדין הסיטון הנזכר בה"א.
<h3> ה</h3>
<b>הַנַּחְתּוֹם</b>. הלש את הקמח ואופה את הלחם (פה"מ דמאי ה,ד).
<b>לֹא יְעַשֵּׂר מִן הַחַמָּה עַל הַצּוֹנֶנֶת</b>. מלחם חם וטרי על לחם צונן שיש להניח שנאפה יום קודם.
<b>שֶׁאֲנִי אוֹמֵר חִטִּים שֶׁל אֶמֶשׁ הָיוּ מִשֶּׁל אֶחָד וְשֶׁל הַיּוֹם מִשֶּׁל אַחֵר</b>. שדרכו של הנחתום לקנות חיטה מאנשים שונים, ויש לחשוש שמא החיטים שהשתמש בהם אתמול עבור הפת הצוננת והחיטים שהשתמש בהם היום עבור הפת החמה באו מאנשים שונים שרק אחד מהם מעשר, ואין להפריש מן הפטור על החייב (השווה הלכות ביכורים ו,א).
<h3> ו</h3>
<b>הַפַּלְטֵר</b>. אדם הקונה מן הנחתום ומוכר לאחרים (פה"מ דמאי ה,ד).
<b>אַף עַל פִּי שֶׁהֵן דְּפוּסִין הַרְבֵּה</b>. שהלחם עשוי בתבניות שונות זו מזו.
<b>מְעַשֵּׂר מֵאֶחָד עַל הַכֹּל</b>. מפני שדרכו של הפלטר לקחת רק מנחתום אחד, ומדובר כאן במקרה שכל הלחם נעשה באותו יום והפת כולה חמה או צוננת (כס"מ).
<b>שֶׁהַנַּחְתּוֹם שֶׁהוּא מוֹכֵר לַמַּנְפּוֹל עוֹשֶׂה עִסָּתוֹ דְּפוּסִין הַרְבֵּה</b>. העובדה שהלחם עשוי בצורות שונות אינה מעידה שהוא נקנה מנחתומים שונים מפני שלעתים נחתום אחד אופה את הלחם בתבניות שונות, כגון שרוצה למכור למנפול שהוא סוחר גדול המעונין בסחורה מגוונת ולכן אופה בשבילו לחם מסוגים שונים.
<b>הַמַּנְפּוֹל</b>. מוכר לחם הקונה משני נחתומים או יותר.
<b>מְעַשֵּׂר מִכָּל דְּפוּס וּדְפוּס</b>. מעשר בנפרד על כל הלחמים העשוים באותה התבנית.
<b>שֶׁהַמַּנְפּוֹל לוֹקֵחַ מִשְּׁנֵי נַחְתּוֹמִין</b>. וייתכן שכל דפוס נלקח מנחתום אחר.
<h3> ז</h3>
<b>תִּשְׁעָה מַנְפּוֹלִים שֶׁלּוֹקְחִין מֵעֲשָׂרָה נַחְתּוֹמִין וכו'</b>. וקנה מאחד מהם ואינו יודע אם המנפול שמכר לו קנה מנחתום אחד או משניים.
<b>הוֹאִיל וְאֶחָד מֵהֶן לוֹקֵחַ מִשְּׁנַיִם וכו'</b>. הואיל ויש יותר נחתומים ממוכרים ודאי שאחד המוכרים קונה משני נחתומים ודינו כמנפול, וחוששים לכל אחד ואחד מן המוכרים שמא הוא זה הלוקח משניים.
<h3> ח</h3>
<b>הַלּוֹקֵחַ מִן הֶעָנִי</b>. שהוא מקבל מאנשים שונים.
<b>וְכֵן הֶעָנִי שֶׁנָּתְנוּ לוֹ פְּרוּסוֹת פַּת אוֹ פִּלְחֵי דְּבֵלָה</b>. חתיכות שנחתכו מגוש תאנים דרוסות ודבוקות יחד. ורוצה לתקן, על אף שהותר באכילת דמאי (לעיל י,יא).
<b>מְעַשֵּׂר מִכָּל אַחַת וְאַחַת</b>. שמא אחת מעושרת ואחת לא.
<b>וּבַגְּרוֹגָרוֹת</b>. תאנים יבשות.
<b>בּוֹלֵל הַכֹּל וּמְעַשֵּׂר</b>. מערב, ומעשר מהתערובת. מפני שיש טרחה מרובה לעשר מכל אחד ואחד (ר"ח אלבק דמאי ה,ה).
<b>בִּזְמַן שֶׁהַמַּתָּנָה מְרֻבָּה</b>. שקיבל מכל אחד כמות גדולה וייתכן שהנותן כבר הפריש מעשר.
<b>אֲבָל בְּמַתָּנָה מֻעֶטֶת מְעַשֵּׂר מִכָּל מַתָּנָה וּמַתָּנָה</b>. שבמתנה מועטת רואים שהנותן הוא קמצן וייתכן שלא הפריש כלל. ואם מפריש מזה על זה הוא כמפריש מן הדמאי על הוודאי ואסור (פה"מ דמאי ה,ה).
<h3> ט</h3>
<b>שָׁחַק אֶת הַפַּת</b>. שקיבל מאנשים שונים.
<b>וְאֶת הַגְּרוֹגָרוֹת וְעָשָׂה אוֹתָן דְּבֵלָה</b>. שעל ידי השחיקה יוצא מהן הדבש והן מתדבקות ונעשות גוש אחד (תוכ"פ דמאי עמ' 253).
<b>מְעַשֵּׂר מֵאֶחָד עַל הַכֹּל</b>. מפני שאינו יכול להפריש על כל דבילה ופת בפני עצמה שכבר נתערבו.
<h3> י</h3>
<b>וְהוֹתִירוּ פְּרוּסוֹת</b>. ורוצה לאכול מהשאריות.
<b>מְעַשֵּׂר מִכָּל אַחַת וְאַחַת</b>. שייתכן שחלקם עישרו וחלקם לא.
