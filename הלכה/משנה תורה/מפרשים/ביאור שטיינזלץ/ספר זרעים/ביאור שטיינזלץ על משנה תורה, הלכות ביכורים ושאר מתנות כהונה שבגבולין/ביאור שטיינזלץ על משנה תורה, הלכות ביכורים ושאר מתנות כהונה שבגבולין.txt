<h1>ביאור שטיינזלץ על משנה תורה, הלכות ביכורים ושאר מתנות כהונה שבגבולין</h1>
<h2>פרק א</h2>
<h3> א</h3>
<b>שֶׁאֵינוֹ מוֹדֶה בָּהֶן</b>. שאינו מאמין שהבורא ציווה עליהן (רש"י חולין קלב,ב).
<b>אֵין לוֹ חֵלֶק בַּכְּהֻנָּה</b>. דיני הכהונה אינם חלים עליו.
<h3> ב</h3>
<b>מַתָּנָה שֶׁיֵּשׁ בָּהּ קְדֻשָּׁה מֵהֶן</b>. מתנה ממתנות אלו שאסורה לזרים, והכהנים מצווים לאכלה (כגון תרומה) ולמעט מתנות חולין שהכהן רשאי לתת אותן לישראל.
<h3> ג</h3>
<b>לִפְנִים מֵחוֹמַת הָעֲזָרָה</b>. בתוך השטח המקודש של הר הבית שכולל את עזרת ישראל ועזרת כהנים ואת המבנה של המקדש.
<b>וּמַתָּנָה אַחַת זוֹכִין בָּהּ מִן הַמִּקְדָּשׁ</b>. מקום זכייתה במקדש (ראה לקמן ה"ח).
<h3> ד</h3>
<b>וּבְשַׂר הָאָשָׁם בֵּין תָּלוּי בֵּין וַדַּאי</b>. קרבן אשם שבא על עברות מסוימות נקרא אשם ודאי (הלכות שגגות ט,א), ואילו אדם שמסתפק אם עבר על איסור שחייבים עליו קרבן חטאת מביא קרבן אשם תלוי (שם ח,א).
<b>וְזִבְחֵי שַׁלְמֵי צִבּוּר</b>. שני כבשים שהציבור מביא לקרבן שלמים בחג השבועות (הלכות מעשה הקרבנות א,ד).
<b>וּמוֹתַר הָעֹמֶר</b>. מנחה שהציבור מביא ביום שישה עשר בניסן, שקומץ ממנה מוקטר על המזבח והשאר נאכל לכהנים (הלכות תמידין ומוספין ז,יב).
<b>וּשְׁיָרֵי מִנְחוֹת יִשְׂרָאֵל</b>. מנחות יחיד של ישראל, שמקטירים מהן קומץ והשאר נאכל לכהנים (הלכות מעשה הקרבנות יב,ט; אך מנחות יחיד של כהן מוקטרות כליל על המזבח — שם).
<b>וּשְׁתֵּי הַלֶּחֶם</b>. מנחה שהציבור מביא בחג השבועות, ונאכלת כולה לכהנים (הלכות תמידין ומוספין ח,יא).
<b>וְלֹג שֶׁמֶן שֶׁל מְצֹרָע</b>. שהמצורע מביא בגמר טהרתו, ומה שנשאר מהשמן לאחר ההזאות נאכל לכהנים (הלכות מחוסרי כפרה ד,ב).
<h3> ה</h3>
<b>וְהַמּוּרָם מִן הַתּוֹדָה</b>. קרבן תודה הוא קרבן שלמים של יחיד הבא יחד עם לחם, והמורם ממנו הוא חזה ושוק של הבהמה (כמו בקרבן שלמים), ובנוסף לכך חלה אחת מכל אחד מסוגי הלחמים שמובאים עם התודה (הלכות מעשה הקרבנות ט,יב).
<b>וְהַמּוּרָם מֵאֵיל נָזִיר</b>. חזה ושוק של האיל וחלה אחת משני סוגי הלחמים שבאים אתו, בתוספת זרוע מבושלת מן האיל (שם).
<h3> ו</h3>
<b>וְרֵאשִׁית הַגֵּז</b>. אחוז מסוים מהצמר שניתן לכהן בזמן שאדם גוזז את צאנו (כמפורט לקמן פרק י).
<b>וּשְׂדֵה אֲחֻזָּה</b>. אדם שהקדיש נחלת אבותיו, ואדם אחר גאל אותה מיד ההקדש, בשנת היובל ניתנת לכהנים (הלכות ערכין וחרמין ד,כ).
<b>אֵלּוּ אֵין זוֹכִין בָּהֶן מִן הַתּוֹרָה אֶלָּא בְּאֶרֶץ יִשְׂרָאֵל</b>. שבחוץ לארץ אין חובה מן התורה להפריש תרומות וחלה ולתת ראשית הגז, וכן דין שדה אחוזה אינו נוהג בשדות שבחוץ לארץ (ראה הלכות תרומות א,א, לקמן ה,ה, לקמן י,א, הלכות ערכין וחרמין ח,יא).
<b>וְאֵין אוֹכְלִין תְּרוּמוֹת וְחַלּוֹת שֶׁל אֶרֶץ יִשְׂרָאֵל אֶלָּא בְּאֶרֶץ יִשְׂרָאֵל</b>. ראה הלכות תרומות ב,יז.
<h3> ז</h3>
<b>הַמַּתָּנוֹת</b>. זרוע, לחיים וקיבה מבהמה שנשחטת (לקמן ט,א).
<b>וּפֶטֶר חֲמוֹר</b>. חמור בכור לאמו, שפודים אותו בשה הניתן לכהן (לקמן יב,א-ב).
<b>וְגֶזֶל הַגֵּר</b>. גר שנגזל ומת ללא יורשים, הגזלן משלם לכהנים (הלכות גזלה ח,ד-ו).
<b>וְהַחֲרָמִים</b>. אדם שאמר על דבר מנכסיו 'הרי זה חרם' ולא פירש שכוונתו לשמים או לבדק הבית הרי הוא ניתן לכהנים (הלכות ערכין וחרמין ו,א).
<h3> ח</h3>
<b>וְהַמַּתָּנָה שֶׁזּוֹכִין בָּהּ מִן הַמִּקְדָּשׁ וכו'</b>. זוהי המתנה היחידה שמקום זכייתה במקדש אך מותר להוציאה לכל מקום (רדב"ז).
<b>וְהוּא הַדִּין לִשְׁאָר עוֹרוֹת קָדְשֵׁי קָדָשִׁים כֻּלָּן לַכֹּהֲנִים</b>. אך העורות של קדשים קלים שייכים לבעלי הקרבן (הלכות מעשה הקרבנות ה,יט).
<h3> ט</h3>
<b>כְּמוֹ שֶׁיִּתְבָּאֵר בִּמְקוֹמוֹ</b>. הלכות מעשה הקרבנות י,ג ועוד.
<h3> י</h3>
<b>שֶׁהֲרֵי לְאַנְשֵׁי מִשְׁמָר הֵן</b>. חלקי הקרבנות שניתנים לכהנים היו מתחלקים בין הכהנים העובדים במקדש באותו השבוע (ראה הלכות מעשה הקרבנות י,יד), וכן הביכורים (לקמן ג,א).
<b>וְהַבְּכוֹר וכו'</b>. אף שבכור ניתן לכל כהן ולאו דווקא לאנשי משמר (הלכות בכורות א,טו), יש ליתנו רק לכהן זכר, כיוון שהכהן המקבלו צריך להקריבו.
<b>כְּמוֹ שֶׁיִּתְבָּאֵר</b>. הלכות מעשה הקרבנות ה,כ (עורות הקדשים), הלכות ערכין וחרמין ד,כד (שדה אחוזה), שם ו,ה (חרמים), הלכות גזלה ח,ה (גזל הגר).
<h3> יב</h3>
<b>מָנוּ חֲכָמִים מַתָּנוֹת אֵלּוּ עַל דֶּרֶךְ אַחֶרֶת</b>. פירוט המתנות וסיווגן נעשה על ידי חז"ל באופן אחר, כמפורט בסמוך (ראה תוספתא חלה ב,ז-ט, בבלי חולין קלג,ב ועוד; וראה ספרי קרח פסקה קיט ששם המתנות מסווגות בדרך נוספת אך פירוט המתנות דומה לפירוט של הרמב"ם כאן).
<h3> יד</h3>
<b>אַרְבַּע בִּירוּשָׁלַיִם... וְעוֹרוֹת הַקֳּדָשִׁים</b>. שהעורות ניתנים לאנשי משמר, שמקומם העיקרי בירושלים (אך אין איסור להשתמש בעורות מחוץ לירושלים — ראה ד"א).
<h3> טו</h3>
<b>חָשַׁב כָּל הַמּוּרָם מִקָּדָשִׁים קַלִּים מַתָּנָה אַחַת וכו'</b>. פירוט מתנות אלו נזכר לעיל ה"ה בביאור. על פי דרך המניין של חכמים, נמנים כל אלו כמתנה אחת.
<b>וּשְׁלָשְׁתָּן</b>. קרבן שלמים רגיל, קרבן תודה, איל נזיר.
<h3> טז</h3>
<b>תִּתְבָּאֵר כָּל אַחַת וְאַחַת מֵהֶן בִּמְקוֹמָהּ מֵהִלְכוֹת הַקָּרְבָּנוֹת</b>. בהלכות מעשה הקרבנות, ובמקומות נוספים בספרי עבודה וקרבנות.
<h2>פרק ב</h2>
<h3> א</h3>
<b>מִדִּבְרֵיהֶם</b>. מתקנת חכמים.
<b>מֵעָרֵי סִיחוֹן וְעוֹג</b>. ערים בעבר הירדן המזרחי שכבשן משה רבנו, ואין בהן חיוב ביכורים מהתורה לפי שאינן בכלל ארץ זבת חלב ודבש (ריק"ו).
<b>וּמִסּוּרְיָא</b>. ארצות שכבשן דוד המלך, ודינן כארץ ישראל לעניין דינים מסוימים (הלכות תרומות א,ג-ד).
<b>שֶׁהֵן חַיָּבִין בִּתְרוּמָה וּמַעַשְׂרוֹת מִדִּבְרֵיהֶם</b>. כמבואר בהלכות תרומות א,א.
<h3> ב</h3>
<b>הָאֲמוּרִים בְּשֶׁבַח הָאָרֶץ</b>. בתיאור של שבח ארץ ישראל (דברים ח,ח).
<h3> ג</h3>
<b>וּתְאֵנִים סוֹכוֹת</b>. מין תאנים שאינו ערב לחיך (ערוך ערך סך יג).
<b>וַעֲנָבִים מְאֻבָּקוֹת</b>. שפיזרו עליהם אבק כדי שלא ירקיבו (ר"י קאפח).
<b>וּמְעֻשָּׁנוֹת</b>. שאינם מתבשלים באופן טבעי עד שמעלים עשן תחתיהם (שם).
<b>לֹא נִתְקַדְּשׁוּ</b>. שנאמר בביכורים "ולקחת מראשית כל פרי האדמה" (דברים כו,ב), ולמדו חכמים שאין להביא אלא רק את המובחר (בבלי מנחות פד,ב).
<h3> ד</h3>
<b>שֶׁנֶּאֱמַר פְּרִי הָאֲדָמָה</b>. ומשקה אינו פרי, חוץ מיין ושמן שיש להם חשיבות מיוחדת, והדרך לגדל זיתים וענבים לצורך המשקים היוצאים מהם.
<h3> ה</h3>
<b>גְּרוֹגָרוֹת</b>. תאנים מיובשות.
<h3> ו</h3>
<b>עֲצֶרֶת</b>. חג השבועות.
<b>אֶלָּא יַנִּיחֵן שָׁם עַד שֶׁתָּבֹא עֲצֶרֶת וְיִקְרָא עֲלֵיהֶן</b>. ישאיר את הביכורים בעזרה עד שבועות ואז רשאי לקרוא עליהם פרשת מקרא ביכורים (כדלקמן ג,י).
<h3> ז</h3>
<b>לֹא מִן הֶחָדָשׁ עַל הַיָּשָׁן וכו'</b>. משנה זו על השנה שעברה, כדין תרומה (הלכות תרומות ה,יא).
<b>מִפֵּרוֹת שֶׁחָנְטוּ קֹדֶם חֲמִשָּׁה עָשָׂר בִּשְׁבָט</b>. שהתחילו להבשיל קודם תאריך זה, שזהו ראש השנה לאילן (שם, הלכות מעשר שני א,ב-ב).
<b>אֶחָד הַנָּטוּעַ וְאֶחָד הָעוֹלֶה מֵאֵלָיו</b>. עץ שניטע ועץ שצמח מעצמו, דינם אחד.
<h3> ח</h3>
<b>בְּאַרְצָם</b>. לשון רבים, שגם אם הקרקע של שותפים, חייבים בביכורים.
<h3> ט</h3>
<b>שֶׁנֶּאֱמַר בְּאַרְצָם</b>. למרות שבדרך כלל עציץ נקוב דינו כקרקע (הלכות כלאיים א,ב, הלכות תרומות ה,טו), לגבי ביכורים למדו חכמים מהמילה "בארצם" שמביאים רק מהגדל בארץ ממש.
<b>אֲבָל מֵבִיא מִן הַגָּדֵל בַּגַּג וּבַחֻרְבָּה</b>. שהפירות שם נחשבים כגדלים בארץ.
<h3> י</h3>
<b>וְהִבְרִיכוֹ</b>. כפף ענף ממנו והטמינו בארץ כדי שיצמח ממנו אילן נוסף.
<b>דֶּרֶךְ הַיָּחִיד</b>. שביל ששייך לאדם אחר.
<b>עַד שֶׁיִּהְיוּ כָּל הַגִּדּוּלִין מֵאַדְמָתְךָ</b>. שהאילן יינק רק מקרקע שברשותך, ובכל המקרים בהלכה זו יש יניקה מסוימת מקרקע אחרת.
<h3> יא</h3>
<b>לְשָׁעָה</b>. לזמן מסוים.
<b>לְמֶצֶר חֲבֵרוֹ</b>. לגבול שדה חברו.
<b>אַף עַל פִּי שֶׁחַיָּב לְהַרְחִיק</b>. ראה הלכות שכנים י,ח.
<b>שֶׁעַל מְנַת כֵּן הִנְחִיל יְהוֹשֻׁעַ אֶת הָאָרֶץ</b>. יהושע חילק את הארץ בתנאי שאנשים לא יקפידו זה על זה במקרים אלו לעניין מצוות ביכורים (ובהלכות נזקי ממון ה,ג פירט הרמב"ם את התנאים של יהושע הנוגעים לענייני ממונות בין אדם לחברו, ולא כתב שם את התנאי המובא כאן שהוא בין אדם למקום — מער"ק, ערוה"ש קלט,ה).
<h3> יב</h3>
<b>הָאֲרִיסִין וְהַחוֹכְרִין</b>. העובדים בשדה תמורת אחוז מסוים מהיבול או כמות קבועה מהיבול.
<b>וְלוֹקְחִין אַרְצוֹתָם מֵהֶן בְּפָחוֹת</b>. מכריחים את בעל הקרקע למכרה במחיר זול.
<b>וַאֲפִלּוּ נִתְיָאֲשׁוּ הַבְּעָלִים</b>. שבקרקע לא שייך יאוש ואינה עוברת לרשות הגזלן לעולם (הלכות גזלה  ח,יד).
<h3> יג</h3>
<b>הַקּוֹנֶה אִילָן אֶחָד... וְהַקּוֹנֶה שְׁלֹשָׁה אִילָנוֹת</b>. ודין מי שקנה שני אילנות יתבאר לקמן ד,ד.
<b>וְהַקּוֹנֶה שְׁלֹשָׁה אִילָנוֹת יֵשׁ לוֹ קַרְקַע</b>. שכן הדין בדיני מקח וממכר שהקונה מקבל את הקרקע שבין האילנות (הלכות מכירה כד,א-ב).
<b>וְאַף עַל פִּי שֶׁאֵין לוֹ אֶלָּא הָאִילָנוֹת בִּלְבַד וכו'</b>. אף שבדיני מקח וממכר קניית שלושה אילנות מקנה לקונה את הקרקע רק כאשר מתמלאים תנאים מסוימים (ראה שם הל' א-ד), לעניין ביכורים אין צורך בתנאים אלו, כיוון שהאילנות עצמם נחשבים כקרקע, משום שתופסים שטח גדול של יניקה (ראה כס"מ, או"ש וחידושי ר' חיים).
<h3> יד</h3>
<b>הַלּוֹקֵחַ פֵּרוֹת תְּלוּשִׁין וְלָקַח הַקַּרְקַע</b>. אדם שקנה פירות תלושים, ולאחר מכן קנה את הקרקע שגדלו בה.
<h3> טו</h3>
<b>כְּמוֹ שֶׁבֵּאַרְנוּ</b>. הלכות תרומות א,י.
<h3> טז</h3>
<b>אֲשֵׁרָה שֶׁבָּטְלָה</b>. אילן שניטע לשם עבודה זרה ונאסר בהנאה (הלכות עבודה זרה ח,ג), ולאחר מכן ביטלוהו מלהיות עבודה זרה באופן שמתירו בהנאה (שם ח,ח).
<b>שֶׁהַבִּכּוּרִים כְּקָדְשֵׁי מִקְדָּשׁ הֵן</b>. שאין להביא לבית המקדש דבר מאוס, אפילו כאשר אין איסור ליהנות ממנו (ראה הלכות איסורי מזבח ד,ז-ח).
<h3> יח</h3>
<b>וְהוֹסִיף עֲלֵיהֶן</b>. פירות נוספים מאותו המין.
<b>שֶׁעִטְּרָן</b>. קישט אותם על ידי הוספת פירות ממין אחר (משנה ביכורים ג,י, וראה פה"מ וחידושי המהרי"ח שם) משבעת המינים (כדלקמן בסוף ההלכה).
<h3> יט</h3>
<b>שֶׁבִּכְּרָה</b>. הבשילה ראשונה (אפילו אם טרם הבשילה כל צרכה, כדלקמן).
<b>בְּגֶמִי</b>. צמח ששימש בזמנם לקשירה, והוא הדין לכל סימון אחר (פה"מ ביכורים ג,א).
<b>מַפְרִישׁ מִן הַטָּהוֹר עַל הַטָּמֵא לְכַתְּחִלָּה</b>. מפריש מפירות אחרים טהורים עבור הפירות שנטמאו (בניגוד לתרומה שאין לתרום מהטהור על הטמא לכתחילה, הלכות תרומות ה,ז).
<b>יֵרָאֶה לִי שֶׁאֵינוֹ מַפְרִישׁ בְּטֻמְאָה שֶׁאֵין מַפְרִישִׁין לְאַבֵּד</b>. וכאן הביכורים ילכו לאיבוד מכיוון שאין אפשרות לעשות בהם שימוש כשנטמאו, וכפי שהולך ומבאר (ראה ד"א ואו"ש; לעיקרון הנזכר כאן ראה הלכות מעשר שני ג,ט, הלכות מעילה ד,ז).
<b>אֵינוֹ מַסִּיק בָּהֶן הַתַּנּוּר כִּתְרוּמָה טְמֵאָה מִפְּנֵי שֶׁהֵן כְּקָדְשֵׁי מִקְדָּשׁ</b>. תרומה שנטמאה נשרפת, ומותר לכהן ליהנות משרפתה (הלכות תרומות ב,יד). והביכורים שנטמאו דינם גם כן להישרף (שם טו,כא), אך אין נהנים מהשרפה כדין קדשים שנטמאו (ראה הלכות פסולי המוקדשין יט,א).
<h3> כ</h3>
<b>וְנָמַקּוּ</b>. נרקבו.
<b>נִבְזְזוּ</b>. נשדדו.
<h3> כא</h3>
<b>לֹא יְשַׁלְּחֵם בְּיַד שָׁלִיחַ</b>. מכיוון שהשליח אינו יכול לקרוא פרשת מקרא ביכורים כדלקמן ד,ב.
<b>לִקְּטָן לְכַתְּחִלָּה עַל מְנַת לְשַׁלְּחָם בְּיַד שָׁלִיחַ הֲרֵי זֶה מֻתָּר לְשַׁלְּחָם</b>. מכיוון שלא התחייבו בקריאה (ד"א).
<h2>פרק ג</h2>
<h3> א</h3>
<b>וּכְבָר בֵּאַרְנוּ</b>. הלכות תרומות טו,כ.
<b>מֵאַחַר שֶׁנִּכְנְסוּ וכו'</b>. לאחר שנכנסו, אפילו אם אחר כך יצאו.
<b>לְאַנְשֵׁי מִשְׁמָר</b>. לכהנים המשרתים בבית המקדש בשבוע זה.
<h3> ג</h3>
<b>כְּמוֹ שֶׁבֵּאַרְנוּ בְּהִלְכוֹת תְּרוּמָה</b>. טו,כ.
<h3> ד</h3>
<b>הִתְוַדָּה</b>. מקרא ביכורים, כדלקמן ה"י.
<b>וּבִכּוּרִים שֶׁיָּצְאוּ... מֻתָּרִין בַּאֲכִילָה</b>. בניגוד לבשר הקרבנות שנפסל ביציאה (הלכות מעשה הקרבנות יא,ו).
<h3> ה</h3>
<b>אֲכִילַת בִּכּוּרִים כַּאֲכִילַת תְּרוּמָה לְכָל דָּבָר</b>. כמבואר בהלכות תרומות פרקים ו-ז מי רשאי לאכול תרומה, ובפרק יא הל' א-טו אופן אכילת התרומה.
<b>לָאוֹנֵן</b>. אדם המתאבל על אחד מקרוביו ביום המיתה (הלכות מעשר שני ג,ו).
<b>הֲבָאַת מָקוֹם</b>. לבית המקדש, וצריך לאכלם בירושלים.
<b>כְּשֵׁם שֶׁלּוֹקֶה יִשְׂרָאֵל טָהוֹר וכו'</b>. הלכות מעשר שני ג,א.
<b>מַה שֶּׁאֵין כֵּן בַּתְּרוּמָה</b>. כמבואר הטעם בהלכות תרומות ז,ג.
<h3> ו</h3>
<b>מַכַּת מַרְדּוּת</b>. מלקות מדברי חכמים.
<h3> ז</h3>
<b>וְחִטִּים עַל גַּבֵּיהֶן</b>. שחיטים חשובות משעורים.
<b>וְזֵיתִים עַל גַּבֵּיהֶן וכו'</b>. שפירות האילן חשובים מפירות האדמה, ובפירות האילן עצמם מניח את הרכים מעל הקשים כדי שהרכים לא יימעכו, ולכן תאנים למעלה מן הכל (ד"א).
<b>הוּצִין</b>. עלי דקל.
<b>וְחֵלֶף</b>. צמח ששימש לעשיית מחצלות וסלים.
<b>אֶשְׁכּוֹלוֹת שֶׁל עֲנָבִים מִבַּחוּץ</b>. משום נוי המצווה, ולמרות שהענבים אינם בחלל הפנימי של הכלי נחשבים כמונחים בכלי כיוון שנושא אותם באמצעות הכלי (ד"א).
<h3> ח</h3>
<b>וְחוֹזֵר הַכְּלִי לִבְעָלָיו</b>. כיוון שיש לו חשיבות עצמית ואינו בטל לביכורים.
<b>וְאִם נִטְמְאוּ הַבִּכּוּרִים אֵין הַסַּלִּים לַכֹּהֲנִים</b>. מכיוון שהכהן אינו מקבל ביכורים טמאים (כדלקמן ד,י), ממילא אינו מקבל את הסל.
<h3> ט</h3>
<b>מִצִּדֵּי הַסַּלִּים</b>. ולא על גביהם כדי שלא יטנפו את הפירות (פה"מ ביכורים ג,ה).
<b>קְרֵבִים עוֹלוֹת</b>. לקרבן עולה, שכן נהגו להקדישם יחד עם הביכורים. אך את הגוזלות שבידם הביאו כמתנה לכהנים (רדב"ז).
<h3> י</h3>
<b>לְהִתְוַדּוֹת עַל הַבִּכּוּרִים</b>. לספר מה שאירע ולהודות לה' (ראה תוכ"פ ביכורים עמ' 850 ובהערה שם).
<h3> יא</h3>
<b>מַקְרִין אוֹתוֹ</b>. קוראים לפניו והוא חוזר מילה במילה.
<b>הִתְקִינוּ בֵּית דִּין וכו'</b>. כיוון שבתחילת בית שני היו רבים שלא ידעו לשון הקודש (פה"מ ביכורים ג,ז).
<h3> יב</h3>
<b>הוּא בְּעַצְמוֹ</b>. שנאמר "ולקח הכהן הטנא מידך" (דברים כו,ד; פה"מ ביכורים ג,ד).
<b>וְאוֹחֵז בִּשְׂפָתָיו וְהַכֹּהֵן מַנִּיחַ אֶת יָדוֹ תַּחְתָּיו וּמֵנִיף</b>. בעל הפירות אוחז בשפת הסל בקצהו העליון, והכהן מניח ידו מתחת לסל, וכך מבצעים את הנפת הביכורים.
<b>וְיִשְׁתַּחֲוֶה</b>. בפישוט ידיים ורגליים נגד ההיכל (תפא"י ביכורים ג,ו, ד"א).
<b>וְלָקַח הַכֹּהֵן הַטֶּנֶא מִיָּדֶךָ</b>. ולמדו חכמים גזרה שווה מקרבן שלמים שמפורש בתורה שטעון תנופה, ונאמר שם לשון 'יד' (ויקרא ז,ל; בבלי סוכה מז,ב).
<h2>פרק ד</h2>
<h3> ב</h3>
<b>וְהַטֻּמְטוּם</b>. אדם שאיברי הרבייה שלו מכוסים, ולא ניתן לדעת אם הוא זכר או נקבה (הלכות אישות ב,כה). [הערה: הרמב"ם בפה"מ מנקד מילה זו: טֻומְטוֹם.]
<b>וְאַנְדְּרָגִינָס</b>. אדם שיש לו איברי רבייה גם של זכר וגם של נקבה (שם הכ"ד).
<b>וְאֵינָן יְכוֹלִין לוֹמַר אֲשֶׁר נָתַתָּה לִּי יי</b>. שבמקרא הביכורים מודה האדם על חלקו בארץ ישראל, ולכן הוא נאמר רק אם יש למביא הביכורים חלק בארץ, וארץ ישראל לא התחלקה אלא לזכרים (פה"מ ביכורים א,ה).
<b>הָאַפִּטְרוֹפִּין</b>. ממונים על נכסי יתומים.
<b>וְהָעֶבֶד</b>. כנעני.
<b>שֶׁאֵינָן יְכוֹלִין לוֹמַר אֲשֶׁר נָתַתָּה לִּי</b>. שרק מי שהקרקע שממנה מביאים את הביכורים שייכת לו, יכול לומר את מקרא הביכורים.
<h3> ג</h3>
<b>וּלְאַבְרָהָם הָיְתָה הַשְּׁבוּעָה תְּחִלָּה שֶׁיִּירְשׁוּ בָּנָיו אֶת הָאָרֶץ</b>. ומטעם זה יכול הגר לומר בברכת הארץ שבברכת המזון "שהנחלת את אבותינו", שכן הארץ הובטחה לאברהם ולזרעו והגרים נחשבים לבניו של אברהם (שו"ת הרמב"ם רצו; והשווה לדין האמור לגבי וידוי מעשרות בהלכות מעשר שני ונטע רבעי יא,יז וראה שם בביאור).
<b>עָרֵי מִגְרָשׁ</b>. ארבעים ושמונה ערים, ומסביב לכל עיר פרוור הנקרא מגרש (הלכות שמיטה ויובל יג,א-ב).
<h3> ד</h3>
<b>שֶׁהַדָּבָר סָפֵק אִם יֵשׁ לוֹ קַרְקַע</b>. חכמים הסתפקו אם במקרה זה הקרקע עוברת לרשות הקונה יחד עם האילנות, ובדיני ממונות הכלל הוא שהמוציא מחברו עליו הראיה ולכן הקרקע נשארת ברשות המוכר (הלכות מכירה כד,ו), אך לגבי ביכורים — ספק תורה להחמיר ולכן חייב להביאם, אך אינו קורא שהקריאה שייכת רק בביכורים ודאיים (פה"מ ביכורים א,ו).
<b>לְבֶדֶק הַבַּיִת</b>. לנכסי בית המקדש.
<b>וְאֵין מַכְנִיסִין חֻלִּין לָעֲזָרָה</b>. אסור  להכניס לעזרה מאכל חולין (הלכות שחיטה ב,ג).
<b>וּמַפְרִישׁ מֵהֶן תְּרוּמָה וּמַעַשְׂרוֹת מִפְּנֵי שֶׁהֵן סְפֵק חֻלִּין</b>. אך ביכורים ודאיים פטורים מתרומות ומעשרות.
<b>שֶׁכָּל שֶׁאֵינוֹ רָאוּי לִקְרִיאָה מִפְּנֵי הַסָּפֵק הַקְּרִיאָה מְעַכֶּבֶת בּוֹ</b>. מכיוון שבעל הביכורים חייב באופן עקרוני בקריאה, ורק מחמת הספק אינו יכול לקרוא, הקריאה מעכבת. אך השליח אינו ראוי לקריאה משום שאינו חייב בה, ולכן הקריאה אינה מעכבת כאשר מביא באמצעות שליח.
<h3> ה</h3>
<b>וְאִם הִפְרִישׁ מֵבִיא וְאֵינוֹ קוֹרֵא</b>. רשאי הקונה להביאם כשם שמותר לעשות את כל השדה ביכורים (לעיל ב,יז), אך הקריאה שייכת רק בביכורים שחייב בהם.
<h3> ו</h3>
<b>הַמּוֹכֵר אֶת שָׂדֵהוּ לְפֵרוֹת</b>. באופן שיש לקונה זכות לאכול הפירות, אך אין לו זכות בקרקע עצמה (כגון לבנות בה).
<b>שֶׁקִּנְיַן הַפֵּרוֹת אֵינוֹ כְּקִנְיַן הַגּוּף</b>. והקונה אינו יכול לומר "אשר נתתה לי", אך צריך להביא ביכורים מכיוון שלא ניתן להפקיע את החיוב מהשדה (ערוה"ש קמא,ח).
<b>אֲבָל מֵבִיא אָדָם מִנִּכְסֵי אִשְׁתּוֹ בִּכּוּרִים וְקוֹרֵא וכו'</b>. שלגבי נכסי אשתו יש ריבוי מיוחד מהמילה "ולביתך", שאשתו כגופו ויכול לומר על נכסיה "אשר נתתה לי" (שם קמא,ז).
<b>אַף עַל פִּי שֶׁמֵּתָה אִשְׁתּוֹ וכו'</b>. אף שבשעת לקיחת הביכורים להעלותם לירושלים הרי הוא כמו שליח (שהקרקע שייכת לאשתו), ובשעת הבאתם אל הכהן הרי הוא הבעלים (שירש את אשתו), ולכאורה אין כאן "לקיחה והבאה כאחד" (ראה לקמן ה"ח), מכל מקום כיוון שאשתו כגופו הרי זה כאילו הקרקע בבעלותו מתחילה.
<h3> ז</h3>
<b>בִּזְמַן שֶׁהַיּוֹבֵל נוֹהֵג</b>. בזמן שנוהגים דיני היובל, ואז הקרקעות חוזרות לבעליהן בהגיע שנת היובל.
<b>הֲרֵי זֶה מֵבִיא וְקוֹרֵא וכו'</b>. הקונה מביא וקורא בכל השנים שהקרקע ברשותו עד שתחזור למוכר ביובל, כיוון שבשעת המכירה המוכר אינו בטוח אם הקרקע תחזור אליו, ומבחינתו המכירה מוחלטת.
<b>אֲבָל אִם חָזַר וכו'</b>. אם המוכר מכר שוב את הקרקע לאחר שחזרה אליו ביובל, הקונה אינו קורא מקרא ביכורים, כיוון שכעת סמכה דעתו של המוכר שהקרקע תחזור אליו ושהקונה מקבל רק את הזכות לאכול את הפירות עד היובל הבא.
<h3> ח</h3>
<b>מְסֻכָּן</b>. בסכנת חיים.
<b>מֵבִיא וְאֵינוֹ קוֹרֵא</b>. שכל עוד לא ירש אותו בפועל אין הקרקע שלו, ודינו כשליח.
<b>וּמֵת הַשָּׁלִיחַ בַּדֶּרֶךְ וכו'</b>. וכן אם החליט הבעלים מסיבה אחרת להביאם בעצמו (ד"א).
<b>עַד שֶׁתִּהְיֶה לְקִיחָה וַהֲבָאָה כְּאֶחָד</b>. מקרא ביכורים תלוי בכך שהלקיחה וההבאה תיעשנה על ידי אדם אחד.
<h3> ט</h3>
<b>אֵין חַיָּבִין עֲלֵיהֶן חֹמֶשׁ כַּבִּכּוּרִים</b>. זר שאכל תרומה או ביכורים בשוגג צריך לשלם את ערכם בתוספת חומש (הלכות תרומות י,א, י,ד). אמנם אם אכל ביכורים שהופרשו כתחליף לביכורים שאבדו, אינו צריך להוסיף חומש, שחיוב חומש הוא רק על ראשית (ערוה"ש קמא,יב).
<h3> י</h3>
<b>נוֹפֵץ</b>. משליך, שהרי הכהן אינו יכול להשתמש בהם, אלא שורף אותם בלי ליהנות מכך (כדלעיל ב,יט).
<h3> יב</h3>
<b>וְיָבַשׁ הַמַּעְיָן</b>. שמשקה את השדה.
<b>אוֹ שֶׁנִּקְצַץ הָאִילָן</b>. שממנו הביא את הביכורים.
<h3> יג</h3>
<b>וְעַד חֲנֻכָּה</b>. ואחרי חנוכה לא מביאים כלל (לעיל ב,ו).
<b>אֶלָּא בִּשְׁעַת שִׂמְחָה מֵחַג הַשָּׁבוּעוֹת עַד סוֹף חַג הַסֻּכּוֹת</b>. שמשבועות עד סוכות קוטפים את היבול ומכניסים אותו לבית (רש"י דברים כו,יא), וחג סוכות עצמו הוא 'זמן שמחתנו'.
<h3> יד</h3>
<b>וְהַקֶּרֶן וְהַחֹמֶשׁ</b>. שמשלם זר שאכל בשוגג (ראה לעיל ה"ט בביאור).
<b>וּמַתְּנוֹת בְּהֵמָה</b>. זרוע, לחיים וקיבה (כמבואר לקמן ט,א).
<b>יֵשׁ לוֹ לִקְנוֹת מֵהֶן עֲבָדִים וכו'</b>. אין חובה שהכהן יאכל מתנות אלו, אלא יכול למכור אותם ולקנות בהם גם דברים שאינם נאכלים.
<h3> טו</h3>
<b>עוֹלִין בְּאֶחָד וּמֵאָה</b>. מתבטלים בתערובת חולין כאשר היחס בתערובת הוא אחד בתוך מאה חולין.
<b>כַּתְּרוּמָה</b>. הלכות תרומות יג,א (ושם טו,כא מובא שכך הדין גם בביכורים).
<b>אוֹסְרִין כָּל שֶׁהֵן בְּמִינָן</b>. כאשר הם מתערבים בפירות מאותו המין, הביכורים אינם מתבטלים כלל, והתערובת כולה נאסרת לזרים ויש לאכלה לפי דיני הביכורים.
<b>כְּמַעֲשֵׂר שֵׁנִי</b>. שכאשר התערב בפירות אחרים יש לאכול את כל התערובת בטהרה כדין מעשר שני (הלכות מעשר שני ו,יד).
<b>עָשׂוּ אוֹתָן כְּדָבָר שֶׁיֵּשׁ לוֹ מַתִּירִין</b>. כלל הוא שכאשר דבר שיש דרך להתירו באופן מסוים (כגון איסור חדש שניתר לאחר הקרבת העומר) מתערב בדבר אחר ממינו, אינו מתבטל אפילו אחד בכמה אלפים (הלכות מאכלות אסורות טו,י; ושם הי"ב התבאר שבתערובת מין בשאינו מינו דבר שיש לו מתירים בטל אם אינו נותן טעם).
<b>וְאַף עַל פִּי שֶׁהַבִּכּוּרִים אֲסוּרִין לְזָרִים אַף בִּירוּשָׁלַיִם</b>. אף שלזרים אין אפשרות לאכול את הביכורים בהיתר, החמירו חכמים בירושלים ואסרו את התערובת גם לזרים, כיוון שהכהנים יכולים לאכלה שם (פה"מ ביכורים ב,ב).
<b>אֲפִלּוּ זָרַע הַבִּכּוּרִים וכו'</b>. גידולי ביכורים שנזרעו מחוץ לירושלים מותרים, כיוון שצומחים גם מכוח הקרקע שהיא חולין (ראה הלכות עבודה זרה ז,יד; מעשר שני ונטע רבעי י,כא). אך כאשר נזרעו בירושלים שהיא מקום אכילתם, החמירו בזה  חכמים.
<h3> טז</h3>
<b>כָּל הָעֲיָרוֹת שֶׁבַּמַּעֲמָד מִתְכַּנְּסוֹת לְעִירוֹ שֶׁל מַעֲמָד</b>. מעמד הם אנשים נבחרים שנוכחים בשעת הקרבת קרבנות ציבור כשלוחי כלל ישראל, ונחלקו לעשרים וארבעה מעמדות בתורנות שבועית. בזמן התורנות, אנשי מעמד המתגוררים סמוך לירושלים נכנסים לבית המקדש, והרחוקים מתאספים בבית כנסת שנבחר לצורך כך (הלכות כלי המקדש ו,א-ב). בזמן העלאת הביכורים, מתכנסים כל האנשים היושבים בעיירות השייכות לאותו המעמד, אל העיר שבה נמצא בית הכנסת הנבחר.
<b>מִפְּנֵי אֹהֶל הַטֻּמְאָה</b>. שמא יש שם טומאת מת שמטמאת את כל הנמצאים מתחת לתקרה שעליה (הלכות טומאת מת א,י).
<b>וְהַשּׁוֹר הוֹלֵךְ לִפְנֵיהֶם</b>. יש מפרשים ששור זה היה קרב לשם קרבן השלמים שבא עם הביכורים (כדלעיל ג,יב; ריבמ"ץ לביכורים ג,ג, שו"ת הרשב"א א,רצא).
<b>וַעֲטָרָה שֶׁל זַיִת</b>. כתר העשוי מענפי זית.
<b>וְהֶחָלִיל מַכֶּה לִפְנֵיהֶן</b>. אדם המנגן בחליל הולך בראש השיירה.
<b>שְׁתֵּי יָדוֹת בַּיּוֹם</b>. שני שלישים מתוך היום (שבאמצע היום בשעות החמות היו נחים), כדי שיקיימו את המצווה בשמחה ולא מתוך עייפות (ח"ד על תוספתא ביכורים ב,ח).
<b>וְעִטְּרוּ אֶת בִּכּוּרֵיהֶן וּפִרְכְּסוּ אוֹתָן</b>. קישטו את הביכורים, ועשו להם מראה נאה על ידי שהראו כלפי חוץ את הפירות המשובחים ביותר (פה"מ ביכורים ג,ג).
<b>וְהַפַּחוֹת</b>. ראשי ישראל (שם).
<b>וְהַסְּגָנִים</b>. ראשי הכהנים (שם).
<b>וְהַגִּזְבָּרִין</b>. הממונים על עבודות המקדש ועל נכסיו (שם).
<h3> יז</h3>
<b>כָּל בַּעֲלֵי אֻמָּנֻיּוֹת שֶׁבִּירוּשָׁלַיִם עוֹמְדִין לִפְנֵיהֶן</b>. לכבד את ציבור מביאי הביכורים. ואף שבשעת מלאכתם אינם מחויבים לעמוד בפני תלמידי חכמים (הלכות תלמוד תורה ו,ב), כאן עומדים מחמת כבוד הציבור (פה"מ ביכורים ג,ג).
<h2>פרק ה</h2>
<h3> א</h3>
<b>עַד שֶׁיְּשַׁיֵּר מִקְצָת</b>. שישאיר קצת מהעיסה לעצמו, כיוון שחלה קרויה 'ראשית', ואם לא נשאר אחריה דבר אינה ראשית (פה"מ חלה א,ט; וראה גם הלכות תרומות ג,ה).
<h3> ב</h3>
<b>וּמִדִּבְרֵי סוֹפְרִים</b>. תקנת חכמים.
<b>אֶחָד מֵעֶשְׂרִים וְאַרְבָּעָה מִן הָעִסָּה כְּדֵי שֶׁיִּהְיֶה בָּהּ כְּדֵי מַתָּנָה לַכֹּהֵן</b>. שאחוז כזה מתוך השיעור המינימלי החייב בחלה הוא שיעור שיש בו כדי מתנה (פה"מ חלה ב,ז).
<b>וְהַנַּחְתּוֹם</b>. האופה.
<h3> ג</h3>
<b>שֶׁלֹּא לַחֲלֹק בְּעִסַּת בַּעַל הַבַּיִת</b>. חכמים תיקנו שיעור אחיד לכל בעלי בתים.
<h3> ד</h3>
<b>מַפְרִישׁ אֶחָד מֵאַרְבָּעִים וּשְׁמוֹנָה</b>. שיעור מועט, מפני שהיא עומדת לשרפה ויש להמעיט בדברי קודש טמאים (פה"מ חלה ב,ז).
<b>כְּדֵי שֶׁלֹּא יִהְיֶה חוֹטֵא נִשְׂכָּר</b>. שלא ירוויח מכך שטימא את העיסה.
<b>לְהַסָּקָה</b>. ליהנות בשרפתה (הלכות תרומות ב,יד).
<h3> ה</h3>
<b>כְּמוֹ שֶׁבֵּאַרְנוּ בִּתְרוּמָה</b>. הלכות תרומות א,כו.
<h3> ו</h3>
<b>שֶׁנִּכְנְסוּ לָאָרֶץ</b>. ועשה מהם עיסה בארץ (רדב"ז).
<b>חַיָּבִין בַּחַלָּה</b>. מהתורה, שהולכים אחר המקום שבו נעשתה העיסה, ולא אחר המקום שבו צמחה התבואה.
<b>פְּטוּרִין</b>. מהתורה, וחייבים מדברי חכמים כמבואר בהלכות הבאות.
<h3> ז</h3>
<b>וְאֵין מְבִיאִין חַלַּת חוּצָה לָאָרֶץ לָאָרֶץ כְּשֵׁם שֶׁאֵין מְבִיאִין תְּרוּמָה וּבִכּוּרִים מִשָּׁם</b>. ראה הלכות תרומות ב,יז, לעיל ב,א.
<b>וְאִם הֵבִיא מַנִּיחַ אוֹתָהּ עַד עֶרֶב הַפֶּסַח וְתִשָּׂרֵף</b>. שאי אפשר לאכול את החלה שכן נטמאה בטומאת ארץ העמים (ראה הלכה הבאה בביאור), ואי אפשר לשרוף אותה שלא יחשבו ששורפים חלה שלא נטמאה (שהחלה לא נטמאה בטומאה ניכרת וידועה לכול), ולכן ממתינים עד ערב פסח ושורפים אותה עם שאר החמץ (הלכות תרומות שם, פה"מ חלה ד,י).
<h3> ח</h3>
<b>כָּל הָאָרֶץ שֶׁהֶחֱזִיקוּ בָּהּ עוֹלֵי בָּבֶל</b>. השטח של ארץ ישראל שהחזיקו בו בני הגולה שעלו מבבל וקידשו את הארץ קדושה שעומדת לעולם.
<b>וּשְׁאָר אֶרֶץ יִשְׂרָאֵל שֶׁהֶחֱזִיקוּ בָּהּ עוֹלֵי מִצְרַיִם וכו'</b>. החלקים שכבשו ישראל כשנכנסו לארץ בתחילה ולא הוחזקו שוב על ידי עולי בבל. והקדושה של חלקים אלו בטלה כשגלו מן הארץ (לביאור נרחב ופירוט הגבולות של עולי מצרים ובבל ראה הלכות תרומות א,ה-ח).
<b>שֶׁהַחַלָּה הָרִאשׁוֹנָה טְמֵאָה שֶׁהֲרֵי לֹא נִתְקַדְּשָׁה אוֹתָהּ הָאָרֶץ בִּימֵי עֶזְרָא</b>. שחכמים גזרו טומאה על חוץ לארץ ('טומאת ארץ העמים', הלכות טומאת מת פרק יא), ובכלל זה גם על השטח שהחזיקו עולי מצרים ולא עולי בבל (ד"א, וראה שם שיש חולקים על עניין זה, וראה מל"מ טומאת מת יא,ו).
<b>מַפְרִישִׁין בָּהּ חַלָּה אֶחָד מֵאַרְבָּעִים וּשְׁמוֹנָה</b>. כדין עיסה טמאה (לעיל ה"ד), ובהפרשה זו מקיים מצוות  חלה.
<b>וּמַפְרִישִׁין חַלָּה שְׁנִיָּה וכו'</b>. תיקנו חכמים להפריש חלה נוספת, כדי שאנשים לא יחשבו שמותר לשרוף תרומה (ובכלל זה חלה) טהורה, שכן דין טומאת ארץ העמים אינו ידוע לכול.
<b>מַפְרִישִׁין שְׁתֵּי חַלּוֹת וכו'</b>. לקמן הל' י-יא מבואר שחלת חוץ לארץ נאכלת לכהן שטהור מטומאת קרי. ההלכה שלנו עוסקת במקרה שבעל העיסה אינו רוצה לחפש כהן כזה, שאז צריך לשרוף את החלה כדי שלא יאמרו שחלה נאכלת בטומאה, ומפריש חלה נוספת לאכילה כדי שמצוות אכילת חלה לא תשתכח, וחלה זו מותרת באכילה לכל הכהנים אפילו זבים וזבות, כיוון שכבר יצא ידי חובתו בחלה הראשונה.
<h3> ט</h3>
<b>מִפְּנֵי טֻמְאַת הַמֵּת</b>. שאין אפר פרה אדומה ואי אפשר להיטהר מטומאת מת, וממילא כולם בחזקת טמאים (ראה רדב"ז).
<b>וְיֵשׁ לָהּ שָׁם עִקָּר מִן הַתּוֹרָה</b>. שבזמן שכל ישראל עליה, חייבים בחלה מן התורה.
<b>וּמִכְּזִיב וְעַד אֲמָנָה מַפְרִישִׁין שְׁנִיָּה לַכֹּהֵן לַאֲכִילָה... כְּשֶׁהָיָה הַדָּבָר מִקֹּדֶם</b>. אף שכיום הטומאה ידועה לכול ולא יבואו לומר 'ראינו תרומה טהורה נשרפת', מכל מקום נשאר הדין כפי שהיה במקור.
<h3> יא</h3>
<b>כֹּהֵן גָּדוֹל</b>. בוגר, שעלול לראות קרי.
<b>אַף עַל פִּי שֶׁלֹּא הֶעֱרִיב שִׁמְשׁוֹ</b>. אף שהטהרה אינה נשלמת כל עוד לא החשיך היום אחרי הטבילה, ואין הטמאים אוכלים תרומה מן התורה עד צאת הכוכבים (הלכות תרומות ז,ב), בחלה שהיא מדרבנן הקלו (ראה גם שם הל' ח-ט).
<b>שֶׁאֵינוֹ יָכוֹל לְבָרֵךְ</b>. שאסור לברך בגילוי ערווה (הלכות ברכות א,ט).
<b>וְכָל פָּנֶיהָ טוּחוֹת בַּקַּרְקַע</b>. שיושבת באופן שפניה של מטה (ערוותה) צמודות לקרקע ומכוסות.
<h3> יב</h3>
<b>וְכַיּוֹצֵא בָּהּ</b>. טמאים שטומאה יוצאת מגופם כדלעיל ה"י.
<b>שֶׁאֵינָהּ מֻזְהֶרֶת עַל מַגָּעָהּ</b>. אין איסור לטמא חלת חוץ לארץ, שכן היא ממילא טמאה.
<b>כְּמוֹ שֶׁבֵּאַרְנוּ</b>. לעיל הל' י-יא.
<b>מֻתָּר לְאָכְלָהּ עִם הַזָּר עַל שֻׁלְחָן אֶחָד</b>. מכיוון שחלת חוץ לארץ מדבריהם לא גזרו לאסור זאת מחשש שהזר יאכל מהחלה<br>			 <br>			(בדומה לתרומת חוץ לארץ, ובניגוד לתרומת ארץ ישראל שבה גזרו — הלכות תרומות יא,ז).
<b>שֶׁאֵינָהּ מְדַמַּעַת וַאֲפִלּוּ נִתְעָרְבָה שָׁוֶה בְּשָׁוֶה</b>. אם כמות מסוימת של חלת חוץ לארץ התערבה בכמות זהה של חולין, הכול מותר באכילה לזרים, שחכמים הקלו בדיני חלת חוץ לארץ.
<b>וְנוֹתְנִין אוֹתָהּ לְכֹהֵן עַם הָאָרֶץ וכו'</b>. בניגוד לתרומה וחלה של תורה, שאינן ניתנות לעם הארץ מפני שהוא בחזקת טמא (הלכות תרומות ו,ב).
<b>וְאֵין בָּהּ כֹּהֵן הַמְסַיֵּעַ בְּמַתְּנוֹתָיו שֶׁהוּא אָסוּר</b>. אסור לכהנים לסייע בעבודה החקלאית על מנת לקבל מתנות כהונה (שם יב,יח), ובחלת חוץ לארץ מותר.
<b>לֶאֱכֹל תְּחִלָּה וְאַחַר כָּךְ יַפְרִישׁ הַחַלָּה</b>. לאפות את העיסה ולאכול ממנה על סמך שיפריש חלה לאחר מכן (ראה גם הלכות מעשר א,ה).
<h3> יג</h3>
<b>הַחַלָּה נִקְרֵאת תְּרוּמָה</b>. כפי שנאמר: "ראשית ערִסֹתֵכם חלה תרימו תרומה" (במדבר טו,כ).
<b>אֵינָהּ נִטֶּלֶת אֶלָּא מִן הַמֻּקָּף</b>. אין להפריש מפירות שנמצאים במקום אחד על פירות במקום אחר (הלכות תרומות ג,יז).
<b>וְאֵינָהּ נִטֶּלֶת מִן הַטָּהוֹר עַל הַטָּמֵא לְכַתְּחִלָּה</b>. אין להפריש מעיסה טהורה על עיסה טמאה. ובדיעבד אם הפריש, יצא ידי חובה (ראה גם שם ה,ז).
<h3> יד</h3>
<b>וְכָל שֶׁאָמַרְנוּ בַּתְּרוּמָה לֹא יִתְרֹם וכו'</b>. אנשים שאסור להם לתרום כמפורט בהלכות תרומות ד,ב-יד.
<b>וְכָל שֶׁאָמַרְנוּ בַּתְּרוּמָה לֹא יִתְרֹם מִזֶּה עַל זֶה</b>. שם פרק ה.
<b>וְכָל שֶׁאֵינוֹ אוֹכֵל תְּרוּמָה</b>. שם פרקים ו-ט.
<h3> טו</h3>
<b>שֶׁאֵין בָּעִסָּה רַע וְיָפֶה וכו'</b>. וזאת בניגוד לפירות שיש בהם רע ויפה, ולכן סומא ושיכור שאינם יכולים לבחור את הפירות היפים, אינם מפרישים תרומה לכתחילה (הלכות תרומות ד,ד).
<h2>פרק ו</h2>
<h3> א</h3>
<b>הַלּוֹקֵחַ מִן הַנַּחְתּוֹם מַפְרִישׁ מִן הַחַמָּה וכו'</b>. הקונה מן האופה שלא הפריש חלה, מפריש ממאפה טרי שנאפה היום על מאפה שנאפה אתמול, ואף מסוגי לחמים שונים שנאפו בתבניות שונות. ולעניין הפרשת תרומות ומעשרות לא יכול לעשר מסוג אחד על השני מחשש שהקמח נלקח מאנשים שונים (ראה הלכות מעשר יד,ה ובביאור שם), אך בהפרשת חלה אין בעיה מכיוון שחיוב חלה חל אצל האופה עצמו בזמן שמכין את העיסה ולא אצל בעלי הקמח.
<h3> ב</h3>
<b>וְהַכֻּסְּמִין</b>. חיטה מדברית (פה"מ כלאיים א,א).
<b>וְשִׁבֹּלֶת שׁוּעָל וְהַשִּׁיפוֹן</b>. מיני שעורים מדבריות (שם).
<h3> ג</h3>
<b>וּתְבוּאָה שֶׁלֹּא הֵבִיאָה שְׁלִישׁ</b>. שלא צמחה שליש גידולה.
<b>אַף עַל פִּי שֶׁהֵן פְּטוּרִין מִן הַתְּרוּמָה</b>. הלכות תרומות ב,ט-יא.
<b>הֲרֵי הֵן חַיָּבִין בַּחַלָּה</b>. שחיוב חלה חל רק כאשר נעשית עיסה (לקמן ח,ד), והעושה עיסה הרי היא בבעלותו אפילו אם זכה בחיטים מההפקר או ממתנות עניים. והעושה עיסה מתבואה שלא הגיעה לשלב הגידול המחייב בתרומה (הבאת שליש) מתחייב בחלה בזמן עשיית העיסה לפי שעיסה העשויה מתבואה כזו יכולה להחמיץ, וכל עיסה שבאה לידי חימוץ חייבת בחלה (פה"מ חלה א,ג).
<b>מַעֲשֵׂר רִאשׁוֹן שֶׁהִקְדִּימוֹ בַּשִּׁבֳּלִין שֶׁנִּטְּלָה תְּרוּמָתוֹ</b>. שהלוי הקדים את הכהן וקיבל מעשר משיבולים לפני שהופרשה מהן תרומה גדולה, והפריש מהן תרומת מעשר.
<b>אַף עַל פִּי שֶׁיֵּשׁ בּוֹ חֵלֶק תְּרוּמָה גְּדוֹלָה</b>. אף שיש במעשר זה אחוז מסוים שהיה אמור להיות תרומה גדולה, הופקעה ממנו חובת הפרשת תרומה גדולה (הלכות תרומות ג,יג), אך חובת הפרשת חלה שחלה בזמן עשיית העיסה לא הופקעה (ד"א).
<b>וּמוֹתַר הָעֹמֶר וּשְׁתֵּי הַלֶּחֶם וְלֶחֶם הַפָּנִים כְּשֶׁיִּפָּדוּ כָּל אוֹתָן הַמַּתָּנוֹת</b>. מנחות אלו נעשות מכמות מסוימת של קמח מנופה היטב, וכל העודף על הכמות הנצרכת נפדה ונאכל לכל אדם (הלכות תמידין ומוספין ז,יב, ח,ג-ד). ובעודן קדושות פטורות מן החלה, אך מכיוון שנפדו ויצאו לחולין לפני עשיית העיסה, מתחייבות בחלה (ראה לקמן ח,ו).
<h3> ד</h3>
<b>עִסָּה שֶׁל מַעֲשֵׂר שֵׁנִי בִּירוּשָׁלַיִם</b>. שמצווה לאכלה שם בטהרה.
<b>וְעִסַּת שְׁבִיעִית</b>. שנעשתה מחיטים שיש בהן קדושת שביעית.
<b>וּסְפֵק מְדֻמָּע</b>. מדומע הוא תערובת תרומה וחולין באופן שהתרומה לא התבטלה בחולין וכל התערובת נאסרה לזרים (ראה הלכות תרומות יג,ב), וספק מדומע הוא כגון שהייתה ערמת קמח חולין ובצדה ערמת קמח תרומה, ונפל מעט קמח תרומה לאחת הערמות, שבזה לא אסרו חכמים את ערמת החולין (ראה שם הי"ד).
<b>חַיָּבִין בַּחַלָּה</b>. אף שבכל העיסות הללו יש צד של קדושה, אינן נחשבות לעיסת קודש שפטורה מן החלה כיוון שמותרות באכילה לבעל העיסה.
<b>אֲבָל הַמְדֻמָּע פָּטוּר מִן הַחַלָּה</b>. שהתערובת כולה נידונת כתרומה שפטורה מן החלה (ראה ריק"ו).
<h3> ה</h3>
<b>חַלּוֹת תּוֹדָה</b>. לחמים שמביאים יחד עם קרבן תודה (הלכות מעשה הקרבנות ט,יז-כא).
<b>וּרְקִיקֵי נָזִיר</b>. שהנזיר מביא יחד עם קרבנו (שם הכ"ג).
<b>לְפִי שֶׁבְּדַעְתּוֹ שֶׁאִם לֹא תִּמָּכֵר יֹאכְלֶנָּה</b>. שאינו מקדישן בשעת עשייתן, אלא משאיר לעצמו את האפשרות לאכלן חולין.
<h3> ו</h3>
<b>וְהָעוֹשֶׂה עִסָּה לָרַבִּים</b>. על מנת לחלקה לרבים אחר האפייה (וראה לקמן הי"ט אם מחלק את העיסה בעודה בצק).
<h3> ז</h3>
<b>הָעוֹשֶׂה עִסָּה מִן הַטֶּבֶל</b>. מקמח שלא הפרישו ממנו תרומות ומעשרות (בדרך כלל מפרישים תרומות ומעשרות לפני שעושים מהתבואה קמח).
<b>לֹא תֵּאָכֵל עַד שֶׁיּוֹצִיא עָלֶיהָ חַלָּה</b>. עד שיפריש חלה מהעיסה ויכוון לפטור גם את התרומה מחיוב חלה, שכאשר אדם מפריש תרומה רק לאחר שעושה מהדגן עיסה, גם התרומה חייבת בחלה.
<h3> ח</h3>
<b>לִבְהֵמָה אוֹ לְחַיָּה פְּטוּרָה</b>. שנאמר "באכלכם מלחם הארץ" (במדבר טו,יט) — אכילת אדם (פה"מ חלה א,ח).
<b>עִסַּת הַכְּלָבִים</b>. עיסה<br>			 <br>			שעושים הרועים לכלבים, שנעשית מקמח שמעורב בו מורסן (פסולת חיטה) ומשמשת בדוחק למאכל אדם.
<h3> י</h3>
<b>מוֹדִיעִין אוֹתוֹ שֶׁאֵינוֹ צָרִיךְ</b>. כדי שלא יחשוב שמאכילים את החלה שלו לזר (ש"ך יו"ד של ס"ק ג).
<b>וְלָמָּה לֹא חָשַׁשְׁנוּ וכו'</b>. כדרך שחששנו בהפרשת תרומה (ראה הלכות תרומות ד,טו).
<b>שֶׁאִם יִרְצֶה יִשְׂרָאֵל וכו'</b>. קיימת דרך פשוטה להיפטר מחיוב הפרשת חלה (לקמן הט"ו).
<h3> יא</h3>
<b>אִם יֵשׁ בָּהּ טַעַם דָּגָן חַיֶּבֶת בַּחַלָּה</b>. אף שכמות האורז גדולה מכמות החיטים, כיוון שהאורז נגרר אחר החיטים וכל העיסה ראויה להחמיץ (מפרשים ע"פ ירושלמי חלה א,א).
<b>הַשְּׂאוֹר</b>. עיסה חמוצה שמשמשת להתפחת בצק אחר.
<h3> יב</h3>
<b>בֵּין בַּקַּרְקַע</b>. בתוך בור באדמה באמצעות גחלים.
<b>וְהַמַּרְחֶשֶׁת</b>. כעין מחבת.
<b>לְבַשְּׁלָהּ בַּקְּדֵרָה</b>. בסיר עם מים.
<b>קָלִי</b>. קמח שנעשה מחיטים קלויות.
<h3> יג</h3>
<b>לַעֲשׂוֹתָהּ מַעֲשֵׂה חַמָּה</b>. על דעת לייבשה בחמה (או לבשלה במים).
<b>וְהִשְׁלִימָהּ לַעֲשׂוֹתָהּ פַּת</b>. לאחר שהכין העיסה, שינה דעתו ואפה אותה.
<b>אוֹ שֶׁהִתְחִיל בָּהּ לֶאֱפוֹתָהּ פַּת</b>. שבשעת הכנת העיסה כבר התחייב בחלה.
<b>וְכֵן קָלִי שֶׁלָּשׁוֹ לֶאֱפוֹתוֹ פַּת</b>. שהחליט לא לאכלו במים או דבש אלא לאפותו פת, ואפאו.
<h3> יד</h3>
<b>הֶעָשׂוּי לְכֻתָּח</b>. הנאפה על מנת לפררו וליתנו בכותח שהוא מאכל העשוי ממי חלב, פירורי לחם ומלח.
<b>עֲשָׂיָהּ כְּעָכִין</b>. אפה בצורת לחם רגיל.
<b>כְּלִמּוּדִין</b>. כנסרים, שלא הקפיד על צורה נאה.
<h3> טו</h3>
<b>מְלֹא הָעֹמֶר</b>. ככמות המן שקיבל כל אדם במדבר (שמות טז,טז).
<b>שְׁנֵי קַבִּין פָּחוֹת חֹמֶשׁ</b>. מידת נפח של 1.8 קב, שהעומר הוא עשירית האיפה (שם טז,לו) ואיפה היא 18 קבים.
<b>וְהָרְבִיעִית אֶצְבָּעַיִם עַל אֶצְבָּעַיִם וכו'</b>. נפח של רביעית הוא 2 אצבעות על 2 אצבעות בגובה 2.7 אצבעות.
<b>וְכָל הָאֶצְבָּעוֹת הֵן רֹחַב גּוּדָל שֶׁל יָד</b>. שיעור אצבע נמדד על פי רוחב האגודל בכף היד.
<b>וּשְׁתֵּי הַמִּדּוֹת כְּאַחַת הֵן עוֹלִין</b>. המדות מתאימות זו לזו.
<b>מִקֶּמַח הַחִטִּים שֶׁבְּמִצְרַיִם</b>. מידת המשקל שניתנה כאן שמתאימה לנפח 43.2 ביצים היא לפי קמח החיטים שבמצרים. אמנם המשקל משתנה בין חיטים לשעורים וכן בין סוגי הקמח, ולפיכך אין לשער לפי משקל אלא אם משערים באופן מקורב ובהתאמה לאותו המין, ואילו השיעור הקובע הוא לפי הנפח (פה"מ חלה ב,ו).
<h3> טז</h3>
<b>לַעֲשׂוֹת עִסָּתוֹ פָּחוֹת פָּחוֹת מִכַּשִּׁעוּר</b>. להכין עיסות קטנות זו אחר זו, במקום עיסה אחת גדולה.
<h3> יז</h3>
<b>נוֹשְׁכוֹת זוֹ בָּזוֹ</b>. נוגעות ודבוקות באופן שאם יפרידו ביניהן יתלשו מעט אחת מהשנייה.
<b>לוּחַ שֶׁאֵין לוֹ תּוֹךְ</b>. משטח שאין לו דפנות מסביב.
<b>חַלָּה שֶׁל דִּבְרֵיהֶם</b>. מקרה שבו חיוב חלה הוא רק מדברי חכמים.
<h3> יח</h3>
<b>שֶׁלֹּא רִקְּדוֹ</b>. שלא ניפה אותו.
<b>בַּסֻּבִּין</b>. קליפות דקות.
<b>חַיָּב בַּחַלָּה</b>. כיוון שלפעמים מכינים כך עיסה.
<b>הַמֻּרְסָן</b>. קליפות גסות שמעל הסובין.
<b>אֵינוֹ חַיָּב בַּחַלָּה</b>. שאין זו דרך הכנת עיסה.
<h3> יט</h3>
<b>לַעֲשׂוֹתָהּ שְׂאוֹר לְחַלְּקוֹ</b>. למכור ללקוחות עיסות קטנות חמוצות.
<b>שֶׁאִם לֹא תִּמָּכֵר יַעֲשֶׂה אוֹתָהּ פַּת</b>. ומכיוון שבדעתו קיימת אפשרות שיאפה את כל העיסה יחד ויתחייב בחלה, הרי הוא חייב (השווה לעיל ה"ה, וראה פה"מ חלה א,ז).
<b>אֲבָל הָעוֹשֶׂה עִסָּה לְחַלְּקָהּ בָּצֵק פְּטוּרָה</b>. אדם שלש עיסה בשיעור החייב בחלה ובדעתו לחלקה לפני אפייה לחתיכות קטנות שאין בהן שיעור, פטור.
<h3> כ</h3>
<b>לַעֲשׂוֹת לָהֶן שְׂאוֹר</b>. שכל אחת תיקח מעט שאור לצורך אפייה בביתה.
<h2>פרק ז</h2>
<h3> א</h3>
<b>וְנָשְׁכוּ זוֹ אֶת זוֹ</b>. נדבקו כך שאם יפרידו ביניהן יתלשו מעט אחת מהשנייה.
<b>שֶׁסְּתָם שְׁנַיִם מַקְפִּידִין</b>. בדרך כלל אנשים מקפידים שעיסה של אדם אחר לא תתערב בעיסה שלהם.
<h3> ב</h3>
<b>הָיוּ שְׁתֵּיהֶן</b>. שתי העיסות הנושכות.
<b>שֶׁסְּתָם אֶחָד שֶׁאֵינוֹ מַקְפִּיד וכו'</b>. אדם שיש לו שתי עיסות ממין אחד יש להניח שאינו מקפיד אם יתערבו.
<h3> ג</h3>
<b>וְכֵיצַד מִצְטָרְפוֹת וכו'</b>. שיבולת שועל ושיפון הם מין שעורים, וכוסמין מין חיטים (הלכות ברכות ג,א, וראה גם לקמן ח,ד). אמנם מפני שהכוסמין דומה גם למיני השעורים מצטרף גם עמהם (ראה פה"מ ור"ש כלאיים א,א,). משום כך, עיסת חיטים מצטרפת רק עם כוסמין, ועיסת כוסמין מצטרפת עם כל המינים.
<h3> ד</h3>
<b>עִסַּת חָדָשׁ אֵינָהּ מִצְטָרֶפֶת לְשֶׁל יָשָׁן</b>. עיסה העשויה מתבואת שנה זו שנושכת בעיסה העשויה מתבואת שנה שעברה, אינן מצטרפות להשלמת שיעור.
<b>כְּדֵי שֶׁלֹּא יֹאמְרוּ תּוֹרְמִין מִן הֶחָדָשׁ עַל הַיָּשָׁן</b>. דין צירוף עיסות שנושכות זו את זו תלוי בהיותן מין אחד, ולכן מדין תורה עיסת חדש ועיסת ישן מצטרפות. אולם חכמים אמרו שאינן מצטרפות כדי שלא יבואו להתיר הפרשה מעיסת חדש על עיסת ישן או להפך, שהפרשה מזו על זו אסורה מהתורה (כדין הפרשת תרומה המבואר בהלכות תרומות ה,יא, וחלה הושוותה בדיני הפרשתה לתרומה כדלעיל  ה,יד).
<b>וְלֹא יִתְרֹם מֵאֶמְצַע שְׁתֵּיהֶן וכו'</b>. אם צירף את העיסות יחד, אינו יכול להפריש מהן חלה מפני גזרת חכמים הנזכרת, וזאת אפילו כאשר מפריש מכל עיסה על עצמה כגון שתורם מהאמצע ולוקח קצת מזו וקצת מזו. כמו כן, אינו יכול להפריד בין העיסות מבלי להפריש מהן חלה, כיוון שהתחייב בחלה מן התורה כאשר צירף אותן. ולכן הפתרון הוא להביא עיסה אחרת.
<b>יָבִיא עִסָּה אַחֶרֶת חָדָשׁ אוֹ יָשָׁן וִיצָרֵף לָהֶן לְהַשְׁלִים הַשִּׁעוּר</b>. ישלים את אחת העיסות באופן שיהיה שיעור חלה מתבואה של שנה אחת (חדש או ישן) ויתרום מעיסה זו על הכול, שכאשר יש שיעור חלה מתבואה של שנה אחת, יש היכר בדבר ומותר לצרף אליה עיסה מתבואה של שנה אחרת ונחשבות כעיסה אחת (ריק"ו, וראה רדב"ז שביאר באופן שונה).
<b>בַּמֶּה דְּבָרִים אֲמוּרִים</b>. ששני מינים או חדש וישן אינם מצטרפים (ריק"ו).
<b>כְּמוֹ שֶׁבֵּאַרְנוּ</b>. לעיל ו,טו.
<h3> ה</h3>
<b>מְדֻמָּע</b>. לביאור המושג ראה לעיל ו,ד.
<h3> ו</h3>
<b>עִסַּת הֶקְדֵּשׁ</b>. שהוקדשה לבית המקדש לאחר שנעשתה עיסה והתחייבה בחלה, ובהיותה קדושה פטורה מן החלה עד שתיפדה (ראה לקמן ח,ו-ז).
<h3> ז</h3>
<b>שֶׁהַחַלּוֹת הָרִאשׁוֹנוֹת אֵינָן כְּלוּם</b>. שהרי הופרשו מעיסות פטורות, ורק לאחר נגיעת העיסות התחייבו בחלה.
<h3> ח</h3>
<b>שֶׁלֹּא הָיְתָה לָהּ שְׁעַת חוֹבָה כְּשֶׁהָיוּ גּוֹיִם</b>. העיסה הגיעה לידי חיוב חלה רק לאחר שהתגיירו (ואילו הייתה ראויה לחיוב חלה לפני הגיור, הייתה נפטרת לעולם, על פי הכלל המבואר בהלכה הבאה).
<h3> ט</h3>
<b>שֶׁכְּבָר הָיְתָה לָהּ שְׁעַת חוֹבָה וכו'</b>. שבזמן שהיה בעיסה כשיעור הייתה ראויה להתחייב, אך נפטרה מחיוב חלה מפני שעשאוה לחלק. וכל עיסה שפטורה בזמן שהייתה ראויה להתחייב, שוב אינה מתחייבת (ראה גם לקמן ח,ז-ט).
<h3> י</h3>
<b>הָיְתָה הָעִסָּה בֵּין הַגּוֹי וְהַיִּשְׂרְאֵלִי בְּשֻׁתָּפוּת</b>. בשותפות שניהם לכל דבר, ללא כוונה לחלוק (בניגוד למדובר בהלכות הקודמות, שרק העשייה הייתה יחד מתוך כוונה לחלוק לאחר העשייה — כס"מ).
<b>וְחָלְקוּ</b>. לאחר מכן שינו דעתם והחליטו לחלוק.
<b>שֶׁל יִשְׂרָאֵל חַיֶּבֶת</b>. כיוון שלא היה לה שעת חובה לפני כן, שחלק הגוי בעיסה אינו נחשב כלום לגבי הישראל ונמצא שחלק הישראל הושלם לשיעור חלה רק אחרי שהישראל הוסיף משלו.
<b>וְשֶׁל גּוֹי פְּטוּרָה</b>. כדין גוי שהייתה לו עיסה כשיעור לפני שהתגייר (ששוב אינה מתחייבת), שחלק הישראל בשותפות משלים לשיעור חלה את חלקו של הגוי.
<h3> יא</h3>
<b>הֲרֵי זֶה מֵבִיא וכו'</b>. על מנת לתקן את השאור שלא הורמה ממנו חלה.
<b>מִן הַמֻּקָּף</b>. מן הסמוך, כדלעיל ה,יג.
<b>שֶׁהַטֶּבֶל בְּמִינוֹ אוֹסֵר בְּכָל שֶׁהוּא</b>. טבל שהתערב בחולין שהם ממינו, אינו מתבטל בשיעור מסוים, אלא כל התערובת נחשבת טבל, מפני שיש אפשרות להתירה על ידי הפרשת חלה ('דבר שיש לו מתירין' — הלכות מאכלות אסורות טו,י).
<h3> יב</h3>
<b>עִסָּה הַטְּבוּלָה לְחַלָּה</b>. שחייבת בחלה ועדיין לא הפרישוה.
<b>שֶׁאֵין הַשֵּׁנִי עוֹשֶׂה שְׁלִישִׁי בְּחֻלִּין</b>. כל דבר הנוגע באב הטומאה נעשה 'ראשון לטומאה', והנוגע בראשון נעשה 'שני לטומאה' וכן הלאה (הלכות טומאת מת ה,ח). עם זאת, השני לטומאה אינו מטמא את החולין להיות 'שלישי לטומאה', שכן רק תרומה (ובכללה חלה) וקדשים נטמאים על ידי השני לטומאה (ראה הלכות שאר אבות הטומאות יא,ב-ד).
<b>כְּמוֹ שֶׁיִּתְבָּאֵר בִּמְקוֹמוֹ</b>. הלכות שאר אבות הטומאות יא,טו.
<b>וּמֻתָּר לִגְרֹם טֻמְאָה לְחֻלִּין שֶׁבְּאֶרֶץ יִשְׂרָאֵל</b>. ראה גם הלכות טומאת אוכלין טז,ט.
<b>אַחַת טְהוֹרָה וְאַחַת טְמֵאָה</b>. שאין מפרישים מזו על זו (לעיל ה,יג), אלא אם כן מחבר ביניהן באופן המבואר לקמן (ובדומה לדין הפרשת תרומה מן הטהור על הטמא, כמבואר בהלכות תרומות ה,ז).
<b>כְּדֵי חַלַּת שְׁתֵּיהֶן</b>. שיעור חלה עבור שתי העיסות.
<b>וּמוֹשֵׁךְ מִן הַטְּמֵאָה לַטְּהוֹרָה כְּדֵי בֵּיצָה</b>. מחבר את העיסה הטמאה עם הטהורה באמצעות חתיכת בצק בשיעור ביצה שנטל מהעיסה הטהורה. ולמרות שחתיכה זו נעשית שני לטומאה, אינו חושש שהרי מותר לטמא חולין. והעיסה הטהורה, וכן החלה שנוגעת בה, נשארות בטהרתן, כיוון שעיסה הטבולה לחלה דינה חולין ואינה נטמאת ממגע של שני לטומאה כדלעיל (מרכה"מ).
<h3> יג</h3>
<b>לִהְיוֹת מַפְרִישׁ עָלֶיהָ וְהוֹלֵךְ וכו'</b>. שכאשר יעשה עיסה נוספת לא יפריש מתוכה חלה, אלא יסמן חלק מסוים בעיסה הראשונה עבור החלה של העיסה השנייה, וכך עיסה אחר עיסה עד שהעיסה הראשונה תיעשה כולה חלה.
<b>שֶׁחַלַּת דְּמַאי</b>. חלת ספק.
<h2>פרק ח</h2>
<h3> א</h3>
<b>הַמַּפְרִישׁ חַלָּתוֹ קֶמַח</b>. הפריש חלה מתוך הקמח לפני שעשאו עיסה, ונתן לכהן.
<b>וְגָזֵל בְּיַד כֹּהֵן</b>. שצריך להחזיר את הקמח לבעליו.
<b>וּשְׁאָר הָעִסָּה</b>. הקמח שהופרש ממנו חלה שעשאו עיסה.
<b>עֹמֶר</b>. שיעור חלה (כדלעיל ו,טו).
<h3> ב</h3>
<b>מַפְרִישׁ הַחַלָּה מִתְּחִלַּת דָּבָר שֶׁנִּלּוֹשׁ... וְהוּא שֶׁלֹּא יִשָּׁאֵר שָׁם קֶמַח בָּעֲרֵבָה שֶׁלֹּא נִתְעָרֵב בַּמַּיִם שִׁעוּר עֹמֶר</b>. מפריש מהעיסה שנוצרה על ידי כמות הקמח הראשונה שהתערבה במים, אף שיש קמח שעדיין לא התערב, אך בתנאי שהקמח שלא התערב אין בו שיעור המחייב בחלה ('עומר'). [הערה: הרמב"ם בפה"מ מנקד את המילה אימתי: אַמָּתַי.]
<b>שֶׁנֶּאֱמַר רֵאשִׁית עֲרִסֹתֵכֶם</b>. ומכאן דרשו חכמים שאפשר להפריש מזמן ראשית עשיית העיסה (ירושלמי חלה ג,א). ובחלה טהורה ראוי לעשות כך על מנת לצמצם את האפשרות שהעיסה תיטמא לפני הפרשת החלה (ירושלמי פסחים ג,ג; אמנם בחלה טמאה עדיף להפריש בגמר עשיית העיסה כשנעשית כולה גוף אחד, שאז חל עיקר החיוב כדלקמן ה"ד — מפרשי הרמב"ם, וכן עולה מהירושלמי שם).
<b>וְאִם אָמַר הֲרֵי זוֹ חַלָּה עַל הָעִסָּה וְעַל הַשְּׂאוֹר וְעַל הַקֶּמַח שֶׁנִּשְׁתַּיֵּר וכו'</b>. . אם הפריש חלה בתחילת עשיית העיסה, והתנה שלא תחול עליה קדושה עד גמר עשיית העיסה — מותר לעשות כך אפילו אם בשעת ההפרשה נשאר קמח שלא התערב בשיעור עומר.
<h3> ג</h3>
<b>אֵין בְּכָךְ כְּלוּם</b>. מותר לעשות כן.
<b>כְּמוֹ שֶׁבֵּאַרְנוּ</b>. לעיל ו,טז.
<h3> ד</h3>
<b>מִשֶּׁתִּתְגַּלְגֵּל בַּחִטִּים...<br>			<br>				אוֹ שֶׁתִּטַּמְטֵם בַּשְּׂעוֹרִים</b>. תהליך עשיית העיסה מתחיל בשפיכת מים לתוך קערה שבה מצוי הקמח, וערבוב המים והקמח. בשלב הראשון נוצרים מעין פתיתי בצק, ואת הפתיתים הללו חוזרים ולשים עד שמתקבלת עיסה אחידה וגמישה שניתנת לעיצוב ועריכה, והוא ה'גלגול'. תהליך זה נעשה בקמח חיטים, שיש בהם הרבה גלוטן (חלבון הדבק), שגורם להידבקות העיסה. לעומת זאת, בקמח שעורים, שכמות הגלוטן בהם נמוכה יחסית, העיסה אינה נדבקת יפה, אלא נוטה להתפורר, ולא ניתן ללוש אותה, ולכן הכנת העיסה נגמרת באמצעות 'טמטום', כלומר, הדבקה של חלקי העיסה לגוש אטום, ללא חורים.
<h3> ה</h3>
<b>חַיָּב מִיתָה</b>. בידי שמים, כדין האוכל לפני הפרשת תרומה (הלכות מאכלות אסורות י,יט).
<b>הָאוֹכֵל מִמֶּנָּה לוֹקֶה כְּכָל אוֹכֵל טֶבֶל</b>. וככל העובר על איסור לא תעשה שחייבים עליו מיתה בידי שמים (הלכות סנהדרין יח,א).
<b>מַכַּת מַרְדּוּת</b>. מלקות מדברי חכמים.
<h3> ו</h3>
<b>שֶׁנִּדְמְעָה</b>. שנפל לתוכה תרומה או חלה.
<b>פְּטוּרָה</b>. כדלעיל ו,ד.
<b>וּמִשֶּׁנִּתְגַּלְגְלָה חַיֶּבֶת</b>. אם נדמעה לאחר גלגול, כבר התחייבה בחלה בשעת גלגול והדימוע אינו מפקיע חיוב זה.
<b>וּפְדָיָהּ</b>. מן ההקדש.
<b>אוֹ זָכָה בָּהּ</b>. מן ההפקר.
<h3> ט</h3>
<b>וְזָר שֶׁאָכַל וכו'</b>. אדם שאינו כהן ('זר') האוכל תרומה בשגגה חייב לשלם את ערכה בתוספת חומש (ראה הלכות תרומות י,א), וכן אם אכל חלה בשגגה (שם ה"ד). אמנם אם לקח מכהן ספק חלה ואכל, צריך לשלם לו את ערכה בלבד ללא התוספת, שהכהן הרוצה להוציא ממנו גם את התוספת צריך להביא ראיה שאכן זוהי חלה.
<h3> י</h3>
<b>שֶׁנּוֹלַד לָהּ סְפֵק טֻמְאָה</b>. שיש ספק אם נטמאה.
<b>וְתִשָּׂרֵף חַלָּתָהּ</b>. כדין חלה טמאה (לעיל ה,ד).
<b>סְפֵק טֻמְאָה שֶׁוַּדָּאיָהּ מְטַמֵּא אֶת הַחֻלִּין מִן הַתּוֹרָה</b>. אם נולד בעיסה ספק טומאה, מסוג טומאה שאם הייתה ודאית הייתה מטמאת גם את עיסת החולין.
<b>הוֹאִיל וְנִטְבְּלוּ לְחַלָּה</b>. כיוון שחולין אלו התחייבו בחלה משעת גלגול בעודם טהורים, החמירו בהם כדין חלה עצמה שאסור לטמא אותה.
<b>תְּלוּיָה לֹא נֶאֱכֶלֶת וְלֹא נִשְׂרֶפֶת</b>. מונחת עד שתיטמא או תרקיב, שאין לאכלה שמא היא טמאה ואין לשרפה שמא היא טהורה.
<h3> יא</h3>
<b>לֹא יַעֲשֶׂה אָדָם עִסָּתוֹ בְּטֻמְאָה לְכַתְּחִלָּה</b>. ובזמן הזה עושים עיסה בטומאה ומפרישים ממנה חלה (לעיל ה,ט).
<b>הַמַּיִם</b>. שכשרים לטבילה.
<b>מִילִין</b>. מיל הוא מרחק של כ-960 מטר.
<h3> יב</h3>
<b>אֵין עוֹשִׂין חַלַּת עַם הָאָרֶץ וכו'</b>. אדם שמקפיד על טומאה וטהרה ('חבר') שמתפרנס מעשיית עיסות ('גבל'), לא יפריש לעם הארץ חלה בטהרה, שמא יטמא אותה. אבל אם עם הארץ רוצה לשלם לחבר עבור כל התהליך של עשיית העיסה, התירו לחבר לעשות זאת מפני שזוהי פרנסתו ('כדי חייו'). והחבר יעשה כל התלוי בו שהחלה לא תיטמא על ידי שיניח אותה בכלי שאינו מקבל טומאה, ויזהיר את עם הארץ שייגע רק בכלי ולא בחלה (ראה גם הלכות תרומות יב,ט).
<b>בִּכְלֵי גְּלָלִים</b>. שעשויים מגללי בקר ועפר (פה"מ כלים י,א).
<b>וְאוֹמְרִין לוֹ הִזָּהֵר שֶׁמָּא תִּגַּע בַּחַלָּה שֶׁלֹּא תַּחֲזֹר לְטִבְלָהּ</b>. אף שאין החלה חוזרת לטבלה מחמת נגיעתו, מאיימים עליו בכך כדי שלא יגע ויטמא את החלה (רדב"ז). ויש מפרשים שאכן החלה חוזרת לטבלה (שחכמים תיקנו שהפרשת החלה על ידי החבר מותנית בכך שעם הארץ לא יטמאה, חת"ס גיטין סב,א).
<h3> יג</h3>
<b>מְרַקֶּדֶת וּבוֹרֶרֶת</b>. שלבים שונים בניפוי קמח.
<b>עִם אֵשֶׁת עַם הָאָרֶץ</b>. שקמח אינו מקבל טומאה לפני שבא במגע עם מים.
<b>לָשִׁין</b>. עירוב קמח במים.
<b>עוֹרְכִין</b>. בידיים, והיא הפעולה הנקראת אצלנו לישה (פה"מ מנחות ה,ב).
<b>מוֹלִיכִין עִמּוֹ פַּת לַפַּלְטֵר</b>. מסייעים לו להוביל את הלחם האפוי לסוחר שיקנה ממנו, כיוון שהעברה (גרימת טומאה לחלה) כבר נעשתה (פה"מ עבודה זרה ד,ט).
<h3> יד</h3>
<b>כְּשֵׁם שֶׁלֹּא נֶחְשְׁדוּ כָּל יִשְׂרָאֵל בָּאָרֶץ עַל תְּרוּמָה גְּדוֹלָה</b>. שגזרו חכמים שהלוקח מעם הארץ צריך להפריש מעשרות מספק משום שעמי הארץ לא הקפידו להפריש מעשרות. אך על תרומה גדולה לא גזרו מכיוון שגם עמי הארץ הקפידו להפריש אותה (ראה הלכות מעשר ט,א).
<b>כָּךְ לֹא נֶחְשְׁדוּ בְּסוּרְיָא עַל הַחַלָּה</b>. וכל שכן שלא נחשדו על חלה בארץ ישראל שבדומה לתרומה יש בחלה עוון מיתה ואפשר להפרישה בקלות מפני שאין לה שיעור מן התורה (רדב"ז). ויש אומרים שעמי הארץ נחשדו על החלה בארץ, ורק בסוריה שאין עיקרה מן התורה הקלו בה (ישועות מלכו הלכות מעשר ט,ו).
<h3> טו</h3>
<b>צָרִיךְ לְהַפְרִישׁ חַלָּה מִסָּפֵק</b>. שחלת חוץ לארץ מדברי חכמים (לעיל ה,ז), ונחתומים חשודים לזלזל בה.
<b>הַלּוֹקֵחַ מִבַּעַל הַבַּיִת</b>. הקונה מאדם פרטי שאינו מוכר בקביעות.
<h2>פרק ט</h2>
<h3> א</h3>
<b>זוֹבֵחַ</b>. שוחט.
<b>הַזְּרוֹעַ וְהַלְּחָיַיִם וְהַקֵּבָה</b>. ראה לקמן הל' יח-יט.
<b>וְזֶה יִהְיֶה מִשְׁפַּט הַכֹּהֲנִים</b>. והמשך הכתוב: "מאת העם מאת זֹבחי הזבח אם שור אם שה ונתן לכהן הזרֹע והלחיים והקבה".
<b>בִּפְנֵי הַבַּיִת</b>. בזמן שבית המקדש קיים.
<b>בַּמֻּקְדָּשִׁין</b>. בהמות שהוקדשו לנכסי בית המקדש או לקרבנות.
<h3> ב</h3>
<b>שֶׁקָּדַם מוּם קָבוּעַ לְהֶקְדֵּשָׁן וכו'</b>. שבזמן שהקדיש את הבהמה היה בה מום קבוע שפוסל אותה מלהיות קרבה על המזבח, ומשום כך לא חלה הקדושה על גופה אלא על דמיה, ולאחר פדייתה דינה כחולין לכל דבר (הלכות איסורי מזבח א,יא, הלכות מעילה א,ט).
<b>וְאִם קָדַם וכו'</b>. אם בשעת ההקדשה היה בה מום עובר (שפוסל אותה רק באופן זמני עד שיעבור המום) או שהייתה תמימה, חלה עליה קדושת הגוף, ואפילו לאחר שנפל בה מום קבוע ונפדתה יש בה מקצת קדושה (הלכות מעילה שם).
<h3> ג</h3>
<b>סְפֵק בְּכוֹר</b>. בהמה שיש ספק אם היא בכור או לא. ואינה ניתנת לכהן אלא דינה שצריך להמתין עד שיפול בה מום ונאכלת על ידי הבעלים (הלכות בכורות ה,ג).
<b>אִם בְּכוֹר הוּא כֻּלּוֹ לַכֹּהֵן</b>. על הצד שהוא בכור, הוא צריך להינתן כולו לכהן, ואף המתנות בכלל זה.
<b>וְאִם אֵינוֹ בְּכוֹר מַתְּנוֹתָיו לַכֹּהֵן</b>. על הצד שאינו בכור, הרי חייבים לתת את מתנותיו לכהן, ונמצא שמכל צד המתנות שייכות לכהן (ובכור ודאי פטור מן המתנות שהרי בהמת מוקדשים פטורה מן המתנות).
<b>וְאִם נִסְתַּפֵּק בִּשְׁנַיִם וְלָקַח הַכֹּהֵן הָאֶחָד מִסָּפֵק</b>. אם אחד מהם בוודאי בכור אך לא ידוע איזה, והכהן לקח אחד מהם, והשני נאכל במומו לבעלים כדין ספק בכור.
<b>עָשׂוּ אוֹתוֹ כְּמִי שֶׁזָּכָה בּוֹ הַכֹּהֵן וּנְתָנוֹ בְּמוּמוֹ לִבְעָלָיו</b>. אף שהכהן לא קיבל לרשותו את השני, החשיבוהו חכמים כאילו קיבל אותו הכהן בתור בכור ונתנו לישראל לאחר שנפל בו מום, וממילא פטור ממתנות כדין בכור.
<b>סְפֵק הַמַּעֲשֵׂר</b>. ספק מעשר בהמה. ומעשר ודאי קרב כקרבן והבעלים אוכלים את בשרו, וכשהוא ספק נאכל במומו לבעלים (ראה שם ו,ד).
<b>שֶׁהַמּוֹצִיא מֵחֲבֵרוֹ עָלָיו הָרְאָיָה</b>. מכיוון שבהמת מעשר פטורה מן המתנות, הכהן שרוצה להוציא מהבעלים את המתנות, צריך להביא ראיה שבהמה זו אינה מעשר.
<h3> ד</h3>
<b>בִּזְמַן שֶׁכָּל בְּהֵמָה מֵהֶן לְאֶחָד</b>. אם כל בהמה שייכת לאדם אחר.
<b>הָיָה אֶחָד הוּא הַשּׁוֹחֵט אֶת כֻּלָּן פּוֹטֵר מַתְּנוֹת אַחַת מֵהֶן בִּלְבַד</b>. יש שהבינו מלשון זו של הרמב"ם שכאשר שחיטת הבהמות מתבצעת על ידי שוחט אחד, אפילו אם כל בהמה שייכת לאדם אחר, רק בהמה אחת פטורה, כיוון שהכהן יכול לתבוע את המתנות מהשוחט (ראה עוד לקמן ה"י בפסקים ושיטות) והשוחט אינו יכול לדחותו בטענת ספק. ולפי זה כל הבהמות פטורות רק במקרה שכל בהמה שייכת לאדם אחר ונשחטת על ידי שוחט אחר (שבט סופר חולין קלב,א).
<h3> ה</h3>
<b>בְּהֵמָה</b>. ולא חיה ועוף.
<b>שֶׂה</b>. כבש או עז.
<b>וְהַכּוֹי</b>. בעל חיים שהוא ספק חיה ספק בהמה (ראה הלכות מאכלות אסורות א,יג, הלכות נזירות ב,י-יא, פה"מ ביכורים ב,ח).
<b>אַף עַל פִּי שֶׁהוּא סָפֵק מַפְרִישִׁין מִמֶּנּוּ כָּל הַמַּתָּנוֹת</b>. מדברי חכמים (ראה ריק"ו ורדב"ז).
<b>צְבִי</b>. חיה טהורה.
<b>הַוָּלָד חַיָּב בַּחֲצִי מַתָּנוֹת</b>. כיוון שמצד אביו פטור ומצד אמו חייב.
<b>אִם שֶׂה אֲפִלּוּ מִקְצָת שֶׂה</b>. חכמים למדו מהפסוק שחיוב מתנות שייך גם בבעל חיים שאינו בהמה גמורה.
<b>אֲבָל תַּיִשׁ הַבָּא עַל הַצְּבִיָּה הַוָּלָד פָּטוּר מִן הַמַּתָּנוֹת</b>. כאשר אביו בהמה ואמו חיה פטור לגמרי, כיוון שחכמים הסתפקו אם הולכים רק אחר האם ודינו כאמו לכל דבר או שהולכים גם אחר האב, והכהן הרוצה חצי מהמתנות צריך להביא ראיה שהולכים גם אחר האב (ובמקרה הקודם, כאשר אמו בהמה, הכהן הרוצה את כל המתנות צריך להביא ראיה שהולכים רק אחר האם, ולכן מחמת הספק נותן לכהן רק חצי מתנות — בבלי חולין קלב,א).
<h3> ח</h3>
<b>הַלּוֹקֵחַ בְּהֵמָה מִפֵּרוֹת שְׁבִיעִית</b>. קנה בהמה תמורת פירות שביעית או כסף שביעית.
<b>חַיֶּבֶת בַּמַּתָּנוֹת</b>. למרות שחלה עליה קדושת שביעית (הלכות שמיטה ו,ז), כיוון שהמתנות נועדו לאכילת הכהן ונתינתן אינה בגדר סחורה (השווה הלכות בכורות ה,ט).
<b>אֵין נוֹטְלִין מֵהֶן</b>. הכהנים אינם לוקחים מתנות מהלוויים מחמת הספק.
<b>וְאִם נָטַל הַכֹּהֵן לֹא יַחֲזִיר</b>. כיוון שהמתנות כעת ברשותו, והלוי שרוצה להוציא ממנו צריך להביא ראיה שלוויים פטורים.
<h3> ט</h3>
<b>מַמְתִּינִין לוֹ שְׁתַּיִם וְשָׁלֹשׁ שַׁבָּתוֹת</b>. מחכים לראות אם מוכר באופן קבוע.
<b>מוֹצִיאִין מִמֶּנּוּ הַמַּתָּנוֹת וְנוֹתְנִין אוֹתָן לְכֹהֲנִים אֲחֵרִים</b>. שאף שהבהמה שלו ומן התורה פטור מן המתנות, חכמים תיקנו שייתן לאחרים כדי שלא להרגיל טבחים ישראלים להשתתף עמו ולהיפטר (תוס' חולין קלב,א).
<b>שַׁבָּתוֹת</b>. שבועות.
<h3> י</h3>
<b>הַשּׁוֹחֵט לַנָּכְרִי וְלַכֹּהֵן</b>. בהמה של נכרי או כהן.
<b>וְהַמִּשְׁתַּתֵּף עִם הַכֹּהֵן וכו'</b>. מדין תורה בהמה ששייכת לכהן וישראל פטורה ממתנות, אמנם חכמים חששו למראית עין ואסרו על הישראל לקחת את המתנות.
<b>צָרִיךְ שֶׁיִּרְשֹׁם חֶלְקוֹ כְּדֵי שֶׁיַּנִּיחַ הַמַּתָּנוֹת בְּחֵלֶק הַכֹּהֵן</b>. צריך לסמן את חלקו ולהשאיר את המתנות בחלק הכהן.
<b>עִיֵּן</b>. הגדיר, ציין.
<b>אֵינוֹ צָרִיךְ לִרְשֹׁם</b>. ורשאי הישראל לקחת את המתנות, כיוון שהכל רואים שהכהן שותף בבהמה.
<h3> יא</h3>
<b>שֶׁהוּא שֻׁתָּף חוּץ מִן הַמַּתָּנוֹת</b>. שהישראל יהיה שותף עמו בבהמתו, חוץ מהמתנות שיישארו ברשות הכהן.
<b>הֲרֵי שִׁיֵּר לוֹ הַכֹּהֵן חֵלֶק בַּמַּתָּנוֹת</b>. הכהן השאירן לעצמו, ולא נכללו כלל בשותפות.
<b>אִם אָמַר לוֹ הַכֹּהֵן עַל מְנַת שֶׁהַמַּתָּנוֹת שֶׁלִּי הֲרֵי וכו'</b>. במקרה זה הכהן לא השאיר את המתנות ברשותו, אלא כלל אותן בשותפות והתנה שהישראל ייתן את המתנות לו ולא לכהן אחר. ומשום כך הישראל חייב לתת את המתנות (משום מראית עין כמובא בהלכה הקודמת), ואינו מחויב לקיים את תנאו של הכהן כיוון שעל פי דין התורה הבעלים רשאי לתת לאיזה כהן שרוצה, ותנאי נגד דין התורה אין לו תוקף.
<h3> יב</h3>
<b>שֻׁתָּף בָּרֹאשׁ</b>. ולא בשאר הבהמה.
<b>פָּטוּר מִן הַלֶּחִי</b>. וחייב בזרוע וקיבה כרגיל.
<b>בִּבְנֵי מֵעַיִם</b>. מערכת העיכול, או כינוי לכלל האיברים הפנימיים.
<h3> יד</h3>
<b>לְטֶבֶל</b>. פירות לא מעושרים שאסורים באכילה.
<b>שֶׁהֲרֵי מַתְּנוֹת כְּהֻנָּה מֻבְדָּלִין</b>. שהמתנות הן איברים מסוימים ומוגדרים גם לפני ההפרשה (בניגוד לפירות טבל שרק בזמן ההפרשה מתברר אילו פירות מיועדים למעשרות).
<b>שֶׁאֵין לוֹ תּוֹבֵעַ יָדוּעַ</b>. שאינו שייך לכהן מסוים.
<b>אַף עַל פִּי שֶׁאֵינוֹ רַשַּׁאי</b>. כיוון שמסייע למוכר לגזול.
<b>הֲרֵי זֶה מֻתָּר לְאָכְלָן</b>. ואינו צריך לתתן לכהן.
<b>מִפְּנֵי שֶׁמַּתְּנוֹת כְּהֻנָּה נִגְזָלוֹת</b>. ולכן כאשר הישראל מכרן נחשב שגזלן מן הכהנים, והן עוברות לרשות האדם שקנאן (ומן הגוזל אי אפשר לתבוע שהוא ממון שאין לו תובעים).
<h3> טו</h3>
<b>נוֹתְנָן לַכֹּהֵן</b>. שהמתנות אינן קנויות לו כיוון שהמוכר לא התכוון לגזול אותן (בניגוד להלכה הקודמת).
<b>וְאֵינוֹ מְנַכֶּה לוֹ מִן הַדָּמִים</b>. אינו מוריד מהמחיר את ערך הקיבה, שהמוכר יכול לטעון שהסכום שגבה אינו כולל את הקיבה ששייכת לכהן.
<b>לְקָחָן מִמֶּנּוּ בְּמִשְׁקָל</b>. והטבח גבה תשלום גם עבור משקלן של המתנות.
<h3> טז</h3>
<b>אֵינוֹ חוֹשֵׁשׁ שֶׁמָּא עָבַר זֶה וּגְזָלָן</b>. המקבל אינו צריך לחשוש שהשולח גזל את המתנות, שסתם אדם בחזקת כשרות, ויש להניח שהגיעו לידו בהיתר (כגון שקנה אותן מהכהן).
<b>מַעֲלֶה הַמַּתָּנוֹת בְּדָמִים</b>. משער את ערכן הכספי.
<b>מִפְּנֵי הֶפְסֵד כֹּהֵן</b>. שעלולות להתקלקל.
<h3> יז</h3>
<b>בְּכָל חֲתִיכָה כְּדֵי מַתָּנָה</b>. כמות שנחשבת ככמות ראויה.
<h3> יח</h3>
<b>זְרוֹעַ שֶׁל יָמִין</b>. הרגל הקדמית הימנית.
<b>מִן הַפֶּרֶק שֶׁל אַרְכֻּבָּה עַד כַּף שֶׁל יָד</b>. מהמפרק שבקצה עצם הזרוע המחוברת לגוף, כלפי מטה עד הפרסות (ראה פה"מ חולין ד,ו, י,ד).
<b>שֶׁהֵן שְׁנֵי אֵבָרִים זֶה מְעֹרֶה בָּזֶה</b>. בזרוע כלולות שתי עצמות המחוברות יחד (וייתכן לפרש שמילים אלו מוסבות על 'כף של יד', ומסבירות שהכוונה לפרסת הבהמה שמורכבת משתי עצמות צמודות זו לזו).
<b>מִן הַפֶּרֶק שֶׁל לֶחִי</b>. ממקום חיבור הלסת התחתונה עם הגולגולת.
<b>וְעַד פִּיקָה שֶׁל גַּרְגֶּרֶת</b>. עד הטבעת ('פיקה') העליונה של הקנה ('גרגרת').
<h3> יט</h3>
<b>אֵין מוֹלְגִין</b>. לא שמים אותם במים רותחים כדי להסיר מהם את הצמר.
<b>וְאֵין מַפְשִׁיטִין</b>. . את העור.
<b>בַּחֵלֶב</b>. שומן.
<b>וּכְבָר נָהֲגוּ</b>. מזמן התנאים (תוספתא חולין ט,יא).
<h3> כ</h3>
<b>הַכֹּהֶנֶת אוֹכֶלֶת הַמַּתָּנוֹת... וְלֹא עוֹד אֶלָּא הַבַּעַל וכו'</b>. בעל הבהמה יכול לתת את המתנות לבת כהן שנשואה לישראל, ואפילו לבעלה הישראל.
<b>מִפְּנֵי שֶׁאֵין בָּהֶן קְדֻשָּׁה</b>. אלא רק עניין ממוני, בניגוד לתרומה שנקראת קודש ואינה ניתנת לבת כהן הנשואה לישראל (ראה הלכות תרומות ו,ה).
<b>חֲלָלָה</b>. שאביה כהן ואמה אסורה לכהן, או שהיא עצמה נבעלה לכהן באיסור (הלכות איסורי ביאה יט,א).
<h3> כא</h3>
<b>חֲבֵרִים שֶׁנּוֹתְנִין לוֹ הַמַּתָּנוֹת</b>. באופן קבוע (בלשון הגמרא 'מכירי כהונה').
<b>וְאַף עַל פִּי שֶׁלֹּא בָּאוּ לְיָדוֹ וכו'</b>. מכיוון שרגיל ליטול מהם נחשב כאילו קיבל מהם את המתנות אף שלא באו לידו, ויכול לזכות בהן לחברו (ראה הלכות מעשר ז,ו).
<b>זוֹבְחִין</b>. . שוחטים.
<b>וּלְקִיטוֹ</b>. עובד אצלו בימות הקציר והאסיף (רש"י עירובין סד,א).
<h3> כב</h3>
<b>לְמָשְׁחָה בָהֶם</b>. באופן של גדולה וכבוד.
<h2>פרק י</h2>
<h3> א</h3>
<b>לִתֵּן לַכֹּהֵן רֵאשִׁית הַגֵּז</b>. כאשר גוזז את צאנו, צריך לתת לכהן חלק מהצמר (ולכתחילה נותן את מה שגזז בתחילה, לקמן הט"ו).
<b>בִּפְנֵי הַבַּיִת</b>. בזמן שבית המקדש קיים.
<b>כְּרֵאשִׁית הַדָּגָן</b>. כתרומה.
<h3> ב</h3>
<b>לְבֶדֶק הַבַּיִת</b>. לנכסי בית המקדש.
<b>וּגְזָזָן</b>. חכמים אסרו לגזוז בהמות של בדק הבית (הלכות מעילה א,יב), וכאן מדובר שעבר על דבריהם.
<b>לִפְדּוֹת</b>. מעט מן הצמר כשיעור ראשית הגז.
<h3> ג</h3>
<b>כָּל הַקֳּדָשִׁים וכו'</b>. לביאור הלכה זו ראה לעיל ט,ב.
<h3> ה</h3>
<b>וּבְגֶזֶל הַגֵּר</b>. גר שנגזל ומת ללא יורשים, הגזלן משלם לכהנים (הלכות גזלה ח,ד-ו).
<b>וְהַחֲרָמִים</b>. אדם שאמר על דבר מנכסיו "הרי זה חרם", נותנו לכהנים (הלכות ערכין וחרמין ו,א).
<b>וּשְׂדֵה אֲחֻזָּה</b>. אדם שהקדיש נחלת אבותיו, ואדם אחר גאל אותה מיד ההקדש — בשנת היובל ניתנת לכהנים (שם ד,כ).
<b>בַּנַּחֲלָה</b>. קרקע בארץ ישראל.
<b>וּבַבִּזָּה</b>. שלל שנתפס בזמן שכובשים את ערי ארץ ישראל (הלכות שמיטה ויובל יג,י-יא).
<h3> ו</h3>
<b>אָדֹם אוֹ שָׁחֹר וכו'</b>. והוא הדין לכל גווני הצבע (פה"מ חולין יא,ב).
<b>נִפְטַר מֵרֵאשִׁית הַגֵּז</b>. כיוון שקנה את כל הצמר על ידי השינוי שעשה בו (רש"י חולין קלה,א; לקניין גזלה בשינוי ראה הלכות גזלה ב,א, ב,יב). אמנם אסור לעשות כך בכוונה (פה"מ חולין שם).
<b>הִלְבִּינוֹ</b>. כיבסו.
<b>חַיָּב לְהַפְרִישׁ אַחַר שֶׁלִּבְּנוֹ</b>. שכיבוס אינו שינוי.
<b>וְלֹא גְּזָזוֹ</b>. לא השתמש בכלי כדרך גזיזה.
<h3> ז</h3>
<b>בַּכִּלְאַיִם</b>. שאמו כבשה ואביו עז (ד"א).
<b>וּבַכּוֹי</b>. למרות שהוא ספק חיה (ראה לעיל ט,ה בביאור).
<b>וּבַטְּרֵפָה</b>. שנטרף על ידי חיה טורפת ונוטה למות (הלכות מאכלות אסורות ד,ו-ז), או שחלה בחולי שגורם לו להיחשב טרפה (ראה הלכות שחיטה ה,ב).
<b>הַגּוֹזֵז אֶת הַמֵּתָה פָּטוּר</b>. כיוון שנבלות אינן נקראות צאן (ראה כס"מ וד"א בביאור ההלכה).
<h3> ח</h3>
<b>חַיָּב בְּאַחֲרָיוּתוֹ עַד שֶׁיִּתֵּן לַכֹּהֵן</b>. צריך לתת לכהן צמר אחר מתוך הגיזה, שקיום המצווה הוא בשעת הנתינה לכהן ולא בשעת ההפרשה.
<b>כָּל גִּזּוֹתַי רֵאשִׁית</b>. שלא השאיר צמר לעצמו.
<h3> ט</h3>
<b>הַלּוֹקֵחַ</b>. הקונה.
<b>לָקַח הַצֹּאן לְגִזָּתָן</b>. קנה את הזכות לגזוז את הצאן ולקחת את הצמר.
<h3> י</h3>
<b>גֵּז צֹאנוֹ שֶׁל חֲבֵרוֹ</b>. לפני הגזיזה (ולא קנה את הכבשים עצמם).
<b>לְהַפְרִישׁ מִן הַמְשֹׁאָר עַל הַכֹּל</b>. לתת לכהן ממה שהשאיר לעצמו כשיעור שפוטר גם את חלקו של הקונה.
<b>אֵין אָדָם מוֹכֵר מַתְּנוֹת כְּהֻנָּה</b>. שרוצה לקיים את המצווה.
<h3> יא</h3>
<b>וְהִנִּיחַ</b>. השאיר לעצמו.
<h3> יג</h3>
<b>שִׁשִּׁים סֶלַע</b>. כ-1150 גרם (על פי השיטה המקובלת).
<h3> טו</h3>
<b>מִצְוָתָהּ בַּתְּחִלָּה</b>. לתת מהצמר שגזז בתחילת הגיזה.
<b>הַכֹּל מִצְטָרְפוֹת וכו'</b>. כיוון שהמצווה היא בתחילת הגיזה, וכל הכבשים שברשותו בשעה זו מצטרפים, אפילו אם הגיזה נמשכה כמה שנים.
<b>וְיֵשׁ לוֹ</b>. רשאי.
<b>מִן הֶחָדָשׁ עַל הַיָּשָׁן</b>. מצמר שגזז בשנה זו על צמר שגזז בשנה שעברה.
<b>וּמִמִּין גִּזָּה עַל מִין גִּזָּה אַחֵר</b>. כגון מצמר לבן על צמר שחור.
<b>וְהִנִּיחַ גִּזָּתָהּ</b>. לעצמו, שלא מכר את הצמר.
<b>אֵינָן מִצְטָרְפוֹת</b>. אף שהצמר של שניהן בידו, כיוון שהשנייה לא הייתה בבעלותו בתחילת הגיזה.
<h3> טז</h3>
<b>יִתֵּן לוֹ מִצֶּמֶר הַגִּזָּה כְּשֶׁהוּא צֹאִי וכו'</b>. מכיוון שהנתינה לכהן היא של צמר מלוכלך שעוד לא כובס ('צואי'), ובשעת הכיבוס חלק מהצמר נושר, כמות הנתינה צריכה להיות בהתאם.
<h3> יז</h3>
<b>כְּמַתְּנוֹת בְּהֵמָה</b>. לעיל ט,כ.
<b>שֶׁדִּין שְׁנֵיהֶן אֶחָד הוּא</b>. שמותר לתת ראשית הגז לישראל שנשוי לכהנת, אך לא לחלל, כמובא שם.
<h2>פרק יא</h2>
<h3> א</h3>
<b>שֶׁהוּא בְּכוֹר לְאִמּוֹ</b>. אף אם אינו בכור לאביו (פה"מ בכורות ח,א).
<b>כָּל פֶּטֶר רֶחֶם לִי</b>. כל ולד שפותח את הרחם לראשונה, שייך לי. ועל ידי הפדיון נעשה ברשות עצמו.
<h3> ב</h3>
<b>שֶׁהַחַיָּב לִפְדּוֹת אֶת עַצְמוֹ</b>. והבת אינה חייבת בפדיון שנאמר "בכור בניך תתן לי" (שמות כב,כח) — בניך ולא בנותיך (בבלי קידושין כט,א).
<h3> ד</h3>
<b>וְלֹא יֵרָאוּ פָנַי רֵיקָם</b>. ציווי זה מתייחס לעלייה לרגל, שהעולה צריך להביא קרבן (הלכות חגיגה א,א).
<h3> ו</h3>
<b>בְּחָמֵשׁ סְלָעִים</b>. כסף צרוף במשקל 1920 שעורות (ראה הלכות עירובין א,יב), כ-96 גרם.
<b>וּפְדוּיָו מִבֶּן חֹדֶשׁ תִּפְדֶּה</b>. והמשך הפסוק:<br>			 <br>			"בערכך כסף חמשת שקלים בשקל הקדש".
<b>בְּשָׁוֶה כֶּסֶף וכו'</b>. חפץ שיש לו ערך כספי.
<b>וְלֹא בַּעֲבָדִים מִפְּנֵי שֶׁהֵן כְּקַרְקָעוֹת</b>. בעבדים כנעניים נאמר לשון נחלה ואחוזה (ראה ויקרא כה,מו) כקרקעות (הלכות גנבה ב,ב).
<b>וְלֹא בִּשְׁטָרוֹת לְפִי שֶׁאֵין גּוּפָן מָמוֹן</b>. אם אדם אחר חייב לאב סכום כסף, האב אינו יכול לפדות את בנו על ידי נתינת שטר החוב לכהן (אף שהכהן יוכל לקבל כסף באמצעות השטר), כיוון שהשטר עצמו חסר ערך כספי ומשמש רק לצורך הוכחה (ראה הלכות טוען ונטען ה,א).
<h3> ז</h3>
<b>חַיָּב לִתֵּן לוֹ</b>. שהרי התחייב על כך.
<b>וּבְנוֹ אֵינוֹ פָּדוּי</b>. אפילו לאחר שנתן, גזרה שמא יאמרו שמותר לפדות בשטרות (בבלי בכורות נא,ב).
<b>וְקִבְּלוֹ הַכֹּהֵן בְּחָמֵשׁ סְלָעִים</b>. הכהן אמר שבשבילו כלי זה שווה חמש סלעים.
<b>בֵּין בְּבַת אַחַת</b>. כגון שהניח לפניהם חמש סלעים והלך (רש"י בכורות נא,ב).
<b>בֵּין בָּזֶה אַחַר זֶה</b>. כגון שנתן לכל כהן סלע או חצי סלע.
<h3> ח</h3>
<b>רָצָה הַכֹּהֵן לְהַחֲזִיר לוֹ הַפִּדְיוֹן מַחֲזִיר</b>. שהרי כסף הפדיון שייך לכהן ורשאי ליתנו למי שרוצה.
<b>וְלֹא יִתֵּן הוּא לוֹ וְדַעְתּוֹ שֶׁיַּחֲזִיר</b>. לא ייתן האב מתוך כוונה במחשבתו שהכהן יחזיר לו, שאז המתנה אינה גמורה.
<b>אִם פֵּרֵשׁ וְנָתַן לוֹ עַל מְנַת לְהַחֲזִיר הֲרֵי בְּנוֹ פָּדוּי</b>. במקרה זה, האב גמר בלבו לתת מתנה גמורה לזמן מסוים, ומתנה כזו נחשבת מתנה (הלכות זכייה ומתנה ג,ט).
<h3> ט</h3>
<b>אִם פָּטְרוּ שֶׁל יִשְׂרָאֵל בַּמִּדְבָּר וכו'</b>. במדבר פדו את הבכורות על ידי שלקחו במקומם את הלוויים (ראה במדבר ג,מ-נא), ונמצא שקדושת הלוי הפקיעה את קדושת בכור ישראל, וכל שכן שקדושת לוי מפקיעה את קדושת הבכורה כאשר הוא עצמו בכור (פה"מ בכורות א,א).
<h3> י</h3>
<b>שֶׁאֵין הַדָּבָר תָּלוּי בָּאָב אֶלָּא בָּאֵם</b>. שחיוב פדיון חל רק על בכור לאמו (כדלעיל ה"א).
<b>רֶחֶם בְּיִשְׂרָאֵל</b>. ולא רחם של בת שבט לוי.
<h3> יא</h3>
<b>נִפְסְלָה אִמּוֹ מִן הַכְּהֻנָּה בִּבְעִילַת הַגּוֹי</b>. הלכות איסורי ביאה יח,ג.
<h3> יב</h3>
<b>כֹּהֵן שֶׁנּוֹלַד לוֹ בֵּן חָלָל</b>. בן מאישה האסורה לכהנים (ראה הלכות איסורי ביאה יט,ג), והבן נפסל לכהונה וחייב בפדיון.
<b>בְּתוֹךְ שְׁלֹשִׁים יוֹם</b>. לפני שהגיע הזמן שבו הבן מתחייב בפדיון (כדלקמן הי"ז).
<b>שֶׁהֲרֵי זָכָה הָאָב בְּפִדְיוֹנוֹ</b>. כאשר הבן הגיע לגיל שלושים יום, חלה על האב חובת פדיונו, ומאחר שהאב עצמו כהן אינו צריך לתת חמש סלעים לכהן אחר, נמצא שהבן פדוי (והפרשת כסף הפדיון אינה מעכבת "שהמתנות הראויות להתרם כמו שהורמו הן, אף על פי שעדיין לא הורמו" — הלכות מעשר ו,כא).
<h3> יג</h3>
<b>הַשִּׁפְחָה שֶׁנִּשְׁתַּחְרְרָה</b>. שפחה כנענית, שמשעת שחרורה נעשית ישראלית לכל דבר (הלכות איסורי ביאה יג,יב).
<b>שֶׁהוֹרָתוֹ שֶׁלֹּא בִּקְדֻשָּׁה</b>. שאמו הרתה לפני שנעשתה ישראלית.
<b>וַהֲרֵי פָּטְרָה רֶחֶם בְּיִשְׂרָאֵל</b>. פתיחת הרחם של האישה (הלידה), שהיא השלב הקובע, הייתה לאחר שהאישה התגיירה כאשר הייתה כבר בכלל ישראל.
<b>הַמּוֹצִיא מֵחֲבֵרוֹ עָלָיו הָרְאָיָה</b>. הכהן צריך להביא ראיה שהתגיירה לפני הלידה, ואם אין לו ראיה, כסף הפדיון נשאר בבעלות הבכור.
<h3> יד</h3>
<b>הַבָּא אַחַר הַנְּפָלִים</b>. בכור שנולד לאחר שההיריון הקודם של אמו הסתיים בהפלה.
<b>נֵפֶל שֶׁאִמּוֹ טְמֵאָה לֵידָה</b>. נפל שהפלתו נחשבת כלידה לעניין טומאת יולדת (שהיא כנידה למרות שלא ראתה דם — הלכות איסורי ביאה י,א; ובהמשך הפרק שם מפורט איזה נפל מטמא טומאת לידה).
<b>כְּמִין דָּגִים וַחֲגָבִים</b>. חתיכות בשר שאין בהן צורת פנים של אדם.
<b>יוֹם אַרְבָּעִים</b>. להריונה.
<h3> טו</h3>
<b>חֻתַּךְ הָעֻבָּר וכו'</b>. עובר שהיה חתוך לאיברים, וכך יצא מאמו.
<b>בֶּן שְׁמוֹנָה חֳדָשִׁים... וְכֵן בֶּן תִּשְׁעָה שֶׁמֵּת וכו'</b>. במקרים אלו מדובר בעובר שהוציא את ראשו לפני אחיו התאום, ולאחר מכן החזיר ראשו בחזרה ואחיו יצא לפניו.
<b>וּמִשֶּׁתֵּצֵא פַּדַּחְתּוֹ וכו'</b>. הוצאת המצח דינה כהוצאת  הראש.
<h3> טז</h3>
<b>יוֹצֵא דֹּפֶן</b>. בכור שנולד בניתוח קיסרי.
<b>וְהַבָּא אַחֲרָיו כְּדַרְכּוֹ</b>. הבן השני נולד בלידה רגילה.
<b>שֶׁלֹּא יָצָא מִן הָרֶחֶם</b>. שלא יצא דרך פתח הרחם, אלא מדופן הרחם.
<b>וְהַשֵּׁנִי מִפְּנֵי שֶׁקְּדָמוֹ אַחֵר</b>. השני אמנם בכור לרחם, אך מכיוון שלא נולד ראשון לאמו אינו נחשב בכור (ראה בבלי בכורות מז,ב).
<h3> יז</h3>
<b>מִשֶּׁיַּשְׁלִים שְׁלֹשִׁים יוֹם</b>. ולכן יש לפדות ביום שלושים ואחד ללידה.
<b>וְכֵן אִם נַעֲשָׂה טְרֵפָה</b>. לפני שהשלים שלושים יום.
<b>נַעֲשָׂה טְרֵפָה</b>. נפצע או חלה באופן כזה שבוודאי ימות מכך (הלכות רוצח ב,ח).
<b>יַחֲזִיר לוֹ הַפִּדְיוֹן</b>. כיוון שהנתינה הייתה בטעות.
<h3> יח</h3>
<b>מֵעַכְשָׁיו</b>. שהפדיון יחול כבר עכשיו.
<b>וְאַף עַל פִּי שֶׁאֵין הַמָּעוֹת קַיָּמִין וכו'</b>. שהרי הכהן קיבל את המעות לשם פדיון (ראה גם הלכות אישות ז,י).
<h3> יט</h3>
<b>מֵת הָאָב בְּתוֹךְ שְׁלֹשִׁים יוֹם הֲרֵי הַבֵּן בְּחֶזְקַת שֶׁלֹּא נִפְדָּה</b>. שבדרך כלל אדם אינו פורע חובו לפני הזמן (הלכות מלווה ולווה יא,ו).
<b>מֵת הָאָב לְאַחַר שְׁלֹשִׁים יוֹם הֲרֵי הוּא בְּחֶזְקַת פָּדוּי</b>. שמן הסתם פדה את הבן בזמנו ולא השהה את המצווה (רמב"ם לעם, ראה רש"י בבא מציעא קב,ב).
<h3> כ</h3>
<b>מִי שֶׁלֹּא בִּכְּרָה אִשְׁתּוֹ וְיָלְדָה זָכָר וּנְקֵבָה</b>. שבלידה הראשונה שלה ילדה תאומים.
<b>שֶׁהַמּוֹצִיא מֵחֲבֵרוֹ עָלָיו הָרְאָיָה</b>. ושמא הבכור מת, ונמצא שפטור מפדיון לגמרי.
<b>בֵּין אַחַר שְׁלֹשִׁים יוֹם</b>. ועדיין לא פדה.
<b>שֶׁכְּבָר נִתְחַיְּבוּ הַנְּכָסִים</b>. נכסי האב השתעבדו לפדיון, ואפילו אם מת לפני שחלה עליו חובת הפדיון בפועל (בתוך שלושים יום). ואפילו כאשר האחים כבר חילקו ביניהם את הירושה, אינם יכולים לדחות את הכהן מאחד לשני.
<h3> כא</h3>
<b>וּמֵת אֶחָד מֵהֶן בְּתוֹךְ שְׁלֹשִׁים יוֹם</b>. ודינו שכסף פדיונו חוזר לאב (לעיל הי"ז).
<b>לֹא עִיֵּן פִּדְיוֹן זֶה עַל בֵּן זֶה</b>. לא הגדיר בדבריו שחמש סלעים מסוימים הן לצורך פדיון בן מסוים.
<b>וְכָל אֶחָד מֵהֶן וכו'</b>. כיוון שהכסף כבר ברשותם, וחובת ההוכחה על האב שרוצה להוציא.
<h3> כד</h3>
<b>מֵת הָאָב</b>. ושני הילדים נשארו חיים לאחר שלושים יום.
<b>יִנָּתֵן מִן הַנְּכָסִים חָמֵשׁ סְלָעִים</b>. כדלעיל ה"כ.
<h3> כו</h3>
<b>אִם לִשְׁנֵי כֹּהֲנִים נָתְנוּ אֵינָן יְכוֹלִין לְהוֹצִיא מִיָּדָן</b>. שכל כהן יכול לטעון שהוא קיבל עבור התינוק החי.
<b>הַרְשָׁאָה</b>. ייפוי כח.
<b>וְיַחֲזִיר מִן הַכֹּהֵן חָמֵשׁ סְלָעִים</b>. שהרי יכול לטעון: אם התינוק שלי מת החזר לי, ואם של חברי מת החזר לי עבורו (ואחר כך יחלקו ביניהם).
<h3> כז</h3>
<b>הָאָבוֹת פְּטוּרִין</b>. שכל אחד יכול לטעון שהזכר שנולד אינו בנו.
<b>וְהַבֵּן חַיָּב לִפְדּוֹת אֶת עַצְמוֹ</b>. כשיגדיל, שהרי הוא בוודאי בכור.
<b>מְבַכֶּרֶת שֶׁלֹּא שָׁהָת וכו'</b>. אישה שעדיין לא ילדה שהתגרשה מבעל אחד ונישאה לשני בלי להמתין שלושה חודשים (כפי שנדרש על פי ההלכה — ראה הלכות גירושין יא,יח), וילדה זכר לאחר שבעה חודשים מהנישואין השניים, וממילא נוצר ספק אם הוא בן של הראשון ששהה בבטנה תשעה חודשים או בן של האחרון ששהה שבעה חודשים.
<h3> כח</h3>
<b>יָלְדוּ שְׁתֵּי נְקֵבוֹת וכו'</b>. שתי נשים של שני אנשים (כדלעיל הכ"ו), שכל אחד יכול לטעון שאשתו ילדה נקבה תחילה.
<h3> ל</h3>
<b>שֶׁאֵינוֹ נִפְטָר אֶלָּא בִּשְׁתֵּי סְפֵקוֹת וכו'</b>. ולעיל הכ"ה לגבי שתי נשים של איש אחד שאחת מהן לא ביכרה וילדו שני זכרים ונקבה, פסק הרמב"ם שפטור אף שגם שם יש שתי ספקות, כיוון שבהלכה שלנו האיש שאשתו לא ביכרה צריך לתלות את הזכר באישה שאינה שלו על מנת לפטור את עצמו, וסובר הרמב"ם שאין אפשרות לטעון טענה כזו כאשר יש שתי ספקות (ריק"ו וכס"מ).
<h2>פרק יב</h2>
<h3> א</h3>
<b>פֶּטֶר חֲמוֹר</b>. חמור זכר בכור לאמו.
<b>בְּשֶׂה</b>. כבש או עז (לקמן ה"ח).
<b>לְעָרְפוֹ</b>. ראה לקמן ה"ז.
<b>וּמִצְוַת פְּדִיָּה קוֹדֶמֶת לְמִצְוַת עֲרִיפָה</b>. שעיקר המצווה לפדותו וכך ראוי לעשות.
<h3> ב</h3>
<b>שֶׁנֶּאֱמַר כָּל פֶּטֶר רֶחֶם</b>. והמשך הפסוק: "לכל בשר אשר יקריבו לה' באדם ובבהמה יהיה לך", דהיינו לאהרן ולבניו (ריק"ו וכס"מ; וראה רדב"ז ובמדור שינו"ס של מהדורת פרנקל שייתכן שהלימוד הוא מסוף הפסוק המצוטט בסמוך בתחילת הלכה ג).
<h3> ג</h3>
<b>הִיא הַחֲמוֹר בִּלְבַד</b>. כנלמד מהפסוק בספר שמות "ופטר חמור תפדה בשה" (כמובא לעיל ה"א).
<h3> ד</h3>
<b>דָּמָיו אֲסוּרִין</b>. אסור ליהנות מהכסף, כיוון שקיבל אותו תמורת דבר שאסור בהנאה בזמן שיש לו אפשרות לפדותו (ראה פת"ש יו"ד שכא,א).
<b>וְהַכֹּהֲנִים חֲשׁוּדִין עַל דָּבָר זֶה</b>. שחושבים בטעות שכאשר החמור ברשותם כבר אינו צריך פדייה (בבלי בכורות יב,ב על פי רש"י שם).
<h3> ה</h3>
<b>הִפְרִישׁ פִּדְיוֹן פֶּטֶר חֲמוֹר וכו'</b>. לקח שה ופדה בו את פטר החמור, אך לא הספיק לתתו לכהן.
<b>אֵינוֹ חַיָּב בְּאַחֲרָיוּתוֹ וכו'</b>. שהמצווה נגמרת מעת שפודה את החמור בשה (שלא כפדיון הבן שהמצווה אינה נעשית עד שייתן לכהן את כסף הפדיון, רא"ש בכורות א,יד), ומשעה זו החמור יצא לחולין והשה שייך לכהן. ולכן צריך לתת לכהן את נבלת השה, וכן כאשר מת החמור לאחר הפרשת השה צריך לתת השה לכהן, ונבלת החמור מותרת בהנאה.
<h3> ו</h3>
<b>וְעַד שְׁלֹשִׁים יוֹם</b>. כך המצווה לכתחילה.
<b>וְאֵין כָּאן אֶלָּא עִכּוּב מִצְוָה בִּלְבַד</b>. שגם לאחר שלושים יום אינו עובר איסור, אלא משהה מצווה שחייב בה.
<h3> ז</h3>
<b>בְּקוּפִיס</b>. גרזן המשמש לחיתוך בשר, שכך דרך עריפה.
<b>בְּקַרְדֹּם</b>. גרזן לחיתוך עצים.
<b>בִּמְגֵרָה</b>. מסור (פה"מ שבת יז,ב).
<h3> ח</h3>
<b>בִּטְרֵפָה</b>. שנטרף על ידי חיה טורפת ונוטה למות (הלכות מאכלות אסורות ד,ו-ז), או שחלה בחולי שגורם לו להחשב טרפה (ראה הלכות שחיטה ה,ב).
<b>וְלֹא בְּכִלְאַיִם</b>. אפילו שה שנולד מעז זכר וכבש נקבה, ששני הוריו כשרים לפדיון (ד"א על פי ראשונים).
<b>וְלֹא בְּכוֹי</b>. שהוא ספק חיה (ראה לעיל ט,ה בביאור).
<h3> ט</h3>
<b>אֵין פּוֹדִין בְּשֶׂה הַדּוֹמֶה וכו'</b>. כגון ששני הוריו כבשים והוא נראה כמו עז.
<b>בְּבֶן פְּקוּעָה</b>. עובר שנמצא חי בבטן אמו לאחר שחיטתה (וכשר לפדיון למרות שלעניין אכילתו נחשב כשחוט, ראה הלכות מאכלות אסורות ה,יד).
<b>בִּפְסוּלֵי הַמֻּקְדָּשִׁין</b>. בהמה שנפל בה מום לאחר שהוקדשה לקרבן, ונפדתה.
<h3> יא</h3>
<b>שֶׂה שֶׁלְּקָחוֹ מִדְּמֵי שְׁבִיעִית</b>. שקנה אותו בכסף שיש בו קדושת שביעית, והקדושה עברה אל השה (ראה הלכות שמיטה ו,ו-ז).
<b>אֵין פּוֹדִין בּוֹ אֶת הַוַּדַּאי</b>. פטר חמור ודאי, משום שקדושת שביעית נועדה לאכילה ולא לסחורה, והוא נותן לכהן שה ומקבל תמורתו חמור שאינו ראוי לאכילה (בבלי בכורות יב,ב ורש"י שם).
<b>פּוֹדִין בּוֹ אֶת הַסָּפֵק</b>. כגון שנולדו לו שני חמורים זכר ונקבה ואינו יודע מי יצא ראשון, שצריך להפריש שה, אך אינו נותנו לכהן (לקמן הי"ט). במקרה זה מותר לפדות בשה של שביעית, כיוון שנשאר ברשותו לצורך אכילה.
<b>פּוֹדֵהוּ בְּשָׁוְיוֹ</b>. בכסף או שווה כסף כערך החמור.
<b>יֵשׁ לוֹ לִפְדּוֹתוֹ בְּשֶׂה שָׁוֶה דִּינָר</b>. רשאי לפדותו אפילו בשה ששווה הרבה פחות מהחמור, שדינר הוא רבע סלע.
<b>מִן הַהֶקְדֵּשׁ שֶׁנִּפְדֶּה בְּכֶסֶף</b>. מדבר שהוקדש לבית המקדש, שאפשר לפדותו בכסף כערכו.
<h3> יב</h3>
<b>זוּזִים</b>. דינרים.
<b>אוֹ בִּשְׁלֹשָׁה זוּזִים</b>. לאדם ממוצע (כמובא בסוף ההלכה).
<b>וְעַיִן יָפָה וכו'</b>. אדם נדיב פודהו בסלע שהוא ארבעה זוזים, ואדם קמצן פודהו בחצי סלע שהוא שני זוזים (בתנאי שהחמור אינו שווה יותר מכך).
<h3> יג</h3>
<b>וְהַחֲמוֹר לִבְעָלָיו</b>. שהפודה אינו קונה את החמור באמצעות הפדיון, אלא רק מפקיע את איסורו.
<h3> יד</h3>
<b>וְהַפָּטוּר מִבְּכוֹר אָדָם</b>. כמובא לעיל יא,ט שכהנים ולוויים פטורים מפדיון הבן.
<h3> טו</h3>
<b>הַלּוֹקֵחַ עֻבַּר חֲמוֹרוֹ וכו'</b>. ראה גם הלכות בכורות ד,א-ג.
<b>הַלּוֹקֵחַ עֻבַּר חֲמוֹרוֹ שֶׁל נָכְרִי</b>. הקונה את העובר בזמן שהוא בבטן אמו, ולא קנה את אמו.
<b>אַף עַל פִּי שֶׁאֵינוֹ רַשַּׁאי</b>. שבמכירתו לנכרי מפקיע ממנו דין פטר חמור, ולכתחילה אין לעשות זאת (בבלי בכורות ב,א ע"פ פירוש תוס' שם).
<b>אֲפִלּוּ לֹא הָיָה לוֹ אֶלָּא אֶחָד מֵאֶלֶף בּוֹ</b>. כגון ששילם סכום קטן מתוך שוויו, אך החלק שלו בחמור אינו מוגדר ולכן נחשב שותף בכולו. בניגוד למובא בהמשך ההלכה שיש לו איבר מסוים (כס"מ).
<b>כָּל שֶׁאִילּוּ יֵחָתֵךְ יִהְיֶה בַּעַל מוּם</b>. כמפורט בהלכות ביאת מקדש פרק ז ובהלכות איסורי מזבח פרק ב.
<b>וְכֵן הַמְקַבֵּל חֲמוֹר וכו'</b>. שלוקח על עצמו את הטיפול בחמור תמורת חלוקת הוולדות ביניהם.
<h3> טז</h3>
<b>הֲרֵי זֶה חַיָּב וכו'</b>. שיש כאן ספק באיסור תורה וצריך להפקיע מהחמור את איסור ההנאה. אך הנתינה לכהן היא דבר נוסף (ראה לעיל ה"ה) ודנים בה כדיני ממונות.
<h3> יז</h3>
<b>מוֹדִיעִין אוֹתוֹ שֶׁאֵינוֹ חַיָּב</b>. כדי שלא יאמר שישראל מזלזלים בקדשים (ש"ך יו"ד שכא,יג).
<b>וַהֲרֵי הוּא מֻתָּר בְּגִזָּה וַעֲבוֹדָה</b>. מותר לישראל ליהנות מהצמר שלו או לעבוד בו, שאין בו קדושה כלל.
<h3> יח</h3>
<b>וְאִם יֵשׁ בּוֹ מִקְצָת וכו'</b>. חמור שילדה כמין סוס שיש בו מקצת סימני חמור, דינו כחמור.
<h3> יט</h3>
<b>שֶׁלֹּא בִּכְּרָה</b>. שעדיין לא ילדה.
<h3> כ</h3>
<b>שְׁנֵי זְכָרִים וּנְקֵבָה נוֹתֵן טָלֶה אֶחָד לַכֹּהֵן</b>. שאם חמורה אחת ילדה שני זכרים או נקבה ואחריה זכר, יש לו בכור זכר אחד.
<h3> כא</h3>
<b>לְפִי שֶׁיֵּשׁ כָּאן סְפֵקוֹת הַרְבֵּה וכו'</b>. לגבי כל חמורה בנפרד יש ספק על גבי ספק ('ספק ספקא') אם נולד לה זכר בכור (וכאן מפורטים הספקות לגבי החמורה שנייה): ראשית ניתן להסתפק אם בכלל ילדה זכר ("שמא האחת ילדה זכר והשניה שתי נקבות"); וגם אם ילדה זכר יש להסתפק אם ילדה קודם את הזכר או את הנקבה ("או שמא זו ילדה נקבה, והאחרת זכר ואחריו נקבה או נקבה ואחריה זכר" — ע"פ חזו"א בכורות יז,א, וראה ט"ז יו"ד שכא ס"ק יא שהסביר באופן אחר).
<b>מִפְּנֵי שֶׁהוּא סָפֵק</b>. שמא הזכר נולד לזו שביכרה.
<h3> כג</h3>
<b>הֲרֵי הֵן כְּחֻלִּין לְכָל דָּבָר</b>. שאין קדושה בשה שפודים בו את פטר החמור אלא הוא צריך להינתן לכהן, וכאשר יש ספק הוא נשאר ברשות הבעלים.
<b>וּמִתְעַשְּׂרִין כִּשְׁאָר הַבְּהֵמָה</b>. שמצווה להפריש בהמה אחת מעשר בהמות טהורות שנולדו לו (הלכות בכורות ו,א).
<h3> כד</h3>
<b>שֶׁנָּפְלוּ לוֹ מִבֵּית אֲבִי אִמּוֹ כֹּהֵן</b>. שקיבל בירושה מסבו הכהן.
<b>הֲרֵי זֶה מַפְרִישׁ עֲלֵיהֶן עֲשָׂרָה שֵׂיִין</b>. כיוון שנולדו בבית הסבא של הסבא שהוא ישראל, והתחייבו בפדיון.
<b>וְהֵן שֶׁלּוֹ</b>. כיוון שסבו הכהן הוריש לו את זכותו, וכשם שלסבו הכהן הייתה אפשרות לפדות ולהשאיר לעצמו את השיין, כך הוא רשאי לעשות זאת.
<b>וְחַיָּבִין בַּמַּעֲשֵׂר</b>. כמבואר בהלכה הקודמת.
