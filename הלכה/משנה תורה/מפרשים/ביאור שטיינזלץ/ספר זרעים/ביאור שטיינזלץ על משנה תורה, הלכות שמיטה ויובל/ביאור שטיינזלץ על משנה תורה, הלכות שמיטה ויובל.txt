<h1>ביאור שטיינזלץ על משנה תורה, הלכות שמיטה ויובל</h1>
<h2>פרק א</h2>
<h3> א</h3>
<b>מִצְוַת עֲשֵׂה לִשְׁבֹּת בְּשָׁנָה שְׁבִיעִית וכו'</b>. לגבי חיוב מצווה זו בימינו ראה לקמן י,ט.
<b>מֵעֲבוֹדַת הָאָרֶץ</b>. פעולות שנעשות בקרקע.
<b>וַעֲבוֹדַת הָאִילָנוֹת</b>. פעולות שנעשות בעצים עצמם.
<h3> ב</h3>
<b>אֵינוֹ לוֹקֶה מִן הַתּוֹרָה וכו'</b>. שרק ארבע העבודות הללו מפורשות בכתוב (ויקרא כה,ד-ה).
<b>הַזְּרִיעָה</b>. שהיא עבודת הארץ.
<b>הַזָּמִיר</b>. זמירה, חיתוך ענפי העץ לצורך השבחתו, והיא עבודת האילן.
<b>הַקְּצִירָה</b>. קצירה לצורך עבודת הארץ (כדי שתצמח תבואה נוספת — ראה הלכות שבת ח,ד). ולקמן ד,א ידובר באיסור אחר של קצירת היבול כשעושה זאת בדרך הרגילה (יד"פ).
<b>הַבָּצִיר</b>. בצירה לצורך עבודת האילן (כדי להשביח את יתר הפירות). ולקמן ד,כב, ידובר באיסור אחר של בצירת פירות כשעושה זאת בדרך הרגילה (יד"פ).
<b>וְאֶחָד הַכֶּרֶם וְאֶחָד שְׁאָר הָאִילָנוֹת</b>. דינם שווה.
<h3> ג</h3>
<b>וּזְמִירָה בִּכְלַל זְרִיעָה</b>. כיוון שמטרת הזמירה להצמיח פירות.
<b>עִם שְׁאָר הָאָבוֹת שֶׁלֹּא נִתְפָּרְשׁוּ בְּעִנְיָן זֶה</b>. כגון חרישה, שנחשבת אב מלאכה לעניין שבת (הלכות שבת ז,ב).
<b>מַכַּת מַרְדּוּת</b>. מלקות מדברי חכמים.
<h3> ד</h3>
<b>הַחוֹרֵשׁ אוֹ הַחוֹפֵר</b>. חרישה במחרשה על ידי בהמה וחפירה בכלי חפירה (פאה"ש כ,ב), ויש מפרשים שחרישה היא של כל השדה או חלקה ואילו חפירה היא במקום אחד (ד"א).
<b>הַמְסַקֵּל</b>. מוציא אבנים מהשדה.
<b>הַמְזַבֵּל</b>. מפזר זבל על מנת לדשן האדמה.
<b>הַמַּבְרִיךְ</b>. מכופף ענף המחובר לאילן וטומנו בארץ כדי שיצמח ממנו אילן נוסף.
<b>הַמַּרְכִּיב</b>. נועץ ענף תלוש בתוך אילן אחר על מנת שיתאחה בו ויצמח.
<h3> ה</h3>
<b>הַיַּבֹּלֶת</b>. פגמים הנולדים באילן.
<b>וְלֹא יְפָרֵק הֶעָלִים וְהַבַּדִּים הַיְבֵשִׁים</b>. לא יסיר מהאילן עלים או ענפים יבשים.
<b>וְלֹא יְאַבֵּק אֶת צַמַּרְתּוֹ בְּאָבָק</b>. לא יפזר עליו אבק לתועלת האילן (פה"מ שביעית ב,ב).
<b>וְלֹא יְעַשֵּׁן</b>. לא יעלה עשן.
<b>בְּדָבָר שֶׁיֵּשׁ לוֹ זֻהֲמָה</b>. ריח מזוהם שמרחיק בעלי חיים.
<b>וְלֹא יָסוּךְ אֶת הַפַּגִּין וְלֹא יְנַקֵּב אוֹתָן</b>. על מנת למהר בישולם.
<b>וְלֹא יִכְרֹךְ אֶת הַנְּטִיעוֹת</b>. לא יקשור ענפיהן כלפי מעלה (שם ב,ד).
<b>וְלֹא יִקְטֹם אוֹתָן</b>. לא יגזוז ראשי הענפים, וכן לא יפזר אפר לצורך האילן (שם).
<b>וְלֹא יְפַסֵּג</b>. 'יפסג' כמו יפסק (ראה פה"מ פרה יא,ט), שלא יכרות מן האילנות לצורך צמיחה מחודשת.
<h3> ו</h3>
<b>בְּאִישַׁת הַקָּנִים</b>. סבך של צמחי קנים.
<b>מִפְּנֵי שֶׁהִיא עֲבוֹדַת קַרְקַע</b>. ששורפם כדי להכין הקרקע לזריעה.
<b>וְאֵין מְלַמְּדִין אֶת הַפָּרָה לַחֲרֹשׁ אֶלָּא בַּחוֹל</b>. כשמרגילים אותה למלאכת החרישה עושים זאת במקום שאינו ראוי לזריעה, שבמקום כזה אינו נראה כחורש.
<b>וְאֵין בּוֹדְקִין אֶת הַזְּרָעִים</b>. אם טובים הם.
<b>בְּעָצִיץ מָלֵא עָפָר</b>. כיוון שלפעמים זורעים בעציץ, ונראה כזורע.
<b>אֲבָל בּוֹדְקִין אוֹתָן בְּעָצִיץ מָלֵא גְּלָלִים</b>. צואת בעלי חיים, שאין דרך לזרוע בעציץ כזה.
<b>וְשׁוֹרִין אֶת הַזְּרָעִים בַּשְּׁבִיעִית וכו'</b>. לפי ששרייה זו אינה עבודת קרקע.
<b>וּמְקַיְּמִין אֶת הָאַלְוַי וכו'</b>. האלוי הוא שיח בעל עלים בשרניים, שמגדלים אותו לנוי ורפואה (אלוורה). הכס"מ פירש שמותר לקיימו בשביעית, בשונה מירקות רכים אחרים שצמחו מאליהם (לקמן ד,יח), כיוון שהאלוי בדרך כלל צומח מעצמו ולא יתעורר חשד שזרעוהו בשביעית, אך להשקותו אסור מפני חשד זה. ויש שפירשו שמותר לקיימו, דהיינו לטפל בו באופן המותר בשביעית, אך לא להשקותו משום שיכול להתקיים בלא השקייה, שהרי עליו בשרניים ואוגרי מים (ר"י פליקס על הירושלמי עמ' 255-254).
<h3> ז</h3>
<b>סוֹקְרִין אֶת הָאִילָן בְּסִקְרָא</b>. מסמנים אותו בצבע אדום, על מנת שהרואים יתפללו עליו שלא ישיר פירותיו (בבלי שבת סז,א).
<b>וְטוֹעֲנִין אוֹתוֹ בַּאֲבָנִים</b>. אילן שמשיר פירותיו מחמת עודף שומן וכוח, מחלישים את כוחו על ידי שמטעינים עליו אבנים, ובכך מונעים את נשירת הפירות (בבלי ורש"י שם).
<b>וְעוֹדְדִין</b>. עודרין (וכ"ה בחלק מהנוסחאות).
<b>וְהַמְקַשְׁקֵשׁ</b>. העודר.
<b>לְהַבְרוֹת</b>. להשביח.
<b>הַפְּצָמִין</b>. הסדקים שבעץ.
<h3> ח</h3>
<b>אִם הָיוּ מְרֻחָקִין זֶה מִזֶּה יָתֵר מֵעֶשֶׂר לְבֵית סְאָה</b>. אם האילנות נטועים במרחקים גדולים, באופן שעשרה אילנות פרושים על פני שטח הגדול מבית סאה, שהוא שטח שראוי לזריעת סאה חיטים (חמישים אמה מרובעות, כ-625 מ"ר).
<b>מוֹשְׁכִין אֶת הַמַּיִם מֵאִילָן לְאִילָן</b>. באמצעות תעלות.
<b>עָפָר הַלָּבָן</b>. שטח מתוך שדה האילנות שראוי לזריעת תבואה וקטניות, וכגון שהאילנות נטועים במרחקים גדולים, כפי השיעור שהובא בתחילת ההלכה (פה"מ מועד קטן ב,י, וראה גם פה"מ שביעית ב,א).
<b>מְרַבְּצִין אוֹתוֹ בַּמַּיִם</b>. מטפטפים עליו מעט מים (אבל השקייה רגילה אסורה כמובא בתחילת ההלכה).
<h3> ט</h3>
<b>עוּגִיּוֹת לַגְּפָנִים</b>. גומות לקיבוץ המים מתחת לגפנים.
<b>וְעוֹשִׂין אֶת אַמַּת הַמַּיִם בַּתְּחִלָּה</b>. חופרים תעלת מים.
<b>הַנְּקָעִים</b>. גומות גדולות לקיבוץ מים, שמהן לוקחים מים להשקיית האילנות.
<h3> י</h3>
<b>כְּמוֹ שֶׁבֵּאַרְנוּ</b>. לעיל ה"ב.
<h3> יג</h3>
<b>נָרָהּ</b>. הפך את אדמתה.
<b>וְלֹא יִזְרָעֶנָּה בְּמוֹצָאֵי שְׁבִיעִית</b>. בכל השנה שלאחר השביעית.
<b>וְאֵין חוֹכְרִין אוֹתָהּ מִמֶּנּוּ וכו'</b>. חכמים אסרו גם לאדם אחר לזרוע, אם בעל השדה מקבל חלק מהיבול.
<b>וְאִם מֵת יִזְרָעֶנָּה בְּנוֹ</b>. שהרי הבן לא עשה איסור, ואין טעם לקנסו (והשווה לקמן ג,יא).
<h3> יד</h3>
<b>לֹא קָנְסוּ אוֹתוֹ</b>. כיוון שמעשיו בשביעית לא הועילו להכין את הקרקע לזריעה, אלא רק לחרישה שלפני הזריעה.
<h3> טו</h3>
<b>אִם הָיוּ מִקְצָת הֶעָלִין מְגֻלִּין אֵינוֹ חוֹשֵׁשׁ</b>. כיוון שכך דרך הטמנה, ולא דרך זריעה, ואינו רוצה שישרישו (הלכות כלאיים ב,יא).
<b>הַלּוּף</b>. מין בצל.
<b>לֹא יִפְחֹת מֵאַרְבַּעַת קַבִּין עַל גֹּבַהּ טֶפַח וְטֶפַח עָפָר עַל גַּבָּיו</b>. חכמים הצריכו להטמין יחד כמות גדולה של לוף (ארבעה קבין) בערמה מרוכזת (גובה טפח), ולכסותה בטפח עפר, שהטמנה בצורה כזו אינה נראית כזריעה.
<b>לְמָרֵס</b>. לערבב במים את האדמה שבה גדל האורז (שנזרע בשנה השישית), על מנת לשמור על לחותה, מפני שהדבר חיוני לקיום האורז.
<b>אֲבָל לֹא יְכַסֵּחַ</b>. לא יגזום את עלי האורז.
<h3> טז</h3>
<b>מְלַקֵּט הוּא אָדָם עֵצִים וַאֲבָנִים וכו'</b>. אם צריך את העצים והאבנים.
<b>הַגַּס הַגַּס</b>. את העצים והאבנים הגדולים.
<b>שֶׁלֹּא יֹאמַר לוֹ רְאֵה כַּמָּה טוֹבָה וכו'</b>. שאם אומר כך מוכח שרוצה בתיקון שדה חברו, כדי שחברו יחזיר לו טובה.
<h3> יז</h3>
<b>שֶׁבְּהֶמְתּוֹ מוֹכַחַת עָלָיו... שֶׁכִּירָתוֹ מוֹכַחַת עָלָיו</b>. שצריך את העשבים או העצים, ואינו מתכוון לתיקון הקרקע.
<h3> יח</h3>
<b>לְעֵצִים</b>. לצורך שימוש בעצים.
<b>מֻתָּר לְשָׁרֵשׁ</b>. לעקור העצים עם השורשים, אף על פי שמעשיו מכשירים הקרקע לזריעה.
<b>קָצַץ שְׁלֹשָׁה... לֹא יְשָׁרֵשׁ שֶׁהֲרֵי מְתַקֵּן אֶת הָאָרֶץ</b>. שגודל השטח של שלושה עצים מתאים לזריעה (פה"מ שביעית ד,ד).
<b>מֵעִם הָאָרֶץ</b>. סמוך לארץ.
<h3> יט</h3>
<b>הַמְבַקֵּעַ בַּזַּיִת</b>. חותך ממנו ענפים.
<b>מִפְּנֵי שֶׁהִיא עֲבוֹדָה</b>. שמשביח את האילן.
<b>אֲבָל מְכַסֶּה בַּאֲבָנִים אוֹ בְּקַשׁ</b>. כדי למנוע את התייבשות האילן.
<h3> כ</h3>
<b>הַמְזַנֵּב בַּגְּפָנִים</b>. חותך את זנבותיהם.
<b>הֲרֵי זֶה קוֹצֵץ כְּדַרְכּוֹ</b>. אם צריך את הדבר הנקצץ, ואינו מתכוון להשבחת האילן.
<b>בְּקַרְדֹּם</b>. גרזן.
<b>וּבִמְגֵרָה</b>. כעין מסור.
<h3> כא</h3>
<b>בְּתוּלַת שִׁקְמָה</b>. שקמה היא מין תאנה יערית, ונקראת בתולה בצמיחתה הראשונה כשעדיין לא נקצצה מעולם.
<h3> כב</h3>
<b>לֹא שֶׁיַּעֲלֶה</b>. לא בכדי לאחותו מחדש.
<b>אֶלָּא שֶׁלֹּא יוֹסִיף</b>. להיבקע יותר.
<b>שֶׁנִּפְשַׁח</b>. שנסדק ונבקע.
<h2>פרק ב</h2>
<h3> א</h3>
<b>זְבָלִים</b>. פסולת אורגנית שמועילה לדישון האדמה, כגון צואת בעלי חיים או קליפות של פירות.
<b>וְאִם הוֹצִיא וְהֶעֱמִיד מִמֶּנּוּ אַשְׁפָּה מֻתָּר</b>. אם ייחד לזבל מקום מסוים שבו מעמידו בערמה מותר להוציאו, כיוון שאינו נראה כמזבל, ובלבד שיקפיד על התנאים שבהמשך ההלכה.
<b>מִשֶּׁיִּקָּשֵׁר</b>. שיתחיל להבשיל (ואולי פירושו כשייגמר בישולו — ראה פה"מ שביעית ג,א בתרגומים השונים), ונעשים בו מעין בליטות.
<b>הַמָּתִיק</b>. פרי מר של צמח הפקועה, ונקרא 'מתיק' בלשון סגי נהור (פה"מ שם).
<b>מִמֵּאָה וַחֲמִשִּׁים סְאָה</b>. כ-1050 ליטר.
<b>הָיָה לוֹ דָּבָר מֻעָט</b>. אם היה בשדהו מעט זבל לפני השביעית (פה"מ שביעית ג,ג).
<b>מוֹסִיף עָלָיו וְהוֹלֵךְ</b>. ואינו חייב להוציא הרבה בבת אחת.
<b>וְלֹא יַעֲשֶׂה בְּכָל בֵּית סְאָה יָתֵר מִשָּׁלֹשׁ אַשְׁפַּתּוֹת</b>. כיוון שפיזור הזבל במקומות רבים נראה כזיבול.
<b>בֵּית סְאָה</b>. ראה לעיל א,ח.
<h3> ב</h3>
<b>שָׁלֹשׁ שָׁלֹשׁ אַשְׁפַּתּוֹת לְתוֹךְ בֵּית סְאָה</b>. שלוש ערמות אשפה בכל בית סאה, ובכל ערמה לפחות מאה וחמישים סאה של זבל.
<b>אוֹצָר</b>. ערמה אחת גדולה ללא הגבלת כמות.
<h3> ג</h3>
<b>אוֹ שֶׁהֶעֱמִיק בָּאָרֶץ שְׁלֹשָׁה טְפָחִים וְהֶעֱרִים הַזֶּבֶל</b>. באופן שהחפירה ניכרת גם לאחר שהניח בה את ערמת הזבל (יד"פ).
<b>לִכְנִיסַת הַזֶּבֶל</b>. לכינוס הזבל.
<h3> ד</h3>
<b>הַסַּהַר שֶׁל צֹאן</b>. מקום מגודר לקיבוץ הצאן.
<b>כְּדֶרֶךְ כָּל מַכְנִיסֵי זֶבֶל</b>. בתנאים שהוזכרו בהלכות הקודמות, שדין העברת זבל מהסהר לשדה כדין העברתו מהחצר לשדה.
<b>וְהָעוֹשֶׂה דִּיר בְּתוֹךְ שָׂדֵהוּ בַּשְּׁבִיעִית</b>. כדי לזבל שדהו (פה"מ שביעית ג,ד), והתירו זאת כיוון שאינו מזבל בידיים אלא הזיבול נעשה ממילא על ידי הצאן (ריק"ו ועוד). ויש מדייקים מלשון הרמב"ם כאן שההיתר הוא רק כשכוונתו לצורך הצאן ולא לצורך זיבול השדה (רדב"ז, חזו"א שביעית יט,יג, ר"י קאפח; וראה ראב"ד).
<b>בֵּית סָאתַיִם</b>. חמישים אמה על מאה אמה (כ-1200 מ"ר).
<b>מַנִּיחַ דֹּפֶן אֶחָד מִדָּפְנֵי הַדִּיר</b>. נוטל שלוש דפנות מתוך ארבע דפנות הדיר, ומשאיר דופן אחת במקומה.
<b>וְעוֹשֶׂה דִּיר אַחֵר בְּצִדּוֹ</b>. על ידי שמעביר את שלוש הדפנות שנטל אל הצד השני של הדופן הנשארת.
<h3> ה</h3>
<b>מְשַׁיֵּר מִמֶּנָּה מִקְצָת</b>. משאיר בה מקום מועט ללא זיבול, להיכר.
<h3> ו</h3>
<b>לֹא יִפְתַּח אָדָם מַחְצֵב וכו'</b>. לא יתחיל לחצוב אבנים מסלע גדול הנמצא בשדהו.
<b>לְתַקֵּן שָׂדֵהוּ</b>. לזריעה.
<b>וּפִצֵּל</b>. פירק, חצב.
<b>שֶׁבַע וְעֶשְׂרִים אֲבָנִים בְּרִבּוּעַ שָׁלֹשׁ עַל שָׁלֹשׁ עַל רוּם שָׁלֹשׁ</b>. ריבוע של שלוש אבנים על שלוש אבנים שהן תשע אבנים, וכל זה כפול שלוש קומות.
<b>כָּל אֶבֶן מֵהֶן אַמָּה וכו'</b>. אבנים גדולות שבדרך כלל משמשות לבנייה.
<b>בְּרוּם אַמָּה</b>. בגובה אמה.
<b>הֲרֵי זֶה מֻתָּר וכו'</b>. בתנאי שאינו מתכוון לתקן שדהו (פה"מ שביעית ג,ה).
<b>לְנַקֵּר</b>. לחצוב.
<h3> ז</h3>
<b>כָּל אַחַת מֵהֶן מַשּׂוֹי שְׁנַיִם</b>. נסחבת על ידי שני אנשים יחד מחמת כובדה.
<b>שֶׁלְּצֹרֶךְ הָאֲבָנִים הוּא נוֹטֵל</b>. שאין דרך לפנות גדר על מנת לזרוע במקומה, וגם האבנים עצמן כבדות ומתאימות לבנייה.
<b>הָיָה פָּחוֹת מֵעֲשָׂרָה</b>. טפחים, שאינו נחשב גדר.
<h3> ח</h3>
<b>בְּשֶׁנִּתְכַּוֵּן לְתַקֵּן שָׂדֵהוּ</b>. שנוטל את הגדר לצורך שימוש באבנים כמפורש בהלכה הקודמת, ויחד עם זאת נוח לו שמקום הגדר יהיה מתוקן לזריעה לאחר שביעית.
<b>וְגוֹדֵר</b>. מפרק את הגדר (ויש נוסחאות: 'גורד' או 'גומם', וראה רמב"ם מדויק לר"י שילת שייתכן שצריך להיות: 'גודד').
<b>אַף עַל פִּי שֶׁהוּא קַבְּלָן</b>. שקיבל את השדה לעבד אותה תמורת חלק מהיבול, ולמרות זאת דינו כאדם זר שאין לו עניין בתיקון השדה לזריעה, כיוון שלא ידוע אם השדה תהיה באחריותו גם בשנה הבאה.
<h3> ט</h3>
<b>אֲבָנִים שֶׁרְאוּיִין וכו'</b>. שאינן תקועות עמוק בקרקע.
<b>שְׁתַּיִם שֶׁל מַשּׂוֹי שְׁנַיִם שְׁנַיִם</b>. שתי אבנים כבדות שכל אחת מהן נסחבת על ידי שני אנשים, וממילא ראויות לבניין.
<h3> י</h3>
<b>גַּרְגֵּשׁ שֶׁל צְרוֹרוֹת</b>. ערמה של אבנים קטנות.
<b>וְאִם יֵשׁ תַּחְתֵּיהֶן סֶלַע אוֹ קַשׁ וכו'</b>. מפני שהכול רואים שאינו מתכוון לזריעה.
<h3> יא</h3>
<b>לֹא יְמַלֵּא אָדָם גַּיְא וכו'</b>. גיא הוא מדרון שרגילים להכשירו לזריעה באמצעות בניית קירות תמך מאבנים ('טראסות') ומילוי החלל שנוצר בעפר. בשביעית אסור למלא את השטח בעפר, אך את המחיצות עצמן שעשויות מאבנים מותר לבנות.
<b>וְכָל אֶבֶן שֶׁיָּכוֹל... הֲרֵי זוֹ תִּנָּטֵל</b>. אבל אבן שאינו יכול לקחתה אלא על ידי ירידה לגיא אסור לקחתה, מפני שנראה כמתקן שדהו לזריעה (פה"מ ור"ש שביעית ג,ח).
<h3> יב</h3>
<b>מֻתָּר לְהָבִיאָן מִכָּל מָקוֹם</b>. מפני שמשמשות לבנייה.
<b>וְכֵן הַקַּבְּלָן מֵבִיא וכו'</b>. המקבל שדה לעבדה רשאי להביא ממנה אבנים, ראה לעיל ה"ח בביאור.
<h3> יג</h3>
<b>פִּרְצָה שֶׁהִיא סוּגָה בְּעָפָר</b>. גדר אבנים שבין שדהו לרשות הרבים שנפרצה, ובמקום הפרצה יש תל עפר שחוסם אותה.
<b>אָסוּר לִבְנוֹתָהּ</b>. שנראה כמתקן את השדה לזריעה (ריק"ו ורדב"ז).
<b>אוֹ שֶׁלֹּא הָיְתָה סוּגָה בְּעָפָר... הֲרֵי זֶה מֻתָּר לִבְנוֹתָהּ</b>. שאין כוונתו אלא לשמירת השדה.
<h3> יד</h3>
<b>אָסוּר לוֹ לִבְנוֹת גָּדֵר בַּשְּׁבִיעִית בֵּין שָׂדֵהוּ לִשְׂדֵה חֲבֵרוֹ</b>. מכיוון שאין בכך צורך כל כך, נראה שכוונתו להכין השדה לזריעה.
<b>וּמֻתָּר לְהַעֲמִיק</b>. בחפירתו לצורך הגדר.
<b>כְּדֶרֶךְ כָּל מַעֲמִידֵי זֶבֶל</b>. שמעמיד את העפר בערמה באופנים שמעמידים זבל בשביעית (לעיל הל' א-ג).
<b>בּוֹר וְשִׁיחַ וּמְעָרָה</b>. צורות שונות של מאגרי מים.
<b>צוֹבֵר הֶעָפָר בְּתוֹךְ שָׂדֵהוּ כְּדֶרֶךְ כָּל הַחוֹפְרִים</b>. שמעמידים את העפר באופן שמעמידים את הזבל, שלא ייראה כמתקן את השדה.
<h2>פרק ג</h2>
<h3> א</h3>
<b>אֲסוּרָה הֲלָכָה לְמֹשֶׁה מִסִּינַי</b>. מצוות תוספת זו אינה כתובה בתורה בפירוש, אך עברה במסורת.
<b>בִּזְמַן שֶׁבֵּית הַמִּקְדָּשׁ קַיָּם הוּא שֶׁנֶּאֱסַר מִפִּי הַשְּׁמוּעָה</b>. מסורת חכמים היא שנאסר רק בזמן הבית.
<b>הָעֲצֶרֶת</b>. חג שבועות.
<b>וּשְׂדֵה הַלָּבָן</b>. שדה שמיועדת לגידול תבואה וקטניות.
<b>עַד הַפֶּסַח</b>. שחרישה אחרי פסח כבר אינה מועילה לתבואה של השנה השישית, אלא מכשירה את הקרקע לשביעית, ועל דרך זה בחרישת שדה אילן אחרי שבועות.
<h3> ב</h3>
<b>כָּל שְׁלֹשָׁה אִילָנוֹת לְבֵית סְאָה</b>. בשטח של בית סאה (ראה לעיל א,ח) נטועים לפחות שלושה אילנות.
<b>אִילַן סְרָק</b>. שאינו עושה פירות.
<b>רוֹאִין אוֹתָן כְּאִלּוּ הֵן תְּאֵנִים אִם רְאוּיִין לַעֲשׂוֹת וכו'</b>. משערים על פי גודל האילנות וריבוי ענפיהם, כמה פירות היו מניבים אילו היו עצי תאנה.
<b>אִם רְאוּיִין לַעֲשׂוֹת</b>. שלושתם יחד (ריק"ו, וכן משמע בפה"מ שביעית א,ד).
<b>כִּכַּר דְּבֵלָה</b>. תאנים דרוסות ודבוקות בצורת כיכר לחם.
<b>שֶׁל שִׁשִּׁים מָנֶה</b>. במשקל שישים מנה.
<b>כְּדֵי שֶׁיִּהְיֶה הַבָּקָר וכו'</b>. צמד שוורים, והוא מרחק ארבע אמות (בבלי בבא בתרא פג,א), שכך דרך נטיעת אילנות, ואם אין ביניהם מרחק זה סופם להיעקר.
<h3> ג</h3>
<b>וְאֶחָד רָאוּי לַעֲשׂוֹת... וְהַשְּׁנַיִם אֵינָן רְאוּיִין לַעֲשׂוֹת סְאָה</b>. ייתכן שהכוונה שכל אחד בנפרד אינו ראוי לעשות סאה, והוא כשליש משיעור שישים מנה. שכן כל אחד מהאילנות צריך להיות ראוי לעשות שליש משישים מנה (כדעת הראב"ד בהשגות ושנות אליהו שביעית א,ד). וברוב הנוסחאות חסרה המילה 'סאה', ולפי זה ייתכן שמספיק שכל אילן יהיה ראוי לעשות אפילו כלשהו מהשיעור ובלבד ששלושתם יחד יעשו שישים מנה (ריק"ו).
<b>אֵין חוֹרְשִׁין לָהֶן אֶלָּא כָּל צָרְכָּן וכו'</b>. מסביב לאילן, במקום עמידת קוטף התאנים ('אורה') ומקום הנחת סל התאנים לידו, חורשים עד שבועות, ובשאר השטח עד פסח.
<h3> ד</h3>
<b>וְאַף עַל פִּי שֶׁיֵּשׁ בָּהֶן מַה שֶּׁאֵינוֹ רָאוּי לַעֲשׂוֹת</b>. שאם יש יותר משלושה אילנות, אין צורך שכל אחד מהם יהיה ראוי לעשות חלק משישים מנה, אלא מספיק שלושה ראויים.
<h3> ה</h3>
<b>עַד רֹאשׁ הַשָּׁנָה</b>. של שביעית, כיוון שנטיעות צעירות עדיין לא התחזקו מספיק, וללא חרישה זו יתקלקלו (רדב"ז).
<h3> ו</h3>
<b>מֻקָּפוֹת עֲטָרָה</b>. נטועות בצורת חצי עיגול (פה"מ שביעית א,ו), ואינן מפוזרות בכל השטח.
<b>אֶלָּא כָּל צָרְכָּן</b>. מסביב לנטיעה כמלוא האורה וסלו, ומותר לחרוש שם עד ראש השנה (ד"א).
<h3> ח</h3>
<b>וְהוֹצִיא חֲלִיפִין</b>. התחיל לצמוח פעם נוספת.
<h3> ט</h3>
<b>וְכָל הַדְּבָרִים הָאֵלּוּ בִּזְמַן הַמִּקְדָּשׁ כְּמוֹ שֶׁאָמַרְנוּ</b>. לעיל ה"א.
<b>הַמִּקְשָׁיוֹת</b>. מקום זריעת קישואים.
<b>וְהַמִּדְלָעוֹת</b>. מקום זריעת דלועים.
<b>וּבֵית הַשְּׁלָהִין</b>. שדה הזקוקה להשקייה מתמדת (לעיל א,ח).
<b>וּמְיַבְּלִין וּמְפָרְקִין וּמְאַבְּקִין וּמְעַשְּׁנִין</b>. פעולות המועילות לעץ (ראה בפירוט לעיל א,ה ובביאור שם).
<b>וּמְקַרְסְמִין וּמְזָרְדִין וּמְפַסְּלִין</b>. הסרת ענפים וחלקי עץ לא רצויים.
<b>וּמְזַהֲמִין אֶת הַנְּטִיעוֹת וְכוֹרְכִין אוֹתָן וְקוֹטְמִין אוֹתָן</b>. לשמירת העצים הצעירים (ראה לעיל א,ה ובביאור שם).
<b>וְעוֹשִׂין לָהֶן בָּתִּים</b>. סככות לשמירה מהגשם או השמש.
<b>וְסָכִין אֶת הַפַּגִּין וּמְנַקְּבִין אוֹתָן</b>. ראה לעיל א,ה ובביאור שם.
<h3> י</h3>
<b>פַּגֵּי עֶרֶב שְׁבִיעִית שֶׁנִּכְנְסוּ לַשְּׁבִיעִית... לֹא סָכִין וכו'</b>. פירות שלא גמרו להתבשל לפני שביעית, אין לסוך או לנקב אותם בשביעית כדי למהר בישולם, משום איסור עבודה בשביעית.
<b>וְשֶׁל שְׁבִיעִית שֶׁיָּצְאוּ לְמוֹצָאֵי שְׁבִיעִית לֹא סָכִין וכו'</b>. מפני שחלה עליהם קדושת שביעית.
<b>עַל פִּי הַגֵּאָיוֹת</b>. בשיפועי ההרים (ראה לעיל ב,יא דין זה בשביעית עצמה).
<h3> יא</h3>
<b>מַרְכִּיבִין... מַבְרִיכִין</b>. ראה לעיל א,ד.
<b>שֶׁתִּקְלֹט הַנְּטִיעָה</b>. שיתפשטו שורשיה בארץ.
<b>שְׁתֵּי שַׁבָּתוֹת</b>. שבועיים, נמצא שההיתר לנטוע הוא כאשר נשארו לפחות ארבעים וארבעה ימים עד ראש השנה (עד ט"ו באב).
<b>שֶׁמָּא יֹאמַר הָרוֹאֶה בַּשְּׁבִיעִית נִטְּעוּ</b>. שכאשר נוטעים לאחר זמן זה, מונים שנות ערלה מהשנה הבאה (הלכות מעשר שני ט,ח-י), והרואה שמניין השנים מתחיל מהשביעית עלול לחשוב שמותר לנטוע בשביעית.
<b>מְחַיְּבִין אֶת הַיּוֹרֵשׁ לַעֲקֹר</b>. כיוון שהחשש "שמא יאמר הרואה...", עדיין קיים (והשווה לעיל א,יג).
<h2>פרק ד</h2>
<h3> א</h3>
<b>הָעִקָּרִין שֶׁנִּקְצְצוּ מִקֹּדֶם וְחָזְרוּ וְעָשׂוּ</b>. שורשי צמחים שנשארו בארץ לאחר שקצצו את הצמח, וצמחו שנית בשביעית.
<b>סָפִיחַ</b>. נספחים אל היבול העיקרי.
<b>שֶׁעָלוּ מֵאֵלֵיהֶן וְאֵין לָהֶן זֶרַע</b>. שדרכם לצמוח מאליהם ללא זריעת אדם.
<b>שֶׁנִּטַּיְּבָה</b>. שנחרשה היטב.
<b>וְהֶעֱמִיד כְּרִי</b>. ערמה גדולה של תבואה.
<b>וְדָשׁ בַּבָּקָר</b>. הפריד את הגרעינים מתוך השיבולים באמצעות שוורים שגוררים כלי דיש.
<b>שֶׁקָּצַר לַעֲבוֹדַת הָאָרֶץ</b>. כדי שתצמיח האדמה יותר טוב לאחר מכן.
<b>כְּמוֹ שֶׁבֵּאַרְנוּ</b>. לעיל א,א-ב.
<b>וְחוֹבֵט</b>. מפריד את הגרעינים באמצעות חביטה במקל.
<h3> ב</h3>
<b>וּמִדִּבְרֵי סוֹפְרִים</b>. גזרת חכמים.
<b>תְּבוּאָה</b>. חמשת מיני דגן (הלכות כלאיים א,ח).
<b>וְקִטְנִיּוֹת</b>. זרעים מאכל אדם, כגון אפונה ואורז (שם).
<b>וְזֵרְעוֹנֵי גִּנָּה</b>. זרעים שאוכלים מהם רק את הפרי ללא הזרע, כגון בצל ושאר ירקות (שם). ׁׁ
<h3> ג</h3>
<b>פֵּרוֹת הָאִילָנוֹת</b>. שלא חששו בהם לעוברי עברה, כיוון שבדרך כלל אילן המניב פירות בשלים בשביעית נזרע לפני שביעית.
<b>הַפֵּגָם</b>. צמח בר שריחו חריף ופרחיו צהובים.
<b>וְהַיַּרְבּוּזִין</b>. מיני אספרגוס.
<b>הַשּׁוֹטִין</b>. הגדלים בר.
<b>מַכַּת מַרְדּוּת</b>. מלקות מדברי חכמים.
<h3> ד</h3>
<b>בִּשְׂדֵה בּוּר</b>. שדה שאינה חרושה.
<b>וּבִשְׂדֵה נִיר</b>. שדה חרושה שאינה זרועה.
<b>אֵין אָדָם נִפְנֶה לְשָׁם</b>. אינו משקיע מזמנו לטפל בה.
<b>וּשְׂדֵה נִיר רוֹצֶה הוּא בְּתִקּוּנָהּ</b>. לזרעה בזמן המתאים ובצורה מסודרת.
<b>וּשְׂדֵה כֶּרֶם אֵינוֹ אוֹסֵר כַּרְמוֹ</b>. שהזורע תבואה או ירקות ליד גפנים, אוסר את שניהם בהנאה משום כלאי הכרם (הלכות כלאיים ה,ז). ואף על גב שהזורע כרמו בשביעית אינו אוסר (שם ה,ח), מכל מקום אנשים רגילים לא לזרוע בכרם (חזו"א כלאיים ג,כט).
<b>הַתֶּבֶן</b>. פסולת התבואה, שאינה ראויה למאכל אדם.
<b>וְלֹא גָּזְרוּ עָלָיו</b>. שאין לחשוש שאדם יזרע בשביל התבן.
<h3> ה</h3>
<b>שֶׁיָּצְאוּ לְמוֹצָאֵי שְׁבִיעִית</b>. שלא נקטפו עד השנה השמינית.
<b>אֲסוּרִין בַּאֲכִילָה</b>. שמא יזרע בסוף שביעית עבור תחילת שמינית.
<b>וְאֵין תּוֹלְשִׁין אוֹתָן בַּיָּד אֶלָּא חוֹרֵשׁ כְּדַרְכּוֹ וכו'</b>. יש שפירשו שהכוונה שאסור לתלוש אותם ביד מכיוון שנאסרה לקיטתם (לעיל ה"ג), אך מותר לחרוש ולתת לבהמה לרעות כרגיל ואין חוששים לא משום שימוש בספיחים כזבל לשדהו, ולא שמא יצמחו שוב (יד"פ, תוכ"פ עמ' 562-561 עיי"ש; וראה חזו"א שביעית ט,ו שהסביר באופן אחר).
<h3> ו</h3>
<b>וּמֵחֲנֻכָּה וָאֵילָךְ סְפָחִין מֻתָּרִין</b>. כיוון שמצוי בשוק יבול שנזרע בשמינית, ואין לחוש שאדם יזרע בסוף שביעית לצורך זמן זה. אמנם כאשר ידוע לגבי מין מסוים שמצוי בשוק בזמן מוקדם יותר, מותר כבר מאותו הזמן כמבואר בהלכה הבאה (ד"א, יד"פ).
<b>הַגִּדּוּלִין מֻתָּרִין</b>. מכיוון שגם הקרקע המותרת בזריעה בשמינית מסייעת בגידולם (ראה הלכות עבודה זרה ז,יד).
<h3> ז</h3>
<b>בְּצָלִים שֶׁיָּצְאוּ מִשְּׁבִיעִית לְמוֹצָאֵי שְׁבִיעִית</b>. ונקטפו בשמינית.
<b>אִם עָשׂוּ כַּיּוֹצֵא בָּהֶן</b>. אם כבר צמחו בצלים שנזרעו בשמינית.
<b>וְכֵן שְׁאָר הַפֵּרוֹת</b>. פירות האדמה.
<b>לוֹקְחִין</b>. קונים.
<b>בְּמוֹצָאֵי שְׁבִיעִית</b>. בשנה שמינית.
<b>עָשָׂה הַבַּכִּיר</b>. אם הבשילו הפירות הראשונים של השנה השמינית.
<b>הֻתַּר הָאָפִיל</b>. מותר לאכול מפירות השנה השביעית שנשארו והתאחרו מלהבשיל.
<b>וּמֻתָּר לִקַּח יָרָק בְּמוֹצָאֵי שְׁבִיעִית מִיָּד</b>. מפני שירק גדל מהר מאוד (פאה"ש כב,ט). ויש מפרשים משום שהיו רגילים להביא ירק מחוץ לארץ (רדב"ז; ולפי זה ההיתר הוא רק במקום שמצוי ירק מחוץ לארץ — ד"א על פי חזו"א).
<h3> ח</h3>
<b>לוּף</b>. מין בצל.
<b>הֶחָדָשׁ</b>. של שמינית.
<h3> ט</h3>
<b>בְּאֶחָד בְּתִשְׁרֵי רֹאשׁ הַשָּׁנָה לַשְּׁמִטִּים וְלַיּוֹבְלוֹת</b>. שמיטה ויובל מתחילות אז, וזהו התאריך הקובע לעניין המעמד ההלכתי של הפירות מבחינת דיני שביעית, וכפי שיפורט בהלכות הבאות (תאריך זה קובע גם לעניין מעשרות, ראה הלכות מעשר שני א,ב-י).
<b>וְהִגִּיעוּ לְעוֹנַת הַמַּעַשְׂרוֹת</b>. שלב הגידול שבו מתחייבים הפירות בתרומות ומעשרות (ראה הלכות מעשר ב,ג-ה).
<h3> י</h3>
<b>בִּקְדֻשַּׁת שְׁבִיעִית</b>. כמבואר לקמן פ"ה.
<h3> יא</h3>
<b>וּפוֹל הַמִּצְרִי</b>. מין ממיני הזרעונים שנמצא רק במצרים (פה"מ נדרים ז,ב).
<b>שֶׁזְּרָעוֹ לְזֶרַע</b>. על מנת לקחת ממנו זרעים, ולא לאכילת הירק.
<b>גְּמַר הַפְּרִי</b>. הבשלתו המלאה, (לטעם הדין ראה הלכות מעשר שני א,ח בביאור).
<h3> יב</h3>
<b>הַיָּרָק בִּשְׁעַת לְקִיטָתוֹ</b>. זמן תלישת הירק מן הקרקע הוא הזמן הקובע לדיני שביעית.
<b>וְהָאֶתְרוֹג וכו'</b>. בשונה משאר פירות האילן, אתרוג דינו כירק שהולכים בו אחר זמן הלקיטה (הלכות מעשר שני א,ה). והטעם הוא מפני שהאתרוג זקוק להשקייה מרובה כירקות (בבלי קידושין ג,א).
<b>כַּפּוֹל</b>. קטן כגרגר של פול (מין קטנית), בתחילת הבשלת האתרוג.
<b>כַּכַּד</b>. גדול כמו כד, בסיום הבשלת האתרוג.
<b>חַיָּב בַּמַּעַשְׂרוֹת כְּפֵרוֹת שִׁשִּׁית</b>. פירות שביעית פטורים ממעשרות (הלכות מתנות עניים ו,ה), וממילא אתרוג שנקטף בשביעית צריך להיות פטור ממעשרות, אלא שלעניין פטור זה החמירו חכמים ודנו את האתרוג כדין פירות האילן שהזמן הקובע בהם למעשרות הוא הזמן שבו מתחילים להבשיל.
<b>הֲרֵי הוּא כְּפֵרוֹת שְׁבִיעִית וּמִתְעַשֵּׂר כְּפֵרוֹת שִׁשִּׁית לְהַחֲמִיר</b>. מצד אחד יש בו קדושת שביעית, ומצד שני החמירו בו לחייבו במעשרות (ראה גם הלכות מעשר שני א,ו).
<h3> יד</h3>
<b>בֵּין יָרָק שֶׁלּוֹ... מֻתָּר בַּשְּׁבִיעִית</b>. אף על פי שנלקט בשביעית, כיוון שהירק טפל אל הזרע ונידון גם הוא על פי זמן ההבשלה המלאה (גמר פרי).
<b>וְאִם זְרָעוֹ לְיָרָק</b>. לצורך אכילתו.
<b>וְנִכְנְסָה עָלָיו שְׁבִיעִית</b>. שנת שביעית הגיעה לפני שנלקט.
<b>בֵּין זַרְעוֹ אָסוּר</b>. שהזרע טפל אל הירק והולכים אחר שעת הלקיטה.
<b>וְכֵן אִם זְרָעוֹ לְזֶרַע וּלְיָרָק הֲרֵי הוּא אָסוּר</b>. הירק אסור משום שהוא כספיחים, והזרע נאסר משום מראית העין (ראה כס"מ).
<h3> טו</h3>
<b>עָבַר וּזְרָעוֹ בַּשְּׁבִיעִית וְיָצָא לַשְּׁמִינִית</b>. זרע פול המצרי באיסור בשביעית ונגמר פריו בשביעית, ונלקט בשמינית.
<h3> טז</h3>
<b>בְּנוֹת שׁוּחַ</b>. תאנה מדברית שפירותיה לבנים (פה"מ שביעית ה,א). ויש מזהים בנות שוח עם אורן הסלע (אחד ממיני האורן), שגרעיני האיצטרובלים שלו נקראים צנוברים וראויים לאכילה.
<b>הוֹאִיל וְהֵן נִגְמָרוֹת לְאַחַר שָׁלֹשׁ שָׁנִים</b>. תהליך הבשלתם לוקח שלש שנים.
<b>אִם בָּאוּ לְעוֹנַת הַמַּעַשְׂרוֹת</b>. ראה לעיל ה"ט בביאור.
<b>בְּשָׁנָה שְׁנִיָּה מִן הַשָּׁבוּעַ</b>. בשנה השנייה של מחזור השמיטה הבאה, שהיא השנה השלישית לתהליך הבשלתם.
<b>בְּתוֹרַת שְׁבִיעִית</b>. בקדושת שביעית.
<h3> יז</h3>
<b>הַבְּצָלִים הַסָּרִיסִים</b>. מין בצל שזקוק להשקיה מרובה, ונקרא 'סריס' (שאינו מזריע) לפי שאינו כשאר בצלים שצומחים ומוציאים עלים כאשר מניחים אותם במקום רטוב לאחר עקירתם מהקרקע.
<b>וְשֶׁל בַּעַל</b>. בצלים רגילים שרוב חיותם ממי גשמים.
<b>שֶׁמָּנַע מֵהֶן שָׁלֹשׁ עוֹנוֹת</b>. שלושה מועדי השקיה, והעובדה שמנע מהם מים מראה שהגיעו לגמר הבשלתם ונחשבים כתלושים כבר מן השנה השישית (פה"מ שביעית ב,ט).
<h3> יח</h3>
<b>הַדְּלוּעִין שֶׁקִּיְּמָן לְזֶרַע</b>. שהשאירם בקרקע על מנת להפיק מהם זרעים.
<b>הִקְשׁוּ</b>. התייבשו ונתקשו.
<b>וְנִפְסְלוּ מִלֶּאֱכֹל אָדָם</b>. אינם ראויים למאכל אדם.
<b>מֻתָּר לְקַיְּמָן בַּשְּׁבִיעִית</b>. על מנת לזרוע מהם אחר שביעית.
<b>וְכֵן הַיְרָקוֹת כֻּלָּן שֶׁהִקְשׁוּ לִפְנֵי רֹאשׁ הַשָּׁנָה מֻתָּר לְקַיְּמָן בַּשְּׁבִיעִית</b>. שמזמן שמתקשים דינם כתלושים.
<b>וְאִם הָיוּ רַכִּין</b>. בתחילת שביעית, שדינם כשאר ירקות שנכנסו לשביעית בעודם מחוברים לקרקע ונאסרו משום ספיחים.
<b>אָסוּר לְקַיְּמָן מִשּׁוּם סְפִיחִין</b>. צריך לעקרם כדי שלא יחשדו בו שזרעם בשביעית.
<b>וְאֵין מְחַיְּבִין אוֹתוֹ וכו'</b>. הלוף (מין בצל) והקנרס (יש מזהים אותו כקנרס הארטישוק) מתקיימים בארץ זמן רב, ולא יחשדוהו שזרעם בשביעית (תוכ"פ שביעית עמ' 507).
<b>אֶלָּא גּוֹזֵז בֶּעָלִין</b>. קוצץ את עליו הרכים מפני מראית עין.
<h3> יט</h3>
<b>לוּף שֶׁל עֶרֶב שְׁבִיעִית</b>. שאינו מחוסר אלא עקירה מן הארץ.
<b>הַבְּצָלִים הַקִּיצוֹנִים</b>. שגדלים בעונת הקיץ, והם בצלים יבשים מאוד.
<b>וּפוּאָה</b>. צמח שמפיקים ממנו צבע אדום.
<b>בְּקַרְדֻּמּוֹת</b>. גרזנים.
<b>וְאֵין בָּזֶה מִשּׁוּם עֲבוֹדַת הָאָרֶץ</b>. שאינו מתכוון לחפור לצורך זריעה, אלא רק לעקור.
<h3> כ</h3>
<b>הַבְּצָלִים וכו'</b>. מדובר בבצלים שהבשילו בשישית, והשהה אותם באדמה כדי שיתייבשו, שדינם כבצלים שנעקרו (יד"פ).
<b>הֲרֵי אֵלּוּ מֻתָּרִין</b>. כיוון שצמיחתם מן הבצל עצמו.
<b>וְאִם הִשְׁחִירוּ הֲרֵי אֵלּוּ כִּנְטוּעִין בָּאָרֶץ</b>. אם צבעם הפך לירוק כהה, הרי זה סימן שצמחו על ידי יניקה מהקרקע, והרי הם כגידולי שביעית.
<h3> כא</h3>
<b>וְרַבּוּ גִּדּוּלָיו עַל עִקָּרוֹ</b>. התוספת שצמחה בשמינית מרובה מהבצל עצמו האסור משום ספיחים.
<b>הֶעֱלוּ גִּדּוּלָיו אֶת עִקָּרוֹ</b>. הבצל בטל ברוב, ועולה מידי איסורו.
<b>בְּטִילָתָהּ</b>. ביטול איסורי שביעית.
<h3> כב</h3>
<b>לֹא יֶאֱסֹף אוֹתָן כְּדֶרֶךְ שֶׁאוֹסֵף בְּכָל שָׁנָה שֶׁנֶּאֱמַר וכו'</b>. ובוודאי אין כוונת הכתוב לאסור בצירה בכל אופן, שהרי כבר נאמר "והיתה שבת הארץ לכם לאכלה" (ויקרא כה,ו; וראה לעיל ה"א).
<b>לַעֲבוֹדַת הָאִילָן</b>. להשבחתו, כגון שדילל את הפירות הגרועים עבור צמיחת הפירות הטובים (ראה לעיל א,ב).
<h3> כג</h3>
<b>אֵין קוֹצִין אוֹתָן בַּמֻּקְצֶה</b>. אין שוטחים אותן לייבוש במקום המיוחד לכך.
<b>בַּחֻרְבָּה</b>. מקום חרב.
<b>בָּעֲרֵבָה</b>. כלי שלשים בו עיסה, ואפשר לדרוך בו רק מעט ענבים.
<b>וְלֹא יַעֲשֶׂה זֵיתִים</b>. לא יוציא שמנם.
<b>אֲבָל כּוֹתֵשׁ הוּא</b>. מוציא את השמן הראשוני באמצעות מכתשת.
<b>וּמַכְנִיס לְבַד קָטָן בְּיוֹתֵר</b>. למסחטה קטנה מאוד, בניגוד לדרך הסחיטה הרגילה.
<b>וְטוֹחֵן בְּבֵית הַבַּד וּמַכְנִיס לְבַד קְטַנָּה</b>. על מנת להוציא שמן נוסף מותר לטחון את הזיתים ברחיים, אך לאחר מכן אין להכניסם למסחטה גדולה כמו בשאר שנים, אלא למסחטה קטנה.
<h3> כד</h3>
<b>לְהַשְׁמִיט</b>. להפקיר.
<b>סָג</b>. גודר.
<b>וְיַד הַכֹּל שָׁוִין</b>. כולם רשאים לקחת.
<b>וְיֵשׁ לוֹ לְהָבִיא וכו'</b>. מותר לבעל השדה להכניס לביתו.
<b>וְאִם הֵבִיא יָתֵר מִזֶּה מֻתָּר</b>. לא הצריכוהו להוציא את מה שהכניס, אף על פי שעשה איסור.
<h3> כה</h3>
<b>בֵּין שֶׁלֹּא בִּפְנֵי הַבַּיִת</b>. אפילו בזמן שבית המקדש אינו בנוי. וראה עוד לקמן י,ח-ט אימתי נוהגת שביעית מהתורה.
<h3> כו</h3>
<b>כָּל שֶׁהֶחֱזִיקוּ בּוֹ עוֹלֵי בָּבֶל וכו'</b>. שטח ארץ ישראל שהיה בשליטת ישראל בזמן בית שני, כמפורט בהלכות תרומות א,ח.
<b>שֶׁהוּא מִכְּזִיב וְעַד הַנָּהָר וְעַד אֲמָנָה</b>. וביתר פירוט שם ה"ז.
<h3> כז</h3>
<b>סוּרְיָא</b>. ארצות שכבש דוד, כמבואר בהלכות תרומות פ"א הל' ג-ד, ט.
<b>גָּזְרוּ עָלֶיהָ שֶׁתִּהְיֶה אֲסוּרָה בַּעֲבוֹדָה</b>. ראה עוד לקמן ח,ט.
<b>שֶׁהֵן חַיָּבִין בַּמַּעַשְׂרוֹת מִדִּבְרֵיהֶם</b>. מתקנת נביאים או חכמים הראשונים, כמבואר בהלכות תרומות א,א.
<h3> כח</h3>
<b>עֵבֶר הַיַּרְדֵּן</b>. המזרחי שנחלו שבטי גד וראובן וחצי שבט מנשה.
<h3> ל</h3>
<b>לַסְּפָר</b>. לגבול.
<b>וְיָבֹזּוּ פֵּרוֹת שְׁבִיעִית</b>. יבזזו ויאכלו את הפירות שלא בקדושה (ראה לקמן ה,יג שאין מאכילים לגוי פירות שביעית), וגם יגרמו לכך שעניי ישראל יישארו ללא אוכל (ערוה"ש טז,ח).
<h2>פרק ה</h2>
<h3> א</h3>
<b>פֵּרוֹת שְׁבִיעִית נִתְּנוּ לַאֲכִילָה וְלִשְׁתִיָּה וּלְסִיכָה</b>. שנאמר "והיתה שבת הארץ לכם לאכלה" (ויקרא כה,ו), ושתייה נחשבת כאכילה, וסיכה שהיא מריחת שמן על הגוף נחשבת כשתייה (הלכות תרומות יא,א).
<b>מִפִּי הַשְּׁמוּעָה לָמְדוּ תִּהְיֶה וכו'</b>. חכמים קיבלו במסורת שכך יש ללמוד מהמילה "תהיה" (בפסוק: "תהיה כל תבואתה לאכל").
<h3> ב</h3>
<b>כְּדִין תְּרוּמָה וּמַעֲשֵׂר שֵׁנִי</b>. ראה הלכות תרומות יא,א-ב, הלכות מעשר שני ג,יא.
<h3> ג</h3>
<b>וְלֹא יְשַׁנֶּה פֵּרוֹת מִבְּרִיָּתָן</b>. כגון לסחוט פרי להוציא ממנו משקה (חוץ מזיתים וענבים שמותר לסחטם — שם).
<b>אֵין שׁוֹלְקִין אָכְלֵי בְּהֵמָה</b>. אין מרתיחים במים מאכל בהמה, כיוון שדרך בהמה לאכול מאכלים חיים.
<b>אֵינוֹ מִטַּפֵּל וכו'</b>. אינו מתעסק להכשירו למאכל אדם (ראה גם הלכות מעשר שני ג,יא).
<h3> ד</h3>
<b>שֶׁלֹּא יְבִיאֶנּוּ לִידֵי פְּסוּל</b>. שלא יגרום הפסד לירק לאסרו באכילה מחמת השמן המעורב בו במקרה שהתבשיל ייטמא (ראה להלן הי"ז שאין לגרום הפסד לפירות שביעית, וראה הלכות תרומות ג,א שתרומה טמאה אסורה באכילה).
<b>שֶׁהֲרֵי לֹא הִנִּיחוֹ כְּדֵי לָבֹא לִידֵי פְּסוּל</b>. על ידי האכילה המידית צמצם את החשש שהתבשיל ייטמא.
<h3> ו</h3>
<b>לֹא יָסוּךְ יַיִן וְחֹמֶץ</b>. כן הגרסה בדפוסים. ואילו בכתבי היד הגרסה: "לא יסוך יין ושמן", והיא טעות סופר (ראה הלכות תרומות יא,א, הלכות מעשר שני ג,יא).
<b>וְלֹא יְפַטֵּם אֶת הַשֶּׁמֶן</b>. לא יוסיף לו חומרי ריח וכדומה שהופכים אותו למשחה רפואית, מפני שבכך מוציאו מכלל מאכל. אבל מותר לערב שמן ויין ותבלינים לצורך אכילה (פה"מ תרומות יא,א, הלכות תרומות יא,ג).
<b>וְלֹא יָסוּךְ בַּמֶּרְחָץ</b>. משום ביזיון לפירות שביעית.
<h3> ז</h3>
<b>אֵין חוֹסְמִין בּוֹ תַּנּוּר וְכִירַיִם</b>. אין למרחו על גביהם על מנת לחזקם או לסתום סדקיהם.
<b>וְאֵין סָכִין אוֹתוֹ בְּיָדַיִם טְמֵאוֹת וכו'</b>. מפני שמטמאות את השמן, ואנשים המקפידים על טהרה אינם יכולים לאכלו. אבל אם נפל על בשרו — מותר לטמאו, כיוון שכבר נמאס ואינו ראוי לאכילה, וממילא הטומאה אינה גורעת מהשימוש בו.
<b>מְפַשְׁפְּשׁוֹ</b>. משפשפו וסך בו.
<b>וְלֹא יָסוּךְ רַגְלוֹ בְּתוֹךְ הַמִּנְעָל</b>. לפי שחלק מהשמן משמש לסיכת המנעל.
<b>אֲבָל סָךְ הוּא רַגְלוֹ וְלוֹבֵשׁ הַמִּנְעָל וְסָךְ גּוּפוֹ וכו'</b>. במקרים אלו סיכת הגוף נעשית בדרך המקובלת, ולכן לאחר הסיכה מותר לאדם ליצור מגע בין גופו לכלי עור אף על פי שמשתבחים מחמת השמן (ראה גם הלכות תרומות יא,ו).
<b>וּמִתְעַגֵּל</b>. מתגלגל.
<b>קְטָבֻלְיָה</b>. שטיח עור המשמש לשכיבה.
<h3> ח</h3>
<b>מְכָרוֹ וְלָקַח בּוֹ שֶׁמֶן אַחֵר</b>. קנה שמן אחר בכסף שקיבל תמורת השמן הראשון.
<b>שְׁנֵיהֶן אֲסוּרִין בְּהַדְלָקָה שֶׁאֵין מַדְלִיקִין בִּדְמֵי שְׁבִיעִית</b>. שדמי שביעית מותרים רק בשימוש לצרכי אכילת אדם (ראה גם לקמן הי"ב). וכאשר החליף שמן בשמן, כל אחד מהם נחשב דמי שביעית, ולפיכך שניהם אסורים בהדלקה (ונראה שבמקרה הראשון שמכרו ולקח בו שמן אחר, רק השמן שלקח יהיה אסור בהדלקה).
<b>וְלֹא יִתֵּן הַשֶּׁמֶן לְתוֹךְ הַמְּדוּרָה</b>. שאין זה דרך שימושו.
<h3> ט</h3>
<b>צוֹבְעִין בָּהֶן לָאָדָם</b>. לצורך אדם.
<b>שֶׁאֵין קְדֻשַּׁת שְׁבִיעִית חָלָה עַל צִבְעֵי בְּהֵמָה</b>. צמחים המשמשים רק לצביעת בהמה אין בהם קדושת שביעית, ויש ללמוד מכך שצביעה לצורך בהמה איננה שימוש חשוב, ואסור לעשותה בפירות שביעית (ד"א).
<h3> י</h3>
<b>מִינֵי כְּבָסִים כְּגוֹן בּוֹרִית וְאָהָל</b>. צמחים שאינם ראויים לאכילה, אלא משמשים כחומרי כיבוס.
<b>אֲבָל אֵין מְכַבְּסִין בְּפֵרוֹת שְׁבִיעִית</b>. ולא התירו כיבוס אלא במינים שמיועדים לכיבוס, כפי שמפורט בפסקה הקודמת.
<b>מְלֻגְמָא</b>. מאכל הנלעס וניתן על העור למטרות ריפוי.
<b>לְזִלּוּף</b>. כגון התזת יין על הקרקע לריח טוב.
<b>לְהָקִיא</b>. לגרום הקאה.
<b>לְמִשְׁרָה</b>. שרייה בתוך משקה של שביעית לצורך ריכוך וכדומה.
<b>לִכְבוּסָה</b>. כיבוס.
<h3> יא</h3>
<b>רְטִיָּה</b>. תחבושת המכילה משחה (פה"מ עירובין י,יג).
<b>וְכָל שֶׁאֵינוֹ מְיֻחָד לְמַאֲכַל אָדָם</b>. אלא למאכל בהמה.
<b>הַסִּיאָה וְהָאֵזוֹב וְהַקּוֹרָנִית</b>. צמחי בר שניתן להפיק מהם תבלינים.
<b>הֲרֵי הוּא כְּעֵצִים</b>. שאין בהם קדושת שביעית.
<b>חֻמְרֵי מַאֲכַל אָדָם</b>. דינים חמורים שבמאכל אדם.
<b>שֶׁאֵין שׁוֹלְקִין אוֹתָן</b>. כדלעיל ה"ג.
<h3> יב</h3>
<b>מֻתָּר לִמְכֹּר וכו'</b>. ראה עוד לקמן ו,א-ג באיזה אופן מותר למכור פירות שביעית.
<b>לִקַּח בָּהֶן אָכְלֵי אָדָם</b>. לקנות מאכל אדם בכסף שקיבל.
<b>אֲבָל אֵין מוֹכְרִין אָכְלֵי בְּהֵמָה לִקַּח בָּהֶן אָכְלֵי בְּהֵמָה אַחֶרֶת</b>. שאין קונים בדמי שביעית אלא מאכל אדם (ראה לעיל ה"ח, ולקמן ו,א).
<h3> יג</h3>
<b>וְלֹא לְשָׂכִיר</b>. אין לתת פירות שביעית לאדם ששכרו לעשות אצלו מלאכה, אם גורע משכרו את מחיר הפירות, שאין לפרוע חוב באמצעות פירות שביעית (ראה הלכה הבאה, וראה גם לקמן ו,יא).
<b>שְׂכִיר שַׁבָּת</b>. שכיר לשבוע שלם.
<b>אוֹ שֶׁקָּצַץ מְזוֹנוֹתָיו עָלָיו</b>. שהתחייב לספק לו מזונות בלי לגרוע משכרו.
<b>וּמַאֲכִילִין אֶת הָאַכְסַנְיָה</b>. אורחים, כיוון שהכנסת אורחים נחשבת גמילות חסדים ולא פריעת חוב (רדב"ז, וראה בפסקים ושיטות פירוש נוסף).
<h3> יד</h3>
<b>וְאֵין בֵּית דִּין פּוֹסְקִין לָאִשָּׁה וכו'</b>. בעל שעזב את ביתו והשאיר את אשתו ללא מזונות, בית דין מקציבים לה דמי מזונות מנכסיו (הלכות אישות יב,טז), ואינם רשאים לקצוב לה מפירות שביעית שבשדות בעלה.
<b>אֲבָל נִזּוֹנֶת הִיא מִשֶּׁל בַּעְלָהּ</b>. ואף על פי שהבעל חייב לדאוג למזונות אשתו, אינו נחשב כפריעת חוב אלא כבני בית הסמוכים על שולחנו.
<h3> טו</h3>
<b>אֲבָל אוֹכֵל מֵהֶן מְעַט בַּשָּׂדֶה כְּשֶׁהֵן פַּגִּין כְּדֶרֶךְ שֶׁאוֹכֵל בִּשְׁאָר שְׁנֵי שָׁבוּעַ</b>. שדרך אנשים לאכול מעט מהפירות בעודם פגים באופן אקראי (פה"מ שביעית ד,ז).
<b>עַד שֶׁיַּגִּיעוּ לְעוֹנַת הַמַּעַשְׂרוֹת</b>. ראה לעיל ד,ט.
<h3> טז</h3>
<b>מִשֶּׁיַּזְרִיחוּ</b>. יבריקו ויהיו חלקים.
<b>וְכֵן כָּל כַּיּוֹצֵא בָּהֶן</b>. בשאר פירות שדרכם להבריק, שאוכל מהם בשדה משעה שראויים לאכילה אקראית.
<b>וְהַבֹּסֶר</b>. ענבים שאינם בשלים.
<b>מִשֶּׁיּוֹצִיא מַיִם</b>. שניתן לסחטו.
<b>מִשֶּׁיַּכְנִיסוּ סְאָה שֶׁל זֵיתִים רְבִיעִית שֶׁמֶן</b>. שהזיתים גדלו קצת עד שניתן לסחוט מסאה זיתים רביעית לוג שמן.
<b>פּוֹצֵעַ</b>. שובר מעט.
<b>הִכְנִיסוּ חֲצִי לֹג וכו'</b>. אם ניתן לסחוט מסאה זיתים חצי לוג, הרי הם ראויים לסיכה אקראית.
<b>כּוֹתֵשׁ</b>. מועך.
<b>הִכְנִיסוּ שְׁלִישׁ</b>. אם ניתן לסחוט מסאה זיתים שליש לוג, אינם ראויים לסיכה כלל, אך ראויים לאכילת קבע בביתו (יד"פ ע"פ פה"מ).
<h3> יז</h3>
<b>מֻתָּר לָקֹץ אִילָנוֹת לְעֵצִים</b>. לצורך שימוש בעצים (אך קציצה בדרך השחתה אסורה כל השנים — ראה הלכות מלכים ו,ח-ט).
<b>שֶׁהֲרֵי הוֹצִיא פֵּרוֹתָיו</b>. שכבר ראויים לאכילה.
<b>וּבָטַל דִּין שְׁבִיעִית מִמֶּנּוּ</b>. מן העץ.
<h3> יח</h3>
<b>מִשֶּׁיְּשַׁלְשְׁלוּ</b>. שייעשו כעין שלשלת.
<b>מִשֶּׁיִּגָּרְעוּ</b>. שיהיו בהם גרעינים.
<b>מִשֶּׁיָּנֵצוּ</b>. שיהיו בהם ניצנים, שהם תחילת הפירות.
<b>מִשֶּׁיּוֹצִיאוּ בֹּסֶר</b>. פרי שהתחיל להתבשל.
<b>הַכַּפְנִיּוֹת</b>. אשכול תמרים בתחילת צמיחתו.
<b>שִׁיצִין</b>. קוצים.
<h3> יט</h3>
<b>תֶּבֶן</b>. פסולת התבואה.
<b>וְקַשׁ</b>. תבן גס.
<b>בְּגֶפֶת</b>. פסולת הזיתים לאחר הוצאת השמן.
<b>וּבְזֻגִּין</b>. קליפות ענבים שנסחטו.
<h3> כ</h3>
<b>מֶרְחָץ שֶׁהֻסְּקָה וכו'</b>. אם עשו איסור ושרפו תבן וקש של שביעית להסקת מרחץ, מותר לרחוץ שם, כיוון שהאיסור כבר נעשה, וכעת התבן והקש אינם ראויים למאכל בהמה.
<b>בְּשָׂכָר</b>. אפילו בשכר (ואין לחוש לאיסור סחורה בפירות שביעית המובא לקמן ו,א, מפני שהתבן והקש כבר נשרפו).
<b>שֶׁמָּא יַסִּיקוּ בָּהּ וכו'</b>. שתבן וקש מדיפים ריח לא נעים, ויש לחוש שהבלנים ירצו להשביח את הריח לכבוד האדם החשוב (רדב"ז בתירוצו השני להשגת הראב"ד, ערוה"ש כד,לא).
<h3> כא</h3>
<b>הַקְּלִיפִּין וְהַגַּרְעִינִין שֶׁמֻּתָּרִין בִּתְרוּמָה לְזָרִים</b>. קליפות וגרעינים שאינם ראויים לאכילה, כמפורט בהלכות תרומות (יא,י-יא) לעניין היתרם לאדם שאינו כהן.
<b>אֶלָּא אִם כֵּן רְאוּיִין לִצְבִיעָה</b>. ראה עוד לקמן ז,יג-טו.
<b>וְהַקּוֹר</b>. חתיכת עץ לבנה ורכה הנמצאת בראש הגזע של עץ הדקל, וראויה לאכילה.
<h3> כב</h3>
<b>הַצּוֹרֵר תְּבָלִין וכו'</b>. המניח בתבשיל שקית קשורה שבתוכה תבלין.
<b>אִם בָּטַל טַעְמָן וכו'</b>. אם טעם התבלין נספג בתבשיל, והתבלין עצמו נשאר ללא טעם, דינו כעצים ואין בו קדושת שביעית.
<h3> כג</h3>
<b>הֲרֵי זֶה כִּמְבֹעָר</b>. אף על פי שעשה איסור, אין מחייבים אותו להוציא את התבן והקש מתוך הכר או הטיט, כיוון שהם נחשבים שם כמבוטלים.
<b>יוּצַן</b>. יצנן אותו ולא ישתמש בחום האסור.
<b>וּמִשֶּׁתֵּרֵד רְבִיעָה שְׁנִיָּה בְּמוֹצָאֵי שְׁבִיעִית</b>. בתקופה השנייה של ירידת הגשמים, בתחילת השנה שאחרי שביעית.
<b>רְבִיעָה</b>. כינוי לגשמים, על שם שמפרים את הארץ.
<b>נֶהֱנִין וְשׂוֹרְפִין בְּתֶבֶן וּבְקַשׁ שֶׁל שְׁבִיעִית</b>. לפי שכבר הרקיבו ואינם ראויים למאכל בהמה (יד"פ).
<h2>פרק ו</h2>
<h3> א</h3>
<b>וְאוֹתָן הַדָּמִים וכו'</b>. הכסף שקיבל עבור הפירות התקדש בקדושת שביעית, ויש לקנות בו מאכל ולאכלו בקדושת שביעית.
<b>וְאוֹתוֹ הַפְּרִי הַנִּמְכָּר וכו'</b>. כמפורט לקמן הל' ו-ז.
<h3> ב</h3>
<b>יַרְקוֹת שָׂדֶה</b>. ירקות הגדלים מאליהם, שאין בהם איסור ספיחים (כמובא לעיל ד,ג-ד).
<b>מִקְּלִפֵּי שְׁבִיעִית</b>. קליפות שראויות לצביעה ויש בהן קדושת שביעית (לעיל ה,כא, לקמן ז,טו).
<b>מֻתָּר לִמְכֹּר הַמּוֹתָר... וְכֵן אִם לָקַט וכו'</b>. כיוון שהירקות הגיעו לרשותו לצורך עצמו ולא למטרת סחורה.
<h3> ג</h3>
<b>בְּמִדָּה</b>. מידת נפח.
<b>אַכְסְרָה</b>. בהשערה ולא בדקדוק.
<b>לְהוֹדִיעַ שֶׁהוּא הֶפְקֵר</b>. שזכה בו מההפקר למטרת אכילה ולא למטרת סחורה, וכעת רוצה לקנות במקומו מאכל אחר.
<h3> ד</h3>
<b>וְאוֹגֵד דְּבָרִים שֶׁדַּרְכָּן לְהֵאָגֵד לַבַּיִת</b>. ירקות שעלולים להתפזר נוהגים לקשור אותם באגודות, בלי להקפיד על כמות אחידה בכל האגודות, וכך מביאים אותם לבית.
<b>לֹא כְּדֶרֶךְ שֶׁאוֹגְדִין לַשּׁוּק</b>. לא באגודות שוות בכמותן.
<b>בְּצִמְצוּם</b>. בדקדוק.
<b>וּדְבָרִים שֶׁאֵין דַּרְכָּן לְהֵאָגֵד אֶלָּא לַשּׁוּק</b>. כגון ירקות שאין דרכם להתפזר, ואין טעם לאגוד אותם אלא אם כן אוגד באגודות שוות למטרה מסחרית.
<h3> ה</h3>
<b>לֹא יִהְיוּ נִמְכָּרִין וכו'</b>. מפני שנראה כסוחר בפירות שביעית.
<b>וְאִם הָיוּ נִכָּרִין</b>. אם כולם יודעים בהם ומכירים אותם.
<h3> ו</h3>
<b>חֹמֶר בַּשְּׁבִיעִית מִבַּהֶקְדֵּשׁ</b>. בפירות שביעית ישנה חומרה מיוחדת שלא קיימת בדבר שהוקדש לבית המקדש.
<b>וְיִתָּפְסוּ הַדָּמִין תַּחְתָּיו</b>. הכסף התקדש במקום ההקדש.
<b>לֹא נִתְחַלְּלוּ וְנַעֲשׂוּ כְּפֵרוֹת שְׁאָר הַשָּׁנִים</b>. נשארו בקדושתם ולא נהפכו לפירות חולין.
<b>שֶׁנֶּאֱמַר בָּהּ תִּהְיֶה בַּהֲוָיָתָהּ תְּהִי לְעוֹלָם וּלְפִי שֶׁנִּקְרֵאת קֹדֶשׁ תּוֹפֶסֶת אֶת דָּמֶיהָ</b>. מצד אחד לומדים מהמילה 'תהיה' שפירות שביעית נשארים בקדושתם לעולם, ומצד שני לומדים מהמילה 'קדש' שכסף הניתן תמורת פירות שביעית מתקדש בקדושתם כדין כסף הניתן תמורת הקדש.
<h3> ז</h3>
<b>וְצָרִיךְ לְבַעֵר שְׁנֵיהֶם</b>. להשמיד את הפירות והבשר.
<b>בִּשְׁעַת בִּעוּר שְׁבִיעִית</b>. אם הגיע הזמן שבו אסור לאכול את הפירות (לדיני הביעור ראה לקמן פרק ז).
<b>יָצָא הַבָּשָׂר וְנִתְפְּשׂוּ הַדָּגִין</b>. הבשר חזר להיות חולין, והדגים התקדשו בקדושת שביעית.
<b>וְאֵין עוֹשִׂין מִשְּׁנֵיהֶם מְלֻגְמָא</b>. אסור להשתמש בהם לרפואה כמובא לעיל ה,י.
<b>וְלֹא מַפְסִידִין אוֹתָן</b>. כמובא לעיל ה,יז.
<h3> ח</h3>
<b>אֵין שְׁבִיעִית מִתְחַלֶּלֶת אֶלָּא דֶּרֶךְ מֶקַח וכו'</b>. קדושת שביעית אינה עוברת מפירות השביעית ('פרי ראשון') לדבר אחר אלא באמצעות מכירת הפירות.
<b>אֲבָל בִּפְרִי שֵׁנִי וכו'</b>. דבר שהתקבל תמורת פירות שביעית והתקדש בקדושתם, יכול לחזור להיות חולין גם ללא העברת בעלות, אלא באמצעות החלת הקדושה על כסף או דבר מאכל.
<h3> ט</h3>
<b>פְּרִי הַנִּלְקָח שֵׁנִית</b>. פרי שני.
<b>שֶׁמָּא יַנִּיחֵם וִיגַדֵּל מֵהֶם עֲדָרִים עֲדָרִים</b>. שמא הבהמה הקדושה בקדושת שביעית תלד ולדות קדושים, ולא יקפיד על קדושתם כראוי.
<b>וְאֵין צָרִיךְ לוֹמַר שְׁבִיעִית עַצְמָהּ</b>. כשמחלל אותה דרך מקח, אין לקנות תמורתה בעל חיים בעודו חי.
<b>אוֹתָן הַפֵּרוֹת</b>. שנקנו תמורת פירות שביעית או דמי שביעית.
<b>עַל הַשְּׁחוּטִים</b>. שדינם כמאכל.
<h3> י</h3>
<b>דְּמֵי שְׁבִיעִית וכו'</b>. וכעין זה במעשר עני (הלכות מתנות עניים ו,יז), ובמעשר שני (הלכות מעשר שני ג,כא).
<b>אֵין פּוֹרְעִין מֵהֶן אֶת הַחוֹב</b>. משום איסור סחורה.
<b>וְאֵין עוֹשִׂין בּוֹ שׁוֹשְׁבִינוּת</b>. סכום כספי שהיו נותנים לחתן כסיוע בצרכי חתונתו (פרטי העניין מבוארים בהלכות זכייה ומתנה פרק ז). ואסור לתת סכום זה מדמי שביעית, כיוון שאם המקבל לא יחזירו לנותן כשיתחתן הנותן, יכול הוא לתבעו בבית דין, ולכן נתינת השושבינות נחשבת כהלוואה או כסחורה (תוכ"פ פאה עמ' 189, ד"א).
<b>וְאֵין מְשַׁלְּמִין מֵהֶן תַּגְמוּלִין</b>. אדם שקיבל מחברו טובה, אסור לו לתת בתמורה דמי שביעית, שנחשב כפריעת חוב.
<b>וְאֵין פּוֹסְקִין מֵהֶן צְדָקָה לָעֲנִיִּים בְּבֵית הַכְּנֶסֶת</b>. אדם שהתחייב לתרום סכום מסוים, אינו רשאי לפרוע חובו באמצעות דמי שביעית.
<b>אֲבָל מְשַׁלְּחִין מֵהֶן דְּבָרִים שֶׁל גְּמִילוּת חֲסָדִים</b>. באופן שעושה טובה לחברו שאינו מחויב בה.
<b>וְצָרִיךְ לְהוֹדִיעַ</b>. שהמקבל ידע שצריך לנהוג בהם קדושת שביעית.
<b>וּבְהֵמָה טְמֵאָה</b>. שאינה ראויה לאכילה.
<b>וְאִם לָקַח יֹאכַל כְּנֶגְדָּן</b>. אם טעה וקנה בדמי שביעית דבר שאינו ראוי לאכילה, יקנה מכספי חולין פירות חולין בסכום זהה לסכום שטעה בו, ויאכלם בקדושת שביעית.
<b>כְּדֶרֶךְ שֶׁעוֹשֶׂה בְּמַעֲשֵׂר שֵׁנִי</b>. ראה הלכות מעשר שני ז,יז.
<b>קִנֵּי זָבִים וְזָבוֹת וְיוֹלְדוֹת</b>. זוג עופות שמקריבים הזב, הזבה והיולדת (ראה הלכות מחוסרי כפרה  א,ג).
<h3> יא</h3>
<b>לַבַּלָּן</b>. בעל בית מרחץ.
<b>לַסַּפָּן</b>. בעל ספינה.
<b>אֲבָל נוֹתֵן הוּא וכו'</b>. מותר לתת דמי שביעית לאדם ששואב מים באמצעות דלי, שכן התשלום הוא עבור מים לשתייה.
<h3> יב</h3>
<b>אִסָּר</b>. מטבע כסף.
<b>שְׂכָרוֹ מֻתָּר</b>. הכסף חולין, כיוון שניתן לפועל כשכר עבור עבודתו, ולא כתשלום עבור ירק של שביעית.
<b>וְלֹא קָנְסוּ וכו'</b>. יתבאר בהלכה הבאה.
<b>וְאִם אָמַר לַקֵּט לִי בּוֹ יָרָק הַיּוֹם</b>. לשון זו משמעה שהכסף ניתן כתשלום עבור הירק ולכן הוא נעשה דמי  שביעית.
<h3> יג</h3>
<b>הַחַמָּרִין</b>. רוכבי חמורים.
<b>יָתֵר מִדַּאי</b>. ראה לעיל ד,כד.
<b>וְדָבָר זֶה קְנָס לָהֶם</b>. אף על פי שקיבלו השכר עבור עבודתם (ולא כתשלום על הסחורה), חכמים קנסו אותם על שהביאו יותר מדי.
<b>מִפְּנֵי שֶׁשְּׂכַר הַפּוֹעֵל וכו'</b>. חכמים לא קנסו פועל שליקט ירק יותר מדי, כיוון ששכרו מצומצם והכרחי לקיומו.
<h3> יד</h3>
<b>הַנַּחְתּוֹם</b>. אופה.
<b>כִּכָּר</b>. לחם.
<b>בְּפֻנְדְּיוֹן</b>. סכום כסף.
<b>אָבִיא לְךָ בּוֹ</b>. אתן לך תמורת הכיכר.
<b>הֲרֵי זֶה מֻתָּר</b>. שמותר להחליף פירות שביעית במאכל אחר.
<b>וְאִם לָקַח מִמֶּנּוּ סְתָם</b>. בלי לומר כיצד ישלם לו.
<h3> טו</h3>
<b>אוֹכְלִין פֵּרוֹת שְׁבִיעִית בְּטוֹבָה</b>. באופן שמחזיק טובה למי שנתן לו את הפירות.
<b>הֲרֵי זֶה אוֹכְלָן וכו'</b>. רשאי לאכול פירות אלו לבדו, אף על פי שמחזיק טובה לנותן או למוריש (פה"מ שביעית ט,ט).
<h2>פרק ז</h2>
<h3> א</h3>
<b>וְלִבְהֶמְתְּךָ וְלַחַיָּה וכו'</b>. פסוק זה נאמר בהמשך לפסוק "והיתה שבת הארץ לכם לאכלה...", ומסמיכות הפסוקים משמע שמותר לאכול מפירות שביעית בתנאי שמצויים גם לחיה בשדה.
<b>כָּלָה</b>. נגמר.
<b>לְבַעֵר</b>. להשמיד.
<h3> ב</h3>
<b>גְּרוֹגָרוֹת</b>. תאנים מיובשות.
<b>שֶׁהַתְּאֵנִים בָּאִילָנוֹת בַּשָּׂדֶה</b>. שיש באילנות תאנים לחות וטריות.
<h3> ג</h3>
<b>הָיוּ לוֹ פֵּרוֹת מְרֻבִּין</b>. וזמן הביעור מתקרב.
<b>מְחַלְּקָן מְזוֹן וכו'</b>. על מנת שיאכלום בו ביום, ולא יצטרך לאבד הפירות.
<b>אוֹכְלִים</b>. אנשים שיאכלו.
<h3> ד</h3>
<b>לְפִי שֶׁאֵינָן מְצוּיִין לַחַיָּה</b>. שחיות בר אוכלות רק במקומות שאינם שמורים.
<b>אֲבָל אִם יֵשׁ שָׁם וכו'</b>. אם יש בשדה ענבים שלוקח להם זמן רב להתבשל, מותר לאכול מהצימוקים שבבית.
<h3> ה</h3>
<b>שְׁתֵּי פְּעָמִים בַּשָּׁנָה</b>. בשתי עונות של פריחה.
<b>פֵּרוֹת הַסְּתָיו</b>. פירות שמבשילים בעונת הסתיו של שנה שמינית.
<b>מִפְּנֵי שֶׁהֵן דּוֹמִין לְפֵרוֹת שֶׁל שָׁנָה אַחֶרֶת</b>. אף שהתחילו לצמוח בשנה השביעית.
<h3> ו</h3>
<b>הַכּוֹבֵשׁ שְׁלֹשָׁה כְּבָשִׁים וכו'</b>. הכובש שלושה מיני ירקות כבושים בחבית אחת, ופתח את החבית לאחר שהגיע זמן הביעור של חלק מהמינים, אינו צריך לבער מין שלא הגיע זמן ביעורו אף על פי שקיבל טעם ממין הצריך ביעור.
<b>וְאִם הִתְחִיל בָּהּ הֲרֵי הַכֹּל כִּמְבֹעָר</b>. אם פתח את סתימת החבית לפני שהגיע זמן הביעור, יכול לאכול את תכולתה כל זמן שירצה אף על פי שהגיע זמן הביעור, מפני שהכבשים מתקלקלים אם לא אוכלים אותם תוך זמן קצר ולכן נחשבים כמבוערים (ערוה"ש כז,כד, ד"א, ר"י קאפח; וראה פה"מ מעשר שני ה,ו).
<h3> ז</h3>
<b>הַדָּמִים</b>. כסף שהתקבל תמורת פירות שביעית.
<b>וַהֲרֵי הוּא אוֹכֵל בִּדְמֵיהֶן</b>. קונה מאכלים על מנת לאכלם בקדושת שביעית.
<h3> ח</h3>
<b>לְיָם הַמֶּלַח</b>. ים שמימיו מלוחים וגורמים לכילוי המטבעות (ים המלח הוא הים הגדול — הלכות ערכין וחרמין ח,ח לפי נוסחאות מדויקים).
<h3> ט</h3>
<b>שָׁלֹשׁ אֲרָצוֹת לַבִּעוּר</b>. ארץ ישראל מחולקת לשלושה מחוזות לעניין זמן הביעור.
<b>עֵבֶר הַיַּרְדֵּן</b>. המזרחי.
<b>עַד הַיָּם</b>. כינרת.
<b>עַד שֶׁיִּכְלֶה הָאַחֲרוֹן שֶׁבָּהּ</b>. עד שייגמר הפרי בכל השדות שבמחוז, כיוון שהחיות הולכות לחפש אוכל בכל המחוז.
<h3> יא</h3>
<b>עַד שֶׁיִּכְלֶה הָאַחֲרוֹן שֶׁבְּזֹעַר</b>. עד שייגמרו התמרים בעיר צוער שליד ים המלח.
<b>עַד הַפּוּרִים</b>. בשנה השמינית (וכך גם לגבי שאר המועדים הנזכרים כאן).
<b>הָעֲצֶרֶת</b>. חג שבועות.
<b>וּבָעֲנָבִים... וּבַגְּרוֹגָרוֹת וכו'</b>. גם לגבי פירות אלו קבעו חכמים תאריך אחיד לכל חלקי הארץ, עבור המון העם שאינו יודע את זמן הביעור המדויק (יד"פ).
<h3> יב</h3>
<b>לְפִי שֶׁנּוֹתְנִין עָלָיו חֻמְרֵי מָקוֹם וכו'</b>. ראה גם הלכות יום טוב ח,כ.
<b>וּפֵרוֹת הָאָרֶץ שֶׁיָּצְאוּ לְחוּצָה לָאָרֶץ</b>. באיסור, שכן אסור להוציא פירות שביעית לחוץ לארץ (לעיל ה,יג).
<b>מִתְבַּעֲרִין בִּמְקוֹמָן</b>. ואינו חייב להחזירם לארץ ישראל.
<b>וְלֹא יַעֲבִירֵם מִמָּקוֹם לְמָקוֹם</b>. אלא יבערם במקום שבו הם נמצאים כשמגיעה שעת הביעור.
<h3> יג</h3>
<b>מִמִּין הַצּוֹבְעִין</b>. צמחים שמפיקים צבע.
<b>אִם אֵינוֹ מִתְקַיֵּם בָּאָרֶץ</b>. אינו נשאר משנה לשנה.
<b>יֵשׁ לוֹ שְׁבִיעִית וּלְדָמָיו שְׁבִיעִית</b>. נוהגים בו דיני שביעית, וכן בכסף שהתקבל תמורתו אם נמכר.
<b>הַלּוּף</b>. מין בצל.
<b>הַדַּנְדַּנָּה</b>. נענע.
<b>וְהָעֻלְשִׁין</b>. יש מזהים אותו עם העולש התרבותי, ויש מזהים אותו עם מרור הגינות.
<b>הַחוֹחִים וְהַדַּרְדָּרִים</b>. מיני קוצים.
<b>אֶסְטֵיס</b>. צמח שמפיקים ממנו צבע כחול.
<b>וְקוֹצָה</b>. צמח הנקרא קורטם הצבעים, ומפיקים ממנו צבע כתום.
<b>הַפּוּאָה</b>. צמח שמפיקים ממנו צבע אדום.
<b>וְהָרִכְפָּה</b>. עץ שמפיקים ממנו צבע אדום (עפ"י זיהויו של הרמב"ם בפה"מ שביעית ז,ב; ויש מפרשים שהוא צמח שמפיקים ממנו צבע צהוב).
<b>אֶלָּא נֶהֱנִין וְצוֹבְעִין בּוֹ עַד רֹאשׁ הַשָּׁנָה</b>. וכל שכן לאחר השביעית (ריק"ו וכס"מ, וכדעת הראב"ד בהשגתו שמותר ליהנות בו לעולם, והחזו"א שביעית יג,ט כתב שיש לגרוס ברמב"ם "אחר ראש השנה"). ויש מי שפירש בדברי הרמב"ם שלכתחילה ראוי להשתמש בו בשביעית, ולא לשמרו לשמינית, שמא ישכח לנהוג בו קדושה (יד"פ).
<h3> יד</h3>
<b>וְכָל שֶׁאֵינוֹ מְיֻחָד וכו'</b>. בהלכה זו מדובר על צמחים שיש בהם קדושת שביעית, מפני שראויים קצת לאכילת בהמה, אך אינם חייבים בביעור, מפני שאינם מאכל רגיל של בהמה (ערוה"ש כח,ה, חזו"א שביעית יג,ט, וכעין זה ביד"פ).
<b>הוֹאִיל וְאֵינוֹ לְעֵצִים</b>. אינו משמש להסקה וכיוצא בזה (ובעצים אין קדושת שביעית — לעיל ה,יא).
<b>עִקַּר</b>. שורש.
<b>וְהָעַקְרְבָנִין</b>. צמח רב שנתי המזוהה בימינו כמין של שרך הנקרא גריזית נאה (עפ"י פה"מ שביעית ז,ב).
<h3> טו</h3>
<b>קְלִפֵּי רִמּוֹן</b>. קליפות הרימון.
<b>וְהַנֵּץ שֶׁלּוֹ</b>. הפטמה הבולטת שבתוך כתר הרימון (פה"מ שביעית ז,ג, עוקצים ב,ג).
<b>וְהַגַּרְעִינִין</b>. גרעיני כל הפירות.
<b>יֵשׁ לָהֶן שְׁבִיעִית</b>. אם ראויים למאכל בהמה או לצביעה.
<b>אֲבָל אֵין לָהֶן וְלֹא לִדְמֵיהֶן בִּעוּר</b>. כיוון שאינם מיוחדים לשימושים הללו (יד"פ, וכדלעיל הי"ד).
<b>לוּלְבֵי זְרָדִין וְהֶחָרוּבִין</b>. ראשי הענפים הרכים בזמן פריחת האילנות, שראויים לאכילה על ידי כבישה (פה"מ שביעית ז,ה).
<b>הָאֵלָה</b>. עץ  האלון (שם).
<b>וְהַבָּטְנָה</b>. מין נוסף של עץ האלה, שפריו קרוי פיסטוק (שם).
<b>וְהָאֲטָדִים</b>. מין קוצים שמניב גרגירים שחורים קשים שראויים לאכילה (שם).
<b>יֵשׁ לָהֶן וְלִדְמֵיהֶן שְׁבִיעִית וְאֵין לָהֶן וְלֹא לִדְמֵיהֶן בִּעוּר</b>. ראשי הענפים הרכים ('לולבים') של כל אלו ראויים לאכילה, אך אין בהם חובת ביעור מפני שאינם מתכלים אלא מתקשים על העץ (חזו"א שביעית יד,א).
<b>אֲבָל לֶעָלִים שֶׁלָּהֶן יֵשׁ בִּעוּר</b>. מפני שנושרים.
<h3> טז</h3>
<b>אֵי זוֹ שְׁעַת בִּעוּר הֶעָלִים</b>. מתי צריך לבער מהבית את העלים שנשמרו לאכילה.
<b>שֶׁיִּבֹּלוּ</b>. שינשרו.
<h3> יז</h3>
<b>הַמָּתִיק</b>. פרי מר של צמח הפקועה, ונקרא 'מתיק' בלשון סגי נהור (פה"מ שביעית ג,א).
<b>וִיגַבֵּב</b>. יאסוף.
<b>רְבִיעָה שְׁנִיָּה בְּמוֹצָאֵי שְׁבִיעִית</b>. תקופת הגשמים השנייה בשנה שמינית.
<h3> יח</h3>
<b>עַד שֶׁתֵּרֵד רְבִיעָה שְׁנִיָּה</b>. שעד אז יש בפרדסים פירות שביעית מופקרים (פה"מ שביעית ט,ז).
<h3> יט</h3>
<b>וְהַכֹּפֶר</b>. שיח הנקרא חינה (ע"פ פירוש ראשון בפה"מ שביעית ז,ו), שמפיקים מפרחיו בושם.
<b>וְהַלֹּטֶם</b>. עץ שפירותיו הם הערמונים של ימינו או סוג של עץ האורן (שני הפירושים בפה"מ שם; ויש מפרשים שהכוונה לצמח המכונה גם כיום לוטם שאחדים ממיניו משמשים להפקת תמרוקים ובשמים).
<b>שְׂרָף הַיּוֹצֵא מִן הָאִילָנוֹת וּמִן הָעִקָּרִין</b>. חומר ריחני שיוצא מעצים ושורשים.
<b>הַפַּגִּין</b>. פירות שלא הבשילו.
<h3> כ</h3>
<b>כַּפְּרִי שֶׁלָּהֶן</b>. כיוון שאילן סרק אינו עושה פירות, השרף היוצא ממנו נחשב כמו פרי (ד"א ויד"פ).
<h3> כא</h3>
<b>וְהַשֶּׁמֶן מֻתָּר</b>. כיוון שוורד חדש אינו נותן טעם בשמן ישן (שנשאר משנה שישית) אלא בשהייה מרובה, וממילא אין בו קדושת שביעית (פה"מ שביעית ז,ז).
<b>כְּבָשׁוֹ בְּשֶׁמֶן שֶׁל מוֹצָאֵי שְׁבִיעִית וכו'</b>. במקרה הפוך, שהוורד ישן (שנשאר משביעית) והשמן חדש, השמן סופג מיד את טעם הוורד ומתחייב בביעור (שם).
<h3> כב</h3>
<b>חָרוּבִין שֶׁל שְׁבִיעִית וכו'</b>. כיוון שבין כך ובין כך נותנים טעם ביין בשהייה מועטת (שם).
<b>מִין בְּמִינוֹ בְּכָל שֶׁהוּא</b>. מאכל של שביעית שהתערב עם מאכל מאותו הסוג, אפילו היה השביעית בשיעור מועט (כגון טיפה אחת של יין שביעית שהתערבה בחבית של יין שישית), מחייב את כל התערובת בביעור (ראה גם הלכות מאכלות אסורות טו,ח).
<b>וְשֶׁלֹּא בְּמִינוֹ בְּנוֹתֵן טַעַם</b>. מאכל או משקה של שביעית שהתערב במין אחר, אינו גורם לו להתחייב בביעור, אלא אם כן נתן בו טעם.
<h2>פרק ח</h2>
<h3> א</h3>
<b>לְחַזֵּק</b>. לעודד או לסייע.
<b>לְפִי שֶׁאָסוּר לְחַזֵּק יְדֵי עוֹבְרֵי עֲבֵרָה</b>. כך למדו מהפסוק "ולפני עוֵר לא תתן מכְשֹל" (ויקרא יט,יד), שאסור לגרום תוספת כישלון לאדם שאינו רואה את דרך האמת (פה"מ שביעית ה,ו).
<h3> ב</h3>
<b>לְמִי שֶׁהוּא חָשׁוּד עַל הַשְּׁבִיעִית</b>. שידוע שאינו מקפיד על דיני השביעית.
<b>הָעֹל</b>. כלי המונח על הבהמה שעל ידו מושכת את המחרשה.
<b>וְהַמִּזְרֶה</b>. כלי לזריית התבואה (דומה למזלג).
<b>וְהַדֶּקֶר</b>. כלי חפירה.
<b>כָּל שֶׁמְּלַאכְתוֹ מְיֻחֶדֶת לִמְלָאכָה שֶׁאֲסוּרָה בַּשְּׁבִיעִית</b>. כלי המיועד למלאכה אסורה, ואין לו שימוש אחר.
<b>וְלִמְלָאכָה שֶׁאֶפְשָׁר שֶׁתִּהְיֶה אֲסוּרָה וְתִהְיֶה מֻתֶּרֶת</b>. כלי המשמש למלאכה שיש אפשרות לעשותה בהיתר.
<h3> ג</h3>
<b>הַמַּגָּל</b>. כלי קצירה.
<b>שֶׁאִם יִקְצֹר... וְאִם יִקְצֹר וכו'</b>. כיוון שיש אפשרות לקצור באופן המותר (כמבואר לעיל א,ד), המוכר אינו צריך לחשוש שהקונה יקצור באופן האסור.
<h3> ד</h3>
<b>וּמֻתָּר לִמְכֹּר סְתָם וכו'</b>. גם אם הקונה לא אמר במפורש מה מטרת הקנייה, מכיוון שאינו חשוד אנו מניחים שכוונתו לשימוש של היתר במוצאי שביעית.
<h3> ה</h3>
<b>הַיּוֹצֵר</b>. אומן שמייצר כלי חרס.
<b>חָמֵשׁ כַּדֵּי שֶׁמֶן וַחֲמֵשׁ עֶשְׂרֵה כַּדֵּי יַיִן</b>. כדים ריקים, כיוון שהקונה רשאי להביא לביתו שמן ויין בכמות כזו (כמובא לעיל ד,כד).
<h3> ו</h3>
<b>שֶׁיּוֹבִירָהּ</b>. שישאיר אותה בורה ללא חרישה וזריעה.
<b>אֲבָל לֹא יִמְכֹּר לוֹ שְׂדֵה הָאִילָן</b>. מפני שקרוב לוודאי שהחשוד לא ינהג בפירות דיני שביעית (ערוה"ש כט,ד).
<b>אֶלָּא אִם כֵּן פּוֹסֵק עִמּוֹ עַל מְנַת שֶׁאֵין לוֹ בָּאִילָן</b>. מוכר לו את השדה ללא האילן.
<b>סְאָה</b>. כלי מדידה (ונקרא על שם מידת הנפח שהוא מכיל).
<b>גֹּרֶן</b>. מקום חביטת תבואה שנקצרה.
<b>וְכֻלָּם בְּפֵרוּשׁ אֲסוּרִים</b>. אם אמר בפירוש שמעוניין לעשות בהם שימוש לצורך איסור, אסור לסייעו.
<h3> ז</h3>
<b>נָפָה</b>. כלי לניפוי קמח.
<b>וּכְבָרָה</b>. כלי לניפוי זרעונים.
<b>רֵחַיִם</b>. כלי טחינה.
<b>תָּבֹר</b>. תברור.
<h3> ח</h3>
<b>וּמֻתָּר לִרְדּוֹת עִמָּהֶן הַפֵּרוֹת</b>. לקטוף פירות מענף תלוש (יד"פ). ואולי הכוונה לכל קטיף, שבחרישה וזריעה אסור לסייע ביד אך בקטיף מותר (ר"י שילת בהערות לרמב"ם מדויק).
<b>וְחוֹכְרִים</b>. שוכרים תמורת חלוקת היבול.
<b>נִירִין</b>. שדות חרושות, ומדובר על שדה של גוי שנחרשה על ידו בשביעית, ויהודי רוצה לזרוע בה אחר שביעית.
<b>לְפִי שֶׁאֵינָן בְּנֵי חִיּוּב כְּדֵי לִקְנֹס אוֹתָם</b>. בניגוד לשדה של יהודי שנחרשה על ידו בשביעית, שאסור לזרעה כמובא לעיל א,יג.
<h3> ט</h3>
<b>מֻתָּר לַעֲשׂוֹת בַּתָּלוּשׁ בְּסוּרְיָא וכו'</b>. אף שחכמים אסרו עבודת קרקע בסוריא (לעיל ד,כז), מותר לסייע לגויים שם בעבודות שנעשות לאחר תלישת היבול.
<b>דָּשִׁין</b>. חובטים את התבואה.
<b>וְזוֹרִין</b>. מפזרים את התבואה ברוח כדי להסיר ממנה את הפסולת.
<b>וְדוֹרְכִין</b>. ענבים בגת.
<b>וּמְעַמְּרִין</b>. אוספים את התבואה בערמות.
<b>וְלֹא בּוֹצְרִין</b>. לא קוטפים ענבים.
<b>וְלֹא מוֹסְקִין</b>. לא קוטפים זיתים.
<h3> י</h3>
<b>לִקַּח</b>. לקנות.
<b>שֶׁמָּא לֹא יֹאכַל אוֹתָן בִּקְדֻשַּׁת שְׁבִיעִית</b>. שהרי הכסף המתקבל תמורת הפירות מתקדש בקדושתם, וצריך לקנות בו מאכל ולאכלו בקדושה (כמובא לעיל ו,א).
<h3> יא</h3>
<b>הַלּוֹקֵחַ לוּלָב וכו'</b>. הקונה ארבעת המינים מעם הארץ, יבקש ממנו את האתרוג במתנה, כיוון שבאתרוג הנקטף בשביעית יש קדושת שביעית (ראה לעיל ד,יב), ואם משלם תמורתו נמצא מוסר דמי שביעית לעם הארץ.
<b>וְאִם לֹא נָתַן לוֹ וכו'</b>. אם המוכר לא הסכים לתת לו את האתרוג במתנה, ישלם לו על הלולב מחיר גבוה שכולל בתוכו גם את מחיר האתרוג.
<h3> יב</h3>
<b>בַּמֶּה דְּבָרִים אֲמוּרִים</b>. שאסור לקנות מעם הארץ פירות שביעית אפילו כל שהוא.
<b>פֵּרוֹת שֶׁכְּמוֹתָן בַּשָּׁמוּר</b>. פירות חשובים שרגילים לשמור אותם, ובשנת שמיטה צריך להפקירם (ומשום שיש חשש סביר שעשה איסור ולא הפקירם, לא הקלו עליו באופן המבואר בהמשך ההלכה).
<b>הַפֵּגָם</b>. צמח בר שריחו חריף ופרחיו צהובים.
<b>וְהַיַּרְבּוּזִין</b>. מיני אספרגוס.
<b>הַשּׁוֹטִין</b>. הגדלים בר.
<b>וְהַחֲלוֹגְלוֹגוֹת</b>. צמח בר שגדל מהשקייה בחודשי הקיץ, ונקרא רגלת הגינה.
<b>וְהַכֻּסְבָּר שֶׁל הָרִים</b>. כוסברה שאינה תרבותית אלא צומחת בר בהרים.
<b>לִקַּח מִמֶּנּוּ מְעַט בִּדְמֵי שָׁלֹשׁ סְעוּדוֹת בִּלְבַד</b>. לקנות ממנו בסכום קטן שמתאים לקניית שלש סעודות, אך לא יותר, כיוון שהכסף הנמסר למוכר מתקדש בקדושת שביעית.
<b>מִשּׁוּם כְּדֵי חַיָּיו שֶׁל מוֹכֵר</b>. הקלו למסור לעם הארץ סכום קטן של דמי שביעית בשביל פרנסתו ההכרחית ('כדי חייו'), מתוך הנחה שלא יסחור בסכום כזה ולא ישמור אותו עד זמן הביעור אלא יקנה בו מאכלים.
<h3> יג</h3>
<b>וְכֵן דָּבָר שֶׁאֵינוֹ חַיָּב בַּמַּעַשְׂרוֹת... וַעֲדָשִׁים הַמִּצְרִיּוֹת</b>. שאין הדרך לזרעם וחזקתם מן ההפקר (פה"מ מעשרות ה,ח, הלכות תרומות ב,יב).
<b>שׁוּם בַּעַל בֶּכִי וּבָצָל שֶׁל רִכְפָּה</b>. שום ובצל חריפים מאוד שגורמים זליגת דמעות (פה"מ שם; ויש מפרשים שמכונים על שם מקומם — ראה מפרשי המשנה שם).
<b>וּגְרִיסִין הַקִּלְקִיּוֹת</b>. גרגירים של פול הגדל בקילקיה (שם).
<h3> יד</h3>
<b>אֵין לוֹקְחִין מִמֶּנּוּ דָּבָר שֶׁיֵּשׁ עָלָיו זִקַּת שְׁבִיעִית כְּלָל וְאֵין לוֹקְחִין מִמֶּנּוּ וכו'</b>. אסור לקנות ממנו דבר שיש לו שייכות לקדושת שביעית, כגון פשתן, שבזרע הפשתן יש קדושת שביעית, ואסור לקנות ממנו אפילו את הפשתן עצמו שאין בו קדושה, אלא אם כן נעשה בו שינוי משמעותי, שעשו מסיבי הפשתן חוטים טוויים שניתן להכין מהם בגד או ששזרו מסיבי הפשתן סרטים קלועים כעין שרשרות (ד"א ויד"פ עפ"י פה"מ בכורות ד,ח).
<h3> טו</h3>
<b>הֶחָשׁוּד עַל הַמַּעַשְׂרוֹת</b>. שמוכר מעשר שני בלי להודיע לקונה על קדושתו.
<b>מַעֲשֵׂר טָעוּן הֲבָאַת מָקוֹם</b>. במעשר שני יש חומרה מיוחדת, שצריך להעלותו לירושלים ולאכלו שם (הלכות מעשר שני ב,א), וייתכן שהסוחר בפירות שביעית נזהר שלא להכשיל בפירות מעשר שני.
<b>וּשְׁבִיעִית אֵין לָהּ פִּדְיוֹן</b>. בפירות שביעית יש חומרה מיוחדת שלא ניתן להפכם לחולין (כדלעיל ו,ו).
<h3> טז</h3>
<b>שֶׁמְּכָרוֹ בְּחֶזְקַת טָהוֹר</b>. שהקונה חושב שהוא טהור.
<b>אֵינוֹ מְטַמֵּא אֲחֵרִים אֶלָּא מִדִּבְרֵי סוֹפְרִים</b>. כמבואר בהלכות שאר אבות הטומאות פ"ז, ונמצא שהמוכר אינו חשוד להכשיל באיסור תורה (ראה גם הלכות מטמאי משכב ומושב י,יא).
<h3> יז</h3>
<b>נֶאֱמָן עַל שֶׁל אֲחֵרִים</b>. נאמן לומר על סחורה של אדם אחר שהיא כשרה.
<b>חֲזָקָה אֵין אָדָם חוֹטֵא לַאֲחֵרִים</b>. יש להניח שאדם לא ישקר ולא יכשיל אנשים בשביל הנאה של אדם אחר (ראה גם הלכות מעשר יב,יז).
<b>דָּנוֹ וּמְעִידוֹ</b>. מותר לו לדון אחרים או להעיד עליהם, על אף שהוא עצמו חוטא בנושא הנידון (הלכות מטמאי משכב ומושב י,יא).
<h3> יח</h3>
<b>הוֹאִיל וְהַתְּרוּמוֹת מֻתָּרוֹת לָנוּ וכו'</b>. איסור אכילת תרומה לאדם שאינו כהן ('זר') הוא איסור חמור שחייבים עליו מיתה בידי שמים (הלכות תרומות ו,ו), בניגוד לפירות שביעית שאמנם יש בהם הגבלות מסוימות אך אין בהם חיוב מיתה. מכך מסיקים הכהנים בטעות, שאם מותר להם לאכול תרומה, כל שכן שאינם צריכים להקפיד על דיני שביעית.
<b>סְאָה תְּרוּמָה שֶׁנָּפְלָה לְמֵאָה סְאָה שֶׁל פֵּרוֹת שְׁבִיעִית תַּעֲלֶה</b>. כאשר תרומה מתערבת בחולין שמרובים ממנה פי מאה, הדין הוא שמוציאים מהתערובת כמות השווה לתרומה שנתערבה ונותנים לכהנים והשאר מותר באכילה (ראה הלכות תרומות יג,א).
<b>נָפְלָה לְפָחוֹת מִמֵּאָה וכו'</b>. כאשר אין מאה של חולין כנגד התרומה, נעשה הכל 'מדומע' שאסור באכילה לישראל, ויש למכרו לכהנים (שם יג,ב). אך בפירות שביעית לא ניתן לעשות זאת וצריך להמתין עד שכל הפירות ירקיבו ולזרקם.
<h3> יט</h3>
<b>וְהַפַּטָּמִין</b>. מפטמי בעלי חיים.
<b>לוֹקְחִין</b>. קונים.
<b>מֻרְסָן</b>. פסולת הקמח.
<b>מִכָּל מָקוֹם</b>. אפילו מעם הארץ, אך לא מחשוד (ריק"ו ע"פ הירושלמי, וכדלעיל הי"ד).
<h3> כ</h3>
<b>גַּבָּאֵי קֻפָּה</b>. הממונים על חלוקת מזונות לעניים (ראה הלכות מתנות עניים ט,א-ג).
<b>לֹא יִהְיוּ מְדַקְדְּקִין בַּחֲצֵרוֹת שֶׁל אוֹכְלֵי שְׁבִיעִית</b>. אינם צריכים לחשוש מלקבל עבור העניים פירות שביעית.
<b>מְעוֹת שְׁבִיעִית אוֹ בֵּיצִים הַנִּלְקָחוֹת בִּדְמֵי שְׁבִיעִית</b>. שהמון העם אינו יודע שהכסף מתקדש בקדושת שביעית (רדב"ז).
<h2>פרק ט</h2>
<h3> א</h3>
<b>שָׁמוֹט כָּל בַּעַל מַשֵּׁה יָדוֹ</b>. "בעל משה ידו" הוא בעל החוב אשר תובע את ממונו (ראה אונקלוס), והוא צריך להשמיט בשביעית את המלווה "אשר ישה ברעהו".
<h3> ב</h3>
<b>בִּזְמַן שֶׁהַיּוֹבֵל נוֹהֵג</b>. שכל ישראל על אדמתם (לקמן י,ח).
<b>שֶׁיֵּשׁ שָׁם שְׁמִטַּת קַרְקַע</b>. שקרקעות קנויות חוזרות לבעליהן המקורי.
<b>קַבָּלָה</b>. מסורת.
<h3> ד</h3>
<b>וְשָׁם הוּא אוֹמֵר</b>. במצוות הקהל.
<b>מַה שָּׁם אַחַר שֶׁבַע</b>. בסוכות של שנה שמינית.
<b>אַף הַשְׁמָטַת כְּסָפִים אַחַר שֶׁבַע</b>. בסיום שנה שביעית.
<h3> ה</h3>
<b>וְחִלְּקָהּ עַל דַּעַת שֶׁהַיּוֹם רֹאשׁ הַשָּׁנָה שֶׁל מוֹצָאֵי שְׁבִיעִית</b>. וישלמו לו על הבשר לאחר החג.
<b>וְנִתְעַבֵּר אֱלוּל</b>. בית דין קבע שחודש אלול יהיה מעובר (חודש של שלושים יום), וחודש תשרי יתחיל רק למחרת. מציאות זו שייכת בזמן שיש סנהדרין, וקביעת לוח השנה אינה ידועה מראש אלא נעשית על פי ראיית הלבנה (ראה הלכות קידוש החודש א,ג-ד, ה,א).
<b>אָבְדוּ הַדָּמִים</b>. הפסיד את כספו.
<h3> ו</h3>
<b>מִלְוָה שֶׁבִּשְׁטָר שֶׁיֵּשׁ בּוֹ אַחֲרָיוּת נְכָסִים</b>. שבשטר ההלוואה כתוב שקרקעות הלווה משועבדות להחזרת החוב.
<b>וְאִם סִיֵּם לוֹ שָׂדֶה בְּהַלְוָאָתוֹ</b>. שסיכמו ביניהם על חלקת קרקע מסוימת, שממנה יוכל המלווה לגבות חובו.
<b>אֵינוֹ מַשְׁמִיט</b>. כיוון שחוב כזה נחשב כחוב שכבר נפרע (ודומה למלווה על המשכון הנזכר לקמן הי"ד).
<b>מַשְׁמֶטֶת אֶת הַשְּׁבוּעָה</b>. אדם שהתחייב לחברו שבועה ממונית, אינו צריך להישבע.
<h3> ז</h3>
<b>בִּשְׁבוּעַת הַדַּיָּנִין</b>. שבועה שבית דין משביעים את הנתבע על טענתו (ראה הלכות שבועות יא,ד-ו).
<b>מִדְּבָרִים שֶׁאִם יוֹדֶה בָּהֶן שְׁבִיעִית מַשְׁמֶטֶת</b>. שהמחלוקת הממונית היא על חוב, שכשם ששביעית משמטת את החוב עצמו, כך משמטת חיוב שבועה שנובע ממחלוקת על החוב.
<b>אֲבָל שְׁבוּעַת הַשּׁוֹמְרִין... שֶׁאִם יוֹדֶה יְשַׁלֵּם</b>. במקרה ששבועת הדיינים קשורה למחלוקת ממונית שאינה נובעת מחוב, אלא מפיקדון או שותפות וכדומה שאותם השביעית אינה משמטת, אין השבועה נשמטת.
<h3> ח</h3>
<b>וּתְבָעוֹ וְכָפַר בּוֹ</b>. המלווה ביקש את כספו, והלווה הכחיש.
<b>אֵין הַשְּׁבִיעִית מַשְׁמֶטֶת</b>. כיוון שבשעת ההשמטה איננו יודעים אם הייתה הלוואה או לא, שהרי הלווה מכחיש, וכגון שעדיין לא חייבו את הלווה להישבע (רדב"ז, וראה ביאור נוסף ביד"פ).
<h3> ט</h3>
<b>וְקָבַע לוֹ זְמַן לְעֶשֶׂר שָׁנִים</b>. שאינו יכול לתבעו עד שיעברו עשר שנים (הלכות מלווה ולווה יג,ה). והוא הדין אם קבע לו זמן אחר, שמסתיים לאחר השמיטה.
<b>שֶׁהוּא בָּא לִידֵי לֹא יִגֹּשׂ</b>. כעבור עשר שנים.
<b>הֲרֵי הוּא עַתָּה</b>. בזמן השמיטה.
<b>הִתְנָה עִמּוֹ שֶׁלֹּא יִתְבָּעֶנּוּ שְׁבִיעִית מַשְׁמֶטֶת</b>. במקרה זה חובת הפירעון חלה על הלווה כל הזמן, אף על פי שהמלווה אינו יכול לתבעו, ולכן הלוואה זו ככל הלוואה (ריק"ו ועוד).
<h3> י</h3>
<b>שֶׁאֵינוֹ יָכוֹל לְבַטֵּל דִּין הַשְּׁבִיעִית</b>. אין משמעות לתנאי כזה, כיוון שהתנה לבטל את דין התורה (ראה הלכות אישות ו,ט-י).
<h3> יא</h3>
<b>הַקָּפַת הַחֲנוּת</b>. לקוח קבוע בחנות, שמזמן לזמן משלם בבת אחת עבור כל הקניות שקנה לאחרונה.
<b>אֵינָהּ נִשְׁמֶטֶת</b>. שאינו נחשב עדיין כחוב כיוון שהמוכר אינו מעוניין לגבות את התשלום עד שיצטבר סכום משמעותי (ראה פה"מ שביעית י,א).
<b>וְאִם עָשָׂה אוֹתָהּ מִלְוָה</b>. משעה שהמוכר מעוניין לגבות את התשלום (וראה עוד בפסקים ושיטות).
<b>שְׂכַר שָׂכִיר אֵינוֹ נִשְׁמָט</b>. כיוון שדרך העובדים להמתין עם דרישת השכר עד שיצטבר סכום משמעותי (כס"מ).
<b>וְאִם זְקָפוֹ עָלָיו מִלְוָה</b>. אם עשאו חוב.
<h3> יב</h3>
<b>וְאִם זְקָפָן בְּמִלְוָה</b>. אם עשאן חוב על הנקנס כגון שכתב שטר חוב על תשלום הקנס (ראה לקמן הי"ג בביאור).
<b>וּמֵאֵימָתַי נִזְקָפִין בְּמִלְוָה מִשְּׁעַת הַעֲמָדָה בַּדִּין</b>. משעה שהעמידו לדין, קיימת אפשרות לזקוף במלווה משום שמאותו זמן נקבעת שייכות הקנס למקבלו (יד"פ, וראה גם הלכות נערה בתולה ב,טו).
<b>קְנָסוֹת שֶׁל הָאוֹנֵס וְהַמְפַתֶּה וְהַמּוֹצִיא שֵׁם רַע</b>. סכומים קבועים שהתורה חייבה את העושה מעשים אלו לשלם (ראה הלכות נערה בתולה א,א, ג,א).
<b>אֵינָן נִשְׁמָטִין</b>. מכיוון שאינם ככל חוב ממוני כלפי אדם אחר, אלא עונש (פה"מ שביעית י,ב).
<h3> יג</h3>
<b>אֵין כְּתֻבָּתָהּ נִשְׁמֶטֶת</b>. כיוון שלשטר כתובה יש תוקף של פסק דין כתוב על ידי בית דין ('מעשה בית דין' — רש"י גיטין יח,א), וחוב כזה אינו נשמט כדלקמן הט"ו.
<b>פָּגְמָה אוֹתָהּ</b>. מודה שקיבלה חלק מהסכום (הלכות אישות טז,יד).
<b>זְקָפַתָּהּ עָלָיו בְּמִלְוָה</b>. על ידי כתיבת שטר חוב (שו"ת הרמב"ם סי' רא וסי' רלג).
<h3> יד</h3>
<b>הַמַּלְוֶה עַל הַמַּשְׁכּוֹן</b>. מלווה שלקח עירבון מידי הלווה.
<b>אֵינוֹ מַשְׁמִיט</b>. כיוון שהמשכון קנוי למלווה (באופן זמני), והרי זה כחוב שכבר נפרע (פה"מ שביעית י,ב).
<b>וְהוּא שֶׁיִּהְיֶה הַחוֹב כְּנֶגֶד הַמַּשְׁכּוֹן</b>. ששווי המשכון כסכום החוב.
<b>וְאִם הָיָה יָתֵר</b>. אם סכום החוב גבוה משווי המשכון.
<b>מַשְׁמִיט הַיָּתֵר עַל הַמַּשְׁכּוֹן</b>. הפער בין סכום החוב לשווי המשכון נשמט.
<h3> טו</h3>
<b>שֶׁחָתְכוּ</b>. שפסקו.
<h3> טז</h3>
<b>הִשָּׁמֶר לְךָ וכו'</b>. וממנו נלמד שאין להימנע מלהלוות לפני שמיטה מחשש שיישמט החוב.
<b>הִתְקִין פְּרוֹזְבּוֹל כְּדֵי שֶׁלֹּא יִשָּׁמֵט הַחוֹב</b>. המילה פרוזבול מקורה ביוונית, ומשמעותה המדויקת אינה ברורה כל צרכה. הפרוזבול הוא מסירת מודעה של המלווה בפני בית דין שיגבה חובותיו בכל עת (לקמן הי"ח). הלל הזקן תיקן שבזמן ששמיטת כספים נוהגת מדברי חכמים, אם מודיע אדם לבית הדין שיגבה את חובותיו בכל זמן שירצה, ייחשב הדבר כאילו מסר את השטרות לבית דין (ריק"ו לעיל הט"ו).
<b>בִּשְׁמִטַּת כְּסָפִים בַּזְּמַן הַזֶּה וכו'</b>. כדלעיל הל' ב-ג.
<h3> יז</h3>
<b>בֵּית דִּין חֲכָמִים גְּדוֹלִים בְּיוֹתֵר וכו'</b>. שיש להם סמכות רבה בענייני הציבור.
<h3> יח</h3>
<b>גּוּפוֹ שֶׁל פְּרוֹזְבּוֹל</b>. נוסח הפרוזבול.
<b>מוֹסֵר אֲנִי לָכֶם</b>. מודיע בפניכם (פה"מ שביעית י,ד).
<b>שֶׁכָּל חוֹב שֶׁיֵּשׁ לִי</b>. כל חוב שחייבים לי.
<h3> יט</h3>
<b>אֵין כּוֹתְבִין פְּרוֹזְבּוֹל אֶלָּא עַל הַקַּרְקַע</b>. אלא אם כן יש ללווה קרקע. יש מפרשים הטעם משום שאז החוב נחשב כגבוי ביד בית דין, בדומה לדין מלווה על המשכון לעיל הי"ד (ר"ש שביעית י,ו).
<b>הָיְתָה לוֹ</b>. ללווה.
<b>שָׂדֶה מְמֻשְׁכֶּנֶת</b>. שדה שנתן אותה כמשכון עבור הלוואה אחרת, אפילו אם השדה נמצאת כעת בחזקת הממשכן והוא אוכל פירותיה (פה"מ שביעית י,ו).
<h3> כ</h3>
<b>וְלַיְתוֹמִים</b>. שלוו כסף ואין להם קרקע.
<b>אַפִּטְרוֹפִּין</b>. אחראים על היתומים. [הערה: ניקוד המילה נעשה על פי המקור ביוונית. בפה"מ בכתב ידו של הרמב"ם מופיעות כמה צורות לניקוד מילה זו: לעתים מנוקדת הפ"א הראשונה בקובוץ, לעתים בפתח (ובחלק מהמקומות הפ"א אינה מנוקדת).]
<b>וְלֶעָרֵב</b>. אדם שהתחייב לשלם את החוב, אם הלווה לא ישלם.
<b>הָיָה לוֹ חוֹב עַל חֲבֵרוֹ</b>. אם אדם אחר חייב כסף ללווה.
<b>הוֹאִיל וְהוּא תַּחַת שִׁעְבּוּדוֹ</b>. מכיוון שקרקע זו משועבדת ללווה.
<h3> כא</h3>
<b>לְכָל אֶחָד וְאֶחָד</b>. כיוון שיש חמישה מלווים, והפרוזבול נכתב על יד המלווה ולא על ידי הלווה.
<h3> כב</h3>
<b>אֵינוֹ מוֹעִיל</b>. שלא ניתן לכתוב פרוזבול על חוב שאינו קיים.
<b>אֵינָהּ נִשְׁמֶטֶת בִּפְרוֹזְבּוֹל זֶה</b>. הפרוזבול מועיל שההלוואה לא תישמט.
<b>הֲרֵי זוֹ נִשְׁמֶטֶת</b>. אלא אם כן יכתוב פרוזבול נוסף לאחר ההלוואה.
<h3> כג</h3>
<b>פְּרוֹזְבּוֹל הַמֻּקְדָּם</b>. פרוזבול שנכתב בתאריך מסוים, וכתבו בו תאריך מוקדם יותר.
<b>וְהִקְדִּים זְמַנּוֹ מֵאֲדָר</b>. התאריך שנכתב בפרוזבול הוא חודש אדר.
<b>שֶׁהֲרֵי הוּרַע כּוֹחוֹ</b>. של המלווה כותב הפרוזבול.
<b>שֶׁאֵינוֹ מַשְׁמִיט אֶלָּא עַד אֲדָר</b>. המלווה סומך על פרוזבול זה רק בנוגע להלוואות שהלווה עד אדר.
<b>אֲבָל אִם אֵחַר זְמַנּוֹ וּכְתָבוֹ מֵאִיָּר</b>. אם הפרוזבול נכתב בניסן, והתאריך שנכתב בו הוא חודש אייר.
<b>שֶׁהוּא אֵינוֹ מַשְׁמִיט וכו'</b>. הטעות בתאריך גורמת לכך שהמלווה אינו משמיט הלוואות שהלווה עד אייר, למרות שהפרוזבול מועיל רק להלוואות עד ניסן.
<h3> כד</h3>
<b>הַסַּכָּנָה</b>. גזרת גויים על שמירת מצוות, שבגללה חששו לשמור פרוזבולים (כס"מ).
<b>וָאֵילָךְ</b>. ואפילו לאחר שהסכנה חלפה, החליטו חכמים להשאיר את הדין שהתחדש בזמן הסכנה. החלטה זו מתבססת גם על הטעם המבואר לקמן הכ"ו (ראה ד"א, יד"פ).
<b>וְהַיְתוֹמִים</b>. שירשו שטר חוב מאביהם (שו"ת הרמב"ם שצ).
<b>אֵינָן צְרִיכִין פְּרוֹזְבּוֹל</b>. שאם הם קטנים, בית דין תובעים את חובותיהם, ושטרותיהם כמסורים לבית דין גם ללא פרוזבול. ואם הם גדולים בית דין טוענים בשבילם שלאביהם היה פרוזבול. אמנם במקרה שהאב אמר לפני מיתתו שאין לו פרוזבול, יתומים גדולים אינם יכולים לגבות החוב (שם).
<h3> כה</h3>
<b>שֶׁאִלּוּ אָמַר וכו'</b>. המלווה נאמן לטעון שפרוזבולו אבד כמובא בהלכה הקודמת, ואין חוששים שמא ההלוואה הייתה לאחר כתיבת הפרוזבול שאבד, ואם כן ודאי שנאמן לומר על פרוזבול שבידו שנכתב לאחר ההלוואה.
<h3> כו</h3>
<b>שֶׁאֵינָהּ נִשְׁמֶטֶת שֶׁהֲרֵי לֹא זְקַפְתִּיהָ מִלְוָה</b>. כדלעיל הי"א.
<b>חֲזָקָה הִיא וכו'</b>. כיוון שיש לאדם אפשרות לקבל את כספו בהיתר, יש להניח שיעדיף אפשרות זו על פני טענה שקרית שהחוב הוא הקפת החנות, ולכן נאמן בטענתו.
<h3> כז</h3>
<b>וּמָסַר דְּבָרָיו לַתַּלְמִידִים</b>. שבתלמידי חכמים הקלו שאינם צריכים בית דין חשוב (ריק"ו, ד"א), כיוון שהצורך בבית דין חשוב הוא בכדי שלא יזלזלו בשמיטת כספים בזמן הזה, ובתלמידי חכמים אין חשש זה (יד"פ). ויש מפרשים שהכוונה לתלמידים שהם דיינים בבית דין חשוב שבדור, כמו בית דינו של רבי אמי ורבי אסי כדלעיל הי"ז (כס"מ).
<h3> כח</h3>
<b>כָּל הַמַּחֲזִיר וכו'</b>. אפילו כשהמלווה לא עשה פרוזבול, או בזמן ששמיטה נוהגת מהתורה ופרוזבול אינו מועיל (כדלעיל הט"ז).
<b>רוּחַ חֲכָמִים נוֹחָה הֵימֶנּוּ</b>. חכמים מרוצים מהמעשה שעשה לפנים משורת הדין.
<h3> כט</h3>
<b>וְלֹא אָמַר לוֹ כֵּן</b>. הלווה לא אמר שהוא נותן מתנה.
<b>מְסַבֵּב עִמּוֹ בִּדְבָרִים</b>. רומז לו.
<b>אֶלָּא יִטֹּל מְעוֹתָיו וְיֵלֵךְ לוֹ</b>. הלווה ילך לדרכו כשהכסף נשאר בידו.
<h3> ל</h3>
<b>שֶׁמָּא יִתְאַחֵר וכו'</b>. שמא הלווה לא יחזיר את החוב עד זמן שמיטת כספים.
<b>בִּשְׁנֵי לָאוִין</b>. שני איסורי לא תעשה.
<b>שֶׁנֶּאֱמַר הִשָּׁמֶר לְךָ פֶּן יִהְיֶה</b>. "השמר" לאו אחד, ו"פן" לאו שני.
<h2>פרק י</h2>
<h3> א</h3>
<b>וּלְקַדֵּשׁ שְׁנַת הַחֲמִשִּׁים</b>. להכריז עליה כשנה קדושה, שצריך לשבות בה מעבודת האדמה ולהפקיר היבול (ראה גם סה"מ עשה,קלו).
<h3> ב</h3>
<b>וּמֵאֵימָתַי הִתְחִילוּ לִמְנוֹת</b>. שמיטין ויובלות.
<b>מֵאַחַר אַרְבַּע עֶשְׂרֵה שָׁנָה מִשֶּׁנִּכְנְסוּ לָאָרֶץ</b>. לאחר תום ארבע עשרה שנה מזמן כניסתם לארץ על ידי יהושע.
<b>שֵׁשׁ שָׁנִים תִּזְרַע שָׂדֶךָ וכו'</b>. אין למנות שמיטין ויובלות אלא מזמן שכל שדה מיועדת לאדם מסוים, ומציאות זו הייתה רק לאחר כיבוש הארץ וחלוקת הנחלות.
<b>נִמְצֵאתָ אוֹמֵר וכו'</b>. ימי הבריאה עד בריאת האדם נחשבים שנה ראשונה ליצירת העולם, ויום בריאת האדם הוא ראש השנה של השנה השנייה ליצירה. יציאת מצרים הייתה בשנת 2448 לבריאת האדם (כפי שעולה מסדר עולם רבה, וראה בבלי עבודה זרה ט,א וברש"י שם), ולאחריה עברו 40 שנה במדבר ועוד 14 שנה בכיבוש וחלוקת הארץ. נמצא שהשנה הראשונה למניין הייתה בשנת 2503 לבריאת האדם שהיא שנת 2504 ליצירת העולם, וממילא שנת 2510 ליצירה הייתה שנת שמיטה.
<b>וְעָשׂוּ שְׁנַת עֶשֶׂר וַחֲמֵשׁ מֵאוֹת לַיְצִירָה</b>. שנת 510 לאלף השלישי ליצירה, דהיינו שנת 2510.
<h3> ג</h3>
<b>שִׁבְעָה עָשָׂר יוֹבְלִין... וּשְׁנַת שֵׁשׁ וּשְׁלֹשִׁים בַּיּוֹבֵל הָיְתָה</b>. מזמן הכניסה לארץ ועד חורבן בית ראשון מנו שישה עשר יובלים שלמים, ובשנת שלושים ושש ליובל השבעה עשר יצאו לגלות (וכשמחשבים גם את ארבע עשר השנים של כיבוש וחלוקה נמצא שעשו שבעה עשר יובלים גמורים — שו"ת הרמב"ם שפט).
<b>וְשָׁנָה שֶׁיָּצְאוּ בָּהּ</b>. שגלו מן הארץ.
<b>שֶׁחָרַב בָּהּ הַבַּיִת בָּרִאשׁוֹנָה בְּמוֹצָאֵי שְׁבִיעִית הָיְתָה</b>. השנה הראשונה לחורבן בית ראשון הייתה מוצאי שביעית, שהבית חרב בסוף שנת שמיטה (שו"ת הרמב"ם שפט, כפי שאירע גם בבית שני כדלקמן ה"ד — יד"פ).
<b>מִשֶּׁבָּטְלָה הָאָרֶץ</b>. שבטל יישוב הארץ.
<b>וְהִיא הַבִּיאָה הַשְּׁנִיָּה</b>. הביאה הראשונה הייתה על ידי עולי מצרים ואז נתקדשה הארץ קדושה ראשונה שבטלה בזמן הגלות, ובביאה השנייה של עולי בבל נתקדשה הארץ קדושה שנייה לעולם (הלכות תרומות א,ה).
<b>שֶׁלֹּא הָיָה שָׁם יוֹבֵל בְּבַיִת שֵׁנִי</b>. שאין היובל נוהג אלא בזמן שכל ישראל על אדמתם כדלקמן ה"ח.
<b>כְּדֵי לְקַדֵּשׁ שְׁמִטּוֹת</b>. כדי לדעת מתי שנת שמיטה, ששנת היובל מפסיקה את המניין הקבוע של שבע אחר שבע כדלקמן ה"ז.
<h3> ד</h3>
<b>שֶׁהַשָּׁנָה שֶׁחָרַב בָּהּ הַבַּיִת בָּאַחֲרוֹנָה שֶׁתְּחִלָּתָהּ מִתִּשְׁרֵי שֶׁאַחַר הַחֻרְבָּן בִּשְׁנֵי חֳדָשִׁים</b>. השנה שהתחילה חודשיים אחרי חורבן בית שני (שנה זו נקראת שנת החורבן, כיוון שמחודש ניסן שלפני החורבן עד חודש ניסן שלאחריו נקרא שנת החורבן, בניגוד לשמיטה שמתחילה בתשרי — פאה"ש כט,ו).
<b>לְמִנְיַן שְׁטָרוֹת</b>. למלכות אלכסנדר מוקדון (הלכות גירושין א,כז), מניין שהיה נהוג בימי חז"ל והגאונים, ואשר תחילתו בשנת ג' ת"נ לבריאת העולם, 311 לפני סה"נ.
<b>שֶׁהִיא שְׁנַת שֵׁשׁ וּשְׁלוֹשִׁים וּתְשַׁע מֵאוֹת וְאַרְבַּעַת אֲלָפִים לַיְצִירָה</b>. שנת 1176 לסה"נ.
<h3> ה</h3>
<b>הַגְּאוֹנִים</b>. חכמי הדורות שלאחר התלמוד.
<b>שֶׁלֹּא מָנוּ וכו'</b>. לדעת הגאונים בזמן החורבן סופרים את השנים שבע אחר שבע ללא הפסק ורק בזמן בית ראשון  ושני הפסיק היובל בינתיים, בניגוד לחשבון שהובא בהלכות הקודמות ששנת יובל מפסיקה את מניין השביעיות אפילו בזמן החורבן.
<b>מִתַּלְמוּד עֲבוֹדָה זָרָה</b>. מהגמרא במסכת עבודה זרה (דף ט,ב).
<b>כְּפִי חֶשְׁבּוֹן זֶה שֶׁהוּא קַבָּלָה</b>. לפי החישוב שמבוסס על מסורת הגאונים.
<h3> ו</h3>
<b>וְכֻלָּם לֹא מָנוּ אֶלָּא לִשְׁנֵי חֻרְבָּן</b>. המניין מתבסס על כך שהשנה הראשונה לחורבן בית שני הייתה מוצאי שביעית (כדלעיל ה"ד), שהיא שנה ראשונה למניין השמיטה הבאה, ולאחר מכן מנו שבע אחר שבע ללא הפסק.
<b>מַשְׁלִיכִין אוֹתָם שֶׁבַע שֶׁבַע</b>. מחלקים את השנים שמאז החורבן לשבע.
<b>תְּהִי שָׁנָה זוֹ שֶׁהִיא שְׁנַת שֶׁבַע וּמֵאָה וְאֶלֶף לַחֻרְבָּן מוֹצָאֵי שְׁבִיעִית</b>. שהרי השנה שלפניה היא שנת 1106 לחורבן בית שני, ומספר זה הוא כפולה של שבע.
<b>וְהַמַּעֲשֶׂה</b>. המנהג  המקובל.
<h3> ז</h3>
<b>שְׁנַת הַיּוֹבֵל אֵינָהּ עוֹלָה מִמִּנְיַן שְׁנֵי הַשָּׁבוּעַ</b>. שנת היובל אינה נספרת כחלק ממחזור שבע השנים, אלא באה אחרי שנת השמיטה ולאחריה מתחיל מחזור שמיטה חדש (ודין זה נהג עד חורבן בית ראשון ובזמן בית שני שאז מנו שמיטות ויובלות, והוא יחזור לנהוג כשיתחילו למנות שוב שמיטין ויובלות כמבואר לקמן יב,טז).
<b>תְּחִלַּת שֵׁשׁ שָׁנִים שֶׁל שָׁבוּעַ</b>. שנה ראשונה למניין השמיטה הבאה.
<h3> ח</h3>
<b>מִשֶּׁגָּלָה שֵׁבֶט רְאוּבֵן וכו'</b>. לפני חורבן בית ראשון (ראה דברי הימים א ה,כו).
<b>שֶׁכָּל יוֹשְׁבֶיהָ עָלֶיהָ</b>. שכל שבטי ישראל נמצאים בארץ ישראל.
<b>כֻּלָּן יוֹשְׁבִין כְּתִקְנָן</b>. כל שבט בנחלתו.
<b>נוֹהֵג בְּחוּצָה לָאָרֶץ</b>. לעניין שחרור עבדים (אבל לא לדינים הקשורים לקרקע המבוארים לקמן ולא לעניין תקיעת שופר — ערוה"ש ל,טו, וראה לקמן ה"י).
<b>בֵּין שֶׁלֹּא בִּפְנֵי הַבַּיִת</b>. היובל נוהג בזמן שכל יושביה עליה, אפילו אם בית המקדש אינו בנוי.
<h3> ט</h3>
<b>נוֹהֵג דִּין עֶבֶד עִבְרִי</b>. יהודי יכול להימכר לעבדות, כמבואר בהלכות עבדים א,א.
<b>וְדִין בָּתֵּי עָרֵי חוֹמָה</b>. דיני מכירה מיוחדים שחלים על בתים בעיר מוקפת חומה, כמבואר לקמן פרק יב.
<b>וְדִין שְׂדֵה חֲרָמִים</b>. אדם שאמר על שדהו בארץ ישראל 'הרי זו חרם', תינתן לכהנים המשרתים במקדש באותו זמן (הלכות ערכין וחרמין ו,ה). אך בזמן שאין היובל נוהג, אין בדבריו כלום (שם ח,יא).
<b>וְדִין שְׂדֵה אֲחֻזָּה</b>. דיני מכירה והקדשה של שדה שאדם קיבל בירושה (כמבואר בהלכות ערכין וחרמין פרק ד).
<b>וּמְקַבְּלִין גֵּר תּוֹשָׁב</b>. גוי שקיבל עליו מצוות בני נח מפני ציווי הקב"ה, ורוצה לגור בארץ ישראל (הלכות איסורי ביאה יד,ז, הלכות מלכים ח,יא).
<b>וְנוֹהֶגֶת שְׁבִיעִית בָּאָרֶץ מִדִּבְרֵיהֶם וכו'</b>. כל דיני השמיטה הנהוגים בארץ ישראל, וכן דין השמטת כספים שנוהג בכל מקום, אינם חובה מהתורה אלא מדברי חכמים.
<b>כְּמוֹ שֶׁבֵּאַרְנוּ</b>. לעיל ט,ב-ג לגבי שמיטת כספים.
<h3> י</h3>
<b>בָּעֲשִׂירִי לְתִשְׁרֵי</b>. יום הכיפורים.
<b>מְסוּרָה לְבֵית דִּין תְּחִלָּה</b>. שהם תוקעים ראשונים.
<b>וְתוֹקְעִין בַּשּׁוֹפָר תֵּשַׁע כְּדֶרֶךְ שֶׁתּוֹקְעִין בְּרֹאשׁ הַשָּׁנָה</b>. תקיעה תרועה תקיעה שלוש פעמים (הלכות שופר ג,א).
<b>וּמַעֲבִירִין שׁוֹפָר בְּכָל גְּבוּל יִשְׂרָאֵל</b>. תוקעים בכל מקום ברחבי הארץ, אך לא בחוץ לארץ (ערוה"ש לא,ד, ד"א).
<b>יא-יב. אֶחָד הוּא לְכָל דָּבָר</b>. בשני המועדים הללו תוקעים בקרן הכבשים הכפוף (הלכות שופר א,א), ושניהם שווים לכל דיני שופר המפורטים בהלכות שופר פרק א.
<b>וְאֶחָד הַיּוֹבֵל וְאֶחָד רֹאשׁ הַשָּׁנָה לַתְּקִיעוֹת</b>. שניהם שווים בעניין מניין ודיני התקיעות, כגון הדינים המפורטים בהלכות שופר ג,ד-ה.
<b>אֶלָּא שֶׁבַּיּוֹבֵל תּוֹקְעִין וכו'</b>. יש חילוק בין תקיעת יובל לתקיעת ראש השנה בעניין תקיעה בשבת, שבראש השנה שחל בשבת יש גזרת חכמים שאין לתקוע אלא בפני בית דין שיש לו סמכות לקדש חודשים וקבעו שם מתי יחול ראש השנה (הלכות שופר ב,ו-ט), ואילו בתקיעת יובל לא גזרו גזרה זו, אף על פי שיום הכיפורים אסור בכל המלאכות כמו שבת. אמנם גם בתקיעת יובל תיקנו שאין לתקוע ברחבי הארץ אלא בשעות שהדיינים נמצאים בבית הדין.
<h3> יג</h3>
<b>שְׁלֹשָׁה דְּבָרִים מְעַכְּבִין בַּיּוֹבֵל</b>. שאם לא עשו אחד מאלו, השנה אינה מתקדשת ואיסורי שביתת הארץ אינם נוהגים בה (רש"י ותוס' ר"ה דף ט,ב; וראה ערוה"ש לא,ה שהביא פירוש נוסף).
<b>וְשִׁלּוּחַ עֲבָדִים</b>. עבריים.
<b>וְהַחֲזָרַת שָׂדוֹת לְבַעְלֵיהֶן</b>. כמבואר לקמן פי"א.
<h3> יד</h3>
<b>וְעַטְרוֹתֵיהֶם בְּרָאשֵׁיהֶם</b>. מכסים ראשם בכיסוי מכובד כסימן לחירות.
<h3> טז</h3>
<b>וּמַשְׁמִיט קַרְקַע וכו'</b>. שהקרקעות הנמכרות חוזרות לבעליהן ביובל, כמבואר בפרק הבא.
<b>כְּמוֹ שֶׁבֵּאַרְנוּ</b>. לעיל ט,ד.
<h2>פרק יא</h2>
<h3> א</h3>
<b>לִצְמִיתוּת</b>. לעולם.
<b>שְׁנֵיהֶן</b>. המוכר והקונה.
<h3> ג</h3>
<b>שְׂדֵה אֲחֻזָּתוֹ</b>. נחלת אבותיו.
<b>וְאִם עָבַר וּמָכַר מִכָּל מָקוֹם... וְדָנִין בַּבַּיִת וכו'</b>. אם בכל זאת מכר בית או שדה אחוזתו שלא לצורך מזונות, המכירה קיימת, ודינם ככל בית או שדה הנמכרים, שחלים עליהם הדינים המפורטים בפרק זה ובפרק הבא.
<b>לְחַשֵּׁב אֶת הַדָּמִים</b>. להעריך את שווי השדה.
<b>וּבְכָל עֵת שֶׁיִּרְצֶה לִפְדּוֹת</b>. לקנות חזרה אפילו אם הקונה אינו מעוניין בכך.
<b>מְחַשֵּׁב עִם הַלּוֹקֵחַ עַל הַשָּׁנִים שֶׁאָכַל</b>. עורכים חשבון על פי מספר השנים שהשדה הייתה בחזקת הקונה ואכל את יבולה.
<h3> ה</h3>
<b>הֲרֵי שֶׁנִּשְׁאַר לַיּוֹבֵל עֶשֶׂר שָׁנִים</b>. המכירה נעשתה עשר שנים לפני היובל.
<b>וּמָכַר לוֹ שָׂדֵהוּ בְּמֵאָה דִּינָר</b>. ואם כן שווי כל שנה עשרה דינרים.
<h3> ז</h3>
<b>וּפֵרוֹת שִׁקְמָה</b>. קורות וענפי השקמה.
<b>הֲרֵי הֵן שֶׁל לוֹקֵחַ כִּשְׁאָר הַפֵּרוֹת שֶׁלָּהּ</b>. דינם כפירות אף על פי שאינם נאכלים.
<b>שֶׁנִּכְסַח</b>. שנכרת.
<b>שְׁנֵיהֶן אֲסוּרִין בּוֹ</b>. למוכר אסור להשתמש בעץ להסקה וכדומה, מפני שהקרקע וכל אשר בה בחזקת הקונה. ולקונה אסור, מפני שעץ הנמכר יחד עם הקרקע דינו כקרקע שחוזרת לבעלים.
<b>יִמָּכֵר וְיִלָּקַח בְּדָמָיו קַרְקַע</b>. ימכרו את העץ ויקנו במקומו קרקע.
<b>עַד שֶׁתִּגָּאֵל הַשָּׂדֶה מִיָּדוֹ</b>. אם המוכר ישיג כסף ויגאל את השדה מיד הלוקח לפני היובל, יוכל הוא ליהנות מהפירות הצומחים בקרקע שנלקחה תמורת העץ היבש, עד שקרקע זו תחזור לבעליה ביובל (מרכה"מ).
<h3> ח</h3>
<b>שָׁמִין שֶׁבַח הָאִילָנוֹת שֶׁבְּתוֹכָהּ</b>. מעריכים את עליית ערך השדה בעקבות נטיעת האילנות.
<h3> ט</h3>
<b>כְּמוֹ שֶׁבֵּאַרְנוּ</b>. לעיל י,ט.
<b>אֵינוֹ מֻתָּר לִגְאֹל לְפָחוֹת מִשְּׁתֵּי שָׁנִים</b>. המוכר רשאי לקנות חזרה רק לאחר שעברו שנתיים מזמן המכירה.
<b>בְּמִסְפַּר שָׁנִים אַחַר הַיּוֹבֵל תִּקְנֶה</b>. ומכאן שגם על הקונה מוטל חיוב שקניית השדה תהיה ל"מספר שנים".
<b>מֵעֵת לְעֵת</b>. מתאריך המכירה עד לתאריך זה כעבור שנתיים.
<h3> י</h3>
<b>שְׁתֵּי תְּבוּאוֹת</b>. יבול של שנתיים.
<b>שִׁדָּפוֹן</b>. מכת יובש בתבואה.
<b>יֵרָקוֹן</b>. נראה כי מדובר בתוצאה של השידפון שהשיבולים מקבלות מראה ירוק הנוטה לצהוב, הגורם לנביטה מוקדמת של השיבולים לפני הבשלת הגרעינים (ראה דעת מקרא עמוס ד,ט, ספראי תענית ג,ה).
<h3> יא</h3>
<b>בּוּרָה</b>. לא מעובדת.
<b>וְנָרָהּ</b>. חרש אותה.
<h3> יב</h3>
<b>מְכָרָהּ שָׁנָה אַחַת לִפְנֵי הַיּוֹבֵל</b>. שנה שעולה מן המניין (שהרי השביעית שלפני היובל אינה מן המניין כדלעיל ה"י).
<b>הֲרֵי הַלּוֹקֵחַ אוֹכֵל אוֹתָהּ שָׁנָה שְׁנִיָּה אַחַר הַיּוֹבֵל</b>. הקונה מחזיק בקרקע שנה אחת אחר היובל כדי להשלים שנתיים, ואחר כך מחזירה למוכר שהרי היובל הפקיע את זכותו.
<h3> יג</h3>
<b>נְקָעִים</b>. בורות.
<b>בְּפָחוֹת מִשְּׁתֵּי שָׁנִים</b>. לפני שעברו שנתיים מהמכירה.
<b>חוֹזֶרֶת לַבְּעָלִים בַּיּוֹבֵל</b>. שגם קרקע כזו נחשבת שדה אחוזה.
<h3> יד</h3>
<b>מָכַר אִילָנוֹת</b>. ללא הקרקע (רדב"ז, והשווה לעיל ה"ז).
<b>שֶׁהֲרֵי רְאוּיִין לִתְבוּאוֹת</b>. מפיקים יבול. ואילנות סרק נגאלים מיד (רדב"ז).
<h3> טז</h3>
<b>אֵינוֹ מְחַשֵּׁב אֶלָּא עִם הָרִאשׁוֹן</b>. חישוב הסכום שצריך האדון לתת על מנת לגאול (כמבואר לעיל ה"ד וה"ה), נעשה על פי הסכום שקיבל מהקונה הראשון.
<b>וְהִכְסִיפָה</b>. פחת ערכה.
<b>לְפִי מַה שֶּׁהִיא</b>. לפי ערכה כעת.
<b>לְעוֹלָם מְיַפִּין כֹּחַ הַמּוֹכֵר שְׂדֵה אֲחֻזָּה</b>. כיוון שנאלץ למכור שדה אחוזתו מחמת דוחק כלכלי (פה"מ ערכים ט,ב).
<b>יז-יח. אֵין שׁוֹמְעִין לוֹ</b>. אינו רשאי לגאול את שדהו אלא בהסכמת הקונה (פה"מ ערכים ט,ב).
<b>וְאִם רָצוּ קְרוֹבָיו לִגְאֹל גּוֹאֲלִין</b>. בעל כרחו של קונה.
<b>קְרוֹבָיו</b>. מצד אביו, שראויים לירשו (ד"א).
<b>אוֹ דֹדוֹ אוֹ בֶן דֹּדוֹ יִגְאָלֶנּוּ</b>. נאמר ביחס למוכר עצמו לגוי, ומשם נלמד לשאר הגאולות שכל הקרובים יכולים לגאול (יד"פ).
<h3> כ</h3>
<b>הָאַחִים שֶׁחָלְקוּ</b>. שחילקו ביניהם את נחלת אביהם שקיבלו בירושה.
<b>כְּלָקוֹחוֹת הֵן</b>. כל אחד מהם נחשב כקונה את חלקו מהשני.
<b>וּמַחֲזִירִין... וְלֹא תִּבְטַל חֲלֻקָּתָן מִכְּמוֹת שֶׁהָיְתָה</b>. אינם צריכים לעשות חלוקה חדשה, אלא רק להחליף ביניהם את החלקים עד היובל הבא (ריק"ו, כס"מ וערוה"ש לב,יג, וראה פירוש נוסף בפסקים ושיטות).
<b>הַבְּכוֹר</b>. שיורש חלק כפול.
<b>וְהַמְיַבֵּם אֵשֶׁת אָחִיו</b>. הנושא אשת אחיו שמת ללא בנים, שאף הוא מקבל חלק כפול (הלכות נחלות ג,ז).
<b>מַחֲזִיר בַּיּוֹבֵל וכו'</b>. נותן לאֶחָיו את חלקו הכפול, ומקבל מהם חלק כפול  אחר.
<h3> כא</h3>
<b>אַף עַל פִּי שֶׁיְּרֻשַּׁת הַבַּעַל מִדִּבְרֵיהֶם</b>. חכמים תיקנו שהבעל יורש את אשתו (הלכות אישות יב,ג).
<b>עָשׂוּ חִזּוּק לְדִבְרֵיהֶם כְּשֶׁל תּוֹרָה וְאֵינוֹ מַחֲזִיר בַּיּוֹבֵל</b>. חכמים נתנו לירושת הבעל תוקף של ירושה מדין תורה שאינה חוזרת ביובל.
<b>יַחֲזִיר לִבְנֵי מִשְׁפָּחָה מִשּׁוּם פְּגַם מִשְׁפָּחָה</b>. יחזיר למשפחת אשתו, שכן בני משפחתה נקברו שם, ואם המקום יצא מרשותם נחשב הדבר לגנאי.
<b>וְיִתְּנוּ לוֹ דָּמֶיהָ וכו'</b>. ישלמו לו את מחיר בית הקברות, חוץ מהמחיר של קבר אשתו.
<b>שֶׁהֲרֵי חַיָּב בִּקְבוּרָתָהּ</b>. וחייב לשאת בהוצאות הכרוכות בכך (שם יד,כג-כד).
<h2>פרק יב</h2>
<h3> א</h3>
<b>כָּל שְׁנֵים עָשָׂר חֹדֶשׁ מִיּוֹם שֶׁמָּכַר</b>. עד שיגיע שוב תאריך המכירה כעבור שנה.
<h3> ב</h3>
<b>וְיֵשׁ לוֹ לִמְכֹּר מִנְּכָסָיו וְלִפְדּוֹת</b>. רשאי לעשות כן (והשווה לדין שדה אחוזה לעיל יא,יז-יח).
<h3> ד</h3>
<b>מוֹנִין לָרִאשׁוֹן</b>. סופרים שנים עשר חודש מיום המכירה לראשון.
<b>הֻחְלַט הַבַּיִת בְּיַד הַשֵּׁנִי</b>. רכישת הקונה השני נעשית מוחלטת, ולא ניתן לפדות ממנו את הבית.
<b>שֶׁהַמּוֹכֵר מָכַר לַשֵּׁנִי כָּל זְכוּת שֶׁתָּבֹא לְיָדוֹ</b>. הקונה הראשון מכר לקונה השני את כל זכויותיו בבית, ולכן הבית הוחלט ביד השני כעבור שנה מיום המכירה לראשון.
<h3> ו</h3>
<b>שֶׁיָּרַד הַלּוֹקֵחַ בַּחֹדֶשׁ הָעִבּוּר</b>. חודש העיבור הוא אדר ראשון שהוא החודש שמתווסף על השנה. הקונה בחודש זה מקבל זמן נוסף, ונמצא שהשנה שלו מסתיימת אחרי זה שקנה בראש אדר שני.
<h3> ז</h3>
<b>יוֹם שְׁנֵים עָשָׂר חֹדֶשׁ</b>. היום האחרון של השנה.
<b>וְשׁוֹבֵר אֶת הַדֶּלֶת וְנִכְנָס לְבֵיתוֹ</b>. חכמים התירו למוכר לעשות זאת, כיוון שהקונים היו נוהגים להתחבא בסוף השנה (משנה ערכים ט,ד).
<h3> ח</h3>
<b>הַמַּקְדִּישׁ</b>. לנכסי בית המקדש.
<b>וּגְאָלוֹ אַחֵר מִיַּד הַהֶקְדֵּשׁ</b>. אדם אחר קנה את הבית מההקדש.
<b>שֶׁאֵין הַהֶקְדֵּשׁ חוֹלֵט אֶלָּא הַלֶּקַח</b>. בית עיר חומה שהוקדש ניתן לפדותו תמיד, ולכן מונים שנה מזמן הקנייה ('הלקח') מן ההקדש.
<b>לַקֹּנֶה אֹתוֹ לְדֹרֹתָיו</b>. לקונה שיש לו יורשים, ולא להקדש.
<h3> י</h3>
<b>בְּבָתֵּי הַחֲצֵרִים</b>. בעיר שאינה מוקפת חומה.
<b>בְּעִיר שֶׁאֵינָהּ מֻקֶּפֶת חוֹמָה כָּרָאוּי</b>. כדלקמן הל' יד-טו.
<b>הֲרֵי זֶה נִגְאָל בְּכֹחַ יָפֶה וכו'</b>. על פי תנאי הגאולה שמייפים את כוח המוכר ומטיבים עמו בדין שדה אחוזה, וכן על פי תנאי גאולה אלו בדין בתי ערי חומה, ונמצא שאין הגבלה על זמן גאולתו.
<b>אִם רָצָה לִגְאֹל מִיָּד גּוֹאֵל כְּדִין הַבָּתִּים</b>. בניגוד לשדה אחוזה שאי אפשר לגאול פחות משתי שנים.
<b>מְחַשֵּׁב עִם הַמּוֹכֵר וְגוֹרֵעַ לוֹ מַה שֶּׁאָכַל</b>. המוכר מחזיר לקונה את כספו בניכוי הזמן שהקונה השתמש בבית, כמבואר לעיל יא,ד-ה.
<h3> יא</h3>
<b>הַגַּנּוֹת... הַשָּׂדוֹת</b>. גינות הן מטעי אילנות, ושדות הן שטחי זריעה (מער"ק, תוי"ט ורש"ש מעשרות ג,י; וד"א כתב שערוגות של ירקות בכלל גינות).
<b>כְּדִין הַשָּׂדוֹת שֶׁחוּץ לָעִיר</b>. כדין שדה אחוזה המבואר לעיל פי"א.
<h3> יב</h3>
<b>בַּיִת שֶׁאֵין בּוֹ וכו'</b>. כיוון שאינו ראוי לתשמיש של בית (בניגוד לשובכות לעיל הי"א שראויים לתשמישם אף על פי שאין בהם ארבע על ארבע, יד"פ).
<b>אֵינוֹ נֶחֱלָט בְּבָתֵּי עָרֵי חוֹמָה</b>. ודינו כשדה אחוזה (ריק"ו).
<b>וִירוּשָׁלַיִם אֵין הַבַּיִת נֶחֱלָט בָּהּ</b>. לפי שלא נתחלקה לשבטים ואין בה בעלות פרטית (הלכות בית הבחירה ז,יד). ודין בתי ירושלים כדין בתי החצרים (ריק"ו).
<b>וּבַיִת הַבָּנוּי בַּחוֹמָה וכו'</b>. בית שהקיר החיצוני שלו הוא חלק מהחומה, אינו נחשב מוקף חומה, כיוון שאין לו חומה נוספת מחוץ לקיר החיצוני (ערוה"ש לד,טז).
<h3> יג</h3>
<b>עִיר שֶׁגַּגּוֹתֶיהָ חוֹמָתָהּ</b>. שהבתים החיצוניים שבה בנויים צמוד זה לזה ויוצרים מעין חומה.
<h3> יד</h3>
<b>שֶׁיָּשַׁב</b>. שנבנו בו בתי מגורים.
<h3> טו</h3>
<b>אַף עַל פִּי שֶׁהִיא מֻקֶּפֶת עַתָּה</b>. בזמן מכירת הבית (ומדובר כאן על הזמן שלפני חורבן ראשון — כס"מ ורדב"ז).
<b>קְדֻשַּׁת בָּתֵּי עָרֵי חוֹמָה</b>. לעניין דיני המכירה המיוחדים וכן לדינים נוספים שיש בערי חומה (ראה הלכות בית הבחירה ז,יג).
<b>בְּבִיאָה שְׁנִיָּה</b>. העלייה לארץ אחרי גלות בבל.
<b>אַף בִּיאָתָן בִּימֵי עֶזְרָא מָנוּ... וְקִדְּשׁוּ וכו'</b>. עזרא קידש את הארץ על מנת שיבואו כל ישראל, וינהגו כל הדינים מהתורה. אמנם בסופו של דבר לא נהגו הדינים מהתורה (ראה לעיל י,ג לגבי יובל, לעיל י,ט לגבי בתי ערי חומה, הלכות תרומות א,כו לגבי מעשר).
<h2>פרק יג</h2>
<h3> א</h3>
<b>וּמִגְרְשֵׁיהֶן</b>. פרוורי העיר.
<b>שֵׁשׁ עָרֵי הַמִּקְלָט</b>. שקולטות רוצח בשגגה (הלכות רוצח ה,א).
<b>וַעֲלֵיהֶן</b>. ובנוסף.
<b>אַרְבָּעִים וּשְׁתַּיִם עִיר</b>. ראה שם ח,ט-י.
<b>וּכְשֶׁמּוֹסִיפִין עָרֵי מִקְלָט אֲחֵרוֹת בִּימוֹת הַמָּשִׁיחַ</b>. ראה שם ח,ד.
<h3> ב</h3>
<b>אֶלֶף הָרִאשׁוֹנוֹת</b>. אלף אמה סמוך לעיר מכל צד.
<b>מִגְרָשׁ</b>. שכונות חיצוניות שבהן גרים רועים ואיכרים (פה"מ ערכים ט,ח).
<h3> ה</h3>
<b>וּמִפִּי הַשְּׁמוּעָה</b>. מסורת חכמים בביאור המקראות.
<h3> ו</h3>
<b>וְלֹא יִטַּע אֶת חֻרְבָּתוֹ גִּנָּה</b>. כדי שלא יתייאש לבנותה.
<h3> ז</h3>
<b>כַּסֵּדֶר הַזֶּה</b>. שהתבאר לעיל פרקים יא-יב.
<b>וְגוֹאֲלִין מִיָּד</b>. גואלים שדה אחוזה אפילו בשנתיים הראשונות.
<b>וְאִם הִקְדִּישׁוּ שָׂדֶה גּוֹאֲלִין מִיַּד הַהֶקְדֵּשׁ לְאַחַר הַיּוֹבֵל</b>. בניגוד לישראל שהקדיש שדה, שאם לא פדאה עד היובל, הכהנים פודים אותה לעצמם (הלכות ערכין וחרמין ד,יט).
<h3> ט</h3>
<b>שֶׁלֹּא נֶאֱמַר גְּאֻלַּת עוֹלָם תִּהְיֶה לַלְוִיִּם אֶלָּא בְּעָרֵי הַלְוִיִּם</b>. משמעות הכתוב "ללוים", היא ערי הלוויים ולא אנשי שבט לוי.
<h3> יב</h3>
<b>לֹא עוֹרְכִין מִלְחָמָה כְּיִשְׂרָאֵל וְלֹא נוֹחֲלִין וְלֹא זוֹכִין לְעַצְמָן בְּכֹחַ גּוּפָם</b>. מלחמת הלוויים אינה כמלחמת ישראל אשר נלחמים על מנת לנחול ולקחת שלל ('זוכין לעצמן'), אלא הלוויים משתתפים במלחמה כחלק מכלל ישראל (יד"פ, שכן בהלכות הקודמות משמע שהלוויים משתתפים במלחמה, וכן עולה מהלכות מלכים ז,ח, ז,י, ח,ד. וראה ד"א שביאר באופן אחר).
