<h1>ביאור שטיינזלץ על משנה תורה, הלכות מתנות עניים</h1>
<h2>פרק א</h2>
<h3> א</h3>
<b>יַנִּיחַ קָמָה מְעַט</b>. ישאיר מעט שיבולים מחוברות לקרקע.
<b>לָעֲנִיִּים</b>. להגדרת עני ראה לקמן ט,יג.
<b>אֶחָד הַקּוֹצֵר וְאֶחָד הַתּוֹלֵשׁ</b>. הקוצר בכלי והתולש ביד.
<h3> ב</h3>
<b>תַּעֲזֹב</b>. תניח ותשאיר.
<h3> ג</h3>
<b>שֶׁהֲרֵי עָבַר עַל מִצְוַת לֹא תַעֲשֶׂה וכו'</b>. כלל הוא שאין לוקים על מצוות לא תעשה שנלווית אליה מצוות עשה שיש לעשותה אם עבר על הלאו ('לאו הניתק לעשה', ראה הלכות סנהדרין יח,ב). אך כאשר אין אפשרות לקיים את העשה לוקים על הלאו (שם; לדוגמאות נוספות ראה גם הלכות נערה בתולה א,ז, ג,ד, הלכות שחיטה יג,א-ב, הלכות מלווה ולווה ג,ד).
<h3> ד</h3>
<b>וּמְאַלֵּם</b>. מאגד שיבולים לאלומה.
<b>אֲפִלּוּ טָחַן וְאָפָה נוֹתֵן לָעֲנִיִּים</b>. חלק מהקמח או הלחם.
<h3> ה</h3>
<b>וְכֵן בַּפֶּרֶט שֶׁנִּפְרָט מִן הָעֲנָבִים</b>. ענב או שניים שנפלו מהאשכול בשעת הבציר, ואסור לאספם כלקט.
<b>וְכֵן בָּעוֹלֵלוֹת</b>. אשכולות קטנים הניתנים לעניים (להגדרתם ראה לקמן ד,יז).
<b>לֹא תְעוֹלֵל</b>. לא תיקח העוללות.
<b>הַמְעַמֵּר</b>. אוסף שיבולים קצורות וקושרם יחד.
<b>אֲלֻמָּה</b>. אגודת שיבולים.
<h3> ו</h3>
<b>כִּי תַחְבֹּט זֵיתְךָ לֹא תְפַאֵר אַחֲרֶיךָ</b>. כאשר תכה על הענפים על מנת שישירו פירותיהם, לא תחזור ותאסוף את מה שנותר על הענפים.
<h3> ח</h3>
<b>אֵין בָּהֶן טוֹבַת הֲנָיָה לַבְּעָלִים</b>. אין לבעלים רשות להרוויח מבחירת העני שלו הם נותנים (ראה גם לקמן ו,י).
<b>וַאֲפִלּוּ עָנִי שֶׁבְּיִשְׂרָאֵל</b>. גם אם בעל השדה עני, הוא מחויב לתת מתנות עניים.
<h3> ט</h3>
<b>כָּל גֵּר הָאָמוּר בְּמַתְּנוֹת עֲנִיִּים</b>. בפסוקי התורה העוסקים במתנות עניים (ומדובר בגרים שהם עניים כפי שעולה מן הכתוב "לעני ולגר תעזב אתם" — ויקרא יט,י).
<b>גֵּר צֶדֶק</b>. גוי שהתגייר וקיבל עליו כל המצוות של התורה, ודינו כיהודי (הלכות איסורי ביאה יב,יז; להליך גיורו ראה שם יד,א–ו).
<b>בֶּן בְּרִית</b>. יהודי.
<b>אֵין מוֹנְעִין עֲנִיֵּי גּוֹיִם מִמַּתָּנוֹת אֵלּוּ וכו'</b>. ראה גם הלכות עבודה זרה י,ה; ובדומה לכך לקמן ד,יג, ז,ז.
<h3> י</h3>
<b>פָּסְקוּ הָעֲנִיִּם מִלְּבַקֵּשׁ וְלַחֲזֹר עֲלֵיהֶן</b>. לחפשן בשדה.
<b>שֶׁאֵין גּוּפָן קָדוֹשׁ כַּתְּרוּמוֹת</b>. בשונה מתרומה שהיא קדושה ומותרת באכילה רק לכהן, אין במתנות העניים קדושה ולכן מותרות באכילה גם למי שאינו עני.
<b>וְאֵינוֹ חַיָּב לִתֵּן לָהֶן דְּמֵיהֶן</b>. לשלם את שווי המתנות לעניים (בניגוד למתנות כהונה, השווה הלכות ביכורים ט,טז).
<h3> יא</h3>
<b>מִשֶּׁיְּהַלְּכוּ הָעֲנִיִּים בַּכֶּרֶם וְיָבֹאוּ</b>. שדרך העני לסרוק את השדה פעמיים: בבואו לשדה, ובדרכו החוצה (שנות אליהו פאה ח,א).
<b>בְּרֹאשׁ הַזַּיִת הֲרֵי זֶה מֻתָּר בָּהּ מֵרֹאשׁ חֹדֶשׁ כִּסְלֵו</b>. שעד אז הזמן המתאים ללקיטת הזיתים, ולאחר מכן לא יטרחו העניים אחר הזיתים שנשארו בעץ.
<b>רְבִיעָה שְׁנִיָּה</b>. עונת הגשמים השנייה.
<b>בְּשָׁנָה אֲפִילָה</b>. בשנה שהחורף מאחר בה.
<h3> יב</h3>
<b>כָּל זְמַן שֶׁיֵּשׁ לֶעָנִי וכו'</b>. כל זמן שהעני עדיין מחזר אחר הזיתים שתחת העץ, יש לו זכות ליטלם ואסור למי שאיננו עני לקחתם, ואף שהגיע ראש חודש כסלו שאז הותרו לכל אדם הזיתים שנשכחו בראש העץ.
<b>וְכָל זְמַן שֶׁיֵּשׁ לוֹ וכו'</b>. קודם ראש חודש כסלו יש זכות לעני ליטול את הזיתים שנשכחו בראש האילן, ואף על פי שלא נשכחו זיתים תחת העץ (ע"פ כס"מ, לפירושים נוספים ראה ד"א  ויד"פ).
<h3> יג</h3>
<b>שֶׁאֵין הָעֲנִיִּים מַקְפִּידִין עֲלֵיהֶן</b>. כגון בכמות קטנה או במין שאינו חשוב.
<h3> יד</h3>
<b>כִּתְרוּמוֹת וּמַעַשְׂרוֹת</b>. ראה הלכות תרומות א,א.
<b>מִדִּבְרֵיהֶם</b>. מדברי חכמים.
<h2>פרק ב</h2>
<h3> א</h3>
<b>שֶׁגִּדּוּלָיו מִן הָאָרֶץ</b>. שיש לו שורשים באדמה (שלא כפטריות, כמבואר בהלכה הסמוכה).
<b>וְנִשְׁמָר</b>. ששומרים עליו ואינו צמח הפקר, ולא מין שאין מקפידים עליו.
<b>וּלְקִיטָתוֹ כֻּלּוֹ כְּאַחַת</b>. שכל פירותיו מבשילים באותה העת.
<b>וּמַכְנִיסִין אוֹתוֹ לְקִיּוּם</b>. שמאוחסן זמן מה, ואיננו נרקב או מתייבש מיד.
<h3> ב</h3>
<b>רְטֻבִּין</b>. טריים.
<b>אֶסְטֵיס וּפוּאָה</b>. עשבים המשמשים לעשיית צבע.
<b>כְּמֵהִין</b>. מין פטריות.
<b>שֶׁאֵין גִּדּוּלֵיהֶן מִן הָאָרֶץ כִּשְׁאָר פֵּרוֹת הָאָרֶץ</b>. שאין להם שורשים, ואינם יונקים מן הקרקע כשאר הצמחים.
<b>מַה שֶּׁיִּגָּמֵר הַיּוֹם</b>. שיבשיל היום.
<b>הַיָּרָק</b>. כגון ירקות עלים שאינם נשמרים לאורך זמן.
<b>הָאִמָּהוֹת שֶׁל בְּצָלִים וכו'</b>. בצלים שלא נלקטים, ומושארים באדמה על מנת להצמיח בצלים חדשים.
<h3> ג</h3>
<b>וְקַרְקַע כָּל שֶׁהִיא</b>. אפילו קטנה מאוד.
<h3> ד</h3>
<b>שָׂדֶה שֶׁקְּצָרוּהָ גּוֹיִים לְעַצְמָן</b>. כגון שהתכוונו לגזול את הקציר ולבסוף השאירו את התבואה בשדה (אך אם קצרו עבור הבעלים חייבת בפאה כלקמן ה"י).
<b>קִרְסְמוּהָ נְמָלִים</b>. כרסמו ואכלו את השיבולים והתבואה התנתקה מהקרקע.
<b>שֶׁחוֹבַת הַפֵּאָה בַּקּוֹמָה</b>. חיוב השארת הפאה הוא כאשר קוצר תבואה העומדת בשדה ('בקומה' — בעודה קמה), ומכיוון שלא נתחייבה אז בפאה, אינה חייבת עוד.
<h3> ה</h3>
<b>שֶׁהַחִיּוּב בַּחֵצִי שֶׁקָּצְרוּ הַלִּסְטִים</b>. מכיוון שחיוב הפאה הוא רק בגמר הקציר, ראה לקמן הי"ב.
<b>לְשִׁעוּר מַה שֶּׁקָּצַר</b>. בכמות הנצרכת רק למה שקצר הוא, מכיוון שקצירת הלסטים פטורה מפאה.
<b>הַלּוֹקֵחַ נוֹתֵן פֵּאָה לַכֹּל</b>. הקונה נותן פאה בשיעור הנצרך לכל השדה, שחובת הפאה היא בגמר הקציר.
<b>הַפּוֹדֶה מִיַּד הַגִּזְבָּר</b>. מי שיקנה את השדה מגזבר ההקדש.
<b>קָצַר חֶצְיָהּ וְהִקְדִּישׁוֹ</b>. וקצר לעצמו את החצי השני.
<h3> ו</h3>
<b>וּבְדַעְתּוֹ שֶׁיַּנִּיחַ הַשְּׁאָר לַגַּת לִדְרֹךְ אוֹתוֹ</b>. בכוונתו לדחות את בצירת שאר הענבים על מנת לעשות מהם יין.
<b>אִם הָיָה בּוֹצֵר לַשּׁוּק מִכָּאן וּמִכָּאן וכו'</b>. אם בצר מעט מכל צד, אזי כשיניח פאה על מה שבצר לגת אינו צריך להניח פאה על מה שבצר כבר, מכיוון שבצירה בצורה כזו היא בצירה עראית, ופטורה מפאה.
<b>וְאִם הָיָה בּוֹצֵר לַשּׁוּק מֵרוּחַ אַחַת בִּלְבַד וכו'</b>. אם בצר ממקום אחד בלבד, צריך להניח פאה על כל השדה, שאין הבצירה הראשונה נחשבת בצירה עראית (וראה לקמן ג,כג).
<b>הַקּוֹטֵף מְלִילוֹת מְעַט מְעַט וּמַכְנִיס לְבֵיתו</b>. קוטף כל פעם מעט שיבולים, ופטור מכיוון שזו קצירה ארעית.
<h3> ז</h3>
<b>קֹדֶם שֶׁתִּגָּמֵר</b>. קודם שתבשיל.
<b>לֹא הֵבִיאָה שְׁלִישׁ</b>. לא הגיעה לשליש גידולה.
<b>הֲרֵי זוֹ פְּטוּרָה</b>. שעדיין איננה פרי (ריק"ו; וראה גם הלכות תרומות ב,י, לעניין הפטור מתרומות ומעשרות).
<h3> ח</h3>
<b>וְהִיא קָמָה</b>. כשיש בה תבואה המחוברת לקרקע.
<b>שֶׁבִּשְׁעַת חִיּוּב הַפֵּאָה הָיְתָה קֹדֶשׁ שֶׁאֵינוֹ חַיָּב בַּפֵּאָה</b>. בשעת הקציר הייתה בידי ההקדש, וההקדש פטור מפאה (ראה גם הלכות מעשר ב,ח, הלכות ביכורים ח,ז).
<h3> ט</h3>
<b>אַף עַל פִּי שֶׁאֵין הַשִּׁכְחָה אֶלָּא בִּשְׁעַת הָעִמּוּר</b>. ובשעה זו כבר היה גר, בכל זאת פטור מן השכחה, שרק מה שהתחייב בעודו קמה בלקט ובפאה מתחייב בשעת העימור בשכחה (פה"מ פאה ד,ו).
<h3> י</h3>
<b>מִפְּנֵי שֶׁאֵינָן בְּקִיִּין בְּלֶקֶט וּפֵאָה</b>. אינם בקיאים באיזה אופן יש לתתם.
<h3> יא</h3>
<b>שֶׁקָּצַר כָּל שָׂדֵהוּ וכו'</b>. ראה לעיל א,ב.
<b>וְאֵינוֹ צָרִיךְ לְעַשֵּׂר</b>. כדין פאה שפטורה מתרומות ומעשרות (הלכות תרומות ב,ט).
<b>וַאֲפִלּוּ נָתַן לָהֶן רֹב הַקָּצִיר מִשּׁוּם פֵּאָה</b>. שהרי אפשר להוסיף על שיעור הפאה (לעיל א,טו).
<b>דָּשׁ וַעֲדַיִן לֹא זָרָה</b>. פעולת הדישה מפרידה את הדגן מקליפותיו, אך עדיין הקליפות מעורבות בדגן, ופעולת הזרייה ברוח מוציאה את הקליפות מהתערובת.
<b>בָּרַחַת וּבַמִּזְרֶה</b>. כלי זרייה.
<b>וְגָמַר מְלַאכְתּוֹ</b>. הפעולה האחרונה בתהליך עיבוד היבול נקראת 'גמר מלאכה', ומאז הוא מתחייב במעשר (הלכות מעשר ג,א).
<b>מְעַשֵּׂר וְאַחַר כָּךְ נוֹתֵן לָהֶן</b>. שכבר נתחייב היבול במעשר, ואין לו לעשר על חשבונם של העניים, שהרי מתנות עניים פטורות היו ממעשר אילו נתנן בעל השדה בזמן, ולכן יש לעשר בתחילה ואחר כך לתת לעניים את חלקם בשלמות.
<h3> יב</h3>
<b>וְלֹא יֵחָשֵׁד</b>. שלא הניח פאה.
<b>שֶׁלֹּא יִשְׁמֹר שָׁעָה וכו'</b>. שלא יחכה לשעה שאין שם עניים אחרים, ויתננה לעני שהוא רוצה.
<b>כְּשִׁעוּר הַפֵּאָה הָרְאוּיָה לְמַה שֶּׁנִּשְׁאַר בַּשָּׂדֶה אַחַר שֶׁהִפְרִישׁ אֶת הָרִאשׁוֹנָה</b>. בשיעור המתאים לכמות שקצר אחר נתינת הפאה הראשונה.
<h3> יג</h3>
<b>זוֹ וָזוֹ פֵּאָה</b>. כיוון שקרא עליהן שם פאה נעשו שתיהן פאה, שהרי יכול לתת פאה יותר מהשיעור המחויב, כלעיל הי"א (רדב"ז).
<h3> יד</h3>
<b>וְאֵין לָעֲנִיִּים בָּהּ כְּלוּם וכו'</b>. אף שהפועלים הניחו פאה בשדה, אסור לעניים לקחתה קודם שבעל הבית מפרישה לשם פאה.
<h3> טו</h3>
<b>וְהָעֲנִיִּים בּוֹזְזִין אוֹתָהּ</b>. לוקחים כפי יכולתם.
<b>רָצוּ אוֹתָן הָעֲנִיִּים לְחַלֵּק אוֹתָהּ בֵּינֵיהֶן</b>. שווה בשווה.
<b>שֶׁאָמַר כַּהֲלָכָה</b>. כעיקר הדין.
<h3> טז</h3>
<b>דָּלִית</b>. גפן מודלית.
<b>אֶלָּא בְּסַכָּנָה גְּדוֹלָה</b>. שידחפו זה את זה ויפלו מגובה רב.
<b>וּמְחַלֵּק בֵּין הָעֲנִיִּים</b>. שווה בשווה.
<b>וְאִם רָצוּ כּוּלָּן לָבֹז אוֹתָהּ</b>. אם הסכימו ביניהם שיחטוף כל אחד כפי יכולתו.
<h3> יז</h3>
<b>מְחַלְּקִין אֶת הַפֵּאָה לָעֲנִיִּים בַּשָּׂדֶה</b>. בדלית ובדקל.
<b>אוֹ מַנִּיחִין אוֹתָן לָבֹז אוֹתָהּ</b>. בשאר המינים.
<b>וּבַמִּנְחָה</b>. זמן מנחה קטנה, בתשע וחצי שעות זמניות.
<b>כְּדֵי שֶׁיִּהְיֶה עֵת קָבוּעַ לָעֲנִיִּים שֶׁיִּתְקַבְּצוּ בּוֹ כֻּלָּן לִטֹּל</b>. ולא יקרה מצב שבו בעל הבית מזמין רק את קרוביו העניים ליטול, בשעה שאין עניים אחרים (כלעיל הי"ב, רא"ש פאה ד,ה).
<b>עֲנִיִּים קְטַנִּים</b>. צעירים.
<h3> יח</h3>
<b>עָנִי שֶׁנָּטַל מִקְצָת הַפֵּאָה וְזָרַק עַל הַשְּׁאָר</b>. במטרה להסתיר את הפאה, שלא יקחוה עניים אחרים (פה"מ פאה ד,ג).
<b>וַאֲפִלּוּ מַה שֶּׁנָּטַל לוֹקְחִין אוֹתוֹ מִיָּדוֹ</b>. גם את הפאה שזרקה על מנת להסתיר, אף על פי שזכה בה כבר (ד"א).
<h3> יט</h3>
<b>מִתּוֹךְ שֶׁזָּכָה בָּהּ לְעַצְמוֹ זָכָה בָּהּ לְאוֹתוֹ פְּלוֹנִי</b>. מכיוון שיכול הוא לקחתה לעצמו, יכול הוא לזכות בה לחברו העני.
<b>וְאִם עָשִׁיר הוּא לֹא זָכָה לוֹ וכו'</b>. שאין לו זכות לקחתה לעצמו, ואף אינו יכול לזכות בה בשביל אחר, משום שלא ניתן לזכות לאחרים אם יש בעלי זכות נוספים באותו החפץ עצמו (ראה גם הלכות מלווה ולווה כ,ב).
<h3> כ</h3>
<b>שֶׁהִנִּיחַ פֵּאָה לַעֲנִיִּים אֵלּוּ הָעוֹמְדִין לְפָנָיו</b>. אִפשר להם לקחתה, אך הם לא נטלוה עדיין.
<b>וְסֶלַע שֶׁל מְצִיאָה</b>. מטבע שמצא.
<b>עַד שֶׁיַּגִּיעוּ לְיָדוֹ</b>. עד שיאחזם בידו (ראה גם הלכות גזלה ואבדה יז,א).
<h2>פרק ג</h2>
<h3> א</h3>
<b>פֵּאָה הָרְאוּיָה לִשְׁתֵּיהֶן</b>. בשיעור הנצרך לשתי השדות.
<b>לֹא תְכַלֶּה פְּאַת שָׂדְךָ בְּקֻצְרֶךָ</b>. מלשון "שדך" נלמד שיש להשאיר פאה בכל שדה בנפרד.
<b>אֵינָהּ פֵּאָה</b>. וצריך להפריש פאה נוספת על השדה השנייה.
<h3> ב</h3>
<b>שֶׁאֵינוֹ מוֹשֵׁךְ</b>. שאין זורמים בו מים כעת.
<b>אַמַּת הַמַּיִם שֶׁאֵינוֹ יָכוֹל לִקְצֹר מַה שֶּׁבִּשְׁנֵי צְדָדֶיהָ כְּאַחַת</b>. תעלת מים שכשעומדים בצדה האחד אי אפשר לקצור את השיבולים שבצד השני (פה"מ פאה ב,ב).
<b>מוֹשֶׁכֶת וּקְבוּעָה</b>. שזורמים בה מים באופן קבוע.
<h3> ג</h3>
<b>דֶּרֶךְ הַיָּחִיד</b>. העשוי להילוך אדם פרטי.
<b>קָבוּעַ בִּימוֹת הַחַמָּה וּבִימוֹת הַגְּשָׁמִים</b>. שהולכים בו בכל עונות השנה.
<h3> ד</h3>
<b>אֲפִלּוּ קֹדֶם שֶׁתָּבִיא שְׁלִישׁ וְחָרַשׁ מָקוֹם שֶׁקָּצַר</b>. אף שקצר את התבואה בשלב מוקדם, אין זה הפסק אלא אם כן השטח נחרש (כס"מ).
<b>כִּשְׁלֹשָׁה תְּלָמִים שֶׁל פָּתִיחַ</b>. כרוחב שלושה תלמים של מחרשה (פה"מ פאה ב,א), כשיעור רוחב שתי אמות (פאה"ש ו,ה).
<b>וְהוּא פָּחוֹת מִבֵּית רֹבַע</b>. שיעור שלושה תלמים של פתיח קטן מרוחב בית רובע שיוזכר בסמוך.
<b>חֲמִשִּׁים אַמָּה עַל שְׁתֵּי אַמּוֹת</b>. שדה ארוכה וצרה ששטחה קטן במקצת מבית רובע.
<b>אֲבָל אִם הָיְתָה יְתֵרָה עַל זוֹ וכו'</b>. אם השדה גדולה מכך, רק ארץ בורה או נירה במידת בית רובע מהווה הפסקה, שמכיוון שהשדה גדולה אין ניכר בה הפסק קטן מזה.
<b>רֹחַב בֵּית רֹבַע</b>. מעט יותר מרוחב עשר אמות (רש"ס פאה ב,א), שכן בית רובע הוא עשר אמות וחומש על עשר אמות וחומש (ראה הלכות כלאיים ג,ט).
<b>אֲבָל זֶרַע אַחֵר כָּל שֶׁהוּא מַפְסִיק בָּהּ</b>. שבשדה גדולה לא מקובל לזרוע שני מינים, ולכן הזרע האחר ניכר אף בכמות קטנה, בניגוד לשדה קטנה בה מקובל לזרוע יותר ממין אחד, ולכן זרע אחר מפסיק בה רק ברוחב כשתי אמות, כלעיל (רדב"ז וריק"ו).
<h3> ה</h3>
<b>גּוֹבַי</b>. סוג של ארבה.
<h3> ו</h3>
<b>תִּלִּים תִּלִּים גְּבוֹהִים וּמְקוֹמוֹת מְקוֹמוֹת עֲמוּקּוֹת</b>. יש בו מקומות גבוהים ומקומות נמוכים.
<b>אַף עַל פִּי שֶׁאֵינוֹ יָכוֹל וכו'</b>. למרות שהזריעה והחרישה של המקומות הללו נעשית בנפרד בשל הפרשי הגבהים, הם נחשבים כשדה אחת מפני שבסופו של דבר כל השדה זרועה ברציפות (פה"מ פאה ב,ב).
<h3> ז</h3>
<b>מַדְרְגָיוֹת שֶׁהֵן גְּבוֹהוֹת עֲשָׂרָה טְפָחִים</b>. שדה שזרועה על צלע ההר באופן מדורג (טרסות), וכל שורה גבוהה עשרה טפחים מזו שמתחתיה.
<b>רָאשֵׁי שׁוּרוֹת מְעֹרָבִין</b>. תחילת השורות מתחברות זו לזו.
<b>הָיָה סֶלַע עַל פְּנֵי כָּל הַשָּׂדֶה</b>. מִשְטח סלעי שחוצה את השדה מקצה אל קצה.
<b>אִם עוֹקֵר הוּא אֶת הַמַּחֲרֵשָׁה מִצַּד זֶה וְנוֹתְנָהּ מִצַּד זֶה</b>. אם צריך להרים את המחרשה כדי להעבירה לצד השני.
<h3> ח</h3>
<b>מַלְבֵּנוֹת מַלְבֵּנוֹת בֵּין הָאִילָנוֹת</b>. השדה זרועה בערוגות מרובעות שנפרדות זו מזו על ידי האילנות שביניהן.
<h3> ט</h3>
<b>כָּל עֲשָׂרָה בְּתוֹךְ בֵּית סְאָה</b>. בצפיפות של לפחות עשרה אילנות בשטח שלא עולה על בית סאה (שטח של חמישים אמה על חמישים אמה).
<h3> י</h3>
<b>מַלְבְּנוֹת הַבְּצָלִים שֶׁבֵּין הַיָּרָק</b>. ערוגות בצלים מרובעות שמפוזרות בין ערוגות הירקות.
<b>וְאַף עַל פִּי שֶׁהַיָּרָק מַבְדִּיל בֵּינֵיהֶן וכו'</b>. ואין דין הירק כזרע אחר שמפסיק (לעיל ה"ד), מכיוון שכך מקובל לזרוע בצלים, בערוגות קטנות בין ערוגות ירק (ערוה"ש פאה ו,ו).
<h3> יא</h3>
<b>לִיבַשׁ</b>. להבשיל.
<b>עַד שֶׁנִּשְׁאַר הַלַּח מְפֹרָד מַלְבֵּנוֹת מַלְבֵּנוֹת מְרֻחָקוֹת זוֹ מִזּוֹ</b>. החלק שלא הבשיל נשאר בערוגות נפרדות.
<b>שֶׁבֶת</b>. שמיר.
<h3> יב</h3>
<b>בַּמֶּה דְּבָרִים אֲמוּרִים</b>. שנותן פאה אחת לכול.
<b>יָבֵשׁ מִכָּאן וְיָבֵשׁ מִכָּאן וְלַח בָּאֶמְצַע</b>. שליקט מצדי השדה, ומרכזו של השדה נותר. ומכיוון שעיקרו של השדה נשאר, יפריש פאה אחת על הכול (רדב"ז, וראה פירושים נוספים בכס"מ, בריק"ו, ובד"א).
<b>לַח מִכָּאן וּמִכָּאן וְיָבֵשׁ בָּאֶמְצַע</b>. שליקט מאמצע השדה, ונוצרה שם קרחת.
<b>מַנִּיחַ מִן הַיָּבֵשׁ בִּפְנֵי עַצְמוֹ וּמִן הַלַּח בִּפְנֵי עַצְמוֹ</b>. שהקרחת מפסיקה, ולכן יש להפריש מהיבש בפני עצמו, ומכל ערוגה של הלח בפני עצמה (כס"מ).
<h3> יג</h3>
<b>וְהָיָה בְּדַעְתּוֹ לִמְכֹּר וכו'</b>. כוונתו היא ללקט חלק מהיבול ולמכרו טרי, ואת הנותר להשאיר בשדה עד שייבש ואז לאספו.
<b>שֶׁהַשּׁוּק וְהַגֹּרֶן כִּשְׁנֵי מִינִין הֵן</b>. שהלח נאכל כמות שהוא, והיבש דורש עיבוד כטחינה או בישול, ודומים למינים שונים (יד"פ).
<h3> יד</h3>
<b>שְׁתֵּי גְּרָנוֹת</b>. קוצר את השדה בשני זמנים שונים.
<b>גֹּרֶן אֶחָד</b>. קוצר אותם יחד.
<h3> טו</h3>
<b>גְּוָנִין</b>. זנים.
<b>הֲלָכָה לְמֹשֶׁה מִסִּינַי</b>. מסורת הלכתית.
<h3> טז</h3>
<b>הָאַחִים שֶׁחִלְּקוּ</b>. קיבלו שדה ירושה מאביהם, וחלקוהו ביניהם קודם הקציר.
<b>חָזְרוּ וְנִשְׁתַּתְּפוּ</b>. אחר שחילקו עשו בינם שותפות על השדה, קודם שנקצרה (גר"א).
<b>הַשֻּׁתָּפִין שֶׁקָּצְרוּ חֲצִי הַשָּׂדֶה וְאַחַר כָּךְ חִלְּקוּ</b>. קצרו את חציה כשותפין, ואחר כך פרקו את השותפות.
<b>זֶה שֶׁלָּקַח הַקָּצוּר וכו' וְזֶה שֶׁלָּקַח הַקָּמָה וכו'</b>. האחד שקיבל את החלק שכבר נקצר פטור מנתינת פאה, שכן בשעת הקצירה לא התחייב בה עדיין, שחיובה חל רק בסוף הקציר (כסף משנה), והשני, שקיבל את החלק שעדיין לא נקצר ('הקמה'), צריך להפריש פאה רק על חלקו, ואינו צריך להפריש על חלק חברו.
<b>חָזְרוּ וְנִשְׁתַּתְּפוּ וְקָצְרוּ הַחֵצִי הָאַחֵר בְּשֻׁתָּפוּת כָּל אֶחָד מֵהֶן מַפְרִישׁ וכו'</b>. אם שניהם חזרו ועשו שותפות ורק אז קצרו את החצי השני, הם יכולים לתת פאה יחד כדין שותפים. אמנם רק חצי השדה שיש עדיין לקצור אותו מחויב בנתינת פאה. חצי השדה שנקצר קודם פירוק השותפות נותר פטור מפאה.
<h3> יז</h3>
<b>שָׂדֶה שֶׁהִגִּיעַ חֶצְיָהּ עַד שְׁלִישׁ וכו'</b>. שדה שחציה הגיע לשליש בישולו (שרק אז מתחייב בפאה, לעיל ב,ז), וקצר חצי מחלק זה (רבע מן היבול), ואחר שהגיע החצי השני לשליש בישולו, סיים לקצור את החצי הראשון.
<b>מַפְרִישׁ מִן הָרִאשׁוֹן עַל הָאֶמְצָעִיִּים וכו'</b>. יכול להפריש פאה מהרבע הראשון שקצר על הרבע השני ('אמצעיים'), ולהפך, מכיוון ששניהם הביאו שליש קודם קצירת הראשון. וכן יכול להפריש מהרבע השני על חציו השני של השדה, מכיוון שהרבע השני נקצר רק אחר שהחצי השני הביא שליש.
<b>אֲבָל לֹא מִן הָרִאשׁוֹן עַל הָאַחֲרוֹן</b>. אין הוא יכול להפריש מהרבע הראשון על החצי האחרון, ולהפך, מכיוון שלא ניתן להפריש פאה מהיבול שנקצר בתחילה, על יבול שלא התחייב עדיין בפאה בשעת קצירת היבול הראשון.
<h3> יט</h3>
<b>גָּדֵר גָּבֹהַּ הַמַּבְדִּיל בֵּין הָאִילָנוֹת</b>. וגובהו לפחות עשרה טפחים (פה"מ פאה ב,ג).
<b>וְהַבַּדִּים וְהַפֹּארוֹת</b>. הענפים העבים והדקים של שני העצים.
<b>מְעֹרָבִין מִלְּמַעְלָן וְנוֹגְעִין בַּגָּדֵר עַל גַּבּוֹ</b>. נמשכים מעל הגדר, ומסובכים זה בזה.
<h3> כא</h3>
<b>הֶחָרוּבִין</b>. לחרובים דין אחר משאר אילנות, ואין גדר מפסיקה בהם מפני גובהם (ראב"ד בהשגות), או מפני שהדרך לנטעם רחוקים זה מזה (ספר יראים מצווה קיט).
<b>אֲבָל לֹא יַפְרִישׁ מִצַּד רִאשׁוֹן זֶה עַל הַצַּד הָאַחֵר</b>. לא ניתן להפריש מעץ החרוב הקיצוני, על עץ החרוב שבצד השני, כיוון שאינם רואים זה את זה.
<h3> כב</h3>
<b>הַזֵּיתִים</b>. לזיתים דין אחר, מפני שעצים אלו מצויים ביותר בארץ ישראל, לא הטריחו חכמים לתת מהם פאות רבות (רדב"ז). או מפני שדרכם הייתה לעשות בתי בד בארבעת צדדי העיר, תיקנו שיתנו פאה אחת לכל הזיתים המובאים לכל בית בד (ירושלמי פאה ב,ד).
<h3> כג</h3>
<b>כְּדֵי לְהָקֵל מֵעַל הַגֶּפֶן עַד שֶׁיִּמְצְאוּ שְׁאָר הָאֶשְׁכּוֹלוֹת רֶוַח וְיוֹסִיפוּ</b>. כדי לתת לאשכולות מרווח שבו יוכלו לגדול.
<b>וּכְבָר בֵּאַרְנוּ</b>. לעיל ב,ו.
<b>שֶׁהַבּוֹצֵר מֵרוּחַ אַחַת אֵינוֹ מֵדֵל</b>. אין הוא נחשב למדל, אלא לתחילת הבצירה.
<b>אֲבָל אִם הֵדֵל לִמְכֹּר בַּשּׁוּק אֵינוֹ נוֹתֵן פֵּאָה לְזֶה שֶׁהֵדֵל</b>. מכיוון שזו בצירת עראי (ראה שם).
<b>הֵדֵל לְהָבִיא לְבֵיתוֹ וכו'</b>. כגון שדורך הענבים ועושה מהם יין (רדב"ז), או שעושה מהם צימוקים (ע"פ ריק"ו). ובמקרה זה מה שהדל חייב בפאה מכיוון שניכר שאין זו בצירת עראי.
<h2>פרק ד</h2>
<h3> א</h3>
<b>וְהַנּוֹפֵל מֵאַחַר הַמַּגָּל אוֹ מֵאַחַר הַיָּד</b>. השיבולים שהיו בגב המגל או מחוץ לאחיזת ידו.
<h3> ב</h3>
<b>הָיָה קוֹצֵר בְּיָדוֹ</b>. תולש בידיו דבר שדרכו להיקצר במגל.
<b>הִכָּהוּ קוֹץ</b>. ידו נדקרה בקוץ.
<h3> ג</h3>
<b>אִם הָיָה רֹאשָׁהּ מַגִּיעַ לַקָּמָה שֶׁבְּצִדָּהּ</b>. אם ניתן לכפוף אותה ולקצור אותה יחד עם הקמה.
<b>וְאִם לָאו הֲרֵי הִיא שֶׁל עֲנִיִּים</b>. שדינה לקט, ואף על פי שהיא מחוברת (כמבואר בהלכה הסמוכה).
<h3> ד</h3>
<b>הַפְּנִימִית נִצֶּלֶת וּמַצֶּלֶת אֶת הַחִיצוֹנָה</b>. השיבולת הראשונה יכולה להיקצר עם הקמה, ולכן איננה לקט ('ניצלת'), ומכיוון שהשיבולת השנייה יכולה להיקצר עמה, גם היא איננה לקט.
<b>שֶׁהֲרֵי הִיא כְּנוֹפֶלֶת מִתּוֹךְ הַמַּגָּל וְאַף עַל פִּי שֶׁעֲדַיִן לֹא נִקְצְרָה</b>. זהו הסבר מדוע השיבולת החיצונית צריכה הצלה: מכיוון שלא נקצרה עם השיבולים שסביבה, היא נחשבת כאילו נפלה מתוך המגל למרות שהיא עדיין מחוברת.
<b>וְהַשִּׁבֳּלִין שֶׁבַּקַּשׁ הֲרֵי הֵן שֶׁל בַּעַל הַשָּׂדֶה</b>. נראה לפרש שמדובר כאן בשיבולים שנמצאו בין הקשים (הגבעולים שנשארו מחוברים לקרקע אחר הקצירה), ואין חוששים ששיבולים אלה הן לקט אלא מניחים שבעל הבית השאירן בכוונה מפני הטורח (ד"א, וראה יד"פ ותוכ"פ פאה סוף פ"ב).
<h3> ה</h3>
<b>אוֹמְדִין כַּמָּה לֶקֶט הִיא רְאוּיָה לַעֲשׂוֹת</b>. משערים איזו כמות של שיבולים עשויה ליפול בשדה בגודל כזה.
<b>מִפְּנֵי שֶׁזֶּה אֹנֶס</b>. ולכן לא קנסוהו, כבהלכות הסמוכות.
<b>אַרְבַּעַת קַבִּין</b>. כ-4.8 ליטרים.
<b>לְכָל בֵּית כּוֹר</b>. שטח הראוי לזריעת כור שעורים (75,000 אמות מרובעות).
<h3> ו</h3>
<b>וְהִגְדִּישׁ</b>. עשה ערמה.
<h3> ח</h3>
<b>הַצָּרִיךְ לְרַבֵּץ אֶת שָׂדֵהוּ</b>. לזלף עליה כמות גדולה של מים, והלקט המונח בה עלול להרקיב.
<b>וְאִם קִבֵּץ אֶת כָּל הַלֶּקֶט וכו'</b>. במקרה שהתירו לו לרבץ.
<h3> ט</h3>
<b>בְּחָרְרֵי הַנְּמָלִים</b>. בחורי הנמלים, במחילותיהם.
<b>בְּתוֹךְ הַקָּמָה</b>. בשטח שעדיין לא נקצר.
<b>וְאַף עַל פִּי שֶׁנִּמְצָא שָׁחוֹר וכו'</b>. בשעת הקצירה התבואה בהירה, שהרי התייבשה במשך זמן רב. לעומת זאת אחר תקופה שהיתה טמונה בקרקע צבעה נעשה כהה. במקרה שנמצאו בחורי הנמלים גרגרים שחורים, אין אנו אומרים שהם משנה שעברה, וכבר נתייאשו העניים מהם, אלא חוששים שמא הם מקציר זה ודינם כלקט, כי לעתים יש גרגרים שחורים גם בתבואה הנקצרת, וספק לקט לקט (ראה פה"מ פאה ד,יא).
<h3> י</h3>
<b>הֲרֵי זֶה מַפְרִישׁ שְׁתֵּי שִׁבֳּלוֹת וְאוֹמֵר וכו'</b>. אי אפשר לתת לעני שיבולת סתם, שהרי הלקט פטור מהמעשרות ושאר הגדיש חייב, ואם נותנים לו שיבולת שיצטרך לעשר ממנה, נמצא שלא קיבל את המגיע לו, לכן יש לעשר את השיבולת הניתנת לעני (לגבי הצורך בתנאי כפול ופרטיו השונים, ראה מפרשי הרמב"ם, ובייחוד יד"פ, ד"א, וערוה"ש ח,יז).
<h3> יא</h3>
<b>לֹא יִשְׂכֹּר אָדָם אֶת הַפּוֹעֵל עַל מְנַת שֶׁיְּלַקֵּט בְּנוֹ אַחֲרָיו</b>. שגוזל את העניים (ירושלמי פאה ה,ה, פה"מ פאה ה,ו), כגון במקרה שבנו של הפועל מסלק עניים אחרים (עין יהוסף ב"מ יב,א), או במקרה שהפחית בעל הבית לפועל משכרו בגלל הלקט שבנו מלקט, ונמצא בעל הבית מרוויח מהלקט (ר"ש פאה ה,ו, רדב"ז).
<b>אֲבָל הָאֲרִיסִין וכו'</b>. במקרים אלו לא היה תנאי ולכן מותר לבנו ללקט אחריו.
<b>וְהַמּוֹכֵר קוֹמָתוֹ לִקְצֹר</b>. מכר את התבואה העומדת בשדהו (קמה) לצורך קצירתה.
<b>וַאֲפִלּוּ שְׂכָרוֹ לִטֹּל חֲצִי הַקָּצִיר אוֹ שְׁלִישׁוֹ אוֹ רְבִיעוֹ בִּשְׂכָרוֹ</b>. גם כאשר יש לפועל זכות בתבואה בעודה מחוברת לקרקע שאז הוא נחשב לבעל השדה ואסור בלקט (ראה לקמן ו,ו), מכל מקום עדיין מותר לבני ביתו ללקט אחריו.
<h3> יג</h3>
<b>לְהַרְבִּיץ</b>. להושיב.
<b>הָיוּ שָׁם עֲנִיִּים שֶׁאֵינָן רְאוּיִין לִטֹּל לֶקֶט</b>. כגון עניים שיש להם מאתיים זוז (ראה לקמן ט,יג).
<b>מִפְּנֵי דַּרְכֵי שָׁלוֹם</b>. בדומה לכך ראה לעיל א,ט, לקמן ז,ז.
<h3> יד</h3>
<b>הַמַּפְקִיר אֶת הַלֶּקֶט</b>. שיוכלו לזכות בו גם העשירים, ולא רק העניים.
<b>עִם נְפִילַת רֻבּוֹ</b>. כשרוב השיבולת יצאה מידו, או מהמגל.
<b>אֵין לוֹ בּוֹ רְשׁוּת</b>. ואיננו יכול להפקיר מה שאיננו שלו.
<h3> טו</h3>
<b>אֵי זֶה הוּא פֶּרֶט</b>. שנזכר לעיל (א,ז) כאחת ממתנות העניים שבכרם.
<h3> טז</h3>
<b>וְהֻסְבַּךְ בֶּעָלִים וְנָפַל לָאָרֶץ וְנִפְרַט</b>. האשכול הסתבך בעליו ומחמת זה נפל ונפרדו ממנו גרגרים.
<b>אֵינוֹ פֶּרֶט</b>. בדומה לדין הלקט, לעיל ה"ב.
<b>הָיָה בּוֹצֵר וּמַשְׁלִיךְ לָאָרֶץ</b>. והתערבו אשכולותיו בפרט.
<b>אֲפִלּוּ חֲצִי אֶשְׁכּוֹל שֶׁנִּמְצָא שָׁם פֶּרֶט</b>. ואף על פי ששלושה ענבים אינם פרט, קנסוהו חכמים (רדב"ז).
<b>הַכַּלְכָּלָה</b>. סל, בכדי שיפלו לתוכו הענבים הנפרטים בעת הבצירה ולא יקחום העניים.
<h3> יז</h3>
<b>אֵי זוֹ הִיא עוֹלֶלֶת</b>. אף היא נזכרה לעיל (א,ז) כאחת ממתנות העניים שבכרם.
<h3> יח</h3>
<b>כָּתֵף פְּסִיגִין הַמְחֻבָּרוֹת בַּשִּׁדְרָה זוֹ עַל גַּבֵּי זוֹ</b>. השדרה היא השריג המרכזי באשכול שעליו תלויים הענבים. כתף פירושו אשכולות קטנים (פסיגים) היוצאים משדרת האשכול ונערמים בצדיו.
<b>נָטֵף עֲנָבִים הַמְחֻבָּרוֹת בַּשִּׁדְרָה וְיוֹרְדוֹת</b>. ענבים הגדלים לאורך השדרה, ומכסים אותה עד סופה.
<b>וְהוּא שֶׁיִּהְיוּ כָּל הָעֲנָבִים שֶׁבָּעוֹלֵלוֹת נוֹגְעִין בְּפַס יָדוֹ</b>. שהאשכול איננו עבה, כך שאם יושם על גבי משטח ישר — כל הענבים יגעו בו.
<b>כָּעוֹלֵל לָאִישׁ</b>. כתינוק ביחס למבוגר.
<h3> יט</h3>
<b>וְגַרְגֵּר יְחִידִי</b>. אשכול שיש בו רק ענב אחד.
<h3> כ</h3>
<b>וּבָאַרְכֻּבָּה שֶׁל זְמוֹרָה עוֹלֶלֶת</b>. בענף שממנו יוצא האשכול יש מִפרק שממנו יוצאת גם עוללת.
<b>נִקְרֶצֶת</b>. נחתכת.
<b>הֲרֵי הִיא שֶׁל בַּעַל הַכֶּרֶם</b>. כי מתברר שהיא חלק מהאשכול (בדומה לדין לקט לעיל ה"ג).
<h3> כב</h3>
<b>זוֹכִין לִקַּח פֶּרֶט וְעוֹלֵלוֹת</b>. רשאים ליטלם.
<b>שֶׁהֵן עוֹשִׂין רְבִיעַ</b>. שאפשר לסחוט מהם רביעית הלוג יין (רש"ס ירושלמי פאה ז,ז), ויש מפרשים רובע הקב ענבים (מלאכת שלמה פאה ז,ז, פאה"ש ח,כד).
<h3> כג</h3>
<b>עַד שֶׁלֹּא נוֹדְעוּ הָעוֹלֵלוֹת</b>. קודם שהיו ניכרים.
<b>מִשֶּׁנּוֹדְעוּ הָעוֹלֵלוֹת הָעוֹלֵלוֹת לָעֲנִיִּים</b>. שאיננו יכול להקדיש דבר שאינו שלו.
<b>וְיִתְּנוּ שְׂכַר גִּדּוּלָם לַהֶקְדֵּשׁ</b>. ישלמו העניים להקדש על מה שהשביחו העוללות מקרקע ההקדש, משעת ההקדשה ועד שנקטפו.
<h3> כד</h3>
<b>וּכְשֵׁם שֶׁכּוֹרֵת הָאֶשְׁכּוֹלוֹת כָּךְ כּוֹרֵת הָעוֹלֵלוֹת</b>. שעל ידי זה משביחה הגפן, וגם העניים ייהנו מכך (ירושלמי פאה ז,ד).
<h3> כה</h3>
<b>גּוֹי שֶׁמָּכַר כַּרְמוֹ לְיִשְׂרָאֵל לִבְצֹר</b>. מכר לו את זכות בצירת הכרם, ללא זכות בקרקע.
<h3> כו</h3>
<b>מַעֲשֵׂר טֶבֶל</b>. מעשר ראשון שניתן ללוי ועדיין לא הופרש ממנו תרומת המעשר שאותה יש לתת לכהן.
<b>נוֹתְנָם לֶעָנִי</b>. שאנו מניחים שזוהי עוללת שהייתה צריכה להינתן לעניים.
<b>וְאִם נִקְרֶצֶת עִם הָאֶשְׁכּוֹל וכו'</b>. אם היא מחוברת בזמורה אחת עם האשכול הרי היא שייכת לבעלים כדלעיל ה"כ, וממילא יכול ליתנה ללוי בתור מעשר.
<b>יֵשׁ לוֹ לַעֲשׂוֹתָהּ תְּרוּמַת מַעֲשֵׂר</b>. הלוי רשאי להשתמש בעוללת זו לכל דבר, ואף לתרומת מעשר (ואין חוששים שהעוללת הייתה של עני וממילא פטורה מן המעשר ואינה יכולה להיות תרומת מעשר).
<b>עַל מָקוֹם אַחֵר</b>. שכן תרומת מעשר מופרשת גם על פירות שאינם נמצאים במקום ההפרשה (הלכות תרומות ג,כ).
<h3> כז</h3>
<b>אִם לְאָכְלָן עֲנָבִים פָּטוּר מִן הַפֶּרֶט וכו'</b>. בדרך כלל בצירת כרם היא לצורך עשיית יין בגת, ולכן הבצירה פה היא בצירת עראי, ופטורה ממתנות עניים (ערוה"ש יג,טז, וראה לעיל ב,ו).
<b>הָרְבָעִי</b>. מצוות התורה לאכול את הפירות בשנה הרביעית לנטיעתם בקדושה בירושלים כמעשר שני (ראה הלכות מעשר שני ונטע רבעי ט,א).
<b>וְחַיָּב בָּעוֹלֵלוֹת</b>. שחיוב העוללות אינו תלוי בבצירה אלא זכו בהם העניים משעה שניכרים (כלעיל הכ"ג).
<b>וְאִם בְּצָרָן לִשְׁתּוֹתָן יַיִן חַיָּב בַּכֹּל</b>. שנראה כבצירת קבע.
<b>אֶלָּא אִם כֵּן שִׁיֵּר מִקְצָתָן</b>. שלא בצרן, שאז אין זה נראה כבצירת קבע.
<h2>פרק ה</h2>
<h3> א</h3>
<b>עֹמֶר הַטָּמוּן</b>. שכיסהו בעפר או במשהו אחר, ולבסוף שכחו.
<h3> ב</h3>
<b>יוֹדֵעַ אֲנִי שֶׁהַפּוֹעֲלִין שְׁכֵחִין עוֹמֶר שֶׁבְּמָקוֹם פְּלוֹנִי</b>. אך בעל הבית עצמו זוכרם.
<b>וּשְׁכָחוּהוּ</b>. לבסוף נשכח העומר הן מבעל הבית והן מן הפועלים.
<b>וְאִם הָיָה בַּשָּׂדֶה... אֵינוֹ שִׁכְחָה</b>. מכיוון שזכר את העומר בתחילה, שוב אין שכחה נוהגת בו.
<b>שֶׁהַשָּׁכוּחַ מֵעִקָּרוֹ</b>. שמתחילה ועד הסוף העומר נשכח.
<b>וְשָׁכַחְתָּ עֹמֶר בַּשָּׂדֶה לֹא בָּעִיר</b>. דיני השכחה והזכירה נוגעים למי שנמצא בשדה, ולכן כאשר בעל הבית נמצא בעיר, העובדה שזכר בתחילה את העומר אינה מוציאה אותו מדין שכחה.
<h3> ג</h3>
<b>עָמְדוּ הָעֲנִיִּים בְּפָנָיו</b>. הסתירו את העומר בגופם.
<b>אוֹ חִפּוּהוּ בְּקַשׁ וְהוּא זוֹכֵר אֶת הַקַּשׁ</b>. ודווקא אם זוכר את הקש, שכן אילו שכח את הקש יש להניח שהיה שוכח את העומר גם אם לא היה מוסתר בקש (ערוה"ש ט,י, יד"פ) ובמקרים אלו קנסו את העניים על מעשיהם שלא ייחשב שכחה (רא"ש פאה ה,ז, יד"פ).
<b>אוֹ שֶׁהֶחֱזִיק בּוֹ לְהוֹלִיכוֹ לָעִיר וְהִנִּיחוֹ בַּשָּׂדֶה וּשְׁכָחוֹ אֵינוֹ שִׁכְחָה</b>. מכיוון שהעומרים הגיעו כבר לנקודת האיסוף הסופית שלהם לפני העברתם לעיר, ואחריה אין יותר שכחה (כדלקמן הי"ב — יד"פ, פה"מ מהדורת פיקסלר; לפירוש אחר ראה מל"מ וד"א).
<b>אֲבָל אִם נְטָלוֹ מִמָּקוֹם לְמָקוֹם... הֲרֵי זֶה שִׁכְחָה</b>. מכיוון שהוא עדיין מעביר את  העומרים בשדה, הם לא הגיעו לנקודת האיסוף האחרונה שלהם.
<b>סָמוּךְ לַגַּפָּהּ</b>. לשער השדה.
<b>אוֹ לַגָּדִישׁ</b>. לערמת העומרים.
<b>הֲרֵי זֶה שִׁכְחָה</b>. אף שנמצא העומר ליד מקומות מסוימים, אין אומרים שזוכרו.
<h3> ד</h3>
<b>אִם זָכַר הָעֶלְיוֹן קֹדֶם שֶׁיִּפְגַּע בּוֹ וכו'</b>. אם נזכר מעצמו לקחת את העומר העליון קודם שראהו, אין התחתון שכחה, כי כשיבוא לקחת את העליון יקח את התחתון עמו (פאה"ש סי' ט ס"ק ט). ובכל מקרה העליון איננו שכחה, מכיוון שהחזיק בו להוליכו לעיר (כבהלכה הקודמת).
<h3> ו</h3>
<b>וְשָׁכַח אֶת הָרְבִיעִי</b>. וכבר עבר ממנו (ערוה"ש יא,יא), שכן רק כאשר שכח את העומר ועבר ממנו הוא שכחה, כדלקמן ה"י.
<b>אִם הָיָה שָׁם שִׁשִּׁי וכו'</b>. מכיוון שנותרו שלושה עומרים, הם מהווים שורה עצמאית, והרביעי הוא חלק ממנה. ואין הוא שכחה עד שיטול את החמישי, מכיוון שניתן לאסוף את עומרי השורה גם בסדר הפוך: שישי, חמישי ורביעי (ערוה"ש שם).
<b>וְאִם הָיוּ חֲמִשָּׁה בִּלְבַד וכו'</b>. שני העומרים שנותרו לא מהווים שורה, ולכן הרביעי נחשב לשכחה מיד כאשר עבר אותו ושהה כדי נטילתו.
<h3> ז</h3>
<b>שָׂדֶה שֶׁעֳמָרֶיהָ מְעֻרְבָּבִין</b>. אינם מסודרים בשורות.
<b>אֵינוֹ שִׁכְחָה עַד שֶׁיִּטֹּל אֶת כָּל סְבִיבוֹתָיו</b>. מכיוון שיכול לאסוף את העומרים ממספר כיוונים, אין זה נחשב שעבר ממנו.
<h3> ח</h3>
<b>אַף עַל פִּי שֶׁהֵן טְמוּנִים בָּאָרֶץ... הַקּוֹצֵר בַּלַּיְלָה... וְכֵן הַסּוּמָא שֶׁשָּׁכַח יֵשׁ לָהֶן שִׁכְחָה</b>. שגם כאשר השכחה נגרמה כתוצאה מגורמים שונים, נחשבת שכחה (יד"פ).
<b>מִתְכַּוֵּן לִטֹּל אֶת הַגַּס הַגַּס</b>. אם התכוון ליטול רק את העומרים הגדולים.
<b>שֶׁכָּל הַמַּתְנֶה עַל הַכָּתוּב בַּתּוֹרָה תְּנָאוֹ בָּטֵל</b>. כהלכות אישות ו,ט-י, ומקומות נוספים.
<h3> ט</h3>
<b>עַד שֶׁלֹּא גָּמְרָה לְהַאֲכִילָהּ לִבְהֵמָה</b>. בעודה רכה, על מנת להאכילה לבהמה. ופטור משום שאין דרך לעמר לבהמה, ואין שכחה אלא בעומרים שנאמר "ושכחת עמר בשדה" (רש"ס פאה ו,ז).
<b>וְכֵן אִם קְצָרָהּ אֲגֻדּוֹת אֲגֻדּוֹת קְטַנּוֹת</b>. פטור מכיוון שלא עשה מהן עומרים בגודל הרגיל (ע"פ פה"מ פאה ו,י).
<b>וְכֵן הַשּׁוּם וְהַבְּצָלִים שֶׁתְּלָשָׁן אֲגֻדּוֹת קְטַנּוֹת לְהִמָּכֵר לַשּׁוּק וכו'</b>. מדובר במקרה שליקט מקצתם למכרם מיד, ואין פה שכחה מכיוון שהשאיר את האחרים באופן מכוון (יד"פ).
<b>לְהַעֲמִיד מֵהֶן גֹּרֶן</b>. לאספם בערמה.
<h3> י</h3>
<b>וְשָׁכַח לְפָנָיו</b>. הניח את העומר האחרון שבשורה, ועבר לשורה הבאה.
<b>וּלְאַחֲרָיו</b>. דילג על אחד העומרים.
<h3> יא</h3>
<b>וְשָׁכְחוּ לִפְנֵיהֶן</b>. כגון שדילגו על עומר או ששכחו את העומר האחרון בשורה.
<b>וּלְאַחֲרֵיהֶן</b>. שכאשר החלו בקציר, נותר בגב שניהם עומר שלא נקצר.
<b>מִפְּנֵי שֶׁכָּל אֶחָד מֵהֶן זֶה שֶׁלְּפָנָיו הוּא לְאַחֲרָיו שֶׁל חֲבֵרוֹ</b>. והוא ב"לא תשוב לקחתו", כבהלכה הקודמת. ושני הקוצרים נחשבים כאיש אחד מפני שמוטל עליהם יחד לקצור את השדה (כס"מ).
<b>מִפְּנֵי שֶׁהוּא מְעֹרָב עִם הַשּׁוּרוֹת שֶׁמִּן הַמִּזְרָח לַמַּעֲרָב וכו'</b>. שניתן לקצור את השדה גם ממזרח למערב, ובדרך זו יצא שהקוצר לא עבר עדיין את העומר הזה.
<b>שֶׁפִּנּוּ אוֹתָן לַגֹּרֶן</b>. למקום איסוף העומרים.
<b>בָּאֶמְצַע בֵּין אֲחוֹרֵיהֶם</b>. בגב שניהם.
<h3> יב</h3>
<b>וְאִלֵּם אֲלֻמּוֹת אֲלֻמּוֹת</b>. אסף את התבואה לעמרים.
<b>לְמָקוֹם שֶׁהוּא גְּמַר מְלָאכָה</b>. כמבואר בהלכה הבאה.
<b>לַגֹּרֶן</b>. מקום אחסון התבואה.
<b>פִּנָּה הָעֳמָרִים לְמָקוֹם שֶׁאֵינוֹ גְּמַר מְלָאכָה וְשָׁכַח אֵין לוֹ שִׁכְחָה</b>. שמן הכתוב למדו שמצוות שכחה נוהגת רק בעימור הסופי שאין אחריו עימור נוסף (פה"מ).
<h3> יג</h3>
<b>לִמְקוֹם גָּדִישׁ שֶׁהוּא הַגֹּרֶן</b>. למקום שבו יאחסן את העומרים בערמה.
<b>כְּדֵי לַעֲשׂוֹת מֵהֶן אֲלֻמּוֹת גְּדוֹלוֹת</b>. לקבץ כמה עומרים קטנים לעומר גדול יותר.
<h3> יד</h3>
<b>כְּרִיכוֹת</b>. אגודות שיבולים (וקטנות מעומרים).
<h3> טו</h3>
<b>צִבּוּרֵי זֵיתִים וְהֶחָרוּבִין</b>. ערמות קטנות.
<b>חָצְנֵי פִּשְׁתָּן</b>. אגודות פשתן שיש בהן זרע (פה"מ פאה ו,ה).
<h3> טז</h3>
<b>גְּפָנוֹת</b>. עצי גפן.
<b>שְׁנַיִם הַמֻּבְדָּלִין זֶה מִזֶּה</b>. שאינם יוצאים משורש אחד.
<b>וְאֶחָד לַגֵּר</b>. גר צדק עני (ראה לעיל א,ט).
<h3> יז</h3>
<b>שֶׁל קַב קַב</b>. כל אחד מהם בנפח קב.
<b>יָתֵר עַל אַרְבָּעָה אֵינוֹ שִׁכְחָה</b>. מכיוון שגדול משאר העומרים יותר מפי ארבעה, הרי הוא חשוב וניכר (השווה לקמן הכ"ד).
<h3> יח</h3>
<b>וְלֹא גָּדִישׁ</b>. ערמת תבואה.
<h3> יט</h3>
<b>קָמָה</b>. תבואה שאיננה קצורה.
<b>רוֹאִין אֶת הַשִּׁבֳּלִים וכו'</b>. מכיוון שהמחובר לקרקע יכול עוד לגדול (רש"ס ירושלמי פאה ו,ו).
<b>בְּרִיאוֹת</b>. עבות.
<b>הַשְּׁדוּפוֹת</b>. יבשות ומצומקות.
<b>מְלֵאוֹת</b>. שמנות.
<h3> כא</h3>
<b>בְּצַד הַקָּמָה שֶׁאֵינָהּ שְׁכוּחָה</b>. ליד תבואה שבדעתו לקצרה.
<b>קֶלַח</b>. גבעול.
<b>אֲפִלּוּ הָיָה בּוֹ סָאתַיִם</b>. שאז גם אם שכחו, אינו שכחה (לעיל הי"ח).
<h3> כג</h3>
<b>הַשָּׁפְכָנִי</b>. שהוא עושה הרבה שמן (מלשון שופך).
<b>הַבֵּשָׁנִי</b>. שהוא עושה שמן מועט (מלשון בושה).
<b>אֶחָד מִשְּׁלֹשָׁה דְּבָרִים אֵלּוּ</b>. ידוע במקומו, במעשיו, או בשמו.
<h3> כד</h3>
<b>הָיָה מְסֻיָּם בְּדַעְתּוֹ</b>. היה האילן מיוחד בעיני בעל השדה.
<b>הֲרֵי זֶה כִּמְפֻרְסָם וְיָדוּעַ</b>. ואינו שכחה.
<b>הַדֶּקֶל מְסַיְּמוֹ</b>. עושהו מיוחד במקומו.
<b>זֶה מְסַיֵּם אֶת זֶה</b>. אף שלכאורה כל אחד מהם לבדו איננו מסוים בדעתו של בעל הבית, שהרי יש עוד אחד כמותו, אין הם שכחה מכיוון ששני זיתי נטופה הסמוכים זה לזה אינם דבר מצוי (יד"פ; לפירושים אחרים ראה רדב"ז, ערוה"ש יב,ח, וד"א).
<b>שֶׁלֹּא הִתְחִיל</b>. לקטוף פירותיו.
<b>אֲבָל סָאתַיִם אֵינוֹ שִׁכְחָה</b>. בדומה לשכחת עומר, לעיל הי"ח.
<b>כְּמוֹ שֶׁבֵּאַרְנוּ</b>. לעיל הכ"ב.
<h3> כה</h3>
<b>וְלָמָּה אָמְרוּ בַּזַּיִת בִּלְבַד</b>. שהרי בכל העצים תיתכן שכחה במקרה כזה.
<b>מִפְּנֵי שֶׁהָיָה חָשׁוּב שָׁם בְּאֶרֶץ יִשְׂרָאֵל בְּאוֹתוֹ הַזְּמַן</b>. שהקיסר אדריאנוס החריב את הארץ וכרת את זיתיה (ירושלמי פאה ז,א).
<h3> כו</h3>
<b>בֶּעָרִיס</b>. כרם של גפנים מודלות.
<b>כָּל שֶׁאֵינוֹ יָכוֹל לִפְשֹׁט אֶת יָדוֹ וְלִטְּלָהּ</b>. אם עבר הלאה, וידו איננה מגיעה לגפן ששכח.
<b>וּבַכֶּרֶם</b>. שגפניו שטוחות על הארץ.
<b>בַּדָּלִית</b>. גפן המודלית על גבי דבר גבוה.
<b>אֵינוֹ שִׁכְחָה עַד שֶׁיִּבְצֹר אֶת כָּל סְבִיבָיו</b>. מכיוון שכל עוד בוצר את סביבותיו, רגיל הוא לבדוק שלא שכח משהו מהאילנות שבצר כבר.
<h3> כז</h3>
<b>הֲרֵי זֶה פָּטוּר מִן הַכֹּל</b>. מכל מתנות עניים, כאמור לעיל ב,ב.
<b>כְּמוֹ שֶׁיִּתְבָּאֵר</b>. הלכות תרומות ב,יא-יב.
<h2>פרק ו</h2>
<h3> א</h3>
<b>שִׁשִּׁית</b>. בנוסף ללקט שכחה ופאה, פרט ועוללות, שהתבארו בפרקים הקודמים.
<b>בְּזֶרַע הָאָרֶץ</b>. בגידולי הקרקע, בניגוד לצדקה שתתבאר לקמן פרקים ז-י.
<h3> ב</h3>
<b>וְתִגָּמֵר מְלַאכְתּוֹ</b>. הפעולה האחרונה בתהליך עיבוד היבול נקראת 'גמר מלאכה', ומאז הוא מתחייב במעשר (הלכות מעשר ג,א, וראה שם ח–יג הגדרת גמר המלאכה של כל מין ומין).
<h3> ג</h3>
<b>וְהוּא לִבְעָלָיו אוֹכְלִין אוֹתוֹ בִּירוּשָׁלַיִם</b>. בניגוד לשאר המעשרות שניתנים לאחרים.
<h3> ד</h3>
<b>הַשָּׁבוּעַ</b>. שבע שנים שבסופן שנת השמיטה נקראות 'שבוע'.
<h3> ה</h3>
<b>כֻּלָּהּ הֶפְקֵר</b>. צריך בעל השדה להפקיר את כל הגדל בשנה זו (הלכות שמיטה ד,כד), והפקר פטור מתרומות ומעשרות (הלכות תרומות ב,יא).
<b>וּבְחוּצָה לָאָרֶץ שֶׁאֵין שָׁם שְׁמִטַּת קַרְקַע וכו'</b>. אין מצווה להפקיר את השדה (הלכות שמיטה ד,כה). ואף שחוץ לארץ פטורה מתרומות ומעשרות מן התורה, חכמים תיקנו לעשר בארצות הסמוכות לארץ ישראל (הלכות תרומות א,א).
<b>נִסְמָכִין עָלֶיהָ בַּשְּׁבִיעִית</b>. יכולים בשמיטה ללכת לשם לקבל מעשר עני, מכיוון שארצות אלו סביבות ארץ ישראל (שם; לעיקרון זה ראה גם שם א,ה, והלכות מעשר שני א,יד).
<b>בְּאֶרֶץ שִׁנְעָר</b>. בבל.
<b>כְּסֵדֶר רֹב הַשָּׁנִים</b>. כרוב השנים, שמפרישים בהן מעשר שני. ולא תיקנו חכמים להפריש בה מעשר עני, מכיוון שבבל רחוקה יותר מארץ ישראל (רדב"ז).
<h3> ו</h3>
<b>וְאֶל הַלְוִיִּם תְּדַבֵּר</b>. והמשך הפסוק: "כי תקחו מאת בני ישראל את המעשר... והרמתם ממנו תרומת ה' מעשר מן המעשר".
<h3> ז</h3>
<b>שֶׁעָבְרוּ עָלָיו עֲנִיִּים</b>. בהיותו בשדה (לקמן הי"ב).
<h3> ח</h3>
<b>מֵחֲצִי קַב</b>. שיעור אפיית לחם לאכילת יום שלם, לסעודת הבוקר ולסעודת הערב (וכן בשאר המינים השיעור הוא בכדי אכילה או שתייה ליום שלם).
<b>הַכֻּסְּמִין</b>. אחד ממיני הדגן.
<b>הַגְּרוֹגָרוֹת</b>. תאנים מיובשות פרודות.
<b>הַדְּבֵלָה</b>. תאנים מיובשות שהודבקו לגוש אחד.
<b>לֹא יִפְחֹת מִמִּשְׁקַל חָמֵשׁ וְעֶשְׂרִים סֶלַע</b>. כ-420 גרם. דבלה וירק נמכרו לפי משקל, ושאר המינים לפי נפח (ד"א ע"פ רש"י ור"ש).
<b>מֵחֲצִי לֹג</b>. שיוכל לשתות רביעית בבוקר ורביעית בערב.
<b>מֵרְבִיעִית</b>. רבע לוג (כ-75 סמ"ק), מספיק בכדי ללפת את הפת שיאכל במשך היום.
<b>רוֹבַע הַקַּב</b>. האורז משביע אף בכמות קטנה.
<b>נוֹתֵן מִשְׁקַל לִיטְרָא</b>. כחצי לוג (הלכות עירובין א,יב).
<b>מִן הָאֱגוֹזִין עֲשָׂרָה</b>. עשר יחידות.
<b>מִשְּׁאָר הַפֵּרוֹת</b>. שאינם נאכלים בקביעות, שלא כמינים שמנינו עד כה (שנו"א פאה ח,ה).
<h3> י</h3>
<b>הַמִּתְחַלֵּק בַּגֹּרֶן</b>. בשדה.
<b>אֵין בּוֹ טוֹבַת הֲנָיָה לַבְּעָלִים</b>. אין לבעלים רשות להרוויח מבחירת העני שלו הם נותנים (ראה גם לעיל א,ח).
<b>וַאֲפִלּוּ עָנִי שֶׁבְּיִשְׂרָאֵל וכו'</b>. גם אם בעל השדה עני, צריך הוא לתת לעניים אחרים (ראה גם לעיל א,ח).
<b>אֲבָל הַמִּתְחַלֵּק בַּבַּיִת יֵשׁ בּוֹ טוֹבַת הֲנָיָה לַבְּעָלִים</b>. והבעלים רשאי לקבל תשלום על מנת לתת את המעשר לעני מסוים (ראה הלכות תרומות יב,כ).
<h3> יא</h3>
<b>לְעָנִי קְרוֹבוֹ אוֹ מְיֻדָּעוֹ</b>. קרוב משפחה או מכר.
<b>כַּשִּׁעוּר שֶׁאָמַרְנוּ</b>. לעיל ה"ח.
<h3> יב</h3>
<b>שֶׁהֲרֵי אֵינוֹ מוֹצֵא שָׁם לִקַּח</b>. אין העני מוצא בשדה אוכל לקנותו.
<h3> יג</h3>
<b>בָּאוּ אִישׁ וְאִשָּׁה</b>. עניים, ליטול מעשר עני.
<b>נוֹתְנִין לָאִשָּׁה תְּחִלָּה</b>. שבושתה מרובה משלו, מכיוון שאין דרכה לחזר על הפתחים, ראה לקמן ח,טו.
<b>שְׁנֵי שֻׁתָּפִין</b>. בממון, אך לא בשדה זו (ד"א).
<h3> יד</h3>
<b>שֶׁקִּבְּלוּ שָׂדֶה בַּאֲרִיסוּת</b>. שיעבדו בשדה תמורת אחוז מסוים מהיבול.
<b>מֵחֶלְקוֹ</b>. אחר שקצרו את היבול וחלקוהו ביניהם.
<h3> טו</h3>
<b>לִקַּח חֵלֶק בְּכָל הַשָּׂדֶה</b>. מכיוון שבעל השדה הקנה לו חלק ביבול כבר בזמן הקציר, השדה כולה נחשבת כרכוש הקוצר, ואין אדם רשאי לקחת מתנות עניים משדהו (כלעיל ה"י, וראה לעיל ד,יא).
<b>הֲרֵי זֶה אֵין לוֹ כְּלוּם עַד שֶׁיִּקְצֹר</b>. חלקו בתבואה יהיה שייך לו רק אחר הקצירה.
<b>וּבִשְׁעַת הַקָּצִיר עָנִי הוּא</b>. כלומר, אין הוא בעל השדה (ד"א, ע"פ קה"י זרעים סי' ג שהתורה אסרה על בעל השדה לקחת מתנות משדהו מכיוון שלגביה נחשב הוא לעשיר).
<b>וַהֲרֵי זָכָה בְּחֶלְקוֹ שֶׁקָּצַר</b>. ואיננו יכול לקחת מעשר עני משלו.
<h3> טז</h3>
<b>קַרְקַע וּפֵרוֹת</b>. גם את גוף הקרקע וגם את הפירות שבה.
<b>הֲרֵי זֶה מֻתָּר בְּלֶקֶט שִׁכְחָה וּפֵאָה וּמַעְשַׂר עָנִי שֶׁלָּהּ</b>. כיוון שאיננה שלו.
<b>וְאַף עַל פִּי שֶׁעֲדַיִן לֹא נָתַן דָּמִים</b>. אלא קנה בקניין שטר או סודר, השדה שלו לגמרי ואסור במתנותיה.
<b>וַאֲפִלּוּ לָוָה הַדָּמִים וּלְקָחָהּ</b>. אף שקנה בקניין כסף במעות שלווה, נחשבת השדה של הקונה.
<h3> יז</h3>
<b>מַעְשַׂר עָנִי וכו'</b>. וכעין זה במעשר שני (הלכות מעשר שני ג,כא), ובדמי שביעית (הלכות שמיטה ו,י).
<b>אֵין פּוֹרְעִין מִמֶּנּוּ מִלְוָה</b>. אם בעל השדה חייב לעני כסף, איננו יכול לתת לו מעשר עני בחובו.
<b>וְאֵין מְשַׁלְּמִין מִמֶּנּוּ אֶת הַתַּגְמוּלִין</b>. אם העני עשה לו טובה בעבר, אין בעל השדה יכול לתת לו מעות מעשר עני כהכרת הטוב, שגם זה כפריעת חוב (ב"י יו"ד שלא).
<b>וְאֵין עוֹשִׂין בּוֹ שׁוֹשְׁבִינוּת</b>. מעות שהיו ניתנות לחתן כסיוע בצרכי חתונתו (פרטי העניין מבוארים בהלכות זכייה ומתנה פרק ז). ואסור לתתן ממעשר עני, מכיוון שאם המקבל לא יחזירם לנותן כשיתחתן הנותן, יכול הוא לתבען בבית דין, ולכן נתינת השושבינות נחשבת כהלוואה או כסחורה (תוכ"פ פאה עמ' 189, ד"א).
<b>וְאֵין נוֹתְנִין מִמֶּנּוּ דָּבָר לִצְדָקָה</b>. אם הטילו עליו גבאי הצדקה להשתתף בסכום מסוים, שזה כפורע חוב (ב"י שם).
<b>דָּבָר שֶׁל גְּמִילוּת חֲסָדִים</b>. באופן שעושה טובה לחברו שאינו מחויב בה.
<b>וְצָרִיךְ לְהוֹדִיעוֹ שֶׁהוּא מַעְשַׂר עָנִי</b>. בכדי שהמקבל ידע שאין הוא צריך להחזיק לו טובה, אחרת זהו שימוש אסור במעשר עני, הדומה לסחורה (ראה פה"מ דמאי ד,ד).
<b>וְנוֹתְנִין אוֹתוֹ לַחֲבֵר עִיר בְּטוֹבָה</b>. חבר עיר הוא תלמיד חכם הגר בעיר (פה"מ ברכות ד,ז), ומשמש גם כגבאי צדקה (כלקמן ז,יד). ומותר לתת לו מעשר עני על מנת שיחלק לצדקה, ואף באופן שחבר העיר מחזיק לו טובה על כך (ע"פ ד"א).
<b>וְהִנַּחְתָּ בִּשְׁעָרֶיךָ</b>. בשעריך', זה ארץ ישראל.
<h2>פרק ז</h2>
<h3> א</h3>
<b>כְּפִי מַה שֶּׁרָאוּי לֶעָנִי</b>. להשלים חסרונו, וכדלקמן ה"ג.
<b>אִם הָיְתָה יַד הַנּוֹתֵן מַשֶּׂגֶת</b>. אם מצבו הכלכלי מאפשר זאת.
<b>וְהֶחֱזַקְתָּ בּוֹ</b>. גם הלוואה ללא מטרות רווח נחשבת לנתינה מעולה ואפילן עדיפה מן הצדקה. (ראה לקמן י,ז, הלכות מלווה ולווה א,א, אהבת חסד ח"א א,א).
<h3> ב</h3>
<b>וְלֹא תִקְפֹּץ</b>. אל תסגור.
<h3> ג</h3>
<b>מְכַסִּין אוֹתוֹ</b>. נותנים לו בגדים.
<b>וְעֶבֶד רָץ בְּפָנָיו</b>. כדי לכבדו.
<b>אֲשֶׁר יֶחְסַר לוֹ</b>. כפי מה שחסר לעני הזה.
<h3> ד</h3>
<b>וּמַצִּיעִין לוֹ מִטָּה</b>. נותנים לו מיטה ומצעים.
<b>וְכָל כְּלֵי תַּשְׁמִישׁוֹ</b>. כלי בית כמנהג מקומו (ד"א, כגון בזמננו מוצרי חשמל ורהיטים — אהבת צדקה ו,ד).
<b>וְאַחַר כָּךְ מַשִּׂיאִין לוֹ אִשָּׁה</b>. שכך הסדר הנכון, לישא אישה לאחר שיש ברשותו בית (הלכות דעות ה,יא).
<h3> ה</h3>
<b>כְּפִי הַשָּׂגַת יָדוֹ</b>. כפי יכולתו של הנותן.
<b>חֲמִישׁ</b>. חמישית.
<b>עַיִן רָעָה</b>. קמצנות.
<b>וּלְעוֹלָם אַל יִמְנַע אָדָם עַצְמוֹ מִשְּׁלִישִׁית הַשֶּׁקֶל בְּשָׁנָה</b>. הסכום המינימלי לקיום מצוות צדקה, הוא שווי של כסף צרוף במשקל שליש השקל, פעם אחת בשנה (שיעור שלישית השקל הוא כ-6.5 גרם כסף על פי השיטה המקובלת).
<h3> ו</h3>
<b>מְפַרְנְסִין אוֹתוֹ מִיָּד</b>. כיוון שרעב הוא צער גדול (בבלי בבא בתרא ט,א).
<b>עָרֹם</b>. לבוש בגדים בזויים (יד רמ"ה וריטב"א שם).
<b>וְאִם הָיוּ מַכִּירִין אוֹתוֹ</b>. שהוא עני ואינו מרמה, ויודעים מה הצרכים שלו לפי מעמדו (ראה לקמן ה"ח).
<b>וְאֵין בּוֹדְקִין אַחֲרָיו</b>. שמא אין לו צורך כל כך או שמא כעת הוא מרמה (ריק"ו, ראה שם ובד"א שהביאו הסברים נוספים).
<h3> ז</h3>
<b>עִם עֲנִיֵּי יִשְׂרָאֵל מִפְּנֵי דַּרְכֵי שָׁלוֹם</b>. ראה גם לעיל א,ט, הלכות מלכים י,יב.
<b>אֵין נִזְקָקִין לוֹ לְמַתָּנָה מְרֻבָּה</b>. מכיוון שבחיזורו על הפתחים אוסף מאנשים רבים.
<b>גְּרוֹגֶרֶת</b>. תאנה יבשה.
<h3> ח</h3>
<b>מַצָּע שֶׁיִּישַׁן וכו'</b>. מיטה ומצעים.
<b>וְאִם שָׁבַת</b>. נשאר בעיר בשבת.
<b>לֶעָנִי הָעוֹבֵר מִמָּקוֹם לְמָקוֹם</b>. שאיננו מהעיר, ונזקק לאוכל למשך אותו היום.
<b>מִכִּכָּר אֶחָד הַנִּמְכָּר בְּפֻנְדְּיוֹן וכו'</b>. כיכר לחם שמחירו חצי מעה ('פונדיון'), כאשר ארבע סאים קמח נמכרות בעשרים וארבע מעות ('סלע'). כיכר כזה מכיל כרבע קב (כ-300 סמ"ק) קמח, ומספיק לאכילת שתי סעודות (פה"מ פאה ח,ז, עירובין ח,ב).
<b>וּכְבָר בֵּאַרְנוּ כָּל הַמִּידּוֹת</b>. מידות הנפח בהלכות עירובין א,יב-יג, והמטבעות בהלכות שקלים א,ב-ד.
<b>וְאִם לָן</b>. ישן בלילה בעיר.
<h3> ט</h3>
<b>לְשֵׁם מַתָּנָה</b>. דרך כבוד, באופן שיחשוב שהמתנה איננה מכספי צדקה (טור יו"ד רנג,ט).
<b>אֵין מַשְׁגִּיחִין בּוֹ</b>. לא דואגים לו.
<h3> י</h3>
<b>מַה שֶּׁאֲמָדוּהוּ לִתֵּן</b>. מה שבית הדין מעריך שיכול לתת.
<b>וְיוֹרְדִין לִנְכָסָיו וכו'</b>. לוקחים מחפציו ומוכרים אותם.
<b>וּמְמַשְׁכְּנִין עַל הַצְּדָקָה</b>. לוקחים משכון שיוחזר רק לאחר שיתרום כראוי.
<b>וַאֲפִלּוּ בְּעַרְבֵי שַׁבָּתוֹת</b>. שאנשים טרודים.
<h3> יא</h3>
<b>שׁוֹעַ</b>. פזרן.
<b>שֶׁמֵּצֵר לְעַצְמוֹ</b>. חי בדוחק כלכלי.
<b>שֶׁמַּכְלִימוֹ</b>. שמביישו.
<b>עָתִיד לְהִפָּרַע מִמֶּנּוּ</b>. הקדוש ברוך הוא.
<h3> יב</h3>
<b>אֵין פּוֹסְקִין צְדָקָה עַל הַיְתוֹמִים</b>. אין גובים צדקה מכסף של יתומים קטנים, כיוון שמחנכים אותם רק במצוות שיש בהן קצבה וגבול ברורים כמו ציצית ולולב (הלכות נחלות יא,י).
<b>וַאֲפִלּוּ לְפִדְיוֹן שְׁבוּיִים</b>. שהיא מצווה חשובה ביותר (לקמן ח,י).
<b>כְּדֵי לָשׂוּם לָהֶן שֵׁם</b>. לפרסם את נדיבותם לתועלתם.
<b>גַּבָּאֵי צְדָקָה</b>. וכן העני עצמו.
<b>וּמִן הַתִּינוֹקוֹת</b>. מילדים.
<b>שֶׁחֶזְקַת הַמְרֻבֶּה גְּנֵבָה אוֹ גָּזֵל מִשֶּׁל אֲחֵרִים</b>. שאם תורמים סכום גדול, יש להניח שהדבר נעשה ללא ידיעת בעל הבית, או שגנבו מאדם אחר (וראה גם הלכות גנבה ו,ד).
<h3> יג</h3>
<b>קְרוֹבוֹ</b>. קרוב משפחתו.
<b>וַעֲנִיֵּי בֵּיתוֹ</b>. שכניו (רמ"א יו"ד רנא,ג).
<h3> יד</h3>
<b>מִי שֶׁהָלַךְ בִּסְחוֹרָה</b>. נסע לעיר אחרת לצורך מסחר ושהה שם.
<b>וּפָסְקוּ עָלָיו וכו'</b>. הטילו עליו לתת צדקה (ראה לקמן ט,יב).
<b>הֲרֵי זֶה נוֹתֵן לַעֲנִיֵּי אוֹתָהּ הָעִיר</b>. שהיחיד נגרר אחרי תושבי העיר וצריך לנהוג כמותם.
<b>נוֹתְנִין</b>. לגבאי העיר, כדי שלא יחשדו בהם שאינם נותנים צדקה.
<b>וּכְשֶׁהֵן בָּאִין וכו'</b>. כשחוזרים לעירם, לוקחים בחזרה את הכסף ונותנים לעניי עירם.
<b>וְאִם יֵשׁ שָׁם חֲבֵר עִיר</b>. אם יש בעיר אליה הגיעו תלמיד חכם שמטפל בחלוקת הצדקה (ראה לעיל ו,יז).
<h3> טו</h3>
<b>הָאוֹמֵר וכו'</b>. ואי אפשר לשאול אותו לאיזה בית כנסת התכוון לתרום.
<b>שֶׁהוּא רָגִיל בּוֹ</b>. מתפלל בו בדרך כלל.
<b>יִנָּתְנוּ לִשְׁנֵיהֶן</b>. יחלקו ביניהם.
<h2>פרק ח</h2>
<h3> א</h3>
<b>הַצְּדָקָה הֲרֵי הִיא בִּכְלַל הַנְּדָרִים</b>. כשקיבל עליו לתת צדקה, בדומה לנדר להקדש (ראה הלכות נדרים א,ב).
<b>בְּלֹא תְאַחֵר לְשַׁלְּמוֹ</b>. איסור לאחר הבאת קרבנות שאדם התחייב לתת (הלכות מעשה הקרבנות יד,יג), ונכלל בו גם איסור לאחר צדקה שהתחייב בה.
<b>שֶׁנָּדַר בַּצְּדָקָה</b>. שאמר: 'הרי עלי סלע לצדקה'.
<b>אוֹ הִתְנַדֵּב אוֹתָהּ</b>. שאמר: 'הרי הסלע הזו לצדקה' (הלכות נדרים א,ב).
<b>לְשַׁנּוֹתָהּ וּלְצָרֵף אוֹתָהּ בְּזָהָב</b>. כגון להחליף כמה מטבעות כסף במטבע זהב.
<b>הֲרֵי אֵלּוּ מֻתָּרִין</b>. אבל אם לא התנה בשעת הנדר או הנדבה אינו רשאי לשנותה (לקמן ה"ד).
<h3> ב</h3>
<b>הַמַּתְפִּיס בַּצְּדָקָה</b>. הגורם לכך שנדר צדקה שנדר לגבי דבר מסוים יחול גם על דבר נוסף (ראה גם הלכות נדרים ג,ג-ה).
<b>הָאוֹמֵר הֲרֵי סֶלַע זוֹ כְּזוֹ</b>. האומר על מטבע שלו שתהיה כמטבע של צדקה.
<h3> ג</h3>
<b>יִתֵּן עַד שֶׁיֹּאמַר לֹא לְכָךְ נִתְכַּוַּנְתִּי</b>. לדין דומה ראה הלכות ערכין וחרמין ב,ח.
<h3> ד</h3>
<b>לְשַׁנּוֹתָהּ בְּאַחֶרֶת</b>. להחליפה במטבע אחר.
<b>וְאִם מִשֶּׁהִגִּיעָה לְיַד הַגַּבַּאי אָסוּר לְשַׁנּוֹתָהּ</b>. שכבר זכו בה עניים.
<b>לְצָרֵף הַמָּעוֹת וְלַעֲשׂוֹתָן דִּינָרִין</b>. להחליף הרבה מעות בקצת דינרים (שכל דינר ערכו שש מעות).
<b>מְצָרְפִין לַאֲחֵרִים</b>. נותנים לאדם אחר מעות של צדקה, והוא נותן דינרים.
<b>אֲבָל לֹא לְעַצְמָן</b>. אסור להחליף בדינרים של הגבאי, שלא יחשדו בו שמועל בכספי צדקה (דין זה הובא גם לקמן ט,יא בכלל דברים האסורים לגבאים מפני  החשד).
<h3> ה</h3>
<b>הָיָה לָעֲנִיִּים הֲנָיָה וכו'</b>. אם העניים מרוויחים מכך שהגבאי לווה את הכסף לצרכיו הפרטיים, כגון שהגבאי אומר לאנשים שאין כסף בקופה וכך גורם להם לתרום — מותר לו ללוות (בבלי ערכין ו,ב ורש"י שם. אך אם לא לווה את הכסף אינו יכול להוציא שקר מפיו ולומר שאין כסף בקופה — רדב"ז).
<b>כַּהֶקְדֵּשׁ</b>. כדבר שהוקדש לבית המקדש.
<h3> ו</h3>
<b>אָסוּר לְשַׁנּוֹתָהּ וְאִם לִדְבַר מִצְוָה מֻתָּר לְשַׁנּוֹתָהּ</b>. אסור לציבור למכור את המנורה ולקנות תמורתה דבר של רשות לצורך הציבור, כיוון שהתורם נתן אותה לצורך מצווה, ואין לשנות לדבר רשות אלא בהסכמתו (ד"א).
<b>נִשְׁתַּקַּע</b>. נשתכח.
<b>וְאִם נִשְׁתַּקַּע שֵׁם הַבְּעָלִים מֵעָלֶיהָ וכו'</b>. שאם כבר אינה נקראת על שמו, הרי היא ככל נכסי הציבור שהציבור רשאי לשנותם אפילו לדבר הרשות (ראה גם לקמן ט,ז).
<h3> ז</h3>
<b>שֶׁמָּא יֹאמַר הַגּוֹי וכו'</b>. ויש בזה חילול השם.
<b>לְעַצְמָן</b>. לצורך עצמם.
<h3> ח</h3>
<b>לְבֶדֶק הַבַּיִת</b>. לנכסי בית המקדש.
<b>אֵין מְקַבְּלִין מִמֶּנּוּ תְּחִלָּה</b>. לכתחילה.
<b>אֵין מַחֲזִירִין לוֹ</b>. אך לא משתמשים בתרומה לבדק הבית, כנלמד מהפסוקים שבהמשך ההלכה, אלא בית דין מחליטים מה לעשות בזה (ראה הלכות ערכין וחרמין א,יא-יב).
<b>וְאִם הָיָה דָּבָר מְסֻיָּם</b>. שניתן לזהותו אף בהיותו בבניין.
<b>מַחֲזִירִין לוֹ כְּדֵי שֶׁלֹּא יִהְיֶה לָהֶם דָּבָר מְסֻיָּם בַּמִּקְדָּשׁ</b>. ואין אפשרות לעשות בתרומה שימוש אחר כמבואר לעיל ה"ז.
<b>לֹא לָכֶם וָלָנוּ</b>. המשך הפסוק: "לבנות בית לאלהינו", כך אמרו עולי בבל לשכניהם הגויים כאשר הציעו להם להיות שותפים בבניין המקדש, ומכאן נלמד שלא מקבלים כלל מהגוי נדבה לצורך בניין המקדש (ראה גם הלכות שקלים ד,ח, הלכות ערכין וחרמין שם).
<b>בְּדַעַת יִשְׂרָאֵל הִפְרַשְׁתִּי</b>. שכוונתו הייתה שיחליטו הם מה לעשות במעות אלו.
<b>שֶׁמָּא בְּלִבּוֹ לַשָּׁמַיִם</b>. להקדיש לבית המקדש.
<h3> ט</h3>
<b>אָסוּר לְיִשְׂרָאֵל לִטֹּל צְדָקָה מִן הַגּוֹיִם בְּפַרְהֶסְיָא</b>. משום שמבזה עצמו (הלכות עדות יא,ה), ויש בזה חילול השם שהגויים אומרים שיהודים אינם מפרנסים ענייהם (לבוש יו"ד רנד,א).
<b>מִשּׁוּם שְׁלוֹם מַלְכוּת</b>. שלא להפר את השלום עם המלך.
<h3> י</h3>
<b>לֹא תַעֲמֹד עַל דַּם רֵעֶךָ</b>. איסור להתרשל בהצלת ישראל שנמצא בסכנה (הלכות רוצח א,יד).
<b>לֹא יִרְדֶּנּוּ בְּפֶרֶךְ לְעֵינֶיךָ</b>. איסור להניח לגוי להעביד ישראל בעבודת פרך (הלכות עבדים א,ו).
<h3> יא</h3>
<b>מוֹצִיאִין בּוֹ אֶת הַמָּעוֹת</b>. משתמשים במעות לצורך המצווה.
<b>וְגֵרְדוּ אֶת הָאֲבָנִים</b>. סיתתו אותן.
<b>וּפִצְּלוּ אֶת הַקּוֹרוֹת</b>. ניסרו אותן לחתיכות.
<b>לֹא יִמְכְּרוּ אֶת בֵּית הַכְּנֶסֶת אֶלָּא יִגְבּוּ לְפִדְיוֹנָם מִן הַצִּבּוּר</b>. שהרי אדם שזקוק לכסף אינו מוכר את ביתו (בבלי בבא בתרא ג,ב), אלא עושה ככל יכלתו להשיג כסף בדרך אחרת.
<h3> יב</h3>
<b>בְּיוֹתֵר עַל דְּמֵיהֶן</b>. במחיר גבוה מהמקובל.
<b>שֶׁלֹּא יִהְיוּ הָאוֹיְבִים רוֹדְפִין אַחֲרֵיהֶן לִשְׁבּוֹתָן</b>. שלא לעודד גויים לקחת יהודים נוספים בשבי.
<b>מַכְבִּידִין עֲלֵיהֶן הָעֹל</b>. מחמירים בתנאי המאסר ומענים אותם (פה"מ גיטין ד,ו).
<h3> יג</h3>
<b>אוֹ שֶׁלָּוָה מֵהֶן</b>. ולא החזיר את הכסף.
<b>מִצְוָה לִפְדּוֹתוֹ</b>. מצווה זו מוטלת על קרוביו, ואם אינם יכולים — על כל ישראל (הלכות עבדים ב,ז).
<b>שְׁלִישִׁית אֵין פּוֹדִין אוֹתוֹ</b>. מפני שניכר שעושה זאת על מנת שיפדוהו.
<b>אֲבָל פּוֹדִין אֶת הַבָּנִים לְאַחַר מִיתַת אֲבִיהֶן</b>. שלא יתבוללו בגויים, ובחיי אביהם לא חוששים לכך, כיוון שאביהם שומר עליהם (רש"י גיטין מז,א).
<h3> יד</h3>
<b>עֶבֶד שֶׁנִּשְׁבָּה וכו'</b>. עבד כנעני שנמכר לישראל וקיבל עליו מצוות שעבדים חייבים בהם, נמצא במעמד ביניים בין גוי לישראל (הלכות איסורי ביאה יב,יא).
<b>אוֹכֵל נְבֵלָה לְהַכְעִיס</b>. שלא מחמת הנאה, כגון שיש לפניו גם בשר כשר, ואוכל דווקא את האסור (בבלי גיטין מז,א).
<b>אָסוּר לִפְדּוֹתוֹ</b>. ראה גם הלכות רוצח ד,י.
<h3> טו</h3>
<b>לְחַזֵּר</b>. על הפתחים.
<b>לְפִי שֶׁאֵין דַּרְכּוֹ לְכָךְ</b>. למשכב זכר.
<h3> טז</h3>
<b>שִׁשָּׁה דִּינָרִין וּרְבִיעַ דִּינָר שֶׁל כֶּסֶף טָהוֹר</b>. כ-26 גרם כסף טהור. סכום זה מספיק לקניית בגדים פשוטים למשך שנה (הלכות אישות יג,א).
<b>בַּכִּיס שֶׁל צְדָקָה</b>. בקופה הציבורית.
<h3> יז</h3>
<b>לְחָלָל</b>. שאמו נבעלה לכהן באיסור (הלכות איסורי ביאה יט,ג). והטעם שישראל קודם לו מפני שבת חלל פסולה לכהונה, ובת ישראל כשרה לכהונה (פה"מ הוריות ג,ח).
<b>לִשְׁתוּקִי</b>. שלא ידוע מי אביו, ודינו ספק ממזר (הלכות איסורי ביאה טו,יב).
<b>לַאֲסוּפִי</b>. שנאסף מהשוק, ולא ידוע מי הם הוריו, ודינו ספק ממזר (שם הי"ג).
<b>לְמַמְזֵר</b>. שנולד מאיסורי עריות (שם ה"א).
<b>לְנָתִין</b>. מצאצאי הגבעונים שהתגיירו, ונקראו נתינים לפי שנתנם יהושע לחוטבי עצים ושואבי מים (שם יב,כב-כג).
<b>שֶׁהַנָּתִין גָּדַל עִמָּנוּ בִּקְדֻשָּׁה</b>. נולד כישראל.
<b>לְעֶבֶד מְשֻׁחְרָר</b>. עבד כנעני שהשתחרר, שדינו כגר (שם יג,יב).
<b>לְפִי שֶׁהָיָה בִּכְלַל אָרוּר</b>. "ארור כנען עבד עבדים יהיה לאחיו" (בראשית ט,כה).
<h3> יח</h3>
<b>וְאִם הָיָה אֶחָד מֵהֶם רַבּוֹ וכו'</b>. בזמן שאדם פודה מכספו הפרטי, מקדים את רבו או את אביו (ולגבי קדימה בין אביו לרבו, ראה הלכות תלמוד תורה ה,א).
<h2>פרק ט</h2>
<h3> א</h3>
<b>מְחַזְּרִין עַל הָעָם מֵעֶרֶב שַׁבָּת לְעֶרֶב שַׁבָּת</b>. עוברים מבית לבית בכל יום שישי.
<b>וְדָבָר הַקָּצוּב עָלָיו</b>. הסכום שעליו לתת על פי יכולתו הכלכלית.
<h3> ב</h3>
<b>לְפִי שָׁעָה</b>. באופן מזדמן.
<b>תַּמְחוּי</b>. כלי שנותנים בו מזון (פה"מ פאה ח,ז), שעל שמו נקראת שיטת החלוקה המתוארת בהלכה שלנו.
<h3> ד</h3>
<b>בַּתַּעֲנִיּוֹת מְחַלְּקִין מְזוֹנוֹת לָעֲנִיִּים</b>. בצאת הצום.
<b>וְלָנוּ</b>. הלכו לישון.
<b>בְּשֶׁלֹּא חִלְּקוּ הַפַּת וְהַפֵּירוֹת שֶׁאוֹכְלִין בָּהּ הַפַּת</b>. פירות הנאכלים יחד עם הלחם, שהלחם והפירות מוכנים לאכילה והעניים סומכים על כך שיקבלו אותם בצאת הצום.
<h3> ה</h3>
<b>הַקֻּפָּה אֵינָהּ נִגְבֵּית אֶלָּא בִּשְׁנַיִם</b>. שני גבאים מסתובבים יחד לגבות לקופה.
<b>שְׂרָרָה עַל הַצִּיבּוּר בְּמָמוֹן</b>. גביית ממון שכרוכה בכפייה, שהרי ממשכנים על הצדקה כדלעיל ז,י.
<b>וּמֻתָּר לְהַאֲמִין אֶחָד עַל הַמָּעוֹת שֶׁל קֻפָּה</b>. שהצורך בשניים אינו משום נאמנות אלא משום שררה, ולכן לאחר שגבו את הכסף אפשר להפקידו בידי גזבר אחד.
<b>כְּדִינֵי מָמוֹנוֹת</b>. שדנים בהם שלושה דיינים (הלכות סנהדרין ה,ח).
<b>שֶׁנּוֹתֵן לְכָל אֶחָד דֵּי מַחְסוֹרוֹ לְשַׁבָּת</b>. מזונות המספיקים לשבעה ימים כדלעיל ה"א, ויש צורך לדון ולהכריע כמה לתת לכל עני.
<b>שֶׁאֵינוֹ דָּבָר קָצוּב</b>. וצריכים לדון כמה לגבות  מכל אחד.
<h3> ו</h3>
<b>וְהַתַּמְחוּי לַעֲנִיֵּי עוֹלָם</b>. לעניים המזדמנים לעיר ממקומות אחרים (שנותנים להם מזון שתי סעודות כדלעיל ז,ח), כיוון שעניי העיר כבר קיבלו מהקופה לכל השבוע (ואם בכל זאת חסר לעני מעניי העיר נותנים לו מהתמחוי — ד"א).
<h3> ז</h3>
<b>לַעֲשׂוֹת קֻפָּה תַּמְחוּי</b>. להעביר לתמחוי תרומה שניתנה לקופה, כגון במקרה שיש הרבה עניים מזדמנים וקצת עניים תושבי העיר (טור יו"ד רנו), כיוון שהתורמים אינם מקפידים על כך, אלא נותנים על דעת שפרנסי הקהילה יוכלו לשנות (ב"י שם).
<h3> ח</h3>
<b>אֵינָן רַשָּׁאִין לִפְרֹשׁ זֶה מִזֶּה בַּשּׁוּק</b>. שאין גובים אלא בשניים כדלעיל ה"ה, ואם פורשים זה מזה עלולים לעורר חשד למעילה.
<b>אֶלָּא כְּדֵי שֶׁיִּהְיֶה וכו'</b>. מותר להם להיפרד רק לזמן קצר, באופן שאחד הולך לגבות בחנות והשני הולך לגבות בשער שלפני החנות, ורואים זה את זה (טור ורמ"א רנז,א).
<h3> ט</h3>
<b>לֹא יִתְּנֵם בְּתוֹךְ כִּיסוֹ</b>. מפני החשד.
<h3> י</h3>
<b>נוֹשֶׁה בַּחֲבֵרוֹ מָנֶה</b>. תובע מחברו חוב של מאה דינרים.
<b>וִהְיִיתֶם נְקִיִּם מֵיי וּמִיִּשְׂרָאֵל</b>. כשם שצריך להיות נקי וישר כלפי הקדוש ברוך הוא שיודע הכול, כך צריך להיות נקי למראית עינם של אנשים ולהימנע ממצב שמעורר חשד.
<h3> יא</h3>
<b>מְצָרְפִין הַמָּעוֹת וכו'</b>. ראה לעיל ח,ד בביאור.
<b>מוֹכְרִין לַאֲחֵרִים</b>. את המאכלים שבתמחוי.
<b>וְאֵין מְחַשְּׁבִין בַּצְּדָקָה עִם גַּבָּאֵי צְדָקָה</b>. לדעת כמה גבו וכמה חילקו, אלא נותנים בהם אמון, שהרי ממנים לגבאות רק אנשים נאמנים כדלעיל ה"א.
<b>בַּהֶקְדֵּשׁ</b>. ממון שהוקדש לבית המקדש.
<h3> יב</h3>
<b>בַּמְּדִינָה</b>. בעיר.
<b>שְׁלֹשִׁים יוֹם כּוֹפִין אוֹתוֹ לִתֵּן צְדָקָה לַקֻּפָּה</b>. שתרומה לקופה היא התרומה הבסיסית ביותר, שעניי העיר תלויים בה (שו"ת מהרי"ק סי' יז, הביאו כס"מ ה"ו).
<h3> יג</h3>
<b>נוֹשֵׂא וְנוֹתֵן</b>. סוחר.
<b>וַהֲרֵי הֵן עָלָיו חוֹב</b>. חייב סכום זה לאדם אחר.
<b>מְמֻשְׁכָּנִין לִכְתֻבַּת אִשְׁתּוֹ</b>. שסיכמו ביניהם שהאישה תגבה כתובתה ממעות אלו אם הבעל ימות או יגרשה (ש"ך וט"ז על שו"ע יו"ד רנג,א).
<h3> יד</h3>
<b>שֶׁצָּרַךְ</b>. שהוצרך לקבל צדקה, כגון שאין לו מאתיים זוז.
<b>בִּכְלֵי אֲכִילָה וּשְׁתִיָּה וּמַצָּעוֹת וּמַלְבּוּשׁ וְכַיּוֹצֵא בָּהֶן</b>. שבכלים כגון אלה מאוס על האדם להשתמש ברמה פחותה מהרגלו.
<b>כְּגוֹן מַגְרֵדָה</b>. שמשמשת לגירוד הגוף (רי"ף כתובות כט,ב).
<b>עֱלִי</b>. כלי כתישה.
<b>וְלוֹקֵחַ פָּחוּת מֵהֶן</b>. קונה כלים העשויים מחומר זול יותר.
<b>בַּמֶּה דְּבָרִים אֲמוּרִים קֹדֶם שֶׁיַּגִּיעַ לִגְבּוֹת מִן הָעָם וכו'</b>. כאשר נזקק לצדקה באופן זמני אינו צריך למכור כלי אכילה ושתייה יקרים, אך לאחר שנעשה כאחד העניים ורוצה לקבל צדקה מהקופה הציבורית באופן קבוע, אינו רשאי לחיות על חשבון הציבור לפני שמוכר את כל כליו היקרים (ראה פה"מ פאה ח,ח ויד"פ).
<h3> טז</h3>
<b>מִי שֶׁהָיוּ לוֹ בָּתִּים וכו'</b>. הלכה זו עוסקת באדם שאין לו כסף לפרנסתו, אך יש לו קרקע שיכול למכרה.
<b>מַאֲכִילִין אוֹתוֹ מַעְשַׂר עָנִי עַד חֲצִי דְּמֵיהֶן וכו'</b>. נותנים לו מעשר עני או צדקה עד לכיסוי ההפסד אם ימכור בחורף, שהפסד זה הוא לכל היותר חצי מערך הנכס (בבלי בבא קמא ז,ב). אמנם לא נותנים לו את הסכום בבת אחת, אלא נותנים לו כל יום פרנסה יומית (ב"י יו"ד רנג,ג), ורשאי לעשות כרצונו — או להמתין לקיץ או למכור בחורף ונמצא שלא הפסיד (ספר האשכול הלכות צדקה דף רי).
<h3> יז</h3>
<b>הָיוּ שְׁאָר הָאָדָם מוֹכְרִין בְּיֹקֶר וכו'</b>. אם הזמן מתאים למכירה, אך אינו מצליח למכור במחיר הראוי מכיוון שאנשים יודעים שהוא לחוץ למכור.
<h3> יח</h3>
<b>וְהוֹתִירוּ</b>. גבו יותר.
<b>הַמּוֹתָר שֶׁלּוֹ</b>. מכיוון שהתורמים תרמו בשבילו כל הסכום קנוי לו (שו"ת הרא"ש לב,ו).
<b>וּמוֹתַר עֲנִיִּים לַעֲנִיִּים וכו'</b>. אם גבו לצורך עניים באופן כללי ולא חילקו הכול, ישמרו את הנותר עד שיזדמנו עניים אחרים. ועל דרך זה אם גבו לצורך פדיון שבויים או לצורך קבורת מתים ולא השתמשו בכל הסכום.
<b>מוֹתַר שָׁבוּי לְאוֹתוֹ שָׁבוּי</b>. אם שחררו אותו באמצעות חלק מהכסף שגבו, נותנים לו את שאר הכסף (ומאותו הטעם שהתבאר לגבי עני).
<h3> יט</h3>
<b>הַשְּׁחָקִים</b>. בגדים שחוקים ובלויים.
<h2>פרק י</h2>
<h3> א</h3>
<b>כִּי יְדַעְתִּיו לְמַעַן אֲשֶׁר יְצַוֶּה</b>. המשך הפסוק: "את בניו ואת ביתו אחריו ושמרו דרך ה' לעשות צדקה ומשפט".
<b>כִּסֵּא יִשְׂרָאֵל</b>. מלכות ישראל.
<b>מִתְכּוֹנֵן</b>. מתבסס.
<b>וְשָׁבֶיהָ בִּצְדָקָה</b>. הגולים מציון ישובו אליה על ידי צדקה.
<h3> ב</h3>
<b>מַעֲנִי</b>. נעשה עני.
<b>נִגְלָל</b>. נגרם.
<b>שֶׁאֵין הָאַכְזָרִיּוּת מְצוּיָה אֶלָּא בַּגּוֹיִם</b>. ראה גם הלכות איסורי ביאה יט,יז.
<b>וְהַנִּלְוֶה אֲלֵיהֶם</b>. הגרים.
<h3> ג</h3>
<b>בְּלִיַּעַל</b>. בלי עול מלכות שמים (רש"י דברים יג,יד).
<b>שֶׁנֶּאֱמַר שַׁוְעַת עֲנִיִּים אַתָּה תִשְׁמַע</b>. אין פסוק כזה במקרא, והציטוט כאן הוא מהפיוט 'נשמת כל חי', לפי נוסח ספרד (אמנם קטע זה אינו מופיע בנוסח התפילה שבסדר התפילות לרמב"ם שבסוף ספר אהבה).
<b>מִצַּעֲקָתָן</b>. מתפילתם לבורא עולם.
<b>שֶׁהֲרֵי בְּרִית כְּרוּתָה לָהֶן</b>. מובטח להם שתפילתם תתקבל.
<h3> ד</h3>
<b>אִבֵּד זְכוּתוֹ אוֹ הִפְסִידָהּ</b>. אם נתן בכעס איבד זכותו לגמרי, ואם נתן בעצב הפסיד מזכותו אך לא איבדה לגמרי כדלקמן הי"ד (ש"ך יו"ד רמט ס"ק ט).
<h3> ו</h3>
<b>וּמְעַשֶּׂה אוֹתָן</b>. גורם להם לעשות.
<b>שְׂכָרוֹ גָּדוֹל מִשְּׂכַר הַנּוֹתֵן</b>. שהוא מזכה גם את הנותן וגם את המקבל, וכן מפני שבגביית הצדקה מאחרים מגיעים לבזיונות ועלבונות הכואבים יותר מאשר הוצאת ממון.
<b>וּמַצְדִּיקֵי הָרַבִּים כַּכּוֹכָבִים</b>. אלו שגורמים לרבים להיות צדיקים — נחשבים כמאירים כמו כוכבים.
<h3> ז</h3>
<b>הַמַּחֲזִיק בְּיַד יִשְׂרָאֵל שֶׁמָּךְ</b>. עוזר לישראל שמצבו הכלכלי בירידה ('מך'), ומונע ממנו להגיע למצב של קריסה כלכלית. נתינה כזו היא המשובחת ביותר כיוון שההשלכות שלה הן לטווח ארוך והמקבל אינו מתבייש כל כך (וראה הלכות מלווה ולווה א,א).
<b>וְנוֹתֵן לוֹ מַתָּנָה</b>. כדרך שחברים נותנים מתנה זה לזה, שהרי המקבל עדיין אינו עני, וממילא אינו מתבייש כל כך.
<b>מַמְצִיא לוֹ מְלָאכָה</b>. מוצא לו עבודה או מעסיק אותו.
<h3> ח</h3>
<b>לִשְׁכַּת חֲשָׁיִים</b>. לשכה שהתנהלה בחשאיות ובסתר.
<b>בְּנֵי טוֹבִים</b>. ממשפחות מכובדות, שמתביישים לקבל צדקה.
<b>וְקָרוֹב לָזֶה הַנּוֹתֵן לְתוֹךְ קֻפָּה שֶׁל צְדָקָה</b>. שגם בזה הנותן והמקבל אינם יודעים זה על זה, אך מכל מקום אינו כלשכת חשאים כיוון שהגבאי או הציבור רואים שתרם לקופה (ריק"ו).
<b>כַּחֲנַנְיָה בֶּן תְּרַדְיוֹן</b>. שהיה גבאי צדקה (ראה בבלי עבודה זרה יז,ב ובמפרשים שם).
<h3> י</h3>
<b>צוֹרְרִין הַמָּעוֹת</b>. אוגדים יחד כמות של מטבעות.
<b>וּמַפְשִׁילִין לַאֲחוֹרֵיהֶן</b>. תולים מאחורי גבם.
<h3> יא</h3>
<b>קֹדֶם שֶׁיִּשְׁאַל</b>. לפני שמבקש.
<h3> טו</h3>
<b>בְּצֶדֶק אֶחֱזֶה פָנֶיךָ</b>. על ידי צדקה אזכה לגילוי של פני ה' בתפילה.
<h3> טז</h3>
<b>לְבָנָיו וּבְנוֹתָיו הַגְּדוֹלִים שֶׁאֵינוֹ חַיָּב בִּמְזוֹנוֹתָם</b>. מגיל שש ומעלה, שאז צריך להאכילם בתקנת חכמים אך אין כופים על כך (ריק"ו וכס"מ על פי הלכות אישות יב,יד-טו). ויש מפרשים שהכוונה לגדולים ממש שאינו חייב לזונם אף לא מתקנת חכמים (ד"א, יד"פ).
<b>שֶׁהַקָּרוֹב קוֹדֵם</b>. כדלעיל ז,יג.
<b>וּמִתְעַנֵּג עָלָיו</b>. מתענג על ה' (כנאמר בהמשך הפסוקים: "אז תתענג על ה' " — ישעיהו נח,יד).
<h3> יז</h3>
<b>זֶרַע חָם</b>. זרעו של חם בן נח, שנאמר בו "עבד עבדים יהיה לאחיו" (בראשית ט,כה).
<b>בְּכָל יוֹם וָיוֹם מוֹסִיף חֵטְא וְעָוֹן בָּעוֹלָם</b>. שעבדים רגילים לגזול (משנה אבות ב,ז).
<h3> יח</h3>
<b>וְיִתְגַּלְגֵּל בְּצַעַר</b>. ינהל את חייו בצמצום רב.
<b>עֲשֵׂה שַׁבַּתְּךָ חוֹל</b>. תאכל בשבת מאכלים של יום חול.
<b>וְלֹא קִבְּלוּ מֵהֶן כְּשֶׁנָּתְנוּ לָהֶן</b>. לא הסכימו לקבל עזרה כלכלית אפילו כשאנשים רצו לתת מיזמתם.
<h3> יט</h3>
<b>וּמֵגִיס דַּעְתּוֹ וְאֵינוֹ נוֹטֵל</b>. אינו מוכן לקבל עזרה בגלל חשיבותו בעיני עצמו.
<b>הֲרֵי זֶה שׁוֹפֵךְ דָּמִים וּמִתְחַיֵּב בְּנַפְשׁוֹ</b>. אם ימות או יחלה יותר כתוצאה מכך.
<b>וְאֵין לוֹ בְּצַעֲרוֹ אֶלָּא עֲוֹנוֹת וְחַטָּאוֹת. "</b>. שהוא חושב שהוא עושה מצוות וחסידות, ואינו אלא חטא ואשם — לא מצוה" (ריק"ו).
<b>וְדָחַק אֶת הַשָּׁעָה</b>. התייגע בכדי להתקיים באותו הזמן.
