<h1>ביאור שטיינזלץ על משנה תורה, הלכות מעשר שני ונטע רבעי</h1>
<h2>פרק א</h2>
<h3> א</h3>
<b>אַחַר שֶׁמַּפְרִישִׁין מַעֲשֵׂר רִאשׁוֹן בְּכָל שָׁנָה</b>. שמעשר ראשון נוהג בכל השנים (מלבד שנת השמיטה).
<b>מַפְרִישִׁין מַעֲשֵׂר שֵׁנִי</b>. עשירית ממה שנשאר.
<b>וּבְשָׁנָה שְׁלִישִׁית וְשִׁשִּׁית</b>. על פי מחזור השמיטה.
<b>חֵלֶף</b>. במקום.
<b>כְּמוֹ שֶׁבֵּאַרְנוּ</b>. הלכות מתנות עניים ו,א-ד.
<h3> ב</h3>
<b>בְּאֶחָד בְּתִשְׁרֵי וכו'</b>. ראה גם הלכות תרומות ה,יא.
<b>לְעוֹנַת הַמַּעַשְׂרוֹת</b>. שלב הגידול שבו מתחייבים הפירות בתרומות ומעשרות (ראה הלכות מעשר ב,ג-ה).
<b>שֶׁנִּגְמְרוּ</b>. התבשלו כל צרכם.
<b>וְנֶאֶסְפוּ</b>. נקטפו.
<b>מִתְעַשְּׂרִין לְשֶׁעָבַר</b>. כדין שנה שעברה.
<h3> ג</h3>
<b>שֶׁחָנְטוּ פֵּרוֹתֵיהֶן</b>. שהתחילו להבשיל (זמן חנטת הפרי הוא 'עונת המעשרות' — ריק"ו, חזו"א שביעית ז,יב).
<b>בְּחָרוּבֵי צַלְמוֹנָה</b>. חרובים הגדלים במקום ששמו צלמונה.
<h3> ד</h3>
<b>הַיָּרָק בִּשְׁעַת לְקִיטָתוֹ עִשּׂוּרוֹ</b>. זמן תלישת הירק הוא הזמן הקובע לעניין חיוב מעשרות.
<h3> ה</h3>
<b>הֲרֵי הוּא כַּיָּרָק וְהוֹלְכִין אַחַר לְקִיטָתוֹ</b>. דין האתרוג כירק לעניין זה שהזמן הקובע בו הוא הקטיף שלו, אך ראש השנה שלו הוא בט"ו בשבט כפירות האילן.
<b>בֵּין לַמַּעֲשֵׂר</b>. לקביעה אם חייב במעשר שני או עני.
<b>בֵּין לַשְּׁבִיעִית</b>. אם נקטף בשנת שמיטה יש בו קדושת שביעית (הלכות שמיטה ד,יב; וראה שם ד,ט ששנת שמיטה מתחילה באחד בתשרי גם ביחס לפירות האילן, שפירות החונטים לאחר אחד בתשרי יש בהם קדושת שביעית, וכן ירקות הנלקטים או אתרוג שנקטף בזמן זה).
<h3> ו</h3>
<b>וְאַף עַל פִּי שֶׁהוֹלְכִין אַחַר לְקִיטָתוֹ וכו'</b>. אף שלעניין קדושת שביעית הזמן הקובע באתרוג הוא לקיטתו, מכל מקום אם הגיע לעונת המעשרות בשנה השישית מתחייב במעשרות. ואף שפירות שביעית פטורים ממעשרות (הלכות מתנות עניים ו,ה), החמירו חכמים וחייבו אותו במעשרות כדין שאר פירות שחנטו בשנה שישית, וזאת אפילו אם עיקר גידולו בשביעית, כגון שבשישית היה קטן כזית ובשביעית גדל כמו כד (ראה גם הלכות שמיטה ד,יב).
<h3> ז</h3>
<b>הָאֲבִיּוֹנוֹת שֶׁל צָלָף</b>. הצלף הוא שיח קוצני רב שנתי המכונה כך גם בימינו, והאביונות הם הפירות שלו.
<b>נוֹתְנִין עֲלֵיהֶן חֻמְרֵי אִילָן וְחֻמְרֵי זְרָעִים</b>. הזמן הקובע באביונות הוא לקיטתם (בדומה לירק). אך לגבי ראש השנה שלהם הסתפקו חכמים אם הוא באחד בתשרי כדין הירק או בט"ו בשבט כדין האילן.
<b>וְאַחַר כָּךְ מַפְרִישׁ מַעֲשֵׂר אַחֵר וּפוֹדֵהוּ</b>. כדין פירות מעשר שני שניתן להעביר את הקדושה שלהם לכסף (כדלקמן ד,א).
<b>וְאַחַר שֶׁפּוֹדֵהוּ נוֹתְנוֹ לָעֲנִיִּים</b>. כדין פירות מעשר עני.
<b>וְאוֹכֵל פִּדְיוֹנוֹ בְּתוֹרַת מַעֲשֵׂר שֵׁנִי</b>. קונה בכסף מאכלים ואוכלם בירושלים כדין אכילת מעשר שני המבואר בפרקים הבאים.
<h3> ח</h3>
<b>הָאֹרֶז וְהַדֹּחַן וכו'</b>. ראה גם הלכות שמיטה ד,יא.
<b>גְּמַר הַפְּרִי</b>. הבשלתו המלאה, ואין הולכים במינים אלו אחר עונת המעשרות כשאר קטניות, כיוון שכל ערוגה מגיעה לשלב זה בזמן שונה (ריבמ"ץ שביעית ב,ז על פי בבלי ראש השנה יג,ב, וראה שם תוס' ד"ה אחר).
<b>פּוֹל הַמִּצְרִי</b>. מין ממיני הזרעונים שנמצא רק במצרים (פה"מ נדרים ז,ב).
<b>צוֹבֵר גָּרְנוֹ לְתוֹכוֹ</b>. רשאי לאסוף למקום אחד יבול שהשריש בשנה זו ויבול שהשריש בשנה שעברה (וראה עוד לקמן ה"י פרטים נוספים בדיני פול המצרי).
<h3> ט</h3>
<b>הַבְּצָלִים הַסָּרִיסִים</b>. מין בצל שזקוק להשקיה מרובה, ונקרא 'סריס' (שאינו מזריע) לפי שאינו כשאר בצלים שצומחים ומוציאים עלים כאשר מניחים אותם במקום רטוב לאחר עקירתם מהקרקע (פה"מ שביעית ב,ט, וראה גם הלכות שמיטה ד,יז).
<b>וְשֶׁל בַּעַל</b>. בצלים רגילים שרוב חיותם ממי גשמים.
<b>שֶׁמָּנַע מֵהֶן שָׁלֹשׁ עוֹנוֹת</b>. שלושה מועדי השקיה, והעובדה שמנע מהמינים הללו מים מראה שהגיעו לגמר הבשלתם ועומדים להיתלש מן הקרקע (פה"מ שם).
<b>מִתְעַשְּׂרִין לְשֶׁעָבַר</b>. מפרישים מהם מעשר כדין השנה שמסתיימת, שדנים בהם כאילו נתלשו, ובירקות הולכים אחר שנת הלקיטה (ריק"ו).
<h3> י</h3>
<b>מְעַשֵּׂר מִזַּרְעוֹ עַל יְרָקוֹ וּמִיְּרָקוֹ עַל זַרְעוֹ</b>. שהזרעים והתרמילים מתעשרים יחד, והולכים אחר גמר הפרי כדין הזורע סתם.
<b>זַרְעוֹ מִתְעַשֵּׂר לְשֶׁעָבַר... וְהוּא שֶׁלָּקַט מִמֶּנּוּ לִפְנֵי רֹאשׁ הַשָּׁנָה</b>. כאשר לקט מהזרעים לפני ראש השנה, הזרעים נידונים על פי השנה החולפת אף אם לא הביא שליש, שהרי לא יביא שליש לעולם.
<b>וִירָקוֹ בִּשְׁעַת לְקִיטָתוֹ</b>. אם יש תרמילים לחים שרוצה לאכלם ירק, נדונים בפני עצמם והולכים בהם אחר זמן הלקיטה.
<b>וְחָשַׁב עָלָיו לְיָרָק</b>. לאחר הזריעה שינה דעתו והחליט שרצונו לצורך ירק.
<b>הוֹלְכִין אַחַר מַחֲשַׁבְתּוֹ</b>. על פי מחשבתו האחרונה ונידון כירק.
<b>אֵין מַחֲשֶׁבֶת זֶרַע חָלָה עָלָיו</b>. מחשבתו האחרונה אין בכוחה לבטל את מחשבתו הראשונה.
<b>אֶלָּא אִם כֵּן מָנַע מִמֶּנּוּ שָׁלֹשׁ אֲרִיּוֹת</b>. לא לקט ממנו בשלושה מועדי לקיטה, כפי שנהוג בפול המצרי הנזרע לזרע שלא לוקטים ממנו אלא ממתינים שהזרעים יתייבשו. שכאשר עושה מעשה שמוכיח שרצונו כעת לצורך זרע, יש בזה תוקף לבטל את מחשבתו הראשונה.
<b>אֲרִיּוֹת</b>. לקיטות.
<b>אֲבָל אִם הֵבִיא וכו'</b>. כאשר הביא שליש לאחר ראש השנה, אין חילוק בין הזורע לצורך הזרע ובין הזורע לצורך ירק, וממילא מתעשר כדין השנה החדשה אף אם לא עשה מעשה שמוכיח את שינוי דעתו.
<b>זְרָעוֹ לְזֶרַע וכו'</b>. מקרה זה מסתעף מהמקרה בפסקה הקודמת שזרעו לזרע ואחר כך חשב עליו לירק, אך במקרה זה המתין עד שהתרמילים יתבשלו לגמרי ויתחילו להתייבש ('קצצים גמורים'), ומתוך כך נראה שרצונו באכילת הזרעים היבשים כמחשבתו הראשונה.
<b>וִירָקוֹ בִּשְׁעַת לְקִיטָתוֹ</b>. אם צמחו תרמילים נוספים, נדונים על פי מחשבתו השנייה.
<b>מִקְצָתוֹ עָשָׂה קְצָצִים גְּמוּרִים וכו'</b>. במקרה זה נראה שרצונו הן לזרע כמחשבתו הראשונה והן לירק כמחשבתו השנייה, ולכן הזרעים והתרמילים מתעשרים יחד, והולכים אחר גמר פרי כדין אדם שכוונתו אינה מבוררת.
<b>זֶה הוּא שֶׁאָמַרְנוּ</b>. לעיל ה"ח. בהבנת הפרטים השונים בהלכה זו וכן ביחס בינה לבין ה"ח רבו הקשיים, והמפרשים הלכו בדרכים שונות (ראה לדוגמה ריק"ו וד"א), ואנו פירשנו אותה על פי ערוה"ש זרעים קיח,כד-ל, ובתוספת הסבר מפירוש ר"י פליקס לירושלמי שביעית ב,ה.
<b>אִם זְרָעוֹ לְזֶרַע</b>. לצורך אכילת הגרגרים היבשים (רש"י ראש השנה יג,ב; וראה פה"מ שביעית ב,ח מהדורת המאור ובהערה שם).
<b>מִתְעַשֵּׂר לְשֶׁעָבַר</b>. שבמקרה זה הזמן הקובע למעשרות הוא שליש גידולו כדין תבואה (ראה הלכות מעשר ב,ה). ולעיל ה"ח מדובר שזרע את הפול סתם ללא כוונה מיוחדת, שאז הולכים אחר גמר הפרי, וכן בכל מקרה שמטרת הזריעה אינה ברורה כל צרכה הולכים אחר גמר הפרי.
<b>זְרָעוֹ לְיָרָק</b>. לצורך אכילת תרמילי הפרי בעודם לחים.
<b>מִתְעַשֵּׂר לְהַבָּא</b>. כדין ירקות שהולכים בהם אחר זמן הלקיטה.
<b>וְחָשַׁב עָלָיו לְיָרָק</b>. לאחר הזריעה חשב עליו גם לירק.
<h3> יא</h3>
<b>פֵּרוֹת שָׁנָה שְׁנִיָּה שֶׁנִּתְעָרְבוּ בְּפֵרוֹת שְׁלִישִׁית</b>. כגון שיש לו מאגר של פירות שנה שנייה ומאגר של פירות שנה שלישית, ומצא פירות שאינו יודע מהיכן נפלו (חזו"א שביעית ז,טו).
<b>הוֹלְכִין אַחַר הָרֹב</b>. שסביר יותר להניח שנפלו מהרוב (ראה הלכות מאכלות אסורות ח,יא).
<b>מַפְרִישׁ מַעֲשֵׂר שֵׁנִי מִן הַכֹּל וכו'</b>. מפריש מעשר ונוהג בו דין מעשר שני, ואין צריך לתת לעני. שכאשר יש ספק במציאות אם יש כאן חיוב מעשר עני או לא, המוציא מחברו עליו הראיה (מה שאין כן בספק בדין כמו אביונות לעיל ה"ז — ד"א על פי חזו"א שביעית  שם).
<h3> יב</h3>
<b>כָּל הַפָּטוּר מִמַּעֲשֵׂר רִאשׁוֹן</b>. כמפורט בהלכות תרומות ב,א-יב.
<b>וְכָל הַתּוֹרֵם מְעַשֵּׂר... וְכָל מִי שֶׁאִם תָּרַם וכו'</b>. בהלכות תרומות ד,א-יג, מפורט מי כשר לתרום לכתחילה, מי כשר בדיעבד, ומי פסול אפילו בדיעבד. דינים אלו נכונים גם לגבי מעשר שני ועני.
<h3> יג</h3>
<b>קֹדֶם שֶׁיִּקָּבְעוּ לַמַּעֲשֵׂר… שֶׁאֵין הָרִאשׁוֹן קוֹבֵעַ לַשֵּׁנִי</b>. קביעות למעשר היא השלב שבו הפירות מתחייבים בחיוב גמור של תרומות ומעשרות, ואסור לאכול מהם אפילו אכילת עראי לפני הפרשת תרומות ומעשרות (ראה הלכות מעשר ג,א-ג). הפרשת תרומה מפירות שנגמרה מלאכתם קובעת למעשרות (שם ה"ג). כאן מתבאר שהפרשת מעשר ראשון אינה קובעת למעשרות, ולכן מותר לאכול עראי לפני הפרשת מעשר שני (וכגון שהפרשת תרומה הייתה לפני גמר מלאכה, ובשל כך לא קבעה למעשרות — ירושלמי מעשרות ב,ג).
<h3> יד</h3>
<b>כִּבְכוֹר בְּהֵמָה</b>. שאף הוא טעון הבאת מקום להביאו למקדש ולהקריבו שם, ואין מביאים אותו מחוץ לארץ לארץ ישראל (הלכות בכורות א,ה).
<b>לְפִיכָךְ לֹא חִיְּבוּ לְהַפְרִישׁ מַעֲשֵׂר שֵׁנִי בְּסוּרְיָא</b>. אדם שקנה קרקע בארצות שכבש דוד המלך, חייב להפריש תרומות ומעשרות מדברי חכמים (הלכות תרומות א,ג-ד), מלבד מעשר שני שטעון הבאת מקום לירושלים, וכיוון שלא ניתן להביאו — לא חייבו חכמים  להפרישו.
<b>וְיֵרָאֶה לִי... וְכֵן יֵרָאֶה לִי וכו'</b>. בארץ שנער וארץ מצרים תיקנו נביאים וחכמים להפריש תרומות ומעשרות (הלכות תרומות א,א), ויש להפריש שם גם מעשר שני ולהעביר את קדושתו למטבעות שיקנה בהן מאכלים בירושלים (ראה לקמן ד,א). חכמים תיקנו כך על מנת שבעלי השדות יפרישו מעשר עני לצורך פרנסת עניי ישראל שהיו מצויים בארצות אלו (בניגוד לסוריא — ריק"ו), שאם בעלי השדות יתרגלו לא להפריש מעשר שני — לא יפרישו גם מעשר עני שמחליף את המעשר שני בשנה השלישית והשישית לשמיטה.
<h2>פרק ב</h2>
<h3> א</h3>
<b>וְנוֹהֵג בִּפְנֵי הַבַּיִת וְשֶׁלֹּא בִּפְנֵי הַבַּיִת</b>. צריך להפרישו בין בזמן שבית המקדש בנוי ובין בזמן שאינו בנוי.
<b>מִפִּי הַשְּׁמוּעָה</b>. מסורת חכמים.
<b>מַה בְּכוֹר אֵינוֹ נֶאֱכָל אֶלָּא בִּפְנֵי הַבַּיִת</b>. שכאשר המקדש קיים הבכור קרב על המזבח ולאחר מכן נאכל לכהנים (הלכות בכורות א,ב; ובזמן הזה ממתינים עד שייפול בו מום — שם א,י).
<h3> ב</h3>
<b>מִדַּת חֲסִידוּת... וְהוֹרוּ הַגְּאוֹנִים וכו'</b>. בזמן שבית המקדש קיים אין הכרח להעלות לירושלים את פירות המעשר שני עצמם, אלא ניתן להעביר את קדושתם למטבעות בשווי הפירות ובמטבעות אלו לקנות פירות בירושלים (לקמן ד,א). אמנם בדיעבד אם החליף פירות ששווים מאה דינרים ('מנה') במטבע הפחותה ביותר ('פרוטה'), מעשיו קיימים (שם הי"ח). בזמן הזה, שדין אכילת פירות מעשר שני אינו נוהג, וממילא אין אפשרות להשתמש במטבעות שיש בהן קדושת מעשר שני, מותר מעיקר הדין לפדות פירות רבים בפרוטה.
<b>לֹא יִהְיֶה זֶה חָמוּר מִן הַהֶקְדֵּשׁ</b>. שדבר שהוקדש לבית המקדש מותר לפדותו בזמן הזה בפרוטה (הלכות ערכין וחרמין ח,י).
<b>לְיָם הַמֶּלַח</b>. ים שמימיו מלוחים וגורמים לכילוי המטבע (ים המלח הוא הים הגדול — שם ח,ח לפי נוסחאות מדויקים).
<h3> ג</h3>
<b>חִלֵּל</b>. עשה את הפירות חולין באמצעות העברת קדושתם לפירות אחרים.
<b>בְּהִלְכוֹת אִסּוּרֵי מַאֲכָלוֹת</b>. מאכלות אסורות י,יז.
<h3> ד</h3>
<b>כָּךְ אֵין פּוֹדִין אוֹתוֹ שָׁם וְאֵין מְחַלְּלִין אוֹתוֹ</b>. פדייה היא העברת הקדושה לכסף, וחילול העברת הקדושה לפירות אחרים (לקמן ד,א-ב). איסור פדייה בתוך ירושלים, וכן שאר הדינים בהלכה זו, הם דינים שנוהגים בזמן המקדש (כדלקמן הל' ח-ט), ומפני שקדושת ירושלים קיימת לעולם (הלכות בית הבחירה ו,טו) דינים אלו נוהגים גם בזמן החורבן.
<h3> ה</h3>
<b>עַל כָּל אֶחָד וְאֶחָד</b>. דגן, תירוש (יין או ענבים) ויצהר (שמן או זיתים).
<b>לוֹקֶה שָׁלֹשׁ מַלְקֻיּוֹת</b>. שלושה עונשי מלקות (שבכל אחד שלושים ותשע מלקות).
<h3> ו</h3>
<b>שֶׁנֶּאֱמַר לֹא תוּכַל וכו'</b>. איסור האכילה מחוץ לירושלים ("בשעריך") הוא במעשר שני שנכנס לירושלים שבו נאמר "ואכלת לפני ה' אלהיך".
<b>מַכַּת מַרְדּוּת מִדִּבְרֵיהֶם</b>. מלקות מדברי חכמים.
<b>וְהָאוֹכֵל בַּחוּץ מִזֶּה שֶׁנִּכְנַס</b>. היינו שחזר והוציאו לחוץ.
<h3> ח</h3>
<b>אֵין פּוֹדִין מַעֲשֵׂר שֵׁנִי וכו'</b>. בדרך כלל פודים מעשר שני רחוק מירושלים, על מנת לחסוך את הטורח שבנשיאת הפירות. אך כאשר נטמא פודים אותו גם בירושלים, מפני שחכמים דרשו את הפסוק "כי לא תוכל שאתו" גם במובן של אכילה, שכאשר אינו יכול לאכול את הפירות מחמת שנטמאו, מותר לפדותם אפילו בירושלים (פה"מ מעשר שני ג,ט ע"פ בבלי פסחים לו,ב ועוד).
<b>בִּפְנִים</b>. בתוך החומה.
<b>אוֹחֵז אוֹתוֹ בְּקָנֶה</b>. מחזיק בו באמצעות מקל ארוך.
<b>הֲרֵי זֶה מֻתָּר לִפְדּוֹתוֹ שָׁם בְּצַד הַחוֹמָה</b>. שמותר לפדות בכל מקום מחוץ לחומה אפילו אינו רחוק (ראה בבלי מכות יט,ב).
<h3> ט</h3>
<b>דְּמַאי</b>. פירות של עם הארץ שמפרישים מהם מעשר שני מחמת הספק (הלכות מעשר ט,א-ב).
<b>שֶׁכְּבָר קְלָטוּהוּ מְחִצּוֹת</b>. שנכנס לתוך חומת העיר, ומעתה צריך לאכלו שם ואין להוציאו.
<b>שֶׁנֶּאֱמַר וְאָכַלְתָּ שָּׁם לִפְנֵי יי</b>. פסוק זה עוסק באוכל שנקנה בכסף מעשר, ומלמדנו שדינו כפירות מעשר שני שנאכלים בירושלים. ולכן חכמים אסרו להוציאו כשם שאסרו להוציא פירות מעשר שני.
<b>יַחְזְרוּ וְיֵאָכְלוּ בִּירוּשָׁלַיִם</b>. שלאחר שנכנסו לירושלים אין אפשרות לפדותם (ראה לקמן ו,טז).
<b>וּקְלִיטַת מְחִצּוֹת מִדִּבְרֵיהֶם</b>. האיסור להוציא פירות מעשר שני שנכנסו אינו מהתורה אלא מדברי חכמים.
<b>מַעֲשֵׂר שֶׁאֵין בְּחֻמְשׁוֹ שָׁוֶה פְּרוּטָה שֶׁהוּא מִדִּבְרֵיהֶם</b>. הפודה מעשר שני צריך להוסיף עליו חומש (לקמן ה,א). אמנם אם החומש אינו שווה פרוטה אין צריך להוסיפו (לקמן ה,ד) והחיוב לאכלו בירושלים הוא מדברי חכמים.
<h3> י</h3>
<b>פֵּרוֹת שֶׁנִּגְמְרָה מְלַאכְתָּן</b>. הסתיימו המלאכות שעושים בהם בשדה והתחייבו בתרומות ומעשרות (ראה הלכות מעשר פרק ג).
<b>אֵינוֹ יָכוֹל לְהוֹצִיא עֲלֵיהֶן מַעֲשֵׂר שֵׁנִי מִפֵּרוֹת אֲחֵרוֹת שֶׁלֹּא נִכְנְסוּ לִירוּשָׁלַיִם וכו'</b>. מכיוון שהפירות התחייבו בתרומות ומעשרות, נחשב כאילו המעשר השני שצריך להפריש מהם כבר הופרש ("שהמתנות הראויות להתרם כמו שהורמו הן" — הלכות מעשר ו,כא). ומשום כך כאשר עברו הפירות בירושלים נחשב הדבר כאילו המעשר השני שלהם נכנס לירושלים ויצא, וצריך להחזירו ולאכלו בירושלים (פה"מ מעשר שני ג,ו). ואפילו אם ירצה לא להפריש את המעשר השני מהפירות שנכנסו, אלא להפריש עליהם מעשר שני מפירות אחרים, אינו יכול.
<b>אֲפִלּוּ עָשָׂה כָּל הַפֵּרוֹת הָאֵלּוּ מַעֲשֵׂר שֵׁנִי... יַחְזְרוּ כֻּלָּם וְיֵאָכְלוּ בִּירוּשָׁלַיִם</b>. אף שבדרך כלל מפרישים מפירות רק אחוז מסוים למעשר שני, ומסתבר לומר שרק אחוז זה נכנס תחת ההגדרה של 'ראוי להתרם', מכל מקום החמירו חכמים בדין קליטת מחיצות שאפילו אם עשה את כל הפירות מעשר שני לאחר יציאתם, דינם כמעשר שני שנכנס לירושלים.
<h3> יא</h3>
<b>סַלֵּי עֲנָבִים לַגַּת</b>. ענבים שמיועדים לעשיית יין, וטרם הגיעו לגת שבו דורכים עליהם.
<b>לַמֻּקְצֶה</b>. מקום ייבוש התאנים.
<b>מֻתָּר לִפְדּוֹת מַעֲשֵׂר שֵׁנִי שֶׁלָּהֶן בַּחוּץ</b>. שלפני גמר מלאכה אינם בגדר 'ראוי להתרם'.
<b>וְכֵן פֵּרוֹת דְּמַאי וכו'</b>. שאף שאסור להוציא מעשר שני מירושלים אפילו אם הוא של דמאי (לעיל ה"ט), באופן זה שהמעשר השני עדיין לא הופרש הקלו בפירות דמאי.
<h3> יב</h3>
<b>בִּוְלַד הַטֻּמְאָה</b>. דבר שנטמא מחמת נגיעתו בטומאה המוגדרת כ'אב הטומאה' (הלכות טומאת מת ה,ח).
<b>מִפְּנֵי שֶׁוְּלַד הַטֻּמְאָה מִדִּבְרֵיהֶם</b>. מכיוון שהפירות טמאים מדברי חכמים וטהורים מהתורה — מצד אחד התירו לפדותם אפילו שהם בירושלים (כדין פירות טמאים לעיל ה"ח) שהרי לא ניתן לאכלם בטהרה, ומצד שני החמירו שאין להוציאם מירושלים כיוון שטהורים מהתורה. ואין הכוונה שכל ולד טומאה מטמא אוכל מדבריהם (שיש שמטמאים מן התורה — ראה הלכות שאר אבות הטומאות י,ט), אלא כאן מדובר על ולד טומאה שטומאתו מדבריהם, כגון פירות שנטמאו ממאכל אחר שנטמא (ראה שם ז,א — ד"א).
<h3> יג</h3>
<b>בַּמֶּה דְּבָרִים אֲמוּרִים</b>. שאם נטמאו בטומאה מדברי חכמים לפני כניסתם מותר לאכלם בחוץ.
<h3> יד</h3>
<b>תִּלְתָּן</b>. צמח הנקרא בזמננו גרגרנית החילבה.
<b>צִמְחוֹנִין</b>. בתחילת צמיחתו, כשעדיין רך ולח.
<b>שֶׁכָּךְ הִיא רְאוּיָה לַאֲכִילָה</b>. ואין בזה משום הפסד מעשר שני, אף שניתן להשביח את התלתן על ידי בישול וכיוצא בזה (ראב"ד בהשגתו, ריק"ו, ערוה"ש קכ,טו).
<b>כַּרְשִׁנֵּי מַעֲשֵׂר שֵׁנִי</b>. כרשינים הם מין קטנית (מכונה בימינו בקיית הכרשינה) שמשמשת למאכל בהמה.
<b>שֶׁאֵינָן בִּכְלַל הַפֵּרוֹת</b>. כרשינים נאכלים לאדם רק בשעת הדחק (הלכות תרומות ב,ב), ולכן הקלו בהם חכמים בדין קליטת מחיצות אם עשה מהם עיסה, שהפיכתם לעיסה מורידה עוד יותר בחשיבותם (כס"מ).
<b>וְאִם נִטְמְאוּ בִּירוּשָׁלַיִם יִפָּדוּ וְיֵאָכְלוּ בַּחוּץ</b>. אף שפירות מעשר שני שנטמאו בוולד הטומאה בתוך ירושלים ונפדו אסור לאכלם בחוץ (לעיל הי"ב), בעיסת כרשינים הקלו  (ד"א).
<h3> טו</h3>
<b>וְנוֹפוֹ</b>. ענפיו.
<b>אֵין אוֹכְלִין תַּחַת נוֹפוֹ מַעֲשֵׂר שֵׁנִי</b>. כיוון שהחומה היא המבדילה בין השטח המוגדר כירושלים לבין השטח שמחוצה לה.
<b>אֵין פּוֹדִין אוֹתוֹ שֶׁהֲרֵי הוּא כְּמָה שֶׁנִּכְנַס לִירוּשָׁלַיִם</b>. לגבי פדייה החמירו חכמים והחשיבו את השטח שמתחת הנוף כירושלים, מפני שהנוף יוצא מהאילן הנמצא בתוך החומה ונגרר אחריו.
<h3> טז</h3>
<b>שֶׁפִּתְחֵיהֶן לִפְנִים מִן הַחוֹמָה וַחֲלָלָן לַחוּץ</b>. שפתח הבית נמצא בתוך החומה ופונה לכיוון ירושלים, וחלק מהבית מחוץ לחומה.
<b>אֵין אוֹכְלִין שָׁם וְאֵין פּוֹדִין שָׁם לְהַחֲמִיר</b>. לא אוכלים שם כיוון ששטח זה מחוץ לחומה, אך גם לא פודים שם כיוון שפתח הבית, שהוא עיקר הבית, נמצא לפנים מן החומה. ועל דרך זה במקרה שפתח הבית מחוץ לחומה — לא אוכלים אפילו בשטח הפנימי כיוון שהפתח בחוץ, ולא פודים בשטח הפנימי מפני מיקומו.
<b>וְהַחַלּוֹנוֹת וְעֹבִי הַחוֹמָה</b>. חלל החלונות וחלל עובי החומה.
<h2>פרק ג</h2>
<h3> א</h3>
<b>וְלֹא בִעַרְתִּי מִמֶּנּוּ בְּטָמֵא</b>. משפט זה נאמר בשעת וידוי מעשרות (דיני הווידוי מבוארים לקמן פי"א), שהמתוודה מודיע שלא השתמש במעשר כשהוא או המעשר טמאים, כגון שלא ביער אותו על ידי אכילתו או על ידי הדלקתו כדלקמן ה"ב.
<b>מַכַּת מַרְדּוּת</b>. מלקות מדברי חכמים.
<h3> ב</h3>
<b>וַאֲפִלּוּ לְהַדְלִיק בּוֹ וכו'</b>. בדין זה מעשר שני חמור מתרומה (ראה הלכות תרומות ב,יד).
<h3> ג</h3>
<b>כְּבָר בֵּאַרְנוּ</b>. לעיל ב,ח.
<b>וְאוֹכְלִין אֶת דָּמָיו וכו'</b>. קונים בהם מאכלים.
<b>כְּמוֹ שֶׁיִּתְבָּאֵר</b>. לקמן פ"ז.
<b>כְּשֶׁהֵן טֶבֶל</b>. לפני שהפריש מהם תרומות ומעשרות.
<h3> ד</h3>
<b>כְּדֶרֶךְ שֶׁלּוֹקֶה עַל אֲכִילַת תְּרוּמָה</b>. הלכות תרומות ז,י.
<b>אַף עַל פִּי שֶׁלֹּא הֶעֱרִיב שִׁמְשׁוֹ</b>. למרות שטרם הסתיים היום, בניגוד לתרומה שטמא שטבל אסור לאכלה עד צאת הכוכבים (הלכות תרומות ז,ב).
<h3> ה</h3>
<b>בַּאֲנִינוּת שֶׁל תּוֹרָה</b>. בזמן שהוא אונן מן התורה כדלקמן ה"ו.
<h3> ו</h3>
<b>אֶחָד מִן הַקְּרוֹבִים שֶׁהוּא חַיָּב לְהִתְאַבֵּל עֲלֵיהֶם</b>. כמפורט בהלכות אבל ב,א.
<b>וְלַלַּיְלָה</b>. בלילה שלאחר יום המיתה.
<b>שֶׁנֶּאֱמַר וְאָכַלְתִּי וכו'</b>. אהרן הכהן תמה כיצד יאכל קרבן חטאת ביום מיתת בניו.
<b>וְאֵין יוֹם הַקְּבוּרָה תּוֹפֵס לֵילוֹ</b>. כאשר הקבורה הייתה לאחר יום המיתה, במוצאי יום הקבורה אינו אונן אפילו מדברי חכמים.
<h3> ז</h3>
<b>כָּל הַקֳּדָשִׁים כֻּלָּן וכו'</b>. ראה גם הלכות ביאת מקדש ב,ז-ח.
<h3> ח</h3>
<b>וּמֻתָּר לֶאֱכֹל מַעֲשֵׂר שֵׁנִי שֶׁל דְּמַאי בַּאֲנִינוּת</b>. שחיוב הפרשת מעשר מפירות דמאי הוא גזרת חכמים, ולעניין אנינות לא גזרו לפי שאינה מצויה (ירושלמי דמאי א,ב).
<b>וְלִתְּנוֹ לְעַם הָאָרֶץ</b>. חכמים אסרו אכילת מעשר שני של דמאי בטומאה לפי שטומאה מצויה (שם), אך לא גזרו על נתינתו לעם הארץ על אף החשש שמא יאכלנו בטומאה.
<b>וְהוּא שֶׁיֹּאכַל כְּנֶגְדּוֹ</b>. יפריש מכספו סכום כערך המעשר שנתן לעם הארץ, ובסכום זה יקנה פירות ויאכלם בירושלים כדין מעשר שני (פה"מ דמאי א,ב).
<b>חָבֵר</b>. אדם המקפיד בענייני טומאה וטהרה.
<h3> ט</h3>
<b>מוֹלִיכוֹ כָּל שֶׁהוּא</b>. מעלה לירושלים אפילו כמות מועטת.
<b>דָּמָיו</b>. כסף שפדה בו.
<b>וּמֻתָּר לְאַבֵּד וכו'</b>. שאינו צריך לטרוח בהעלאתו לירושלים.
<b>מִכַּגְּרוֹגֶרֶת</b>. תאנה יבשה.
<b>בְּפֵרוּר</b>. אוכל מפורד, שיש בו שיעור גרוגרת רק בצירוף חתיכות שונות.
<b>הֲרֵי זֶה נוֹתְנוֹ לְעַם הָאָרֶץ וְאוֹכֵל כְּנֶגְדּוֹ</b>. מותר ליתנו לעם הארץ באופן שאוכל כנגדו (שכן מותר לתת לו אפילו יותר מגרוגרת כדלעיל ה"ח), ואף שנתן לו כמות פחות מגרוגרת, צריך לאכול כנגדו.
<b>אֲבָל לֹא יַפְרִישֶׁנּוּ לְכַתְּחִלָּה לְאַבְּדוֹ</b>. אסור להפריש במקום שאין לו אפשרות לשמור את המעשר השני, אלא ימתין עד שיגיע למקום שיוכל לשמרו.
<b>שֶׁאֵין מַפְרִישִׁין לְאַבֵּד</b>. ההיתר לאבד הוא רק במקרה שהזדמנה לידו כמות פחות מגרוגרת, אך אין להפריש מתוך כוונה לאבד.
<h3> י</h3>
<b>וְסִיכָה כִּשְׁתִיָּה</b>. מריחת שמן על הגוף דינה כשתייה, (ראה גם הלכות תרומות יא,א).
<b>שֶׁיִּקַּח</b>. שיקנה.
<b>לְמֵת מִצְוָה</b>. מת שאין לו קוברים.
<b>אוֹכֵל כְּנֶגְדּוֹ בְּתוֹרַת מַעֲשֵׂר</b>. יקנה פירות בשווי המעשר שהשתמש בו שלא כדין, ויאכלם בירושלים כדין מעשר  שני.
<h3> יא</h3>
<b>אוֹכֵל כָּל דָּבָר שֶׁדַּרְכּוֹ לְהֵאָכֵל</b>. כלל זה כולל את הדינים שבהמשך ההלכה, וכן את העיקרון של אופן האכילה — לאכול בדרך האכילה המקובלת, כגון לבשל דבר שדרכו להיאכל על ידי בישול (פה"מ מעשר שני ב,א, ערוה"ש קכב,ה).
<b>חוּץ מִזֵּיתִים וַעֲנָבִים בִּלְבַד</b>. שליין ושמן יש חשיבות מיוחדת, והדרך לגדל זיתים וענבים לצורך סחיטתם.
<b>וְאֵין מְפַטְּמִין אֶת הַשֶּׁמֶן</b>. אין להוסיף לו חומרי ריח וכדומה שהופכים אותו למשחה רפואית, מפני שבכך מוציאו מכלל מאכל (פה"מ תרומות יא,א, הלכות תרומות יא,ג).
<h3> יב</h3>
<b>כָּל שֶׁמֻּתָּר לְזָרִים לְאָכְלוֹ בִּתְרוּמָה</b>. כגון קליפות מסוימות או גרעינים מסוימים, כמפורט בהלכות תרומות יא,י-יג.
<b>שְׁמָרִים שֶׁל מַעֲשֵׂר שֵׁנִי שֶׁנָּתַן עֲלֵיהֶן מַיִם</b>. כגון שהיה לו יין של מעשר שני ונשארו השמרים, וכעת רוצה להשהות את השמרים בתוך מים על מנת שהמים יספגו טעם של יין.
<b>רִאשׁוֹן</b>. המים הראשונים שהשהה בתוכם את השמרים.
<b>שֵׁנִי מֻתָּר כַּחֻלִּין</b>. אם הפריד בין המים לשמרים, ולאחר מכן השהה את השמרים בתוך מים אחרים, מים אלו חולין כיוון שטעם היין שבהם חלש (בניגוד לתרומה שאף השני אסור לזרים — הלכות תרומות יא,יג, מפני שתרומה חמורה שיש בה חיוב מיתה ולכן החמירו בה חכמים — רדב"ז).
<h3> יג</h3>
<b>וְהִשְׁבִּיחוּ</b>. שהתערובת שווה יותר משני חלקיה כשהם נפרדים.
<b>הַשֶּׁבַח לְפִי חֶשְׁבּוֹן</b>. אם נמצא מחוץ לירושלים, ורוצה לדעת בכמה כסף לפדות את היין, מחלק את ערך השבח באופן יחסי על פי אחוז היין בתערובת כדלקמן הט"ו.
<b>קַפְלוֹטוֹת</b>. מין כרישה (פה"מ מעשר שני ב,א).
<h3> יד</h3>
<b>שֶׁאֲפָיָהּ</b>. אפה אותה בעצים של חולין.
<b>הַשֶּׁבַח לַשֵּׁנִי</b>. לעיסה של מעשר שני.
<b>כָּל שֶׁשִּׁבְחוֹ נִכָּר</b>. שטעם החולין שהשביח את המעשר ניכר, כמו דבש ותבלין שטעמם ניכר ביין (או"ש, וכעין זה במפרשים נוספים).
<b>אִם הוֹתִיר בַּמִּדָּה</b>. אם המשקל של המעשר או הנפח שלו גדלו בעקבות תערובת החולין.
<b>וְכָל שֶׁאֵין שִׁבְחוֹ נִכָּר</b>. כגון עיסה שאפאה, שטעם העצים אינו ניכר בה (שם).
<h3> טו</h3>
<b>חוֹשְׁבִין הַכֹּל בְּאַרְבָּעָה וּרְבִיעַ</b>. מחשבים את השווי הכולל של המעשר והחולין קודם שהתערבו, שבדוגמה שלנו הוא ארבעה זוזים ('ארבעה'), ואת שווי השבח שהתווסף בהם, שבדוגמה שלנו הוא זוז אחד שהוא רבע מהשווי המקורי ('רביע'). ומחלקים את השבח באופן יחסי — שלושה רבעים ממנו למעשר ורבע ממנו לחולין, ונמצא שצריך לפדות את המעשר בשלושה זוזים ועוד שלושה רבעי זוז (מרכה"מ). ויש גורסים ברמב"ם: "חושבין הכל בארבעה זוזים פחות רביע" (ריק"ו ורדב"ז), ולפי גרסה זו ההסבר פשוט, שצריך לפדות בארבעה זוזים פחות רבע זוז (ובכל אופן, תוכן הדברים מוסכם על הכול).
<h3> טז</h3>
<b>צִנִּית</b>. פצע מוגלתי (פה"מ שבת ו,ו).
<b>חֲזָזִית</b>. סוג של שחין.
<b>שֶׁהֲרֵי לֹא נִתַּן לִרְפוּאָה</b>. אלא לסיכה של תענוג, שהיא דומה לאכילה ושתייה (ערוה"ש  קכב,יח).
<h3> יז</h3>
<b>אֵינוֹ נִקְנֶה בְּמַתָּנָה</b>. אם נותן אותו במתנה אינו קנוי למקבל.
<b>אֶלָּא אִם נָתַן לוֹ הַטֶּבֶל</b>. אם נותן במתנה פירות שאינם מעושרים הרי הם קנויים למקבל, שלפני הפרשת המעשר לא ניתן לומר עליו שהוא ממון גבוה.
<b>וְאֵין מְקַדְּשִׁין בּוֹ אֶת הָאִשָּׁה</b>. כיוון שאינו ממון של האיש המקדש.
<b>וְאֵין מוֹכְרִין וְאֵין מְמַשְׁכְּנִין אוֹתוֹ וְאֵין מַחֲלִיפִין אוֹתוֹ</b>. כן הוא ברוב כתבי היד, ובדפוס נוסף: "ואין מרהינין אותו", ופרט זה נזכר גם לקמן הי"ח (וראה הערת הר"י שילת ברמב"ם מדויק).
<h3> יח</h3>
<b>וִימַשְׁכְּנֶנּוּ מַעֲשֵׂר שֵׁנִי שֶׁלּוֹ</b>. יקח ממנו את המעשר שני כמשכון על חוב שחייב לו.
<b>מַרְהִינִין</b>. נותנים משכון לפני הלוואה.
<b>הֵא לְךָ מַעֲשֵׂר זֶה וְיִהְיֶה בְּיָדֶיךָ וְתֵן לִי עָלָיו חֻלִּין</b>. קח מעשר כמשכון ותלווה לי פירות חולין.
<h3> יט</h3>
<b>אֵין שׁוֹקְלִין כְּנֶגְדּוֹ אֲפִלּוּ דִּינָרֵי זָהָב</b>. מעשר שני שמשקלו ידוע, אסור להניחו על כף המאזניים ולהניח בכף השנייה דבר אחר שרוצה לדעת את משקלו, כיוון שיש בזה ביזוי למעשר שמשמש כמשקולת, ואפילו אם בכף השנייה מניח דבר חשוב כגון דינרי זהב (פה"מ מעשר שני א,א).
<b>וַאֲפִלּוּ לְחַלֵּל עֲלֵיהֶן מַעֲשֵׂר שֵׁנִי אַחֵר גְּזֵרָה וכו'</b>. חכמים גזרו אפילו במקרה שאין ביזוי למעשר, כגון שהשקילה נעשית לצורך מעשר אחר, שרוצה לדעת את שווי הדינרים (על פי משקלם) כדי לחללו עליהם.
<b>גְּזֵרָה שֶׁמָּא יְכַוֵּן וכו'</b>. שמא ישתמש בפירות המעשר כמשקולת קבועה עבור מעשרות אחרים, ובמשך הזמן יפחות משקלם (כדרך פירות שמצטמקים), וממילא יטעה בחישוב שווי הדינרים ששוקל כנגדם, ויחלל את המעשרות האחרים בפחות מערכם (ריק"ו, ר"י קאפח. וחששו לזה דווקא בפירות מעשר כיוון שאינם עומדים לאכילה מידית כשאר פירות ויש חשש שבינתיים ישמשו כמשקולת — מרכה"מ הלכות חנוכה ד,ט).
<h3> כ</h3>
<b>הָאַחִים שֶׁחָלְקוּ מַעֲשֵׂר שֵׁנִי</b>. שקיבלוהו בירושה.
<b>לֹא יִשְׁקְלוּ זֶה כְּנֶגֶד זֶה</b>. משום הגזרה לעיל הי"ט.
<b>וְלֹא יִתְּנֵם לַשֻּׁלְחָנִי לְהִתְנָאוֹת בָּהֶן</b>. לא יתנם לחלפן כספים שיניחם על שולחנו כדי להראות שיש לו הרבה מטבעות, שאסור לבזות מעות מעשר בשימוש חולין.
<b>וְלֹא יַלְוֶה אוֹתָן לְהִתְגַּדֵּל בָּהֶן</b>. לא ישאיל אותם לאדם שרוצה להיראות עשיר (לא מדובר כאן על הלוואה רגילה, שכן אסור להשתמש במעות מעשר אם לא חיללם, אלא מדובר שהמקבל מחזיר את המעות לאחר זמן).
<b>וְאִם הִלְוָם שֶׁלֹּא יַעֲלוּ חֲלוּדָה מֻתָּר</b>. מותר להשאילם אם כוונתו לצורכם, שלא יעלו חלודה על ידי שהשואל ימשמש בהם תדיר.
<h3> כא</h3>
<b>וְאֵין פּוֹרְעִין מֵהֶן וכו'</b>. וכעין זה במעשר עני (הלכות מתנות עניים ו,יז), ובדמי שביעית (הלכות שמיטה ו,י).
<b>וְאֵין עוֹשִׂין מֵהֶן שׁוֹשְׁבִינוּת</b>. סכום כספי שהיו נותנים לחתן כסיוע בצרכי חתונתו (פרטי העניין מבוארים בהלכות זכייה ומתנה פרק ז). ואסור לתת סכום זה ממעות מעשר שני, כיוון שאם המקבל לא יחזירו לנותן כשיתחתן הנותן, יכול לתובעו בבית דין, ולכן נתינת השושבינות נחשבת כמעשה של סחורה (תוכ"פ פאה עמ' 189, ד"א).
<b>וְאֵין מְשַׁלְּמִין מֵהֶן תַּגְמוּלִין</b>. אדם שקיבל מחברו טובה, אסור לו לתת בתמורה מעות מעשר שני, שנחשב כפריעת חוב.
<b>וְאֵין פּוֹסְקִין מֵהֶן צְדָקָה בְּבֵית הַכְּנֶסֶת</b>. אדם שהתחייב לתרום סכום מסוים, אינו רשאי לפרוע חובו באמצעות מעות מעשר שני.
<b>אֲבָל מְשַׁלְּחִין מֵהֶן דְּבָרִים שֶׁל גְּמִילוּת חֲסָדִים</b>. באופן שעושה לחברו טובה שאינו מחויב בה.
<b>וְצָרִיךְ לְהוֹדִיעַ</b>. שהמקבל ידע שצריך לנהוג בהן בקדושת מעשר שני.
<h3> כב</h3>
<b>אֲבָל אוֹמֵר לוֹ הַעֲלֵם שֶׁנֹּאכְלֵם וכו'</b>. כדרך אהבה ורעות, ולא כשכר טרחה (ערוה"ש קכג,יד).
<h3> כג</h3>
<b>וְאֵין זֶה כִּשְׂכַר סִיכָתוֹ</b>. שמעט השמן שנמרח על ידי החבר אין לו ערך כספי משמעותי (פה"מ מעשר שני ב,ב).
<h3> כד</h3>
<b>כְּבָר בֵּאַרְנוּ</b>. לעיל הי"ז.
<b>שֶׁהַגּוֹנֵב מַעֲשֵׂר שֵׁנִי אֵינוֹ מְשַׁלֵּם תַּשְׁלוּמֵי כֶּפֶל וְהַגּוֹזְלוֹ אֵינוֹ מְשַׁלֵּם חֹמֶשׁ</b>. הגונב מחברו ובאו עדים והעידו על כך צריך להשיב לו את הערך שגנב בתוספת כפל. והגוזל את חברו ונשבע לו שלא גזל ואחר כך הודה, צריך לשלם את ערך הגזלה בתוספת חומש. תוספות אלו אינן שייכות במעשר שני שהוא ממון גבוה, כשם שאינן נוהגות בגונב וגוזל נכסי הקדש (לגבי גונב — ראה הלכות גנבה ב,א; לגבי גוזל — ראה הלכות טוען ונטען ה,א שאין נשבעים על ההקדשות, ובהלכות גזלה ח,יד שאין תשלום חומש בדבר שלא נשבעים עליו).
<h3> כה</h3>
<b>לְבֶדֶק הַבַּיִת</b>. לנכסי בית המקדש.
<b>הֲרֵי זֶה פּוֹדֶה אוֹתוֹ מִי שֶׁפּוֹדֵהוּ וכו'</b>. אדם שרוצה לפדותו צריך לשלם את ערכו לבדק הבית, ולאחר הפדיון עדיין נשארת עליו קדושת מעשר שני וצריך לאכלו בירושלים או לפדותו.
<h2>פרק ד</h2>
<h3> א</h3>
<b>בִּדְמֵיהֶן</b>. בערכם.
<b>וְאִם לֹא פֵּרֵשׁ אֶלָּא הִפְרִישׁ מָעוֹת בִּלְבַד כְּנֶגֶד הַפֵּרוֹת דַּיּוֹ</b>. לפי שנסיבות העניין מראות שכוונתו לפדות (פה"מ מעשר שני ד,ז).
<b>וְיוֹצִיאֵם שָׁם</b>. יקנה בהם אוכל כמפורט לקמן פ"ז.
<h3> ג</h3>
<b>שֶׁחִלֵּל מָעוֹת עַל הַפֵּרוֹת</b>. מעות שפדה בהן מעשר שני ולאחר מכן חיללם על פירות אחרים. אמנם לכתחילה אין לחלל מעות על פירות (לקמן ה"ו).
<b>אֵינוֹ צָרִיךְ בְּרָכָה</b>. כשם שאין מברכים על הפרשת דמאי (הלכות מעשר ט,ד).
<h3> ד</h3>
<b>אֵין פּוֹדִין אוֹתוֹ לְשֵׁם מַעֲשֵׂר וכו'</b>. כשפודים מעשר במעות צריך תחילה להעריך את שווי הפירות, ואין להעריכם על פי המחיר שאדם בשוק ירצה לתת עבורם כפירות מעשר, כיוון שבהערכה כזו ערכם נמוך מאוד שהרי הקונה צריך להעלותם לירושלים, אלא יש להעריכם על פי המחיר שניתן לקבל עבור פירות חולין כאלו (ערוה"ש קכד,טז-יז).
<b>כְּדֵי שֶׁלֹּא יִתְבַּזֶּה</b>. שהערך הכספי של הפירות לא יפחת (שם).
<h3> ה</h3>
<b>אֵין מְחַלְּלִין מְעוֹת מַעֲשֵׂר שֵׁנִי עַל מָעוֹת אֲחֵרוֹת</b>. כיוון שההיתר להעביר את קדושת המעשר למעות הוא מפני טורח המשא בדרך לירושלים כמפורש בתורה (ראה לעיל ה"א), ולכן אסרו חכמים חילול שאינו מיקל מהמשא כגון מעות על מעות וכל שכן מעות על פירות כדלקמן ה"ו (ערוה"ש קכו,ד; וראה עוד לקמן ה,יג).
<h3> ו</h3>
<b>וְאִם חִלֵּל יַעֲלוּ הַפֵּרוֹת וְיֵאָכְלוּ בִּירוּשָׁלַיִם</b>. ואי אפשר לפדותם (ראה גם לקמן ז,א-ב).
<b>לֹא קָנָה מַעֲשֵׂר</b>. לא חלה קדושה על בעלי החיים והמעות נשארות בקדושתן.
<b>שֶׁמָּא יְגַדֵּל מֵהֶן עֲדָרִין</b>. שבעלי החיים יתרבו ולא ישמור עליהם בקדושת מעשר.
<h3> ז</h3>
<b>בִּשְׁעַת הַדְּחָק</b>. במקרה של צורך מיוחד, כגון שזקוק להשתמש במעות הכסף לצרכיו.
<b>לֹא שֶׁיְּקַיֵּם וכו'</b>. כיוון שמעות נחושת הן מטבעות פחותות ואין זה כבוד המעשר, וגם מעות נחושת מחלידות מהר ועלול להיגרם הפסד למעשר (רש"י בבא מציעא נו,א).
<b>עַד שֶׁיִּמְצָא רֶוַח</b>. עד שיזדמנו לו מעות כסף אחרות (ריק"ו).
<h3> ט</h3>
<b>בְּכֶסֶף</b>. במטבעות.
<b>אִם פָּדָה לְעַצְמוֹ וְהוֹסִיף חֹמֶשׁ</b>. כדלקמן ה,א.
<b>אֶלָּא בְּכֶסֶף מְפֻתָּח שֶׁיֵּשׁ עָלָיו צוּרָה אוֹ כְּתָב</b>. שהמילה 'וצרת' נדרשת גם מלשון צורה (בבלי בבא מציעא מז,ב).
<b>בְּלָשׁוֹן שֶׁל כֶּסֶף</b>. חתיכה של כסף.
<b>וְאֵין פּוֹדִין בְּפָחוֹת מִפְּרוּטָה</b>. במטבעות שכל אחת מהן פחותה מפרוטה, אף שהסך הכולל שלהן גדול (ריק"ו, כס"מ).
<h3> י</h3>
<b>שֶׁאֵינוֹ יוֹצֵא</b>. אינו סחיר.
<b>וּבְאוֹתוֹ מָקוֹם</b>. במקום שבו הפודה נמצא, ולא מועיל אם המטבע סחיר במדינה אחרת (ראה לקמן הי"ד).
<b>מְלָכִים הָרִאשׁוֹנִים</b>. מלכות קודמת.
<b>אִם יוֹצֵא מִשְּׁמָם</b>. אם בני המדינה עדיין סוחרים בו על סמך טביעתו (ולא לפי תכונות אחרות כגון משקלו), והמלכות הנוכחית אינה מונעת את השימוש במטבע.
<h3> יא</h3>
<b>בְּמָעוֹת שֶׁאֵינָן בִּרְשׁוּתוֹ</b>. שאין לו אפשרות סבירה להגיע אליהן, כגון שנמצאות במקום סכנה או שהלווה אותן. אבל אם נמצאות בביתו או אפילו כפיקדון אצל אדם אחר, נחשבות ברשותו (ערוה"ש קכה,ה, ד"א).
<b>בְּיָדְךָ</b>. שמצוי ברשותך.
<h3> יב</h3>
<b>וְאַנָּס</b>. שודד.
<b>עַל יְדֵי הַדְּחָק</b>. במאמץ רב.
<b>לֹא אָמַר כְּלוּם</b>. שבלבו מתייאש מהמעות וכבר אינן שלו.
<h3> יג</h3>
<b>חוֹשֵׁשׁ לְכָל מַה שֶּׁפָּדָה בָּהֶן לְמַפְרֵעַ</b>. שמא אבדו המעות לפני שפדה, ולכן אם הפירות עדיין קיימים, צריך לפדותם שנית מספק (ראה הלכות תרומות ה,כו, הלכות מעשר ז,ד).
<h3> יד</h3>
<b>אֵינוֹ מְחַלֵּל עֲלֵיהֶן</b>. לפי שאינן מטבעות סחירות במקום שהמחלל נמצא.
<b>הָיוּ לוֹ מָעוֹת מִמַּטְבֵּעַ טְבֶרְיָה בְּבָבֶל מְחַלֵּל עֲלֵיהֶן</b>. אף שהמעות נמצאות בבבל והוא בטבריה, מחלל עליהן מכיוון שהן סחירות במקום שהמחלל נמצא. [הערה: הרמב"ם בפה"מ מנקד מילה זו: טֵבַרְיָה.]
<h3> טו</h3>
<b>מַעֲשֵׂר שֵׁנִי מְחֻלָּל עַל סֶלַע שֶׁתַּעֲלֶה בְּיָדִי מִכִּיס זֶה</b>. וכוונתו שהפדיון יחול לאחר שתעלה בידו הסלע (ר"י קאפח, ד"א).
<b>עַל סֶלַע שֶׁאֶפְרֹט מִדִּינַר זָהָב זֶה</b>. על סלע אחת מתוך הסלעים שאקבל מחלפן הכספים תמורת הדינר, וכוונתו שהפדיון יחול בזמן שתהיה בידו סלע אחת (שם).
<b>פֻּנְדְּיוֹן</b>. מטבע קטן שערכו ביחס לסלע 1/48.
<h3> טז</h3>
<b>עַל סֶלַע שֶׁהָיְתָה בְּיַד בְּנִי</b>. ואינו יודע אם הסלע עדיין ברשות בנו.
<b>לֹא חִלֵּל וכו'</b>. אסור לאכול את הפירות עד שיבדוק אם הסלע הייתה ברשות בנו בשעת החילול (ערוה"ש קכה,כ).
<h3> יז</h3>
<b>לֹא אָמַר כְּלוּם</b>. ולא חל הפדיון.
<b>וְלֹא קָבַע מַעֲשֵׂר</b>. אמירתו אינה נחשבת כהפרשת מעשר.
<b>אֲבָל אִם קָבַע וְאָמַר וכו'</b>. שציין מקום מסוים למעשר בתוך הפירות, אף שלא הפריש אותו בפועל (ראה גם הלכות תרומות ג,ח).
<h3> יח</h3>
<b>וְיֵשׁ לוֹ לִפְדּוֹת בְּשַׁעַר הַזּוֹל</b>. רשאי לפדות את המעשר על פי התעריף הנמוך.
<b>כְּמוֹת שֶׁהַחֶנְוָנִי לוֹקֵחַ</b>. על פי המחיר סיטונאי שבעל חנות משלם עבור סחורה שמזמין לחנותו. טעם ההיתר מפני שהתורה הבטיחה ברכה בעניין מעשר שני (ראה דברים יד,כד), ולמדו מכך שהפדיון נעשה באופן של ברכה לבעליו (ירושלמי מעשר שני ד,ג).
<b>וְנוֹתֵן הַמָּעוֹת כְּמוֹ שֶׁהַשֻּׁלְחָנִי פּוֹרֵט</b>. כאשר יש לאדם פרוטות של מעשר שני שרוצה לחללן על מטבע של סלע, רשאי לחלל מספר גדול של פרוטות כשיעור שחלפן כספים מקבל מהלקוח כאשר החלפן נותן מטבע גדול ומקבל פרוטות (מעשה זה נקרא בלשון הרמב"ם 'פורט' — ראה פה"מ מעשר שני ד,ב, ערוה"ש קכה,כב).
<b>לֹא כְּמוֹ שֶׁהוּא מְצָרֵף</b>. שכאשר החלפן נותן פרוטות ומקבל תמורתן מטבע גדול ('מצרף'), הוא נותן כמות קטנה יחסית של פרוטות. ובחילול פרוטות של מעשר, המחלל אינו צריך לשער על פי כמות זו.
<b>וְאִם עָבַר וּפָדָה וכו'</b>. וראה לעיל ב,ב שבזמן הזה מותר לפדות כך לכתחילה.
<h3> יט</h3>
<b>שְׁתוּת</b>. שישית ממשקלה.
<b>יוֹצֵאת עַל יְדֵי הַדְּחָק</b>. שאפשר למצוא מוכרים שיקבלוה כתשלום על סחורתם.
<b>מְחַלֵּל עָלֶיהָ לְכַתְּחִלָּה וכו'</b>. בדיני מקח וממכר סטייה של שישית מהמחיר האמתי אינה מבטלת את המכירה (ראה הלכות מכירה יב,ב-ד). מעשר שני ניתן לפדותו כשער הזול (כדלעיל הי"ח), ולכן אין להקפיד בו על חיסרון שאינו עילה לביטול מקח (ד"א).
<b>וְנִמְצֵאת רָעָה</b>. שחסר בה יותר משישית.
<b>יַחֲלִיף אוֹתָהּ</b>. יחלל על מטבע אחרת.
<h3> כ</h3>
<b>אַכְסְרָה</b>. באומדן שאינו מדויק.
<b>יִפָּדֶה עַל פִּי אֶחָד</b>. אדם אחד שיעריך את שוויו (והכוונה לאדם שבקי בתחום ויודע להעריך — ערוה"ש קכה,כד, ד"א).
<b>תַּגָּרִים</b>. סוחרים.
<b>וַאֲפִלּוּ הָיָה אֶחָד מֵהֶן גּוֹי וכו'</b>. שאין כאן עדות או דין, שפסולה בגויים או בקרובי משפחה, אלא רק בירור המציאות.
<b>וְכוֹפִין אֶת הַבְּעָלִים לִפְתֹּחַ רִאשׁוֹן</b>. להציע מחיר למעשר שדמיו אינם ידועים, ולפדות בעצמו אם לא יימצא אדם שמוכן לפדות במחיר גבוה יותר, כיוון שאם הבעלים פודה בעצמו הרי הוא מוסיף חומש כדלקמן ה,א (ד"א).
<b>וְזֶה חֹמֶר בַּמַּעֲשֵׂר מִבַּהֶקְדֵּשׁ</b>. שהמקדיש בהמה למזבח ונפל בה מום אין כופים אותו לפדותה (ערוה"ש קכה,כו; וראה הלכות ערכין וחרמין ה,א-ג שבקדשי בדק הבית כופים את הבעלים לפדות, חוץ משדה אחוזה בזמן שהיובל נוהג; וראה תוכ"פ מעשר שני עמ' 753 שהציע הסבר אחר).
<h3> כא</h3>
<b>אֵין מוֹלִיכִין פֵּרוֹת מַעֲשֵׂר מִמָּקוֹם לְמָקוֹם לִפְדּוֹתָן שָׁם</b>. יש שכתבו הטעם משום בזיון מעשר שני (ערוה"ש קכה,כח, וראה הלכות ערכין וחרמין ג,יט).
<b>וְהַמּוֹלִיךְ וכו'</b>. אם עבר והוליך (פה"מ מעשר שני ד,א).
<b>פּוֹדֶה כְּשַׁעַר מְקוֹם הַפְּדִיָּה</b>. על פי המחיר במקום הפדיון.
<b>פּוֹדֶה אוֹתָן כְּשַׁעַר הַזּוֹל הוֹאִיל וְנִרְאוּ לְהִמָּכֵר בְּזוֹל</b>. אף שבשעת הפדיון נמצאים במקום היוקר, פודה אותו לפי המקום הזול מכיוון שהייתה אפשרות לפדותם שם, שבדמאי הקלו.
<h3> כב</h3>
<b>בַּגֹּרֶן</b>. במקום אסיפת היבול.
<b>יְצָאוֹת מִבֵּיתוֹ</b>. הוצאות מכספו.
<b>וְהִשְׁבִּיחוּ</b>. שערך הפירות בעיר גבוה יותר.
<b>וְהִפְסִיד יְצָאוֹתָיו</b>. שאינו יכול לנכותן מסכום הפדיון, שהרי היה יכול לפדות בגורן וגרם לעצמו הפסד (והשווה לקמן ט,ו).
<h2>פרק ה</h2>
<h3> א</h3>
<b>בֵּין שֶׁנִּתַּן לוֹ בְּטִבְלוֹ בְּמַתָּנָה כְּמוֹ שֶׁבֵּאַרְנוּ</b>. לעיל ג,יז שהמקבל מעשר שני במתנה אינו קנוי לו אלא אם כן קיבל פירות שאינם מעושרים ועישרם בעצמו.
<b>אִם הָיָה שָׁוֶה אַרְבָּעָה נוֹתֵן חֲמִשָּׁה</b>. שהחומש הוא חמישית מהסכום הכולל לאחר הוספתו ('חומש מלבר'), וביחס לקרן הוא רבע.
<b>וְאִם גָּאֹל יִגְאַל אִישׁ מִמַּעַשְׂרוֹ</b>. והמשך הפסוק: "חמשיתו יסף עליו".
<h3> ב</h3>
<b>וְאִשָּׁה שֶׁפָּדָת מַעֲשֵׂר שֶׁלָּהּ</b>. מעשר מפירות שבבעלותה.
<b>מִפִּי הַשְּׁמוּעָה</b>. מסורת חכמים בפירוש הכתובים.
<b>פָּדָה פִּדְיוֹן פֵּרוֹת הַמַּעֲשֵׂר</b>. פדה מעות מעשר, שהעביר קדושתן למעות אחרות (אמנם לכתחילה אין לעשות זאת כדלעיל ד,ה).
<b>מוֹסִיף חֹמֶשׁ</b>. על הקרן, אך לא על החומש כמבואר בסמוך.
<h3> ג</h3>
<b>מוֹסִיף חֹמֶשׁ שֵׁנִי עַל הַקֶּרֶן בִּלְבַד וְאֵינוֹ  מוֹסִיף חֹמֶשׁ עַל הַחֹמֶשׁ</b>. כגון אם הפירות  היו שווים ארבעה ופדה אותם בחמישה —  בפדיון השני מוסיף עוד אחד, ולא אחד ורבע.
<h3> ד</h3>
<b>מַעֲשֵׂר שֵׁנִי שֶׁאֵין בְּחֻמְשׁוֹ פְּרוּטָה</b>. והחיוב לאכלו בירושלים הוא מדברי חכמים (לעיל ב,ט).
<b>שֶׁאֵין דָּמָיו יְדוּעִין</b>. ואין אפשרות לברר את מחירו אצל שלושה תגרים (ראה לעיל ד,כ).
<b>וְכָל מַעֲשֵׂר שֶׁאֵינוֹ הוּא וּפִדְיוֹנוֹ מִשֶּׁלּוֹ אֵינוֹ מוֹסִיף חֹמֶשׁ</b>. חיוב חומש הוא רק במקרה שהפירות שלו וכסף הפדיון שלו.
<h3> ה</h3>
<b>אִם אֵין בְּחֻמְשׁוֹ שָׁוֶה פְּרוּטָה דַּיּוֹ שֶׁיֹּאמַר וכו'</b>. אינו צריך להפריש מטבע נוספת עבור המעשר שאין בחומשו שווה פרוטה, אלא רשאי לפדותו על מעות שכבר פדה בהן, כיוון שבדרך כלל אדם אינו פודה על מעות שערכן כמו המעשר בדיוק ('שאי אפשר לאדם לצמצם את מעותיו'), אלא פודה על מעות שערכן מעט יותר (על מנת שלא ייכשל באכילת מעשר שלא נפדה), ועל אותו מעט רשאי לפדות את המעשר שאין בחומשו שווה פרוטה.
<b>הוּא וְחֻמְשׁוֹ מְחֻלָּל</b>. אף שמעיקר הדין אינו חייב בחומש כדלעיל ה"ד, במקרה שפודה על מעות מעשר אחרות מזכיר גם את החומש על מנת להדר במצווה (ערוה"ש קכז,יא).
<h3> ו</h3>
<b>וְהַפּוֹדֶה מַעֲשֵׂר בְּיָתֵר עַל דָּמָיו</b>. המחליף פירות מעשר במעות שערכן גבוה מערך הפירות.
<b>לֹא נִתְפְּשָׂה הַתּוֹסֶפֶת לַמַּעֲשֵׂר</b>. אלא חלק מהמעות נשארו חולין (וראה ריק"ו שמשפט זה הוא המשך והסבר להלכה הקודמת).
<h3> ז</h3>
<b>בַּעַל הַבַּיִת אוֹמֵר בְּסֶלַע</b>. בעל הפירות מציע לפדותם בסלע.
<b>מִפְּנֵי שֶׁהוֹסִיף עַל הַקֶּרֶן</b>. אף שערך סלע ופרוטה פחות מערך סלע וחומש, הוא קודם לבעלים מכיוון שמהחומש ניתן להיפטר כדלקמן ה"ח (פה"מ מעשר שני ד,ג).
<h3> ח</h3>
<b>מֻתָּר לְהַעֲרִים עַל פִּדְיוֹן מַעַשְׂרוֹ</b>. להשתמש בדרך של היתר כדי להיפטר מחובת נתינת חומש. טעם ההיתר מפני שהתורה הבטיחה ברכה בעניין מעשר שני (ראה דברים יד,כד), ולמדו מכך שהפדיון נעשה באופן של ברכה לבעליו (ירושלמי מעשר שני ד,ג).
<b>הַגְּדוֹלִים</b>. שהגיעו לגיל בגרות (הלכות אישות ב,א, ב,י), ויש להם עצמאות בעניין קניין ממוני.
<b>וּלְעַבְדּוֹ הָעִבְרִי</b>. עבד יהודי דינו כשכיר, שרק תוצרת עבודתו קנויה לאדון (ולא גופו), ויש לו קניין ממוני עצמאי.
<b>הֵא לְךָ אֶת הַמָּעוֹת הָאֵלּוּ</b>. קח אותן ותזכה בהן.
<b>וּפְדֵה לְךָ בָּהֶן אֶת הַמַּעֲשֵׂר</b>. תפדה בהן את הפירות שלי לצורכך.
<b>אֲבָל לֹא יֹאמַר לוֹ פְּדֵה לִי בָּהֶן</b>. כיוון שמלשון זו נראה שאינו מקנה לו את המעות, אלא עושה אותו שליח לפדיון, ושליח מוסיף חומש.
<h3> ט</h3>
<b>מִפְּנֵי שֶׁיָּדָן כְּיָדוֹ</b>. שכל דבר שזוכים בו קנוי לאביהם או אדונם.
<b>שֶׁאָמָה עִבְרִיָּה קְטַנָּה הִיא</b>. שמשנעשית נערה יוצאת לחירות (הלכות עבדים ד,ה).
<b>וְהַקָּטָן אֵינוֹ זוֹכֶה לַאֲחֵרִים אֶלָּא בְּדָבָר שֶׁהוּא מִדִּבְרֵיהֶם</b>. אינו יכול לזכות עבור אחרים בדבר שהוא מהתורה (ראה גם הלכות עירובין א,כ, הלכות זכייה ומתנה ד,ז). ופדיית מעשר שני של אדם אחר דינה כזכייה לאחרים (חידושי ר' חיים הלוי הלכות זכייה ומתנה ד,ו).
<h3> י</h3>
<b>כְּשֶׁהוּא בְּטִבְלוֹ</b>. והמקבל מפריש מעשרות, ולאחר מכן הנותן מחלל את המעשר שני על מעותיו, ואינו צריך להוסיף חומש כיוון שהפירות אינם שלו.
<h3> יא</h3>
<b>אִשָּׁה שֶׁהִכְנִיסָה לְבַעְלָהּ</b>. בזמן הנישואין או שירשה ממשפחתה.
<b>כְּמוֹ שֶׁבֵּאַרְנוּ</b>. לעיל ג,יז.
<h3> יב</h3>
<b>וַאֲפִלּוּ בְּשַׁבָּת</b>. שהאכילה בה מצווה (רש"י בבא מציעא נד,א).
<h3> יג</h3>
<b>לְצָרֵף אוֹתָן בְּדִינְרֵי זָהָב</b>. להחליף מטבעות רבות במעט מטבעות כערכן.
<b>מְצָרֵף</b>. לכתחילה, בניגוד למובא לעיל ד,ה שאין מחללים מעות על מעות, כיוון שכאן מחלל לצורך נשיאתן לירושלים (ערוה"ש קכו,ד-ה).
<b>וְאִם צֵרְפָן לְעַצְמוֹ אֵינוֹ מוֹסִיף חֹמֶשׁ</b>. בניגוד למובא לעיל ה,ג לגבי הפודה מעות מעשר לעצמו.
<b>שֶׁאֵין זֶה דֶּרֶךְ פְּדִיָּה</b>. שבפדיון רגיל מוציא את הדבר מקדושתו במטרה להשתמש בו שימוש חולין, אבל כאן כוונתו רק להקל משאן.
<h3> יד</h3>
<b>הַפּוֹרֵט סֶלַע וכו'</b>. אדם שצריך לפרוט מטבע גדול לפרוטות של נחושת לא יפרוט כולו בבת אחת, אלא בתחילה יפרוט חציו כסף (שקל הוא חצי סלע) וחציו נחושת (פה"מ מעשר שני ב,ח-ט). טעם הדין מפני כבוד המעשר והפסדו (ראה לעיל ד,ז), וכאן התירו לפרוט חציו כיוון שעושה זאת לצורך קניית מאכלים בירושלים או בשעת הדחק חוץ לירושלים.
<h3> טו</h3>
<b>מֻתָּר לְחַלֵּל כֶּסֶף מַעֲשֵׂר וכו'</b>. לעיל ד,ה נאמר שאין מחללים כסף מעשר על כסף אחר. וכאן מדובר שיש לו מעט פירות מעשר שרוצה לחללם על מטבע חשוב, ואז מותר לכתחילה לצרף אליהם כסף מעשר על מנת להשלים את הסכום (ריק"ו, רדב"ז וחזו"א דמאי ג,ד, וכדעת הראב"ד בהשגתו).
<b>אֵינוֹ מְחַלֵּל הַכֹּל עַל סֶלַע אַחַת</b>. כיוון שיכול לחלל את הפירות על דינר כסף, שהוא גם מטבע חשוב יחסית.
<h2>פרק ו</h2>
<h3> א</h3>
<b>וְלִקֵּט מִכָּאן וּמִכָּאן</b>. ליקט אחד אחד באופן אקראי.
<b>מַה שֶּׁלִּקֵּט לִקֵּט לְמַעֲשֵׂר עַד שֶׁיַּשְׁלִים</b>. כל מטבע שמלקט יש להסתפק שמא היא מעשר, ולכן החמירו להחשיבה מעשר עד שילקט סכום מטבעות כמספר מטבעות המעשר שהיו בידו.
<b>וְאִם בָּלַל וְחָפַן</b>. אם ערבב את המטבעות (לפני נפילתן או אחרי נפילתן — רדב"ז), ואסף בחופנו כמה מטבעות יחד, באופן שבוודאי עלו בידו גם מעות חולין.
<b>אוֹ שֶׁלִּקֵּט מִצַּד אֶחָד</b>. ליקט רק ממקום מסוים, שבוודאי ליקט גם מעות חולין, שהרי לא ייתכן שכל המעשר נפל רק בצד אחד (ערוה"ש קכח,ו, ד"א).
<b>וּמָצָא חָסֵר הֲרֵי זֶה לְפִי חֶשְׁבּוֹן</b>. אף שלא מצא את כל המטבעות, לא החמירו לתת למעשר את כל הסכום שהיה לו, אלא מחלקים באופן יחסי.
<b>וּמַתְנֶה וְאוֹמֵר וכו'</b>. תנאי זה נצרך בכל המקרים שהובאו בהלכה שלנו.
<h3> ב</h3>
<b>וְשֶׁל חֻלִּין</b>. וסלע של חולין.
<b>מֵבִיא בַּסֶּלַע מָעוֹת</b>. מביא מעות שערכן סלע.
<b>אֶת הַיָּפֶה שֶׁבִּשְׁתֵּיהֶן</b>. את הסלע היפה.
<b>וּמְחַלֵּל הַמָּעוֹת שֶׁל נְחֹשֶׁת עָלֶיהָ</b>. שאין להשאיר את קדושת המעשר במעות נחושת כדלעיל ד,ז (והסיבה שצריך להביא מעות נחושת ואינו יכול לקחת מלכתחילה את הסלע היפה מתוך התערובת ולומר שאם היא חולין הרי הסלע השנייה מחוללת עליה, מפני שחילול מטבע על מטבע זהה אינו דרך חילול ואין לעשות זאת אפילו בשעת הדחק — ריק"ו).
<h3> ג</h3>
<b>הֲרֵי אֵלּוּ חֻלִּין</b>. ואין חוששים שמה שמצא הוא המעשר שהוזז ממקומו.
<b>מָנֶה</b>. מאה דינרים.
<b>הַשְּׁאָר חֻלִּין</b>. מניחים שהמנה של המעשר נותר במקומו, והאב הוסיף אליו מנה אחר של חולין, ומה שאמר 'הרי שם מנה' כוונתו רק למעות המעשר (ריק"ו). ונמצא שיש כאן מאה מעשר ומאה חולין מעורבים, ויש לחללן באופן המבואר לעיל ה"ב (ד"א על פי ראשונים).
<b>הֲרֵי שָׁם מָאתַיִם וּמָצָא מָנֶה הֲרֵי הִיא חֻלִּין</b>. הדינרים שמצא חולין, כיוון שבדרך כלל אדם אינו מפריד בין מעות מעשר שהרי צריך להעלות את כולן לירושלים (רש"י ביצה י,ב), ולכן סביר להניח שלא לקח מאה דינרים מתוך המאתיים אלא לקח את כל כסף המעשר יחד, והדינרים שמצא הם דינרים אחרים.
<b>הִנִּיחַ מָנֶה מַעֲשֵׂר וּמָצָא מָאתַיִם... הַכֹּל חֻלִּין</b>. אם האב עצמו מצא מאתיים, אין להניח שהוסיף מנה חולין אל המעשר, שהרי אם היה עושה כך היה זוכר זאת (ראה רש"י שם שהנחת מעות חולין עם מעות מעשר זהו מעשה חריג), אלא יש להניח שאלו מעות אחרות (ריק"ו).
<b>כִּיסִין</b>. כעין ארנקים.
<b>וְנִמְצָא בְּזָוִית אַחֶרֶת</b>. פירות או מעות.
<h3> ד</h3>
<b>לֹא יֹאכַל מִן הַקְּטַנִּים</b>. לא ישתמש בכסף שבארנקים הקטנים.
<h3> ה</h3>
<b>שֶׁנִּשְׁתַּתֵּק</b>. נעשה אילם.
<b>וְהִרְכִּין בְּרֹאשׁוֹ</b>. לאות הסכמה.
<b>בּוֹדְקִין אוֹתוֹ שְׁלֹשָׁה פְּעָמִים כְּדֶרֶךְ שֶׁבּוֹדְקִין לְגִטִּין</b>. שואלים אותו שלוש שאלות כדי לבדוק אם דעתו מספיק צלולה (ראה הלכות גירושין ב,טז).
<h3> ו</h3>
<b>מַעֲשֵׂר שֵׁנִי שֶׁל אָבִיךָ שֶׁאַתָּה מְבַקֵּשׁ וכו'</b>. שהיה מחפש מעות שהניח לו אביו ולא ידע היכן הם, ואמרו לו בחלום היכן הם ובאיזה סכום הם ושהמעות הללו של מעשר שני (הלכות זכייה ומתנה י,ז).
<b>דִּבְרֵי חֲלוֹמוֹת לֹא מַעֲלִין וְלֹא מוֹרִידִין</b>. אין להם תוקף הלכתי לא להקל ולא להחמיר. ואף שחלק ממה שנאמר לו בחלום נמצא אמת, אין זה מוכיח שכל הפרטים שבו נכונים (ראה ריק"ו), ולכן דין הכסף שמצא כדין סתם כסף שהוא חולין.
<h3> ז</h3>
<b>אֲפִלּוּ אַתֶּם מֵתִים</b>. ברעב.
<b>הֲרֵי אֵלּוּ חֻלִּין</b>. ואין חוששים שאמר להם לא לגעת בכסף מפני שהוא מעשר.
<b>אִם כְּמַעֲרִים וכו'</b>. יש להבחין בין מקרה שהדברים מראים שהאב אמר זאת כמוסר עדות או צוואה והתכוון לדבריו, לבין מקרה שנראה שאמר זאת על מנת שלא יבזבזו את הכסף או מסיבה צדדית אחרת.
<h3> ח</h3>
<b>וְאִם הָיָה שֶׁל מַתֶּכֶת הוּא וּמַה שֶּׁבְּתוֹכוֹ קָרְבָּן</b>. יש להניח שהכלי נתרם לנכסי בית המקדש, וגם מה שבתוכו קדוש, לפי שאין דרך בני אדם להניח חולין בכלי הקדש (משנה מעשר שני ד,י). אמנם כלי של חרס בדרך כלל לא מקדישים, לפי שאין לו חשיבות, ולכן רק תכולתו קדושה (פה"מ שם).
<b>בִּשְׁעַת הַסַּכָּנָה</b>. כשגזרו גויים על קיום מצוות, ומחמת ההרגל נמשך נוהג זה גם לאחר הסכנה (שו"ת מהרי"ק סי'  קסא).
<h3> ט</h3>
<b>אֲפִלּוּ דִּינְרֵי זָהָב עִם הַכֶּסֶף וְעִם הַמָּעוֹת</b>. אף שאנשים אינם רגילים להניח מטבעות זהב של חולין עם כסף או עם מעות נחושת, אין לחשוש שכסף זה מעשר (ירושלמי מעשר שני ד,ו; וראה מפרשי המשנה מעשר שני ד,ט).
<b>הוֹאִיל וְשׁוּקֵי יְרוּשָׁלַיִם מִתְכַּבְּדִין בְּכָל יוֹם</b>. מנקים אותם כל יום, ולכן אפילו אם הכסף נמצא מיד אחר הרגל אין לו דין של כסף הנמצא בשעת הרגל שדינו מעשר.
<b>אֲבָל בִּשְׁעַת הָרֶגֶל הַכֹּל מַעֲשֵׂר</b>. שכל ישראל עולים אז לרגל, וכל מי שיש לו מעות מעשר שני מעלה אותן (פה"מ שקלים ז,ב).
<h3> י</h3>
<b>לְעוֹלָם מַעֲשֵׂר</b>. בכל ימות השנה.
<b>רֹב הָעָם</b>. רוב הקונים מסוחרי בהמה.
<b>שֶׁחֶזְקָתָן מִתְּרוּמַת הַלִּשְׁכָּה שֶׁחִלְּלוּם הַגִּזְבָּרִין עַל הַבְּהֵמָה</b>. רוב הכסף הנמצא בהר הבית מקורו מהכסף שנתרם במחצית השקל והניחוהו בלשכה המיוחדת לכך ('תרומת הלשכה', ראה הלכות שקלים ב,ד), ודינו חולין מפני שהגזברים אינם מוציאים כסף מתרומת הלשכה אלא אם כן מחללים אותו על בהמה לקרבן (שם ג,טו).
<h3> יא</h3>
<b>אִם רֹב מַנִּיחֵי מַעֲשֵׂר</b>. אם רוב האנשים שהניחו בה מעות, הניחו מעות מעשר.
<h3> יב</h3>
<b>מֶחֱצָה לְמֶחֱצָה</b>. נמצאו בדיוק באמצע.
<b>יֵאָכְלוּ בְּחֻמְרֵי שְׁנֵיהֶן</b>. שספק תורה להחמיר.
<b>וּטְעוּנִין רְחִיצַת יָדַיִם</b>. נטילת ידיים (הלכות תרומות יא,ז).
<b>וְהַעֲרֵב שֶׁמֶשׁ</b>. התבאר לעיל ג,ד.
<b>לְאוֹנֵן</b>. התבאר לעיל ג,ו.
<b>הֲבָאַת מָקוֹם</b>. לירושלים.
<h3> יג</h3>
<b>יֵאָכְלוּ בַּחֹמֶר שֶׁלָּהֶן</b>. שאין לנהוג בהם את הדינים המקלים הנוהגים במעשר שני של דמאי (כגון אכילה באנינות או נתינה לעם הארץ כדלעיל ג,ח).
<h3> יד</h3>
<b>יֹאכַל הַכֹּל בְּטָהֳרָה בַּמָּקוֹם</b>. אם נמצא בירושלים.
<b>לְפִיכָךְ אִם נִתְעָרְבוּ בִּירוּשָׁלַיִם וכו'</b>. מכיוון שבירושלים יש אופן של היתר על ידי אכילתם בטהרה, החשיבו את המעשר שם כדבר שיש לו מתירין. ואף שאדם טמא ובהמה אינם יכולים לאכלו ולגביהם אין דרך היתר, מכיוון שאדם טהור יכול לאכלו שם בקלות נחשב כדבר שיש לו מתירים (פה"מ ביכורים ב,ב, ד"א; וראה גם הלכות ביכורים ד,טו). וכל זה בתערובת של מין במינו ('במינן'). אך בתערובת של מין בשאינו מינו דנים על פי נתינת טעם, אפילו בדבר שיש לו מתירין (הלכות מאכלות אסורות טו,יב).
<h3> טו</h3>
<b>הַזּוֹרֵעַ מַעֲשֵׂר שֵׁנִי אַחַר שֶׁנִּכְנַס לִירוּשָׁלַיִם הַגִּדּוּלִין מַעֲשֵׂר שֵׁנִי</b>. שמאחר שיש אפשרות קלה לאכלו בירושלים בטהרה החמירו חכמים שאינו ניתר על ידי הזריעה (פה"מ ביכורים ב,ב).
<b>אֲבָל אִם זְרָעוֹ קֹדֶם שֶׁיִּכָּנֵס הַגִּדּוּלִין חֻלִּין</b>. מכיוון שצומחים מכוח מעשר שני ומכוח הקרקע שהיא חולין, ו"דבר שיש לו שני גורמים אחד אסור ואחד מותר הרי זה הנגרם משניהם מותר" (לקמן י,כא).
<b>וַאֲפִלּוּ בְּדָבָר שֶׁאֵין זַרְעוֹ כָּלֶה</b>. שכשזורעים אותו אינו נרקב באדמה.
<b>וּפוֹדִין אוֹתוֹ בִּשְׁעַת זְרִיעָתוֹ</b>. לכתחילה, אדם שרוצה לזרוע מעשר שני צריך לפדותו קודם זריעתו (אמנם אם עבר וזרע ללא פדייה, הגידולים חולין כמבואר בהלכה זו; וראה גם הלכות מעילה ה,יא).
<h3> טז</h3>
<b>וְנָפְלוּ מְחִצּוֹת</b>. שכבר לא ניתן לאכלו בתוך חומות ירושלים, כגון שחרב בית המקדש לאחר שהוציא את המעשר, שאין אוכלים מעשר שני אלא בפני הבית כדלעיל ב,א (אמנם אם הבית קיים והחומות נפלו אוכלים מעשר שני, ראה הלכות בית הבחירה ו,טו).
<b>וְאַף עַל פִּי שֶׁאֵין בּוֹ שָׁוֶה פְּרוּטָה</b>. שהוא מדברי חכמים, ובכל זאת יש בו דין קליטת מחיצות ואסור לפדותו לאחר שנכנס (כדלעיל ב,ט).
<b>כְּמוֹ שֶׁבֵּאַרְנוּ בְּהִלְכוֹת אִסּוּרֵי מַאֲכָלוֹת</b>. הלכות מאכלות אסורות פרק טו.
<h2>פרק ז</h2>
<h3> א</h3>
<b>הַנִּלְקָחוֹת</b>. שנקנו.
<b>אֵין נִפְדִּין לְרִחוּק מָקוֹם</b>. אסור לפדותם אפילו נמצאים רחוק מירושלים וטרם נכנסו אליה.
<b>בְּאַב הַטֻּמְאָה</b>. בטומאה מהתורה (ראה לעיל ב,יב ובביאור שם).
<h3> ב</h3>
<b>זֶה חֹמֶר בַּלָּקוּחַ בְּכֶסֶף מַעֲשֵׂר מִפֵּרוֹת מַעֲשֵׂר עַצְמָן</b>. שפירות מעשר נפדים מחוץ לירושלים, ופירות שנקנו בכסף מעשר חמורים מהם בעניין זה. בטעם הדבר כתב ערוה"ש (קל,ד) מפני שעשה איסור בכך שקנה פירות בכסף מעשר מחוץ לירושלים, שהרי לכתחילה אין מחללים מעות מעשר על הפירות (ראה לעיל ד,ו).
<b>וְאִם נִטְמְאוּ בִּוְלַד הַטֻּמְאָה יִפָּדוּ וְיֵאָכְלוּ בִּירוּשָׁלַיִם</b>. אם נטמאו בטומאה מדרבנן, הצריכו לפדותם כדי שלא יאכל מעשר בטומאה, והצריכו לאכלם בירושלים משום שנקנו בכסף מעשר ומהתורה הם עדיין טהורים (ראה גם לעיל ב,יב ובביאור שם).
<h3> ג</h3>
<b>שֶׁגִּדּוּלָיו מִן הָאָרֶץ</b>. ובכלל זה בקר וצאן שגדלים מאכילת צמחי הארץ (פה"מ מעשר שני א,ה).
<b>גִּדּוּלֵי גִּדּוּלָיו מִן הָאָרֶץ</b>. כדלקמן ה"ה.
<h3> ד</h3>
<b>כְּמֵהִין</b>. מין פטריות.
<b>לְפִי שֶׁאֵין גִּדּוּלֵיהֶן מִן הָאָרֶץ</b>. שאין להם שורשים שבאמצעותם הם יונקים מהארץ.
<b>פֵּרוֹת שֶׁאֵינָן יְכוֹלִין לְהַגִּיעַ לִירוּשָׁלַיִם</b>. שעלולים להירקב.
<h3> ה</h3>
<b>הֵן גִּדּוּלֵי גִּדּוּלֶיהָ</b>. יוצאים מבעלי חיים שגדלים מצמחים.
<h3> ו</h3>
<b>הַתֶּמֶד</b>. מים שהשהו אותם על פסולת של ענבים.
<b>עַד שֶׁלֹּא הֶחֱמִיץ</b>. לפני שנגמרה תסיסתו (רש"י עירובין כז,ב).
<b>לְקָחוֹ עַד שֶׁלֹּא הֶחֱמִיץ וְהֶחֱמִיץ קָנָה מַעֲשֵׂר</b>. אף שתסיסתו נגמרה רק לאחר קנייתו, חל עליו דין מעשר שני, והכסף יצא לחולין, כיוון שבשעת הקנייה כבר היה בו את הכוח לתסוס (בבלי חולין כו,א ורש"י שם).
<h3> ז</h3>
<b>בְּשֶׁנָּתַן שְׁלֹשָׁה מַיִם וּמָצָא פָּחוֹת מֵאַרְבָּעָה</b>. כגון שנתן על פסולת הענבים שלושה ליטר מים, ולאחר זמן מצא פחות מארבעה ליטר, שזהו סימן שנוצר יין דליל מאוד, שאינו נחשב יין עד שיחמיץ.
<b>אִם נָתַן שְׁלֹשָׁה וְהוֹצִיא אַרְבָּעָה הֲרֵי זֶה כְּיַיִן מָזוּג</b>. ראה גם הלכות מעשר ב,ז.
<h3> ח</h3>
<b>לוּלְבֵי זְרָדִין וְהֶחָרוּבִין</b>. ראשי הענפים הרכים וראשי החרובים בזמן פריחת האילנות.
<b>עַד שֶׁלֹּא יַמְתִּיקוּ</b>. קודם שמכשירים אותם לאכילה על ידי כבישה (פה"מ שביעית ז,ה, עוקצין ג,ד).
<b>הַלּוּף</b>. מין בצל.
<b>בֵּין מִשֶּׁיַּמְתִּיקוּ בֵּין עַד שֶׁלֹּא הִמְתִּיקוּ נִלְקָחִין</b>. כיוון שראויים לאכילה אף לפני כבישה.
<b>וְהַקּוֹר</b>. החלק הרך שנמצא בראש הדקל וראוי לאכילת אדם.
<h3> ט</h3>
<b>הַכַּרְכֹּם</b>. צמח שמפיקים ממנו תבלין צהוב (זעפרן).
<b>רָאשֵׁי בְּשָׂמִים</b>. כל הצמחים הריחניים (פה"מ עוקצין ג,ה).
<b>וְהַפִּלְפְּלִין</b>. פלפל שחור.
<b>וְהַקֹּשְׁטְ</b>. צמח שמפיקים ממנו בושם.
<b>וְהַחִלְתִּית</b>. צמח תיבול בארצות קרות (שם).
<b>וְחַלּוֹת חָרִיעַ</b>. חריע הוא קורטם הצבעים, וחלות חריע הן חלק מסוים בצמח ששימש לצביעת תבשילים (שם).
<h3> י</h3>
<b>הַשֶּׁבֶת</b>. ירק (המכונה כיום שמיר), המשמש לנתינת טעם בתבשיל ולאחר מכן מוציאים אותו ממנו.
<b>לְכָמָךְ</b>. לכתישה ולנתינה בתוך מאכל הנקרא כותח.
<b>כְּמֻרְיָס</b>. מתבל מלוח העשוי לעתים מדגים.
<b>וּמַבְלִיעַ דְּמֵי הַמַּיִם וְהַמֶּלַח בִּדְמֵי הַשֶּׁמֶן</b>. משלם למוכר מחיר גבוה עבור השמן על מנת לכסות גם את מחיר המים והמלח.
<h3> יא</h3>
<b>מִפְּנֵי שֶׁהוּא מְמַעֵט אֲכִילָתוֹ וַאֲכִילָתָהּ וכו'</b>. מצמצם את האפשרויות לאכול את המעשר ('אכילתו') ואת האפשרויות לאכול את התרומה ('אכילתה'), שכן בכל אחד מהם יש הגבלות שאין בשני כפי שמפרט והולך.
<b>שֶׁאֵין אוֹכְלִין אוֹתָהּ אֶלָּא כֹּהֲנִים מְעֹרְבֵי שֶׁמֶשׁ וכו'</b>. תרומה נאכלת רק לכהנים שטבלו ורק לאחר שהחשיך היום ונשלמה טהרתם, אך מצד שני מותרת באכילה לאונן (ביום המיתה של אחד מקרוביו) וכן אין הגבלה על מקום אכילתה. במעשר הדינים הפוכים (ראה לעיל ג,ד-ו).
<h3> יב</h3>
<b>מִפְּנֵי שֶׁהַשְּׁלָמִים נֶאֱכָלִין לְזָרִים</b>. ואף על פי שחלקים מהבהמה מוקרבים על המזבח או ניתנים לכהנים, לא חששו לכך, כיוון שעיקר הבשר ניתן לבעל הקרבן. וכן לא חששו לכך שבשר השלמים נאכל רק שני ימים ולילה אחד, כיוון שבדרך כלל לא משהים בשר יותר מזמן זה שמא יתקלקל (ערוה"ש קלא,ב).
<b>כְּדֵי לְהַבְרִיחָהּ מֵעַל הַמִּזְבֵּחַ</b>. שלא יפסידו את חלקי הבהמה שאינם ניתנים לבעל הקרבן.
<b>גָּזְרוּ בֵּית דִּין וכו'</b>. כיוון שעיקר המצווה במעות מעשר שני לקנות בהן קרבן שלמים (רא"ש מעשר שני א,ג; וראה ספרי דברים פסקה קז, ירושלמי מעשר שני א,ב).
<b>שֶׁאֵינָן רְאוּיִין לִשְׁלָמִים</b>. ולכן לא גזרו עליהם, כשם שלא גזרו על קניית פירות.
<h3> יג</h3>
<b>לְפִי שֶׁהוּא חַיָּב לְבַעֵר</b>. להשמיד את הפירות בזמן שנגמר אותו המין בשדה.
<b>כְּמוֹ שֶׁיִּתְבָּאֵר</b>. הלכות שמיטה ז,א.
<h3> יד</h3>
<b>הַלּוֹקֵחַ מַיִם וָמֶלַח וכו'</b>. אדם שקנה דברי מאכל שאין לקנותם בכסף מעשר (כדלעיל ה"ד).
<b>לֹא קָנָה הַמַּעֲשֵׂר אַף עַל פִּי שֶׁיָּצְאוּ הַמָּעוֹת לְחֻלִּין</b>. אף שמעשה הקניין קיים והמעות יוצאות לחולין, לא חלה קדושה על הדבר שקנה (פה"מ מעשר שני א,ה). ונמצא שפטר את עצמו מחובת האכילה בקדושת מעשר, אך הפסיד את קיום המצווה (ערוה"ש קלא,ט).
<h3> טו</h3>
<b>הַלּוֹקֵחַ פֵּרוֹת חוּץ לִירוּשָׁלַיִם בְּכֶסֶף מַעֲשֵׂר</b>. בניגוד לדין (ראה לעיל ד,ו).
<b>בְּשׁוֹגֵג כּוֹפִין אֶת הַמּוֹכֵר לְהַחֲזִיר אֶת הַדָּמִים לַבְּעָלִים</b>. שיש להניח שאם הקונה היה יודע שהכסף שבידו הוא כסף מעשר לא היה קונה בו פירות מחוץ לירושלים, שהרי הדבר גורם לו טרחה שצריך להעלות את הפירות לירושלים, ומשום כך קנייה זו נחשבת מקח טעות.
<b>יַעֲלוּ הַפֵּרוֹת וְיֵאָכְלוּ בִּירוּשָׁלַיִם</b>. שהקדושה עברה אל הפירות, ואין אפשרות לפדותם אלא אם כן נטמאו כדלעיל ה"א.
<h3> טז</h3>
<b>בְּשׁוֹגֵג יַחְזְרוּ הַדָּמִים לִמְקוֹמָן בְּמֵזִיד תַּעֲלֶה וְתֵאָכֵל בִּירוּשָׁלַיִם</b>. כן הנוסח בדפוסים ובהתאמה לאמור בהלכה הקודמת. ובכה"י הגרסה הפוכה: "במזיד יחזרו הדמים למקומן בשוגג תעלה ותאכל בירושלים", וכבר העירו הריק"ו והכס"מ שגרסה זו מוטעית (וראה הערת הר"י שילת ברמב"ם מדויק)
<b>יַחְזְרוּ הַדָּמִים לִמְקוֹמָן</b>. כופים את המוכר להחזירם והם בקדושתם כדלעיל הט"ו.
<b>תִּקָּבֵר הִיא וְעוֹרָהּ</b>. לאחר מותה יש לקברה יחד עם העור שלה כדי שלא ייהנה ממנו (פה"מ מעשר שני א,ו).
<h3> יז</h3>
<b>לָקַח עֲבָדִים וְקַרְקָעוֹת וכו'</b>. כאשר קנה דברים שאינם ראויים לאכילה, קדושת מעשר שני אינה עוברת אליהם, וגם אם עשה זאת במזיד המעות נשארות בקדושתן (כעין זה גם בדמי שביעית — ראה הלכות שמיטה ו,י).
<b>אִם בָּרַח הַמּוֹכֵר</b>. ואי אפשר לקבל בחזרה את המעות ולהחזיר את המקח.
<b>הֲרֵי זֶה יֹאכַל כְּנֶגֶד אוֹתָן הַמָּעוֹת בִּירוּשָׁלַיִם בְּתוֹרַת מַעֲשֵׂר</b>. יקנה מאכלים בשווי המעות שהשתמש בהן שלא לצורך אכילה ויאכלם בירושלים כדין מעשר שני (פה"מ מעשר שני א,ז).
<h3> יח</h3>
<b>לִבְשַׂר תַּאֲוָה</b>. לאכלה בלי להקריבה שלמים, וחכמים אסרו זאת כדלעיל הי"ב.
<b>כְּמִי שֶׁקָּנָה שׁוֹר לַחֲרִישָׁה</b>. הקניין אינו חל, כמבואר בהלכה הקודמת.
<b>וְלֹא קָנוּ שְׁלָמִים</b>. החיה או הבהמה לא הוקדשו לשלמים (שהרי החיה אינה ראויה לכך, והבהמה לא נקנתה לשם כך).
<b>פָּקְעָה מִמֶּנָּה קְדֻשַּׁת מַעֲשֵׂר</b>. כדין מאכל שהתקלקל (לעיל ג,יא), כיוון שאין אפשרות להקריבה ולאכלה בקדושת מעשר.
<b>וּפוֹדֶה אוֹתָהּ</b>. מקדושת שלמים, כדין קרבן שנפל בו מום (הלכות איסורי מזבח ב,ו).
<b>וְאַף עַל פִּי כֵן אִם פְּדָיָהּ לְעַצְמוֹ מוֹסִיף חֹמֶשׁ</b>. אף שקדושת מעשר פקעה ואינו צריך להוסיף חומש מדין פדיון מעשר, מכל מקום צריך להוסיף חומש מדין פדיון קדשים (כמבואר בהלכות ערכין וחרמין ז,ד; כס"מ. וראה רדב"ז וערוה"ש קלא,יב שהסבירו את החידוש שבמקרה זה באופנים נוספים).
<h3> יט</h3>
<b>הַמַּתְפִּיס מְעוֹת מַעֲשֵׂר לִשְׁלָמִים</b>. ייעד את מעותיו לצורך קניית שלמים.
<b>לֹא קָנוּ שְׁלָמִים</b>. ורשאי לקנות במעות מאכלים כרצונו.
<b>שֶׁקְּדֻשַּׁת שְׁלָמִים אֵינָהּ חָלָה עַל קְדֻשַּׁת מַעֲשֵׂר וכו'</b>. קדושת שלמים חלה רק כאשר קונה בכסף מעשר שני בהמה להקריבה שלמים ולאכלה, שהתורה החשיבה זאת כקנייה לצורך אכילה. אבל אינו יכול להקדיש את מעות המעשר עצמן או פירות מעשר (שיקנו שלמים בכסף שיתקבל תמורת הפירות), כיוון שהם ממון גבוה ואינם שלו.
<h3> כ</h3>
<b>בְּתוֹרַת חֻלִּין</b>. כגון מחוץ לירושלים.
<b>יִצְעַק לַשָּׁמַיִם</b>. יבקש כפרה על חטאו, שאין דרך מעשית לתקן זאת.
<b>יַחְזְרוּ דָּמִין לִמְקוֹמָן וכו'</b>. יש לנהוג כמבואר לעיל הי"ז.
<h2>פרק ח</h2>
<h3> א</h3>
<b>מִמִּי שֶׁאֵינוֹ תַּגָּר וְאֵינוֹ מְדַקְדֵּק</b>. מאדם שאינו סוחר, שקובע את המחיר רק על פי הבשר.
<b>יָצָא הָעוֹר לְחֻלִּין</b>. לא חלה עליו קדושת מעשר שני, ואין צורך לפדות אותו, מכיוון שמעות המעשר ניתנו תמורת הבשר, ואגב כך נתן המוכר גם את העור.
<b>לֹא יָצָא הָעוֹר לְחֻלִּין</b>. וצריך לחללו ולאכול בשוויו מאכלים בקדושת מעשר שני.
<h3> ב</h3>
<b>וְכֵן הַלּוֹקֵחַ כַּדֵּי יַיִן סְתוּמוֹת מָקוֹם שֶׁדַּרְכָּן לְהִמָּכֵר סְתוּמוֹת</b>. במקום שרגילים למכור את היין עם הכלי ואין משלמים עבור הכלי בעצמו.
<b>מִמִּי שֶׁאֵינוֹ תַּגָּר</b>. שהמוכר אינו סוחר שמקפיד על ערך הכד.
<b>לְפִיכָךְ צָרִיךְ הַמּוֹכֵר לִפְתֹּחַ רָאשֵׁי הַכַּדִּין כְּדֵי שֶׁלֹּא יֵצֵא הַקַּנְקַן לְחֻלִּין</b>. גם כאשר המוכר אינו תגר ומכר כדים סתומים יש עדיין מקום לחשוש שמא הוא נתן דעתו גם על דמי הקנקן ואז הקנקן לא יוצא לחולין, ולכן ראוי למוכר לפתוח את הכד כדי שיהיה ברור שהקנקן לא יצא לחולין (ד"א בביאור ההלכה).
<b>וְאִם רָצָה לְהַחֲמִיר עַל עַצְמוֹ וְלִמְכֹּר בְּמִדָּה יָצָא הַקַּנְקַן לְחֻלִּין</b>. אם רצה המוכר להחמיר על עצמו ולקבוע את המחיר רק לפי מידת היין אינו צריך לפתוח את הכדים כי אז ברור שהקנקן יצא לחולין  (שם).
<h3> ג</h3>
<b>לְקָחָן פְּתוּחוֹת</b>. ובאופן זה אין רגילים למכור את הכד אגב היין.
<b>אוֹ סְתוּמוֹת בְּמָקוֹם שֶׁדַּרְכָּן לְהִמָּכֵר פְּתוּחוֹת</b>. שאין רגילים למכור שם את הקנקן אגב היין, ונמצא ששילם עבור הקנקן בפני עצמו בדמי מעשר שני.
<b>לֹא יָצְאוּ דְּמֵי הַכְּלִי לְחֻלִּין</b>. שהכלי אינו טפל לפירות, לפי שהדרך לקנות פירות ללא כלי (ריק"ו ורדב"ז), ונמצא שחלק מהמעות שקיבל המוכר עדיין קדושים, והקונה צריך לחללם.
<h3> ד</h3>
<b>יָצְאוּ קְלִפֵּיהֶן לְחֻלִּין</b>. שלקליפות אין חשיבות עצמית, והוא הדין בחותל תמרים ובקופות של תמרים דרוסות, שהאריזה בטלה אל התכולה.
<b>חוֹתָל תְּמָרִים</b>. סל קלוע שעשוי מנצרים וכדומה ומשמש לאריזת פירות לחים בזמן מכירתם.
<b>קֻפּוֹת</b>. סלים גדולים.
<b>דְּרוּסוֹת</b>. מעוכות.
<b>וְאִם אֵינָן דְּרוּסוֹת לֹא יָצְאוּ הַקֻּפּוֹת לְחֻלִּין</b>. שתמרים שאינם דרוסים אינם זקוקים לקופה, וממילא דין הקופה כדין סלי תאנים לעיל ה"ג.
<h3> ה</h3>
<b>וְהִשְׁאִיל קַנְקַנָּיו לְאוֹתוֹ מַעֲשֵׂר</b>. שהניח בהם את היין באופן זמני, ואמר בפירוש שכך כוונתו (פה"מ מעשר שני ג,יב).
<b>לֹא קָנָה הַמַּעֲשֵׂר אֶת הַקַּנְקַנִּים</b>. לא חלה עליהם קדושת מעשר.
<b>כָּנַס אֶת הַיַּיִן לְתוֹכָן סְתָם</b>. שלא אמר שמניחו באופן זמני.
<b>אִם קָרָא שֵׁם וכו'</b>. אם הניח בקנקנים יין שאינו מעושר, ועשה אותו מעשר שני, ואחר כך סתם את הקנקנים.
<b>וְאִם מִשֶּׁסָּתַם אֶת פִּיהֶן וכו'</b>. אם עשה את היין מעשר שני לאחר שסתם את הקנקנים, נראה ממעשיו שדעתו לבטל את הקנקנים לצורך המעשר.
<b>הִפְקִיד לְתוֹךְ הַקַּנְקַן רְבִיעִית חֻלִּין</b>. שלא עשה את כולו מעשר שני, אלא השאיר חולין בכמות של רביעית הלוג.
<b>צִיר</b>. נוזל של כבישת דגים שקנה בכסף מעשר שני.
<b>בֵּין מִשֶּׁסָּתַם</b>. אפילו אם עשה אותם מעשר שני לאחר שסתם.
<b>לֹא קָנָה הַמַּעֲשֵׂר אֶת הַקַּנְקַנִּים</b>. ששאר משקים חוץ מיין אין להם חשיבות גדולה, ובכל האופנים הקנקן אינו בטל להם (גם במקרים שהובאו לעיל הלכות ב-ג).
<h3> ו</h3>
<b>יִקָּבֵר בְּעוֹרוֹ</b>. שכולו אסור בהנאה, ואין אפשרות לפדותו כיוון שבשרו ראוי רק לאכילת כלבים ואין פודים את הקדשים להאכילם לכלבים (פה"מ מעשר שני ג,יא, הלכות איסורי מזבח ב,י).
<b>הֲרֵי זֶה יִפָּדֶה וכו'</b>. שמשעה שנשחט דינו כמאכל.
<b>כִּשְׁאָר פֵּרוֹת מַעֲשֵׂר שֶׁנִּטְמְאוּ</b>. כדלעיל ב,ח, ז,א.
<b>לִהְיוֹת אוֹכֵל כְּנֶגְדּוֹ עַד שֶׁיֵּצֵא לְחֻלִּין</b>. לחללו על מאכלים ולאכלם בירושלים בקדושת מעשר, עד שיחלל כשווי הדינר ויוציאו לחולין.
<b>צָרִיךְ לֶאֱכֹל עָלָיו בְּעֶשְׂרִים מָעָה וכו'</b>. כשווי חצי דינר כעת, שהרי לפני הוזלת המעות אכל כשווי חצי דינר וצריך להשלים את חציו השני. והוא הדין במקרה שהוקרו המעות, שמשלים חצי דינר על פי ערכו כעת.
<h3> ז</h3>
<b>הַלּוֹקֵחַ פֵּרוֹת וכו'</b>. העיקרון בהלכה זו ובהלכות שאחריה, שלעניין מקח וממכר הקניין חל בזמן משיכת הפירות, ואילו חילול כסף המעשר חל בזמן נתינת הכסף.
<b>וְלֹא הִסְפִּיק לִתֵּן הַסֶּלַע עַד שֶׁהוֹקִירוּ הַפֵּרוֹת וְעָמְדוּ בִּשְׁתַּיִם</b>. לפני ששילם, מחיר הפירות עלה לשתי סלעים.
<b>הֲרֵי זֶה מַפְרִישׁ עֲלֵיהֶן סֶלַע בִּלְבַד וכו'</b>. לאחר ששילם למוכר את הסלע שחייב לו (כשווי הפירות בשעת משיכתם), מפריש סלע ממעות מעשר שני שלו ומחלל גם אותו על פירות אלו, כיוון ששעת החילול היא שעת נתינת הכסף ("בנתינת הכסף קונה") ובשעה זו הפירות שווים שני סלעים, ונמצא שבעל המעשר הרוויח מעליית המחיר ("והשכר למעשר") שמוציא לחולין סלע נוספת (כך מתבאר מפה"מ מעשר שני ד,ו, וכן פירשו ערוה"ש קלג,יא וחזו"א שביעית י,יג).
<b>וְנָתַן אֶת הַכֶּסֶף וְקָם לוֹ</b>. לשון הפסוק הוא: "ויסף חמשית כסף ערכך עליו וקם לו" (ויקרא כז,יט), והציטוט כאן נמשך אחר לשון חז"ל בכמה מקומות (כגון תוספתא ערכין ד,ד, בבלי שבת קכח,א וראה תוס' שם ד"ה ונתן הכסף).
<h3> ח</h3>
<b>מָשַׁךְ פֵּרוֹת בִּשְׁתֵּי סְלָעִים</b>. פירות שמחירם שני סלעים.
<b>אֵינוֹ מַפְרִישׁ עֲלֵיהֶן מִמְּעוֹת מַעֲשֵׂר שֵׁנִי אֶלָּא סֶלַע</b>. כמחיר הפירות בזמן נתינת הכסף שהוא זמן החילול.
<b>וּמוֹסִיף עָלֶיהָ סֶלַע שְׁנִיָּה מִן הַחֻלִּין וְנוֹתֵן לַמּוֹכֵר</b>. כיוון שמבחינת דיני מקח וממכר חייב לו שני סלעים, כמחיר הפירות בזמן משיכתם.
<b>מַה שֶּׁפָּדָה פָּדָה</b>. הסלע יצאה לחולין בשעת נתינתה, והפירות נתפסו בקדושת מעשר.
<b>וְהַדִּין בֵּינֵיהֶן</b>. מבחינת דיני מקח וממכר המוכר יכול למחול על הפסדו, או לבטל את המקח ולקבל קללת 'מי שפרע' בבית דין על כך שאינו עומד בדיבורו (ראה הלכות מכירה ז,א-ב).
<h3> ט</h3>
<b>שֶׁמַּעֲשֵׂר שֵׁנִי פְּדִיָּתוֹ הִיא מְשִׁיכָתוֹ</b>. מצד דיני מעשר, נתינת הכסף ("פדיתו" — פה"מ מעשר שני ד,ו) היא הפעולה הקובעת, כמו שמשיכה היא הפעולה הקובעת בדיני מקח וממכר.
<h3> יא</h3>
<b>הָיוּ לוֹ מְעוֹת מַעֲשֵׂר בִּירוּשָׁלַיִם וכו'</b>. ההיתר לחלל מעות מעשר על פירות חולין הוא רק בירושלים, והיינו כאשר לפחות אחד מהדברים נמצא בירושלים, או המעות כבהלכה שלנו או הפירות כבהלכה הקודמת, אבל כאשר גם המעות וגם הפירות חוץ לירושלים — אין לחלל לכתחילה כדלעיל ד,ו.
<h3> יג</h3>
<b>בַּמֶּה דְּבָרִים אֲמוּרִים וכו'</b>. כמבואר לעיל ג,ח.
<b>וּמֻתָּר לְחַלֵּל מַעֲשֵׂר שֵׁנִי עַל פֵּרוֹת עַם הָאָרֶץ וְעַל מְעוֹתָיו</b>. חבר שהגיעו לידיו פירות או מעות של עם הארץ, רשאי החבר לחלל עליהם מעשר שני, לפי שהם בחזקת חולין.
<h3> יד</h3>
<b>הַמַּנִּיחַ דִּינָר שֶׁל מַעֲשֵׂר לִהְיוֹת אוֹכֵל כְּנֶגְדּוֹ וְהוֹלֵךְ</b>. כדלעיל ה"ו.
<b>פָּחוֹת מִפְּרוּטָה יָצָא לְחֻלִּין</b>. שסכום זה אין לו חשיבות בכל ענייני התורה (פה"מ מעשר שני ד,ח).
<b>בְּשֶׁל דְּמַאי</b>. שאין מוסיפים עליו חומש (כדלעיל ה,ד).
<b>כְּגוֹן שֶׁנִּשְׁאַר מִמֶּנּוּ פָּחוֹת מֵאַרְבָּעָה חֻמְשֵׁי פְּרוּטָה</b>. אבל אם נשאר ממנו ארבעה חמישיות של פרוטה, כאשר אוכל כנגדו צריך להוסיף חמישית פרוטה עבור החומש (שהוא רבע מהקרן כדלעיל ה,א), ונמצא שיחד עם החומש שווה פרוטה שלמה ולא יצא לחולין (וראה לעיל ה,ד שחומש שאינו שווה פרוטה אין מוסיפים אותו, אך שם מדובר שכך היה שווי המעשר מתחילה, וכאן המעשר שווה דינר בתחילה — ערוה"ש קלד,טז).
<h3> טו</h3>
<b>כָּל שֶׁהַטְּהוֹרִים אוֹכְלִין וְשׁוֹתִין סֶלַע זוֹ מְחֻלֶּלֶת עָלָיו</b>. והחילול יחול בזמן שהטהורים לוקחים לידם מאכל מהקערה המשותפת או שמוזגים לכוסם מהקנקן המשותף (ריק"ו, כס"מ ועוד).
<h2>פרק ט</h2>
<h3> א</h3>
<b>נֶטַע רְבָעִי</b>. פירות האילן בשנה הרביעית לנטיעתו (בשלוש השנים הראשונות הפירות נקראים ערלה, ואסורים באכילה ובהנאה. ואף שהרבה מדיני נטע רבעי תלויים בדיני ערלה, הקדים הרמב"ם את דיני נטע רבעי לדיני ערלה שיתבארו בפרק הבא מפני הדמיון בין נטע רבעי למעשר שני בדיני האכילה והפדיון).
<b>וְדִינוֹ לְהֵאָכֵל לִבְעָלָיו בִּירוּשָׁלַיִם כְּמַעֲשֵׂר שֵׁנִי</b>. ולפי דיני האכילה שנאמרו במעשר שני (כדלעיל פרקים ב-ג).
<b>וּכְשֵׁם שֶׁאֵין מַעֲשֵׂר שֵׁנִי בְּסוּרְיָא</b>. לעיל א,יד.
<b>כָּךְ אֵין נֶטַע רְבָעִי בְּסוּרְיָא</b>. וכל שכן בחוץ לארץ, אבל בארץ נוהג גם בזמן החורבן (הלכות מאכלות אסורות י,טו).
<b>שֶׁאֵין לְךָ קֹדֶשׁ שֶׁלֹּא נִתְפָּרֵשׁ דִּינוֹ בַּתּוֹרָה לְמִי הוּא חוּץ מִנֶּטַע רְבָעִי</b>. התורה פירשה למי נותנים כל קודש חוץ מנטע רבעי, ולכן צריך לומר שהפסוק "ואיש את קדשיו לו יהיו" מתייחס לנטע רבעי.
<h3> ב</h3>
<b>פּוֹדֶה כְּמַעֲשֵׂר שֵׁנִי וְאִם פָּדָהוּ לְעַצְמוֹ מוֹסִיף חֹמֶשׁ</b>. דיני הפדיון והוספת החומש נתפרטו לעיל פרקים ד-ה.
<b>לְעוֹנַת הַמַּעַשְׂרוֹת</b>. שלב הגידול שבו מתחייבים הפירות בתרומות ומעשרות (ראה הלכות מעשר ב,ג-ה).
<b>עַד שֶׁיֵּעָשֶׂה תְּבוּאָה</b>. פרי שראוי לאכילה.
<b>וַהֲרֵי הוּא מָמוֹן גָּבֹהַּ כַּמַּעֲשֵׂר</b>. לעיל ג,יז.
<b>אֶלָּא אִם כֵּן נְתָנוֹ בֹּסֶר</b>. לפני שהגיע לעונת המעשרות (פה"מ מעשר שני ה,ה).
<h3> ג</h3>
<b>רָצָה פּוֹדֵהוּ יַיִן וְכֵן הַזֵּיתִים</b>. כיוון שיין ושמן הם משקים חשובים, וענבים וזיתים נועדו לסחיטה.
<b>אֵין מְשַׁנִּין אוֹתָן מִבְּרִיָּתָן</b>. לא סוחטים אותם (כדלעיל ג,יא לגבי מעשר שני).
<h3> ד</h3>
<b>כֶּרֶם רְבָעִי</b>. והוא הדין שאר פירות ('נטע רבעי').
<b>אֵין לוֹ שִׁכְחָה וכו'</b>. כיוון שהוא ממון גבוה (פה"מ מעשר שני ה,ג).
<b>שִׁכְחָה</b>. כמבואר בהלכות מתנות עניים א,ה-ו.
<b>פֵּאָה</b>. שם א,א-ב.
<b>פֶּרֶט</b>. שם ד,טו.
<b>עוֹלֵלוֹת</b>. שם ד,יז.
<h3> ה</h3>
<b>שֶׁיִּהְיוּ עוֹלִין לִירוּשָׁלַיִם</b>. ולא נפדים.
<b>מַהֲלַךְ יוֹם לְכָל צַד</b>. כל הענבים שגדלו במרחק של מהלך יום מירושלים לכל צדדיה.
<b>כְּדֵי לְעַטֵּר שְׁוָקֵי יְרוּשָׁלַיִם בְּפֵרוֹת</b>. שפירות נטע רבעי מרובים הם (בניגוד למעשר שני שהוא אחוז מסוים מהיבול), והעולים מביאים חלק מהפירות לשוק לחלקם במתנה (ד"א; וראה ירושלמי מעשר שני ה,ב שלפני התקנה היה בירושלים מחסור בענבים כיוון שמשמשים  לנסכים).
<h3> ו</h3>
<b>כֵּיצַד פּוֹדִין נֶטַע רְבָעִי</b>. בזמן המקדש (ובזמן החורבן פודים אפילו בפרוטה, ולאחר הפדיון מאבדים אותה, כמבואר בהלכות מאכלות אסורות י,יז).
<b>מַנִּיחַ אֶת הַסַּל עַל פִּי שְׁלֹשָׁה</b>. מניח סל פירות לפני שלושה אנשים שבקיאים בשומא (ריק"ו, ערוה"ש קלה,יב; וראה לעיל ד,כ שבמעשר שני הצריכו שלושה רק כאשר אין דמיו ידועים, אך כאן הצריכו שלושה תמיד כיוון שצריך להעריך את שווי ההוצאות).
<b>כַּמָּה אָדָם רוֹצֶה לִפְדּוֹת לוֹ בְּסֶלַע עַל מְנַת וכו'</b>. כמה סלי פירות שווים סלע, בהתחשב בכך שהקונה צריך להוציא מכספו את הוצאות השמירה, איסוף הפירות ("הפועלין") וההובלה ("החמרין" — מובילים על חמור).
<b>שֶׁקּוֹצְבִין אֶת הַשַּׁעַר</b>. מעריכים את המחיר.
<b>מִשַּׁעַר כָּךְ וְכָךְ סַלִּים בְּסֶלַע</b>. על פי מחיר של כך וכך סלים לכל סלע.
<b>לֹא שׁוֹמְרִים וְלֹא פּוֹעֲלִים</b>. שהמטעים הפקר, וכל אדם קוטף מעט לביתו (הלכות שמיטה ד,כד).
<b>אֵין לוֹ אֶלָּא שְׂכַר לְקִיטָה בִּלְבַד</b>. מנכים רק את הוצאות איסוף הפירות.
<h3> ז</h3>
<b>שֶׁיַּד הַכֹּל שָׁוָה</b>. שכל אדם רשאי לקטוף.
<b>לְצַיְּנוֹ בְּקוֹזְזוֹת אֲדָמָה</b>. לסמנו ברגבי אדמה (פה"מ מעשר שני ה,א).
<b>בְּחַרְסִית</b>. חימר שרוף (שם).
<b>וְהַצְּנוּעִין</b>. המהדרים.
<b>כָּל הַנִּלְקָט וכו'</b>. כל מה שילקטו יחול עליו פדיון בשעת לקיטתו (רדב"ז), או שהיו אומרים זאת כל ערב על מה שנלקט במשך היום (ד"א).
<b>כְּמוֹ שֶׁבֵּאַרְנוּ</b>. לעיל ה"ב.
<h3> ח</h3>
<b>בְּאֶחָד בְּתִשְׁרֵי... וּמֵאֵימָתַי מוֹנִין וכו'</b>. מניין שנות האילן מתחיל מזמן נטיעתו, והשנים הבאות למניינו מתחילות באחד בתשרי כדלקמן.
<b>וְאֵינוֹ מוֹנֶה מֵרֹאשׁ הַשָּׁנָה לְרֹאשׁ הַשָּׁנָה</b>. הנוטע באמצע השנה אינו צריך להמתין עד ראש השנה בשביל להתחיל למנות.
<b>שֶׁתִּקְלֹט הַנְּטִיעָה</b>. ששורשיה יתפשטו בקרקע (פה"מ שביעית ב,ו).
<b>סְתָם קְלִיטָה</b>. זמן הקליטה על פי רוב.
<b>שְׁתֵּי שַׁבָּתוֹת</b>. שבועיים.
<h3> ט</h3>
<b>אַרְבָּעָה וְאַרְבָּעִים יוֹם</b>. ארבעה עשר יום לקליטה, ועוד שלושים יום שנחשבים שנה.
<b>עָלְתָה לוֹ שָׁנָה</b>. ובראש השנה הסמוך לנטיעתו מתחילה השנה השנייה.
<h3> י</h3>
<b>אַף עַל פִּי שֶׁגָּמְרוּ לְאַחַר כַּמָּה יָמִים</b>. אף שהפירות גמרו להתבשל לאחר שעברו שנות ערלה, דינם ערלה.
<b>וְאִם נִתְעַבְּרָה הַשָּׁנָה נִתְעַבְּרָה לָרְבָעִי אוֹ לָעָרְלָה</b>. ששנת הערלה או הרבעי נעשית ארוכה יותר, כיוון שהמניין הוא לפי שנים ולא לפי חודשים, וממילא שנה מעוברת דינה ככל שנה.
<h3> יא</h3>
<b>וַהֲרֵי הוּא נֶטַע רְבָעִי מֵרֹאשׁ הַשָּׁנָה</b>. שכאשר זמן הנטיעה לאחר ט"ו באב, שנות ערלה מסתיימות בראש השנה ואינו צריך להמתין עד ט"ו בשבט של שנה רביעית, לפי שהמתנה זו נצרכת רק במקרה שהקלנו עליו בשנה הראשונה (כגון שנטע לפני ט"ו באב).
<h3> יב</h3>
<b>שָׁלֹשׁ שָׁנִים מִיּוֹם לְיוֹם</b>. כגון אם נטע בראש חודש כסלו, הפירות ערלה עד ראש חודש כסלו כעבור שלוש שנים.
<b>וְרָאִיתִי לַגְּאוֹנִים וכו'</b>. מפרשי הרמב"ם כתבו שכוונתו למובא בספר הלכות גדולות (הלכות ערלה סי' ו) שאין לאכול פירות נטע רבעי שנפדו עד שתגיע השנה החמישית (ראה גם הלכות מאכלות אסורות י,יח).
<h3> יג</h3>
<b>הֶעָלִים</b>. של כל העצים.
<b>וְהַלּוּלָבִין</b>. הפריחה שבראשי הענפים בעודם רכים (פה"מ ערלה א,ז).
<b>וּמֵי גְּפָנִים</b>. מים שיצאו מזמורת גפן שנחתכה (שם).
<b>וְהַסְּמָדַר</b>. ניצן (פרח) הגפן, שממנו צומח הענב (שם).
<b>מֻתָּרִין בָּעָרְלָה וּבָרְבָעִי</b>. כיוון שאינם פרי (ודיני ערלה ורבעי נאמרו לגבי פרי, ראה ויקרא יט,כג-כד).
<b>וְהָעֲנָבִים שֶׁשְּׁדָפָן הַקָּדִים וְהִפְסִידָן</b>. שרוח מזרחית ייבשה אותם לפני הבשלתם.
<b>וְהַחַרְצַנִּין וְהַזֻּגִּין</b>. גרעיני הענבים וקליפותיהם.
<b>וְהַתֶּמֶד שֶׁלָּהֶן</b>. מים שהשהו אותם על פסולת הענבים.
<b>וּקְלִפֵּי רִמּוֹן וְהַנֵּץ שֶׁלּוֹ</b>. קליפות הרימון והפרח שבראשו.
<b>אֲסוּרִין בָּעָרְלָה</b>. מפני שבערלה נאמר "את פריו" (ויקרא יט,כג) לרבות גם את חלקי הפרי (שו"ת הרמב"ם סי' קצ, וראה פה"מ שם ובהערות הר"י קאפח).
<b>וּמֻתָּרִין בָּרְבָעִי</b>. שדין רבעי חל רק על הפרי הראוי לאכילה (פה"מ שם).
<b>וְהַנּוֹבְלוֹת כֻּלָּן אֲסוּרוֹת</b>. פירות שנפלו מהעץ בעודם פגים, אסורים בערלה וברבעי.
<h2>פרק י</h2>
<h3> א</h3>
<b>כָּל שֶׁהוּא חַיָּב בָּעָרְלָה יֵשׁ לוֹ רְבָעִי</b>. כל עץ שחייב בערלה נוהג בו רבעי (אמנם בעץ עצמו יש חלקים שחייבים בערלה ופטורים מרבעי כדלעיל ט,יג).
<b>עֲרֵלִים לֹא יֵאָכֵל</b>. פירות ערלה אסורים באכילה, וכן אסורים בהנאה (לפירוט איסורים אלו ראה הלכות מאכלות אסורות י,ט-יד ולקמן הל' כ-כא).
<h3> ב</h3>
<b>סְיָג</b>. גדר.
<b>שֶׁנְּטָעוֹ לְקוֹרַת הָאִילָן</b>. על מנת לכרות את עציו לצורך בניין וכדומה.
<b>הֲרֵי זֶה פָּטוּר מִן הָעָרְלָה</b>. שאינו נחשב עץ מאכל (ונאמר בתורה לגבי ערלה: "ונטעתם כל עץ מאכל" — ויקרא יט,כג).
<b>וְחָזַר וְחָשַׁב עָלָיו לְמַאֲכָל</b>. לפני שעברו שנות ערלה.
<b>חַיָּב</b>. ומניין שנות ערלה מתחיל משעת הנטיעה.
<b>נְטָעוֹ שָׁלֹשׁ שָׁנִים לִסְיָג וּמִכָּאן וָאֵילָךְ לְמַאֲכָל</b>. אם חשב עליו למאכל רק לאחר שעברו שנות ערלה.
<h3> ג</h3>
<b>וְהַצָּלָף</b>. שיח קוצני רב שנתי.
<b>הָאֲבִיּוֹנוֹת</b>. פירות הצלף.
<b>הַקַּפְרִיסִין מֻתָּרוֹת</b>. חלק יבש בצלף שדומה לעצים ועלים, וניתן לאכלו (פה"מ מעשרות ד,ו). הקפריסין אינן נחשבות פרי (ראה הלכות ברכות ח,ו, הלכות תרומות ב,ד), ומשום כך אין נאסרות משום ערלה (וכדלעיל ט,יג).
<h3> ד</h3>
<b>הַנּוֹטֵעַ לָרַבִּים</b>. לצורך רבים, שכל מי שרוצה יאכל מהפירות.
<b>אֲבָל בְּחוּצָה לָאָרֶץ פָּטוּר</b>. כיוון שבמשנה (מעשר שני א,ב) נחלקו בדין נוטע לרבים, וכלל נקוט בידינו בדיני ערלה (בבלי ברכות לו,א) שבחוץ לארץ הלכה כדברי המקל (ערוה"ש יו"ד רצד,מג).
<h3> ה</h3>
<b>וְהַנּוֹטֵעַ בִּסְפִינָה</b>. שיש בה עפר (לטעם החיוב בספינה ראה לקמן ה"ח).
<b>וְהָעוֹלֶה מֵאֵלָיו</b>. הצומח מעצמו.
<b>וְהַגַּזְלָן שֶׁנָּטַע</b>. בקרקע גזולה או בקרקע חברו שלא ברשות.
<b>חַיָּבִין בָּעָרְלָה וּבָרְבָעִי</b>. כיוון שנטיעות אלו משמשות לאכילה.
<h3> ו</h3>
<b>הָעוֹלֶה מֵאֵלָיו בִּמְקוֹם חֳרָשִׁין</b>. ביערות.
<b>פָּטוּר</b>. כיוון שאינו משמש לאכילה.
<b>שֶׁלֹּא יִהְיֶה עוֹשֶׂה כְּדֵי טִפּוּל וכו'</b>. שמניב מעט פירות, ולא משתלם לטרוח ולהביאם לישוב.
<h3> ז</h3>
<b>הַנּוֹטֵעַ לְמִצְוָה... חַיָּב בָּעָרְלָה</b>. אף שאין כוונתו לאכילה, חייב בערלה כיוון שנוטע לצורך שימוש בפרי עצמו (ירושלמי ערלה א,א).
<b>הִקְדִּישׁ וְאַחַר כָּךְ נָטַע פָּטוּר מִן הָעָרְלָה</b>. שנאמר "שלש שנים יהיה לכם ערלים" (ויקרא יט,כג), והקדש (נכסי המקדש) אינו בכלל "לכם" (ריק"ו).
<b>נָטַע וְאַחַר כָּךְ הִקְדִּישׁ חַיָּב בָּעָרְלָה</b>. שבשעת הנטיעה התחייב, וההקדש אינו מפקיע את החיוב (רדב"ז).
<h3> ח</h3>
<b>אַף עַל פִּי שֶׁאֵינוֹ כָּאָרֶץ לַזְּרָעִים</b>. ראה הלכות כלאיים א,ב, הלכות תרומות ה,טו.
<b>הֲרֵי הוּא כָּאָרֶץ לָאִילָנוֹת</b>. כיוון שלאילן יש שורשים חזקים שמסוגלים לבקוע את העציץ (ירושלמי ערלה א,ב, ויש מפרשים בירושלמי שלשורשי האילן יש כוח יניקה תקיף, והם יונקים מהקרקע גם ללא בקיעת העציץ — ראה מנחת שלמה א,עא).
<h3> ט</h3>
<b>וְאִילָן שֶׁנְּטָעוֹ בְּתוֹךְ הַבַּיִת חַיָּב בָּעָרְלָה</b>. שלגבי ערלה נאמר בתורה "וכי תבואו אל הארץ" (ויקרא יט,כג), ובית בכלל ארץ (בניגוד למעשרות שנאמר בהם "שדה", ובית אינו בכלל שדה — הלכות מעשר א,י).
<b>מִשְּׁעַת בִּיאָה</b>. אף שעדיין לא כבשו את הארץ.
<h3> י</h3>
<b>וְגוֹי שֶׁהִרְכִּיב וכו'</b>. נעץ ענף תלוש של אילן מאכל בתוך אילן סרק על מנת שיתאחה בו ויצמח (פעולה זו אסורה מדין כלאיים הן לישראל והן לגוי — ראה הלכות כלאיים א,ה, והלכות מלכים י,ו — ונראה שנקטו בגוי מכיוון שיותר מצוי שהוא יעשה איסור זה).
<b>חַיָּב בָּעָרְלָה</b>. כדין נטיעה חדשה (וראה עוד לקמן הי"ד ובפסקים ושיטות שם).
<b>וְיֵשׁ לַנָּכְרִי נֶטַע רְבָעִי וכו'</b>. נכרי שעשה מצווה שאינו מחויב בה מקבל על כך שכר, ולכן יש תוקף למעשיו וחלה קדושה על פירותיו (פה"מ תרומות ג,ט; וראה עוד הלכות מלכים י,ט-י).
<h3> יא</h3>
<b>גַּרְעִנָה</b>. גרעין. [הערה: ייתכן שהרמב"ם קרא מילה זו באופן אחר, ראה פה"מ יומא ח,א.]
<b>יִחוּר</b>. ענף.
<b>אוֹ שֶׁעָקַר אֶת כָּל הָאִילָן וכו'</b>. אם עקר אילן זקן, ונטעו שנית — צריך למנות שוב שנות ערלה, אלא אם כן עשה זאת באופנים המבוארים לקמן.
<b>זִעְזַע אֶת הָאִילָן וְלֹא עֲקָרוֹ</b>. שהקשר בין השורשים לאדמה התרופף, אך לא התנתק לגמרי.
<b>הֲרֵי זֶה כְּמִי שֶׁעָקַר וְנָטַע</b>. שנתינת העפר החדש החזירה את האילן לחיים, ונחשבת נטיעה חדשה.
<h3> יב</h3>
<b>וְנִשְׁאַר מִמֶּנּוּ בָּאָרֶץ שֹׁרֶשׁ אֶחָד</b>. שמחובר היטב (ושאר השורשים התנתקו לגמרי).
<b>אֲפִלּוּ כַּמַּחַט וכו'</b>. אפילו שורש דק כמו מחט.
<b>הַשָּׁנִי</b>. חוט משי (על פי פה"מ כלים יג,ו, ערלה א,ד).
<b>הַסֶּלַע</b>. גוש עפר שדבוק לשורשים (פה"מ ערלה א,ג).
<b>וְחָזַר וּנְטָעוֹ כְּמָה שֶׁהוּא וכו'</b>. מבלי להוסיף עפר.
<b>מֵאוֹתָהּ אֲדָמָה</b>. מגוש העפר.
<h3> יג</h3>
<b>מֵעִם הָאָרֶץ</b>. צמוד לקרקע.
<b>וְהֶחֱלִיף</b>. צמח מחדש.
<h3> יד</h3>
<b>הַמַּבְרִיךְ</b>. מכופף ענף מן האילן וטומנו בארץ כדי שיצמח ממנו אילן נוסף.
<b>הַמַּרְכִּיב</b>. ראה לעיל ה"י בביאור.
<b>בַּד</b>. ענף.
<b>וְעִקַּר הַבַּד מְעֹרֶה בָּאִילָן הַזָּקֵן</b>. שורש הענף נשאר מחובר לאילן שממנו נמשך.
<b>הֲרֵי זֶה פָּטוּר</b>. שאין זו נטיעה חדשה.
<h3> טו</h3>
<b>מוֹנֶה</b>. שנות ערלה.
<b>עַד שֶׁהוֹסִיפוּ בְּמָאתַיִם</b>. שגדלו בחצי אחוז לאחר הניתוק מהאילן הזקן (ובהלכות כלאיים ה,כב התבאר כיצד משערים זאת).
<b>הֲרֵי אֵלּוּ אֲסוּרִין</b>. כדין פירות שיש בהם תערובת ערלה, שאם הערלה חצי אחוז מהתערובת הכול נאסר (הלכות מאכלות אסורות טו,יד).
<b>גָּדַל זֶה הַיֶּלֶד וכו'</b>. אם ניתק את הענף המוברך ('הילד') לאחר שצמחו עליו פירות.
<h3> טז</h3>
<b>יַלְדָּה שֶׁסִּבְּכָה בִּזְקֵנָה</b>. נטיעת ערלה שהסתבכה באילן זקן, ובמשך הזמן נוצרה ביניהם כעין הרכבה, שהנטיעה יונקת מהאילן.
<b>אֲפִלּוּ הוֹסִיפוּ מָאתַיִם</b>. אפילו אם פירות הערלה גדלו בעקבות היניקה מהאילן הזקן עד כדי כך שגודלם המקורי (לפני ההרכבה) הוא פחות מחצי אחוז מגודלם הנוכחי.
<b>שֶׁאֵין גִּדּוּלֵי הֶתֵּר מַעֲלִין אֶת הָעִקָּר הָאָסוּר</b>. בדרך כלל ערלה בטלה בתערובת אם יש בה פחות מחצי אחוז של התערובת, אך במקרה שהתערובת נוצרה בעקבות צמיחה — אין כוח בתוספת הצמיחה לבטל את הפרי המקורי.
<h3> יז</h3>
<b>נַעֲשָׂה אוֹתוֹ אִילָן כְּאִלּוּ עַתָּה נִטַּע וכו'</b>. צריך להתחיל למנות שנות ערלה לענף המוברך, כיוון שעכשיו מתחיל לינוק מהקרקע באופן עצמאי (כדין הברכה שנפסקה, לעיל הט"ו). וגם האילן כולו נעשה טפל לענף המוברך ואסור משום ערלה יחד אתו, שהרי יונק באמצעותו.
<h3> יח</h3>
<b>הַכֹּל מֻתָּר</b>. אינו צריך למנות שנות ערלה להברכות, כדין הברכה שמחוברת לאילן המקורי (לעיל הי"ד).
<b>וְאִם נִפְסַק עִקָּר הָרִאשׁוֹן</b>. אם ההברכה הראשונה התנתקה מהאילן המקורי.
<b>מוֹנֶה לַכֹּל מִשָּׁעָה שֶׁנִּפְסַק</b>. שכל ההברכות נגררות אחר הראשונה ומתחייבות בערלה יחד אתה.
<h3> יט</h3>
<b>מִן הַגֶּזַע חַיָּב בָּעָרְלָה מִן הַשָּׁרָשִׁין פָּטוּר מִן הָעָרְלָה</b>. ברוב כתה"י והדפוסים של הרמב"ם הגרסה הפוכה: "מן הגזע פטור מן הערלה, מן השורשים חייב בערלה". ופירושו שכאשר צומח האילן מן הגזע פטור בערלה מכיוון שנחשב כמו ענף של האילן הזקן, ואילו כאשר יוצא מן השורשים, נחשב כאילן בפני עצמו וחייב בערלה. ונוסח הפנים כאן מבוסס על כ"י שהוגה מכ"י שהוגה על פי כתב יד קדשו של הרמב"ם, וכן הוא בתוספתא ערלה (א,ד) בדפוס ובכתבי היד. אמנם גרסה זו קשה להבנה מצד הסברה, ובנוסף בברייתא המקבילה בבבלי (בבא מציעא קיט,א) הגרסה הפוכה (ומשום כך מפרשי התוספתא הגיהו והפכו את הגרסה). ואולי יש לפרש שאם האיחוי עם האילן הזקן הוא מן השורשים הרי זה נחשב אותו אילן ופטור מן הערלה, ואם צומח משהו חדש מן הגזע הרי זה כאילן אחר שהרי אין דרך ענף חדש לצאת מן הגזע אלא מתחילת אזור ההתפצלות של הענפים (רמב"ם מדויק לר"י שילת ע"פ פני משה לירושלמי ערלה א,ד).
<b>פְּחוּתָה מִטֶּפַח</b>. בגובהה.
<b>חַיֶּבֶת בָּעָרְלָה כָּל שְׁנוֹתֶיהָ</b>. מדברי חכמים.
<b>שְׁתַּיִם כְּנֶגֶד שְׁתַּיִם וְאַחַת יוֹצְאָה זָנָב</b>. ארבע נטיעות בשתי שורות מקבילות, ומחוץ לשורות נטיעה חמישית כנגד הרווח שבין השורות (ראה הלכות כלאיים ז,ז איור א).
<b>הֲרֵי זֶה יֵשׁ לוֹ קוֹל</b>. מתפרסם בציבור שכרם זה שונה משאר הכרמים, ואנשים לא יחשדו שפירותיו ערלה.
<h3> כ</h3>
<b>נוֹטְעִין יִחוּר שֶׁל עָרְלָה</b>. מותר לחתוך ענף מאילן ערלה ולנטעו, שענפי ערלה מותרים בהנאה (פה"מ ערלה א,ט).
<b>בְּהִלְכוֹת אִסּוּרֵי מַאֲכָלוֹת</b>. מאכלות אסורות י,ט.
<b>הַצּוֹמֵחַ מֻתָּר</b>. כמבואר בהלכה הבאה.
<h3> כא</h3>
<b>כַּפְנִיּוֹת שֶׁל עָרְלָה</b>. אשכולות תמרים בתחילת צמיחתם (פה"מ שם).
<b>הַנִּגְרָם מִשְּׁנֵיהֶם מֻתָּר</b>. ראה גם הלכות עבודה זרה ז,יד.
<h2>פרק יא</h2>
<h3> א</h3>
<b>לְהִתְוַדּוֹת</b>. להודות על האמת ולספר מעשיו. נוסח הווידוי מפורש בתורה (דברים כו,יג-טו). רוב ההלכות בפרק זה מתבססות על פסוקי התורה בעניין וידוי מעשרות.
<h3> ג</h3>
<b>שֶׁל רְבִיעִית וְשֶׁל שְׁבִיעִית</b>. בשנה רביעית ושביעית ממחזור השמיטה.
<b>בָּרֶגֶל שֶׁכָּל הַמַּעַשְׂרוֹת כָּלִין בּוֹ וכו'</b>. וידוי המעשרות מסכם שלוש שנים של מחזור מעשרות: שנתיים של הפרשת מעשר שני (בשנה הראשונה והשנייה לשמיטה), ושנה של מעשר עני (בשנה השלישית), ובפסח של השנה הרביעית מתוודים כיוון שאז מסיימים להפריש מעשרות מהפירות שחנטו בשנה השלישית. ועל דרך זה בשנה רביעית עד שנה שישית (שנתיים מעשר שני ושנה מעשר עני, ובשביעית מתוודים). ותיקנו את הווידוי בסוף פסח (מנחה של יום טוב האחרון) כדי שבמהלך החג יוכלו לאכול מעשר שני ונטע רבעי, שכן לפני הווידוי צריך לבער את כל המתנות מהבית כדלקמן ה"ז ואילך (ירושלמי מעשר שני ה,ה).
<h3> ד</h3>
<b>בִּפְנֵי הַבַּיִת</b>. בזמן המקדש.
<b>לְבַעֵר</b>. כמבואר לקמן ה"ח.
<h3> ה</h3>
<b>בְּכָל לָשׁוֹן שֶׁאַתָּה אוֹמֵר</b>. בכל שפה שאתה דובר.
<h3> ז</h3>
<b>אֶחָד מִן הַמַּתָּנוֹת</b>. כמפורט לקמן הי"ב.
<h3> ח</h3>
<b>הֲרֵי הֵן מִתְבַּעֲרִין בְּכָל מָקוֹם</b>. שיש להניח שלא יספיק להביאם לבית המקדש עד זמן הביעור.
<h3> ט</h3>
<b>בְּשֶׁנִּשְׁאַר אֶצְלוֹ פֵּרוֹת שֶׁאֵינוֹ יָכוֹל לְאָכְלָן כֻּלָּן קֹדֶם שֶׁיִּכָּנֵס יוֹם טוֹב</b>. למעט הפירות שמשאיר ליום טוב עצמו, שאותם אינו צריך לבער.
<b>שֶׁהַתַּבְשִׁיל כִּמְבֹעָר</b>. כיוון שמתקלקל תוך זמן קצר (פה"מ מעשר שני ה,ו).
<h3> י</h3>
<b>לְעוֹנַת הַמַּעַשְׂרוֹת</b>. שלב הגידול שבו מתחייבים הפירות בתרומות ומעשרות (ראה הלכות מעשר ב,ג-ה).
<h3> יא</h3>
<b>הֲרֵי זֶה קוֹרֵא שֵׁם לַמַּתָּנוֹת</b>. מציין את המקום של כל מתנה בתוך הפירות, כגון שאומר: הפירות בקצה הצפוני למעלה הרי הם תרומה גדולה, ועל דרך זה בשאר המעשרות.
<b>וּמְזַכֶּה בָּהֶן לְבַעְלֵיהֶן עַל גַּב קַרְקַע</b>. משכיר קרקע לכהן או ללוי או לעני, ובאמצעות הקרקע הם זוכים במעשרות למרות שלא הגיעו לידם (ראה הלכות מכירה ג,ח-ט).
<b>אוֹ לְמִי שֶׁזּוֹכֶה בָּהֶן לְבַעֲלֵיהֶם</b>. כגון גזבר של עניים, שמשכיר לו קרקע ומקנה לו את המעשר עבור העניים.
<b>שֶׁנְּתִינַת הַמִּטַּלְטְלִין וכו'</b>. למרות שמשכיר את הקרקע תמורת כסף, נתינת המעשרות אינה נראית כמכירה, כיוון שהכסף מתקבל רק תמורת הקרקע והמעשרות ניתנים במתנה אגב הקרקע.
<b>בַּחֲלִיפִין</b>. כגון שבעל הפירות מגביה חפץ של הכהן וזוכה בו, ועל ידי כך הכהן זוכה בתרומה.
<h3> יב</h3>
<b>מַעֲשֵׂר שֵׁנִי וְנֶטַע רְבָעִי הַקְּרוּיִין קֹדֶשׁ</b>. ויקרא יט,כד, כז,ל.
<b>שֶׁהִיא הַמַּתָּנָה שֶׁל כֹּהֲנִים בַּבַּיִת</b>. שניתנת מהעיסה שמכינים בבית.
<b>וְגַם נְתַתִּיו מִכְּלָל שֶׁקְּדָמַתּוּ מַתָּנָה אַחֶרֶת</b>. שהמילה 'וגם' מלמדת שהייתה מתנה לפניו.
<b>וּתְרוּמַת מַעֲשֵׂר</b>. שהלוי נותן אותה לפני שאוכל את המעשר הראשון.
<b>שֶׁאֵין לֶקֶט שִׁכְחָה וּפֵאָה מְעַכְּבִין אֶת הַוִּדּוּי</b>. לפי שאין בהם דין של נתינה אלא של עזיבה, שמשאיר אותם בשדה (הון עשיר, משנ"א מעשר שני ה,י).
<h3> יג</h3>
<b>עַל הַסֵּדֶר</b>. כמבואר בהלכות תרומות ג,כג.
<b>אִם הִקְדִּים מַעֲשֵׂר שֵׁנִי לָרִאשׁוֹן</b>. אפילו פעם אחת בכל השנים שעברו מהווידוי הקודם (מנ"ח מצווה תרז, חזו"א דמאי ב,ד).
<b>נִשְׂרַף טִבְלוֹ</b>. אפילו אם נשרף פעם אחת, ובשאר הפעמים הפריש כראוי (חזו"א שם). ויש מפרשים שנשרף כל הטבל במשך השנים (מנ"ח שם).
<b>וּבִזְמַן שֶׁהָיוּ נוֹתְנִין מַעֲשֵׂר רִאשׁוֹן לַכֹּהֲנִים</b>. שעזרא קנס את הלוויים על כך שלא עלו מבבל (הלכות מעשר א,ד).
<h3> יד</h3>
<b>מִי שֶׁאֵין לוֹ אֶלָּא מַעֲשֵׂר שֵׁנִי בִּלְבַד</b>. כגון שקנה יבול שהופרשו ממנו תרומה ומעשר ראשון.
<b>שֶׁעִקַּר הַוִּדּוּי בַּמַּעֲשֵׂר הוּא וכו'</b>. נוסח הווידוי מתחיל במילים "בערתי הקדש מן הבית", והקודש זה מעשר שני כדלעיל הי"ב, וגם ביכורים נכללים במילה זו משום ש"הקודש" בה' הידיעה משמעו הקודש שהוזכר לפני כן ('הקודש הראשון') והיינו ביכורים שהוזכרו בפסוקים לפני וידוי מעשרות (וראה לעיל ה"ח שביעור במשמעותו הפשוטה שייך במעשר שני ובביכורים). כמו כן, יש פרטים בווידוי ששייכים רק במעשר שני וביכורים (ראה לקמן סוף הט"ו).
<h3> טו</h3>
<b>שֶׁלֹּא הִפְרִישׁ מִמִּין עַל שֶׁאֵינוֹ מִינוֹ וכו'</b>. איסורים אלו התבארו בהלכות תרומות פרק ה. ואין הכוונה שמפרט כל זה בדיבור בשעת הווידוי, אלא אומר רק את לשון הפסוקים (פה"מ מעשר שני ה,יג).
<b>הֶחָדָשׁ עַל הַיָּשָׁן</b>. מפירות שנה זו על פירות שנה שעברה (הלכות תרומות ה,יא).
<b>מִלְּבָרְכוֹ וּלְהַזְכִּיר שְׁמוֹ</b>. לברך בשם ומלכות על ההפרשה (ערוה"ש קלו,יד וד"א על פי ראשונים). ויש מפרשים שהכוונה לשבח לה' בעת הפרשת המעשרות (רא"ם וגור אריה דברים כו,יג).
<b>אִם אֲכָלוֹ בַּאֲנִינָה</b>. אם אכל ביכורים או מעשר שני בעודו אונן, ששתי מתנות אלו אסורות לאונן (לעיל ג,ה לגבי מעשר שני, ובהלכות ביכורים ג,ה לגבי בכורים).
<b>וְלֹא בִעַרְתִּי מִמֶּנּוּ בְּטָמֵא</b>. מפסוק זה לומדים שאסור לאכול מעשר שני בטומאה (לעיל ג,א).
<b>הָא אִם הִפְרִישׁ בְּטֻמְאָה אֵינוֹ מִתְוַדֶּה</b>. מכיוון שעיקר מצוות מעשר שני לאכלו בטהרה, לכן המפריש מפירות טמאים אינו מתוודה אף שנהג כדין (ד"א).
<b>שֶׁלֹּא לָקַח מִמֶּנּוּ אָרוֹן וְתַכְרִיכִין</b>. שאסור להשתמש במעשר שני לצרכים שאינם אכילה ושתייה אפילו שהם צורכי מצווה כמו ארון קבורה ובגדים למת מצווה (לעיל ג,י).
<b>שֶׁהֵבִיאוֹ לְבֵית הַבְּחִירָה</b>. שהביא למקדש את המתנות שמצווה להביאן, והיינו ביכורים ומעשר שני.
<b>שֶׁשָּׂמַח וְשִׂמַּח בּוֹ שֶׁנֶּאֱמַר וְשָׂמַחְתָּ בְכָל הַטּוֹב וכו'</b>. פסוק זה נאמר לגבי ביכורים, ובהמשך הפסוק נאמר: "אתה והלוי והגר אשר בקרבך", והיינו שצריך לשמוח ולשמח את הנצרכים (וכן במעשר שני נאמר כעין זה, ראה דברים יב,יח ושם יד,כו-כז).
<h3> טז</h3>
<b>בַּקָּשָׁה שֶׁיִּתֵּן טַעַם בַּפֵּרוֹת</b>. שבזכות המעשרות יש טעם טוב בפירות (תוספתא מעשר שני ה,כט).
<h3> יז</h3>
<b>וַעֲבָדִים מְשֻׁחְרָרִים</b>. עבד כנעני משוחרר שדינו כגר.
<b>שֶׁאֵין לָהֶן חֵלֶק בָּאָרֶץ וַהֲרֵי הוּא אוֹמֵר כַּאֲשֶׁר נִשְׁבַּעְתָּ לַאֲבֹתֵינוּ וכו'</b>. והמשך הפסוק "ארץ זבת חלב ודבש". והגר אינו יכול לומר זאת מכיוון ששבועת ארץ זבת חלב ודבש נאמרה רק למשה רבנו ויוצאי מצרים (שמות ג,יז; ראה אור יקרות כאן וערוך לנר מכות יט,א שמסבירים שמסיבה זו שונה הדין כאן מדינו של הגר ביחס למקרא ביכורים כמבואר בהלכות ביכורים ד,ג, וראה עוד מפרשים נוספים כאן ושם שהסבירו בעוד אופנים).
<b>עָרֵי מִגְרָשׁ</b>. ארבעים ושמונה ערים, ומסביב לכל עיר פרוור הנקרא מגרש (הלכות שמיטה ויובל יג,א-ב).
