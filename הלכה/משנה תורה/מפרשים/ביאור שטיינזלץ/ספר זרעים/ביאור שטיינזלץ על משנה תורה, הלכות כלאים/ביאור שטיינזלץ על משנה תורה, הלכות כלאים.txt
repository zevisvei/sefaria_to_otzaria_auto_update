<h1>ביאור שטיינזלץ על משנה תורה, הלכות כלאים</h1>
<h2>פרק א</h2>
<h3> א</h3>
<b>לוֹקֶה</b>. אם הזרעים החלו לנבוט מהקרקע, אפילו אם טרם נאחזו בה באמצעות שורשים (יד"פ על פי שו"ת הרמב"ם סי' תסד לעניין זריעה בשבת).
<h3> ב</h3>
<b>הַמְנַכֵּשׁ</b>. ניקוי עשבים שוטים מסביב לצמח, ודינו כזורע לפי שמועיל לצמיחה.
<b>הַמְחַפֶּה</b>. המכסה.
<b>בְּעָצִיץ נָקוּב</b>. שהזורע בו כזורע בארץ (הלכות תרומות ה,טו, ושם מבואר גודל הנקב).
<b>מַכַּת מַרְדּוּת</b>. מלקות מדברי חכמים.
<h3> ג</h3>
<b>אָסוּר לִזְרֹעַ כִּלְאַיִם לְגוֹי</b>. אסור לישראל לזרוע כלאיים בקרקע של גוי בארץ ישראל, אפילו לצורך הגוי.
<b>וּמֻתָּר לוֹמַר לְגוֹי לִזְרֹעַ לוֹ כִּלְאֵי זְרָעִים</b>. בקרקע של הגוי, ואפילו אם זורע לצורך הישראל (ריק"ו, רדב"ז, גר"א יו"ד רצז,ז, יד"פ; וראה בפסקים ושיטות פירושים נוספים).
<b>דִּבְרֵי קַבָּלָה</b>. מסורת חכמים.
<h3> ד</h3>
<b>זְרָעִים</b>. צמחים.
<b>הָעִקָּרִין</b>. השורשים.
<h3> ה</h3>
<b>שֶׁהִרְכִּיב יִחוּר שֶׁל תַּפּוּחַ בְּאֶתְרוֹג</b>. נעץ ענף תלוש של עץ תפוחים בתוך עץ אתרוגים על מנת שיתאחה בו ויצמח.
<h3> ו</h3>
<b>וְאָסוּר לְיִשְׂרָאֵל לְהַנִּיחַ הַגּוֹי וכו'</b>. בני נח אסורים בהרכבת אילן (הלכות מלכים י,ו), ולכן אסור לישראל לאפשר לגוי להרכיב בשבילו אילנות (מל"מ, גר"א יו"ד רצה,ד, יד"פ; והשווה לקמן ט,ב).
<h3> ז</h3>
<b>וּמֻתָּר לִטַּע יִחוּר וכו'</b>. מותר לקחת ענף מאילן שהורכב באיסור, ולנטעו במקום אחר.
<h3> ח</h3>
<b>וְהַכֻּסְּמִין</b>. חיטה מדברית (פה"מ כלאיים א,א).
<b>וְשִׁבֹּלֶת שׁוּעָל וְהַשִּׁיפוֹן</b>. מיני שעורים מדבריות (שם).
<b>וְהֵן כָּל זֵרְעוֹן הַנֶּאֱכָל לָאָדָם</b>. צמחים שאוכלים את הזרעים שלהם.
<b>וְהָאֲפוּנִים</b>. צמח החִמְצה התרבותית המכונה כיום חומוס.
<b>וְהַסָּפִיר</b>. אפונה, ויש מזהים אותו כלוביה מצרית או בקיה צרפתית.
<b>וְהַפְּרִי שֶׁל אוֹתוֹ הַזֶּרַע מַאֲכַל אָדָם</b>. החלק הנאכל שלו כגון הפקעת או העלים שלו.
<b>הֶחָצִיר</b>. שום הכרש, ובלשון חז"ל מכונה כרישה (על פי ת"א לבמדבר יא,ה ופה"מ כלים יז,ה).
<b>וְזֶרַע פִּשְׁתָּן הֲרֵי הוּא בִּכְלַל זֵרְעוֹנֵי גִּנָּה</b>. אף שהוא שונה משאר זרעוני גינה, שכן הפשתן אינו מאכל אדם אלא משמש לעשיית חוטים, ואילו הזרע עצמו לעתים משמש לאכילה (יד"פ).
<h3> ט</h3>
<b>וְהַתְּרָדִין</b>. סלק עלים (על פי פה"מ כלאיים א,ג).
<b>וְהַכֻּסְבָּר</b>. גד השדה (כוסברה).
<b>וְהַכַּרְפַּס</b>. סלרי או זן דומה.
<b>וְהַמָּרוֹר</b>. חסה מדברית מרה מאוד (פה"מ פסחים ב,ו).
<h2>פרק ב</h2>
<h3> א</h3>
<b>סְאָה</b>. כ-7 ליטר.
<h3> ב</h3>
<b>שְׁנֵי קַבִּין שְׂעוֹרִין וּשְׁנֵי קַבִּין עֲדָשִׁין וּשְׁנֵי קַבִּין פּוֹלִין</b>. בסך הכל שישה קבים, שהם סאה.
<b>וְיָבֹר</b>. יברור מתוך החיטים.
<h3> ג</h3>
<b>אֲבָל זֵרְעוֹנֵי גִּנָּה וכו'</b>. בזרעוני גינה לא משערים לפי כמות הזרע אלא לפי כמות השטח הזרוע.
<b>מִמַּה שֶּׁזּוֹרְעִין בְּבֵית סְאָה מֵאוֹתוֹ הַמִּין</b>. בית סאה הוא שטח שמתאים לזריעת סאה חיטים (חמישים אמה על חמישים אמה, כ-625 מ"ר). ובזריעת זרעוני גינה שטח זה מתאים לכמויות אחרות של זרע כפי שמבאר והולך.
<h3> ד</h3>
<b>וַהֲרֵי הַחַרְדָּל זוֹרְעִין מִמֶּנּוּ קַב בְּכָל בֵּית סְאָה</b>. שמבחינת השטח הזרוע קב חרדל הוא כמו סאה של תבואה.
<b>אִם נִתְעָרֵב מִמֶּנּוּ חֲצִי קַב בְּכָל סְאָה שֶׁל תְּבוּאָה אוֹ שֶׁל קִטְנִית יְמַעֵט</b>. חצי קב הוא אחד מתוך שנים עשר בסאה, וכשיזרע תערובת זו הזרע הטפל יתפוס אחד מתוך עשרים וארבעה מן השטח.
<h3> ה</h3>
<b>שְׁלֹשֶׁת רְבָעִים בְּכָל סְאָה</b>. שלושת רבעי קב זרע פשתן בתוך סאה תבואה, והיינו יחס של אחד מתוך שמונה.
<h3> ו</h3>
<b>בְּשֶׁלֹּא נִתְכַּוֵּן לְעָרֵב וּבְשֶׁלֹּא נִתְכַּוֵּן לִזְרֹעַ הַשְּׁנֵי מִינִין שֶׁנִּתְעָרְבוּ</b>. שכך טבעו של זרע שיש בו מעט פסולת שלא מקפידים עליה והכול נחשב מין אחד.
<b>אֲבָל אִם נִתְכַּוֵּן לְעָרֵב זֶרַע בְּזֶרַע אַחֵר אוֹ לִזְרֹעַ הַשְּׁנֵי מִינִין וכו'</b>. שכאשר רוצה בזריעת המין האחר אינו נחשב פסולת טבעית ונאסר משום כלאיים.
<b>כְּרִי שֶׁל שְׂעוֹרִים</b>. ערמה של זרעי שעורה.
<h3> ז</h3>
<b>תְּבוּאָה וְקִטְנִית בִּתְבוּאָה וְקִטְנִית</b>. מין תבואה או קטנית שצמח בתוך מין אחר של תבואה או קטנית.
<b>אוֹ זֵרְעוֹנֵי גִּנָּה בִּתְבוּאָה וְקִטְנִית וּבְזֵרְעוֹנֵי גִּנָּה</b>. מין זרעוני גינה שצמח בתוך תבואה או קטנית או בתוך מין אחר של זרעוני גינה.
<h3> ט</h3>
<b>סִפְחֵי אֶסְטֵיס</b>. ספיח הוא מה שצומח מעצמו לאחר קצירת הצמח, ואסטיס הוא צמח שמפיקים ממנו צבע כחול.
<b>וְתִלְתָּן שֶׁזְּרָעָהּ לְמַאֲכַל אָדָם וכו'</b>. תלתן הוא הצמח הקרוי בימינו גרגרנית החִלבה (על פי פה"מ כלאיים ב,ה). וכשזורעים תלתן לצורך מאכל אדם, העשבים מפריעים לגידולו, ולא יחשדו שזרעם עם התלתן בכוונה (בניגוד לתלתן הנזרע למאכל בהמה, ראה בבלי בבא קמא פא,א).
<h3> י</h3>
<b>גְּבוּל סָבִיב</b>. גדר.
<b>מְקוֹם הַגְּרָנוֹת</b>. שאוספים בו את התבואה לאחר קצירתה.
<b>שֶׁעָלוּ</b>. שצמחו.
<b>שֶׁאֵינוֹ רוֹצֶה שֶׁיִּצְמַח צֶמַח בִּמְקוֹם הַגְּרָנוֹת</b>. שהמקום צריך להיות חלק לצורך דישת התבואה (פה"מ כלאיים ב,ה).
<h3> יא</h3>
<b>אֵין נוֹטְעִין יְרָקוֹת בְּתוֹךְ סַדָּן שֶׁל שִׁקְמָה</b>. סדן הוא גזע עץ שקצצו את ענפיו (פה"מ ב"ב ד,ח), ושקמה היא תאנה מדברית (פה"מ דמאי א,א). ואף על פי שהירק אינו מתאחה בשקמה, אסור לעשות זאת משום שיש כאן דמיון להרכבת ירק באילן (ראה לעיל א,ה).
<b>אֲפִלּוּ תַּחַת הַגֶּפֶן</b>. על אף שכלאיים בכרם חמורים יותר (כדלקמן ה,ד).
<b>שֶׁהֲרֵי אֵינוֹ רוֹצֶה בְּהַשְׁרָשָׁתָן</b>. שכן הניחם בדרך הטמנה (אגודה ומקצת עלים מגולים), ולא בדרך זריעה.
<b>חוֹשֵׁשׁ מִשּׁוּם כִּלְאַיִם</b>. שיש כאן דמיון להרכבה, שהלפת והצנון חודרים לשורשי האילן (ערוה"ש יו"ד רצז,כ).
<h3> יב</h3>
<b>וְנִשְׁאֲרוּ הָעִקָּרִין בָּאָרֶץ</b>. נשארו שורשים שניכרים כלפי חוץ (ד"א, יד"פ בפירושו הראשון).
<b>לֹא יִהְיֶה זוֹרֵעַ וכו'</b>. אפילו אם יספיק לזרוע ולקצור לפני שהצמחים הראשונים יצמחו שנית, משום מראית עין (שם).
<h3> יג</h3>
<b>וְנִמְלַךְ לְזָרְעָהּ שְׂעוֹרִים</b>. התחרט על זריעת החיטים, והחליט לזרוע שעורים.
<b>וְיַתְלִיעוּ</b>. ירקיבו.
<b>כְּמוֹ שְׁלֹשָׁה יָמִים אִם הָיְתָה שָׂדֵהוּ רָוָה</b>. כשהשדה לחה, הזרעים מרקיבים על פי רוב תוך שלושה ימים. וכשהשדה יבשה התהליך לוקח יותר זמן (ירושלמי כלאיים ב,ב).
<b>כְּדֶרֶךְ שֶׁחוֹרְשִׁין אוֹתָהּ קֹדֶם הַמָּטָר כְּדֵי שֶׁתִּרְוֶה</b>. לפני הגשם הופכים מעט את האדמה על מנת שהגשם יחדור לעומקה, והיא חרישה קלה ללא הקפדה (פה"מ כלאיים ב,ג).
<h3> יד</h3>
<b>הֲרֵי זֶה מֻתָּר לִזְרֹעַ שָׁם מִין אַחֵר</b>. מכיוון שהחיטים לא יצמחו שוב לאחר שהבהמה כרסמה אותם (ד"א, בניגוד למובא לעיל הי"ב, ששם מדובר על מינים שדרכם לחזור ולצמוח).
<h3> טו</h3>
<b>בְּאֶחָד בַּאֲדָר וכו'</b>. בזמן שבו היבול מתחיל לצמוח (רש"י מגילה יג,ב).
<b>מְשַׁמְּעִין</b>. מכריזים.
<h3> טז</h3>
<b>בָּרִאשׁוֹנָה הָיוּ וכו'</b>. שלוחי בית דין היו עוקרים הכלאיים, ובעלי השדות התעצלו לעשות זאת בעצמם לפני חמישה עשר באדר.
<b>אֲבָל פָּחוֹת מִכָּאן לֹא יִגְּעוּ בָּהּ</b>. שאין חיוב לעקור כדלעיל ה"ז.
<h3> יז</h3>
<b>וְיוֹצְאִין בְּחֻלּוֹ שֶׁל מוֹעֵד הַפֶּסַח</b>. ראה גם הלכות יום טוב ז,יא.
<b>הָאָפִיל</b>. המאוחר, יבול שמתאחר לצמוח.
<b>שֶׁהֵנֵצוּ</b>. שהתחילו לצמוח.
<b>אֵין מַמְתִּינִין לָהֶן</b>. עד חול המועד (בבלי מועד קטן ו,א על פי פירוש ר"ח).
<h2>פרק ג</h2>
<h3> א</h3>
<b>הוֹאִיל וְהֵן מִין אֶחָד</b>. שיש להם תכונות טבעיות שוות (כדלקמן ה"ה), כגון ערכים תזונתיים (חזו"א כלאיים ג,א), תנאי גידול (שם סעיף ז), או התרבות טבעית זה מזה (יד"פ). אמנם אין בידינו הגדרה מדויקת כיצד מחלקים את הצמחים למינים (וראה עוד לקמן ה"ו בפסקים ושיטות).
<h3> ג</h3>
<b>הַחַזֶּרֶת עִם חַזֶּרֶת גַּלִּים</b>. חסה תרבותית עם חסה הררית.
<b>וְהָעֳלָשִׁין עִם עֻלְשֵׁי שָׂדֶה</b>. עולש תרבותי עם עולש מצוי.
<b>וְהַכְּרֵשִׁין עִם כְּרֵשֵׁי שָׂדֶה</b>. שום הכרש עם מין של שום בר (יש מזהים אותו עם צמח הנקרא שום גבוה).
<b>וְהַכֻּסְבָּר</b>. ראה לעיל א,ט.
<b>וּדְלַעַת</b>. דלעת הבקבוק הנקראת בארמית ובערבית קרא.
<b>הַדְּלַעַת הָרְמוּצָה</b>. דלעת מרה מאוד שראויה לאכילה רק לאחר הטמנה באפר חם הנקרא רמץ (פה"מ כלאיים א,ב).
<b>הַזּוֹנִין</b>. מין חיטים גרועים שהשתנו משאר חיטים (פה"מ כלאיים א,א). כנראה הכוונה לעשב רע הנקרא ‘זון משכר', שצומח עם החיטה וגרגיריו דומים לגרגיריה.
<b>שִׁבֹּלֶת שׁוּעָל... וְהַכֻּסְּמִין... הַשִּׁיפוֹן... הַסָּפִיר</b>. ראה לעיל א,ח.
<b>וְהַפֻּרְקְדָן עִם הַטֹּפַח</b>. את הפורקדן מזהים עם טופח תרבותי, שזרעיו דומים לאפונה. והטופח הוא כנראה אחד מהזנים שלו. ובפה"מ (שם) כתב שגרגיריו לבנים עגולים וקשים.
<b>וּפוֹל הַלָּבָן עִם הַשְּׁעוּעִית</b>. השעועית היא לוביה תרבותית (על פי פה"מ שם), ופול הלבן הוא כנראה אחד מהזנים שלה (יש מזהים אותו עם הלבלב המטפס).
<b>וְהַקִּשּׁוּת</b>. מלון הקתא, הדומה למלפפון גדול (על פי פה"מ שם א,ב).
<b>הַתְּרֻבְתּוֹר</b>. כרוב מדברי שקלחיו דקים (פה"מ שם א,ג), כנראה כרובית של ימינו.
<b>וְהַתְּרָדִין</b>. סלק עלים (על פי פה"מ שם).
<b>הַלְּעוּנִין</b>. חומעה תרבותית או מלוח תרבותי.
<b>הַנָּפוּס</b>. זן של צנון (פה"מ כלאיים א,ה), ויש מזהים אותו עם כרוב הלפת (שמפיקים ממנו שמן קנולה).
<b>הַלַּפְסָן</b>. חרדל השדה.
<h3> ד</h3>
<b>הַחֻזְרָר</b>. יש מזהים אותו עם האגס הסורי.
<b>וְהַאֲפַרְקְסִין</b>. אפרסקים, ובתחילת צמיחתם הם דומים לשקד (פה"מ כלאיים א,ד).
<b>וְהַשֵּׁזָפִין</b>. שיזף תרבותי (ואיננו הפרי הקרוי שזיף).
<b>הָרִימִין</b>. כנראה הכוונה לשיזף מצוי.
<b>הָאַגָּסִים עִם הַקְּרֻסְטְמֵלִין</b>. יש מזהים אותם עם שזיף ומשמש, ויש מזהים עם אגס תרבותי ואחד מהזנים שלו.
<b>וְהַפְּרִישִׁין</b>. חבושים.
<b>הָעֻזְרָרִין</b>. פרי בהיר דומה לתפוח קטן, שגדל על שיח העוזרד הקוצני.
<h3> ה</h3>
<b>וְכֵן יֵשׁ שָׁם וכו'</b>. במקרים מסוימים הכריעו חכמים, ששני מינים שטבעם שונה, נחשבים מין אחד לעניין כלאיים, כיוון שיש ביניהם דמיון חיצוני גדול.
<h3> ו</h3>
<b>הוֹאִיל וְטַעַם פְּרִי זֶה רָחוֹק מִטַּעַם פְּרִי זֶה בְּיוֹתֵר</b>. הפרש גדול בטעם יכול להוות שיקול מכריע בהגדרת שני מינים לעניין כלאיים. נמצא שההכרעה בכל מקרה פרטי, נתונה לשקלול של מספר גורמים: טבע שווה, דמיון חיצוני בעלים או בפירות, טעם הפירות.
<h3> ח</h3>
<b>לְפִי גֹּדֶל הַשָּׂדֶה הַנִּזְרַעַת</b>. שבשדה קטנה אינו נראה ערבוב אפילו כשמרחיק מעט.
<b>וְשִׁלּוּחַ הַיּוֹנְקוֹת</b>. התפשטות הענפים  הרכים.
<h3> ט</h3>
<b>בֵּית רֹבַע</b>. שטח שמתאים לזריעת רבע קב חיטים, דהיינו אחד חלקי עשרים וארבע מבית סאה.
<b>כְּעֶשֶׂר אַמּוֹת וַחֲצִי אַמָּה עַל עֶשֶׂר אַמּוֹת וַחֲצִי אַמָּה מְרֻבָּע</b>. זהו שיעור מקורב, ובחלק מהנוסחאות מופיע שיעור מדויק יותר: “כעשר אמות וחומש אמה על עשר אמות וחומש אמה" (ראה הערת הר"י שילת ברמב"ם מדויק), שהן כ-26 מ"ר.
<b>בֵּין מִן הָאֶמְצַע בֵּין מִן הַצַּד</b>. צריך להשאיר שטח פנוי בצורת מרובע בשיעור זה באמצע הגבול שבין השדות, או בקצה הגבול. ובשאר אורך הגבול אינו צריך הרחקה כזו, אך צריך להרחיק שישה טפחים (יד"פ).
<h3> י</h3>
<b>אֲפִלּוּ דְּלַעַת</b>. שהעלים שלה ארוכים ומסתבכים (לקמן הי"ג).
<b>שִׁשָּׁה טְפָחִים</b>. כ-48 ס"מ.
<h3> יא</h3>
<b>מַרְחִיק בֵּינֵיהֶן בֵּית רֹבַע</b>. כדלעיל ה"ט.
<h3> יב</h3>
<b>תֶּלֶם</b>. חריץ.
<b>אָרְכּוֹ שִׁשָּׁה טְפָחִים בִּלְבַד</b>. שבזה ניכרת החלוקה בין השדה לשורה. ובשאר אורך השורה ירחיק טפח בינה לבין השדה ללא חריץ (יד"פ).
<b>וְרָחְבּוֹ כְּעָמְקוֹ</b>. אם עומק החריץ טפח אחד, גם רוחבו צריך להיות טפח, ועל דרך זה אם עומקו יותר מטפח (אבל פחות מטפח אינו נחשב חריץ — ד"א ויד"פ, וכן משמע לקמן ד,ד).
<h3> יג</h3>
<b>מַרְחִיק בֵּינֵיהֶן שִׁשָּׁה טְפָחִים</b>. לאורך כל השורה (ד"א ויד"פ).
<b>וְאֵין צָרִיךְ לוֹמַר וכו'</b>. מוסב על לעיל הי"ב: ההרחקה הנדרשת בין שדה ירק לשורת ירק, בוודאי מספיקה כשמדובר בזריעת שורת ירק בצד שורת ירק (אך בין שורת תבואה לשורת ירק צריך להרחיק שישה טפחים, ד"א; וראה רדב"ז שפירש באופן אחר).
<b>כְּמוֹ שֶׁיִּתְבָּאֵר</b>. לקמן ד,א, וראה גם לקמן ד,י.
<h3> יד</h3>
<b>שֶׁהִיא נִמְשֶׁכֶת הַרְבֵּה</b>. שיש לה עלים גדולים שמסתבכים עם הזרוע בצדה, ונראה כלאיים (פה"מ כלאיים ב,יא).
<b>כְּמוֹ שֶׁבֵּאַרְנוּ</b>. בהלכה הקודמת.
<h3> טו</h3>
<b>בּוּר</b>. אדמה שלא נחרשה.
<b>נִיר</b>. אדמה חרושה אך לא זרועה.
<b>גַּפָּה</b>. שער (מלשון הגפת הדלת, פה"מ פאה ו,ב).
<b>אִילָן שֶׁהוּא מֵסֵךְ בְּגוּפוֹ עַל הָאָרֶץ</b>. שענפיו נוטים כלפי הארץ ומסככים עליה, והמרחק ביניהם לבין הארץ פחות משלושה טפחים (רדב"ז, ר"י קאפח ועוד, על פי תוספתא כלאיים ב,ה).
<h3> טז</h3>
<b>מִפְּנֵי שֶׁנִּרְאוּ הַשְּׂעוֹרִים שֶׁבְּתוֹךְ שָׂדֵהוּ שֶׁהֵן סוֹף שְׂדֵה חֲבֵרוֹ</b>. השדה שלו, שזרועה חיטים בצד שעורים, נראית כשדה של שני אנשים, מכיוון שהשעורים שלו נראים חלק משדה חברו הזרועה שעורים.
<h3> יז</h3>
<b>שֶׁאֵין דֶּרֶךְ הָעָם לִזְרֹעַ תֶּלֶם אֶחָד שֶׁל פִּשְׁתָּן</b>. שאינו מניב תפוקה שראויה לשימוש (פה"מ כלאיים ב,ז).
<b>וְנִמְצָא כְּזוֹרֵעַ לְהַשְׁחָתָה</b>. שהזורע לצורך בדיקת השדה, דרכו לעקור את הצמח בתחילת צמיחתו, ודינו כזורע מין שאין דרך לקיימו, שאין בזריעתו איסור כלאיים (ד"א).
<b>אָסוּר לִזְרֹעַ מִין אַחֵר</b>. אף על פי שזורע כדי לבדוק השדה, מכיוון שהרואים יחשבו שזורע לצורך שימוש ביבול (פה"מ שם).
<h3> יח</h3>
<b>שְׁנֵי מִינֵי תְּבוּאָה לֹא יִזְרַע בֵּינֵיהֶן חַרְדָּל וכו'</b>. אף על פי שחרדל דומה לפשתן באופן זריעתו, שזורעים ממנו שדה שלם (כדלעיל א,ט), מכל מקום מכיוון שלפעמים זורעים ממנו תלם אחד, דינו כשאר מינים שאסור לזרעם בין שדות תבואה אפילו כשכוונתו רק לבדקם כמובא בהלכה הקודמת.
<b>וְחָרִיעַ</b>. קורטם הצבעים.
<b>מֻתָּר לִזְרֹעַ בֵּינֵיהֶן חַרְדָּל אוֹ חָרִיעַ</b>. לצורך בדיקתם כמובא בהלכה הקודמת. והרואים לא יחשבו שזורע לצורך שימוש, מכיוון שחרדל וחריע מזיקים לירקות.
<b>לְהַקִּיף</b>. לסמוך.
<b>זָוִית</b>. הפינה של השדה.
<b>זָוִית שֶׁל זֶרַע זֶה נוֹגַעַת בְּצֵלָע שֶׁל זֶרַע הָאַחֵר</b>. ראה איור.
<b>זָוִית שֶׁל זֶרַע זֶה נוֹגַעַת בְּזָוִית שֶׁל זֶרַע הָאַחֵר</b>. ראה איור.
<b>כְּמוֹ שֶׁבֵּאַרְנוּ</b>. לעיל הט"ז.
<h2>פרק ד</h2>
<h3> א</h3>
<b>מֻתָּר לִזְרֹעַ שְׁתֵּי שׁוּרוֹת זוֹ בְּצַד זוֹ וכו'</b>. כל שורה ברוחב ארבע אמות (פה"מ כלאיים ג,ו), ונמצא שכל מין זרוע בשטח שרוחבו שמונה אמות (כ-4 מטר), ונראה כשדה קטן (שם ג,ד).
<b>קִשּׁוּאִין... דְּלוּעִין</b>. לזיהויים ראה לעיל ג,ג.
<b>פּוֹל הַמִּצְרִי</b>. מין ממיני הזרעונים שנמצא רק במצרים (פה"מ נדרים ז,ב). ויש מזהים אותו עם לוביה תרבותית מזן מטפס.
<b>וְתֶלֶם בֵּין כָּל מִין וָמִין</b>. לשיעור התלם ראה לעיל ג,יב (יד"פ עפ"י גר"א רצז ס"ק לו).
<b>מִפְּנֵי שֶׁמִּינִין אֵלּוּ וכו'</b>. בניגוד לשאר ירקות שמותר לזרעם שורה בצד שורה ותלם ביניהן (פה"מ כלאיים ג,ד, וראה גם לעיל ג,יב-יג).
<h3> ב</h3>
<b>דְּלוּעִין</b>. הלכה זו דווקא בדלעת, שהעלים שלה מתפשטים ביותר (ריק"ו, רדב"ז).
<b>עוֹקֵר מִן הַיָּרָק מָקוֹם שֶׁזּוֹרֵעַ בּוֹ שׁוּרָה שֶׁל דְּלוּעִין</b>. ברוחב ארבע אמות.
<b>וּמַנִּיחַ מִן הַיָּרָק</b>. שאינו עוקרו.
<b>שֶׁנִּמְצָא בֵּין כָּל שְׁתֵּי שׁוּרוֹת שֶׁל דְּלוּעִין שְׁתֵּים עֶשְׂרֵה אַמָּה</b>. של ירק, ותלם בין הדלועים לירק.
<b>אֲבָל פָּחוֹת מִכָּאן</b>. פחות משתים עשרה אמה ירק בין שתי שורות של דלועים.
<h3> ג</h3>
<b>בֵּית רֹבַע</b>. ראה לעיל ג,ט.
<b>שֶׁהֲרֵי נִמְשְׁכוּ עָלֶיהָ וְהֶחֱזִיקָה מָקוֹם גָּדוֹל</b>. העלים שלה התפשטו לפני זריעת התבואה. אבל אם התבואה הייתה זרועה לפני הדלעת, מספיק להרחיק שישה טפחים מהתבואה ולזרוע את הדלעת, ואם לאחר מכן העלים שלה יגיעו אל התבואה יעקור מהתבואה (לעיל ג,יג).
<b>עוֹלֶה מִן הַמִּדָּה</b>. נמדד כחלק מבית הרובע.
<h3> ד</h3>
<b>אַמַּת הַמַּיִם</b>. תעלה.
<b>שֶׁהֵן עֲמֻקִּין טֶפַח</b>. ורוחבם כעומקם (כדלעיל ג,יב).
<b>אֶחָד עַל שְׂפַת הַתֶּלֶם מִכָּאן וכו'</b>. זרע אחד בצד התלם מבחוץ, וזרע שני בצד השני של התלם מבחוץ, ונמצא התלם מפסיק ביניהם. וזרע שלישי בקרקעית התלם בפנים ועומק התלם מפריד בינו לבין הראשון והשני (ריק"ו, ד"א ויד"פ).
<h3> ה</h3>
<b>וּמֻתָּר לִנְטֹעַ שְׁנֵי מִינִים וכו'</b>. בהלכה זו מדובר בנטיעה של שתילים שכבר התחילו להוציא עלים (ד"א, יד"פ).
<b>וַאֲפִלּוּ קִשּׁוּת וּדְלַעַת</b>. שיש להם עלים ארוכים ומסתבכים כדלעיל ה"א.
<b>וְהוּא שֶׁיִּהְיֶה מִין זֶה נוֹטֶה וכו'</b>. שבשעת הנטיעה יטה את העלים של כל מין לצד אחר.
<h3> ו</h3>
<b>מֵשָׁר</b>. רצועה ארוכה.
<b>וּמֵצֵר וְהוֹלֵךְ</b>. לאחר שהרחיק שתי אמות על שתי אמות בתחילת המישר, רשאי לזרוע בקו אלכסוני ולהתקרב בזריעתו אל המישר שבצדו.
<b>עַד שֶׁלֹּא יִשָּׁאֵר בֵּינֵיהֶן בְּסוֹף הַמֵּשָׁר אֶלָּא כָּל שֶׁהוּא</b>. עד שהקו האלכסוני יגיע צמוד למישר השכן.
<b>שֶׁהֲרֵי הֵן נִרְאִין שֶׁלֹּא נִזְרְעוּ בְּעִרְבּוּבְיָא</b>. כדין זווית הנוגעת בצלע (לעיל ג,יח).
<h3> ז</h3>
<b>קָרַחַת קָרַחַת מִכָּל מִין</b>. חלקות מרובעות של מינים שונים.
<b>בֵּית רֹבַע</b>. שטח הראוי לזריעת רבע קב חיטים, שהוא כעשר אמות וחומש על עשר אמות וחומש (ראה לעיל ג,ט בביאור).
<h3> ח</h3>
<b>שֶׁהַמֵּשָׁר אָרֹךְ</b>. והחלוקה בין מישר למישר ניכרת יותר, ולכן הצריכו פחות הרחקה (ד"א).
<h3> ט</h3>
<b>כְּמוֹ שֶׁבֵּאַרְנוּ</b>. לעיל א,ט.
<b>שִׁשָּׁה טְפָחִים</b>. כחצי מטר.
<b>אַרְבָּעָה מִינִין בְּאַרְבַּע רוּחוֹת עֲרוּגָה</b>. ליד כל צלע מצלעותיה, באמצע הצלע, או בזוויות הערוגה, שבכך ינצל לזריעה את השטח המקסימלי, תוך הקפדה על שני התנאים הנדרשים: הרחקה טפח וחצי בין מין למין, ולא יותר מחמישה מינים שונים (ואפשר לעשות זאת באופנים שונים ראה האיורים שבפה"מ כלאיים ג,א, וראה שתי אפשרויות באיורים כאן).
<h3> י</h3>
<b>בִּרְחָבָה</b>. בשטח פנוי.
<h3> יא</h3>
<b>בְּלֹא תֶּלֶם וּבְלֹא נְטִיָּה</b>. אם לא עשה תלם בצד הערוגה, ולא היטה את העלים שבתוכה.
<b>וַאֲפִלּוּ כְּנֶגֶד הַקְּרָנוֹת שֶׁל עֲרוּגָה שֶׁאֵין בָּהֶן זֶרַע</b>. אפילו אם זרע בתוך הערוגה באמצע צלעותיה, והשאיר את זוויות (קרנות) הערוגה פנויות, אסור לזרוע מחוץ לערוגה סמוך לזוויותיה.
<h3> יב</h3>
<b>שִׁשָּׁה עַל שִׁשָּׁה</b>. טפחים.
<b>גְּבוּל טֶפַח סָבִיב</b>. גדר גבוהה טפח (כדלקמן הי"ד), ורחבה טפח (בבלי שבת פה,א).
<b>שְׁלֹשָׁה עַל כָּל גְּבוּל וּגְבוּל וְשִׁשָּׁה בָּאֶמְצַע</b>. שנים עשר מינים על הגדר, ושישה בערוגה עצמה. וטעם ההיתר משום שהגדר נראית כמקום בפני עצמו מובדל מהערוגה, וכן התירו לזרוע בערוגה עצמה יותר מחמישה מינים (בניגוד לה"ט), כיוון שבצירוף הגדר הערוגה גדולה משישה על שישה (ד"א).
<b>וְלֹא יִזְרַע רֹאשׁ הַלֶּפֶת בְּתוֹךְ הַגְּבוּל שֶׁמָּא יְמַלְּאֵהוּ</b>. לא יזרע על הגדר פקעת של לפת על מנת שתשריש ותצמח שם, מכיוון שהעלים שלה עלולים למלא את שטח הגדר.
<b>יָתֵר עַל זֶה לֹא יִזְרַע</b>. אין לזרוע יותר משמונה עשר מינים, אפילו אם מקפיד על הרחקה טפח ומחצה, כיוון שנראים כזרועים בערבוביה.
<h3> יג</h3>
<b>מִינֵי זְרָעִים</b>. שרגילים לזרוע מהם שדות (לעיל א,ט).
<b>כְּמוֹ שֶׁבֵּאַרְנוּ</b>. לעיל הל' ט-יב.
<h3> יד</h3>
<b>כְּמוֹ שֶׁבֵּאַרְנוּ</b>. לעיל הי"ב.
<b>מֵאַחַר שֶׁנִּזְרַע בּוֹ</b>. לאחר הזריעה.
<h3> טו</h3>
<b>אֲפִלּוּ שִׁשָּׁה עַל שִׁשָּׁה</b>. ערוגות קטנות של שישה על שישה טפחים, שאין לזרוע בהן יותר מחמישה מינים בערוגה (כדלעיל ה"ט).
<b>וְעוֹשֶׂה בְּכָל עֲרוּגָה חֲמִשָּׁה עִגּוּלִין וכו'</b>. כאן מתחדש שאם זורע בצורת עיגולים, מותר לזרוע יותר מחמישה מינים בערוגה, ואף אינו חייב להרחיק ביניהם.
<b>אַרְבָּעָה בְּאַרְבַּע רוּחוֹתֶיהָ וְאֶחָד בָּאֶמְצַע</b>. ארבעה עיגולים סמוכים לארבע צלעות הערוגה באמצע הצלעות, ועיגול חמישי במרכז הערוגה.
<b>וְזוֹרֵעַ אַרְבָּעָה מִינִין אֲחֵרִים בְּאַרְבַּע קַרְנוֹת עֲרוּגָה</b>. בצורת ריבועים, ריבוע אחד בכל זווית מזוויות הערוגה.
<b>חָרֵב</b>. ללא זרע.
<b>מֻבְדָּלִין מִן הַקְּרָנוֹת</b>. מובדלים מהריבועים הזרועים בזוויות הערוגה.
<b>אִם הָיוּ הָעִגּוּלִין זְרוּעִין שְׁתִי וכו'</b>. אם זרע בתוך העיגולים שורות אנכיות, יזרע מחוץ לעיגולים שורות מאוזנות.
<h3> טז</h3>
<b>שֶׁבִּזְמַן שֶׁיֵּשׁ בֵּין שְׁנֵי הַמִּינִין הַרְחָקָה... כְּמוֹ שֶׁבֵּאַרְנוּ</b>. לעיל ה"ט והי"ב לגבי זריעת מספר מינים בערוגה קטנה. אמנם בזמן שיש בערוגה קטנה מינים רבים שנראים ערבוביה, חששו למראית עין אפילו כשמרחיק (ריק"ו, וכדלעיל ה"ט).
<h2>פרק ה</h2>
<h3> א</h3>
<b>לוֹקֶה שְׁתַּיִם</b>. שני עונשי מלקות שבכל עונש לוקה שלושים ותשע מלקות.
<h3> ב</h3>
<b>וְחַרְצָן</b>. גרעין הענב.
<b>בְּמַפֹּלֶת יָד</b>. שמפיל מידו בבת אחת את שלושת הזרעים.
<b>חִפָּה</b>. כיסה.
<h3> ג</h3>
<b>קִנְבֵּס וְלוּף וְכַיּוֹצֵא בָּהֶן מִזְּרָעִים שֶׁנִּגְמָרִין עִם גְּמַר תְּבוּאַת הַכֶּרֶם</b>. ירקות רב שנתיים שמבשילים יחד עם הענבים. ייתכן שהכוונה כאן לקרבס המובא במשנה (כלאיים ב,ה לפי חלק מהנוסחאות), המזוהה עם ירק תיבול רב שנתי הנקרא בימינו קימל. והלוף הוא מין בצל (פה"מ פאה ו,י), והוא צמח בר רב שנתי, שמזרעיו מתפתחת פקעת ראויה למאכל, שמגיעה לגודלה הסופי כעבור שלוש שנים בזמן שהגפן מניבה פירות.
<b>אֲבָל שְׁאָר הַזְּרָעִים אֲסוּרִין מִדִּבְרֵיהֶן</b>. חכמים אסרו גם את שאר הירקות, מכיוון שיש ירקות האסורים מהתורה, אבל מיני זרעים שאינם ירקות, מותרים לגמרי כדלקמן ה"ו. ומצד שני חמישה מיני תבואה כולם אסורים מן התורה (ריק"ו, רדב"ז, חזו"א כלאיים א,ט, יד"פ).
<b>לִזְרֹעַ כִּלְאֵי הַכֶּרֶם בְּחוּצָה לָאָרֶץ</b>. ראה עוד לקמן ח,יג-יד.
<h3> ד</h3>
<b>וְלֹא אָסְרוּ כִּלְאֵי זְרָעִים</b>. כדלעיל א,ג. נמצא שיש שלושה חילוקים בחוץ לארץ: כלאי זרעים מותרים, כלאי הכרם אסורים מדרבנן, כלאי אילנות אסורים מהתורה (לעיל א,ה).
<b>אֲסוּרִין בַּהֲנָיָה</b>. אסור ליהנות מהם, כדלקמן ה"ז.
<h3> ה</h3>
<b>וְאֵין עוֹדְרִין עִם הַגּוֹי בְּכִלְאַיִם</b>. בכלאי זרעים בארץ ישראל, אפילו בשדהו של הגוי, מפני שאין קניין לגוי להפקיע קדושת הארץ (הלכות תרומות א,י). ובכלאי הכרם, בין בארץ ובין בחוץ לארץ אפילו בכרמו של הגוי (רדב"ז, ד"א ויד"פ, כעולה מסמיכות הלכה זו להלכה הקודמת).
<b>אֲבָל עוֹקְרִין עִמּוֹ כְּדֵי לְמַעֵט הַתִּפְלָה</b>. יש מפרשים שמותר לעקור עמו חלק מהצמחים, למרות שהגוי מתכוון לתועלת הצמחים הנותרים, כיוון שסוף סוף ממעט בכמות הכלאיים. ויש מפרשים שההיתר הוא רק כאשר עוקר הכול, והחידוש הוא שמותר לעשות זאת למרות שלפי שעה רוצה בקיום הכלאיים שטרם הגיע אליהם כדי שיקבל שכר על עקירתם (שני הפירושים הובאו במאירי עבודה זרה סד,א).
<b>הַתִּפְלָה</b>. דבר מגונה.
<h3> ו</h3>
<b>שְׁאָר מִינֵי זְרָעִים</b>. כגון זרעוני גינה שזורעים מהם שדות (לעיל א,ט; ולגבי קטניות ראה לקמן הי"ט ובפסקים ושיטות שם).
<b>וְאֵין צָרִיךְ לוֹמַר שְׁאָר אִילָנוֹת</b>. “שאין לך כלאים באילנות אלא הרכבה בלבד" (לעיל א,ו).
<h3> ז</h3>
<b>אָסוּר לִזְרֹעַ יָרָק אוֹ תְּבוּאָה בְּצַד הַגְּפָנִים וכו'</b>. אף שחיוב מלקות הוא רק בזורע שני מינים עם חרצן במפולת יד (כדלעיל ה"ב), בזריעה שאינה במפולת יד יש איסור תורה ללא מלקות אפילו במין אחד (ד"א ויד"פ, וראה גם הלכות מאכלות אסורות י,ו).
<b>הֲרֵי זֶה קִדֵּשׁ</b>. הגידולים נאסרו (ו'קידוש' כאן הוא מלשון הרחקה והפרשה).
<b>וְשׂוֹרְפִין אֶת שְׁתֵּיהֶם שֶׁנֶּאֱמַר פֶּן תִּקְדַּשׁ</b>. ודרשו חכמים על פי מסורת שהמילה ‘תקדש' משמעותה גם ‘תוקד אש' (בבלי קידושין נו,ב, פה"מ כלאיים ח,א).
<h3> ח</h3>
<b>וְהִנִּיחָן</b>. לא עקר אותם.
<b>וְאֵין אָדָם מְקַדֵּשׁ דָּבָר שֶׁאֵינוֹ שֶׁלּוֹ</b>. אינו יכול להחיל איסור על מה שאינו רכושו (ראה גם הלכות עבודה זרה ח,א, הלכות שחיטה ב,כא).
<b>בַּשְּׁבִיעִית</b>. בשנת שמיטה, שכל השדות הפקר ונחשבות כדבר שאינו שלו.
<h3> ט</h3>
<b>וְקִיְּמוֹ</b>. שלא הודיע על כך לבעל הכרם (רדב"ז), ויש מפרשים שעשה מעשה שמועיל לצמיחתם (ד"א ויד"פ, וזאת לעומת קיום על ידי בעל הכרם שאפילו חוסר מעשה שלו נחשב קיום כמובא בתחילת ההלכה הקודמת).
<b>כְּמוֹ שֶׁבֵּאַרְנוּ</b>. בתחילת ההלכה הקודמת.
<h3> י</h3>
<b>הָאַנָּס</b>. גזלן שפולש לקרקע.
<b>אִם נִשְׁתַּקְּעוּ הַבְּעָלִים</b>. אם בעל הכרם מתחבא מפני אימת האנס (פה"מ כלאיים ז,ו), ואפשר לפרש שנשתקעו הבעלים, היינו שהשדה כבר אינה נקראת על שמו (ר"ש שם, וראה הלכות מתנות עניים ח,ו).
<b>אַף עַל פִּי שֶׁלֹּא נִתְיָאֲשׁוּ הֲרֵי זֶה קִדֵּשׁ מִן הַתּוֹרָה</b>. שבמצב כזה שהגזלן יכול לעשות כרצונו בקרקע אין אומרים שאין אדם אוסר דבר שאינו שלו (ראה יד"פ).
<b>אַף עַל פִּי שֶׁנִּתְיָאֲשׁוּ אֵינוֹ מְקַדֵּשׁ אֶלָּא מִדִּבְרֵי סוֹפְרִים</b>. חכמים גזרו שגם במקרה שהשדה עדיין נקראת על שם הבעלים הגזלן יקדש, מפני שהקרקע נראית בבעלותו (ד"א), אך מהתורה אינו מקדש מכיוון שהקרקע אינה נקנית לו גם אם היה יאוש (ראה הלכות גזלה ח,יד).
<h3> יא</h3>
<b>הָרוּחַ שֶׁעָקְרָה פֹּארוֹת הַגֶּפֶן וְשִׁלְּחָהּ אוֹתָם עַל הַתְּבוּאָה</b>. ששברה את ענפי הגפן והפילה אותם על התבואה (פה"מ כלאיים ז,ז), והענפים עדיין מחוברים אל הגפן במקצת (ריק"ו ורדב"ז).
<b>יִגְרֹד</b>. יסיר.
<b>וְאִם אֵרְעוֹ אֹנֶס</b>. שלא היה יכול להסירם.
<h3> יב</h3>
<b>כְּשֶׁיֵּצֵא הָאַנָּס יִקְצֹר הַזֶּרַע מִיָּד</b>. אם האנס עזב את הכרם, בעל הכרם צריך לקצור מיד את הכלאיים.
<b>וַאֲפִלּוּ בְּחֻלּוֹ שֶׁל מוֹעֵד</b>. שבדרך כלל אסור לקצור בו, וכאן התירו.
<b>יוֹסִיף לָהֶם עַד שְׁלִישׁ בִּשְׂכָרָן</b>. כגון פועלים שרגילים לקבל שלושים שקלים לשעה, ייתן להם ארבעים שקלים (פה"מ כלאיים ז,ו).
<b>בִּקְשׁוּ יָתֵר מִכָּאן</b>. יותר משליש בשכרם.
<b>הֲרֵי זֶה מְבַקֵּשׁ בְּנַחַת וְקוֹצֵר</b>. מחפש פועלים במחיר הרגיל, ובינתיים קוצר מעט מעט בעצמו, להראות שאינו רוצה בקיום הכלאיים (שם).
<b>וְאִם נִשְׁתַּהָה הַזֶּרַע עַד שֶׁהִגִּיעַ לְעוֹנַת שֶׁיִּקְדַּשׁ</b>. אם לא קצר בינתיים, והגיע שלב הצמיחה שבו הזרע נאסר כמבואר בהלכה הבאה.
<b>וְיֵאָסְרוּ שְׁנֵיהֶן</b>. הזרע והכרם.
<h3> יג</h3>
<b>מִשֶּׁיַּשְׁרִישׁוּ</b>. משעה שהשורשים יתפשטו בארץ.
<b>מִשֶּׁיֵּעָשׂוּ כְּפוֹל הַלָּבָן</b>. משעה שגדלו קצת כגודל של קטנית הנקראת פול הלבן (ראה לעיל ג,ג).
<b>עַד שֶׁיַּזְרִיעַ זֶה</b>. בזרעים (תבואה וירקות) נאמר “פן תקדש המלאה הזרע אשר תזרע", שמתקדשים משעת הזרעה, והיינו השרשה.
<b>וְיִהְיֶה זֶה תְּבוּאָה</b>. בכרם נאמר “ותבואת הכרם", שמתקדש משעה שנקרא תבואה, דהיינו שהענבים ראויים קצת לאכילה וגודלם כפול הלבן (ד"א).
<b>אֲבָל תְּבוּאָה שֶׁיָּבְשָׁה כָּל צָרְכָּהּ וַעֲנָבִים שֶׁבָּשְׁלוּ כָּל צָרְכָּן אֵינָן מִתְקַדְּשׁוֹת</b>. כיוון שנקראים ‘מלאת זרע' או ‘תבואת כרם' רק בשלבי הגידול, אבל בסוף הגידול כבר נקראים חיטים או ענבים (פה"מ כלאיים ז,ז).
<h3> יד</h3>
<b>וְאִם עָקַר הַזֶּרַע קֹדֶם שֶׁיֵּעָשׂוּ הָעֲנָבִים כְּפוֹל הַלָּבָן הֲרֵי זֶה מֻתָּר בַּהֲנָיָה</b>. על הבוסר לא גזרו, ולכן אם עקר את הזרע לפני שהענבים גדלו כפול הלבן, מותר ליהנות ממנו (אבל אם הענבים גדלו כפול הלבן לפני שעקר הזרע, הכול נאסר מהתורה, כדלעיל הי"ג).
<h3> טו</h3>
<b>וְלָקַט הַזֶּרַע קֹדֶם שֶׁיַּשְׁרִישׁ הֲרֵי זֶה מֻתָּר בַּהֲנָיָה</b>. מכיוון שלפני השרשה אינו נחשב כזרוע כלל, לא נאסר הזרע.
<b>וְאִם הִשְׁרִישׁ אָסוּר</b>. הכול אסור מהתורה, כדלעיל הי"ג (הפירוש להל' יד-טו הוא על פי חזו"א כלאיים ג,כא-כג, וכעולה מריק"ו במסקנתו, וכעין זה בביאור הגר"א יו"ד רצו ס"ק כא).
<h3> טז</h3>
<b>כְּדֶרֶךְ שֶׁתִּיבַשׁ הַגֶּפֶן בִּימֵי הַקּוֹר</b>. כדרך הגפנים שהעלים שלהם נובלים בתחילת החורף, ובגפנים עצמם יש עדיין חיות ויכולת להצמיח פירות.
<b>וְכֵן הַזּוֹרֵעַ בְּעָצִיץ שֶׁאֵינוֹ נָקוּב וכו'</b>. ראה לעיל א,ב.
<h3> יז</h3>
<b>וְנָפְלוּ מִמֶּנּוּ זְרָעִים</b>. ללא ידיעתו.
<b>אוֹ שֶׁיָּצְאוּ עִם הַזְּבָלִים אוֹ עִם הַמַּיִם</b>. שזיבל שדהו או השקה אותה ולא ידע שהתערבו זרעים בדשן או במים.
<b>זוֹרֶה</b>. מפזר את התבואה ברוח כדי להפריד את הקליפות.
<b>בִּשְׂדֵה לָבָן</b>. בשדה תבואה.
<b>וְסִעֲרַתּוּ הָרוּחַ לַאֲחוֹרָיו</b>. הרוח העיפה זרעים לאחורי גבו ולא ראה.
<b>וְאִם קִיְּמָן</b>. שלא עקר.
<b>וְכֵיצַד יַעֲשֶׂה וכו'</b>. לא חייבוהו לחפש את הזרעים מיד, אלא רשאי להמתין עד שיראה אותם צומחים (ד"א ויד"פ).
<b>יַהֲפֹךְ אוֹתָן בַּמַּחֲרֵשָׁה וְדַיּוֹ</b>. מספיק לחרוש את השטח כדי למנוע את צמיחתם.
<b>וְאִם מְצָאָן שֶׁנַּעֲשׂוּ אָבִיב</b>. אם לא הבחין בתחילת הצמיחה, אלא רק לאחר שצמחו גבעולים עם גרגרים והתחילו להבשיל.
<b>יְנַפֵּץ</b>. יחבוט (בשלב זה הגידולים עדיין לחים ואי אפשר לשרוף אותם — ד"א).
<b>דָּגָן</b>. בגמר הצמיחה.
<b>וְאִם רָאָה אוֹתָן וְקִיְּמָן הֲרֵי אֵלּוּ יִשָּׂרְפוּ</b>. כדין המקיים כלאיים בכרם (לעיל ה"ח). ואם ראה את הכלאיים צומחים ולא עקר אותם, דינו כזורע בידיו בכוונה, שצריך לשרוף גם את הגפנים (רדב"ז, יד"פ).
<h3> יח</h3>
<b>עַד שֶׁיְּקַיֵּם דָּבָר שֶׁכָּמוֹהוּ מְקַיְּמִין רֹב הָעָם בְּאוֹתוֹ מָקוֹם</b>. שרוב האנשים באותו מקום רגילים לזרעו או מעוניינים שיצמח בשדותיהם (פה"מ כלאיים ה,ח).
<b>בַּעֲרָב</b>. בארצות ערב.
<b>שֶׁרוֹצִין בַּקּוֹצִין לִגְמַלֵּיהֶן</b>. שמקובל שם לתת לקוצים לגדול יחד עם יבול מאכל אדם על מנת להאכילם לגמלים (שם).
<h3> יט</h3>
<b>הָאִירוּס</b>. נענע (פה"מ כלאיים ה,ח), ויש מפרשים שהכוונה לפרח המכונה בימינו איריס.
<b>וְהַקִּיסוֹס</b>. קיסוס החורש.
<b>וְשׁוֹשַׁנַּת הַמֶּלֶךְ</b>. לפי הרמב"ם מדובר בכלנית, ויש מזהים אותו עם השושן הצחור.
<b>וּשְׁאָר כָּל מִינֵי זְרָעִים אֵינָן כִּלְאַיִם בַּכֶּרֶם</b>. כדלעיל ה"ו.
<b>וְהַקִּנְבֵּס</b>. קנבס תרבותי.
<b>וְהַקִּנְרֵס</b>. כנראה קנרס הארטישוק (על פי פה"מ עוקצין א,ו).
<b>וְצֶמֶר גֶּפֶן</b>. כותנה (פה"מ כלאיים ז,ב).
<b>מִינֵי דְּשָׁאִין</b>. ירקות עלים.
<b>וּפוֹל הַמִּצְרִי</b>. לזיהויו ראה לעיל ד,א.
<b>וְהָאֲטָדִין</b>. מין קוצים שמניב גרגרים שחורים קשים שראויים לאכילה (פה"מ שביעית ז,ה).
<h3> כ</h3>
<b>כָּל הַמּוֹצִיא עָלִין מֵעִקָּרוֹ</b>. שהעלים שלו צומחים או מתחדשים מהשורשים.
<b>וְכָל שֶׁאֵינוֹ מוֹצִיא עָלִין מֵעִקָּרוֹ</b>. אלא מתוך הגזע או הענפים.
<h3> כא</h3>
<b>עַד שֶׁהוֹסִיף אֶחָד מִמָּאתַיִם</b>. שגדל בחצי אחוז.
<b>הֲרֵי זֶה קִדֵּשׁ</b>. כדין מאכל היתר שהתערב בו אחד חלקי מאתיים של כלאי הכרם, שכל המאכל נאסר בהנאה (הלכות מאכלות אסורות טו,יד).
<h3> כב</h3>
<b>הַגַּע עַצְמְךָ שֶׁיִּיבַשׁ וכו'</b>. השתדל להבין את המקרה הבא: אם יתייבש לגמרי כעבור מאה שעות מקטיפתו, הרי בחצי שעה הוא מאבד חצי אחוז מלחותו, ועל דרך זה בחצי שעה של חיבור לקרקע הוא מוסיף חצי אחוז בלחותו (פה"מ כלאיים ה,ו).
<h3> כג</h3>
<b>אָסוּר לַעֲבֹר בְּעָצִיץ נָקוּב וכו'</b>. יש איסור בעצם העברת העציץ בכרם, אך אינו נאסר אלא אם כן הניח אותו על הארץ תחת הגפן.
<h3> כד</h3>
<b>וְאַחַר כָּךְ צָמְחוּ הַבְּצָלִים מִן הָעִקָּר הַנָּטוּעַ</b>. הבצלים המשיכו לצמוח בהיתר מתוך השורש שנאסר.
<b>אַף עַל פִּי שֶׁרַבּוּ הַגִּדּוּלִין עַל עִקָּרוֹ בְּמָאתַיִם</b>. אף אם השורש האסור פחות מחצי אחוז מכלל הצמח, ולכאורה היה ניתן לומר שהשורש בטל במיעוטו.
<b>שֶׁאֵין גִּדּוּלֵי הֶתֵּר מַעֲלִין אֶת הָעִקָּר הָאָסוּר</b>. הגידולים אמנם מותרים, אך אין בכוחם לבטל את איסור השורש.
<h2>פרק ו</h2>
<h3> א</h3>
<b>אוֹ הַמְקַיְּמוֹ עַד שֶׁהוֹסִיף בְּמָאתַיִם</b>. שראה כלאיים בכרם וגדלו בחצי אחוז מזמן שראה (כדלעיל ה,כא).
<b>שֵׁשׁ עֶשְׂרֵה אַמָּה לְכָל רוּחַ</b>. כ-8 מטר לכל צד.
<h3> ב</h3>
<b>אֲבָל אִם הָיָה בֵּינֵיהֶן וכו'</b>. בהלכה הקודמת הובא שרואים כל העיגול כאילו הוא מלא ירק, ולקמן ז,א מבואר שיש להרחיק בין כרם לזרע אחר ארבע אמות. משום כך יש צורך במרחק ארבע אמות בין העיגול לבין שורות הגפנים הסמוכות לו, ואם אין מרחק כזה מגדילים את העיגול עד השורות הסמוכות וכל גפן שנכנסת בעיגול המורחב נאסרת.
<b>וּכְאִלּוּ רֹחַב הָעִגּוּל אַרְבָּעִים אַמָּה</b>. במקרה שהשורות רחוקות ארבע אמות בדיוק מהעיגול, הרי שיש להוסיף ארבע אמות לכל צד על גבי העיגול שקוטרו שלשים ושתים אמה, ונמצא שקוטר העיגול המורחב ארבעים אמה.
<h3> ג</h3>
<b>בְּזוֹרֵעַ אוֹ מְקַיֵּם בְּתוֹךְ הַכֶּרֶם</b>. שנראה ערבוב, ולכן נאסר שטח גדול מהכרם.
<b>וְסָמַךְ לוֹ</b>. זרע בסמיכות לכרם, ולא הרחיק כשיעור הנדרש שהוא ארבע אמות (לקמן ז,א).
<b>שְׁתֵּי שׁוּרוֹת שֶׁל גְּפָנִים</b>. שדינן ככרם, ונקראות “תבואת הכרם" (פה"מ כלאיים ד,ה).
<b>בְּאֹרֶךְ כָּל הַזֶּרַע וְיָתֵר אַרְבַּע אַמּוֹת חוּץ לַזֶּרַע</b>. מתוך שתי השורות הסמוכות לזרע, נאסרו כל הגפנים הנטועות במקביל לזרע, וכן הגפנים הנטועות מעבר לזרע ארבע אמות מכל צד.
<b>וּמִתְקַדֵּשׁ מִן הַזֶּרַע רֹחַב אַרְבַּע אַמּוֹת בְּאֹרֶךְ כָּל הַשּׁוּרָה שֶׁל כֶּרֶם</b>. רצועה שרוחבה ארבע אמות במקביל לשורת גפנים (ואם שורות הגפנים קצרות מהזרע, אסרו גם את הזרוע ארבע אמות מעבר לגפנים מכל צד, רדב"ז).
<b>גֶּפֶן יְחִידִית</b>. גפן בודדה, או מספר גפנים שאין להן דין כרם (כמבואר לקמן ז,א-ב).
<b>לְכָל רוּחַ</b>. לכל צד מצדדי הגפן.
<h3> ד</h3>
<b>יַלְדָּה פָּחוֹת מִטֶּפַח</b>. גפן שיש לה גזע נמוך מטפח וממנו יוצאים זמורות שעליהן גדלים הגפנים.
<b>אֵינָהּ מְקַדֶּשֶׁת אֶת הַזְּרָעִים</b>. שאינה נחשבת גפן.
<b>בַּמֶּה דְּבָרִים אֲמוּרִים בִּשְׁתַּיִם כְּנֶגֶד שְׁתַּיִם וְאַחַת יוֹצְאָה זָנָב</b>. גפנים הנטועות בצורה כזו נחשבות כרם קטן (ראה לקמן ז,ז ובאיור א שם). אמנם לעניין הדין כאן אין להן דין כרם שמקדש (וכל שכן אם היו נטועות בצורה שאין להן דין כרם כלל, כדלקמן ז,א).
<h3> ה</h3>
<b>שְׁתֵּי גִּנּוֹת זוֹ עַל גַּבֵּי זוֹ</b>. וביניהם כעין מדרגה (‘טרסה').
<b>זוֹרֵעַ אֶת הָעֶלְיוֹנָה עַד שֶׁהוּא מַגִּיעַ לַאֲוִיר עֲשָׂרָה טְפָחִים קָרוֹב לַכֶּרֶם</b>. רשאי לזרוע את העליונה עד הקצה ולהמשיך את הזריעה גם במדרון היורד אל הכרם, עד למרחק של עשרה טפחים מראש הגפנים.
<b>מֵעִקַּר הַגְּפָנִים</b>. גזע הגפנים.
<h3> ו</h3>
<b>הוֹפֵךְ אֶת הַזְּרָעִים בַּמַּחֲרֵשָׁה</b>. וצריך להמתין עד שהזרעים יתליעו או יתחילו לצמוח, כדלעיל ב,יג-יד (ד"א, יד"פ).
<b>מְשָׁרֵשׁ</b>. עוקרן עם השורש.
<h3> ז</h3>
<b>הַמַּבְרִיךְ אֶת הַגֶּפֶן בָּאָרֶץ</b>. מכופף ענף ממנה וטומנו באדמה על מנת שיצמח ממקום אחר.
<b>סִלּוֹן</b>. צינור.
<b>וְאִם הָיָה עַל גַּבָּהּ פָּחוֹת מִזֶּה אָסוּר לִזְרֹעַ עַל גַּבָּהּ</b>. מכיוון שבעומק זה שורשי הזרע מגיעים עד ענף הגפן (רדב"ז על פי הירושלמי).
<b>וּמֻתָּר לִזְרֹעַ בְּצִדָּהּ</b>. לפי שהשורשים יורדים כלפי מטה ואינם מגיעים לגפן (שם).
<h3> ח</h3>
<b>מֻתָּר לְהָבִיא זֶרַע עָלֶיהָ</b>. שהסלע קשה, והשורשים אינם חודרים אותו. אמנם הצריכו שלוש אצבעות עפר על גבי הסלע משום מראית עין (ד"א).
<b>בַּמֶּה דְּבָרִים אֲמוּרִים</b>. שמותר לזרוע על גבי ההברכה.
<b>בְּשֶׁאֵין עִקַּר הַגֶּפֶן נִרְאֶה</b>. שהבריך את הגפן כולה בתוך האדמה וכיסה אותה לגמרי (על מנת שתצמח במקום אחר).
<b>אֲבָל אִם הָיָה עִקָּרָהּ נִרְאֶה וכו'</b>. אם הבריך רק את זמורות הגפן, והשאיר את הגזע גלוי מעל האדמה, צריך להרחיק מן הגזע.
<b>כְּמוֹ שֶׁיִּתְבָּאֵר</b>. לקמן ז,א.
<h3> ט</h3>
<b>וְעִקְּרֵיהֶן נִרְאִין</b>. שהבריך רק את הזמורות.
<b>מֵאַרְבַּע אַמּוֹת וְעַד שְׁמוֹנֶה</b>. מרחק שמקובל להרחיק בין גפן לגפן כשנוטעים כרם, כדלקמן ז,ב.
<b>הֲרֵי אֵלּוּ מִצְטָרְפוֹת לִשְׁאָר גְּפָנִים הָעוֹמְדוֹת וּכְאִלּוּ לֹא הִבְרִיכָן</b>. דינן ככל שורת גפנים שמצטרפת ליצירת כרם (ראה לקמן ז,א-ב ששלוש גפנים נחשבות שורה, ושתי שורות נחשבות כרם שצריך להרחיק ממנו ארבע אמות).
<b>וְאִם לָאו אֵינָן מִצְטָרְפוֹת</b>. אם יש ביניהן פחות מארבע אמות או יותר משמונה, דינן כגפנים בודדות שמרחיק מהן שישה טפחים בלבד.
<h3> י</h3>
<b>הָיוּ פָּחוֹת מִשָּׁלֹשׁ וכו'</b>. אם היו רק שתי גפנים מוברכות אינן מצטרפות לגפן רגילה לעניין יצירת שורה, שגפנים מוברכות נחשבות כגפנים להצטרף לכרם רק כאשר יוצרות שורה בעצמן כבתחילת הלכה הקודמת.
<h3> יא</h3>
<b>הַשָּׂרִיגִים</b>. זמורות דקות.
<h3> יב</h3>
<b>הִדְלָה אֶת הַגֶּפֶן עַל מִקְצָת אַפִּיפְיָרוֹת</b>. אפיפירות הם קנים וכיוצא בהם שעשה מהם כעין מסגרת או סבכה (פרגולה), המכונה ‘עריס', כדי להסמיך עליה את זמורות הגפן (לקמן ח,א). וכאן מדובר שהניח את הגפן על חלק מהשטח של האפיפירות.
<b>לֹא יִזְרַע תַּחַת מוֹתַר הָאַפִּיפְיָרוֹת וכו'</b>. אין לזרוע תחת המשך האפיפירות, אפילו במקום שאין שם זמורות, מכיוון שעשויים לצורך התפשטות הגפן על כולם (פה"מ כלאיים ו,ד).
<b>הֲרֵי זֶה מֻתָּר</b>. באכילה, אך צריך לעקור הזרע שהרי נזרע באיסור (ד"א ויד"פ).
<b>בַּדֵּי אִילָן</b>. ענפי אילן.
<b>הֲרֵי זֶה מַחֲזִירָם לְמָקוֹם אַחֵר</b>. ולא נאסרו, כיוון שזרע בהיתר (רדב"ז).
<h3> יד</h3>
<b>קָנִים הַיּוֹצְאִין מִן הֶעָרִיס וכו'</b>. קנים שנועדו לתמוך בשבכה שעליה מסוככת הגפן, ונמנע מלחתוך אותם מחשש שיפגע בקנים שמהם עשויה השבכה, ולא מתוך כוונה שהגפן תתפשט עליהם.
<h3> טו</h3>
<b>פֶּרַח הַיּוֹצֵא מִן הֶעָרִיס</b>. ענף צעיר מלבלב, הצומח מעבר לגבולות העריס או הדלית ותלוי באוויר.
<b>הַדָּלִית</b>. גפן יחידה המטפסת על עץ או גדר וכדומה.
<b>מִשְׁקֹלֶת</b>. חוט ובקצהו משקולת, שמשמש כפלס לצורך יישור הקירות והעמודים בעת הבניין (פה"מ כלים יב,ח).
<h2>פרק ז</h2>
<h3> א</h3>
<b>אַרְבַּע אַמּוֹת... שִׁשָּׁה טְפָחִים</b>. שיעורים אלו נקראים ‘עבודת הכרם' או ‘עבודת הגפן' (משנה כלאיים ו,א, בבלי עירובין צג,א), שכרם זקוק לארבע אמות סביבו לצורך עבודתו (כגון למעבר של שוורים חורשים), ולגפן יחידה מספיק שישה טפחים לצורך עבודתה.
<h3> ב</h3>
<b>וְכֵן אִם הָיָה בֵּינֵיהֶן פָּחוֹת מֵאַרְבַּע הֲרֵי אֵלּוּ כְּגֶפֶן אַחַת</b>. שאין להן תנאי גידול ראויים לצמוח זו בצד זו.
<h3> ג</h3>
<b>וְרוֹאִין אֶת הָאֶמְצָעִית כְּאִלּוּ אֵינָהּ</b>. שתי השורות החיצוניות, שיש ביניהן פחות משמונה אמות, נחשבות יחד כרם, מבלי להתחשב בשורה האמצעית שמפרידה ביניהם, מכיוון ששורה זו לא קיבלה מקום ראוי לצורך גידולה וסופה להיעקר (פה"מ כלאיים ה,ב).
<h3> ד</h3>
<b>וְיַרְחִיק מִכָּל שׁוּרָה שִׁשָּׁה טְפָחִים בִּלְבַד</b>. כשיעור הרחקה מגפנים בודדות שאינן כרם.
<b>צָרִיךְ לְהַרְחִיק מִשּׁוּרָה הַחִיצוֹנָה אַרְבַּע אַמּוֹת כִּשְׁאָר הַכְּרָמִים</b>. מכיוון שהאדם העומד מבחוץ אינו מבחין במרחק בין השורות ונראה לו כאילו הן נטועות כראוי (ריק"ו, כס"מ).
<b>כְּכֶרֶם שֶׁחָרַב מֵאֶמְצָעוֹ</b>. שיש בו דיני הרחקה מחמירים כדלקמן הי"א.
<b>שֶׁהֲרֵי מִתְּחִלָּה נְטָעָן מְרֻחָקִין</b>. ומעולם לא היה להן דין כרם.
<h3> ה</h3>
<b>דֶּרֶךְ לָרַבִּים</b>. שביל שרבים עוברים בו (בניגוד ל'דרך הרבים' שהיא רחבה שש עשרה אמה, וברוחב כזה השורות אינן מצטרפות, השגת הראב"ד).
<h3> ז</h3>
<b>שְׁתַּיִם כְּנֶגֶד שְׁתַּיִם וְאַחַת יוֹצְאָה כְּזָנָב</b>. ראה איור א.
<b>הֲרֵי זֶה נִקְרָא כֶּרֶם קָטָן</b>. שניתן לראות את הגפן החמישית כמשלימה של שתי השורות, והרי הן כשתי שורות שבכל אחת שלוש גפנים (ר"י קאפח).
<b>שְׁתַּיִם כְּנֶגֶד שְׁתַּיִם וְאַחַת בָּאֶמְצַע</b>. ראה איור ב.
<b>אוֹ שָׁלֹשׁ בְּשׁוּרָה זוֹ וּשְׁתַּיִם כְּנֶגְדָּן בְּשׁוּרָה שְׁנִיָּה</b>. איור ג.
<h3> ח</h3>
<b>כֶּרֶם שֶׁחָרַב וכו'</b>. כרם ששטחו גדול מאוד, ונעקרו ממנו הרבה גפנים באופן שנשארו בו שטחים גדולים ריקים.
<b>אִם יֵשׁ בּוֹ לְלַקֵּט עֶשֶׂר גְּפָנִים לְכָל בֵּית סְאָה וכו'</b>. אם ניתן למצוא עשר גפנים בשטח הראוי לזריעת סאה חיטים (כ-625 מ"ר), וגפנים אלו נטועות בצורת שני כרמים קטנים (כדלעיל ה"ז).
<b>אוֹ יֵשׁ בּוֹ לְכַוֵּן שָׁלֹשׁ כְּנֶגֶד שָׁלֹשׁ</b>. שניתן למצוא שש גפנים בשטח בית סאה (ריק"ו), וגפנים אלו נטועות בשתי שורות מקבילות, ובכל שורה שלוש גפנים (כדין כרם רגיל, וכדלעיל ה"ב).
<b>כֶּרֶם דַּל</b>. כרם שיש בו מעט גפנים יחסית לשטחו, ולמרות זאת חל על כל השטח דין כרם.
<h3> ט</h3>
<b>אִם יֵשׁ בּוֹ לְכַוֵּן שְׁתַּיִם כְּנֶגֶד שָׁלֹשׁ</b>. שניתן למצוא בו שלוש גפנים שנטועות במקביל לשתי גפנים, כך שחמש הגפנים יוצרות כעין שתי שורות (משמעות דברי הרמב"ם שניתן לצייר זאת באופנים שונים — יד"פ, ויש מפרשים דווקא באופן שהגפן החמישית ‘יוצאת כזנב' — ריק"ו ורדב"ז. המרחק בין גפן לגפן צריך להיות מארבע אמות עד שמונה אמות, כדלעיל ה"ב).
<h3> י</h3>
<b>הָיוּ הָעִקָּרִין מְכֻוָּנִין</b>. גזעי הגפנים נטועים במקביל.
<b>וְהַנּוֹף</b>. הענפים והעלים.
<b>דַּקּוֹת</b>. גפנים בעלות גזע דק.
<b>מֵבִיא חוּט הַמִּדָּה וּמוֹתֵחַ מִזּוֹ לָזוֹ</b>. כדי לבדוק אם שלוש גפנים נמצאות בשורה אחת, שאם כולן נוגעות בחוט המתוח הרי זו שורה (ראה תוספתא כלאיים ג,ד).
<h3> יא</h3>
<b>אִם יֵשׁ בַּקָּרַחַת שֶׁבְּאֶמְצָעוֹ שֵׁשׁ עֶשְׂרֵה אַמָּה</b>. שמלבד ‘עבודת הכרם' שהיא ארבע אמות הסמוכות לגפנים (לעיל ה"א), יש ארבע אמות נוספות שהן פנויות, וכן בצד השני של הקרחת יש ארבע אמות לעבודת הכרם וארבע אמות נוספות, ובסך הכל שש עשרה אמה.
<b>וְאִם אֵין בָּהּ שֵׁשׁ עֶשְׂרֵה אַמָּה הֲרֵי זֶה לֹא יָבִיא זֶרַע לְשָׁם</b>. שכאשר אין ארבע אמות פנויות מכל צד של הגפנים, הרי מקום זה בטל אל הכרם, שמקום שאין בו ארבע אמות אין לו חשיבות עצמאית (רש"י עירובין ג,ב).
<h3> יב</h3>
<b>מְחוֹל הַכֶּרֶם</b>. שטח שמוחלים ומוותרים על זריעתו (פה"מ כלאיים ד,ב). ויש מפרשים ‘מחול' מלשון היקף (כמו מחולות), והיינו השטח שמסביב לכרם (רש"י עירובין ג,ב, ר"ש ורע"ב כלאיים ד,ב).
<h3> יג</h3>
<b>הָיָה בּוֹ פָּחוֹת מִשְׁתֵּים עֶשְׂרֵה אַמָּה לֹא יָבִיא זֶרַע לְשָׁם</b>. מכיוון שנהוג שלא לזרוע בארבע אמות הסמוכים לגדר, ובארבע אמות הסמוכים לגפנים אסור לזרוע. נמצא שנשאר לו שטח של פחות מארבע אמות לזריעה, ושטח כזה אין לו חשיבות (פה"מ שם על פי עירובין צג,א).
<b>בְּכֶרֶם גָּדוֹל... כֶּרֶם קָטָן</b>. כרם גדול הוא כרם שיש בו לפחות שתי שורות ובכל שורה שלוש גפנים (כמבואר לעיל ה"א), ואילו כרם קטן הוא שיש בו חמש גפנים שתיים כנגד שתיים ואחת יוצאת כזנב (כדלעיל ה"ז; ריק"ו, ר"י קאפח). ויש מפרשים שכרם גדול הוא כרם שיש בו שלוש שורות ובכל שורה שלוש גפנים, ואילו כרם קטן האמור כאן הוא שיש בו רק שתי שורות גם אם יש בו שלוש גפנים (ד"א ויד"פ על פי הירושלמי).
<b>וְכֵן כֶּרֶם גָּדוֹל שֶׁהָיָה בֵּין כָּל שׁוּרָה וְשׁוּרָה שְׁמוֹנֶה אַמּוֹת אוֹ יָתֵר אֵין לוֹ מָחוֹל</b>. שהרי מותר לזרוע בו בין השורות כדלעיל ה"ג, וכל שכן שאין לאסור סביבו (רדב"ז).
<h3> יד</h3>
<b>וְאֵין בּוֹ רֹחַב אַרְבָּעָה טְפָחִים אֵין לוֹ מָחוֹל</b>. שרק גדר שיש לה עובי כזה נחשבת גדר חשובה לעניין זה שמניחים ארבע אמות בצדה שלא זורעים בהן (ערוה"ש יו"ד רצו,סג).
<h3> טו</h3>
<b>חָרִיץ</b>. תעלה.
<b>שֶׁהוּא עָמֹק עֲשָׂרָה טְפָחִים וְרָחָב אַרְבָּעָה</b>. בתעלה הצריכו רוחב ארבעה טפחים, כיוון שרק ברוחב כזה היא ניכרת, אבל גדר ניכרת גם כשאינה בעובי כזה (ערוה"ש שם סעיף סד).
<b>אִם אֵין בֵּין קָנֶה לַחֲבֵרוֹ וכו'</b>. שכל פחות משלושה טפחים נחשב כמחובר (דין ‘לבוד', הלכות שבת טז,יז).
<h3> טז</h3>
<b>נִפְרְצוּ בּוֹ פְּרָצוֹת רַבּוֹת</b>. וכל פרצה פחות מעשר אמות.
<b>הָעוֹמֵד</b>. השטח שנשאר מגודר.
<h3> יז</h3>
<b>מְחִצַּת הַכֶּרֶם</b>. שמבדילה בין הכרם לבין תבואה או ירקות.
<b>אוֹמְרִין לוֹ</b>. בית דין (ד"א).
<b>נִתְיָאֵשׁ מִמֶּנָּה וְלֹא גְּדָרָהּ</b>. התייאש מלגדור אותה שוב, והסיח דעתו מכך.
<b>הֲרֵי זֶה קִדֵּשׁ</b>. אם גדל בחצי אחוז (כדלעיל ה,כא). ואם עסוק בתיקון הפרצה, לא קידש אפילו גדל בחצי אחוז לפני שסיים התיקון (ריק"ו ורדב"ז).
<h3> יח</h3>
<b>מְקֹרֶה</b>. עם תקרה.
<b>שֶׁהֲרֵי פִּי תִּקְרָה כְּאִלּוּ יָרַד וְסָתַם וְנַעֲשָׂה בֵּינֵיהֶן כִּמְחִצָּה</b>. הקצה של התקרה נחשב כיוצר מחיצה מתחתיו ומבדיל בין שני חלקי הבית (ראה גם הלכות שבת טז,ז, יז,לה).
<b>אִם הִשְׁוָה אֶת קֵרוּיוֹ</b>. השלים את התקרה על פני כולו.
<h3> יט</h3>
<b>חָצֵר קְטַנָּה שֶׁנִּפְרְצָה בִּמְלֹאָהּ לִגְדוֹלָה וכו'</b>. שהדופן המשותפת לשתי החצרות נפרצה לגמרי, ונמצא שהחצר הקטנה פתוחה כולה לגדולה ונחשבת חלק ממנה, ואילו החצר הגדולה מובדלת מהקטנה במחיצה (ראה גם הלכות תפילה ח,ז, הלכות עירובין ג,כד).
<b>הַזְּרָעִים אֲסוּרִין</b>. כדין זורע בכרם.
<b>וְהַגְּפָנִים מֻתָּרוֹת</b>. שהן מובדלות מהזרע במחיצה.
<b>הָיוּ גְּפָנִים בַּקְּטַנָּה מֻתָּר לִזְרֹעַ בַּגְּדוֹלָה</b>. שאין לגדולה דין כרם (ואף על פי שעל ידי זריעת הגדולה, יחול על הקטנה שם שדה, לא מצינו בתורה איסור שיהיו גפנים בשדה אלא רק איסור שיהיה זרע בכרם — תוס' עירובין צב,ב ד"ה גפנים).
<b>פַּסִּין מִכָּאן וּמִכָּאן</b>. חלקי דופן משני צדדי הפרצה.
<h3> כ</h3>
<b>מְפֻלָּשׁ מֵרֹאשׁ הַכֶּרֶם וְעַד רֹאשׁוֹ</b>. חוצה את כל הכרם.
<b>וּמֻתָּר לִזְרֹעַ בְּתוֹכוֹ</b>. שאינו חלק מהכרם, ואף אין צורך להרחיק מהגפנים, לפי שגובה החריץ דינו כמחיצה (ד"א).
<b>כְּמוֹ שֶׁבֵּאַרְנוּ</b>. לעיל ו,יא.
<b>כַּגַּת</b>. כמקום דריכת הענבים.
<b>אֶלָּא אִם כֵּן הָיָה בַּקָּרַחַת שֵׁשׁ עֶשְׂרֵה אַמָּה</b>. כדלעיל הי"א.
<h3> כא</h3>
<b>הֲרֵי הוּא כְּכֶרֶם שֶׁחָרַב מֵאֶמְצָעוֹ</b>. כמבואר לעיל הי"א.
<h3> כב</h3>
<b>שׁוֹמֵרָה</b>. מבנה או תל מוגבה המשמש לישיבת שומר הכרם.
<b>מֻתָּר לִזְרֹעַ בְּרֹאשָׁהּ יָרָק</b>. מכיוון שנחשבת רשות בפני עצמה.
<b>צְרִיכָה שֶׁיִּהְיֶה בְּתוֹכָהּ חָלָל אַרְבָּעָה טְפָחִים</b>. שקוטר השומרה יהיה מספיק גדול, כך שיהיה אפשר לרבע בתוכו שטח של ארבעה טפחים על ארבעה טפחים.
<b>כְּדֵי שֶׁתִּהְיֶה מֻפְלֶגֶת מִן הָאָרֶץ</b>. ששומרה עגולה ניכרת כרשות עצמאית רק אם יש בה קוטר כזה.
<b>וּצְרִיכָה עָפָר עַל רֹאשָׁהּ מִלְּמַעְלָה שְׁלֹשָׁה טְפָחִים</b>. בשומרה עגולה יש חומרה נוספת, שאין היתר לזרוע על הגג שלה אלא אם כן יש שם עפר בגובה שלושה טפחים ליניקת הזרעים.
<h3> כג</h3>
<b>הַבַּיִת שֶׁבַּכֶּרֶם</b>. סככה שעושים לצמחים להגן עליהם מפני הגשם או השרב (יד"פ).
<b>אִם הָיָה יָתֵר מִשְּׁלֹשָׁה טְפָחִים עַל שְׁלֹשָׁה טְפָחִים</b>. וכן שלושה טפחים בדיוק (רדב"ז).
<b>זוֹרְעִין בְּתוֹכוֹ יָרָק</b>. אף על פי שהסככה קטנה מאוד ואינה נחשבת רשות עצמאית לעניין זריעה על גבה, מכל מקום זורעים בתוכה כיוון שהירק מכוסה מכל צדדיו (יד"פ).
<h3> כד</h3>
<b>הַנֶּקַע</b>. גומה לקיבוץ המים (פה"מ כלאיים ה,ד).
<b>שְׂפַת הֶחָרִיץ</b>. פתח החריץ בקרקע.
<b>אָסוּר לִזְרֹעַ בְּתוֹכוֹ אַף עַל פִּי שֶׁהִרְחִיק שִׁשָּׁה</b>. מכיוון שחריץ בגודל כזה יש לו חשיבות עצמאית, ונראה כמקום שנעשה במיוחד עבור הגפן (ריק"ו, לבוש יו"ד רצו,נד, ערוה"ש שם סעיף עו).
<h3> כה</h3>
<b>לֹא יִזְרַע בְּכָל הַמְּחִצָּה</b>. בכל השטח המגודר, והטעם כמובא בהלכה הקודמת.
<b>וְאִם הִרְחִיק שִׁשָּׁה וְזָרַע לֹא קִדֵּשׁ</b>. מכיוון שמהתורה מספיק להרחיק שישה טפחים (ערוה"ש שם).
<h2>פרק ח</h2>
<h3> א</h3>
<b>כִּבְרִיָּתָן</b>. כבריאתן, כטבען.
<b>הָשָּׂרִיגִין</b>. זמורות דקות.
<b>שְׂבָכָה</b>. רשת (כעין פרגולה).
<h3> ב</h3>
<b>וְעֵרְסָן</b>. הדלה את הזמורות ועשה מהן עריס.
<b>שֶׁגָּבֹהַּ עֲשָׂרָה</b>. טפחים.
<b>אוֹ שֶׁנְּטָעָן בְּצַד חָרִיץ עָמֹק עֲשָׂרָה וְרָחָב אַרְבָּעָה</b>. והשעין את הזמורות על קיר החריץ (תעלה).
<b>וְצָרִיךְ לְהַרְחִיק מִן הֶעָרִיס... כְּדֶרֶךְ שֶׁמַּרְחִיק מִן הַכֶּרֶם</b>. אף על פי שהעריס מורכב משורה אחת של גפנים, ובכרם דין שורת גפנים היא כגפן יחידית שמרחיק ממנה שישה טפחים (לעיל ז,א), בעריס הדין חמור יותר מפני שזמורותיו מתפשטות יותר ולכן מרחיק ארבע אמות כפי שמרחיק מכרם (ר"י קאפח על פי פה"מ כלאיים ו,א).
<h3> ג</h3>
<b>מִן עִקַּר הַגָּדֵר שֶׁעֵרְסָן עָלָיו</b>. אם רוצה לזרוע מאחורי הגדר, צריך להרחיק ארבע אמות מהגדר. וכן אם רוצה לזרוע בצד של הגפנים, מרחיק מהן ארבע אמות, וכמבואר בסמוך.
<b>וְנִמְצָא הֶעָרִיס מִן הַגְּפָנִים וְלַכֹּתֶל</b>. כל השטח מהגפנים לכותל הוא העריס.
<h3> ד</h3>
<b>נֶהֱרַס הַגָּדֵר</b>. או שהתמעט גובהה מעשרה טפחים (רדב"ז).
<h3> ה</h3>
<b>עָרִיס שֶׁחָרַב אֶמְצָעוֹ וכו'</b>. כגון שהיו אחת עשרה גפנים נטועות בשורה, והגפן האמצעית נעקרה יחד עם פיסת הגדר שעליה נשענה (יד"פ על פי ירושלמי; וראה ריק"ו ורדב"ז שהסבירו באופנים אחרים).
<b>אִם יֵשׁ בֵּינֵיהֶן שְׁמוֹנֶה אַמּוֹת וְאֶחָד מִשִּׁשִּׁים בָּאַמָּה</b>. זהו השטח המינימלי שהגפן אמורה להותיר אחריה, אם נטעו אותה על פי המרחקים המקובלים של ארבע אמות בין גפן לגפן (ראה לעיל ז,ב), שהרי בכל צד יש ארבע אמות, ובנוסף יש את מקום הגפן עצמה (יד"פ).
<b>הֲרֵי זֶה מַרְחִיק מִכָּל שׁוּרָה שִׁשָּׁה טְפָחִים וְזוֹרֵעַ</b>. יכול לזרוע בשטח החרב שבין העריסים, לאחר שהרחיק מכל קצה שישה טפחים שכן בצד העריס מספיק להרחיק שישה טפחים (יד"פ).
<b>וְהוּא שֶׁלֹּא יִזְרַע תַּחַת הָאַפִּיפְיָרוֹת</b>. אם בשטח החרב נשארו אפיפיירות או מקצת אפיפיירות, לא יזרע תחתם.
<b>כְּמוֹ שֶׁבֵּאַרְנוּ</b>. לעיל ו,יב.
<h3> ו</h3>
<b>שְׁמוֹנֶה אַמּוֹת בְּצִמְצוּם</b>. שמונה אמות בדיוק.
<b>וְאִם אֵין שָׁם גָּדֵר</b>. שחרבה הגדר לגמרי.
<b>מַרְחִיק שִׁשָּׁה טְפָחִים מִכָּל שׁוּרָה וְזוֹרֵעַ</b>. ששורת גפנים ללא גדר דינה כגפנים יחידות (כדלעיל ז,א).
<h3> ז</h3>
<b>וְעֵרֵס אֶת הַגְּפָנִים סָבִיב לָהּ מִבַּחוּץ עַל כָּל כְּתָלֶיהָ</b>. ומדובר שבכל כותל יש פחות מחמש גפנים, שהרי הגינה קטנה, ונמצא שאין כאן דין עריס ממש אלא רק נראה כעריס (רדב"ז ויד"פ).
<b>אִם יֵשׁ בָּהּ מְלֹא בּוֹצֵר וְסַלּוֹ מִכָּאן וכו'</b>. אם יש בכל צד מצדדי הגינה מקום לעמידת אדם שקוטף ענבים ומקום להנחת הסל שלו (מקום האדם שיעורו אמה ומקום הסל אמה נוספת — ירושלמי כלאיים ו,א), ונשאר באמצע הגינה מקום נוסף.
<h3> ח</h3>
<b>וְהֶעָרִיס שֶׁלָּהֶן יוֹצֵא וּמְסַכֵּךְ עַל הַשָּׂדֶה</b>. הגפנים נטועות בקרקע שגבוהה מהשדה, וענפיהן מתפשטים על גבי עריס ומסככים על שטח מתוך השדה.
<b>אִם עוֹמֵד בָּאָרֶץ וּבוֹצֵר אֶת כֻּלּוֹ</b>. אם ניתן לקטוף את ענבי העריס כשעומדים על הקרקע מתחת לעריס.
<b>רוֹאִין כָּל הַמָּקוֹם... וְאוֹסֵר אַרְבַּע אַמּוֹת וכו'</b>. חכמים הצריכו להרחיק ארבע אמות מקצה השטח שהעריס מסכך עליו, כשם שצריך להרחיק ארבע אמות ממקום צמיחת הגפנים, כיוון ששטח זה נראה כשטח המיוחד לגפנים.
<b>אֵין אָסוּר לִזְרֹעַ אֶלָּא תַּחַת הֶעָרִיס בִּלְבַד</b>. כשם שאסור לזרוע תחת שריגים שיוצאים מן הגפן (לעיל ו,יא).
<h3> ט</h3>
<b>שְׁנֵי כְּתָלִים הַסְּמוּכִין זֶה לָזֶה וכו'</b>. שנקודת המפגש ביניהם יוצרת זווית ושורת הגפנים מתחילה מהזווית.
<b>וְהֶעָרִיס יוֹצֵא עִם הַכְּתָלִים מִתּוֹךְ הַקֶּרֶן וְכָלֶה</b>. העריס שעליו מודלות הגפנים נמשך מנקודת המפגש של הכתלים ומתרחק מהם עד לנקודה מסוימת (‘וכלה'), ואז חוזר ומתקרב לאחד הכתלים, באופן שהעריס נראה כצורת משולש ומודלה על אחד הכתלים, (ד"א ויד"פ על פי פה"מ כלאיים ו,ז ואיור הרמב"ם שם).
<b>וְזוֹרֵעַ בִּמְקוֹם הַכָּלֶה שֶׁאֵין עָלָיו עָרִיס</b>. לאחר שהרחיק כשיעור, רשאי לזרוע בין קצה ההרחקה לבין הכותל הפנוי, שהכותל הפנוי אינו חלק מהעריס.
<h3> י</h3>
<b>גֶּפֶן שֶׁעָלָה הָעֵץ שֶׁלָּהּ מִן הָאָרֶץ מְעַט וכו'</b>. שהגזע צמח קצת כלפי מעלה ולאחר מכן התעקם והמשיך לגדול במקביל לארץ, ובנקודה מסוימת התעקם כעין ברך (ארכובה) כלפי מעלה.
<b>שִׁשָּׁה טְפָחִים</b>. בגפן יחידית.
<b>אַרְבַּע אַמּוֹת</b>. בכרם או עריס.
<b>אֵין מוֹדְדִין אֶלָּא מִסּוֹף הָאַרְכֻּבָּה וכו'</b>. אם רוצה לזרוע סמוך למקום שבו הגזע חוזר לצמוח כלפי מעלה (‘סוף הארכובה'), צריך להרחיק ממנו כשיעור. ולא די בכך שיש מרחק כשיעור מהמקום שבו הגזע יוצא מהאדמה (‘עיקר הגפן הראשון'), כיוון שסוף הארכובה נראה כמקום צמיחת הגפן (ולגבי הרחקה מעיקר הגפן הראשון כבר התבאר לעיל ו,ח בדין גפן מוברכת שאם העיקר נראה צריך להרחיק ממנו — ראה ריק"ו).
<h3> יא</h3>
<b>כְּבָר בֵּאַרְנוּ</b>. לעיל ו,יא.
<b>הַקַּשִּׁין</b>. הגבעולים.
<b>מֻתָּרִין</b>. כיוון שנזרעו בהיתר וגדלו בהיתר (רדב"ז).
<b>וְהַדָּגָן</b>. יבול שצמח לאחר שסיכך את הגפן.
<b>יִדָּלֵק</b>. יישרף.
<b>הָיוּ שָׁרְשֵׁי הַכֶּרֶם יוֹצְאִין וכו'</b>. אם שורשי הגפנים יוצאים מהקרקע ונראים כלפי חוץ, יש להם דין כרם שצריך להרחיק ממנו. אבל שורשי התבואה אינם כלאיים בכרם, לפי שאינם זרע, ובתורה נאמר “לא תזרע כרמך כלאיים" (דברים כב,ט; לבוש יו"ד רצו,סז).
<h3> יב</h3>
<b>בְּאַמָּה בַּת שִׁשָּׁה טְפָחִים</b>. כ-48 ס"מ (שטפח כ-8 ס"מ).
<b>סוֹחֶקֶת</b>. מרווחת, שמוסיפים לכל אמה ס"מ נוסף (על פי משנ"ב שסג ס"ק פט).
<b>שֶׁאֵין מְצַמְצְמִין אֶלָּא לְהַחֲמִיר</b>. ראה גם הלכות שבת יז,לו.
<h3> יג</h3>
<b>בְּסוּרְיָא</b>. ארצות שכבש דוד, שבדברים מסוימים דינן כארץ ישראל (הלכות תרומות א,ג-ד).
<b>עִם הַחַרְצָן בְּמַפֹּלֶת יָד</b>. עם גרעין הענב בבת אחת, שבזריעה כזו בארץ ישראל לוקה כדלעיל ה,ב.
<h3> יד</h3>
<b>וְאַף עַל פִּי שֶׁמֻּתָּר לִזְרֹעַ הַיָּרָק וכו'</b>. לכתחילה מותר לזרוע בחוץ לארץ ירק בצד הכרם כמבואר לעיל. אך כאשר מוצא ירק שצומח בצד הכרם ואינו יודע אם נזרע בהיתר (ירק בצד הגפנים) או נזרע באיסור (שני מיני ירק וחרצן במפולת יד), הרי אסור לאכול ירק זה. ואם ידוע בוודאות שלא נזרע באופן כזה, מותר באכילה (ריק"ו בשם הרא"ש; וראה פסקים ושיטות).
<b>וְהוּא שֶׁיִּרְאֶה אוֹתוֹ לוֹקֵט וּמוֹכֵר</b>. האיסור הוא רק במקרה שהקונה ראה את המוכר קוטף את הירק מצדי הכרם.
<b>כְּמוֹ שֶׁבֵּאַרְנוּ בְּמַאֲכָלוֹת אֲסוּרוֹת</b>. הלכות מאכלות אסורות י,יא-יב.
<h2>פרק ט</h2>
<h3> א</h3>
<b>בְּמִינֵי חַיָּה שֶׁבַּיָּם</b>. אבל בדגים לא שייכת הרבעה.
<b>שֶׁיַּכְנִיס בְּיָדוֹ כְּמִכְחוֹל בִּשְׁפוֹפֶרֶת</b>. דימוי להכנסת איבר הזכר באיבר הנקבה.
<b>מַכַּת מַרְדּוּת</b>. מלקות מדברי חכמים.
<h3> ב</h3>
<b>לְסַהַר</b>. דיר.
<b>וְאָסוּר לְיִשְׂרָאֵל לִתֵּן בְּהֶמְתּוֹ לְגוֹי לְהַרְבִּיעָהּ לוֹ</b>. מכיוון שבני נח אסורים בהרבעת בהמה (הלכות מלכים י,ו).
<h3> ג</h3>
<b>כְּמוֹ שֶׁנִּתְבָּאֵר בְּמַאֲכָלוֹת אֲסוּרוֹת</b>. ראה הלכות מאכלות אסורות א,יג.
<h3> ד</h3>
<b>וְהַכֶּלֶב הַכֻּפְרִי</b>. כלב ציד שגדל בכפר (פה"מ כלאיים א,ו).
<b>הָרְחֵלִים</b>. כבשים.
<b>הַפֶּרֶד</b>. יצור הנולד מהכלאת סוס וחמור.
<b>הֶעָרוֹד</b>. חמור פרא (פה"מ שם).
<h3> ה</h3>
<b>וְהָרַמָּךְ</b>. סוס מדברי (פה"מ כלאיים ח,ה).
<b>בֵּיצָיו מִבִּפְנִים</b>. אשכיו אינם ניכרים כלפי חוץ.
<b>וְהַכּוֹי</b>. בעל חיים שהוא ספק חיה ספק בהמה (ראה הלכות מאכלות אסורות א,יג, הלכות נזירות ב,י-יא, פה"מ ביכורים ב,ח).
<h3> ו</h3>
<b>פֶּרֶד שֶׁאִמּוֹ חֲמוֹר וכו'</b>. לדעת הרמב"ם יש ארבעה מינים שונים: חמור, סוס, פרד הנוצר מחמור וסוסה, פרד הנוצר מסוס ואתון. כל מין מארבעה מינים אלו הרי הוא כלאיים מן התורה בכל אחד משלושה המינים האחרים (יד"פ).
<b>לִמְשֹׁךְ בִּשְׁתֵּי פְּרָדוֹת</b>. למשוך עגלה באמצעותן, שיש בזה איסור אם הן שני מינים כמובא בהלכות הבאות.
<h3> ז</h3>
<b>בְּכָל מָקוֹם</b>. אפילו בחוץ לארץ.
<b>וַאֲפִלּוּ מְשָׁכָן כְּאֶחָד אוֹ הִנְהִיגָן כְּאֶחָד</b>. ששתי הבהמות היו תחת עול אחד או מחוברות לעגלה אחת או קשורות בחבל אחד וכיוצא בזה, וגרם להן ללכת יחד באמצעות משיכה או באופן אחר (‘הנהיגן').
<b>וַאֲפִלּוּ בְּקוֹל</b>. שגרם להן ללכת על ידי דיבור בלבד.
<b>וַאֲפִלּוּ בְּקוֹל לוֹקֶה</b>. כיוון שדיבור הגורם למעשה דינו כמעשה (ריק"ו ורדב"ז).
<b>שֶׁנֶּאֱמַר יַחְדָּו מִכָּל מָקוֹם</b>. בכל האופנים, אפילו אינן חורשות יחד.
<b>הַמְזַוְּגָן</b>. הקושר את הבהמות בחבל אחד וכיוצא בזה.
<h3> ח</h3>
<b>כְּמוֹ שֶׁבֵּאַרְנוּ בְּמַאֲכָלוֹת אֲסוּרוֹת</b>. הלכות מאכלות אסורות ו,א.
<b>שִׁבּוּט</b>. כנראה הכוונה לדג גדול שאורכו כמטר וחצי, הנקרא בערבית שַאבּוּט.
<h3> ט</h3>
<b>שֶׁהָיוּ מוֹשְׁכִין אוֹתָהּ כִּלְאַיִם</b>. שנמשכת על ידי שתי בהמות שהן כלאיים זו בזו.
<h3> יא</h3>
<b>בֶּהֱמַת פְּסוּלֵי הַמֻּקְדָּשִׁין</b>. שהוקדשה לקרבן ולאחר מכן נפסלה מחמת מום.
<b>כִּשְׁנֵי גּוּפִין</b>. כשתי בהמות שונות
<b>נַעֲשָׂת כְּקֹדֶשׁ וְחֹל מְעֹרָבִין זֶה בָּזֶה</b>. שאף על פי שנאסרה בהקרבה, עדיין יש בה דינים מסוימים של קדושה.
<b>מִפִּי הַשְּׁמוּעָה</b>. מסורת חכמים בפירוש הפסוקים.
<b>שֶׁאֵינוֹ מְדַבֵּר אֶלָּא בִּפְסוּלֵי הַמֻּקְדָּשִׁין</b>. שהמונח ‘טמאה' בפסוק זה אינו במשמעותו הרגילה, אלא פירושו פסולה להקרבה (ראה גם הלכות ערכין וחרמין ה,יא).
<b>הַמַּרְבִּיעַ בּוֹ</b>. עם בהמה אחרת אפילו מאותו מין.
<b>לוֹקֶה מִשּׁוּם כִּלְאַיִם</b>. נוסף על איסור מעילה בקדשים (הלכות מעילה א,ט).
<b>מִדִּבְרֵי קַבָּלָה</b>. דין שהתקבל במסורת.
<h2>פרק י</h2>
<h3> א</h3>
<b>בִּכְרַכֵּי הַיָּם</b>. בערים הסמוכות לים.
<b>כְּמוֹ צֶמֶר שֶׁגָּדֵל עַל הָאֲבָנִים שֶׁבְּיָם הַמֶּלַח</b>. חומר דומה לצמר שגדל על האבנים בים הגדול (הנקרא בזמננו ים התיכון; ראה הלכות ערכין וחרמין ח,ח לפי נוסחים מדויקים).
<b>תַּבְנִיתוֹ</b>. מראהו.
<b>וְכָלָךְ שְׁמוֹ</b>. מין משי (פה"מ כלאיים ט,ב).
<b>רְחֵלִים</b>. כבשים.
<b>הַשִּׁירַיִם</b>. מין נוסף של משי, שדומה לפשתן, ולכן אסור עם הכלך הדומה לצמר, וכל שכן שאסור עם הצמר עצמו (ריק"ו, כס"מ ועוד).
<h3> ב</h3>
<b>רָחֵל בַּת עֵז</b>. עז שהוולד שלה דומה לכבשה.
<b>אֵין לוֹקִין עָלָיו מִשּׁוּם כִּלְאַיִם</b>. שאין איסור מהתורה אלא בצמר כבשים.
<b>צַד חִבּוּר בָּעוֹלָם</b>. חיבור כלשהו.
<b>הֲרֵי זֶה כִּלְאַיִם מִן הַתּוֹרָה</b>. שאיסור כלאי בגדים מכונה בתורה ‘שעטנז' (דברים כב,יא), ולמדו חכמים שצמר ופשתים נעשים שעטנז באמצעות חיבורם באחת מהאפשרויות שנרמזות במילה זו: ‘שוע' — חיבור על ידי החלקה, ‘טווי' — עשיית חוטים, ‘נוז' — אריגה (משנה כלאיים ט,ח ופה"מ שם לפי מהדורה בתרא).
<b>שֶׁטְּרָפָן</b>. עירבם.
<b>וְשָׁעאוֹתָם וְעָשָׂה מֵהֶן לְבָדִים</b>. החליקם ודחסם יחד, ועשה מהם כעין בד שלא בדרך אריגה אלא על ידי לחץ של כבישה — וזהו ‘שוע'.
<b>צֵרְפָן וְטָוָה אוֹתָן כְּאֶחָד וְאָרַג בֶּגֶד מִטְּוִי זֶה</b>. חיבר אותם באמצעות טוויה וארג מהם בד — וזהו ‘טווי' ו'נוז' (ואף שנחשב חיבור גם באמצעות ‘טווי' לבד, איסור כלאיים הוא רק בבגדים שנוהגים להתחמם בהם כדלקמן הי"ט, ובדרך כלל אין דרך חימום בחוטים שאינם ארוגים לבגד — ד"א ויד"פ).
<h3> ג</h3>
<b>תָּפַר בֶּגֶד שֶׁל צֶמֶר וכו'</b>. שתפירה וקשירה וכיוצא בהן בכלל אריגה.
<b>אֲפִלּוּ תְּפָרָן בְּמֶשִׁי</b>. תפר את הצמר והפשתן על ידי חוט משי.
<b>גְּדָלָן</b>. שזר את חוטי הצמר והפשתן ועשה מהם חוט עבה יותר.
<b>אֲפִלּוּ נָתַן צֶמֶר וּפִשְׁתִּים בְּשַׂק אוֹ בְּקֻפָּה וּכְרָכָן</b>. קשר את השק או הקופה באופן שלא ניתן לפתחם ללא התרת הקשר. ובאופן זה נחשבים מחוברים, ולכן אסור להניח על הגוף את השק או הקופה באופן שמתחמם מהם (ד"א).
<b>וַאֲפִלּוּ קָשַׁר גָּדִיל שֶׁל צֶמֶר בְּגָדִיל שֶׁל פִּשְׁתָּן אַף עַל פִּי שֶׁהָרְצוּעָה בָּאֶמְצַע</b>. אף שהצמר והפשתן מחוברים על ידי רצועה של עור ביניהם ואינם נוגעים זה בזה, הרי הם כלאיים, ואסור לחגור חגורה כזו (פה"מ כלאיים ט,ט).
<h3> ד</h3>
<b>שֶׁהֲרֵי צָרַךְ הַכָּתוּב לְהַתִּיר כִּלְאַיִם בְּצִיצִית וכו'</b>. מכך שהתורה נצרכה להתיר כלאיים בציצית, אף שהחיבור בין הצמר (חוט התכלת) לפשתן (הבגד שחייב בציצית) בציצית הוא רק בקשירה, נלמד שגם חיבור על ידי קשירה אסור מן התורה.
<b>מִפִּי הַשְּׁמוּעָה</b>. מסורת חכמים בפרשנות הכתובים.
<b>נִסְמְכָה פָּרָשַׁת כִּלְאַיִם לְפָרָשַׁת צִיצִית</b>. בספר דברים כב,יא-יב.
<b>שֶׁאֵינוֹ מְמַעֵט בַּתּוֹרָה וכו'</b>. שאין צורך ללמוד מהפסוקים היתר לגבי דבר שאינו אסור מהתורה.
<h3> ו</h3>
<b>וְטָוָה מֵהֶן טְוִי</b>. עשה מהם חוטים.
<b>שֶׁצּוּרַת הַכֹּל צוּרַת צֶמֶר גְּמַלִּים</b>. המראה הכללי של התערובת הוא צמר גמלים.
<b>לְנִימוֹת שֶׁל צֶמֶר</b>. סיבים דקים שאין להם חשיבות.
<h3> ז</h3>
<b>וְאֵין חוֹשְׁשִׁין לְנִימוֹת שֶׁל צֶמֶר</b>. אין חוששים לסיבי הצמר שנשארו מחוברים לעור.
<h3> ח</h3>
<b>הַקִּנְבֵּס</b>. צמח שמפיקים ממנו חוטים הדומים לפשתן (פה"מ כלאיים ט,א).
<b>שֶׁטְּרָפָן זֶה בָּזֶה</b>. ולאחר מכן עשה מהם חוטים.
<h3> י</h3>
<b>שֶׁנִּפְרַם</b>. שנקרע.
<b>מֻתָּר לִפְרֹף אוֹתוֹ בְּחוּט פִּשְׁתָּן וְקוֹשֵׁר</b>. מותר לכרוך את שני צדדי הקרע באמצעות חוט פשתן שמחזיק את שניהם, ולקשור את החוט. ובאופן זה הבגד אינו נחשב מחובר לחוט שכן ניתן להוציא את הקרעים ללא התרת הקשר (כס"מ וטור יו"ד סי' ש בשם הרא"ש).
<h3> יא</h3>
<b>לוֹבֵשׁ אָדָם בֶּגֶד צֶמֶר וּבֶגֶד פִּשְׁתִּים</b>. אחד על גבי השני.
<b>וְחוֹגֵר עֲלֵיהֶן מִבַּחוּץ</b>. מותר להדקם בחגורה, מכיוון שרק חיבור בין הבגדים עצמם נחשב חיבור.
<b>וּבִלְבַד שֶׁלֹּא יִטְרֹף וכו'</b>. שלא יערב רצועה מבגד אחד עם רצועה מבגד שני ויקשרם יחד (תוכ"פ כלאיים ה,טו).
<h3> יב</h3>
<b>נִימָה</b>. חוט.
<h3> יג</h3>
<b>וּכְסָתוֹת</b>. כריות שנועדו להסבה (פה"מ ברכות ח,ג).
<h3> יד</h3>
<b>הַפָּרֹכֶת</b>. וילון.
<b>אֲסוּרָה</b>. בשימוש.
<b>הַשַּׁמָּשׁ</b>. המשרת, שדרכו לפעמים להתחמם בווילון.
<h3> טו</h3>
<b>מִנְעָל שֶׁהוּא כִּלְאַיִם וְאֵין לוֹ עָקֵב</b>. מנעל שמורכב רק מסולייה ושרוכים, ואינו מכסה את החלק האחורי של הרגל, ובסולייה יש כלאיים (ר"י קאפח).
<b>שֶׁעוֹר הָרֶגֶל</b>. העור בתחתית כף הרגל.
<h3> טז</h3>
<b>תּוֹפְרֵי כְּסוּת תּוֹפְרִין כְּדַרְכָּן וכו'</b>. אומנים שתופרים בגדי כלאיים לגויים, רשאים להניח את הבגדים על ברכיהם כדרך התופרים, אם אינם מתכוונים ליהנות מהבגד.
<b>וְהַצְּנוּעִין</b>. המדקדקים במצוות.
<b>תּוֹפְרִין בָּאָרֶץ</b>. תופרים כשהבגד מונח על הארץ (או על שולחן).
<b>מוֹכְרִין כְּדַרְכָּן וכו'</b>. מניחים הבגד על הכתף כדרך המוכרים, לפי שהנחה זו אינה דרך לבישה וההנאה ממנה אינה ודאית (שו"ת ברכת אברהם סי' יט, כס"מ).
<b>מַפְשִׁילִין בַּמַּקֵּל</b>. נושאים על כתפם מקל שעליו מונחים הבגדים (פה"מ כלאיים ט,ה).
<h3> יז</h3>
<b>שֶׁהֲרֵי הוּא נֶהֱנֶה בַּכִּלְאַיִם מִפְּנֵי הַחַמָּה</b>. שהבגד מגן על ידו שלא תיכווה מחום הביצה, והנאה כזו נחשבת כמו הנאה מלבישת בגד שמגן על הגוף מהחום או הקור (כס"מ).
<b>אוֹ מִפְּנֵי הַצִּנָּה</b>. בימי הקור, שמתחמם באמצעות הבגד (שם).
<h3> יח</h3>
<b>עֲרַאי</b>. באופן אקראי, לזמן קצר.
<b>לִגְנֹב אֶת הַמֶּכֶס</b>. להיפטר ממס רכוש שהיו לוקחים במעברי גבול, ועל בגדים שהאדם לובש לא היו לוקחים.
<b>וְאִם לָבַשׁ כֵּן לוֹקֶה</b>. שדרך לבישה אסורה מהתורה אפילו אינו נהנה מהבגד.
<h3> יט</h3>
<b>צִלְצוּלִים קְטַנִּים שֶׁעוֹשִׂין אוֹתָן הָעָם בְּבֵית יָד שֶׁלָּהֶן</b>. כעין כיסים קטנים שמחברים לקצה השרוול.
<b>לִצְרֹר בָּהֶן אֶת הַמָּעוֹת</b>. להניח בהם מטבעות.
<b>רְטִיָּה</b>. תחבושת המכילה משחה (פה"מ עירובין י,יג).
<b>מְלוּגְמָה</b>. מאכל הנלעס וניתן על העור לצורך רפואה.
<b>אִסְפְּלָנִית</b>. משחה (פה"מ שבת יט,ב).
<h3> כ</h3>
<b>צִיץ</b>. כעין סרט על המצח.
<b>מְדֻלְדָּלִין</b>. משתלשלים.
<h3> כא</h3>
<b>הֲרֵי זֶה מֻתָּר וְאַף עַל פִּי שֶׁכּוֹרְכָן עַל יָדוֹ</b>. שאין בחיבור זה משום כלאיים.
<h3> כב</h3>
<b>שֶׁמְּקַנְּחִין</b>. שמנגבים.
<b>שֶׁמְּסַפְּגִין</b>. שמייבשים.
<b>וּמִטְפָּחוֹת הַסַּפָּרִים</b>. שהספרים מניחים על אדם שמסתפר.
<h3> כג</h3>
<b>אוֹתוֹת</b>. סימנים שתופרים בבגד.
<b>וְהַגַּרְדִּיִּין</b>. האורגים.
<h3> כד</h3>
<b>בִּתְכִיפָה אַחַת</b>. בתחיבה אחת של מחט עם חוט לתוך הבגדים.
<b>אֵינוֹ חִבּוּר</b>. שאם מרים אחד מן הבגדים, השני נשמט מיד.
<b>קִבֵּץ שְׁנֵי רָאשֵׁי הַחוּט כְּאֶחָד</b>. חיבר את הבגדים בתחיבה אחת ולאחר מכן קשר את קצוות החוט זה בזה.
<b>הֲרֵי זֶה כִּלְאַיִם</b>. שחיבור של תחיבה וקשר או שתי תחיבות אפילו ללא קשר, נחשב מספיק עמיד לעניין איסור כלאיים.
<h3> כה</h3>
<b>וְיוֹשֵׁב עָלֶיהָ</b>. כיוון שהיא קשה, וכדלעיל הי"ג.
<b>אֲפִלּוּ לְהוֹצִיא עָלֶיהָ אֶת הַזֶּבֶל</b>. שאינו לובש אותה כבגד, אלא מניח עליה משא.
<b>מַרְדַּעַת</b>. מעין שטיח שמניחים מתחת לאוכף.
<h3> כז</h3>
<b>שֶׁאָבַד בּוֹ חוּט פִּשְׁתָּן</b>. שאינו ניכר כלפי חוץ.
<b>וְשׁוֹמְטוֹ</b>. מוציא את החוט שהתערב.
<b>וּכְבָר בֵּאַרְנוּ בְּבִיאוֹת אֲסוּרוֹת</b>. הלכות איסורי ביאה יח,יז.
<b>וּלְפִיכָךְ הֵקֵלּוּ בְּסָפֵק זֶה</b>. למרות שבדרך כלל חכמים מכריעים להחמיר בספק של איסור תורה, כאן הכריעו להקל, כיוון שבדק על ידי צביעה ויש יסוד סביר להניח שהחוט נשמט (רדב"ז).
<h3> כט</h3>
<b>וְקוֹרְעוֹ עָלָיו</b>. יש שדייקו מהלשון כאן שאינו מפשיטו לגמרי אלא קורע הבגד ומשאירו על חברו קרוע, שבגד קרוע אינו דרך לבישה, ובכך מצילו מאיסור תורה (יד"פ).
<b>וְלָמָּה נִדְחֶה בְּהָשֵׁב אֲבֵדָה כְּמוֹ שֶׁיִּתְבָּאֵר</b>. בהלכות גזלה ואבדה (יא,יג) נאמר שאדם מכובד אינו חייב לטפל באבדה שמוצא אם אין כבודו בכך. ואף שמצוות השבת אבדה היא מן התורה, היא נדחית מפני כבוד הבריות.
<b>מִפְּנֵי שֶׁהוּא לָאו שֶׁל מָמוֹן</b>. מכיוון שמצוות השבת אבדה נוגעת לממון חברו, התורה התירה לדחותה כאשר הדבר פוגע בכבוד האדם (ראה מאירי מגילה ג,א, הובא ביד"פ).
<b>וְלָמָּה נִדְחֶה בְּטֻמְאַת מֵת</b>. האיסור לנזיר ולכהן להיטמא למתים נדחה במקרה שרואים בדרך מת שאין לו קוברים (‘מת מצווה'; הלכות נזירות ז,יב, הלכות אבל ג,ח). ולכאורה הטעם הוא מפני כבודו של המת.
<b>הוֹאִיל וּפָרַט הַכָּתוּב וּלְאַחֹתוֹ וכו'</b>. התורה כותבת איסור כללי על נזיר להיטמא למתים, ולאחר מכן מוסיפה פירוט של אנשים מסוימים שאסור לו להיטמא להם (במדבר ו,ו-ז). וקיבלו חכמים במסורת שהפירוט לגבי אחותו נכתב על מנת ללמדנו שדווקא לאחותו אסור להיטמא, אך נטמא למת מצווה.
<b>הֲרֵי הוּא נִדְחֶה מִפְּנֵי כְּבוֹד הַבְּרִיּוֹת בְּכָל מָקוֹם</b>. ראה לדוגמה הלכות שבת כו,כג.
<b>הֲרֵי לָאו זֶה נִדְחֶה מִכְּלָלוֹ מִפְּנֵי כְּבוֹד הַבְּרִיּוֹת</b>. הציווי “לא תסור" עניינו לשמוע לדברי חכמים, וכיוון שחכמים עצמם מורים שדבריהם נדחים מפני כבוד הבריות, הרי שהציווי “לא תסור" אינו קיים כלל (“נדחה מכללו") במקרה של כבוד הבריות.
<b>אֵינוֹ קוֹרְעוֹ עָלָיו בַּשּׁוּק</b>. אינו קורעו על חברו.
<b>וְאֵינוֹ פּוֹשֵׁט בַּשּׁוּק</b>. אם גילה שהוא עצמו לבוש שעטנז.
<h3> ל</h3>
<b>אֵינוֹ לוֹקֶה אֶלָּא אַחַת</b>. סדרה אחת של שלושים ותשע מלקות.
<b>הֲרֵי זֶה חַיָּב עַל כָּל אַחַת וְאַחַת</b>. חייב סדרת מלקות על כל פעם שהחזיר ראשו, אם הזהירו אותו לפני שהחזיר.
<b>בַּמֶּה דְּבָרִים אֲמוּרִים וכו'</b>. גם אדם שלובש כלאיים ברצף כל היום יכול להתחייב הרבה מלקויות אם התרו בו הרבה פעמים, ולאחר כל התראה שהה זמן שיכול לפשוט את הבגד לגמרי (ולא רק להוציא הראש — ריק"ו) וללבשו מחדש.
<h3> לא</h3>
<b>הַמַּלְבִּישׁ אֶת חֲבֵרוֹ וכו'</b>. ראה גם הלכות נזירות ה,כ, הלכות אבל ג,ה.
<h3> לב</h3>
<b>מִפְּנֵי הָאַבְנֵט שֶׁהוּא כִּלְאַיִם</b>. שהיה עשוי מפשתן ורקום בצמר (הלכות כלי המקדש ח,א).
<b>וְלֹא הֻתְּרוּ בּוֹ אֶלָּא בִּשְׁעַת עֲבוֹדָה וכו'</b>. איסור כלאיים הותר לכהנים רק בזמן שמקיימים מצוות עבודה במקדש, ולכן אסורים ללבוש את האבנט שלא בשעת העבודה (ראה גם שם הל' יא-יב).
<b>כְּמוֹ הַצִּיצִית</b>. שדוחה איסור כלאיים (הלכות ציצית ג,ו).
