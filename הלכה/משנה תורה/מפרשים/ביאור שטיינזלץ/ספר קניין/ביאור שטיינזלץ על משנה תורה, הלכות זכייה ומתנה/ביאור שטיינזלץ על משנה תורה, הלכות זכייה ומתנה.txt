<h1>ביאור שטיינזלץ על משנה תורה, הלכות זכייה ומתנה</h1>
<h2>פרק א</h2>
<h3> א</h3>
<b>הַהֶפְקֵר כָּל הַמַּחֲזִיק בּוֹ זָכָה</b>. פרק זה והפרק הבא עוסקים בדיני זכייה בדברים שאדם הפקיר מנכסיו. ובהלכות נדרים ב,יד-יח התבארו הדינים העוסקים בהפקרה עצמה (כיצד מפקירים ועוד).
<b>כָּל שֶׁבָּהֶן הֶפְקֵר</b>. מאליו.
<h3> ב</h3>
<b>שֶׁלֹּא יָצוּד בִּשְׂדֵה חֲבֵרוֹ</b>. כאשר החיה נכנסה לשם. שאף שאין בעל השדה קונה את החיה, מכל מקום לכתחילה אסור לחברו לצוד שם (ראה ערוה"ש חו"מ רעג,טז). ויש מפרשים שהטעם הוא מפני שאין לו רשות להיכנס לשדה חברו (מ"מ).
<b>וְאִם צָד שָׁם קָנָה</b>. אם בכל זאת צד חיה שנכנסה לשדה חברו, קנה אותה (וראה לקמן ה"ד שיש אופן שבעל השדה זוכה בחיה).
<b>בַּבֵּיבָר</b>. מתחם שבו מגדלים בעלי חיים.
<b>בֵּיבָר גָּדוֹל וְהוּא מְחֻסַּר צִידָה</b>. שבעל הביבר לא יכול לתפסם שם בקלות (ראה הלכות יום טוב ב,ז).
<b>הֲרֵי הֵן שֶׁל בַּעַל הַבֵּיבָרִין</b>. מפני שנשמרים שם.
<h3> ג</h3>
<b>מְצוּדָתוֹ</b>. מלכודת לצידת בעלי חיים.
<b>אָסוּר מִדִּבְרֵי סוֹפְרִים</b>. מפני דרכי שלום (משנה גיטין ה,ח; וראה גם הלכות גזלה ו,יב).
<b>וְאִם הָיְתָה הַמְּצוּדָה כְּלִי</b>. כשיש לה בית קיבול, מה שניצוד בתוכה שייך לבעל המלכודת מן התורה.
<h3> ד</h3>
<b>חַיָּה אוֹ עוֹף</b>. של הפקר.
<b>אַף עַל פִּי שֶׁאֵין לוֹ רְשׁוּת לַעֲשׂוֹת דָּבָר זֶה קָנָה</b>. כדלעיל ה"ב.
<b>הָיָה בַּעַל הַשָּׂדֶה עוֹמֵד בְּצַד שָׂדֵהוּ וְאָמַר זָכָת לִי שָׂדִי קָנָה בַּעַל הַשָּׂדֶה</b>. ששדהו של אדם נחשבת כחצר שאינה משתמרת (שהדברים הנמצאים בתוכה אינם נשמרים לבעליה) והיא קונה לאדם את מה שבתוכה כאשר הוא עומד בצדה ואומר 'זכת לי שדי' (ראה לקמן ד,ח-ט; הלכות גזלה ואבדה יז,ח). אמנם אם השדה משתמרת, קנה בעל השדה אף שלא עמד בצדה ולא אמר כלום, שחצר משתמרת קונה לאדם אפילו שלא מדעתו (שם).
<h3> ה</h3>
<b>שֶׁזּוֹ כְּחָצֵר הַמִּשְׁתַּמֶּרֶת הִיא</b>. שהדברים הנמצאים בה נשמרים לבעליה, ולכן קונה מה שיש בתוכה (ראה לקמן ד,ט).
<b>וְאֵינָהּ חָצֵר הַמְהַלֶּכֶת</b>. ניידת, וחצר המהלכת אינה קונה לבעליה את מה שבתוכה (ראה הלכות מכירה ג,יג).
<h3> ו</h3>
<b>וְלֹא הוֹלִיד בָּנִים בְּיִשְׂרָאֵל אַחַר שֶׁנִּתְגַּיֵּר אֵין לוֹ יוֹרְשִׁים</b>. שאם נולדו לו בנים קודם שהתגייר אינם יורשים אותו אף אם גם הם התגיירו (לקמן ט,ז, הלכות נחלות ו,י), מכיוון שלאחר הגיור בטל ייחוסו המשפחתי (הלכות איסורי ביאה יד,יא).
<b>וְהֶחֱזִיק בִּנְכָסָיו</b>. עשה מעשה שמוכיח בעלות ומקנה לו את הנכס (כמפורט לקמן פרק ב).
<b>וְאֵין בַּעַל הַמֶּצֶר יָכוֹל לְסַלְּקוֹ בְּדָמִים שֶׁזּוֹ כְּמַתָּנָה הִיא</b>. בדרך כלל לבעל השדה הסמוכה ('בעל המצר'), יש קדימות בקניית השדה, ולכן אם בעל הקרקע מוכר אותה לאדם אחר יכול בעל המצר לשלם דמים ולסלק את מי שקנה אותה (ראה הלכות שכנים יב,ה). אמנם אם אדם נותן את הקרקע במתנה לאדם אחר, בעל המצר אינו יכול להכריחו למכור לו את השדה (שם יג,א), והוא הדין במחזיק בשדה הגר שמת.
<h3> ז</h3>
<b>וּמֶצֶר אֶחָד בֵּינֵיהֶן</b>. שיש גבול שמפריד בין השדות.
<b>זוֹ שֶׁהֶחֱזִיק בָּהּ קָנָה אֲבָל חֲבֶרְתָּהּ לֹא קָנָה</b>. שלא כדין מתנה, שאם החזיק בשדה אחת כדי לקנות עמה שדה נוספת, קנה את שתיהן, כיוון שבמתנה יש אדם אחר שמקנה לו את השדות (מ"מ, וראה הלכות מכירה א,יט-כ).
<h3> ח</h3>
<b>זֶה לִפְנִים מִזֶּה</b>. אחד פנימי ואחד חיצוני.
<h3> ט</h3>
<b>הַמַּחֲזִיק בִּשְׁטָר וכו'</b>. שטר שמעיד על כך שהקרקע נמכרה או ניתנה במתנה לגר (מ"מ).
<b>לָצוּר אוֹתוֹ</b>. לכסות בו.
<h3> י</h3>
<b>הַמְסֻיֶּמֶת בִּמְצָרֶיהָ</b>. שמוגדרת בגבולות.
<b>שֶׁהִכִּישׁ בָּהּ מַכּוֹשׁ אֶחָד</b>. חפר בה מעט במעדר או עשה בה תיקון אחר שבאופן זה קונה את השדה בקניין חזקה (ראה הלכות מכירה א,ח, א,טז).
<b>כְּדֵי שֶׁיֵּלֵךְ הַצֶּמֶד בִּשְׁעַת חֲרִישָׁה וְיַחֲזֹר</b>. כשיעור קרקע שזוג שוורים שמושכים מחרשה ('צמד') חורשים בהליכה אחת, שדרך עובדי אדמה לחרוש את השדה חלקים חלקים (מ"מ; ולגבי ההגדרה המדויקת של שיעור זה ראה שיטות שונות בראשונים על בבא בתרא נד,ב).
<b>וְהֶחָצָב</b>. צמח ששרשיו יורדים בארץ ביושר ואינם נוטים לצדדים, שהיו שותלים כדי לסמן את גבולות השדה.
<h3> יא</h3>
<b>הַמַּפְסִיק לַפֵּאָה</b>. שטח בשדה שמחלק את השדה לשתי שדות לעניין חיוב הנחת פאה לעניים (ראה הלכות מתנות עניים פרק ג).
<b>וְכָל הַמַּפְסִיק רְשֻׁיּוֹת שַׁבָּת</b>. שטח שמוגדר בפני עצמו לעניין דיני הוצאה בשבת (ראה הלכות שבת יד,ד).
<b>אֲפִלּוּ הָיָה בֵּינֵיהֶן רְשׁוּת שֶׁחוֹלֶקֶת לְגִטִּין</b>. שטח שנחשב כרשות בפני עצמה לעניין קניית גט לאישה, ואף שבדיני שבת נחשב לרשות אחת עם השטח שסביבו (ראה הלכות גירושין ה,ט).
<h3> יב</h3>
<b>לְבִקְעָה</b>. מישור שיש בו כמה שדות.
<b>כָּל מָקוֹם שֶׁמַּחֲזִיקִין אוֹתוֹ לְטֻמְאָה</b>. כגון שהטומאה נמצאת בצד מסוים של הבקעה, וכל אותו צד מוחזק כמקום טמא מחמת הספק, אך בצד אחר של הבקעה נכנסים טהורים ללא חשש. וכך גם לעניין נכסי הגר, שהמחזיק בצד אחד לא קנה את הצד השני (או"ש).
<h3> יג</h3>
<b>דָּבָר מִדְּבָרִים הַמַּפְסִיקִין</b>. שנזכרו לעיל הל' יא-יב.
<b>כָּל הַנִּקְרָא עַל שֵׁם אוֹתוֹ הַגֵּר קוֹנֶה אוֹתוֹ</b>. זוכה בכל השטח שהיה נקרא שדהו של פלוני (ולעיל ה"י שקונה רק שיעור חרישה מדובר בשדה שאינה נקראת על שם הגר — קרית מלך רב, סמ"ע חו"מ רעה ס"ק ט; וראה מ"מ כס"מ ואבן האזל שהציעו תירוצים אחרים).
<h3> יד</h3>
<b>בִּמְשִׁיכָה</b>. הקניין שתיקנו חכמים למיטלטלין (ראה הלכות מכירה ג,א).
<b>אוֹ בְּדָמִים</b>. יכול גם לקנות ולהקנות בדמים. שאף שחכמים תיקנו שלישראל אין קניין באופן זה, בגוי יש קניין (מ"מ על פי הלכות בכורות ד,ה).
<b>אֶלָּא בִּשְׁטָר</b>. יחד עם נתינת הכסף (הלכות מכירה א,יז; שלא כישראל הקונה קרקע מישראל שמספיק לשם כך שטר לבד או כסף לבד או חזקה — שם ה"ג).
<b>שֶׁאֵין דַּעְתּוֹ סוֹמֶכֶת אֶלָּא עַל הַשְּׁטָר</b>. הישראל חושש שהגוי יחזור בו, ואין דעתו של הישראל סומכת אלא על קניין הנעשה בכתיבת שטר יחד עם התשלום.
<b>וְנָתַן הַדָּמִים</b>. אך טרם כתבו שטר.
<b>וְקֹדֶם שֶׁיַּחֲזִיק בָּהּ וכו'</b>. אבל אם כבר החזיק בה, זכה בה כדין המחזיק בנכסי הפקר, וישראל אחר אינו יכול לזכות בה (מ"מ).
<b>וְהֶחֱזִיק בָּהּ כְּדֶרֶךְ שֶׁמַּחֲזִיקִין בְּנִכְסֵי הַגֵּר</b>. באחד מאופני החזקה שבהם זוכים בשדה הפקר (ראה לקמן פרק ב).
<b>וְנוֹתֵן לָרִאשׁוֹן אֶת הַדָּמִים</b>. שהרי בזכות הכסף של הראשון הסתלק הגוי מן השדה וזכה בה הישראל האחרון (מ"מ).
<h3> טו</h3>
<b>מִשְׁפָּט יָדוּעַ לַמֶּלֶךְ</b>. חוק שחוקק המלך.
<b>עַל פִּיהֶם דָּנִין</b>. לתנאי תחולתו והיקפו של דין המלך, ראה הלכות גזלה ה,יא-יח.
<h2>פרק ב</h2>
<h3> א</h3>
<b>נִכְסֵי גֵּר שֶׁאֵין לוֹ יוֹרְשִׁים</b>. לעיל א,ו.
<b>וְשָׂדֶה שֶׁמְּכָרָהּ הַגּוֹי לְיִשְׂרָאֵל וַעֲדַיִן לֹא הֶחֱזִיק בָּהּ</b>. שמעמדה כנכסי הפקר (לעיל א,יד).
<b>בְּדֶרֶךְ מִדַּרְכֵי הַחֲזָקָה שֶׁבֵּאַרְנוּ בְּהִלְכוֹת מְכִירָה</b>. א,ח-טז.
<b>קָנָה</b>. כפי שנתבאר בפרק הקודם.
<b>חוּץ מֵאֲכִילַת הַפֵּרוֹת</b>. שאינה קניין בנכסי הפקר ודומיהם כמבואר בהלכה הבאה.
<h3> ב</h3>
<b>אֲבָל בְּנִכְסֵי הַהֶפְקֵר אוֹ נִכְסֵי הַגֵּר אֲפִלּוּ אָכַל פֵּרוֹת הָאִילָן כַּמָּה שָׁנִים לֹא קָנָה</b>. שבנכסי חברו אין לו רשות לאכול מפירותיו, ולכן אכילת הפירות היא סימן לקניין השדה. מה שאין כן בנכסי הפקר הפירות מותרים באכילה לכל אדם אף אם אינו זוכה באילן או בקרקע, ולכן אכילת פירות אלו אינה נחשבת מעשה של קניין ובעלות (אבן האזל).
<b>כְּמוֹ שֶׁבֵּאַרְנוּ</b>. הלכות מכירה א,טז.
<h3> ג</h3>
<b>יֵשׁ דְּבָרִים רַבִּים שֶׁאִם הֶחֱזִיק בָּהֶן הַלּוֹקֵחַ לֹא קָנָה עֲדַיִן וכו'</b>. בקרקע של הפקר שאין מי שיטפל בה, גם פעולות קטנות של תיקון השדה מוכיחות על בעלות בקרקע ומקנות אותה לעושה אותן. אבל בקרקע שיש לה בעלים אין די בפעולות אלו כדי לקנות את הקרקע מידי הבעלים (אבן האזל). ויש מפרשים שהחזקה המדוברת כאן לעניין לוקח איננה עוסקת בחזקה של קונה בזמן הרכישה, אלא באדם הטוען שקנה את השדה ומתבסס על כך שהחזיק בה שלוש שנים, שבמקרה זה חרישת הקרקע אינה נחשבת כהחזקה בקרקע (ראה הלכות טוען ונטען יב,ט), אבל בחזקה של קונה בזמן הרכישה כל הפעולות המוזכרות בהלכה כאן מועילות לקניין אם נעשות בפני המוכר ובהסכמתו (כס"מ בשם ר"י הנגיד מצאצאי הרמב"ם).
<b>פַּלְטוֹרִין</b>. ארמונות, היכלות מפוארים.
<b>סִיּוּד אַחֵר... כִּיּוּר אַחֵר</b>. כגון שהיה בהם כבר סיוד או כיור והוסיף בהם (ויש נוסחאות: "סיוד אחד... כיור אחד").
<b>כִּיּוּר</b>. צורות בולטות בטיט.
<b>קָנָה</b>. כיוון שעשה תיקון וייפוי.
<h3> ד</h3>
<b>הַצָּר צוּרָה</b>. מצייר דבר.
<b>הַמַּצִּיעַ מַצָּעוֹת</b>. כגון שטיחים ומחצלאות, ובכך ייפה את הקרקע (מ"מ בשם ר"י מיגאש).
<b>הַנָּר אֶת הַשָּׂדֶה בְּנִכְסֵי הַגֵּר קָנָה</b>. וכגון שחרש שטח קטן שנחשב כמועיל לקרקע רק בנכסי הפקר (אבל במכירה רק חרישת השדה כולה נחשבת חזקה ובזה מדובר בהלכות מכירה א,טז — אבן האזל; ולדעת הכס"מ לעיל ה"ג אין צורך בחילוק זה).
<b>הַמְפַצֵּל</b>. מבקע.
<b>לַעֲבוֹדַת הָאִילָן</b>. לתיקונו.
<b>וְאִם דַּעְתּוֹ לְהַאֲכִיל הָעֵצִים לַבְּהֵמָה לֹא קָנָה</b>. מפני שלא עשה תיקון לאילן.
<h3> ה</h3>
<b>מֵרוּחַ אַחַת</b>. מצד אחד.
<b>לְתַקֵּן הָאָרֶץ</b>. שתהא נוחה לעבדה.
<h3> ו</h3>
<b>הַגַּס וְהַדַּק</b>. גדול וקטן.
<b>הַגַּס הַגַּס</b>. רק את הגדולים שמתאימים להסקה.
<b>גֹּרֶן</b>. מקום לדישת התבואה.
<h3> ז</h3>
<b>הַפּוֹתֵחַ מַיִם לְתוֹךְ הָאָרֶץ</b>. עשה פתח כדי שייכנסו מים לשדה.
<b>לָצוּד הַדָּגִים</b>. שבאים עם המים ונשארים בשדה.
<h3> ט</h3>
<b>שֶׁהָרִאשׁוֹן לֹא עָשָׂה בְּגוּף הָאָרֶץ כְּלוּם</b>. ומדובר שהראשון לא חפר יסודות בקרקע (כס"מ ומ"מ וכדעת הר"י מיגאש).
<b>שֶׁהֲרֵי לֹא הוֹעִיל בְּגָדֵר זֶה</b>. תיחום השטח שנעשה על ידי עצם הבנייה של הפלטרין אינו מועיל כל עוד אין בו דלתות.
<b>רָחָב בְּיוֹתֵר וּמְפֻלָּשׁ</b>. פתוח ואינו ראוי לשימוש.
<h3> י</h3>
<b>הַמֵּפִיץ זֶרַע לְתוֹךְ הַתְּלָמִים</b>. השליך זרעים בלי לכסותם (הגה"מ ומ"מ בשם רשב"ם).
<h3> יא</h3>
<b>לֹא קָנָה</b>. שאין תועלת במחיצה העליונה.
<b>נִבְלְעָה מְחִצָּה הַתַּחְתּוֹנָה</b>. שקעה באדמה.
<h3> יג</h3>
<b>וּכְסָבוּר שֶׁהֵן שֶׁלּוֹ</b>. כגון שהייתה שדהו סמוכה לשדה הגר.
<h3> יד</h3>
<b>מַשְׁכּוֹן יִשְׂרָאֵל בְּיַד הַגֵּר</b>. שהיה חייב כסף לגר, והניח ביד הגר כלי להבטחת פירעון החוב.
<b>שֶׁכֵּיוָן שֶׁמֵּת הַגֵּר בָּטַל שִׁעְבּוּדוֹ</b>. המשכון שייך כל הזמן ללווה אלא שהוא משועבד למלווה. לכן כאשר מת המלווה ומתבטל החוב והשעבוד, המשכון אינו הפקר אלא שייך ללווה.
<h3> טו</h3>
<b>מַשְׁכּוֹן הַגֵּר בְּיַד יִשְׂרָאֵל</b>. שלווה הגר כסף מישראל, ונטל המלווה כלי של הלווה להבטיח את פירעון החוב.
<b>לוֹקֵחַ מִמֶּנּוּ הָרִאשׁוֹן כְּנֶגֶד מְעוֹתָיו</b>. בעל המשכון נוטל מן המשכון כשווי ההלוואה.
<h3> טז</h3>
<b>חֲצֵרוֹ קוֹנָה לוֹ שֶׁלֹּא מִדַּעְתּוֹ</b>. בעל החצר זוכה במה שנמצא בתוכה, ולכן כשמת הגר מיד זכה המלווה במשכון שבחצרו.
<b>כְּמוֹ שֶׁבֵּאַרְנוּ בְּעִנְיַן מְצִיאָה</b>. הלכות גזלה ואבדה יז,ח.
<h3> יז</h3>
<b>גֵּר שֶׁמֵּת וּבִזְבְּזוּ וכו'</b>. ראה גם הלכות נדרים ב,טו.
<b>וּבִזְבְּזוּ</b>. בזזו, החזיקו.
<b>עֲבָדִים</b>. כנעניים.
<b>גְּדוֹלִים קָנוּ עַצְמָן בְּנֵי חוֹרִין</b>. שיש בהם דעת וכשמת הגר יצאו מרשותו וזכו בעצמם מן ההפקר.
<b>הָעֲבָדִים הַקְּטַנִּים הֲרֵי הֵן כַּבְּהֵמָה</b>. אין להם דעת ולכן אין להם כוח זכייה לקנות את עצמם בני חורין.
<b>וּכְבָר בֵּאַרְנוּ</b>. הלכות מכירה ב,א-ד.
<h3> יח</h3>
<b>שֶׁיֵּשׁ לוֹ בֵּן</b>. שנולד לו לאחר שנתגייר והוא יורשו.
<b>אוֹ שֶׁאִשְׁתּוֹ מְעֻבֶּרֶת</b>. שאף על פי שהמזכה לעובר לא קנה (הלכות מכירה כב,י), מכל מקום יש לעובר זכות בירושה הבאה מאליה (לח"מ).
<b>וּבָרִאשׁוֹנָה מֵת וכו'</b>. כשהחזיקו בנכסים עם השמועה הראשונה.
<b>הַמַּחֲזִיק בַּשְּׁנִיָּה</b>. אחרי שנתברר שהשמועה הראשונה נכונה.
<b>וּבָרִאשׁוֹנָה לֹא קָנָה</b>. מכיוון שמתחילה החזיקו על סמך שמועה, הרי שכאשר שמעו שהשמועה לא נכונה והחזירו את הנכסים, פקעה חזקתם (מ"מ).
<h2>פרק ג</h2>
<h3> א</h3>
<b>בְּאֶחָד מִשְּׁאָר הַדְּבָרִים שֶׁהַמִּטַּלְטְלִין נִקְנִין בָּהֶן</b>. המפורטים בהלכות מכירה פרק ג.
<b>כְּדֶרֶךְ שֶׁמַּחֲזִיק הַלּוֹקֵחַ</b>. כמפורט בהלכות מכירה א,ח-טז, ב,א-ד.
<b>בִּדְבָרִים</b>. שסיכמו ביניהם בדיבור בלבד.
<b>כָּל אֶחָד מֵהֶן עֲדַיִן יָכוֹל לַחֲזֹר בּוֹ</b>. כשם שגם מקח אינו נקנה בדברים (שם א,א). אמנם אדם שמבטיח לחברו מתנה מועטת וחוזר בו, נקרא מחוסר אמנה (שם ז,ט).
<h3> ב</h3>
<b>נָתַן לוֹ הַפִּקָּדוֹן שֶׁהָיָה מֻפְקָד אֶצְלוֹ</b>. בעל הפיקדון אמר לשומר שהוא נותן לו במתנה את הפיקדון שנמצא אצלו.
<b>כְּמוֹ שֶׁבֵּאַרְנוּ</b>. הלכות מכירה ה,יא.
<h3> ג</h3>
<b>הָאוֹמֵר לַחֲבֵרוֹ מָנֶה שֶׁיֵּשׁ לִי בְּיָדְךָ תְּנֵהוּ לָזֶה</b>. ושלושתם עמדו באותו מקום. כגון שאמר ראובן לשמעון 'תן מעותי שנמצאים אצלך ללוי'.
<b>קָנָה</b>. לוי את המעות, אף לפני שהגיעו אליו.
<b>בֵּין שֶׁנָּתַן הַמָּנֶה לָזֶה בְּחוֹב שֶׁהָיָה לוֹ אֶצְלוֹ בֵּין שֶׁנְּתָנוֹ לוֹ מַתָּנָה</b>. אין הבדל אם הנתינה של ראובן ללוי הייתה לצורך פריעת חוב או בתורת מתנה.
<b>בֵּין שֶׁהָיָה הַמָּנֶה חוֹב אֶצְלוֹ בֵּין שֶׁהָיָה פִּקָּדוֹן בְּיָדוֹ</b>. אין הבדל אם המעות היו לפני כן אצל שמעון בתורת חוב שהיה חייב לראובן או בתורת פיקדון.
<b>כְּמוֹ שֶׁבֵּאַרְנוּ</b>. הלכות מכירה ו,ח.
<h3> ד</h3>
<b>לְעִנְיַן מֶקַח וּמִמְכָּר</b>. ראה הלכות מכירה א,ב, ה,ט.
<b>לְגַלּוֹת הַדָּבָר וכו'</b>. לברר אמתות הדברים במקרה של מחלוקת בין הצדדים.
<h3> ה</h3>
<b>לְסַיֵּם הַמִּמְכָּר</b>. להגדירו במדויק.
<b>כְּמוֹ שֶׁבֵּאַרְנוּ</b>. הלכות מכירה כא,א.
<b>פָּחוּת</b>. הגרוע.
<b>חֵלֶק כָּךְ וְכָךְ</b>. כגון חצי מהשדה.
<b>שֶׁלֹּא סִיֵּם הַחֵלֶק</b>. שלא הגדיר את מקומו המדויק.
<h3> ו</h3>
<b>כָּל הַנּוֹתֵן מַתָּנָה עַל תְּנַאי וכו'</b>. ראה גם הלכות מכירה יא,א.
<b>פֵּרוֹת שֶׁאָכַל</b>. כגון אם קיבל קרקע ואכל פירותיה.
<b>שֶׁיִּהְיֶה הַתְּנַאי כָּרָאוּי</b>. כמבואר בהלכה הבאה.
<h3> ז</h3>
<b>כְּבָר בֵּאַרְנוּ</b>. הלכות אישות ו,א-ב, וראה הלכות מכירה יא,א (לפירוט דיני התנאים ראה הלכות אישות פרק ב).
<b>תְּנַאי כָּפוּל</b>. שמפרש בו מה יהיה אם יתקיים התנאי וגם מה יהיה אם לא יתקיים התנאי (כגון שאמר 'אם תעשה דבר מסוים חפץ זה יהיה לך במתנה, ואם לא תעשה זאת לא תקבל את החפץ במתנה').
<b>וְהִין קוֹדֵם לְלָאו</b>. שצריך להקדים את החלק החיובי, מה יהא אם יתקיים התנאי, ואחר כך יאמר את החלק השלילי, מה יהא אם לא יתקיים התנאי.
<b>וּתְנַאי קוֹדֵם לְמַעֲשֶׂה</b>. שיאמר את התנאי לפני נתינת המתנה בפועל (ראה פסקים ושיטות).
<b>תְּנַאי שֶׁאֶפְשָׁר לְקַיְּמוֹ</b>. מבחינת המציאות.
<b>הַתְּנַאי בָּטֵל וּכְאִלּוּ אֵין שָׁם תְּנַאי</b>. והמקבל זוכה במתנה מיד.
<h3> ח</h3>
<b>וְכָל הָאוֹמֵר עַל מְנַת הֲרֵי זֶה כְּאוֹמֵר מֵעַכְשָׁיו</b>. כגון שאמר 'קנה מתנה זו על מנת שתעשה מעשה מסוים', ומשמעו שאם יקיים את התנאי יתקיים הקניין מעכשיו (ראה הלכות אישות ו,יז-יח).
<b>וְאֵינוֹ צָרִיךְ לִכְפֹּל הַתְּנַאי</b>. מכיוון שחל מיד, אין התנאי צריך חיזוק. וכן אינו צריך להקדים תנאי למעשה, אך צריך להתנות בדבר שאפשר לקיימו (שם).
<b>כָּזֶה הוֹרוּ מִקְצָת הַגְּאוֹנִים וכו'</b>. ראה גם הלכות אישות ו,יד.
<h3> ט</h3>
<b>הַנּוֹתֵן מַתָּנָה עַל מְנַת לְהַחֲזִיר</b>. בתנאי שיחזירנה לו המקבל.
<b>וְאוֹכֵל פֵּרוֹת</b>. המקבל.
<h3> י</h3>
<b>מֻקְדָּשׁ וּמֻחֲזָר</b>. שחל ההקדש, וגם נחשב השור כמוחזר לבעלים.
<b>דָּבָר הָרָאוּי לוֹ</b>. וכיוון שלא קיים את התנאי, שהרי אינו יכול להשתמש בהקדש, בטלו המתנה וההקדש.
<h3> יא</h3>
<b>אָסוּר לְיִשְׂרָאֵל לִתֵּן וכו'</b>. ואיסור זה נלמד מן הכתוב "ולא תחנם" (דברים ז,ב, הלכות עבודה זרה י,ד).
<b>לְגֵר תּוֹשָׁב</b>. גוי שקיבל עליו שבע מצוות בני נח, שמותר לו לשבת בארץ ישראל (הלכות איסורי ביאה יד,ז).
<b>שֶׁנֶּאֱמַר לַגֵּר אֲשֶׁר בִּשְׁעָרֶיךָ וכו'</b>. פסוק זה עוסק באיסור אכילת נבלה לישראל, ונאמר שמותר לתת אותה מתנה לגר תושב אבל לנכרי צריך למכור ולא לתת מתנה.
<b>שֶׁנֶּאֱמַר גֵּר וְתוֹשָׁב וכו'</b>. פסוק זה עוסק בעניין החזקת עניים מישראל.
<h3> יב</h3>
<b>לְעֶבֶד</b>. כנעני.
<b>קוֹנֶה הַגּוּף</b>. לגמרי, מפני שמה שקנה עבד קנה רבו (הלכות מלווה ולווה ב,ח).
<b>קוֹנֶה אוֹתָהּ לַפֵּרוֹת</b>. שיכול ליהנות ממנה, אבל גוף המתנה שייך לאישה, ואם ימות הבעל או יגרשנה תיטול האישה את המתנה לגמרי ('נכסי מלוג' — ראה הלכות אישות טז,ב).
<h3> יג</h3>
<b>קָנָה הָאָדוֹן וְקָנָה הַבַּעַל</b>. שלא הועיל התנאי להפקיע זכותו.
<b>בְּגוּפָהּ שֶׁל מַתָּנָה שֶׁתִּהְיֶה לְכָךְ וּלְכָךְ</b>. שייחד אותה לשימוש האישה והעבד.
<h3> טו</h3>
<b>הַנּוֹתֵן כָּל נְכָסָיו לְעַבְדּוֹ מַתָּנָה</b>. שכתב לו כן בשטר.
<b>קָנָה עַצְמוֹ וְיָצָא בֶּן חוֹרִין</b>. מפני שהעבד בכלל הנכסים.
<b>שִׁיֵּר כָּל שֶׁהוּא</b>. שכתב בשטר שנותן לו הכול חוץ מפרט אחד.
<b>שֶׁאֵין זֶה גֵּט חֵרוּת גָּמוּר</b>. שטר שחרור של עבד, כגט אישה, צריך לנתק את העבד מהאדון לגמרי (ראה גם הלכות עבדים ז,א).
<b>לֹא קָנָה כְּלוּם</b>. שהרי אין קניין עצמי לעבד.
<h2>פרק ד</h2>
<h3> א</h3>
<b>וְהוּא שׁוֹתֵק</b>. בשעה שקיבלה.
<b>צֹוֵחַ מֵעִקָּרוֹ</b>. שאמר שאינו רוצה את המתנה בשעה שהגיעה לידיו.
<h3> ב</h3>
<b>הַמְזַכֶּה לַחֲבֵרוֹ בְּמַתָּנָה עַל יְדֵי אַחֵר</b>. שביקש הנותן מאדם שלישי שישמש שליחו של המקבל ויקנה עבורו.
<b>אֲבָל הַמְקַבֵּל וכו'</b>. להלכה דומה בעניין מכר ראה הלכות מכירה ל,א.
<h3> ג</h3>
<b>הֲרֵי זֶה סָפֵק אִם זֶה שֶׁשָּׁתַק כְּבָר רָצָה</b>. יש להסתפק אם שתיקתו בתחילה מעידה על כך שרצה לקבל ורק אחר כך חזר בו.
<b>אוֹ זֶה שֶׁשָּׁתַק מִפְּנֵי שֶׁעֲדַיִן לֹא הִגִּיעַ לְיָדוֹ כְּלוּם וכו'</b>. ולכן לא מצא צורך וטעם להגיב, וזה שצווח בסוף מוכיח על תחילתו שלא רצה לזכות בה כלל (ראה גם הלכות תרומות ט,ו).
<b>כְּמוֹ שֶׁבֵּאַרְנוּ</b>. לעיל ה"א.
<b>וְאִם חָזְרוּ הַבְּעָלִים הָרִאשׁוֹנִים וּתְפָסוּהָ... אֵין מוֹצִיאִין אוֹתָהּ מִיָּדָם</b>. כדין ספק בממון שאין מוציאים מידי המוחזק, ואם השני הוציא מידי הראשון נעשה הוא המוחזק ואין מוציאים ממנו (ראה הלכות מכירה ג,י).
<h3> ד</h3>
<b>אֵינוֹ יָכוֹל לַחֲזֹר בּוֹ</b>. מפני שזכה בהם לוי בשביל שמעון.
<b>יָכוֹל לַחֲזֹר בּוֹ עַד שֶׁיַּגִּיעַ הַמֵּאָה לְיַד שִׁמְעוֹן</b>. ששמעון זוכה במתנה רק כאשר מקבלה בפועל.
<h3> ה</h3>
<b>הָלַךְ לֵוִי וכו'</b>. במקרה שאמר ראובן 'הולך', שאז לא זכה שמעון עד שיגיע לידו.
<b>וּבִקֵּשׁ שִׁמְעוֹן</b>. חיפש את שמעון.
<b>מֵת שִׁמְעוֹן בְּחַיֵּי רְאוּבֵן יַחֲזִיר לִרְאוּבֵן אוֹ לְיוֹרְשָׁיו</b>. שבזמן מיתת שמעון התבטלה השליחות של לוי, וצריך להחזיר את המעות לראובן. ואם ראובן מת לפני שקיבל את המעות חזרה, יחזיר ליורשי ראובן.
<b>מֵת רְאוּבֵן בְּחַיֵּי שִׁמְעוֹן יִתֵּן הַמֵּאָה לְשִׁמְעוֹן אוֹ לְיוֹרְשָׁיו וכו'</b>. שבזמן מיתת ראובן זוכה לוי במעות עבור שמעון, מפני שהמעות בידו וחלה עליו מצווה לקיים את דברי המת, ולכן במקרה ששמעון מת לפני שקיבל, ייתן את המעות ליורשיו (מפרשי השו"ע חו"מ קכה,ח).
<b>וְאַף עַל פִּי שֶׁאָמַר הַדְּבָרִים וְהוּא בָּרִיא</b>. אף שאמירת בריא אינה פועלת קניין (שלא כאמירת חולה הנקרא 'שכיב מרע' כדלקמן ח,ב), מכל מקום לאחר מיתתו יש מצווה לקיים דבריו.
<h3> ו</h3>
<b>זוֹכֶה בְּמַתָּנָה לַחֲבֵרוֹ</b>. משמש כשליח של המקבל לזכות עבורו מידי הנותן.
<b>עַד שֶׁיִּהְיֶה הַזּוֹכֶה גָּדוֹל וּבֶן דַּעַת</b>. שרק אדם גדול שאינו חרש או שוטה, יכול להיעשות שליח (הלכות שלוחין ושותפין ב,ב).
<b>וַאֲפִלּוּ עֶבֶד וְשִׁפְחָה</b>. כנעניים.
<b>הוֹאִיל וְאֵינוֹ רָאוּי לִשְׁלִיחוּת לְעוֹלָם</b>. שאין הגוי נעשה שליח לדבר מן הדברים שבעולם (שם ה"א).
<b>שֶׁאֵין יִשְׂרָאֵל נַעֲשֶׂה שָׁלִיחַ לְגוֹי</b>. שדין שליחות הוא רק כאשר המשלח והשליח בני ברית (שם).
<h3> ז</h3>
<b>קָטָן שֶׁנּוֹתְנִין לוֹ צְרוֹר וְזוֹרְקוֹ אֱגוֹז וְנוֹטְלוֹ</b>. שמבין שאבן היא חסרת ערך ואגוז הוא בעל ערך.
<b>זוֹכֶה לְעַצְמוֹ</b>. קטן זוכה מן התורה בחפץ שנותנים לו במתנה (ראה הלכות לולב ח,י), שכאשר אדם אחר מקנה לו יכול לזכות.
<b>וְאֵינוֹ זוֹכֶה לַאֲחֵרִים</b>. ובדבר שהוא מתקנת חכמים, יכול קטן לזכות לאחרים (הלכות עירובין א,כ, הלכות מעשר שני ה,ט).
<b>פָּחוֹת מִזֶּה לֹא לְעַצְמוֹ וְלֹא לַאֲחֵרִים</b>. שאין לו דעת כלל והוא כמו שוטה (ואם זכו עבורו זכה כמבואר בהלכה הבאה).
<b>אֲבָל הַחֵרֵשׁ זוֹכֶה לְעַצְמוֹ</b>. החרש הוא כקטן שאם נתנו לו מתנה זוכה לעצמו ואינו זוכה לאחרים.
<b>כְּמוֹ שֶׁבֵּאַרְנוּ בְּהִלְכוֹת גְּזֵלָה</b>. נראה שהכוונה להלכות גזלה ואבדה יז,ד שם מבואר שחרש שוטה וקטן אינם זוכים במציאה לאחרים (וראה שם הי"ב שכאשר מוצאים מציאה יכולים לזכות בה לעצמם מפני דרכי שלום; וראה עוד הלכות מכירה כט,א לגבי מקח וממכר של חרש שוטה וקטן).
<h3> ח</h3>
<b>זָכִין לְקָטָן אֲפִלּוּ בֶּן יוֹם אֶחָד</b>. אף שאין בו דעת כלל ואינו יכול לקנות בעצמו (כדלעיל ה"ז), יכול אדם גדול לקנות מאת הבעלים בשביל הקטן.
<b>בֵּין בְּפָנָיו בֵּין שֶׁלֹּא בְּפָנָיו</b>. ובתנאי שחפץ במתנה כמבואר לעיל ה"ב.
<b>וַחֲצֵרוֹ שֶׁל אָדָם קוֹנָה לוֹ שֶׁלֹּא מִדַּעְתּוֹ וכו'</b>. ראה גם הלכות גזלה ואבדה יז,ח.
<h3> ט</h3>
<b>בְּחָצֵר הַמִּשְׁתַּמֶּרֶת</b>. שדברים הנמצאים בה נשמרים.
<b>וְכֵן אַרְבַּע אַמּוֹת שֶׁל אָדָם שֶׁהוּא עוֹמֵד בְּצִדָּן קוֹנִין לוֹ</b>. מתקנת חכמים (לטעם התקנה ראה הלכות גזלה ואבדה יז,ט).
<b>בְּסִימְטָא אוֹ בְּצִדֵּי רְשׁוּת הָרַבִּים אוֹ בְּחָצֵר שֶׁאֵין לָהּ בְּעָלִים</b>. במקומות ציבוריים שלא עומדים בהם הרבה אנשים, ולכן אפשר לשייך ארבע אמות לאדם אחד העומד בצדן.
<b>וּקְטַנָּה תִּזְכֶּה לָהּ חֲצֵרָהּ... אֲבָל הַקָּטָן אֵינוֹ זוֹכֶה וכו'</b>. טעם החילוק מפני שלעניין גירושין נלמד מן הכתוב שגט המגיע לחצרה של קטנה נחשב כגט שהגיע לידה, ומכך לומדים לעניין זכייה בחפצים שמונחים שם באמצעות קניין חצר. אך לגבי איש קניין חצר נלמד מדין קניין באמצעות שליח, וקטן אינו יכול למנות שליח (שם ה"י).
<h3> י</h3>
<b>הַמַּתָּנָה כְּגֵט שֶׁאֵין אָדָם יָכוֹל לִמְסֹר דְּבָרִים לְשָׁלִיחַ וכו'</b>. אדם יכול להעביר באמצעות שליח רק דבר מוחשי, כגון ראובן יכול לתת לשמעון חפץ ולמנותו שליח למסור את החפץ במתנה ללוי, אבל אינו יכול להעביר באמצעות שליח את הציווי וההוראה לכתוב גט לאשתו או שטר מתנה לחברו. ולכן אם ראובן ביקש משמעון למסור ללוי שיכתוב בשם ראובן גט לאשת ראובן או שטר מתנה לחברו, אין לכך משמעות והשטר בטל (ראה הלכות גירושין ב,ה-ו).
<b>אָמַר לִשְׁלֹשָׁה</b>. שהם כמו בית דין, ואף על פי כן אין משמעות קניינית לדברים הנמסרים באמצעותם.
<b>לִפְלוֹנִי וְלִפְלוֹנִי</b>. שני  עדים.
<b>כְּמוֹ הַגֵּט</b>. שאם אמר לשניים לכתוב גט, אין הם יכולים למסור כתיבתו לאחר (שם).
<h3> יא</h3>
<b>לֹא זָכָה הַמְקַבֵּל</b>. שאין משמעות הדברים שנותן לו אלא הבטחה שייתן לו.
<b>כְּמוֹ שֶׁבֵּאַרְנוּ</b>. לעיל ג,א (שיגיע שטר לידו), לעיל ה"ב (שיזכה על ידי אחרים).
<h3> יב</h3>
<b>חוֹשְׁשִׁין שֶׁמָּא זִכָּה לוֹ עַל יְדֵי אַחֵר</b>. בלא ידיעת המקבל (כדלעיל ה"ב), ולכן השדה בחזקת המקבל (להלכה דומה ראה הלכות עבדים ו,ג).
<b>כָּתַבְתִּי</b>. שטר, שעל ידו מקנה השדה.
<b>וְאִם בֶּן הַמְקַבֵּל הוּא שֶׁאָמַר וכו'</b>. אם המקבל מת ובנו אומר כך, הדבר נשאר בגדר ספק.
<b>עַל יְדֵי שָׁלִישׁ</b>. ביד אדם שלישי.
<b>עַד שֶׁיִּוָּדַע הַדָּבָר הֵיאַךְ הוּא</b>. שמא יבואו עדים ויעידו שנמסרה לאביו.
<h3> יג</h3>
<b>וְנִשְׁבָּע עַל זֶה שְׁבוּעַת הֶסֵּת</b>. שבועה שתיקנו חכמים לאדם שכופר בתביעה נגדו (ראה הלכות טוען ונטען א,ג). וכגון שהמקבל חייב כסף לאדם אחר, ואין לו מספיק מיטלטלין כדי לפרוע את החוב, והנושה רוצה לגבות חובו מחפץ זה שבידי המקבל, והמקבל טוען שאינה שלו שאז צריך להישבע על כך (מ"מ, וראה לח"מ ועוד שדנו בדבריו; ובמרכה"מ הביא דוגמאות נוספות כיצד תיתכן שבועות היסת במקרה כזה).
<h3> יד</h3>
<b>נִשְׁבָּע הַמְקַבֵּל שְׁבוּעַת הֶסֵּת וְנִפְטָר</b>. נשבע כנגד טענת הנותן, ואינו צריך להחזיר לו את המתנה כיוון שהיא בחזקתו וידו על העליונה.
<h2>פרק ה</h2>
<h3> א</h3>
<b>הַנּוֹתֵן מַתָּנָה בֵּין בָּרִיא בֵּין חוֹלֶה</b>. אבל המצווה מחמת מיתה דינו שונה כדלקמן ט,ב.
<b>אֵינָהּ כְּלוּם</b>. לא זכה בה המקבל.
<b>שֶׁזֶּה מַעֲרִים הוּא כְּדֵי לְאַבֵּד וכו'</b>. שחוששים שהנותן והמקבל מתכננים שישלם הקונה לנותן על המתנה (שהרי אינו יודע על נתינתה), ולאחר מכן המקבל יראה את שטר המתנה לקונה ויוציאה ממנו, והנותן והמקבל יתחלקו ביניהם (יד רמ"ה בבא בתרא מ,ב).
<h3> ג</h3>
<b>הַכּוֹתֵב שְׁתֵּי מַתָּנוֹת עַל שָׂדֶה אַחַת</b>. שני שטרי מתנה על אותה השדה.
<h3> ד</h3>
<b>כְּבָר בֵּאַרְנוּ</b>. הלכות מכירה י,ג.
<b>שֶׁהַמּוֹסֵר מוֹדָעָא</b>. שמודיע לעדים שנתינת המתנה אינה מרצונו (ראה שם ה"א).
<b>הַמַּתָּנָה בְּטֵלָה וְאַף עַל פִּי שֶׁאֵין שָׁם אֹנֶס</b>. שלא כמכירה שהמודעא מבטלת אותה רק אם ידוע לעדים שאכן יש אונס למוכר.
<b>שֶׁאֵין הוֹלְכִין בַּמַּתָּנָה אֶלָּא אַחַר דַּעַת הַנּוֹתֵן</b>. שמתנה מתבססת על רצון חופשי ומוחלט של הנותן.
<b>מִי שֶׁהָיוּ הַדְּבָרִים מוֹכִיחִין שֶׁאֵין דַּעְתּוֹ לִתֵּן מַתָּנָה זוֹ</b>. שברור מתוך מעשיו שלא התכוון לתת את המתנה באמת.
<b>שֶׁנִּמְצֵאת כְּמוֹ מוֹדָעָא לָהּ</b>. שהדבר דומה למודעא, שמביעה את חוסר רצונו לתת באמת.
<h3> ה</h3>
<b>וְצָוַח עַל שֶׁמַּנִּיחוֹ רֵיקָן</b>. שלא תישאר לו ירושה.
<b>וְהֵחָבוּ</b>. התחבאו.
<b>וְכִתְבוּ לוֹ כָּל נְכָסַי מַתָּנָה</b>. כדי להשקיט רוגזו של הבן.
<b>וּכְאָנוּס בְּיִצְרוֹ הוּא</b>. שיצרו מפתה אותו לשאת אישה זו ולכן כתב לה, ולא גמר בלבו להקנות לה אלא עד שיישא אותה ולאחר מכן יחזור בו ממתנתו.
<b>שֶׁהֲרֵי גִּלָּה דַּעְתּוֹ בַּמַּתָּנָה הָרִאשׁוֹנָה</b>. שאינו רוצה לתת את נכסיו לאישה, ורק מחמת שרוצה לשאתה עושה כן.
<h3> ו</h3>
<b>שֶׁזְּמַנָּם יוֹם אֶחָד</b>. התאריך הכתוב בהם זהה.
<b>וְהֵם כְּתוּבִין עַל שָׂדֶה אַחַת</b>. בשניהם מקנה את אותה השדה.
<b>כָּל הַקּוֹדֵם זָכָה</b>. מי שכתוב בשטרו שעה מוקדמת יותר, השדה שלו.
<b>כָּל מִי שֶׁדַּעְתָּם נוֹטָה לְהַעֲמִיד שָׂדֶה זוֹ בְּיָדוֹ</b>. שיודעים שדעת הנותן או המוכר קרובה אליו, ולפיכך יש להניח שרוצה להקנות לו.
<h3> ז</h3>
<b>בִּשְׁטָר שֶׁאֵין בּוֹ קִנְיָן אֶלָּא קָנָה שָׂדֶה זוֹ בִּשְׁטָר זֶה</b>. שהקניית השדה נעשתה בקניין שטר, שבאופן זה המקבל זוכה בשדה משעה שהשטר מגיע לידו (לעיל ג,א).
<b>אֲבָל אִם הָיָה בְּכָל שְׁטָר מֵהֶן קִנְיָן</b>. אם הקניית השדה נעשתה על ידי קניין סודר (ראה הלכות מכירה ה,ה ובביאור שם) ומעשה הקניין נכתב בשטר כהוכחה לכך שהשדה ניתנה במתנה, הרי שהמקבל זכה בשדה משעת הקניין.
<h3> ח</h3>
<b>לֹא בִּטֵּל הָאַחֲרוֹן אֶת הָרִאשׁוֹן שֶׁיֵּשׁ לוֹמַר שֶׁלְּהוֹסִיף וכו'</b>. אבל אם לא הוסיף דבר, האחרון מבטל את הראשון, כבהלכה הבאה.
<b>שֶׁלְּהוֹסִיף לוֹ אַחֲרָיוּת חָזַר וְכָתַב בְּשֵׁם מֶכֶר</b>. שמתנה בדרך כלל ניתנת ללא אחריות, ואילו מכר הוא באחריות שאם הנושה של המוכר יוציא את הקרקע מיד הקונה, המוכר יפצה את הקונה (הלכות מכירה יט,ג).
<b>שֶׁאַחֲרָיוּת טָעוּת סוֹפֵר הוּא</b>. שטר מכירה הוא באחריות אף אם אינה כתובה במפורש, שכן הכול רגילים לתת אחריות ויש להניח שהסופר שכח לכתוב זאת (שם).
<b>לְיַפּוֹת אֶת כֹּחוֹ מִשּׁוּם דִּין בֶּן הַמֶּצֶר</b>. שבמכירה יש זכות קדימה לבעל השדה הסמוכה לקנות את השדה (הלכות שכנים יב,ה), ובמתנה אין זכות זו אלא המקבל קודם לכול.
<h3> ט</h3>
<b>אִם הוֹסִיף בַּשֵּׁנִי כְּלוּם</b>. דבר נוסף שלא הקנה לו בשטר הראשון.
<b>בִּטֵּל הַשְּׁטָר הַשֵּׁנִי אֶת הָרִאשׁוֹן</b>. שכאשר הקונה או המקבל קיבל את השטר השני, הרי הודה שהיה פגם בשטר הראשון, וההקנאה חלה רק מהזמן השני (ראה בבלי כתובות מד,א).
<b>וְאֵין לוֹ אַחֲרָיוּת אֶלָּא מִזְּמַן שֵׁנִי</b>. שאם יבוא בעל חובו של המוכר או הנותן ויטרוף ממנו מהזמן הראשון עד הזמן השני, לא יוכל לתבוע את המוכר או את הנותן.
<b>חֹק לַמֶּלֶךְ בְּכָל שָׁנָה</b>. תשלום מס שנתי.
<h2>פרק ו</h2>
<h3> א</h3>
<b>אִם הָיוּ הַדְּבָרִים מַרְאִין סוֹף דַּעְתּוֹ</b>. אם ניתן להבין מתוך הקשר העניינים את כוונתו האמתית.
<b>וְשָׁמַע שֶׁמֵּת</b>. האב שמע שמועה שבנו יחידו מת.
<b>וְעָמַד וְכָתַב כָּל נְכָסָיו לְאַחֵר</b>. שיקבלם לאחר מותו.
<b>מַתָּנָה גְּלוּיָה גְּמוּרָה</b>. שמתנה שנכתבה בסתר אינה מתנה (לעיל ה,א).
<h3> ב</h3>
<b>לֹא עָשָׂהוּ אֶלָּא אַפִּטְרוֹפּוֹס</b>. ממונה להשגיח על כל הנכסים. [הערה: ניקוד המילה 'אפטרופוס' נעשה על פי המקור ביוונית. בפה"מ בכתב ידו של הרמב"ם מופיעות כמה צורות לניקוד מילה זו: לעתים מנוקדת הפ"א הראשונה בקובוץ, לעתים בפתח (ובחלק מהמקומות הפ"א אינה מנוקדת).]
<b>אֻמְדַּן דַּעַת הוּא שֶׁלֹּא נִתְכַּוֵּן אֶלָּא לִהְיוֹת אֶחָיו נִשְׁמָעִין לוֹ</b>. אנו משערים שהאב לא התכוון לתת כל נכסיו לבן זה, אלא כתב כך על מנת לפרסם את חשיבותו של בן זה כדי שאחיו יישמעו לו.
<h3> ג</h3>
<b>לְבֵן בֵּין הַבָּנִים</b>. בן אחד מבין כל הבנים שלו.
<b>לְאֶחָד מִן הַיּוֹרְשִׁין בֵּין שְׁאָר הַיּוֹרְשִׁין</b>. כגון שלא היו לו ילדים ואחיו יורשים אותו, וכתב לאחד מהם.
<h3> ה</h3>
<b>אֲרוּסָה</b>. מקודשת שעדיין לא נכנסה לחופה.
<h3> ח</h3>
<b>אִם יָצָא עָלָיו שְׁטַר חוֹב וְהָלְכוּ כָּל הַנְּכָסִים בְּחוֹבוֹ שֶׁקָּדַם הַמַּתָּנָה</b>. שהבעל לווה קודם שנתן את נכסיו לאשתו במתנה, ואז משועבדים הנכסים למלווה ויכול לגבות אותם אף לאחר שניתנו לאישה במתנה.
<b>וְלֹא תִּקַּח בִּכְתֻבָּתָהּ שֶׁקָּדְמָה הַחוֹב</b>. אף שכתובתה קודמת לחוב, אינה יכולה להוציא מהנושה.
<b>אִבְּדָה כָּל זְכוּת שֶׁיֵּשׁ לָהּ בַּנְּכָסִים חוּץ מִמַּתָּנָה זוֹ</b>. מחלה על שאר זכויותיה בנכסי הבעל (שהרי זכויות אלו אינן נחשבות בעיניה לאחר שקיבלה כל נכסיו), וממילא כתובתה אינה בת תוקף.
<h3> ט</h3>
<b>הוֹאִיל וְעָשָׂה אוֹתָהּ שֻׁתָּף בֵּין הַבָּנִים וְלֹא מִחָת אִבְּדָה כְּתֻבָּתָהּ</b>. מכיוון שנתן לה חלק בנכסים ולא מחתה, שלא אמרה שהנכסים משועבדים לכתובתה והיא צריכה לקבל כתובתה, יש להניח שמחלה על שיעבוד כתובתה בנכסים אלו תמורת הקרקע שקיבלה.
<h3> י</h3>
<b>כָּתַב לָהּ עִמָּהֶן מִטַּלְטְלִין בִּלְבַד</b>. שאינם חשובים כל כך, ומסתבר שלא תמחול מחמתם.
<b>אוֹ שֶׁשִּׁיֵּר לְעַצְמוֹ קַרְקַע כָּל שֶׁהוּא</b>. שהיא סומכת על קרקע זו לגבות ממנה.
<b>וְתַקָּנַת גְּאוֹנִים הִיא וכו'</b>. מכיוון שהגאונים תיקנו שגם המיטלטלין של הבעל משועבדים לכתובה (הלכות אישות טז,ז), לכן אין הבדל בהלכה כאן בין שייר קרקע לשייר מיטלטלין, שגם על מיטלטלין היא סומכת ולא ויתרה על השיעבוד כלל.
<h3> יא</h3>
<b>שֶׁלֹּא אִבְּדָה זְכוּתָהּ אֶלָּא מִלִּטְרֹף מֵהֶן</b>. להוציא מהבנים עצמם, אבל לאחר שמת זכה אביו בנכסיו, ויכולה לגבות כתובתה מנכסים שבאו לידי בעלה לאחר מכן כדלעיל ה"ט.
<h3> יב</h3>
<b>וְנִתְגָּרְשָׁה אוֹ מֵת בַּעְלָהּ מַתְּנָתָהּ בְּטֵלָה</b>. אבל בזמן שהם נשואים המתנה בחזקת המקבל, ולכן הבעל אינו אוכל פירות (הלכות אישות כב,ט).
<b>וְלֹא כָּתְבָה כָּל נְכָסֶיהָ אֶלָּא לְהַבְרִיחַ מִבַּעְלָהּ שֶׁלֹּא יִירָשֶׁנָּה</b>. שאם הייתה רוצה לתת מתנה גמורה הייתה משיירת לעצמה.
<b>וְאִם שִׁיְּרָה כְּלוּם</b>. אם השאירה לעצמה משהו.
<h3> יג</h3>
<b>כְּמוֹ שֶׁבֵּאַרְנוּ</b>. לעיל ג,ט.
<h3> יד</h3>
<b>הֲרֵי אֵלּוּ יִנָּתְנוּ לַבָּנִים וְלַבָּנוֹת וכו'</b>. שיש להניח שלכך התכוון.
<b>וַחֲלִי</b>. תכשיט.
<b>הָיוּ רְאוּיִין לִזְכָרִים וְלִנְקֵבוֹת</b>. כלים שראויים גם לבנים וגם לבנות.
<b>יִטְּלוּ אוֹתָן הַזְּכָרִים</b>. שהרי אמר 'יתנו אלו לבני' (מל"מ ועוד), ויש מפרשים מפני שדעת האב קרובה יותר אל הזכרים (מ"מ).
<h3> טו</h3>
<b>הַמַּשִּׂיא בְּנוֹ הַגָּדוֹל לִבְתוּלָה בַּבַּיִת קָנָה הַבַּיִת</b>. שדרכם הייתה לבנות בית לבן הבכור שמתחתן ולערוך שם את החופה.
<b>וְלֹא שִׁיֵּר הָאָב בְּזֶה הַבַּיִת שֶׁיִּחֵד לוֹ כְּלוּם</b>. שפינה כל כליו משם.
<b>וּדְבָרִים אֵלּוּ כַּהֲלָכָה שֶׁאֵין לָהּ טַעַם הֵן</b>. דרך ההקנאה אינה מובנת, והיא כעין גזרה (אבל הטעם לתקנה זו מובן כמבואר בסמוך, ראה תוספות גיטין יד,א).
<b>שֶׁשִּׁיֵּר בַּבַּיִת כְּלִי אֶחָד לְעַצְמוֹ</b>. שהאבא השאיר לעצמו.
<b>אוֹצָר</b>. מחסן.
<h3> טז</h3>
<b>וַעֲלִיָּה</b>. קומה עליונה.
<b>עֲלִיָּה לֹא קָנָה</b>. שאינה עיקר הדירה.
<b>וְאַכְסַדְרָה</b>. חדר כניסה שלפני הבית.
<b>שְׁנֵי בָּתִּים זֶה לִפְנִים מִזֶּה</b>. בית חיצוני ובית פנימי.
<h3> יז</h3>
<b>כְּבָר בֵּאַרְנוּ</b>. הלכות אישות כג,יג-יד.
<b>שֶׁשְּׁנַיִםשֶׁהָיוּ בֵּינֵיהֶן שִׁדּוּכִין</b>. שהסכימו ביניהם על נישואי ילדיהם.
<b>וּפָסַק זֶה עַל יְדֵי בְּנוֹ</b>. התחייב בשביל בנו.
<b>קָנוּ בָּאֲמִירָה</b>. ללא מעשה קניין.
<b>שֶׁכָּל הַפּוֹסֵק דַּעְתּוֹ לִכְנֹס</b>. ההתחייבות מותנית בקיום הנישואין.
<b>כְּמוֹ שֶׁבֵּאַרְנוּ</b>. הלכות מכירה כב,א.
<b>לְפִיכָךְ אֵינָן בִּשְׁטָר עַד שֶׁיִּטְרֹף בָּהֶן</b>. אין להם תוקף של שטר שניתן לגבות בו מנכסים משועבדים.
<h3> יח</h3>
<b>בֵּין שֶׁחָזְרָה הִיא</b>. שאינה רוצה להיכנס לחופה אלא מעוניינת לקבל גט מן הקידושין.
<b>אֵין הַקִּדּוּשִׁין חוֹזְרִין לְעוֹלָם</b>. האיש אינו מקבל חזרה את הכסף שנתן.
<h3> יט</h3>
<b>וְאִם הָיוּ קִדּוּשֵׁי טָעוּת</b>. והתברר שמתחילה לא חלו כלל הקידושין.
<h3> כא</h3>
<b>הַשּׁוֹלֵחַ סִבְלוֹנוֹת לְבֵית חָמִיו</b>. מתנות לכלה ולמשפחתה לאחר הקידושין.
<b>סְעוּדַת אֵרוּסִין</b>. סעודה לכבוד הקידושין.
<h3> כב</h3>
<b>כֵּלִים מוּעָטִין</b>. מעט בגדים לכלה.
<b>שֶׁלֹּא שְׁלָחָן אֶלָּא דֶּרֶךְ נוֹי בִּלְבַד</b>. כדי שכלתו תהיה נאה. ומכיוון שלבסוף לא נשאה, חוזרת המתנה אליו. [הערה: המילה נוי נכתבת ומנוקדת על ידי הרמב"ם בפה"מ: נוֹאִי.]
<h3> כג</h3>
<b>נוֹתֶנֶת דָּמָיו בְּזוֹל וכו'</b>. מעריכים את המאכלים לא במחירם הראוי, אלא במחיר הזול (בניכוי שליש מהמחיר, כמבואר בסמוך). שזה השווי של הנאתה מן המאכל שהרי הייתה יכולה לאכול אוכל זול יותר (השווה הלכות נזקי ממון ג,ב).
<b>שֶׁלֹּא נָתַן לָהּ מַתָּנָה זוֹ אֶלָּא וְדַעְתּוֹ שֶׁלֹּא תַּחֲזֹר בּוֹ</b>. ולכן אם חזרה היא בו משלמת גם על מה שאכלה.
<h3> כד</h3>
<b>וְכָל הַגּוֹרֵם לְאַבֵּד מָמוֹן חֲבֵרוֹ מְשַׁלֵּם</b>. ראה הלכות חובל ומזיק ז,ז.
<b>שֶׁאֵין זֶה נִשְׁבָּע וְנוֹטֵל</b>. שלא ניתן לקבוע את הסכום על סמך שבועה שהוציא כך וכך אלא רק על פי עדים (שלא כניזק ונגזל שנוטלים כטענתם על ידי שבועה, ראה שם הי"ז, הלכות גזלה ד,א).
<h2>פרק ז</h2>
<h3> א</h3>
<b>מִנְהָג פָּשׁוּט</b>. נפוץ ומקובל.
<b>כְּדֵי שֶׁיִּתְחַזֵּק בָּהֶן</b>. שיסתייע בהן.
<h3> ב</h3>
<b>הַשּׁוֹשְׁבִינוּת אֵינָהּ מַתָּנָה גְּמוּרָה</b>. אלא כעין הלוואה (ראה לקמן הי"ג).
<h3> ה</h3>
<b>אוֹ שֶׁהָיָה בַּמְּדִינָה וְשָׁמַע קוֹל טַבְלָא וכו'</b>. ראובן היה נוכח בעיר ושמע את קולו של התוף שהיו מכים בו כדי להזמין את כולם לחתונה.
<h3> ו</h3>
<b>וְיֵשׁ לוֹ עָלָיו תַּרְעֹמֶת</b>. ראובן רשאי להקפיד על שמעון (אך אין משמעות ממונית להקפדה זו).
<h3> ז</h3>
<b>יָתֵר עַל דִּינָר עַד סֶלַע שָׁלַח לוֹ מְנַכֶּה לוֹ מֶחֱצָה</b>. אם שמעון שלח יותר מדינר ועד ארבעה דינרים ('סלע'), ראובן מנכה חצי מהסכום ומחזיר חצי.
<b>אוֹמְדִין דַּעַת הַמְשַׁלֵּחַ וְשִׁעוּר הַשּׁוֹשְׁבִינוּת וכו'</b>. משערים את כוונתו של שמעון על פי אופיו והסכום ששלח, ועל פי זה קובעים אם לנכות מחצה או שיעור מה שאכל (הציון להלכה ח באמצע המשפט הוא טעות שהשתרבבה בדפוסים).
<b>אִם אָדָם חָשׁוּב הוּא מְנַכֶּה לוֹ מֶחֱצָה</b>. שמפני חשיבותו נתן ברוחב לב ואינו מצפה לקבל כפי שנתן.
<h3> ט</h3>
<b>אוֹ שֶׁנָּשָׂא וּמֵת בְּתוֹךְ יְמֵי הַמִּשְׁתֶּה</b>. ונמצא שראובן לא שמח עמו כל ימי המשתה.
<b>אֵין רְאוּבֵן חַיָּב לְהַחֲזִיר לְיוֹרְשֵׁי שִׁמְעוֹן כְּלוּם וכו'</b>. שהשושבינות אינה כחוב רגיל, אלא ניתנת לחתן לצורך הוצאות נישואיו בלבד (ראה לעיל ה"ב).
<h3> י</h3>
<b>אוֹ בְּנִכּוּי אִם לֹא הוֹדִיעוֹ אוֹ לֹא הָיָה עִמּוֹ בַּמְּדִינָה</b>. כדלעיל ה"ו.
<h3> יא</h3>
<b>כּוֹפִין יוֹרְשֵׁי רְאוּבֵן לְהַחֲזִיר בְּנִכּוּי</b>. מחייבים את יורשי ראובן להחזיר השושבינות, בניכוי מה שאכל שמעון אצל ראובן, שהרי ראובן לא אכל אצל שמעון, וכדלעיל ה"ו.
<h3> יג</h3>
<b>וְאֵינָהּ מִשְׁתַּלֶּמֶת אֶלָּא בְּעוֹנָתָהּ כְּעֵין נִשּׂוּאֵי רִאשׁוֹן</b>. בזמנה, כשישא השני אישה באותו אופן שנשא הראשון כדלעיל הל' ב-ד.
<b>שֶׁלֹּא עַל מְנַת לְהוֹסִיף לוֹ שָׁלַח</b>. המחזיר עשרה דינרים, אין כוונתו להוסיף ולתת יותר ממה שקיבל בתורת ריבית, שהרי אינו מחויב בכך, אלא בתורת מתנה מחמת שמחה וידידות. וגם הראשון ששלח דינר לא שלח על מנת שהשני יוסיף לו.
<b>וְאֵין הַשְּׁבִיעִית מְשַׁמַּטְתָּהּ</b>. אם עברה שנת שמיטה קודם שנשא השושבין אישה, החוב אינו נשמט (שלא כשאר חובות שנשמטים בסוף שנת שמיטה — ראה הלכות שמיטה ט,א).
<b>שֶׁאֵינוֹ יָכוֹל לִנְגֹּשׂ אוֹתוֹ וּלְתָבְעוֹ</b>. אינו יכול לדחוק בו בדרישה להחזיר השושבינות. וחוב שאין אפשרות לתבעו לפני זמן ההשמטה, אינו נשמט (ראה שם ה"ט).
<b>כְּשֶׁתַּחֲזֹר לַיּוֹרְשִׁים</b>. במקרה שהיורשים מקבלים את השושבינות כמובא לעיל ה"י.
<b>מִפְּנֵי שֶׁהוּא רָאוּי</b>. השושבינות ראויה הייתה להינתן למוריש, אך בפועל לא הגיעה לידיו אלא רק לידי יורשיו.
<b>וְאֵין הַבְּכוֹר נוֹטֵל בָּרָאוּי</b>. הבכור מקבל חלק כפול רק בנכסים שהיו מוחזקים בידי אביו בזמן שנפטר.
<b>כְּמוֹ שֶׁיִּתְבָּאֵר בִּמְקוֹמוֹ</b>. הלכות נחלות ג,א.
<h3> יד</h3>
<b>תְּשׁוּרָה</b>. מתנה, כגון דבר מאכל.
<b>אוֹ שֶׁנָּתַן לוֹ מָעוֹת כְּשֶׁמָּטָה יָדוֹ</b>. נתן לו מעות בזמן שהמקבל היה מתמוטט מבחינה כלכלית, שיש מצווה גדולה לתת מתנה או הלוואה או עזרה אחרת שתמנע את התמוטטותו (ראה הלכות מתנות עניים י,ז).
<b>וְזֶה נִשְׁבָּע שֶׁאִי אֶפְשָׁר שֶׁלֹּא תִּקַּח וְהִפְצִיר בּוֹ עַד שֶׁלָּקַח</b>. ומתוך כך יש להניח שכוונתו למתנה ולא להלוואה.
<h2>פרק ח</h2>
<h3> א</h3>
<b>הַפִּסֵּחַ</b>. צולע.
<b>הַגִּדֵּם</b>. שנקטעה ידו.
<h3> ב</h3>
<b>וְאֵינוֹ צָרִיךְ קִנְיָן</b>. אין צורך לעשות קניין סודר להקנות את המתנה (ראה הלכות מכירה ה,ה ובביאור שם, ומדובר שנתן כל נכסיו או שאמר במפורש שזוהי מתנת שכיב מרע, כמבואר לקמן הל' טו-יז).
<b>שֶׁדִּבְרֵי שְׁכִיב מְרַע כִּכְתוּבִין וְכִמְסוּרִין הֵן</b>. כמו שטר שנכתב ונמסר לידי המקבל.
<b>וְדָבָר זֶה מִדִּבְרֵי סוֹפְרִים</b>. התוקף הקנייני של אמירת שכיב מרע הוא מדברי חכמים (שמן התורה אין משמעות קניינית לדיבור אלא רק למעשה, ראה הלכות מכירה א,א).
<b>אַף עַל פִּי שֶׁאֵינָהּ קוֹנָה אֶלָּא מִדִּבְרֵיהֶם עָשׂוּ אוֹתָהּ כְּשֶׁל תּוֹרָה</b>. אף על פי שתוקפה רק מדברי חכמים, חכמים נתנו לה תוקף כקניין של תורה.
<h3> ג</h3>
<b>אֲפִלּוּ בְּשַׁבָּת קוֹנִין מִמֶּנּוּ</b>. אף על פי שאסור לעשות קניין בשבת (הלכות שבת כג,יב).
<b>שֶׁזֶּה הַקִּנְיָן אֵינוֹ צָרִיךְ</b>. אין בו צורך, שהרי מתנת שכיב מרע נקנית בלא קניין, ולכן מותר לקנות ממנו אפילו בשבת.
<h3> ד</h3>
<b>וְאֵין שְׁכִיב מְרַע צָרִיךְ לוֹמַר אַתֶּם עֵדַי וכו'</b>. אדם בריא שהודה בפני שניים שחייב כסף לאדם אחר ולא אמר 'אתם עדיי' רשאי לטעון שדבריו לא נאמרו ברצינות אלא 'משטה הייתי בך' (ראה הלכות טוען ונטען ו,ו-ז). אך שכיב מרע שהודה בחוב שחייב אינו צריך לומר כן (בבלי בבא בתרא קעה,א, וראה לקמן ט,ט).
<h3> ה</h3>
<b>זָכָה הָעֻבָּר</b>. אף שאין אדם יכול להקנות למי שלא בא לעולם.
<b>כְּמוֹ שֶׁבֵּאַרְנוּ</b>. הלכות מכירה כב,י.
<h3> ו</h3>
<b>אִם יָלְדָה אִשְׁתִּי זָכָר יִטֹּל מָנֶה</b>. אם תלד בעתיד זכר, יקבל מאה דינרים.
<b>טֻמְטוּם</b>. מי שאיברי המין שלו מכוסים ואין ניכר אם הוא זכר או נקבה.
<b>אַנְדְּרָגִינָס</b>. מי שיש לו איברי מין זכריים ונקביים.
<b>נוֹטֵל בַּפָּחוּת שֶׁבִּשְׁנֵיהֶם</b>. נוטל את הסכום המינימלי (מאה דינרים), כיוון שהוא ספק זכר ספק נקבה (ראה הלכות אישות ב,כד-כה), ואין מוציאים ממון מספק.
<h3> ז</h3>
<b>שְׁכִיב מְרַע שֶׁאָמְרוּ לוֹ נְכָסָיו לְמִי</b>. שאלו אותו למי רוצה להעניק נכסיו.
<b>וְאָמַר לָהֶם דּוֹמֶה שֶׁיֵּשׁ לוֹ בֵּן וכו'</b>. חשבתי שיש לי בן או חשבתי שאשתי מעוברת, ועכשיו מתוך שאלתכם אני מבין שאין לי בן או אני מבין שאשתי אינה מעוברת, ולכן אתן נכסי לפלוני (מאירי בבא בתרא קמז,א).
<b>וְנוֹדַע שֶׁיֵּשׁ לוֹ בֵּן אוֹ שֶׁהָיְתָה אִשְׁתּוֹ מְעֻבֶּרֶת</b>. בשעת המתנה, כפי שחשב בתחילה.
<b>אֵין מַתְּנָתוֹ מַתָּנָה</b>. מפני שניתנה מתוך הנחה שגויה.
<h3> ט</h3>
<b>לְפִיכָךְ מוֹצִיאִין לִכְתֻבַּת הָאִשָּׁה וְלִמְזוֹן הָאַלְמָנָה וְהַבָּנוֹת וכו'</b>. אדם שנושא אישה מתחייב שהיא ובנותיה יקבלו מזונות מנכסיו לאחר מותו, וכן מתחייב שאם תמות לפניו בניה יירשו את כתובתה (הלכות אישות יב,ב). התחייבויות אלו אין גובים אותן מנכסים שהבעל מכר או נתן במתנה (שם יח,יג, יט,ט). אמנם במתנת שכיב מרע גובים אותן מהנכסים שנתן מפני שהמתנה חלה רק לאחר מיתה (ראה גם שם יט,יג; ולגבי גביית הכתובה על ידי האישה עצמה אין צורך בטעם זה, שהרי גובה אפילו מנכסים שכבר שייכים לקונה או למקבל המתנה — שם טז,י).
<h3> י</h3>
<b>שֶׁכָּתוּב בָּהּ קִנְיָן</b>. שנכתב בשטר שעשו קניין סודר על המתנה.
<b>שֶׁמָּא לֹא גָּמַר לְהַקְנוֹתוֹ אֶלָּא בִּשְׁטָר</b>. באמצעות שטר, ולא באמירה בלבד כפי שתיקנו חכמים לשכיב מרע.
<h3> יא</h3>
<b>וְאִם קָנוּ מִמֶּנּוּ כְּדֵי לְיַפּוֹת כֹּחַ הַמְקַבֵּל וכו'</b>. שהקניין אינו תחליף למתנת שכיב מרע אלא מטרתו להוסיף תוקף למתנה.
<h3> יד</h3>
<b>שֶׁכָּתַב כָּל נְכָסָיו מַתָּנָה סְתָם</b>. בלי להזכיר שהיא מתנת שכיב מרע.
<b>וְלֹא שִׁיֵּר כְּלוּם</b>. לא השאיר לעצמו דבר.
<b>אִם עָמַד חוֹזֵר</b>. אם קם מחוליו, המתנה בטלה (ראה לקמן הל' כה-כו).
<b>וַאֲפִלּוּ קָנוּ מִיָּדוֹ כְּדֵי לְיַפּוֹת אֶת כֹּחוֹ</b>. אפילו אם השכיב מרע עשה קניין סודר כדי לתת תוספת תוקף לקניין ולייפות את כוחו של המקבל (ראה הלכות מכירה ה,יא-יג).
<b>שֶׁלֹּא נָתַן זֶה הַכֹּל וכו'</b>. שאדם אינו נותן כל נכסיו בחייו.
<h3> טו</h3>
<b>הֲרֵי זוֹ מַתָּנָה בְּמִקְצָת</b>. מתנה של מקצת הנכסים שדינה שונה (כפי שמפרט והולך).
<b>וּסְתָמָהּ כְּמַתְּנַת בָּרִיא שֶׁקּוֹנָה מִזְּמַן הַכְּתִיבָה</b>. שכיב מרע שנתן מתנה במקצת בלי להזכיר שהיא מתנת שכיב מרע, אין דינה כמתנת שכיב מרע שנקנית למקבל רק לאחר מיתה (כדלעיל ה"ח), אלא כמתנת בריא שקונה אותה בזמן כתיבת שטר המתנה (וכגון שמיד לאחר הכתיבה מסר למקבל את השטר, שהרי הקניין חל בפועל רק במסירת השטר כדלקמן הי"ח).
<b>וְהוּא שֶׁקָּנוּ מִיָּדוֹ</b>. שעשו קניין סודר על הנכסים שנותן במתנה לקנותם עבור המקבל.
<b>שֶׁמַּתְּנַת שְׁכִיב מְרַע בְּמִקְצָת צְרִיכָה קִנְיָן</b>. שאין לה את התוקף של מתנת שכיב מרע רגילה שנקנית באמירה בלבד כדלעיל ה"ב.
<b>בֵּין עָמַד בֵּין לֹא עָמַד</b>. אפילו אם השכיב מרע לא עמד מחוליו אלא מת, לא קנה המקבל אם לא עשו קניין.
<h3> יז</h3>
<b>לֹא קָנָה אֶלָּא אִם כֵּן הָיָה מְיַפֶּה כֹּחוֹ כְּמוֹ שֶׁבֵּאַרְנוּ</b>. לעיל הל' י-יא.
<h3> יח</h3>
<b>אַל תִּטְעֶה בִּשְׁכִיב מְרַע וכו'</b>. אל תטעה לחשוב שמתנה כזו היא מתנת שכיב מרע.
<b>אוֹ שֶׁקָּנוּ מִיַּד הַנּוֹתֵן</b>. שהנותן הגביה סודר ובכך הקנה את המתנה למקבל.
<h3> יט</h3>
<b>סִימָן לְיַשֵּׁב דַּעְתּוֹ וכו'</b>. סימן טוב ואיחול.
<h3> כ</h3>
<b>שֶׁנָּתַן הַנְּכָסִים שֶׁהַדָּבָר הַגָּלוּי שֶׁהֵן כָּל הַנְּכָסִים שֶׁיֵּשׁ לוֹ</b>. שלא אמר שנותן כל נכסיו אלא פירט את הנכסים שנותן, ועל פי הגלוי לעינינו אלו כל נכסיו.
<b>וְאַחַר כָּךְ תִּהְיֶה מַתָּנָה בַּכֹּל</b>. נדון את המתנה כמתנת כל נכסיו, שאם עמד מחוליו רשאי לחזור בו.
<h3> כא</h3>
<b>רוֹאִים</b>. בודקים באיזה אופן נתן את נכסיו במתנה.
<b>אִם כִּמְחַלֵּק כְּתָבָן וכו'</b>. אם נראה ממעשיו שהתכוון לתת את כל נכסיו ורצה לחלק אותם לאנשים שונים, הרי זה כנותן כל נכסיו בבת אחת.
<b>וְאִם כְּנִמְלָךְ אַחַר שֶׁשִּׁיֵּר חָזַר וְכָתַב וכו'</b>. אם נראה ממעשיו שבתחילה התכוון לתת רק חלק מסוים לאדם אחד, ואחר כך נמלך בדעתו לתת חלק נוסף לאדם אחר, עד שבסופו של דבר נתן כל נכסיו — הרי זה כמתנת שכיב מרע במקצת, למעט החלק שנתן למקבל האחרון שדינו כמתנת כל נכסיו.
<h3> כב</h3>
<b>הַכּוֹתֵב כָּל נְכָסָיו לְעַבְדּוֹ</b>. ובכך קנה העבד את הנכסים ואת עצמו (לעיל ג,טו).
<b>חוֹזֵר בַּנְּכָסִים וְאֵינוֹ חוֹזֵר בָּעֶבֶד שֶׁהֲרֵי יָצָא עָלָיו שֵׁם בֶּן חֹרִין</b>. לגבי הנכסים אנו אומדים דעתו שהתכוון להקנות רק לאחר מיתה כדלעיל הי"ד, אבל לגבי העבד אומדים דעתו שהתכוון לשחררו בשעת כתיבת המתנה, מפני שבשעה זו הוא מתפרסם בציבור כבן חורין (מ"מ בשם רשב"א גיטין ט,א; וראה גם הלכות עבדים ז,ט).
<h3> כג</h3>
<b>אַף עַל פִּי שֶׁקָּנוּ מִיָּדוֹ בְּמִקְצָת אִם עָמַד חוֹזֵר</b>. אף על פי שהקנה חלק מנכסיו במתנה, ובדרך כלל מתנה כזו נחשבת מתנת בריא שאי אפשר לחזור בה (כדלעיל הט"ו), מכל מקום אם עמד מחוליו רשאי לחזור בו, מפני שניכר מדבריו שנתן משום שסבר שהולך למות.
<h3> כד</h3>
<b>הַמְפָרֵשׁ בַּיָּם</b>. המפליג.
<b>וְהַיּוֹצֵא בְּשַׁיָּרָה</b>. לדרך רחוקה.
<b>וְהַיּוֹצֵא בְּקוֹלָר</b>. שמוליכים אותו בשלשלאות על מנת להוציאו להורג.
<b>כָּל אֶחָד מֵאַרְבַּעְתָּן כִּמְצַוֶּה מֵחֲמַת מִיתָה הוּא</b>. מפני שהם נמצאים בסכנת חיים.
<h3> כה</h3>
<b>שְׁכִיב מְרַע שֶׁנִּתַּק מֵחֹלִי לְחֹלִי</b>. שנרפא ממחלה אחת ואחר כך חלה במחלה אחרת.
<b>מִשְׁעַנְתּוֹ</b>. מקלו.
<b>מַתְּנָתוֹ מַתָּנָה</b>. המתנה שנתן במחלתו הראשונה נחשבת כמתנת שכיב מרע.
<h3> כו</h3>
<b>וְאִם לָאו אֵין מַתְּנָתוֹ קַיֶּמֶת</b>. שמאחר שמתנתו הייתה על דעת שימות מחוליו והוא קם ממנו, ממילא בטלה נתינתו.
<h3> כז</h3>
<b>מַתְּנַת שְׁכִיב מְרַע</b>. שכתוב בה שהנותן חולה ושוכב במיטתו.
<b>עַד שֶׁיָּבִיא רְאָיָה</b>. המקבל.
<h2>פרק ט</h2>
<h3> א</h3>
<b>אֶלָּא לְאַחַר מוֹתוֹ</b>. של השכיב מרע.
<b>וְאֵינָהּ מַתָּנָה מְסֻתֶּרֶת</b>. שבמתנה רגילה האומר לעדים 'כתבו בסתר ותנו לו', הרי זו מתנה מסותרת ואינה מתנה (לעיל ה,א).
<h3> ב</h3>
<b>מְצַוֶּה מֵחֲמַת מִיתָה</b>. שניכר שנותן נכסיו מפני המוות (ראה לעיל ח,כג-כד).
<b>אַף עַל פִּי שֶׁהִיא כְּתוּבָה סְתָם אֵין חוֹשְׁשִׁין לָהּ שֶׁמָּא מְסֻתֶּרֶת הִיא</b>. שלא כמתנה רגילה שאם כתובה סתם חוששים שמא מסותרת היא (כדלעיל ה,ב).
<h3> ג</h3>
<b>יַחְסֵן</b>. יחזיק, יקנה בירושה.
<b>הֲרֵי זֶה קָנָה</b>. ויירשנו לבד, אף שיש יורשים נוספים (ראה לקמן יב,א, הלכות נחלות ו,ב).
<h3> ד</h3>
<b>לֹא קָנָה</b>. שיש להסתפק אם לשונות אלו יש בהן משמעות של קניין.
<h3> ה</h3>
<b>נוֹטְלָן מִשּׁוּם יְרֻשָּׁה</b>. להבדל בין ירושה למתנה ראה לקמן יב,ד.
<b>בְּשֶׁהָיָה הַיּוֹרֵשׁ הַזֶּה אַחַת מִבְּנוֹתָיו</b>. שאין לו בנים, ובנותיו יורשות אותו.
<b>לֹא עָשָׂהוּ אֶלָּא אַפִּטְרוֹפּוֹס</b>. שכוונת האב שכל הבנים האחרים ישמעו לבנו זה.
<b>כְּמוֹ שֶׁבֵּאַרְנוּ</b>. לעיל ו,ב.
<h3> ז</h3>
<b>בֵּן שֶׁאֵין הוֹרָתוֹ בִּקְדֻשָּׁה</b>. שאמו נתעברה בעודה גויה.
<b>הוֹאִיל וְאֵינוֹ יוֹרְשׁוֹ</b>. שלאחר הגיור בטל ייחוסו המשפחתי (הלכות איסורי ביאה יד,יא).
<b>כְּמוֹ שֶׁיִּתְבָּאֵר בִּמְקוֹמוֹ</b>. הלכות נחלות ו,י.
<b>שֶׁלְּשׁוֹן יְרֻשָּׁה וּמַתָּנָה לְגַבֵּי יוֹרֵשׁ אֶחָד הֵן</b>. כדלעיל ה"ה, וכאשר האב נותן מתנת שכיב מרע לבנו, יש להניח שכוונתו לירושה, אף על פי שאמר לשון מתנה (אבן האזל).
<b>וְאִם תֹּאמַר יִקְנֶה נִמְצָא זֶה כְּאִלּוּ יָרַשׁ אָבִיו</b>. אין אומרים שהבן יקנה את הנכסים בתורת מתנה משום שהאב נתן בירושה ולא במתנה, ובן זה אינו יורש את אביו (אמנם אם אמר בפירוש שהנתינה אינה בתורת ירושה אלא בתורת מתנה, קנה הבן — אבן האזל). ויש מפרשים שהבן אינו מקבל בתורת מתנה משום גזרה כדי שלא יטעו לחשוב שגר יורש את אביו, שהרי בעיני הרואים נראה הדבר כירושה ולא כמתנה (בית יוסף חו"מ רנו).
<h3> ח</h3>
<b>לְגֵר מִשְּׁאָר הַגֵּרִים</b>. שאינו בנו, והמתנה אינה כירושה.
<h3> ט</h3>
<b>פִּקָּדוֹן בְּיָדִי לִפְלוֹנִי</b>. אני שומר עליו עבור פלוני, והכלי שייך לו.
<b>חוֹב שֶׁיֵּשׁ לִי בְּיַד פְּלוֹנִי אֵינוֹ שֶׁלִּי שֶׁל פְּלוֹנִי הוּא</b>. סכום כסף שראובן חייב לי אינו שלי אלא של שמעון.
<b>וַאֲפִלּוּ הוֹדָה הַגֵּר לִבְנוֹ שֶׁאֵין הוֹרָתוֹ בִּקְדֻשָּׁה... אֲפִלּוּ הוֹדָה שְׁכִיב מְרַע לְגוֹי וכו'</b>. בן שאין הורתו בקדושה אינו יכול לקבל מתנת שכיב מרע מאביו הגר כדלעיל ה"ז, וכן גוי אינו יכול לקבל מתנת שכיב מרע כדלקמן ה"י, ואף על פי כן אם הודה השכיב מרע שהוא חייב לאחד מהם הודאתו הודאה, לפי שאין זו מתנה אלא הודאה שהנכסים שייכים לו מלכתחילה.
<h3> י</h3>
<b>אֵין שׁוֹמְעִין לוֹ</b>. שמתנת שכיב מרע היא תקנת חכמים, ובמקום איסור לא תיקנו.
<b>שֶׁזֶּה כְּמִי שֶׁצִּוָּה לַעֲבֹר עֲבֵרָה בִּנְכָסָיו</b>. שאסור לישראל לתת מתנה לגוי (ראה לעיל ג,יא).
<h3> יא</h3>
<b>וּמְשַׁחְרְרִין אוֹתוֹ</b>. כותבים לו גט שחרור.
<b>שֶׁהָעֶבֶד יֶשְׁנוֹ בְּמִקְצָת מִצְווֹת</b>. שעבד כנעני חייב במצוות שאישה חייבת בהן ואינו כגוי גמור, ולפיכך מותר לשחררו אף שאסור לתת מתנה לגוי.
<h3> יב</h3>
<b>עוֹשִׂין לָהּ וכו'</b>. עושים לה קורת רוח בכך שעובדת רק בעבודה שרוצה, וכופים את היורשים שלא להעבידה בעבודה שאינה רוצה (הלכות עבדים ו,ד).
<h3> יג</h3>
<b>וְאָמַר הַלָּה אֵינִי רוֹצֶה בָּהֶן</b>. מיד כששמע המקבל על המתנה אמר שאינו רוצה בה.
<h3> יד</h3>
<b>שָׁתַק וְאַחַר כָּךְ צָוַח</b>. בתחילה שתק ואחר זמן צעק והודיע שאינו רוצה את המתנה (ראה גם לעיל ד,א לגבי מתנת בריא).
<h3> טו</h3>
<b>שֶׁכָּתַב לָזֶה</b>. את נכסיו במתנת שכיב מרע.
<b>שֶׁיֵּשׁ לוֹ לַחֲזֹר</b>. רשאי לחזור בו.
<b>בֵּין בְּמִקְצָת</b>. וכגון שאמר במפורש שהיא מתנת שכיב מרע (כס"מ, וראה לעיל ח,טו-טז).
<b>בֵּין לְעַצְמוֹ בֵּין לְאַחֵר</b>. בין אם רוצה את נכסיו בחזרה לעצמו ובין אם רוצה ליתנם לאדם אחר.
<b>וְזִכָּה לָרִאשׁוֹן</b>. על ידי אדם אחר שיקנה את המתנה עבור המקבל הראשון.
<h3> טז</h3>
<b>אֵין לְאַחַר קִנְיָן כְּלוּם וכו'</b>. הקניין הופך את המתנה למוחלטת, שהואיל ועשה למתנתו חיזוק כפול (זיכוי על ידי אחר וקניין סודר על ידי עצמו) בוודאי נתכוון שתחול המתנה מיד כמתנת בריא.
<h3> יז</h3>
<b>וְקָנוּ מִיָּדוֹ כְּדֵי לְיַפּוֹת כֹּחוֹ</b>. שהקניין נועד ליפות כוחו ולא לגרוע (ראה לעיל ח,י-יא).
<b>וְחָזַר וְנָתַן מִקְצָתָן לְאַחֵר וְקָנוּ מִיָּדוֹ כְּדֵי לְיַפּוֹת אֶת כֹּחוֹ</b>. וכגון שפירש שנותן במתנת שכיב מרע (ראה לעיל ח,טז-יז).
<h3> יח</h3>
<b>נָתַן מִקְצָת נְכָסָיו וְקָנוּ מִיָּדוֹ</b>. כדין מתנת שכיב מרע במקצת שצריכה קניין (לעיל ח,טו).
<b>וְאִם עָמַד רִאשׁוֹן קָנָה שֵׁנִי לֹא קָנָה</b>. אם השכיב מרע עמד מחוליו, אינו יכול לחזור בו לגבי הראשון שקיבל מקצת (כמובא שם), אבל לגבי השני שקיבל את שאר הנכסים המתנה בטלה (כמובא שם הי"ד ששכיב מרע שנתן כל נכסיו ולאחר מכן עמד מחוליו המתנה בטלה).
<h3> יט</h3>
<b>אִם עָמַד חוֹזֵר בַּכֹּל</b>. בגמרא (בבא בתרא קמח,ב) הסתפקו אם מקרים אלו דינם כמתנת שכיב מרע, ומחמת הספק אין מוציאים מיד הנותן.
<h3> כא</h3>
<b>אִם הָיוּ הַמָּעוֹת עַצְמָן קַיָּמוֹת אִם עָמַד חוֹזֵר</b>. שנראה מתוך מעשיו שהשאיר את המעות למקרה שיעמוד מחוליו וירצה לחזור בו מהמכירה, ונמצא שמכר על דעת כן.
<h3> כב</h3>
<b>יִשָּׁבַע הַנּוֹתֵן שְׁבוּעַת הֶסֵּת</b>. שבועה שתיקנו חכמים לאדם שכופר בתביעה נגדו (ראה הלכות טוען ונטען א,ג).
<b>וְתַעֲמֹד הַקַּרְקַע בְּחֶזְקַת הַנּוֹתֵן</b>. שהקרקע עומדת בחזקת בעליה הידועים.
<h3> כג</h3>
<b>מִתּוֹךְ שֶׁיָּכוֹל לוֹמַר שֶׁלִּי הֵן</b>. שהיה יכול לטעון שהם שלו מלכתחילה (אם אין עדים שקיבלם במתנה).
<b>יִשָּׁבַע הֶסֵּת וכו'</b>. ויישארו המיטלטלין בידיו.
<h3> כד</h3>
<b>וְנִמְצֵאת מַתָּנָה קְשׁוּרָה עַל יְרֵכוֹ</b>. שטר מתנת שכיב מרע.
<b>אַף עַל פִּי שֶׁהִיא בְּעֵדִים וְקָנוּ מִיָּדוֹ וכו'</b>. אף שרשום בשטר שהעדים קנו מיד הנותן (שאין כאן חשש של שטר לאחר מיתה, ראה לעיל ח,י-יא).
<b>שֶׁאֲנִי אוֹמֵר כְּתָבָהּ וְנִמְלַךְ</b>. ייתכן שכתב את השטר כדין ואחר כך התחרט וחזר בו, שהרי ידוע לנו על המתנה רק מתוך שטר זה, ועל המקבלים להביא ראיה שלא התחרט לפני מותו.
<h3> כה</h3>
<b>וְאִם זִכָּה בָּהּ לְאֶחָד</b>. שנתן לפני מותו לאחד מהמקבלים, על ידי אחר, כגון שאמר לו 'מה שכתוב בשטר זה ינתן לפלוני', או שמסר לו השטר ואמר לו 'זכה בשטר זה בשביל פלוני' (ערוה"ש חו"מ רנ,מ), שבאופן זה אינו יכול לחזור בו (לעיל הט"ז).
<h3> כו</h3>
<b>שְׁטַר חוֹב עַל עַצְמוֹ בְּשֵׁם אַחֵר</b>. שחייב כסף לאחר.
<b>וְנָתַן הַשְּׁטָר עַל יַד שָׁלִישׁ</b>. הפקיד את השטר ביד אדם אחר.
<b>הֲרֵי זֶה אֵינוֹ כְּלוּם</b>. שומר השטר אינו יכול למסרו לידי הנושה הרשום בשטר, שמא כותב השטר התכוון ללוות ולבסוף לא לווה.
<h2>פרק י</h2>
<h3> א</h3>
<b>שְׁכִיב מְרַע שֶׁאָמַר תְּנוּ מָנֶה לִפְלוֹנִי</b>. כגון שאמר במפורש שנותן במתנת שכיב מרע (כדלעיל ח,טו-יז).
<b>וְאֵין חוֹשְׁשִׁין שֶׁמָּא עַל מָנֶה שֶׁיֵּשׁ לוֹ קָבוּר הוּא אוֹמֵר</b>. אין לחשוש שכוונתו למנה מסוים שמקומו אינו ידוע לנו.
<h3> ב</h3>
<b>שֶׁיֵּשׁ לִי בְּיַד פְּלוֹנִי</b>. ששייכים לי ונמצאים ביד ראובן.
<b>תְּנוּ אוֹתָהּ לִפְלוֹנִי</b>. לשמעון.
<b>וְאֵינוֹ צָרִיךְ לְמַעֲמַד שְׁלָשְׁתָּן</b>. אין צורך שראובן ושמעון יהיו נוכחים בציווי השכיב מרע (שלא כאדם בריא שאמירתו מועילה כהקנאה רק אם שלושתם נוכחים, ראה לעיל ג,ג ובהלכות מכירה ו,ח).
<b>תְּנוּ שְׁטָר פְּלוֹנִי לִפְלוֹנִי</b>. שטר חוב, שאדם בריא יכול להקנותו לחברו רק בכתיבה ומסירה (ראה הלכות מכירה ו,י-יא).
<b>הַיּוֹרֵשׁ</b>. של השכיב מרע.
<b>וְחָזַר הַיּוֹרֵשׁ וּמְחָלוֹ מָחוּל</b>. כמבואר בהלכות מכירה ו,יב.
<b>שֶׁקִּנְיַן הָרְאָיָה שֶׁבַּשְּׁטָר מִדִּבְרֵיהֶם</b>. מדברי חכמים, אבל מן התורה אי אפשר להקנות דבר שמשמש רק כראיה ואין לו ערך עצמי (ראה שם).
<h3> ד</h3>
<b>אִם אָמַר דָּבָר זֶה דֶּרֶךְ הוֹדָאָה וְלֹא הָיָה שָׁם חֲשַׁשׁ עָרְמָה</b>. שניכר מדבריו שכוונתו להודות על ממון המוחזק בידו שאינו שלו.
<b>נוֹתְנִין</b>. שלא כבריא שאף אם אמר בדרך הודאה יכול לטעון אחר כך שאמר כך רק כדי לא להיחשב עשיר (ראה הלכות טוען ונטען ז,א).
<h3> ה</h3>
<b>וּמִגְדָּל</b>. ארון.
<b>אִם כְּמוֹסֵר דְּבָרָיו לָהֶם</b>. אם אמר זאת בסגנון ובאופן של אדם המוסר מידע לבניו.
<b>וְאִם כְּמַעֲרִים</b>. שנראה להם שהוא רוצה להערים כדי שלא יקחו את הממון, ואומר להם שהממון אינו שלו (ראה גם הלכות מעשר שני ו,ז).
<h3> ו</h3>
<b>אִם הָיוּ טְמוּנִים בַּבַּיִת</b>. שזהו מקום שאין אותו האדם יכול לקחת את המעות משם.
<b>בַּשָּׂדֶה דְּבָרָיו קַיָּמִין</b>. מכיוון שהיה יכול לקחת את המעות לעצמו מאמינים לו כשאומר שאביהם אמר שהמעות של מעשר שני.
<h3> ז</h3>
<b>הֲרֵי שֶׁהָיָה מִצְטַעֵר עַל מָעוֹת שֶׁהִנִּיחַ לוֹ אָבִיו</b>. יתום שהיה טורח לחפש מעות מסוימות שאביו השאיר אחריו.
<b>וְאָמְרוּ לוֹ בַּחֲלוֹם כָּךְ וְכָךְ הֵן</b>. אמרו לו את סכומם המדויק.
<b>וְאָמְרוּ חֲכָמִים דִּבְרֵי חֲלוֹמוֹת לֹא מַעֲלִין וְלֹא מוֹרִידִין</b>. הדברים שנאמרים בחלום אינם משנים כלל למעשה, ואין לסמוך על החלום לומר שהממון אינו שייך לבן. ואף על פי שהיו בו פרטים נכונים, ייתכן שמעורבים בו פרטים שאינם נכונים ואין לחשוש להם (מאירי סנהדרין ל,א).
<h3> ח</h3>
<b>וְנִשְׁבָּעִים עַל זֶה הֶסֵּת</b>. נשבעים שבועת היסת שכך אמר להם אביהם, והיא שבועה שתיקנו חכמים לאדם שכופר בתביעה נגדו (ראה הלכות טוען ונטען א,ג).
<h3> ט</h3>
<b>וְאָמְרוּ יְתוֹמִים חָזַר וְאָמַר לָנוּ אַבָּא פְּרַעְתִּיו אֵין נֶאֱמָנִין</b>. יש מפרשים שהיתומים אמרו שאביהם אמר להם 'פרעתי' לאחר שאמר להם 'תנו', ואינם נאמנים מכיוון שלאחר שאמר 'תנו' יש להניח שלא יפרע בעצמו. ויש מפרשים שהיתומים אמרו שאביהם חזר בו ממה שאמר 'תנו' ואמר שכבר פרע את החוב לפני כן, ובזה אינם נאמנים, אבל אם אמרו היתומים שאביהם אמר להם 'פרעתי' לאחר שאמר 'תנו' נאמנים (ראה ש"ך וט"ז על שו"ע חו"מ רנה,ה).
<h3> י</h3>
<b>שֶׁהֲרֵי לֹא אָמַר תְּנוּ וּמִנַּיִן יָדְעוּ שֶׁחַיָּבִין לִתֵּן</b>. שמכיוון שלא אמר להם בצורה ברורה לתת אולי תכנן לפרוע בעצמו את החוב.
<h3> יא</h3>
<b>וְנִשְׁבָּעִין הֶסֵּת שֶׁנָּתְנוּ</b>. אם בעל החוב טוען שלא קיבל את חובו נשבעים היתומים שבועת היסת ונפטרים.
<h3> יב</h3>
<b>הָלַךְ וּמְצָאוֹ שֶׁמֵּת</b>. השליח הגיע ליעדו וגילה שהמקבל מת.
<b>אִם קַיָּם הָיָה בְּשָׁעָה שֶׁנָּתַן לוֹ הַשְּׁכִיב מְרַע</b>. אם המקבל היה חי בזמן שהשכיב מרע נתן את המנה לשליח.
<b>שֶׁדִּבְרֵי שְׁכִיב מְרַע כִּמְסוּרִין הֵן</b>. ולכן המקבל זכה במנה מיד בזמן שניתן לשליח וכאשר מת זכו בו יורשיו (שלא כמתנת בריא שהמקבל זוכה בה רק כאשר מגיעה לידו, ואם מת המקבל לפני שהגיעה לידו צריך השליח להחזירה לנותן, כדלעיל ד,ה).
<h3> יג</h3>
<b>אֵין אוֹמְרִין כָּל הַקּוֹדֵם בַּשְּׁטָר זָכָה</b>. סדר המקבלים הכתוב בשטר או באמירת השכיב מרע, אינו מקנה עדיפות לראשון לקבל תחילה, אלא כל המקבלים שווים בעניין זה, מפני שנראה מתוך דבריו שהתכוון לתת לכולם בבת אחת.
<b>חוֹלְקִין הַנִּמְצָא לְפִי מַה שֶּׁכָּתַב לָהֶם</b>. באופן יחסי לפי חלקם, שיש להניח שכוונת הנותן לתת אחוז גבוה יותר לבעל הארבע מאות (שלא כבעלי חוב שחולקים בשווה מפני שהנכסים משועבדים להם בשווה — ראה הלכות מלווה ולווה כ,ד).
<b>וְאִם יָצָא עָלָיו שְׁטַר חוֹב</b>. על נכסי השכיב מרע.
<h3> יד</h3>
<b>כָּל הַקּוֹדֵם בַּשְּׁטָר זָכָה</b>. מקבלים לפי הסדר, שהקודם לחברו זוכה בתחילה בכל חלקו אפילו אם לא נשאר לזה שאחריו.
<b>אֵין לוֹ גּוֹבֶה מִשֶּׁלְּפָנָיו</b>. אם הארבע מאות של האחרון אינם מכסים את החוב, גובה מבעל השלוש מאות.
<h3> טו</h3>
<b>לֹא אָמַר כְּלוּם שֶׁלֹּא הִקְנָה לָהֶם דָּבָר שֶׁיֵּשׁ בּוֹ מַמָּשׁ</b>. שדברי שכיב מרע הם כקניין, ולא ניתן להקנות דבר שאין בו ממש (ראה הלכות מכירה כב,יג-יד).
<b>שֶׁהֲרֵי הִקְנָה לָהֶן הַגּוּף לַפֵּרוֹת</b>. הקנה את גוף הבית או העץ לעניין השימוש או ההנאה מהתוצרת (ראה שם כג,א).
<h2>פרק יא</h2>
<h3> א</h3>
<b>שְׁכִיב מְרַע שֶׁאָמַר נְכָסִים אֵלּוּ לְבָנַי אֵין הַבָּנוֹת בִּכְלָל</b>. שיש להניח שאינו רוצה לשנות מדין ירושה שבתורה (שלא כבריא ששולח מתנה שהבנות בכלל, כדלעיל ו,יד — ראה נימוק"י בבא בתרא סו,ב).
<h3> ב</h3>
<b>וְאִם הֻחְזַק שְׁמוֹ רַב טוֹבִיָּה אֵינוֹ נוֹטְלָן</b>. שאנו אומרים שאינו אותו אדם שאליו התכוון.
<b>וְאִם הָיָה שְׁכִיב מְרַע גַּס בּוֹ</b>. רגיל בו.
<h3> ג</h3>
<b>אִם הָיָה אֶחָד מֵהֶם תַּלְמִיד חֲכָמִים קוֹדֵם</b>. שמצווה גדולה להנות תלמיד חכם מנכסיו, ויש להניח שאדם ההולך למות רצה לקיים מצווה זו (רש"י וראשונים נוספים כתובות פה,ב).
<b>הָיָה אֶחָד שָׁכֵן וְאֶחָד קָרוֹב הַשָּׁכֵן קוֹדֵם</b>. שנאמר "טוב שכן קרוב מאח רחוק" (משלי כז,י), ויש להניח שהתכוון לטוביה השכן (בבלי שם).
<h3> ה</h3>
<b>וְכָל בָּנָיו מֶחֱצָה</b>. מכיוון שלא פירטם אלא השווה את כולם לפלוני.
<h3> ו</h3>
<b>נוֹטְלִין בְּנֵי פְּלוֹנִי מֶחֱצָה וְהַשְּׁנַיִם הָרִאשׁוֹנִים מֶחֱצָה</b>. מפני שחילק דבריו לאמירה פרטנית ('לפלוני ופלוני') ואמירה כוללת ('בני פלוני'), ולכן יש להניח שרוצה לתת מחצה לכל קבוצה.
<h3> ז</h3>
<b>יִטֹּל אֶחָד מִשִּׁשָּׁה עָשָׂר</b>. שנותנים לו את הפחות שבשיעורים שיכול להתפרש לפי לשון זו.
<b>וְיֵשׁ מִי שֶׁהוֹרָה יִטֹּל רְבִיעַ הַנְּכָסִים</b>. שלדעתם הביטוי 'תנו חלק' משמעו שיעור של רביע (להבנת שתי הדעות ראה הלכה סמוכה).
<h3> ח</h3>
<b>תְּנוּ לוֹ בּוֹ חֵלֶק לֶחָבִית</b>. חלק מהיין שבבור לצורך החבית שלו.
<b>הֲרֵי מִעֵט וְיִטֹּל שְׁמִין הַיַּיִן</b>. השכיב מרע גילה דעתו שכוונתו לחלק מצומצם יותר, וייטול המקבל שמינית היין שבבור.
<b>לַטָּפִיחַ</b>. כד קטן לשתייה.
<h3> ט</h3>
<b>וְאֵין גּוֹמְרִין וכו'</b>. אין ללמוד מהם.
<h3> י</h3>
<b>שֶׁהוּא שְׁתוּת כָּל הַמָּמוֹן</b>. שישית מנכסיו, שכן יחד אתה יש שישה יורשים.
<h3> יא</h3>
<b>שֶׁאֵין אָדָם מַקְנֶה דָּבָר שֶׁאֵינוֹ בִּרְשׁוּתוֹ</b>. ראה הלכות מכירה כב,ה.
<h3> יב</h3>
<b>אֲבָל לֹא חִטִּים וּשְׂעוֹרִים וְכַיּוֹצֵא בָּהֶן</b>. שאינם נקראים מיטלטלין בלשון בני אדם.
<h3> יד</h3>
<b>אָמַר כָּל הַמִּטַּלְטֵל</b>. כל דבר שניתן לטלטלו.
<b>נוֹטֵל אַף הָרֵחַיִם הַתַּחְתּוֹנָה</b>. שאמנם אין רגילים לטלטלה, אך אפשר לטלטלה.
<h3> טו</h3>
<b>סֵפֶר תּוֹרָה יֵשׁ בּוֹ סָפֵק אִם הוּא בִּכְלַל נְכָסִים</b>. מפני שאסור למכור אותו אלא ללימוד תורה או לנישואין (ראה הלכות ספר תורה י,ב).
<h3> טז</h3>
<b>תְּנוּ מָאתַיִם זוּז לִפְלוֹנִי בְּנִי בְּכוֹרִי בָּרָאוּי לוֹ</b>. כפי הראוי לו.
<b>נוֹטְלָן וְנוֹטֵל בְּכוֹרָתוֹ</b>. שמסתבר לפרש את דברי האב שכוונתו לתת לבכור מאתיים זוז כפי שראוי לו לקבל על מעשיו הטובים נוסף על חלק הבכורה (מאירי בבא בתרא קלח,א).
<h3> יז</h3>
<b>אָמַר בִּבְכוֹרָתוֹ</b>. אם האב אמר שנתינת המאתיים זוז היא משום חלק הבכורה.
<b>יָדוֹ עַל הָעֶלְיוֹנָה</b>. יכול לבחור את הסכום הגבוה מבין השניים.
<h3> יט</h3>
<b>אָמַר בְּחוֹבוֹ אֵין לוֹ אֶלָּא חוֹבוֹ</b>. אפילו אם החוב פחות ממאתיים זוז נוטל את החוב בלבד ואינו נוטל יותר משום שנראה כריבית (אבל אם לא אמר 'בחובו' הרי זה כמתנה שאינה קשורה להלוואה ורשאי ליטול מאתיים זוז).
<h3> כ</h3>
<b>הֲרֵי זֶה כְּמִי שֶׁנָּתַן לוֹ שְׁתֵּי מַתָּנוֹת כָּל אֵי זֶה שֶׁיִּרְצֶה מֵהֶן יִקַּח</b>. שהמתנות אינן תלויות זו בזו אלא רשאי המקבל לקחת אחת מהן או שתיהן כפי רצונו.
<h3> כא</h3>
<b>תְּנוּ אַרְבַּע מֵאוֹת זוּז לְבִתִּי בִּכְתֻבָּתָהּ</b>. שתכניס לבעלה בנישואיה, ורושמים זאת בכתובה ובמקרה של גירושין או התאלמנות היא מקבלת חזרה את הסכום.
<b>אִם דֶּרֶךְ אַנְשֵׁי הָעִיר לְהוֹסִיף בְּשׁוּמַת הַנְּדוּנְיָא וְלִכְתֹּב שָׁוֶה מָנֶה בְּמָאתַיִם</b>. שהיו מקומות שנהגו לכתוב בכתובה סכום כפול ממה שהכלה הכניסה בפועל, כדי להוסיף בכבודה, שיחשבו העם שהיא מכניסה לבעלה ממון רב (הלכות אישות כג,יא).
<h3> כב</h3>
<b>וְזָלוּ הַבְּגָדִים</b>. הוזל מחירם, ואפשר לקנות את מניין הכלים או הבגדים שאמר בסכום נמוך יותר.
<b>הָרֶוַח לַיְתוֹמִים וְנוֹתְנִין לָהּ כַּשִּׁעוּר הַזּוֹל</b>. נותנים לה את הבגדים או הכלים לפי מחירם כעת ומרוויחים את ההפרש.
<b>תְּנוּ אַרְבַּע מֵאוֹת זוּז דְּמֵי הַיַּיִן לְבִתִּי</b>. ארבע מאות זוז כשווי יין זה, שימכרוהו ויתנו לה את הכסף.
<b>הָרֶוַח לַיְתוֹמִים וְנוֹתְנִין לָהּ אַרְבַּע מֵאוֹת זוּז בִּלְבַד</b>. שאם מכרו את היין בסכום גבוה יותר הם מקבלים את הסכום העודף לעצמם.
<b>שֶׁהָיָה יוֹצֵא בְּקוֹלָר</b>. שהוליכוהו בשלשלאות על מנת להוציאו להורג.
<b>יִטֹּל אַרְבַּע מֵאוֹת זוּז מִדְּמֵי אוֹתוֹ הַיַּיִן</b>. לאחר שימכרו אותו.
<b>לְיַפּוֹת אֶת כֹּחוֹ</b>. שלא יוכלו לדחותו לנכסים אחרים.
<b>וְהִנִּיחַ שְׁנֵי חֲצָיֵי דֶּקֶל</b>. שהייתה לו שותפות בשני דקלים.
<b>וְהֵן שֶׁקָּרָא דֶּקֶל</b>. ששני החלקים יחד הם כדקל אחד.
<b>בַּיִת הַמַּחֲזִיק מֵאָה כַּדִּין</b>. שאפשר להכניס לתוכו מאה כדים.
<b>שֶׁכָּל הַנּוֹתֵן בְּעַיִן יָפָה נוֹתֵן</b>. בנדיבות, ולכן אין לומר שהתכוון לתת רק חלק מהבית.
<h3> כג</h3>
<b>בְּכָל שַׁבָּת</b>. בכל שבוע.
<b>סֶלַע</b>. שני שקלים.
<b>שֶׁלֹּא יַרְוִיחוּ בַּהוֹצָאָה יָתֵר מִדַּאי</b>. שלא יגדילו וירחיבו את ההוצאות השבועיות שלהם, אלא יחיו בצמצום.
<h3> כד</h3>
<b>שְׁכִיב מְרַע שֶׁצִּוָּה וְאָמַר וכו'</b>. ראה גם הלכות אבל יב,א.
<b>שֶׁצִּוָּה וְאָמַר אַל תִּסְפְּדוּהוּ</b>. ביקש שלא יספידו אותו.
<b>אֵין סוֹפְדִין אוֹתוֹ</b>. שההספד כבוד המת הוא (שם), ורשאי למחול על כבודו.
<b>אֵין שׁוֹמְעִין לוֹ שֶׁיָּחוּס עַל מָמוֹן בָּנָיו וְיַפִּיל עַצְמוֹ עַל הַצִּבּוּר</b>. אינו רשאי להטיל את הוצאות קבורתו על הציבור במקום על יורשיו.
<b>שֶׁאָסוּר לְהַנִּיחוֹ בְּלֹא קְבוּרָה</b>. שהקבורה היא מצווה מן התורה, ואפילו אם ציווה שלא יקברוהו כלל אין שומעים לו (שם).
<h2>פרק יב</h2>
<h3> א</h3>
<b>שְׁכִיב מְרַע שֶׁאָמַר וכו'</b>. ראה גם הלכות נחלות ו,ב.
<b>שְׁכִיב מְרַע שֶׁאָמַר בְּנִי פְּלוֹנִי יִירָשֵׁנִי</b>. וכל זה כשאין לו בן בכור. אבל אם יש לו בן בכור ואמר שאחד הבנים שאינו בכור יירש אותו, דבריו בטלים, שאינו רשאי לעקור מהבכור את חלקו (שם).
<b>הֲרֵי זֶה יוֹרֵשׁ אוֹתוֹ לְבַדּוֹ</b>. ודווקא שאמר בעל פה אבל אם כתב כך בשטר, כוונתו לעשותו אפוטרופוס, וכל הבנים יורשים בשווה (לעיל ו,ב).
<b>אוֹ שְׁאָר הַיּוֹרְשִׁין</b>. ששווים זה לזה בירושה. אבל אם שינה מסדר הירושה שבתורה והעדיף אדם על פני אדם הקודם לו, דבריו בטלים (הלכות נחלות שם).
<h3> ב</h3>
<b>אֲבָל הַבָּרִיא אֵין דְּבָרָיו קַיָּמִין</b>. שמן הפסוק "והיה ביום הנחילו את בניו", נלמד שיש אפשרות לאב להחליט כיצד להנחיל את הירושה בין בניו דווקא סמוך למיתתו ("ביום הנחילו", ראה בבלי בבא בתרא קל,א-קלא,א ורשב"ם שם). וכל זאת אם אמר בלשון ירושה אך בלשון מתנה דבריו קיימים (הלכות נחלות ו,ה).
<h3> ג</h3>
<b>אֵין לַשֵּׁנִי אֶלָּא מַה שֶּׁשִּׁיֵּר רִאשׁוֹן</b>. הראשון נהנה מהנכסים ולאחר מותו יזכה בהם השני (ראה לקמן הל' ז-ח).
<h3> ד</h3>
<b>אֵין לַשֵּׁנִי כְּלוּם</b>. ואם מת הראשון יורשיו זוכים בנכסים.
<b>וִירֻשָּׁה אֵין לָהּ הֶפְסֵק</b>. ירושה אינה כמתנה שאפשר להגביל אותה בזמן, מפני שהיורש עומד במקום המוריש ומחליף אותו (ראה הלכות עירובין ב,ב), וממילא הירושה שייכת לו באופן מוחלט.
<h3> ה</h3>
<b>בֵּין שֶׁהָיָה הָרִאשׁוֹן רָאוּי לְיָרְשׁוֹ</b>. שהרי הבריא אינו יכול לתת למי שרוצה בתורת ירושה (כדלעיל ה"ב) אלא רק בתורת מתנה, ואפילו כשנתן ליורשו הרי זו מתנה שיש לה הפסק.
<h3> ו</h3>
<b>אִם נָתַן הַמָּעוֹת עַל יְדֵי שָׁלִישׁ אוֹ שֶׁאָמַר... אֵין נוֹתְנִין לָהֶן אֶלָּא שֶׁקֶל</b>. לעיל יא,כג נאמר שאם אמר סתם 'תנו לבני שקל בכל שבת', נותנים להם כל צרכם. כאן מתבאר שאם בנוסף לאמירה זו הפקיד את נכסיו בידי אדם אחר (שליש) ולא היו בידי היורשים בשעה שמת, או שאמר במפורש שאינו נותן לבניו משום ירושה מפני שרוצה שפלוני יקבל את הנכסים אחר מותם — נותנים להם שקל בלבד בכל שבוע (ב"י חו"מ רמח, מרכה"מ ועוד).
<h3> ז</h3>
<b>הֲרֵי הַנְּכָסִים שֶׁל יוֹרְשֵׁי הָרִאשׁוֹן</b>. שהשני זוכה רק לאחר מות הראשון, ואם מת השני לפני הראשון איבד את זכותו וממילא גם יורשיו לא יזכו.
<h3> ח</h3>
<b>אָסוּר לָרִאשׁוֹן לִמְכֹּר וְלִתֵּן גּוּפָן</b>. אסור לו למכור או לתת במתנה את גוף הנכסים, שהרי הנותן רצה שהשני יזכה בהם אחריו.
<h3> ט</h3>
<b>שֶׁאֵין לַשֵּׁנִי לֹא מִן הַגּוּף וְלֹא מִן הַפֵּרוֹת אֶלָּא הַנִּשְׁאָר</b>. מה שהראשון השאיר אחריו, וכאשר הראשון מכר או נתן הרי לא השאיר אחריו דבר.
<b>וַאֲפִלּוּ הָיוּ בָּהֶם עֲבָדִים וְהוֹצִיאָן הָרִאשׁוֹן לְחֵרוּת</b>. ובכך עבר על איסור (ראה הלכות עבדים ט,ו).
<b>אוֹ כֵּלִים וַעֲשָׂיָן תַּכְרִיךְ לַמֵּת</b>. ובכך אסרם בהנאה (ראה הלכות אבל יד,כא).
<h3> י</h3>
<b>לֹא עָשָׂה כְּלוּם</b>. מכיוון ששינה מדבריו המפורשים של הנותן, שהרי הנותן אמר לו 'אחריך לפלוני' כדי לשלול את יורשיו, כלומר שלאחר מותך יקבל דווקא פלוני ולא יורשיך (אבל אנשים אחרים שאינם יורשיו לא שלל הנותן בפירוש, ולכן בדיעבד מעשיו קיימים — אבן האזל).
<b>וּכְשֶׁיָּמוּת יִקְנֶה הַשֵּׁנִי</b>. כבר קנה השני לפני המקבלים במתנת שכיב מרע. מפני שהמקבלים קונים מכוח מיתתו, ואילו השני קונה מכוח המתנה של הנותן שניתנה זמן רב קודם לכן אלא שהתעכבה עד שימות הראשון (ראה ר"י מיגאש בבא בתרא קלז,א).
<h3> יא</h3>
<b>וּבָאוּ לְבֵית דִּין לְהִפָּרַע מִנְּכָסִים אֵלּוּ</b>. המלווה או האישה רוצים לגבות מהנכסים שהנותן אמר עליהם 'אחריך לפלוני'.
<b>אֵין בֵּית דִּין מַגְבִּין אוֹתָן מִגּוּף הַנְּכָסִים</b>. שהרי אסור לראשון למכור או לתת את גופם כדלעיל ה"ח.
<b>אֶלָּא מִן הַפֵּרוֹת בִּלְבַד שָׁמִין לָהֶן</b>. יכולים ליהנות מהנכסים על חשבון החוב כל עוד הראשון חי, ואחרי שמת ייטול אותם השני.
<b>אֲפִלּוּ עֲשָׂיָן הַפּוֹתִיקֵי</b>. ייחד אותם לפירעון החוב.
<h3> יב</h3>
<b>וְעָבְרָה וְנִשֵּׂאת</b>. מלשון זו משמע שלכתחילה אסורה להינשא, ואולי הכוונה היא שאסורה להינשא מתוך כוונה להפקיע את זכותו של השני בנכסים, אבל רשאית להינשא לתומה (ובחלק מכתבי היד ובדפוסים הגרסה: "ועמדה ונשאת").
<b>בַּעַל לוֹקֵחַ הוּא</b>. דינו כמו קונה, שבשעת הנישואין זוכה בנכסים שהביאה עמה.
<b>הָיְתָה אֵשֶׁת אִישׁ... הַשֵּׁנִי מוֹצִיא מִיַּד הַבַּעַל</b>. שלאחר מותה אין בעלה זוכה בנכסים אלא הם עוברים לשני.
<b>עַל תְּנַאי זֶה</b>. שאחריה יזכה בהם פלוני.
<b>שֶׁאִם יוֹצִיא בַּעַל מִיַּד לוֹקֵחַ מִפְּנֵי שֶׁמָּכְרָה כְּשֶׁהִיא נְשׂוּאָה</b>. שכך הדין בנכסים שמביאה האישה עמה בנישואיה (ראה הלכות אישות כב,ז).
<b>הֲרֵי הַשֵּׁנִי מוֹצִיא מִיַּד הַבַּעַל</b>. שהרי הנותן התכוון להקנות לשני ולא לבעל כאמור בפסקה הקודמת.
<b>וְאֵין לוֹ אֶלָּא מַה שֶּׁשִּׁיֵּר רִאשׁוֹן</b>. אין לשני אלא מה שהראשון השאיר אחריו, וכאשר הראשון מכר הרי לא השאיר דבר כדלעיל ה"ט.
<b>וְאֵין בִּשְׁלָשְׁתָּן מִי שֶׁהוֹצִיא מָמוֹן וכו'</b>. מכיוון שאפשר להוציא את הנכסים מיד כל אחד מהשלושה ואין לדבר סוף, קבעו חכמים שהנכסים יישארו בידי הקונה מפני שהוא היחיד ששילם עבורם.
<b>וְאַחַר כָּךְ מֵתָה הַזְּקֵנָה</b>. אמו של הנותן.
<b>אֵין הַבַּעַל יוֹרֵשׁ אוֹתָן הַנְּכָסִים מִפְּנֵי שֶׁהֵן רְאוּיִין לְאִשְׁתּוֹ וְלֹא זָכָת בָּהֶן הָאִשָּׁה אֶלָּא אַחַר שֶׁמֵּתָה</b>. שהבעל זוכה רק בנכסים שהיו מוחזקים בידי אשתו בחייה, ואינו זוכה בנכסים שהייתה ראויה לקבל בחייה ולא קיבלה בפועל (ראה הלכות נחלות א,יא).
<b>שֶׁמַּשְׁמַע יוֹרְשַׁי אֲפִלּוּ יוֹרְשֵׁי יוֹרְשָׁיו</b>. כאשר אמר 'ואחריה ליורשי' יש להניח שכוונתו גם ליורשי יורשיו (אבל אם אמר 'ואחריה לבתי', ומתה הבת לפני האם, יקבלו יורשי הזקנה את הנכסים כדלעיל ה"ז — מ"מ).
<b>וְאִלּוּ אָמַר... הָיָה הַבַּעַל יוֹרֵשׁ אוֹתָן אַחַר מִיתַת אִשְׁתּוֹ</b>. מפני שזכתה בהם האישה בחייה.
<h3> יג</h3>
<b>הַכּוֹתֵב נְכָסָיו לִבְנוֹ לְאַחַר מוֹתוֹ</b>. שיזכה בהם הבן לאחר מיתת האב.
<b>הֲרֵי הַגּוּף שֶׁל בֵּן מִזְּמַן הַשְּׁטָר</b>. גוף הנכסים שייך לבן החל מהתאריך הכתוב בשטר, אף על פי שהאב עדיין חי, שהתאריך שבשטר מוכיח שהקנה לו מאותו הזמן (ראה לקמן הט"ו).
<b>וְהַפֵּרוֹת לָאָב עַד שֶׁיָּמוּת</b>. זכות השימוש בנכסים נתונה לאב, שהרי כתב לבנו שיזכה רק לאחר מותו.
<b>מֵת הָאָב וְהִנִּיחַ פֵּרוֹת מְחֻבָּרִין לַקַּרְקַע הֲרֵי הֵן שֶׁל בֵּן וכו'</b>. מן הדין הפירות היו צריכים להיות שייכים לכל יורשי האב, שהרי צמחו בחיי האב והאב היה יכול לקטוף אותם, אך מכיוון שהבן מקבל את הקרקע ודעתו של אביו קרובה אליו אנו מניחים שמחל לו על הפירות המחוברים, שהרי הם טפלים לקרקע (מאירי בבא בתרא קלו,א).
<b>אוֹ שֶׁהִגִּיעוּ לְהִבָּצֵר</b>. שהבשילו כל צרכם ואינם צריכים עוד לקרקע, והרי הם כתלושים (ראה הלכות מכירה א,יז).
<b>שָׁמִין אוֹתָן לַלּוֹקֵחַ</b>. מעריכים את שוויים.
<b>כְּשֶׁיָּמוּת הָאָב יִקְנֶה הַלּוֹקֵחַ</b>. אף שהבן שמכר לא זכה מעולם בזכות השימוש בנכסים.
<b>שֶׁאֵין לָאָב אֶלָּא פֵּרוֹת וְקִנְיַן פֵּרוֹת אֵינוֹ כְּקִנְיַן הַגּוּף</b>. זכות השימוש בנכסים שהייתה לאב אין משמעותה קניין בגוף הנכסים, אלא גוף הנכסים שייך לבן כבר בחיי האב, ולכן מכירת הבן תקפה.
<h3> יד</h3>
<b>אֵינוֹ זוֹכֶה בּוֹ וְאוֹכֵל פֵּרוֹת אֶלָּא לְאַחֲרֵי מִיתָה</b>. אינו רשאי להשתמש במתנה וליהנות ממנה אלא לאחר מיתת הנותן.
<h3> טו</h3>
<b>כֵּיוָן שֶׁכָּתוּב בּוֹ זְמַן וּבִזְמַן זֶה חַי הָיָה</b>. תאריך כתיבת השטר מופיע בשטר, ובזמן זה הנותן חי.
<b>הַזְּמַן מוֹכִיחַ שֶׁמֵּחַיִּים הִקְנָה לוֹ</b>. שהקנה לו את גוף השדה כבר בחיי הנותן.
<b>וְאֵינוֹ זוֹכֶה אֶלָּא לְאַחַר מִיתָה</b>. המקבל רשאי להשתמש בשדה ולאכול פירותיה רק לאחר מיתת הנותן.
<b>שֶׁאֵין שְׁטָר לְאַחַר מִיתָה</b>. שטר אינו יכול לפעול קניין לאחר מיתת הנותן כדלעיל ח,י.
<b>וְאַף עַל פִּי שֶׁיֵּשׁ בַּשְּׁטָר הַזְּמַן</b>. אף שמופיע בו תאריך הכתיבה שמוכיח שהקנה מעכשיו.
<b>לְהַרְוִיחַ הַדָּבָר כּוֹתְבִין כֵּן</b>. לרווחא דמילתא, ליתר ביטחון.
<h3> טז</h3>
<b>הֲרֵי זוֹ מַתָּנָה גְּמוּרָה מֵחַיִּים</b>. שרשאי להשתמש בה כבר בחיי הנותן (וראה לעיל ח,יט שבמתנת שכיב מרע הדין שונה).
<b>וּכְמוֹ נוֹיֵי שְׁטָר הוּא זֶה</b>. לשון נאה כדי שהשטר יהיה רשמי ומכובד.
