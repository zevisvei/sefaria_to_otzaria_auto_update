<h1>ביאור שטיינזלץ על משנה תורה, הלכות עבדים</h1>
<h2>פרק א</h2>
<h3> א</h3>
<b>גָּנַב וְאֵין לוֹ לְשַׁלֵּם אֶת הַקֶּרֶן</b>. אין לו כסף לשלם את שווי הגנבה (אבל אם אין לו כסף לשלם את הקנס אינו נמכר).
<b>כְּמוֹ שֶׁבֵּאַרְנוּ בְּהִלְכוֹת גְּנֵבָה</b>. ג,יא-יז.
<b>בְּמִשְׁנֵה תּוֹרָה</b>. חומש דברים.
<b>וְכִי יָמוּךְ אָחִיךָ</b>. אם יהפוך למסכן ועני.
<b>וְאֵינוֹ רַשַּׁאי לִמְכֹּר אֶת עַצְמוֹ וּלְהַצְנִיעַ אֶת דָּמָיו</b>. אינו רשאי למכור את עצמו בכדי לחסוך את הכסף שיקבל.
<b>אֶלָּא אִם צָרַךְ לְאָכְלָן בִּלְבַד</b>. רשאי למכור את עצמו רק לצורך קניית מאכלים לקיום גופו.
<b>כְּסוּת</b>. בגד.
<h3> ב</h3>
<b>כְּבָר בֵּאַרְנוּ</b>. הלכות גנבה ג,יב.
<b>וְאֵינָהּ קוֹנָה עֶבֶד</b>. מגיל תשע ומעלה, אבל עבד קטן או שפחה אפילו גדולה רשאית לקנות (לקמן ט,ו).
<b>מִפְּנֵי הַחֲשָׁד</b>. שמא תזנה עמו.
<b>וְשָׁב אֶל מִשְׁפַּחְתּוֹ מִי שֶׁיֵּשׁ לוֹ מִשְׁפָּחָה</b>. נאמר בפסוק שעבד עברי שב אל משפחתו בשנת היובל, ולמדו מכך חכמים שרק מי שיש לו משפחה נמכר כעבד עברי, למעט גר שקשריו המשפחתיים מתנתקים בזמן הגיור.
<h3> ג</h3>
<b>אֵינוֹ רַשַּׁאי לִמְכֹּר עַצְמוֹ לְגוֹי</b>. שמא ילמד ממעשיו הרעים.
<b>אוֹ לְעֵקֶר מִשְׁפַּחַת גֵּר לְעֵקֶר זֶה הַנִּמְכָּר לַעֲבוֹדָה זָרָה</b>. עבודה זרה נקראת בפסוק 'עקר' מפני שצריך לעקור אותה מהעולם (רמב"ן ויקרא כה,מז).
<h3> ד</h3>
<b>אֵין אַתָּה זָקוּק לוֹ</b>. אינך מחויב למנעו.
<b>מִצְוָה לִפְדּוֹתוֹ</b>. ראה גם לקמן ב,ז, הלכות מתנות עניים ח,יג.
<h3> ה</h3>
<b>בְּפַרְהֶסְיָא עַל אֶבֶן הַמֶּקַח</b>. בפומבי על אבן גדולה שמעמידים עליה עבדים למכירה.
<b>בְּסִימְטָא</b>. ברחוב.
<h3> ו</h3>
<b>כָּל עֶבֶד עִבְרִי אָסוּר לַעֲבֹד בּוֹ בְּפֶרֶךְ</b>. לדין עבודת פרך בעבד כנעני ראה לקמן ט,ח.
<b>עֲבוֹדָה שֶׁאֵין לָהּ קִצְבָּה</b>. שאין לה גבול ושיעור קצוב.
<b>לְהָצֵן לוֹ</b>. לצנן, לקרר.
<b>וְכֵן הַגּוֹי שֶׁנִּמְכַּר לוֹ</b>. גוי שקנה ישראלי לעבד.
<h3> ז</h3>
<b>אֵינוֹ נוֹהֵג בּוֹ אֶלָּא כְּשָׂכִיר</b>. נוהג עמו כמו בעל מלאכה ששכר אותו לעבודה מסוימת.
<b>בַּלָּן לָרַבִּים</b>. אחראי על הפעלת בית מרחץ.
<b>נַחְתּוֹם</b>. אופה.
<b>רַבּוֹ</b>. אדונו.
<b>לֹא יְלַמְּדֶנּוּ כַּתְּחִלָּה מְלָאכָה כְּלָל</b>. לא ילמד אותו מלאכה חדשה שלא עסק בה לפני שנמכר.
<h3> ח</h3>
<b>יִשְׁתַּעְבֵּד לָזֶה שֶׁנָּתַן הַמַּס עַל יָדוֹ</b>. לאדם שנתן את המס במקומו (ראה גם הלכות גזלה ה,טז).
<b>הֲרֵי זֶה מֻתָּר לְהִשְׁתַּמֵּשׁ בּוֹ יָתֵר מִדַּאי</b>. אף יותר מדמי המס ששילם בעבורו, ואין בזה משום ריבית (הלכות מלווה ולווה ה,יז).
<b>אֲבָל לֹא כְּעֶבֶד</b>. מפני שמשתעבדים בהם שלא ברצונם, ודינם כעבד עברי ולא כפועל.
<h3> ט</h3>
<b>וּבְמָדוֹר</b>. מגורים.
<b>פַּת קִבָּר</b>. לחם עשוי מקמח גס שלא נופה כל צרכו.
<b>מוֹכִין</b>. חתיכות צמר.
<b>אַתָּה דָּר בַּכְּרַךְ וְהוּא דָּר בַּכְּפָר אוֹ אַתָּה בַּכְּפָר וְהוּא בַּכְּרַךְ</b>. שיש יתרון למגורים בעיר הגדולה ויש יתרון למגורים בכפר.
<b>שֶׁנֶּאֱמַר וְיָצָא מֵעִמָּךְ</b>. הפסוק מדייק בלשונו שכאשר העבד משתחרר הוא אינו יוצא מתחתיך אלא מעמך — מלהיות שווה לך, שבזמן העבדות הרי הוא שווה לך (אלשיך ויקרא כה,מא).
<b>כָּל הַקּוֹנֶה עֶבֶד עִבְרִי כְּקוֹנֶה אָדוֹן לְעַצְמוֹ</b>. שצריך לדאוג לכל מחסורו כשם שדואג לעצמו ולמשפחתו.
<b>שֶׁנֶּאֱמַר וּבְאַחֵיכֶם בְּנֵי יִשְׂרָאֵל אִישׁ בְּאָחִיו</b>. המשך הכתוב: "לא תרדה בו בפרך".
<h3> י</h3>
<b>וּכְבָר בֵּאַרְנוּ</b>. הלכות שמיטה ויובל י,ח.
<h2>פרק ב</h2>
<h3> א</h3>
<b>שֶׁמְּכָרוּהוּ בֵּית דִּין</b>. כדי לשלם גנבתו (לעיל א,א).
<b>נִקְנֶה בְּכֶסֶף</b>. נעשה קנוי לאדון על ידי שהאדון משלם את מחירו.
<b>וּבְשָׁוֶה כֶּסֶף</b>. דבר שיש לו ערך כספי.
<h3> ב</h3>
<b>שֵׁשׁ שָׁנִים מִיּוֹם מְכִירָתוֹ</b>. שנים מלאות, מהיום שבו נמכר עד אותו יום אחר שש שנים (תוספתא פרה א,ז, בבלי ערכין יח,ב).
<b>שֶׁנֶּאֱמַר בִּשְׁנַת הַיּוֹבֵל הַזֹּאת</b>. המשך הכתוב: "תשֻבו איש אל אחֻזתו".
<h3> ג</h3>
<b>יֵשׁ לוֹ לִמְכֹּר עַצְמוֹ לְיָתֵר עַל שֵׁשׁ</b>. רשאי למכור את עצמו ליותר משש שנים.
<h3> ה</h3>
<b>אוֹ שֶׁחָלָה חֳלָיִים מְקֻטָּעִים</b>. תקופות לא רצופות.
<b>אִם הַכֹּל פָּחוֹת מֵאַרְבַּע שָׁנִים עוֹלִין לוֹ לְמִנְיַן שֵׁשׁ וכו'</b>. עבד קנוי לאדונו בקניין הגוף ולפיכך האדון הוא זה שמפסיד מחליו של העבד. אך כל זה במקרה שהעבד עבד לפחות שלוש שנים, שהרי הכתוב (ויקרא כה,מ) השווה אותו לשכיר, ולגבי שכיר נאמר (ישעיהו טז,יד) "בשלש שנים כשני שכיר". ומכיוון שמקצת שנה נחשבת שנה, הרי שאם חלה פחות מארבע שנים, נמצא שעבד שנתיים וקצת שנחשבות כשלוש שנים ואינו צריך להשלים. אך אם חלה יותר מכך צריך להשלים את כל ימי החולי (ערוה"ש העתיד זרעים מא,טו-טז על פי תוספות קידושין יז,א).
<b>לַעֲשׂוֹת מַעֲשֵׂה מַחַט</b>. לתפור בגדים.
<h3> ו</h3>
<b>אִם לֹא נִפְדָּה</b>. לדרכי פדיונו ראה הלכה הבאה.
<b>אֵינוֹ יוֹצֵא אֶלָּא בַּיּוֹבֵל</b>. או במיתת האדון (לקמן הי"ב).
<h3> ז</h3>
<b>אִם לֹא הִשִּׂיגָה יָדוֹ</b>. אין לו כסף משלו.
<b>וְהַקָּרוֹב הַקָּרוֹב קוֹדֵם</b>. החובה מוטלת על הקרובים ביותר, ואם אין באפשרותם החובה עוברת לקרובי משפחה הרחוקים יותר.
<b>שֶׁנֶּאֱמַר אוֹ דֹדוֹ אוֹ בֶן דֹּדוֹ יִגְאָלֶנּוּ וכו'</b>. בפסוק הקודם נאמר "אחד מאחיו יגאלנו", ולאחר מכן נאמר "או דֹדוֹ או בן דֹדוֹ יגאלנו או משאר בשרו ממשפחתו יגאלנו", הרי שאח קודם לדוד, ודוד קודם לבן דוד, ובן דוד קודם לקרובי משפחה רחוקים יותר.
<b>וּבֵין שֶׁפָּדוּהוּ קְרוֹבִים בֵּין פָּדָהוּ שְׁאָר אָדָם יָצָא לְחֵרוּת</b>. שאינו צריך לעבוד עבור הפודה כשווי דמי הפדיון אלא הוא משוחרר לחלוטין.
<b>וְגוֹאֵל לַחֲצָיִים</b>. רשאי לשלם חלק מדמי מכירתו ולהפחית את שנות עבדותו.
<b>אֵין הַקְּרוֹבִים פּוֹדִין אוֹתוֹ</b>. אינם חייבים לפדותו (כס"מ).
<b>לִתֵּן כְּפִי הַשָּׁנִים הַנּוֹתָרוֹת</b>. לתת את הסכום הנדרש בהתאם לשנים שנשארו לו לעבוד כמבואר בהלכה הבאה.
<h3> ח</h3>
<b>הֲרֵי שֶׁמְּכָרוּהוּ בְּשִׁשִּׁים דִּינָר</b>. ומכיוון שמכירה על ידי בית דין היא לשש שנים, הרי שכל שנה של עבודה שווה עשרה דינרים.
<b>וּמָצְאָה יָדוֹ</b>. השיג כסף.
<b>וְנִשְׁאַר לַיּוֹבֵל בִּשְׁעַת מְכִירָה עֶשֶׂר שָׁנִים</b>. שנמכר לגוי עשר שנים לפני היובל, ונמצא שכל שנה של עבודה שווה עשרה דינרים.
<b>בְּכֶסֶף הוּא נִגְאָל מִיַּד הַגּוֹי וְאֵינוֹ נִגְאָל בְּשָׁוֶה כֶּסֶף</b>. ואף שבדרך כלל שווה כסף דינו ככסף, לגבי פדיון כסף מגוי יש לימוד מיוחד שנפדה בכסף בלבד (ירושלמי קידושין א,ב).
<h3> ט</h3>
<b>וְהִבְרִיא וְהוֹסִיפוּ דָּמָיו</b>. התחזק והשתבח וערכו כעבד עלה.
<b>נִשְׁחַף וּפָחֲתוּ דָּמָיו</b>. נחלש וערכו כעבד ירד.
<h3> י</h3>
<b>כְּמוֹ שֶׁבֵּאַרְנוּ</b>. לעיל ה"ז.
<b>פְּעָמִים יִהְיֶה לְהָקֵל וּפְעָמִים לְהַחֲמִיר</b>. שצריך לשלם תמיד על פי השווי הנוכחי שלו, והעובדה שרשאי לגאול לחצאים לפעמים תהיה לטובתו ולפעמים לרעתו.
<b>וְנָתַן לוֹ חֲמִשִּׁים חֲצִי דָּמָיו</b>. שהרי עכשיו הוא שווה מאה, ורשאי לשלם חצי מערכו ולהפחית מחצית מהשנים.
<b>נוֹתֵן לוֹ מֵאָה</b>. שהרי כבר שילם חצי דמיו. ואם לא היה גואל לחצאים התשלום של החמישים לא היה נחשב כפדיון לחצאים אלא כמקדמה והיה צריך לשלם לו עתה מאה וחמישים, שהרי שווה עכשיו מאתיים.
<b>וְנִשְׁחַף וַהֲרֵי הוּא עַתָּה שָׁוֶה מֵאָה נוֹתֵן לוֹ חֲמִשִּׁים</b>. שכבר פדה מחצית מהשנים ועכשיו פודה את המחצית השנייה על פי ערכו הנוכחי. ואם לא היה נגאל לחצאים, לא היה צריך לתת את החמישים, שהרי שילם לו מאה בתחילה, ועתה הוא שווה מאה.
<h3> יא</h3>
<b>לֹא נִפְטַר מִשִּׁעְבּוּדוֹ עַד שֶׁיִּכְתֹּב לוֹ שְׁטָר</b>. שגופו קנוי לאדון, ולכן המחילה על הכסף אינה תחליף לכתיבת שטר.
<h3> יב</h3>
<b>הֲרֵי הָעֶבֶד עוֹבֵד אֶת הַבֵּן עַד סוֹף הַשֵּׁשׁ</b>. אם נמכר על ידי בית דין (כדלעיל ה"ב).
<b>וְהַנִּמְכָּר לְגֵר צֶדֶק... אֲפִלּוּ הַבֵּן אֵינוֹ עוֹבֵד</b>. אפילו אם הבן נולד לאחר הגיור (כס"מ).
<b>מִצְוָה לוֹמַר לוֹ צֵא בִּשְׁעַת יְצִיאָתוֹ</b>. כאשר יוצא בשנים (ראה מכילתא דרשב"י שמות כא,ב).
<b>וְאַף עַל פִּי שֶׁאִם לֹא יֹאמַר לוֹ הֲרֵי הוּא יוֹצֵא בְּחִנָּם וְאֵינוֹ צָרִיךְ שְׁטָר</b>. לכתחילה צריך לומר לו 'צא', אך גם אם לא אמר לו הרי הוא יוצא מעצמו ואינו צריך לשלם דבר ואינו צריך לקבל שטר שחרור.
<b>אֲפִלּוּ חָלָה וְהוֹצִיא עָלָיו רַבּוֹ הוֹצָאוֹת אֵינוֹ חַיָּב לוֹ כְּלוּם</b>. אפילו אם רבו לא קיבל תמורה נאותה על קנייתו ואף הפסיד מכך, העבד אינו צריך לשלם דבר ביציאתו.
<h2>פרק ג</h2>
<h3> א</h3>
<b>הֲרֵי הָאָדוֹן חַיָּב בִּמְזוֹנוֹת אִשְׁתּוֹ הַנְּשׂוּאָה</b>. שהרי לעבד אין רווחים לפרנס בהם את משפחתו.
<b>לֹא אֲרוּסָה וְשׁוֹמֶרֶת יָבָם</b>. אינו חייב במזונות אישה שהתקדשה לעבד ועדיין לא נכנסה לחופה או אישה שהתאלמנה מאחיו וממתינה שהעבד ייבם אותה.
<b>אֲבָל אִם הָיְתָה מֵאִסּוּרֵי לָאוִין</b>. אישה שאסורה על העבד בציווי לא תעשה.
<b>אֲפִלּוּ שְׁנִיָּה</b>. שניות לעריות הן קרובות משפחה האסורות מדברי חכמים (לפירוטן ראה הלכות אישות א,ו).
<b>אִשָּׁה הָרְאוּיָה לַעֲמֹד עִמּוֹ</b>. שמותר להם להישאר נשואים.
<b>וְיָצְאָה אִשְׁתּוֹ עִמּוֹ וכו'</b>. נאמר בתורה שבזמן השחרור גם אשתו יוצאת אתו, ובוודאי אין הכוונה שבזמן השעבוד היא משועבדת אלא שבזמן השעבוד היא ברשות האדון לעניין שחייב במזונותיה.
<b>וּבַמּוֹכֵר עַצְמוֹ נֶאֱמַר וְיָצָא מֵעִמָּךְ הוּא וּבָנָיו עִמּוֹ וּבַנִּמְכָּר לְגוֹי נֶאֱמַר וכו'</b>. ומכאן שחייב האדון גם במזונות בניו של העבד, ולא רק כשמכרוהו בית דין אלא אפילו כשמכר את עצמו ואפילו כשנמכר לגוי (ואף על פי שלגבי מכרוהו בית דין נאמר רק אשתו ולגבי מוכר עצמו ונמכר לגוי נאמר רק בניו, מכל מקום לומדים זה מזה שבכולם חייב במזונות אשתו ובניו).
<b>אֶחָד אִשָּׁה וּבָנִים וכו'</b>. דינם שווה.
<b>אִשָּׁה וּבָנִים שֶׁהָיוּ לוֹ אַחַר מְכִירָתוֹ</b>. שנשא אישה או הוליד בנים בהיותו עבד.
<b>וְהוּא שֶׁיִּקָּחֶנָּה מִדַּעַת הָאָדוֹן</b>. שנשא את האישה בהסכמת האדון.
<h3> ב</h3>
<b>אֵין לוֹ בְּמַעֲשֵׂה יְדֵיהֶם כְּלוּם</b>. אינו נוטל את הרווח מעבודתם.
<b>וְכָל שֶׁזּוֹכֶה הַבַּעַל בְּאִשְׁתּוֹ</b>. ראה הלכות אישות יב,א-ד.
<h3> ג</h3>
<b>יֵשׁ לְרַבּוֹ לִתֵּן לוֹ שִׁפְחָה כְּנַעֲנִית</b>. האדון רשאי להשיאו שפחה כנענית.
<b>שֶׁנֶּאֱמַר אִם אֲדֹנָיו יִתֶּן לוֹ אִשָּׁה וכו'</b>. והמשך הכתוב: "האשה וילדיה תהיה לאדניה", הרי שמדובר על שפחה כנענית.
<b>אָסוּר בְּשִׁפְחָה כְּנַעֲנִית כִּשְׁאָר כָּל יִשְׂרָאֵל</b>. ראה הלכות איסורי ביאה יב,יא.
<h3> ד</h3>
<b>וְדָבָר זֶה קַבָּלָה הוּא</b>. מסורת חכמים.
<b>אֲפִלּוּ הָיָה הַנִּמְכָּר כֹּהֵן</b>. שחמור מישראל בעניין ביאה על נכרית, מפני שאסור בזונה מן התורה (ראה הלכות איסורי ביאה יב,ב-ג).
<h3> ה</h3>
<b>כְּדֶרֶךְ שֶׁנּוֹתֵן לַכְּנַעֲנִים</b>. שפחה כנענית אחת לשני עבדים כנעניים (הלכות איסורי ביאה יד,יט).
<b>נִרְצָע</b>. עבד שמכרוהו בית דין ורצה להישאר יותר משש שנים, שהאדון נוקב את אוזנו כדלקמן ה"ט.
<b>מְסָרֵב בּוֹ לָצֵאת... וְחָבַל בּוֹ</b>. מפציר בו שייצא, ומתוך כך הכה אותו כדי להכריחו להשתחרר ולשוב לביתו.
<b>פָּטוּר שֶׁהֲרֵי נֶאֱסַר בְּשִׁפְחָה</b>. משהגיעה שנת היובל הרי העבד ככל ישראל שאסורים בשפחה כנענית, ומכיוון שרבו הכהו כדי להפרישו מן האיסור הריהו פטור מתשלומים על החבלה.
<h3> ז</h3>
<b>מִפִּי הַשְּׁמוּעָה</b>. מסורת חכמים בפירוש הפסוקים.
<b>לְעֹלָם לְעוֹלָמוֹ שֶׁל יוֹבֵל</b>. שהמילה 'לעולם' בפסוק אינה במובן של נצח, אלא פירושה לתקופת היובל, שהיא תקופה של שנים רבות.
<h3> ח</h3>
<b>מִפְּנֵי שֶׁנַּעֲשֶׂה בַּעַל מוּם</b>. ולא יוכל לעבוד בבית המקדש (הלכות ביאת מקדש ו,א, ז,ג).
<b>וְשָׁב אֶל מִשְׁפַּחְתּוֹ לַחֲזָקָה שֶׁהָיָה בָּהּ</b>. לעניין שהחזיק בו מחמת ייחוסו המשפחתי, כמו כשרותו לעבוד במקדש מחמת שנולד כהן.
<b>וְאֵינוֹ שָׁב לַשְּׂרָרָה שֶׁהָיָה בָּהּ</b>. למשרה ציבורית שהחזיק בה לפני שנמכר, שמכיוון שהיה במעמד שפל כזה אינו ראוי שיהיה בתפקיד של שררה (מאירי מכות יג,א, ערוה"ש יו"ד רסז,קנח).
<h3> ט</h3>
<b>וְאוֹמֵר דְּבָרָיו בִּפְנֵיהֶם</b>. העבד אומר: "אהבתי את אדנִי... לא אצא חפשי" (שמות כא,ה).
<b>בְּסוֹף שֵׁשׁ</b>. בסוף שנה שישית לעבדותו (ראה לקמן ה"י).
<b>הַמְּזוּזָה</b>. אחד מהעמודים בצדי הפתח שהמשקוף עליהם.
<b>כְּשֶׁהֵן עוֹמְדִין בְּבִנְיָן</b>. מחוברים וקבועים למבנה העומד על תלו.
<b>בְּגֹבַהּ שֶׁל אֹזֶן</b>. החלק העבה והקשה של האוזן.
<b>עַד שֶׁיַּגִּיעַ לַדֶּלֶת שֶׁנֶּאֱמַר וְנָתַתָּה בְאָזְנוֹ וּבַדֶּלֶת</b>. באופן שהמרצע עובר בתוך האוזן ונוגע בדלת.
<b>וְלֹא נֶאֱמַר מְזוּזָה וכו'</b>. בספר שמות (כא,ו) נאמר "והגישו אל הדלת או אל המזוזה", ולומדים מכך שהעבד יכול לעמוד סמוך לדלת או סמוך למזוזה ואין צורך בשניהם, וכן לומדים מכך שהדלת צריכה להיות קבועה במקומה כמו מזוזה ואין לרצוע בדלת עקורה.
<b>שֶׁאֵין עוֹשִׂין מִצְווֹת חֲבִילוֹת חֲבִילוֹת</b>. יש לעשות כל מצווה בפני עצמה, ולא לעשות כמה מצוות יחד בחבילה אחת, מפני שנראה כרוצה להיפטר מהמצוות (לעיקרון זה ראה גם הלכות טומאת צרעת יא,ו, הלכות רוצח י,ה).
<h3> י</h3>
<b>שֶׁיֹּאמַר וְיִשְׁנֶה</b>. שיאמר פעמיים.
<b>עַד שֶׁיֹּאמַר וְיִשְׁנֶה בְּסוֹף שֵׁשׁ מִתְּחִלַּת פְּרוּטָה אַחֲרוֹנָה</b>. שצריך ששתי האמירות יהיו בסמוך לזמן יציאתו כדי שייראה שהדברים נאמרים בכוונה גמורה (מאירי קידושין כב,א ושם כתב שסוף שש היינו ביום האחרון של השנה השישית).
<b>כְּגוֹן שֶׁנִּשְׁאַר מִן הַיּוֹם כְּדֵי שָׁוֶה פְּרוּטָה מִדְּמֵי מְכִירָתוֹ אוֹ יָתֵר מְעַט</b>. זמן העבודה שנותר עד סוף השש שנים שווה פרוטה או מעט יותר.
<h3> יא</h3>
<b>הָיְתָה לָעֶבֶד אִשָּׁה שִׁפְחָה כְּנַעֲנִית וכו'</b>. אפילו אם לעבד יש אישה ובנים אינו נרצע אלא אם כן גם לאדונו יש אישה ובנים, שצריך שיהיה לשניהם אישה ובנים.
<b>כִּי אֲהֵבְךָ וְאֶת בֵּיתֶךָ</b>. אותך (האדון) ואת משפחתך.
<b>שֶׁנֶּאֱמַר כִּי טוֹב לוֹ עִמָּךְ</b>. שהטוב הוא הדדי ומשותף לשניהם.
<h3> יב</h3>
<b>מוֹכֵר עַצְמוֹ נִמְכָּר לְשֵׁשׁ וְיָתֵר עַל שֵׁשׁ וכו'</b>. לעיל ב,ב-ג.
<b>מְכָרוּהוּ בֵּית דִּין מַעֲנִיקִין לוֹ</b>. כאשר יוצא לחירות, אדונו מעניק לו מתנות, כמפורט בהלכות הבאות.
<b>מוֹכֵר עַצְמוֹ אֵינוֹ נִרְצָע וכו'</b>. לעיל ה"ו.
<b>מוֹכֵר עַצְמוֹ אָסוּר בְּשִׁפְחָה כְּנַעֲנִית וכו'</b>. לעיל ה"ג.
<b>מוֹכֵר עַצְמוֹ נִמְכָּר לְגוֹי וכו'</b>. לעיל א,ג.
<h3> יג</h3>
<b>וְכֵן יֵרָאֶה מֵעִנְיַן הַכָּתוּב</b>. מפשוטו של מקרא.
<b>וּמַה הוּא זֶה שֶׁנֶּאֱמַר וְאַף לַאֲמָתְךָ תַּעֲשֶׂה כֵּן</b>. אף שבתחילת הפסוק נאמר: "ולקחת את המרצע ונתתה באזנו ובדלת", המשך הכתוב "ואף לאמתך תעשה כן" אינו מתפרש כמתייחס לדין רציעה שנזכר בתחילת הפסוק, אלא לדין הענקה שנזכר בפסוקים לפני כן.
<h3> יד</h3>
<b>וַהֲרֵי הַכָּתוּב נִתְּקוֹ לַעֲשֵׂה</b>. איסור לא תעשה ('לא תשלחנו ריקם') נעתק להיות מצוות עשה ('העניק תעניק לו'), ואין לוקים על לאו כזה (הלכות סנהדרין יח,ב).
<b>בְּסִימָנִין</b>. צמיחת שתי שערות לאחר גיל שתים עשרה, ראה לקמן ד,א.
<b>הַיּוֹצְאִין בְּגִרְעוֹן כֶּסֶף</b>. לעיל ב,ח.
<b>כְּעִנְיַן צֹאן גֹּרֶן וְיֶקֶב וכו'</b>. צריך להעניק לו דברים הדומים לצאן תבואה ויין, שגדלים ומתרבים מחמת עצמם.
<b>כַּשְּׁלֹשִׁים שֶׁל קְנַס הָעֶבֶד</b>. שמשלם בעל השור שנגח עבד והרגו (הלכות נזקי ממון יא,א).
<b>שֶׁנֶּאֱמַר בּוֹ יִתֵּן לַאדֹנָיו</b>. ולמדו מכאן בהקש שזהו שיעור הנתינה בהענקה שבה נאמרה גם כן לשון נתינה ("תתן לו", בבלי קידושין יז,א).
<b>הַכֹּל לְפִי הַבְּרָכָה תֵּן לוֹ</b>. שאם הייתה ברכה מרובה אצל האדון יוסיף לו על השיעור הקצוב.
<h3> טו</h3>
<b>וּפָגַע בּוֹ יוֹבֵל כְּשֶׁהוּא בּוֹרֵחַ וְיָצָא לְחֵרוּת</b>. כדלעיל ב,ד.
<b>וְעֶנֶק אָמָה עִבְרִיָּה וְכֵן מְצִיאָתָהּ שֶׁל אָבִיהָ</b>. שכיוון שהיא נערה עודנה ברשות אביה לכמה דברים, והוא זוכה בדברים הללו (ראה הלכות אישות ג,יא, הלכות גזלה ואבדה יז,יג).
<h2>פרק ד</h2>
<h3> א</h3>
<b>הַקְּטַנָּה</b>. עד גיל שתים עשרה.
<b>וּמִשֶּׁתָּבִיא שְׁתֵּי שְׂעָרוֹת</b>. שצמחו לה שתי שערות במקום ערוותה (ראה הלכות אישות ב,א).
<b>שֶׁעֲדַיִן יֵשׁ לוֹ בָּהּ רְשׁוּת וכו'</b>. בתקופת הנערות שנמשכת שישה חודשים (ראה שם ב,ב, ג,יא).
<b>אַיְלוֹנִית</b>. אישה שהתפתחותה המינית פגומה, אינה מסוגלת ללדת ואין לה סימני נערות (ראה הלכות אישות ב,ה).
<b>יֵשׁ לְאָבִיהָ לְמָכְרָהּ</b>. רשאי למכרה.
<b>הַטֻּמְטוּם</b>. מי שאיברי מינו מכוסים ולא ידוע אם הוא זכר או נקבה.
<b>וְהָאַנְדְּרָגִינָס</b>. אדם שיש לו סימני זכרות ונקבות ונחשב ספק זכר ספק נקבה.
<b>לֹא כְּדִין עֶבֶד עִבְרִי</b>. שמא הוא נקבה שאינה נמכרת בגנבה ואינה מוכרת עצמה (ראה לעיל א,ב).
<b>וְלֹא כְּדִין אָמָה עִבְרִיָּה</b>. שמא הוא זכר.
<h3> ב</h3>
<b>וְאַף עַל פִּי כֵן כּוֹפִין אֶת הָאָב לִפְדּוֹתָהּ אַחַר שֶׁמְּכָרָהּ מִשּׁוּם פְּגַם מִשְׁפָּחָה</b>. אף אם נאלץ למכרה, אם אחר כך השיגה ידו כופים אותו לפדותה, משום שפגם למשפחה שאחת מבנותיה היא אמה.
<h3> ג</h3>
<b>מִפְּנֵי שֶׁצָּרִיךְ לִקְנוֹתָהּ בְּדָמִים שֶׁרְאוּיִין לְגֵרָעוֹן וכו'</b>. בסכום שמאפשר לה לתת את חלקו כדי לפדות עצמה לפני הזמן, ופרוטה היא שיעור כסף הקטן ביותר.
<h3> ד</h3>
<b>עוֹבֶדֶת שֵׁשׁ שָׁנִים כְּעֶבֶד שֶׁמְּכָרוּהוּ בֵּית דִּין וכו'</b>. לעיל ב,ב.
<b>וְאִם מֵת הָאָדוֹן אַף עַל פִּי שֶׁהִנִּיחַ בֵּן יוֹצְאָה חִנָּם כַּנִּרְצָע</b>. לעיל ג,ו-ז (ושלא כעבד רגיל שאינו יוצא במות האב אם הניח בן כדלעיל ב,יב).
<b>וְאִם כָּתַב לָהּ שְׁטַר שִׁחְרוּר וּמָחַל עַל הַשְּׁאָר יוֹצְאָה חִנָּם כָּעֶבֶד</b>. לעיל ב,יא.
<h3> ה</h3>
<b>שֶׁהֵבִיאָה סִימָנִין</b>. שתי שערות וכדלעיל ה"א.
<b>מֵאַחַר יוֹם שֶׁלְּקָחָהּ</b>. יום לאחר שקנה אותה.
<b>וְתַחֲזֹר לִרְשׁוּת אָבִיהָ עַד שֶׁתִּבְגֹּר</b>. עד שתיעשה בוגרת לאחר שישה חודשים של נערות (הלכות אישות ב,ב).
<b>שֶׁאֵין לָהּ יְמֵי נַעֲרוּת אֶלָּא יוֹצְאָה מִקַּטְנוּתָהּ לְבֶגֶר</b>. שנחשבת קטנה עד גיל עשרים, ולאחר מכן נחשבת בוגרת אם יש לה סימני איילונית, ואם אין לה, נחשבת בוגרת כשתהיה בת שלושים וחמש (ראה הלכות אישות ב,ג-ה).
<h3> ו</h3>
<b>אֵין אָמָה עִבְרִיָּה יוֹצְאָה בְּרָאשֵׁי אֵבָרִים</b>. שלא כעבד כנעני שהכהו אדונו באחד מראשי איבריו שיוצא בכך לחירות (לקמן ה,ד).
<b>כְּמוֹ שֶׁבֵּאַרְנוּ בְּהִלְכוֹת חוֹבֵל</b>. ד,י.
<h3> ז</h3>
<b>הֲרֵי הִיא כִּשְׁאָר הָאֲרוּסוֹת</b>. ראה לקמן ה"ט.
<b>וּמִצְוַת יִעוּד קוֹדֶמֶת לְמִצְוַת פְּדִיָּה</b>. שעדיף לקחתה לאישה מאשר לפדותה.
<b>אוֹמֵר לָהּ בִּפְנֵי שְׁנַיִם</b>. שני עדים כבקידושין (הלכות אישות ג,א).
<b>שֶׁמָּעוֹת הָרִאשׁוֹנוֹת</b>. שנתן בקנייתה לשפחה.
<b>מִנְהַג אִישׁוּת לֹא מִנְהַג שִׁפְחוּת</b>. חייב בכל הדברים שבעל חייב לאשתו (ראה שם ב,יב), והיא עושה בעבודות הבית כאישה (ראה שם כא,א-ז) ולא כשפחה.
<b>אִם הָיָה בְּנוֹ גָּדוֹל וכו'</b>. הייעוד צריך להיעשות מדעתו של האיש המקדש, ולכן האב יכול לייעדה רק לבנו הגדול, ולאחר שעשאו שליח לכך (בבלי קידושין יט,א).
<h3> ח</h3>
<b>אַף עַל פִּי שֶׁכְּבָר קִבֵּל אָבִיהָ מְעוֹתֶיהָ</b>. והאב רשאי לקדש את בתו שלא מדעתה (הלכות אישות ג,יא).
<b>שֶׁהֲרֵי יָצָאת לְחֵרוּת בְּמִיתַת הָאָדוֹן</b>. כדלעיל ה"ד.
<h3> ט</h3>
<b>אֵינוֹ מִתְטַמֵּא לָהּ</b>. אם הוא כהן.
<b>אֵינוֹ מִתְטַמֵּא לָהּ וְלֹא יוֹרְשָׁהּ וְלֹא מֵפֵר נְדָרֶיהָ עַד שֶׁתִּכָּנֵס לַחֻפָּה</b>. שדברים אלו שייכים בבעל רק לאחר נישואין (ראה הלכות אבל ב,ז, הלכות אישות כב,א-ב, הלכות נדרים יא,ח).
<b>כְּמוֹ שֶׁבֵּאַרְנוּ</b>. לעיל ה"ה.
<h3> י</h3>
<b>וְלֹא לִתְּנָהּ לְאִישׁ אַחֵר</b>. במתנה.
<b>לְעַם נָכְרִי לֹא יִמְשֹׁל לְמָכְרָהּ בְּבִגְדוֹ בָהּ</b>. אם האדון אינו מייעד את שפחתו יש בכך משום בגידה בה שכן היא הגיעה לביתו מתוך ההנחה שתינשא לו או לבנו וזוהי המצווה העדיפה (לעיל ה"ז), ואם לא עשה כן אינו רשאי למכרה לאדם זר.
<b>שֶׁלֹּא הֻצְרַךְ הַכָּתוּב לֶאֱסֹר דָּבָר זֶה בָּאָמָה אֶלָּא מִפְּנֵי שֶׁיֵּשׁ לוֹ לְיַעֲדָהּ לִבְנוֹ</b>. מכיוון שרשאי לייעדה לבנו, כתבה התורה במפורש שאינו רשאי לתת אותה לאדם אחר. אבל עבד עברי מובן מאליו שאינו רשאי ליתנו.
<h3> יא</h3>
<b>אֶלָּא לְמִי שֶׁיֵּשׁ לָהּ עָלָיו אוֹ עַל בְּנוֹ קִדּוּשִׁין</b>. לאדם שיכולה להתקדש לו או לבנו באופן שהקידושין יחולו.
<b>מוֹכֵר אָדָם בִּתּוֹ לְאָבִיו</b>. אם יש לאב בן.
<b>שֶׁאֵין הָאָדוֹן יָכוֹל לְיַעֲדָהּ לוֹ</b>. מפני שהיא נכדתו.
<h3> יב</h3>
<b>יֵשׁ לָאָדָם</b>. מותר לו.
<b>שֶׁאַף עַל פִּי שֶׁהֵן בְּלָאו קִדּוּשִׁין תּוֹפְסִין בָּהֶן</b>. אף על פי שאסורה להינשא לו, מכל מקום אם קידש אותה הקידושין חלים (ומדובר באלמנה, גרושה וחלוצה שקידושיה לא נעשו על ידי אביה אלא על ידי ייעוד, שאם התקדשה על ידי אביה אינו רשאי למכרה לאחר שהתאלמנה או התגרשה, כמבואר בהלכה הבאה).
<h3> יג</h3>
<b>נָפְלָה לִפְנֵי יָבָם מִן הַיִּעוּד</b>. לאחר שנתייעדה נפטר בעלה, ונפלה לפני אחיו לייבום.
<b>חֲלִיצָה פְּסוּלָה מִפְּנֵי שֶׁהִיא קְטַנָּה</b>. ראה הלכות ייבום וחליצה ד,טז.
<b>הֲרֵי נִפְסְלָה מִן הַכְּהֻנָּה</b>. ראה שם ד,כו.
<b>כְּמוֹ שֶׁנִּתְבָּאֵר</b>. לעיל הי"ב.
<h3> יד</h3>
<b>וְיָצָאת בַּשָּׁנִים</b>. לאחר שש שנים.
<b>כְּמוֹ שֶׁבֵּאַרְנוּ</b>. לעיל הי"ג, שרשאי למכרה לשפחות אחר שפחות.
<h3> טו</h3>
<b>וְאַחַר כָּךְ הָלַךְ וְקִדְּשָׁהּ לְאַחֵר</b>. האב קידש את בתו לאדם אחר בעודה שפחה.
<b>אִם רָצָה הָאָדוֹן לְיַעֵד מְיַעֵד וכו'</b>. אם האדון מעוניין ליעדה לו או לבנו חלים הקידושין, והקידושין שקידשה אביה לא חלים, מפני שהאדון נתן מעות בשעת קנייתה על מנת שאם ירצה לייעד תהיה מקודשת למפרע משעת הקנייה, ונמצא שאם רוצה לייעד — קידושי הייעוד קודמים. ואם אינו רוצה לייעד, הקידושין שקידשה אביה שהיו תלויים ועומדים, חלים למפרע כאשר יוצאת מרשות האדון (בבלי קידושין יט,ב).
<h3> טז</h3>
<b>וּפָסַק עִם הָאָדוֹן</b>. התנה עמו.
<b>שֶׁהִתְנָה עַל הַכָּתוּב בַּתּוֹרָה</b>. שאין אדם יכול לפטור עצמו ממה שהתורה מחייבת אותו (ראה הלכות אישות ו,ט).
<h2>פרק ה</h2>
<h3> א</h3>
<b>עֶבֶד כְּנַעֲנִי</b>. עבד גוי.
<b>נִקְנֶה</b>. מידי בעליו הקודמים לאדונו החדש, ואם היה קודם לכן בן חורין נקנה כעת לבעליו ונעשה עבד (ראה לקמן ט,ב).
<b>וְקוֹנֶה אֶת עַצְמוֹ</b>. לצאת לחירות.
<b>בִּמְשִׁיכָה</b>. באופן שמשך אותו בכוח (הלכות מכירה ב,ג).
<b>וְעֶבֶד קָטָן</b>. שאין לו דעת.
<b>וְנִקְנֶה בִּמְשִׁיכָה כִּמְשִׁיכַת הַבְּהֵמָה</b>. ולכן מספיק שיגרום לו ללכת על ידי שיקרא לו וכדומה (שם ה"ד).
<b>וּכְבָר בֵּאַרְנוּ בִּתְחִלַּת סֵפֶר זֶה</b>. שם ב,א-ד, ה,ה.
<h3> ב</h3>
<b>שֶׁזְּכוּת הִיא לוֹ</b>. להשתחרר מהעבדות.
<b>וְזָכִין לָאָדָם שֶׁלֹּא בְּפָנָיו</b>. קניינים שונים וכדומה שהם לזכותו ולטובתו של אדם, עושים אותם עבורו שלא מדעתו.
<b>וְאָמַר לוֹ עַל מְנָת שֶׁתֵּצֵא בָּהֶן לְחֵרוּת</b>. אבל אם לא אמר לו כן, זכה האדון במעות הללו, שיד העבד כיד רבו, ומיד זכה בהן הרב (הלכות זכייה ומתנה ג,יב-יד).
<b>וְאֶחָד הַכֶּסֶף אוֹ שָׁוֶה כֶּסֶף</b>. דין אחד להם.
<b>בֵּין לִקְנוֹתוֹ בֵּין לְהַקְנוֹת עַצְמוֹ לוֹ</b>. בין לקנות את עצמו כשיוצא לחירות ובין להקנות את עצמו לעבד.
<h3> ג</h3>
<b>עַל הַנְּיָר אוֹ עַל הַחֶרֶס</b>. אפילו על חומרים אלה ניתן לכתוב.
<b>שֶׁזֶּה הוּא גּוּפוֹ שֶׁל גֵּט שִׁחְרוּר</b>. עיקרו של שטר השחרור.
<b>וּמָסַר לוֹ אֶת הַשְּׁטָר בִּפְנֵי שְׁנֵי עֵדִים</b>. כגט אישה שצריך למסרו לה בפני שני עדים (הלכות גירושין א,יג).
<b>אוֹ שֶׁהָיוּ עֵדִים חֲתוּמִין בּוֹ וּמְסָרוֹ לוֹ בֵּינוֹ לְבֵינוֹ</b>. כשם שגט אישה שחתומים בו שני עדים כשר אף בלא עדי מסירה (שם הט"ז).
<b>שֶׁהֲרֵי גִּטּוֹ וְיָדוֹ בָּאִין כְּאַחַת</b>. אף שיד העבד כיד רבו ואין הוא יכול לזכות בדבר, יוצא הוא לחירות בקבלת הגט, מכיוון שהגט מפריד ומשחרר אותו משעבודו לאדונו, ובזמן קבלת הגט נעשית ידו עצמאית ויכול לזכות לעצמו.
<b>שֶׁהֵעִיד עָלָיו עֵדִים בְּבֵית דִּין</b>. העידו עדים בבית הדין שכך אמר.
<b>וְאַף עַל פִּי שֶׁקָּנָה מִיָּדוֹ</b>. שעשה האדון קניין סודר על שחרורו (ראה הלכות מכירה ה,ה).
<b>עֲדַיִן לֹא נִשְׁתַּחְרֵר</b>. שאין לדיבור זה תוקף של גט שחרור. אכן במקרים שבהם אמר האדון דברים שמשמעם שגמר בלבו לשחררו ושלא יחזור בו, כופים אותו לכתוב גט שחרור (לקמן ח,יז, וראה בני דוד).
<b>וְהַכּוֹתֵב לְשִׁפְחָתוֹ הֲרֵי אַתְּ מֻתֶּרֶת לְכָל אָדָם לֹא אָמַר כְּלוּם</b>. שאין זו לשון שחרור שפחה אלא לשון גירושי אישה (ראה הלכות גירושין א,ד).
<h3> ד</h3>
<b>לָמָּה לֹא נֶאֱמַר בַּתּוֹרָה אֶלָּא שֵׁן וְעַיִן</b>. שרק לגבי איברים אלו התפרש שהעבד יוצא בהכאתם לחירות (שמות כא,כו-כז).
<b>מוּמִין שֶׁבַּגָּלוּי</b>. במקום גלוי בגוף.
<b>וְאֵינָן חוֹזְרִין</b>. אינם מתרפאים.
<h3> ה</h3>
<b>עֲבָדִים שֶׁמָּלוּ וְטָבְלוּ שֶׁהֲרֵי יֶשְׁנָן בְּמִקְצָת מִצְווֹת</b>. הקונה עבד מן הגויים צריך למול אותו ולהטבילו לשם עבדות והוא מקבל עליו את קיום המצוות (ראה הלכות איסורי ביאה יג,יא, יד,ט), וחייב במצוות כאישה (הלכות חגיגה ב,א). ועבד כזה הוא במצב ביניים שיצא מכלל הגויים ולכלל ישראל לא בא (הלכות איסורי ביאה יב,יא), וכשהוא משתחרר צריך לטבול פעם נוספת ובכך הוא נעשה ישראל גמור (שם יג,יב), ודינו כגר (שם יד,יט).
<b>עֶבֶד שֶׁהוּא בְּגַיּוּתוֹ</b>. שאינו מעוניין למול ולקבל מצוות העבדים אלא להישאר גוי (ראה לקמן ח,יב).
<b>רָאשֵׁי הָאָזְנַיִם</b>. שפת האוזן כולה.
<b>וְרֹאשׁ הַגְּוִיָּה</b>. ראש איבר המין של האיש.
<b>וְרָאשֵׁי דַּדִּין שֶׁבָּאִשָּׁה</b>. פטמות השדיים.
<h3> ו</h3>
<b>הָיְתָה לוֹ אֶצְבַּע יְתֵרָה</b>. עבד שיש לו עשרים ואחת אצבעות.
<b>אִם נִסְפֶּרֶת עַל גַּב הַיָּד</b>. שנמצאת באותה שורה עם שאר האצבעות שאז היא נחשבת כאיבר נוסף בפני עצמו (השווה הלכות טומאת מת ב,ז).
<b>הָיְתָה עֵינוֹ סְמוּיָה</b>. שאינו רואה בה.
<b>וַחֲטָטָהּ</b>. הוציא אותה מהגוף.
<h3> ז</h3>
<b>הִכָּהוּ כְּנֶגֶד עֵינוֹ וְאֵינוֹ רוֹאֶה וכו'</b>. היכה ליד עינו או אזנו מבלי לגעת בגופו וכתוצאה מכך נתעוור או נתחרש.
<b>אֵין הָעֶבֶד יוֹצֵא בָּהֶן לְחֵרוּת</b>. שבמקרים אלו לא המכה עצמה גרמה לעיוורון או לחירשות, אלא הוא גרם לעצמו על ידי הפחד (ראה בבלי בבא קמא צא,א).
<h3> ח</h3>
<b>וְחִסֵּר מְאוֹרָהּ</b>. פגם בכושר ראייתו.
<h3> ט</h3>
<b>נוֹדֶדֶת</b>. מתנדנדת.
<b>אִם הָיָה מִשְׁתַּמֵּשׁ בָּהֶן כְּבָר כָּל שֶׁהוּא</b>. אם לפני המכה היה משתמש מעט בשן המתנדנדת או בעין החלשה.
<h3> י</h3>
<b>וְצָמָת יָדוֹ</b>. התייבשה ונעשתה משותקת.
<b>תָּלַשׁ בִּזְקָנוֹ וְדִלְדֵּל בּוֹ עֶצֶם מִן הַלֶּחִי</b>. משך בזקנו וגרם לשבר בלסת התחתונה.
<h3> יא</h3>
<b>שֶׁזָּרַק אֶבֶן לִבְהֵמָה וְנָפְלָה בָּעֶבֶד</b>. שהתכוון לפגוע בבהמה ופגע בעבד.
<h3> יב</h3>
<b>הוֹשִׁיט יָדוֹ לִמְעֵי שִׁפְחָתוֹ</b>. כדי לסייע לה בלידתה.
<h3> יג</h3>
<b>וְאָמַר לוֹ כְּחֹל לִי עֵינִי</b>. העבד ביקש מאדונו שימרח לו משחה על עינו.
<b>חֲתֹר לִי שִׁנִּי</b>. ביקש ממנו שיקדח בשינו הכואבת.
<b>שִׂחֵק בָּאָדוֹן וְיָצָא לְחֵרוּת</b>. הצליח לתעתע בו ולגרום לו להוציאו לחירות.
<h3> יד</h3>
<b>הֲרֵי זֶה יָצָא לְחֵרוּת בְּשִׁנּוֹ וְנוֹתֵן לוֹ דְּמֵי עֵינוֹ</b>. שלאחר שהפיל את שינו כבר אינו עבדו, והחבלה בעין יש בה דין תשלומים ככל חובל בחברו (ואין אומרים שיוצא לחירות בשניהם יחד וממילא אין לו תשלומים כלל). אמנם לגבי התשלום בפועל, מבואר בהלכות חובל ומזיק (ד,יא) שאם העבד לא קיבל גט שחרור בין ההכאות אינו יכול להוציא את התשלום מן האדון אך אם תפס את התשלום זכה בו ואין מוציאים מידו (ראה כס"מ כאן ויד"פ שם בשם ר"י הנגיד).
<h3> טו</h3>
<b>מִי שֶׁחֶצְיוֹ עֶבֶד וְחֶצְיוֹ בֶּן חֹרִין</b>. שהיו לו שני בעלים שותפים ואחד מהם שחררו, או ששחרר בעליו את חציו (ראה לקמן ז,ד).
<b>לְפִי שֶׁאֵינוֹ מְיֻחָד לְרַבּוֹ שֶׁחָבַל בּוֹ</b>. אינו שייך רק לרבו שחבל בו, אלא חציו בן חורין או חציו שייך לאדון אחר, ובעבד כזה אין דין יציאה בשן ועין (בבלי בבא קמא צ,א).
<h3> טז</h3>
<b>עַבְדֵי צֹאן בַּרְזֶל יוֹצְאִין בְּרָאשֵׁי אֵבָרִים אִם חִסְּרָן הַבַּעַל</b>. עבדים שהאישה הכניסה לרשות בעלה בזמן הנישואין, וקיבל עליהם אחריות שבמקרה של גירושין או התאלמנות תקבל האישה את ערכם כפי שהיו שווים בשעת הנישואין (ראה הלכות אישות טז,א), הרי הבעל נחשב האדון שלהם לעניין יציאה בשן ועין, כיוון שכל זמן שהם נשואים העבדים ברשותו.
<b>וְעַבְדֵי מְלוֹג</b>. עבדים שהאישה הכניסה והם ברשותה, אלא שהבעל נהנה מהם ('אוכל פירות') כל זמן שהם נשואים (ראה שם כב,ז).
<b>מִפְּנֵי שֶׁאֵינָן מְיֻחָדִין לָהּ</b>. אינם בבעלותה הבלעדית, שהרי לבעל יש זכות קניינית בפירות שלהם.
<h3> יז</h3>
<b>בֵּית דִּין סְמוּכִין</b>. שמינו אותם להיות דיינים (ראה הלכות סנהדרין ד,א-ג).
<b>מִפְּנֵי שֶׁהוּא קְנָס</b>. יציאת העבד אינה תשלום ישיר על הנזק שגרם לו האדון אלא קנס שהתורה קנסה את האדון, ורק בית דין סמוכים דנים דיני קנסות (ראה שם ה,ח).
<b>פָּטוּר שֶׁאִם יוֹדֶה מֵעַצְמוֹ אֵינוֹ חַיָּב לְהוֹצִיאוֹ לְחֵרוּת בְּלֹא עֵדִים</b>. האדון פטור מלשחררו ואף אינו צריך להישבע היסת כנגד טענת העבד, מכיוון שכפר בממון שאף אם היה מודה בו לא היה מתחייב (ראה הלכות טוען ונטען א,טו, אבן האזל).
<b>כְּמוֹ שֶׁבֵּאַרְנוּ בְּהִלְכוֹת גְּנֵבָה</b>. א,ה.
<h2>פרק ו</h2>
<h3> א</h3>
<b>וְזִכָּה לוֹ בּוֹ עַל יְדֵי אַחֵר</b>. נתן את השטר לאדם אחר שיזכה בשחרור עבור העבד.
<b>אֵינוֹ יָכוֹל לַחֲזֹר בּוֹ וְלֹא יֵצֵא הָעֶבֶד לְחֵרוּת עַד שֶׁיַּגִּיעַ הַגֵּט לְיָדוֹ</b>. אף שהאדון אינו יכול לחזור בו לאחר שנתן הגט ביד השליח, מכל מקום העבד משתחרר רק כאשר מקבל לידיו את הגט.
<b>לֹא יִתְּנוּ לְאַחַר מִיתָה</b>. שהרי נתינת הגט לידי העבד משחררת אותו, ואין גט לאחר מיתה (הלכות גירושין ט,כב).
<h3> ב</h3>
<b>הַכּוֹתֵב בִּשְׁטָר וכו'</b>. ומסרו לעבד.
<b>לֹא יָצָא לְחֵרוּת</b>. שאין זו אלא הבטחה שיעשנו בן חורין לאחר זמן (לדין דומה ראה הלכות זכייה ומתנה ד,יא).
<h3> ג</h3>
<b>חוֹשְׁשִׁין שֶׁמָּא זִכָּה לוֹ עַל יְדֵי אַחֵר</b>. בלי ידיעת העבד, כדלעיל ה"א.
<b>הוֹדָיַת בַּעַל דִּין כְּמֵאָה עֵד</b>. כאשר אדם מודה שהוא חייב הרי זה כמאה עדים, וכאן העבד מודה שלא השתחרר (לדין דומה ראה הלכות זכייה ומתנה ד,יב).
<h3> ד</h3>
<b>הֲרֵי זֹאת שִׁפְחָה כְּשֶׁהָיְתָה</b>. שלא אמר לשון המורה על שחרור, ולכן הילדים שתוליד יהיו עבדים (כס"מ ע"פ בבלי גיטין מ,א).
<b>וְאָסוּר לַיּוֹרְשִׁים לְהִשְׁתַּעְבֵּד בָּהּ</b>. לתת לה עבודות קשות.
<b>וְכֵן אִם אָמַר וכו'</b>. ראה גם הלכות זכייה ומתנה ט,יב.
<h3> ה</h3>
<b>כָּל הַשְּׁטָרוֹת הָעוֹלוֹת בְּעַרְכָּיוֹת שֶׁל גּוֹיִם</b>. כל שטר שקוים ואושר בבתי דין של גויים.
<b>בְּהִלְכוֹת הַלְוָאָה</b>. הלכות מלווה ולווה כז,א.
<h3> ו</h3>
<b>כּוּתִי</b>. הכותים המכונים 'שומרונים' הוגלו מכותה לארץ ישראל והתגיירו מחמת פחד, ובתחילה הוחזקו כמקיימי מצוות, ולפיכך בחלק מן הדינים מעמדם ההלכתי היה זהה ליהודים (ראה פה"מ ברכות ח,ח).
<b>וְהוּא שֶׁיִּהְיֶה כּוּתִי חָבֵר</b>. שקיבל עליו לשמור מצוות ולדקדק בהן.
<b>שֶׁהַכּוּתִים כְּגוֹיִם לְכָל דִּבְרֵיהֶם</b>. מאחר שנודע שהם עובדים עבודה זרה (פה"מ שם).
<b>לַצְּדוֹקִים</b>. אנשים המערערים על מסורת וסמכות חכמי התורה שבעל פה (ראה הלכות תשובה ג,ח, הלכות ממרים ג,ג).
<b>וְכָתַב לָהּ לִשְׁמָהּ</b>. שכתיבת הגט תיעשה לשם גירושי אישה מסוימת (ראה הלכות גירושין א,ג).
<b>מִי שֶׁאֵינוֹ מְחֻסָּר אֶלָּא נְתִינָה יָצָא הַכּוֹתֵב בִּמְחֻבָּר וְאַחַר כָּךְ קוֹצֵץ</b>. הגט צריך להיכתב באופן שלא יהיה צורך בעשיית מעשה נוסף לפני נתינתו. ולכן אם נכתב במחובר לקרקע ואחר כך נקצץ וניתן, הגט פסול (ראה שם ה"ו).
<b>אֵין חוֹתְמִין עֵדֵיהֶם אֶלָּא זֶה בִּפְנֵי זֶה</b>. האחד בנוכחות השני.
<b>בְּהִלְכוֹת גֵּרוּשִׁין</b>. ט,כט.
<h3> ז</h3>
<b>אֵינוֹ צָרִיךְ לוֹמַר בְּפָנַי נִכְתַּב וּבְפָנַי נֶחְתַּם</b>. כדי לאמת ולקיים את השטר (ראה הלכות גירושין ז,א).
<b>אִם אֵין עֵדִים לְקַיְּמוֹ</b>. שלא נמצאים עדים להעיד על נכונות הגט.
<b>וְאִם בָּא הָאָדוֹן וְעִרְעֵר</b>. טען שלא כתב את השטר והוא מזויף.
<b>כְּמוֹ שֶׁבֵּאַרְנוּ בְּגִטֵּי נָשִׁים</b>. שם ז,ה-ו.
<b>וְאֵינָהּ צְרִיכָה לְקַיְּמוֹ</b>. אינה צריכה לומר 'בפני נכתב ובפני נחתם' או להביא עדים שיעידו על נכונותו (ראה הלכות גירושין ז,כד).
<b>יוֹצֵא מִתַּחַת יָדָהּ</b>. נמצא אצלה.
<b>אִם הִתְנָה עָלֶיהָ</b>. הבעל לא נתן לה את הגט כדי לגרשה אלא בתורת שליחות, שאמר לה להוליך את הגט לבית דין פלוני והם ייתנו לה את הגט כדין.
<b>כְּמוֹ שֶׁבֵּאַרְנוּ בִּמְקוֹמוֹ</b>. שם הכ"ג.
<h3> ח</h3>
<b>כָּל הַכָּשֵׁר לְהָבִיא גֵּט אִשָּׁה</b>. כולם כשרים חוץ מגוי, עבד, חרש, שוטה וקטן (הלכות גירושין ו,ו).
<b>וְהָעֶבֶד מְקַבֵּל גֵּט לַחֲבֵרוֹ מִיַּד רַבּוֹ שֶׁל חֲבֵרוֹ</b>. עבד אחד יכול לקבל גט עבור עבד שני מיד האדון של השני.
<b>אֲבָל לֹא מִיַּד רַבּוֹ שֶׁל מְקַבֵּל</b>. אם שניהם עבדים של אדון אחד, אינו יכול לקבל מהאדון עבור העבד השני, מפני שידו כיד רבו ונמצא שהגט עדיין ברשות האדון.
<b>וְאֵינָהּ מְקֻדֶּשֶׁת</b>. מכיוון שאינה משוחררת, שקידושי שפחה אינם חלים.
<h2>פרק ז</h2>
<h3> א</h3>
<b>דָּבָר הַכּוֹרֵת בֵּינוֹ וּבֵין אֲדוֹנָיו</b>. מבדיל ומנתק.
<b>וְלֹא יִשָּׁאֵר לָאָדוֹן בּוֹ זְכוּת</b>. שתוכן הגט יעסוק כולו בזכות העבד ולא בזכות האדון.
<b>אֵין זֶה כּוֹרֵת וְהַגֵּט בָּטֵל</b>. מכיוון שרשומה בגט זכות לאדון, שנכס מסוים נשאר שלו, אין זה גט כריתות (כס"מ).
<b>וְלֹא קָנָה מִן הַנְּכָסִים כְּלוּם</b>. שהרי לא השתחרר, ויד העבד כיד רבו.
<h3> ב</h3>
<b>עַד שֶׁיִּתְקַיֵּם הַגֵּט בְּחוֹתְמָיו</b>. עד שיוכח שהגט אמתי באמצעות אִמות החתימות (לאופני הקיום ראה הלכות עדות ו,ב).
<b>כִּשְׁאָר הַשְּׁטָרוֹת</b>. שאם השטר לא קוים אי אפשר לגבות בו מאחר שאפשר לטעון שהחתימות זויפו.
<b>קָנָה עַצְמוֹ</b>. שהרי הוא בכלל הנכסים.
<b>שֶׁהוּא נֶאֱמָן לְהָבִיא גֵּט שִׁחְרוּרוֹ וְאֵינוֹ צָרִיךְ לְקַיְּמוֹ</b>. כדלעיל ו,ז.
<h3> ג</h3>
<b>אֶלָּא כּוֹתְבִין שְׁטָר לְכָל אֶחָד וְאֶחָד</b>. כדי לשחררם יש לכתוב לכל אחד שטר נפרד כשם ששתי נשים אינן מתגרשות בגט אחד (ראה הלכות גירושין ד,יט).
<b>וּמְשַׁחְרְרִין זֶה אֶת זֶה</b>. שהרי לעבד הראשון יש חלק בכל הנכסים שבכללם העבד השני, וכן לעבד השני יש חלק בכל הנכסים שבכללם העבד הראשון. ולכן משחררים זה את זה ומתחלקים בשאר הנכסים.
<b>שֶׁהָעֶבֶד מִכְּלַל הַנְּכָסִים וַהֲרֵי שִׁיֵּר בָּם חֶצְיוֹ</b>. כאשר כתב שנותן חצי נכסיו לכל אחד מהעבדים, הרי שייר בכל אחד מהשטרות חצי מהעבד שלא שחררו ואין גט כזה מועיל שהרי נשאר לאדון זכות בעבד.
<h3> ד</h3>
<b>שֶׁלָּקַח חֲצִי דָּמָיו</b>. שקיבל חצי דמי פדיונו (כדלעיל ה,ב).
<b>בַּמֶּה דְּבָרִים אֲמוּרִים</b>. שלא נשתחרר חצי העבד.
<b>וְהִנִּיחַ חֶצְיוֹ</b>. השאיר לעצמו חציו.
<b>שִׁחְרֵר חֶצְיוֹ וּמָכַר חֶצְיוֹ אוֹ שִׁחְרֵר חֶצְיוֹ וְנָתַן חֶצְיוֹ מַתָּנָה</b>. כגון שתחילה מכר או נתן חציו ולאחר מכן מסר לעבד את שטר השחרור, או שעשה זאת באופן ששניהם נעשו כאחד. אבל אם שחרר תחילה חציו ואחר כך מכר או נתן חציו, לא קנה, מפני שבעת השחרור לא יצא מרשותו לגמרי (כס"מ).
<b>שֶׁשִּׁחְרֵר אֶחָד מֵהֶן אֶת חֶלְקוֹ בֵּין בְּכֶסֶף בֵּין בִּשְׁטָר קָנָה חֶצְיוֹ</b>. מפני שהשותף שחרר כל מה שהיה ברשותו.
<h3> ה</h3>
<b>שֶׁזֶּה כְּמִי שֶׁשִּׁחְרֵר חֶצְיָהּ</b>. מפני שהעובר נחשב חלק מגוף אמו, ונגרר אחריה. אבל האם אינה נגררת אחריו, ועל כן האומר 'הרי את בת חורין וולדך עבד', אין הוולד מעכב שחרור האם (לח"מ).
<h3> ו</h3>
<b>שִׁפְחָה חֲרוּפָה</b>. אישה שהיא חצי שפחה כנענית חצי בת חורין שהתקדשה לעבד עברי. וקידושיה אינם קידושין גמורים מפני חלק השפחות שלה, וכאשר משחררים אותה נגמרים הקידושין ונעשית אשת איש לגמרי (ראה הלכות איסורי ביאה ג,יג, הלכות אישות ד,טז-יז ושם מבואר שכן הדין אם קידשה ישראל שאינו עבד עברי).
<b>שֶׁאַף הַכֶּסֶף גּוֹמֵר שִׁחְרוּרָהּ</b>. ולא כמי שאומר שמשתחררת לגמרי רק בשטר (ראה בבלי גיטין לט,ב).
<h3> ז</h3>
<b>לֹא בְּשִׁפְחָה</b>. משום חלק בן חורין שבו.
<b>וְלֹא בְּבַת חֹרִין</b>. משום חלק עבדות שבו.
<b>וְכוֹתֵב שְׁטָר עָלָיו בַּחֲצִי דָּמָיו</b>. שטר חוב שהעבד מתחייב לשלם לו על דמי חציו.
<b>שֶׁהָאִישׁ מְצֻוֶּה עַל פְּרִיָּה וּרְבִיָּה</b>. ראה הלכות אישות טו,ב.
<b>וְאִם נָהֲגוּ בָּהּ הַחַטָּאִים מִנְהַג הֶפְקֵר</b>. שמפני שלא יכולה להינשא מפקירה עצמה לזנות אצל אנשים חוטאים (ראה גם לקמן ט,ו).
<h3> ח</h3>
<b>שֶׁעָמַד רַבּוֹ וְהִקְנָה חֶצְיוֹ לִבְנוֹ קָטָן כְּדֵי שֶׁלֹּא יָכֹפּוּ אוֹתוֹ בֵּית דִּין לְשַׁחְרְרוֹ</b>. האדון הקנה את חצי העבד השייך לו לבנו הקטן, כדי להימנע מהשחרור, שבית דין אינם כופים קטן לעשות דבר.
<b>אַפִּטְרוֹפּוֹס</b>. ממונה שיהיה אחראי על נכסי הקטן. [הערה: ניקוד המילה נעשה על פי המקור ביוונית. בפה"מ בכתב ידו של הרמב"ם מופיעות כמה צורות לניקוד מילה זו: לעתים מנוקדת הפ"א הראשונה בקובוץ, לעתים בפתח (ובחלק מהמקומות הפ"א אינה מנוקדת).]
<b>וְאִם נִסְרַךְ הַקָּטָן בָּעֶבֶד וְיֵשׁ לוֹ עָלָיו גַּעְגּוּעִין</b>. אם הקטן נמשך אחר העבד ומתגעגע אליו.
<b>מַפְלִיגִין אוֹתוֹ מִמֶּנּוּ בְּמָעוֹת</b>. משכנעים אותו להיפרד מהעבד על ידי שנותנים לו כסף.
<h3> ט</h3>
<b>שְׁכִיב מְרַע</b>. חולה מסוכן הנוטה למות.
<b>וְעָמַד</b>. הבריא מחוליו.
<b>חוֹזֵר בַּנְּכָסִים</b>. הקניין מתבטל והנכסים חוזרים אליו, שהרי הקנה רק מחשש שימות (הלכות זכייה ומתנה ח,יד).
<b>שֶׁהֲרֵי יָצָא עָלָיו שֵׁם בֶּן חֹרִין</b>. התפרסם בציבור שהוא בן חורין (ראה גם שם  הכ"ב).
<h2>פרק ח</h2>
<h3> א</h3>
<b>וְכוֹפִין אֶת רַבּוֹ לַחֲזֹר וְלִקְנוֹתוֹ וכו'</b>. חכמים קנסו את המוכר לקנות את העבד מהגוי אפילו במחיר פי עשרה ממחירו האמתי, ולאחר מכן לשחררו לחופשי. שכן מכירת עבד כנעני לגוי מפקיעה אותו מקיום מצוות שמחויב בהן (שהוא משועבד למלאכת הגוי), וחכמים לא רצו שאדם מישראל ימכור את עבדו לגוי (בבלי גיטין מג,ב-מד,א ורש"י שם).
<b>בֵּית דִּין מֻמְחִין</b>. של דיינים סמוכים (הלכות סנהדרין ה,ח, וראה לעיל ה,יז).
<h3> ב</h3>
<b>לָוָה עַל עַבְדּוֹ מִן הַגּוֹי</b>. לווה כסף מהגוי והתחייב שאם לא יחזיר לו כסף ייתן לו את העבד עבור פירעון החוב.
<b>תִּקְנֶה גּוּף עֶבֶד זֶה</b>. שהגוי המלווה יקבל את העבד עצמו בתמורה לחוב.
<b>הֲרֵי זֶה יָצָא לְחֵרוּת מִיָּד</b>. בזמן שהלווה עליו, כדין המוכר עבדו, שגם הלווה על גוף עבדו הוא בכלל הקנס שקנסו חכמים.
<b>תִּקְנֶה מַעֲשֵׂה יָדָיו</b>. שיקבל את התוצרת שיעשה העבד במלאכתו.
<b>גָּבָהוּ הַגּוֹי בְּחוֹבוֹ</b>. במקרה שהישראל לא לווה על עבדו, אלא הגוי בעצמו החליט לקחת את העבד על חשבון החוב.
<h3> ג</h3>
<b>אוֹ מִגְּדוֹלָיו</b>. שרי המלך.
<b>אַף עַל פִּי שֶׁהוּא מִתְיָרֵא מֵהֶן</b>. ומחמת הפחד נאלץ למכור לו.
<h3> ד</h3>
<b>מְכָרוֹ לְגוֹי לִשְׁלֹשִׁים יוֹם</b>. מכירה לזמן קצוב.
<b>מְכָרוֹ חוּץ מִמְּלַאכְתּוֹ</b>. שמכר אותו כדי שהקונה יוכל להשיאו לשפחתו ולהוליד לו ולדות, ועדיין עושה את כל המלאכות עבור המוכר, שבמקרה זה לא הפקיע אותו מן המצוות (רש"י גיטין מד,א).
<b>חוּץ מִן הַמִּצְווֹת</b>. בתנאי שיוכל להמשיך לקיים מצוות.
<b>אִם תָּפַס הָעֶבֶד כְּדֵי דָּמָיו וכו'</b>. אם תפס העבד מהרכוש של אדונו סכום שבו יכול להשתחרר מן הגוי, אין מוציאים מידו.
<h3> ה</h3>
<b>לְגֵר תּוֹשָׁב</b>. גוי שקיבל עליו מצוות בני נח מפני ציווי ה', ורוצה לגור בארץ ישראל (הלכות איסורי ביאה יד,ז, הלכות מלכים ח,יא).
<b>לְכוּתִי</b>. ראה לעיל ו,ו בביאור.
<b>לְיִשְׂרָאֵל מְשֻׁמָּד</b>. יהודי שהמיר את דתו.
<h3> ו</h3>
<b>הַמּוֹכֵר עַבְדּוֹ לְחוּצָה לָאָרֶץ</b>. לישראל אחר הגר בחוץ לארץ.
<b>יָצָא בֶּן חֹרִין</b>. קנס מדברי חכמים מפני שהוציאו מהארץ (רש"י גיטין מג,ב).
<b>וְאָבְדוּ הַדָּמִים</b>. הקונה מפסיד את הכסף ששילם עליו.
<b>לְסוּרְיָא</b>. מקומות מצפון לארץ ישראל, באזור הקרוי אף בימינו סוריה, שכיוון שכבשם דוד המלך קודם שהשלים את כיבושה של ארץ ישראל, אינם נחשבים לגמרי כארץ ישראל (הלכות תרומות א,ג).
<b>וַאֲפִלּוּ לְעַכּוֹ</b>. שלא נכבשה בידי עולי בבל, ולכמה עניינים נחשבת כחוצה לארץ (שם ה"ט).
<h3> ז</h3>
<b>וְהִכְנִיסָה לוֹ עֲבָדִים וּשְׁפָחוֹת</b>. הביאה עמה מבית אביה, וכל זמן שהם נשואים שכר עבודתם ('פירות') שייך לבעל, והם עצמם ('הגוף') שייכים לאישה.
<h3> ח</h3>
<b>עֶבֶד שֶׁיָּצָא אַחַר רַבּוֹ לְסוּרְיָא</b>. מרצונו, שכן רבו אינו יכול להכריחו לצאת לחוץ לארץ (כדלקמן ה"ט).
<b>אִבֵּד אֶת זְכוּתוֹ</b>. ואינו יוצא לחירות.
<h3> ט</h3>
<b>עֶבֶד שֶׁאָמַר לַעֲלוֹת לְאֶרֶץ יִשְׂרָאֵל</b>. עבד של ישראל הדר בחוץ לארץ שמעוניין לעלות לארץ ישראל.
<b>כּוֹפִין אֶת רַבּוֹ לַעֲלוֹת עִמּוֹ</b>. לדין דומה באיש ואישה נשואים ראה הלכות אישות יג,יט-כ.
<b>רָצָה הָאָדוֹן לָצֵאת לְחוּצָה לָאָרֶץ</b>. אם היה דר בארץ, ורצה לצאת לחוץ לארץ.
<b>וַאֲפִלּוּ בַּזְּמַן הַזֶּה שֶׁהָאָרֶץ בְּיַד גּוֹיִם</b>. שעדיף לגור בארץ ישראל בעיר שרובה גויים מאשר לגור בחוץ לארץ בעיר שרובה ישראל (הלכות מלכים ה,יב).
<h3> י</h3>
<b>וְיִכְתֹּב עָלָיו שְׁטַר חוֹב בְּדָמָיו עַד שֶׁתַּשִּׂיג יָדוֹ וְיִתֵּן לוֹ</b>. העבד יתחייב בשטר להחזיר את דמי שוויו לאדון, כאשר ישיג כסף.
<h3> יא</h3>
<b>הֲרֵי הוּא גֵּר צֶדֶק</b>. שעבד כנעני לאחר שחרורו הרי הוא גר לאחר שיטבול (הלכות איסורי ביאה יג,ב).
<b>וְהוֹסִיף לוֹ הַכָּתוּב אַזְהָרָה אַחֶרֶת לְמִי שֶׁמּוֹנֶה אוֹתוֹ</b>. מי שמצער אותו בדברים, עובר על לאו נוסף מלבד הלאווין שבכל גר.
<b>עוֹבֵר בִּשְׁלֹשָׁה לָאוִין</b>. שלושה איסורים השייכים בהונאת דברים (שלא כגר רגיל שלגביו יש שני איסורים בהונאת דברים), ועוד איסור נוסף שנאמר בלשון של הונאת ממון כמו בכל גר וכדלקמן.
<b>מִשּׁוּם וְלֹא תוֹנוּ אִישׁ אֶת עֲמִיתוֹ</b>. איסור לצער בדברים כל אדם מישראל.
<b>וּמִשּׁוּם וְגֵר לֹא תוֹנֶה</b>. איסור נוסף מיוחד לצער גר.
<b>וְכֵן עוֹבֵר מִשּׁוּם וְלֹא תִלְחָצֶנּוּ כְּמוֹ שֶׁבֵּאַרְנוּ בְּעִנְיַן הוֹנָיָה</b>. בהלכות מכירה יד,טו-יז מבואר שהמאנה את הגר בדברים עובר גם על האיסור הנאמר לגבי הונאת ממון (אמנם שם נקט את הפסוק הנאמר לגבי הונאת ממון בישראל וכאן נקט את הפסוק הנאמר לגבי הונאת ממון בגר, ראה אבן האזל שם מה שביאר בזה).
<h3> יב</h3>
<b>וְלֹא רָצָה לָמוּל וּלְקַבֵּל מִצְווֹת הָעֲבָדִים</b>. שכן הדין בעבד כנעני שצריך למול ולטבול ואז הוא מתחייב במצוות כאישה (ראה לעיל ה,ה בביאור).
<b>מְגַלְגְּלִין עִמּוֹ</b>. מנסים לשכנעו שיסכים למול ולקבל מצוות.
<b>וְאִם הִתְנָה הָעֶבֶד עָלָיו בַּתְּחִלָּה</b>. אם העבד התנה מראש עם הקונה.
<b>הֲרֵי זֶה מֻתָּר לְקַיְּמוֹ כָּל זְמַן שֶׁיִּרְצֶה בְּגַיּוּתוֹ</b>. אך הוא צריך לקבל עליו לקיים שבע מצוות בני נח והוא נהיה גר תושב (ראה גם הלכות מילה א,ו, הלכות איסורי ביאה יד,ט).
<b>הִפִּיל עַצְמוֹ לִגְיָסוֹת</b>. ברח מבית אדוניו, והמציא עצמו שיקחו אותו כחייל בצבא.
<b>הֲרֵי זֶה מֻתָּר לוֹ לִטֹּל דָּמָיו מִן הַגּוֹיִם וְכוֹתֵב וּמַעֲלֶה בְּעַרְכָּיוֹת שֶׁלָּהֶם</b>. מותר לו לקבל כסף מהגויים ולכתוב שטר מכירה ולתת לו תוקף בבית דין של גויים, אף שהוא כמוכרו להם.
<b>מִפְּנֵי שֶׁהוּא כְּמַצִּיל מִיָּדָם</b>. מוציא מהם כסף שלולי זאת היה מפסידו.
<h3> יג</h3>
<b>וְצָרִיךְ גֵּט שִׁחְרוּר</b>. כדי לסיים את תהליך גירותו ולהתירו לשאת בת ישראל.
<h3> טו</h3>
<b>כָּל הַפּוֹדֶה אוֹתוֹ לְשֵׁם עֶבֶד</b>. אדם אחר שפדהו על מנת להשתעבד בו.
<b>נוֹטֵל פִּדְיוֹנוֹ מֵרַבּוֹ</b>. נוטל מהאדון את הדמים ששילם על מנת לפדותו.
<b>וְאִם פָּדָהוּ לְשֵׁם בֶּן חֹרִין חוֹזֵר לְרַבּוֹ הָרִאשׁוֹן בְּלֹא כְלוּם</b>. שהפודה אינו יכול להוציא את העבד לחירות מפני שהאדון לא התייאש ממנו, והאדון אינו צריך לשלם לו על הפדייה מכיוון שלא פדה עבורו.
<h3> טז</h3>
<b>עֶבֶד שֶׁעָשָׂהוּ רַבּוֹ הַפּוֹתִיקֵי לְבַעַל חוֹבוֹ</b>. ייחד אותו לגביית החוב.
<b>הֲרֵי זֶה מְשֻׁחְרָר</b>. אף ששעבד את העבד למלווה. ואף אם אמר למלווה שיוכל לפרוע את החוב רק מן העבד, יצא לחירות וצריך הלווה לשלם למלווה את דמי החוב (ראה הלכות מלווה ולווה יח,ו).
<h3> יז</h3>
<b>עֶבֶד שֶׁהִשִּׂיאוֹ רַבּוֹ בַּת חֹרִין</b>. אישה ישראלית שאסורה לעבד, ויש להניח שלא התכוון להשיאו בעברה, אלא התכוון לשחררו לפני הנישואין.
<b>שֶׁאֵין חַיָּב בָּהֶן אֶלָּא בֶּן חֹרִין</b>. ואינם שייכים בעבד כנעני מפני שאינו ישראל גמור (ראה הלכות איסורי ביאה יב,יא; יב,יז).
<b>יָצָא לְחֵרוּת</b>. שבמעשים אלו האדון גילה דעתו שהוא משחררו.
<b>נָדַר נֶדֶר שֶׁכּוֹפִין עָלָיו אֶת הָעֲבָדִים</b>. כגון נדר נזירות, שהאדון כופהו לעבור עליו, שנדרים שיש בהם עינוי נפש וכיוצא בזה אינם חלים עליו כלל ואין צורך לכוף אותו עליהם.
<b>כְּמוֹ שֶׁבֵּאַרְנוּ בִּנְדָרִים</b>. הלכות נזירות ב,יז-יח.
<b>יָצָא לְחֵרוּת</b>. ולאחר שחרורו צריך להשלים את הנזירות שקיבל על עצמו.
<b>שֶׁכֵּיוָן שֶׁלֹּא כָּפָה אוֹתוֹ... גִּלָּה דַּעְתּוֹ שֶׁהִפְקִיעַ שִׁעְבּוּדוֹ</b>. שאופן ביטול נדרו של העבד הוא בכפייה ולא בהפרה, ומכיוון שעשה בו מעשה שעושים בבן חורין מראה בכך ששחררו.
<b>שֶׁעָשָׂהוּ אַפִּטְרוֹפּוֹס</b>. החשיבו ונתן לו אחריות לגבי נכסיו או בניו. ואף על פי כן אין זו ראיה גמורה שמשחררו, שפעמים סומך הרבה על נאמנותו של העבד ועושהו אפוטרופוס.
<b>וְלֹא מִחָה בּוֹ לֹא יָצָא לְחֵרוּת</b>. שאפשר שלא הרגיש צורך למחות בו, ואין זו ראיה שמשחררו.
<h3> יח</h3>
<b>וְאִם לִמְּדוֹ לֹא יָצָא לְחֵרוּת</b>. שייתכן שלימדו תורה כדי שידע להיזהר מאיסורים (אבן האזל).
<h3> יט</h3>
<b>וְקָדַם הָעֶבֶד וְטָבַל בִּפְנֵי רַבּוֹ לְשֵׁם בֶּן חֹרִין</b>. עבד כנעני הנקנה על ידי ישראל צריך לטבול לשם עבדות שהיא כעין גירות חלקית. אך עבד זה התכוון בעת הטבילה שהוא טובל לשם גירות גמורה.
<b>יָצָא לְחֵרוּת</b>. מכיוון שאדונו נכח שם ולא הודיע שהטבילה היא לשם עבדות, הרי כוונת העבד מועילה לטבילת גירות (ראה גם הלכות איסורי ביאה יג,יא).
<b>וְשֶׁלֹּא בִּפְנֵי רַבּוֹ צָרִיךְ לְפָרֵשׁ</b>. כאשר העבד טובל בזמן שאדונו אינו נוכח, כוונתו לשם גירות אינה מועילה, אלא אם רוצה להתגייר צריך לומר בפירוש לדיינים 'הריני טובל בפניכם לשם גירות'.
<b>לְפִיכָךְ צָרִיךְ רַבּוֹ לְתָקְפוֹ בַּמַּיִם</b>. כדי שהעבד לא יתכוון לשם גירות וישתחרר, על אדונו לאחוז בו בחזקה בעודו במים, ושלא ייצא מרשותו עד עלייתו משם, ויאמר לדיינים שמטבילו לשם עבדות (שם).
<h3> כ</h3>
<b>שֶׁתָּקַף בְּגוֹי קָטָן</b>. תפס בכוח ילד גוי.
<b>לְשֵׁם גֵּר הֲרֵי זֶה גֵּר</b>. כשם שניתן לגייר קטן על דעת בית דין (הלכות איסורי ביאה יג,ז), והוא נעשה גר בתנאי שלא מיחה כשגדל (הלכות מלכים י,ג).
<b>לְשֵׁם בֶּן חֹרִין</b>. אם היה לפני כן עבד אצל גוי (אבן האזל). ויש מפסקים את ההלכה באופן שונה, ומבארים שהמילים 'והטבילו לשם גר הרי זה גר' הן כעין כותרת, ולאחריה מפורטות שתי אפשרויות של טבילה לשם גר: אפשרות אחת לשם עבד שהיא מקצת גירות, ואפשרות שנייה לשם בן חורין שהיא גירות גמורה (ר"י קאפח).
<h3> כא</h3>
<b>גֵּר שֶׁקָּדְמוּ שִׁפְחוֹתָיו וכו'</b>. גוי שבא להתגייר, ולפני שטבל לגרותו הקדימו עבדיו וטבלו בפניו, הרי הם משוחררים (ולא יועיל שיתקפם במים מפני שהוא עדיין גוי — או"ש).
<h2>פרק ט</h2>
<h3> א</h3>
<b>יִשְׂרָאֵל שֶׁבָּא עַל שִׁפְחָה כְּנַעֲנִית</b>. באיסור, שאסור לבוא עליה כגויה (הלכות איסורי ביאה יב,יא).
<b>אַף עַל פִּי שֶׁהִיא שִׁפְחָתוֹ</b>. ואין אומרים שמן הסתם שחררה לפני שבא עליה (ראה הלכות גירושין י,יט).
<b>הַוָּלָד עֶבֶד כְּנַעֲנִי לְכָל דָּבָר</b>. שהבא על שפחה כנענית הוולד כמותה (הלכות איסורי ביאה טו,ד).
<h3> ב</h3>
<b>אֶחָד הַקּוֹנֶה עֶבֶד כְּנַעֲנִי וכו'</b>. אין הבדל אם קונה את העבד מישראל או מגר תושב וכו'.
<b>הַגּוֹי שֶׁהוּא כָּבוּשׁ תַּחַת יָדֵינוּ</b>. כפוף לשלטון ישראל.
<b>וַהֲרֵי הוּא עֶבֶד כְּנַעֲנִי לְכָל דָּבָר</b>. כל דיני עבד כנעני חלים עליו.
<h3> ג</h3>
<b>לְפִי שֶׁנֶּאֱמַר אֲשֶׁר הוֹלִידוּ בְּאַרְצְכֶם וְעֶבֶד אֵין לוֹ חַיִס</b>. אין משמעות ליחס שבין העבד וצאצאיו, וממילא לא ניתן לומר על העבד "אשר הולידו".
<b>אֶחָד מִן הָאֻמּוֹת שֶׁבָּא וכו'</b>. ראה גם הלכות איסורי ביאה טו,ו.
<b>שֶׁנֶּאֱמַר אֲשֶׁר הוֹלִידוּ בְּאַרְצְכֶם</b>. והפסוק מתפרש שהולידו ממי שהיא שפחה כנענית של ישראל (המילה 'בארצכם' מתפרשת כמו 'ברשותכם').
<b>אֲבָל עֶבֶד שֶׁלָּנוּ שֶׁבָּא עַל אַחַת מִן הָאֻמּוֹת</b>. עבד כנעני של ישראל שבא על גויה שאינה שפחה.
<h3> ד</h3>
<b>וְכֵן אִם הָיוּ דִּינָיו שֶׁכָּל מִי שֶׁלֹּא יִתֵּן הַמַּס יִמָּכֵר</b>. או שיהיה משועבד למי שנתן את הקנס עבורו (הלכות גזלה ה,טז, וראה שם שאם נתן את הקנס עבור ישראל עני רשאי להשתעבד בו אבל לא עובד בו כעבד).
<b>הֲרֵי דִּינָיו דִּין</b>. לתנאים שבהם חל דין המלך ראה שם הל' יד, יח.
<h3> ה</h3>
<b>הֲרֵי גּוּפוֹ קָנוּי לַיִּשְׂרָאֵל</b>. לאחר שיטבילנו לשם עבדות (כס"מ, וכדלעיל ח,יט).
<h3> ו</h3>
<b>מִפְּנֵי הַחֲשָׁד</b>. שמא תזנה עמו.
<b>עֶבֶד בֶּן תֵּשַׁע שָׁנִים וּמִתֵּשַׁע וּלְמַעְלָה</b>. הגיל הראוי לביאה (הלכות איסורי ביאה א,יג-יד).
<b>וְאִם שִׁחְרְרוֹ מְשֻׁחְרָר כְּמוֹ שֶׁבֵּאַרְנוּ</b>. לעיל ה,א-ג, שהעבד יכול לקנות עצמו בכסף או בשטר.
<b>וְכוֹפִין אוֹתוֹ לִכְתֹּב גֵּט שִׁחְרוּר בְּכָל אוֹתָן הַדְּרָכִים שֶׁבֵּאַרְנוּ</b>. בכל המקרים שבהם האדון שחרר את עבדו ללא שטר שחרור, יצא העבד לחירות ומכריחים את האדון לכתוב לו שטר שחרור (לעיל ח,יג-יז).
<b>לְמִצְוָה שֶׁל דִּבְרֵיהֶם</b>. מצווה מדברי חכמים.
<b>שִׁפְחָה שֶׁהָיוּ הָעָם נוֹהֲגִין בָּהּ מִנְהַג הֶפְקֵר</b>. ראה גם לעיל ז,ז.
<h3> ז</h3>
<b>עֲשֵׂה עִמִּי וְאֵינִי זָנְךָ</b>. עשה מלאכה ולא אתן לך מזונות.
<b>שֶׁיִּשְׂרָאֵל מְצֻוִּין לְהַחֲיוֹת עֲבָדִים שֶׁבֵּינֵיהֶן</b>. ובוודאי ייתנו לו מזונות.
<b>שֶׁאֵין בֵּית דִּין נִזְקָקִין לַגְּדוֹלִים לִשְׁמֹר מָמוֹנָם</b>. בית דין אינם לוקחים אחריות על שמירת ממון של אדם בוגר, מפני שהוא עצמו אחראי לזה, ונתינת מזונות לעבד הרי היא בכלל שמירה על ממון עצמו.
<b>בְּתוֹרַת נִכְסֵי מְלוֹג</b>. נכסי מלוג הם רכוש שהביאה עמה האישה מבית אביה, והבעל לא קיבל אחריות לערכו, ולאחר גירושין או התאלמנות חוזר הרכוש אליה כפי שהוא ואם פחת מערכו או אבד הבעל אינו צריך לשלם לה עליו (הלכות אישות טז,א).
<b>חַיָּב בִּמְזוֹנוֹתֵיהֶן בְּבֵית דִּין</b>. בית דין מחייבים אותו במזונות (ראה גם שם כב,כה).
<b>שֶׁעַל מְנָת כֵּן הִכְנִיסָה אוֹתָן</b>. על דעת שהבעל לא יפשע בשמירתם ובטיפול בהם.
<h3> ח</h3>
<b>מֻתָּר לַעֲבֹד בְּעֶבֶד כְּנַעֲנִי בְּפֶרֶךְ</b>. שלא כעבד עברי (ראה לעיל א,ו).
<b>הֲלֹא בַבֶּטֶן עֹשֵׂנִי עָשָׂהוּ וַיְכֻנֶנּוּ בָּרֶחֶם אֶחָד</b>. מי שעשה אותי בבטן אמי, עשה גם את עבדי בבטן אמו, שהרי ה' אחד יצר את שנינו ברחם.
<b>רַחֲמָנִין הֵם עַל הַכֹּל</b>. ראה גם הלכות איסורי ביאה יט,יז, הלכות מתנות עניים י,ב.
<b>שֶׁצִּוָּנוּ לְהִדָּמוֹת בָּהֶן</b>. ראה הלכות דעות א,ו.
