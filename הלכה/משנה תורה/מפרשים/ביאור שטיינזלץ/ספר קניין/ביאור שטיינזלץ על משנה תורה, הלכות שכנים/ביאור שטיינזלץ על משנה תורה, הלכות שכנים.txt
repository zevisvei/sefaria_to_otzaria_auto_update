<h1>ביאור שטיינזלץ על משנה תורה, הלכות שכנים</h1>
<h2>פרק א</h2>
<h3> א</h3>
<b>שֶׁהֶחֱזִיקוּ בָּהּ מִן הַהֶפְקֵר אוֹ נִכְסֵי גֵּר</b>. שעשו שניהם פעולת חזקה המקנה בעלות בשדה שאין לה בעלים, או בשדה של גר שאין לו יורשים, וזכו בה שניהם (ראה הלכות זכייה ומתנה ב,א).
<b>דִּין חֲלֻקָּה</b>. שראויה לחלוקה כמבואר לקמן ה"ד.
<b>אֲבָל אִם הָיָה כָּל אֶחָד מֵהֶן מַכִּיר חֶלְקוֹ</b>. כגון שבשעת הקניין קנה כל אחד מחלק מוגדר של השדה, או שכשירשוה מאביהם הסכימו ביניהם מהו חלקו של כל אחד.
<b>לְהַבְדִּיל בֵּין חֶלְקוֹ וְחֵלֶק חֲבֵרוֹ</b>. בגדר או במחיצה.
<h3> ב</h3>
<b>לֹא יִמְצָא בְּמַה יִּקְנֶה</b>. אין לו כסף לקנות את חלק חברו.
<b>שֶׁהִנִּיחַ לָהֶם אֲבִיהֶם מֶרְחָץ אוֹ בֵּית הַבַּד</b>. שאין בהם דין חלוקה.
<b>עֲשָׂיָן הָאָב לְשָׂכָר הַשָּׂכָר לָאֶמְצַע</b>. אם ייעד אותם האב להשכרה, יחלקו את דמי השכירות ביניהם, ואין רשאי העשיר לכפות את העני לשנות את ייעודו של המקום לשימוש עצמי (כס"מ).
<b>עֲשָׂיָן הָאָב לְעַצְמוֹ</b>. שהיה משתמש בהם בעצמו.
<b>אֵינוֹ יָכוֹל לָכֹף אֶת אָחִיו לִשְׂכֹּר אוֹתָן</b>. אין העני יכול לכוף את העשיר להשכירם לאחרים.
<b>וַהֲרֵי הֶעָשִׁיר אוֹמֵר לֶעָנִי וכו'</b>. אף על פי שבפועל אין לעני אפשרות להשתמש בהם, שהרי אין לו זיתים או עבדים.
<b>מְכֹר לִי וַהֲרֵינִי לֹוֶה וְקוֹנֶה</b>. לווה כסף כדי לקנות את חלק העשיר.
<b>אוֹ מוֹכֵר לַאֲחֵרִים וְקוֹנֶה</b>. מוכר את הקרקע, ומשלם על חלק העשיר מהכסף שישלמו לו.
<b>שׂוֹכְרִין אוֹתוֹ</b>. משכירים אותו.
<b>שֶׁאִי אֶפְשָׁר שֶׁיִּשְׁכְּנוּ שְׁנֵיהֶם כְּאֶחָד מִפְּנֵי הֶזֵּק רְאִיָּה וכו'</b>. שכאשר אדם משתמש בחצר וחברו רואהו הדבר נחשב לנזק (לקמן ב,יד). ומכיוון שהחצר אינה גדולה דיה כדי לחלקה, אי אפשר להעמיד באמצעה מחיצה.
<b>וְכֵן כָּל דָּבָר שֶׁרָאוּי לְהִשְׁתַּמֵּשׁ בּוֹ תָּמִיד</b>. שאדם זקוק לו באופן יומיומי.
<b>מַצָּע</b>. סדין או שמיכה.
<h3> ד</h3>
<b>לְפִי הַשֻּׁתָּפִין</b>. לפי מספר השותפים.
<b>יַגִּיעַ לַפָּחוּת שֶׁבָּהֶן חֵלֶק שֶׁשֵּׁם הַכֹּל קָרוּי עָלָיו</b>. שגם בעל החלק הקטן ביותר בשותפות יקבל חלק שעדיין יקרא בשם הקודם שהיה לדבר לפני שנחלק.
<b>אֲבָל אִם אֵין שֵׁם הַכֹּל נִקְרָא עַל הַחֵלֶק</b>. בין מפני שחלקיו שונים, בין מפני שהתבטלה צורתו מחמת שהתקטן וכבר אין שמו עליו (ראה פה"מ בבא בתרא א,ו).
<b>כֵּיצַד וכו'</b>. השיעורים הנזכרים כאן הם על פי המשנה, והם משתנים בכל מקום ומקום לפי מנהגו (מ"מ).
<b>כְּדֵי זְרִיעַת תִּשְׁעַת קַבִּין</b>. קב היא מידת נפח של שישית סאה (כ-1.38 ליטר). וכדי זריעת תשעה קבין היא מידת קרקע שניתן לזרוע בה כמות כזו, דהיינו שטח של 3750 אמות מרובעות (כ-860 מ"ר).
<b>כְּדֵי זְרִיעַת חֲצִי קַב</b>. שטח של כ-208 אמות מרובעות (כ-50 מ"ר).
<b>כְּדֵי זְרִיעַת שְׁלֹשֶׁת קַבִּין</b>. שטח של 1250 אמות מרובעות (כ-290 מ"ר).
<b>בַּמֶּה דְּבָרִים אֲמוּרִים בְּאֶרֶץ יִשְׂרָאֵל וְכַיּוֹצֵא בָּהּ</b>. והשיעור בארץ ישראל מועט יותר משום שהקרקע קשה יותר לעיבוד (מאירי בבא בתרא יב,א), ויש מפרשים שהקרקעות בה יקרות יותר (רבנו גרשום שם), ויש מפרשים שקרקעות ארץ ישראל איכותיות יותר (תוספות שם).
<b>כְּדֵי חֲרִישַׁת יוֹם</b>. כדי שיעבוד פועל אחד כל היום בחרישת השטח.
<h3> ה</h3>
<b>הַטְּרַקְלִין... הַמּוֹרָן</b>. מיני ארמונות.
<b>מַעֲלִין אוֹתוֹ בְּדָמִים</b>. מעריכים את שוויו.
<b>אֶת הַיָּתֵר</b>. שיש בו כדי חלוקה.
<b>שֶׁהֲרֵי אוֹמֵר לוֹ אֵין רְצוֹנִי לִקַּח מַתָּנָה</b>. שדרך הצדיקים ואנשי מעשה לא לקבל מתנה (הלכות זכייה ומתנה יב,יז).
<h2>פרק ב</h2>
<h3> א</h3>
<b>חַצְרוֹת הַכְּפָרִים</b>. שבהן כל אחד בונה את ביתו באופן חופשי ואחר כך משתפים ביניהם את החצר, ולכן זוכה כל אחד בארבע אמות שלפני פתח ביתו. אך בחצרות הערים שלכל אחד חלק ידוע מראש, החצר מתחלקת ללא הקצאת ארבע אמות לכל פתח (ר"י מיגאש בבא בתרא יא,א, מ"מ).
<b>אַרְבַּע אַמּוֹת לְפָנָיו בְּרֹחַב כָּל הַפֶּתַח</b>. לצורך פריקת המשא (לקמן ה"ג).
<b>אֵין חוֹלְקִין אוֹתָהּ</b>. לאפשרויות שיש במקרה שאין דין חלוקה ראה לעיל א,ב.
<b>כְּמוֹ שֶׁבֵּאַרְנוּ</b>. לעיל א,ד.
<b>אֲפִלּוּ הָיָה עֶשֶׂר אַמּוֹת</b>. אפילו אם רוחבו של הפתח חריג בגודלו מקבל ארבע אמות.
<h3> ב</h3>
<b>יִחֵד לוֹ פֶּתַח</b>. שבפתח זה בלבד פורק משאו ומכניס ומוציא.
<h3> ג</h3>
<b>אַכְסַדְרָה</b>. מבנה מקורה הנמצא בין פתח הבית לחצר.
<b>אִם אֶפְשָׁר לוֹ לְהִכָּנֵס לְתוֹכָהּ בְּמַשָּׂאוֹ</b>. כגון שבחזית שלה אין מחיצות שמפריעות את כניסת הבהמה או שדרכה להיות פנויה מחפצים (ראה הסברים שונים בראשונים לבבא בתרא יא,ב).
<h3> ד</h3>
<b>בֵּית שַׁעַר</b>. חדר הכניסה לבית.
<b>מִרְפֶּסֶת</b>. מקום גבוה בחצר שמהחצר אליו יש גרם מדרגות וממנו נכנסים לדירות העליונות.
<b>אֵין לָהּ אֶלָּא אַרְבַּע אַמּוֹת</b>. כנגד רוחב פתח המרפסת לחצר, ואין מחשבים ארבע אמות לכל בית ובית עבור הבתים הפתוחים למרפסת.
<h3> ה</h3>
<b>לוּל שֶׁל תַּרְנְגוֹלִין</b>. הפתוח לחצר. [הערה: הרמב"ם בפה"מ מנקד את המילה: תַרנֹגְלִין.]
<b>אֵין לוֹ אַרְבַּע אַמּוֹת</b>. משום שהתרנגולים יכולים לטפס ולעלות לתוכו או לצאת ממנו ואין בעל הלול זקוק לארבע אמות לפריקת משא (בבלי בבא בתרא יא,ב).
<h3> ו</h3>
<b>בַּיִת חֶצְיוֹ מְקֹרֶה וְחֶצְיוֹ אֵינוֹ מְקֹרֶה... אֵין לוֹ אַרְבַּע אַמּוֹת</b>. שדרך אדם להניח חפציו בחצי הבית שאינו מקורה. ואף במקרה שהחלק שאינו מקורה נמצא בצדו הפנימי של הבית, יכול לעבור דרך החלק המקורה ולפרוק משאו בצד שאינו מקורה.
<h3> ז</h3>
<b>בַּיִת סָתוּם</b>. שסתם את פתחו.
<b>יֵשׁ לוֹ אַרְבַּע אַמּוֹת</b>. מפני שבעל הבית עשוי לפתוח את הסתימה.
<b>פָּרַץ אֶת פַּצִּימָיו</b>. עקר את המזוזות והמשקוף ובכך גילה דעתו שאינו מתכוון להשתמש עוד בפתח זה.
<h3> ח</h3>
<b>בַּיִת שֶׁאֵין בּוֹ אַרְבַּע אַמּוֹת עַל אַרְבַּע אַמּוֹת</b>. בית כזה אינו מוגדר כבית לעניינים שונים בהלכה (ראה למשל הלכות רוצח יא,א ועוד).
<b>וְהַזֶּבֶלשֶׁל חָצֵר מִתְחַלֵּק לְפִי הַפְּתָחִים</b>. חישוב הוצאות פינוי הזבל מהחצר נעשה לפי מספר הפתחים של כל בית (מ"מ בשם ר"י מיגאש). ויש מפרשים שמדובר בזבל שבני החצר רוצים להשתמש בו לצורך זיבול שדותיהם ולפי ריבוי הפתחים כך מרובה הזבל המושלך מאותו הבית (מ"מ בשם רש"י).
<b>הָאַכְסַנְיָא שֶׁל מֶלֶךְ</b>. ההוצאות הכרוכות באירוח אנשי הצבא ששולח המלך להתאכסן בבתיהם של האזרחים (מ"מ בשם רש"י). ויש מפרשים שמדובר בשאריות הזבל שמשאירים חיילי המלך המתאכסנים בחצר (ראה ב"י ורמ"א חו"מ קעב,ט).
<b>לְפִי בְּנֵי הָאָדָם</b>. לפי מספר האנשים שבכל בית.
<h3> ט</h3>
<b>אַף עַל פִּי שֶׁהֵן מַפְסִידִים אֶת שְׁמוֹ</b>. שלאחר החלוקה לא ייקרא שם הדבר הנחלק על כל חלק בנפרד (כדלעיל א,ד).
<b>בְּכֶרֶךְ אֶחָד</b>. משום שבחיתוכם כשהם בכרך אחד יש ביזיון וגנאי. ואף שאדם רשאי לחתוך את כתבי הקודש שבבעלותו אף כשהם בכרך אחד (הלכות ספר תורה ז,טו) כשעושים כן לצורך חלוקה יש בזה ביזיון (רמ"א חו"מ קעג,א).
<b>אֲבָל בִּשְׁתֵּי כְּרִיכוֹת</b>. כרכים נפרדים, שאין צורך לחתכם.
<h3> י</h3>
<b>שֶׁקָּנוּ מִיָּדָם שֶׁרָצוּ</b>. שבשעה שהסכימו לחלוק עשו קניין סודר על כך (ראה הלכות מכירה ה,ה ובביאור שם).
<b>שֶׁזֶּה קִנְיַן דְּבָרִים הוּא</b>. שההסכמה על החלוקה ללא קביעת החלקים בצורה ברורה אינה דבר ממשי בכדי שיחול עליו קניין.
<b>כְּמוֹ שֶׁבֵּאַרְנוּ</b>. שם ה,יד.
<b>אֵינָן יְכוֹלִין לַחֲזֹר</b>. משום שבשעת הקניין קבעו בצורה ברורה מהו חלקו של כל אחד, הקניין חל.
<b>וְכֵן אִם הָלַךְ זֶה בְּעַצְמוֹ וְהֶחֱזִיק בְּחֶלְקוֹ וכו'</b>. לאחר שביררו ביניהם כל אחד את חלקו ולא עשו קניין על כך, אם עשה אחד מהם חזקה בחלק מסוים, אין השני יכול לחזור בו.
<h3> יא</h3>
<b>הָאַחִים שֶׁחָלְקוּ</b>. את ירושתם. והוא הדין לשותפים (מ"מ).
<b>כֵּיוָן שֶׁעָלָה גּוֹרָל לְאֶחָד מֵהֶם קָנוּ כֻּלָּם</b>. כגון שקבעו שהחלוקה תהיה לפי סדר תולדותם, שמעון בחלק הסמוך לחלק שייפול לראובן, ולוי בחלק הסמוך לשמעון וכן הלאה. וכשעלה הגורל לראובן, קנה כל אחד מהאחים את חלקו (מ"מ, וראה שם הסברים נוספים).
<h3> יב</h3>
<b>כְּלָקוֹחוֹת זֶה מִזֶּה</b>. כאילו קנו זה מזה את החלק שהיה לכל אחד בנכס המשותף. ומכיוון שכל המוכר — בעין יפה הוא מוכר, כשמכר כל אחד את חלקו לא השאיר לעצמו שום זכות בחלק שמכר (ראה הלכות מכירה כה,ג).
<b>וְאֵין לָהֶם דֶּרֶךְ זֶה עַל זֶה</b>. לצורך מעבר לחלקם, כגון שאחד נטל את הבית הפנימי ואחד את החיצון, אף שלפני כן הייתה דרך בין החלקים.
<b>וְכֵן סוֹתֵם הַחַלּוֹן הַמַּשְׁקִיף עַל חֶלְקוֹ</b>. יכול האחד לבנות בחלקו, אף שהבניין עולה מול חלונותיו של השני ובכך סותמם (כס"מ).
<b>וּבוֹנֶה בְּצַד הַסֻּלָּם אַף עַל פִּי שֶׁהוּא מְבַטֵּל אֶת תַּשְׁמִישׁוֹ</b>. בונה בחלקו כנגד הסולם, אף שעל ידי הבנייה מונע את אפשרותו של השני לעלות בסולם.
<h3> יג</h3>
<b>מִן הַנְּזָקִין שֶׁהֶחֱזִיקוּ בָּהֶן הַמּוֹכְרִים</b>. שהלקוחות קנו מהם את אותה הזכות לנזק.
<h3> יד</h3>
<b>כְּדֵי שֶׁלֹּא יִרְאֶה חֲבֵרוֹ בְּשָׁעָה שֶׁמִּשְׁתַּמֵּשׁ בְּחֶלְקוֹ</b>. שחברו לא יראה אותו בשעה שמשתמש בחצרו.
<b>וְאֵין לוֹ חֲזָקָה בֶּחָצֵר</b>. אין האחד יכול לעכב את השני בטענה שכבר הוחזק מצבה של החצר ללא מחיצה.
<b>כּוֹפֵהוּ לַעֲשׂוֹת מְחִצָּה בְּכָל עֵת שֶׁיִּרְצֶה</b>. משום שאין אדם מוחל על נזק קבוע מעין זה (ראה לקמן יא,ד).
<h3> טו</h3>
<b>וְכַמָּה יִהְיֶה רָחְבּוֹ הַכֹּל כְּמִנְהַג הַמְּדִינָה</b>. שעובי הכותל משתנה לפי החומר ממנו עשוי הכותל (כדלקמן הי"ח), והדבר נקבע על פי הכותל שנוהגים לבנות בני המדינה כששותפים חולקים נכס כזה ביניהם.
<b>וּבְהוּצִים</b>. ענפים.
<h3> טז</h3>
<b>כַּמָּה גֹּבַהּ הַכֹּתֶל</b>. בחצר.
<b>בִּמְחִצָּה גְּבוֹהָה עֲשָׂרָה טְפָחִים</b>. שאין היזק ראייה בגינה משום שאינה מיועדת לתשמישו של האדם, ועושים בה מחיצה רק כהגנה מפני גנבה בלבד (ראה שו"ת הרמב"ם סי' שצה).
<b>בַּבִּקְעָה</b>. שדה תבואה.
<b>כּוֹנֵס לְתוֹךְ שֶׁלּוֹ וּבוֹנֶה</b>. בונה את הכותל בחלקו.
<b>חָזִית כְּמוֹ אַמָּה בְּסִיד מִבַּחוּץ</b>. היכר על ידי טיחת הכותל בשיעור אמה בצד של חברו. ואינו טח בצד שלו, משום שיכול השני לטוח גם כן בצד שלו ולטעון שהכותל שלו או של שניהם. ואין לחוש שחברו יגרד את הטיח משום שמקום הגירוד ניכר (פה"מ בבא בתרא א,ב ע"פ בבלי שם ד,ב).
<h3> יז</h3>
<b>וַאֲפִלּוּ בְּמָקוֹם שֶׁנָּהֲגוּ שֶׁלֹּא לִגְדֹּר בַּגִּנּוֹת</b>. כשמדובר במכירה כופים אף במקום שלא נהגו לגדור משום שדעתו של המוכר היא שהקונה יסלק את כל הנזקים שיכולים להיגרם למוכר או לשדות הסמוכים לו (מ"מ, וראה הלכות מכירה כא,כב).
<h3> יח</h3>
<b>שֶׁאֵינָן גָּזִית</b>. שאינן מסותתות ולפיכך הן רחבות.
<b>בְּגָזִית</b>. אבנים מסותתות.
<b>בִּכְפִיסִים</b>. לבנים חצויות. שמניחים חצי לבנה מכאן וחצי לבנה מכאן וטיט ביניהן (ולכן הכותל הבנוי מהן עבה יותר מלבנים שלמות).
<h2>פרק ג</h2>
<h3> א</h3>
<b>עַד גֹּבַהּ אַרְבַּע אַמּוֹת</b>. שבכך מסלקים היזק ראייה (לעיל ב,טז).
<b>יָתֵר עַל אַרְבַּע אֵין מְחַיְּבִין אוֹתוֹ</b>. אף אם היה גבוה יותר לפני שנפל.
<b>מְחַיְּבִין אוֹתוֹ לִתֵּן חֶלְקוֹ בַּגֹּבַהּ שֶׁכְּנֶגֶד כָּתְלוֹ</b>. שבבניית כותל גבוה מארבע אמות מול הכותל המשותף, הרי הוא מגלה דעתו שרצונו להשתמש בהגבהה של הכותל המשותף.
<b>לַעֲשׂוֹת לוֹ בַּיִת</b>. שבכוונתו להניח תקרה על שני הכתלים.
<h3> ב</h3>
<b>הֲרֵי זֶה בְּחֶזְקַת שֶׁנָּתַן</b>. שמכיוון שדין זה שמתחלקים בהוצאות הכותל הוא דין הידוע לכול, ודאי לא היה שותף אחד בונה את הכותל כולו על חשבונו בלא לתבוע את שכנו (פה"מ בבא בתרא א,ד).
<b>וְנִשְׁבָּע הֶסֵּת שֶׁנָּתַן</b>. שבועת היסת היא שבועה מתקנת חכמים למי שנתבע וכופר בכול (הלכות הלכות טוען ונטען א,ג).
<b>אֵינוֹ נֶאֱמָן</b>. שאין דין זה ופרטיו ידועים, ומן הסתם לא שילם את דמי הכותל למעלה מארבע אמות (פה"מ שם).
<b>נִשְׁבָּע בִּנְקִיטַת חֵפֶץ</b>. בעודו אוחז ספר תורה בידו (ראה הלכות שבועות יא,ח).
<b>כְּדִין כָּל הַנִּשְׁבָּעִין וְנוֹטְלִין</b>. שתיקנו להם חכמים שיוכלו להישבע וליטול (ראה הלכות טוען ונטען א,ב).
<h3> ג</h3>
<b>חֻרְבָּה בֵּין חָרְבוֹת חֲבֵרוֹ</b>. שחורבות חברו מקיפות את החורבה שלו מכל הצדדים. ובחורבה, בדומה לבקעה, אין חובה לגדור כדי לסלק היזק ראייה אלא במקום שנהגו (כלדעיל ב,טז).
<b>וְעָמַד חֲבֵרוֹ וְגָדַר</b>. בנה גדר בינו לבין חברו.
<b>מִן הַהוֹצָאָה</b>. מעלות הגדר שגדר חברו.
<b>וַהֲרֵי חֻרְבָּתוֹ פְּתוּחָה לִרְשׁוּת הָרַבִּים כְּשֶׁהָיְתָה</b>. מהצד שנותר ללא גדר.
<b>מְגַלְגְּלִין</b>. מחייבים.
<b>עַד אַרְבַּע אַמּוֹת</b>. עד גובה ארבע אמות, אפילו אם הייתה הגדר גבוהה יותר (כדלעיל ה"א).
<h3> ד</h3>
<b>שֶׁאֵין מְגַלְגְּלִין עָלָיו אֶלָּא דָּבָר מוּעָט</b>. אין מחייבים את הניקף בחצי מההוצאה, אלא מתחייב לתת ממון כפי ראות עיני הדיינים.
<b>גִּלָּה דַּעְתּוֹ</b>. שנהנה מהגדר.
<h3> ה</h3>
<b>וְהָיוּ גַּגֵּיהֶן עֲשׂוּיִין לְדִירָה</b>. שמשתמשים בהם שימוש יום-יומי.
<b>אֲפִלּוּ הָיוּ בִּשְׁנֵי צִדֵּי רְשׁוּת הָרַבִּים</b>. אף שבני רשות הרבים יכולים גם הם לראות את בעלי הגג כשמשתמשים בו.
<b>מַעֲקֶה</b>. בגובה ארבע אמות.
<b>זֶה שֶׁלֹּא כְּנֶגֶד זֶה וּמַעֲדִיף</b>. כל אחד עושה מעקה בצד אחר של גגו, ומוסיף באורכו מעט כדי לוודא שלא יראו זה את זה בהבטה מצדו של המעקה.
<b>וְאַתָּה רוֹאֶה אוֹתִי תָּמִיד</b>. אף בלילה, ואף כשאני יושב.
<h3> ו</h3>
<b>גַּג הַסָּמוּךְ לַחֲצַר חֲבֵרוֹ</b>. ושניהם באותו גובה.
<b>עוֹשֶׂה לוֹ מַעֲקֶה גְּבוֹהָה אַרְבַּע אַמּוֹת</b>. בעל הגג צריך לעשות מעקה כדי לא להזיק בראייה לבעל החצר (אבל בעל החצר אינו מזיק לבעל הגג מפני שאין הגג עשוי לדירה, ואף אם עשוי לדירה אין שימושו תדיר כשימוש החצר — ראה מ"מ וסמ"ע קס ס"ק ב).
<b>בֵּין גַּג לְגַג מִשְּׁאָר הַגַּגִּין</b>. שאינם עשויים לדירה.
<b>כְּדֵי שֶׁיִּתְפֹּס אוֹתוֹ כְּגַנָּב אִם נִכְנַס לִרְשׁוּתוֹ</b>. כדי להגדיר עד היכן רשותו, ואם ייכנס האחר שלא ברשות, ייחשב כנכנס לגנוב.
<h3> ז</h3>
<b>שְׁתֵּי חֲצֵרוֹת זוֹ לְמַעְלָה מִזּוֹ</b>. והעליון מזיק לתחתון בראייתו.
<b>לֹא יֹאמַר הָעֶלְיוֹן הֲרֵינִי בּוֹנֶה מִכְּנֶגְדִּי וְעוֹלֶה אֶלָּא בּוֹנִין שְׁנֵיהֶן מִלְּמַטָּה</b>. כאשר אין אפשרות לעליון לבנות כותל מקרקעו ולמעלה (כגון שהקרקע אינה חזקה דיה) וצריך לבנותו מקרקעו של התחתון, אין יכול העליון להשתמט מלהשתתף בהוצאות חלק הכותל שעד תחילת חצרו, משום שחלק זה נצרך בשביל המשך הכותל שמסלק את היזק הראייה. והתחתון משתתף בחלק זה של הכותל, אף שאינו מזיק את העליון בראייה משום שנהנה מהיכולת להשתמש בו, ומכך שהכותל מונע התפוררות של אבנים ועפר מהדופן של החצר העליונה (רמ"ה בבא בתרא ו,ב).
<b>אֵין הָעֶלְיוֹן זָקוּק לַתַּחְתּוֹן כְּלָל</b>. אין לבעל החצר העליונה שום חובה כלפי בעל הגג מפני שאינו מזיקו, שהרי הגג אינו קבוע לשימוש.
<h3> ח</h3>
<b>אֵין שׁוֹמְעִין לוֹ</b>. שאינו יכול לכפות על חברו לקחת את האבנים.
<b>הִין</b>. כן.
<b>וְאֵינוֹ יָכוֹל לַחֲזֹר בּוֹ</b>. בעל הכותל.
<b>וַאֲפִלּוּ אָמַר לוֹ</b>. בעל הכותל לבעל הגינה לאחר שפינה את האבנים.
<b>יְצָאוֹתֶיךָ</b>. הוצאות פינוי האבנים.
<b>שֶׁלֹּא אָמַר לוֹ אֶלָּא לִדְחוֹתוֹ</b>. שהסיבה שאמר לו 'הגיעוך' אינה משום שבכוונתו להקנות לו, אלא לדחות את בעל הגינה שלא ידחקנו לפנות את האבנים מגינתו.
<h3> ט</h3>
<b>חָמֵשׁ גִּנּוֹת הַמְסַפְּקוֹת מַיִם מִמַּעְיָן אֶחָד וכו'</b>. המקבלות מים מן המעיין, והמעיין זורם מגינה לגינה, ותעלת המים התקלקלה.
<b>כֻּלָּן מְתַקְּנוֹת עִם הָעֶלְיוֹנָה</b>. בעלי הגינות התחתונות משתתפים בעלויות התיקון של העליונות מהן, משום שגינותיהם צריכות את זרימת המים שמגיעות מהן.
<b>חָמֵשׁ חֲצֵרוֹת שֶׁשּׁוֹפְכוֹת מַיִם לְבִיב אֶחָד</b>. מנקזות מי שפכים דרך צינור ביוב אחד שעובר מהחצר העליונה אל התחתונה.
<b>עִם הַתַּחְתּוֹנָה</b>. מפני שכולם צריכים את זרימת המים מהתחתונה החוצה.
<h3> י</h3>
<b>בְּנֵי הַנָּהָר</b>. ששדותיהם ליד הנהר והנהר זורם מאליו לתוך התעלות ומשקה את השדות.
<b>מַשְׁקִין עַל הַסֵּדֶר</b>. העליונים בתחילה והתחתונים לאחר מכן.
<b>רָצָה אֶחָד מֵהֶן לִסְכֹּר כְּדֵי שֶׁיַּחֲזִיר לוֹ הַמַּיִם וְיַשְׁקֶה תְּחִלָּה</b>. לעצור את מרוצת המים בסמוך לתעלות שלו כדי שייכנסו המים לתוך שדהו.
<b>כָּל הַמִּתְגַּבֵּר זָכָה</b>. ואין אנו מתערבים בעניין זה אלא האנשים יסתדרו ביניהם.
<b>וּבוֹר</b>. שחופרים בסמוך לאמת המים כדי שכשתיבש האמה ידלו מים מהבור.
<b>מִתְמַלֵּא רִאשׁוֹן מִפְּנֵי דַּרְכֵי שָׁלוֹם</b>. משום שבבור מקפידים האנשים יותר שהרי חוששים שמא תיבש האמה, תיקנו חכמים שהקרוב יתמלא ראשון מפני דרכי שלום (מרכה"מ, ערוה"ש חו"מ קע,ב).
<h2>פרק ד</h2>
<h3> א</h3>
<b>עֲלִיָּה</b>. קומה שנייה.
<b>אֵין בַּעַל הָעֲלִיָּה נוֹתֵן לוֹ בִּיצָאוֹתָיו כְּלוּם</b>. בעל העלייה אינו צריך להשתתף עם בעל הבית בבניית הכותל שנפל.
<b>וְכוֹפֶה אֶת בַּעַל הַבַּיִת לִבְנוֹתוֹ כְּשֶׁהָיָה</b>. מפני שהעלייה נשענת על הבית.
<b>וְהַתִּקְרָה</b>. הקורות שהתקרה בנויה מהן.
<b>הֲרֵי הִיא שֶׁל בַּעַל הַבַּיִת</b>. אם נתרועעה עליו לתקנה.
<b>וְהַמַּעֲזִיבָה שֶׁעַל הַתִּקְרָה</b>. כיסוי הטיט שעל הקורות.
<b>הֲרֵי הִיא שֶׁל בַּעַל הָעֲלִיָּה</b>. משום שייעודה של המעזיבה הוא להשוות את רצפתו של בעל העלייה להנאתו. ודין זה הוא דווקא בשני שותפים, אבל אם בעל הבית השכיר את העלייה, בעל הבית צריך לתקן גם את המעזיבה (הלכות שכירות ו,ד).
<h3> ב</h3>
<b>שְׁנֵיהֶם</b>. בעל הבית ובעל העלייה.
<b>אִם נָפַל הָעֶלְיוֹן עַל הַתַּחְתּוֹן וַהֲרָסוֹ</b>. ובמקרה זה האבנים השבורות הן של העלייה.
<b>אוֹ נִשְׁמַט הַתַּחְתּוֹן וְנָפַל הָעֶלְיוֹן וְנֶהֱרַס</b>. ובמקרה זה האבנים השבורות הן של הבית.
<h3> ג</h3>
<b>לִבְנוֹת הַבַּיִת</b>. מממונו, לאחר שנפלו הבית והעלייה.
<b>שֶׁיִּתֵּן לוֹ</b>. בעל הבית.
<h3> ד</h3>
<b>אֵין אֶחָד מֵהֶן יָכוֹל לִבְנוֹת</b>. כגון ששניהם עניים.
<h3> ה</h3>
<b>שֶׁהָיוּ אֲבָנִים וּבִקֵּשׁ לְהַחֲזִירָן לְבֵנִים</b>. כגון שהיו אבנים שאינן גזית שעוביין שישה טפחים, או אבני גזית שעוביין חמישה טפחים, ורוצה לבנות כעת מלבנים שעוביין שלושה טפחים.
<b>הִרְבָּה בַּחַלּוֹנוֹת אוֹ שֶׁהוֹסִיף בְּגֹבַהּ הַבַּיִת</b>. שעל ידי כך נחלשים הכתלים.
<h3> ו</h3>
<b>נִדַּלְדְּלוּ קוֹרוֹת הַבַּיִת וְיָרְדוּ לַאֲוִיר הַבַּיִת</b>. קורות תקרת הבית התרופפו והתקרה הונמכה אל תוך חלל הבית.
<b>אִם הִגִּיעוּ לְתוֹךְ עֲשָׂרָה טְפָחִים סוֹתֵר וּבוֹנֶה</b>. כאשר אין בבית שיעור עשרה טפחים שהוא שיעור דירה, אין הבית משועבד לעלייה, ובעל הבית סותר ובונה את התקרה, והעליון את המעזיבה (כדלעיל ה"א).
<b>יָכוֹל בַּעַל הָעֲלִיָּה לְעַכֵּב עָלָיו</b>. לסתור את הבניין לצורך השיפוץ, בטענה שאינו רוצה לעזוב את העלייה למשך זמן השיפוץ.
<h3> ז</h3>
<b>הִתְנוּ בֵּינֵיהֶן עַל דָּבָר זֶה</b>. שאם יירדו הקורות לאוויר הבית, יהיה רשאי בעל הבית לסתור ולתקן, ולא קבעו ביניהם את הגובה.
<b>חֲבִילָה בֵּינוֹנִית</b>. של קנים, שבגובה כזה רגילים לגור בני אדם.
<h3> ח</h3>
<b>בְּעֹבִי הָהָר</b>. במערה החצובה בסלע הר.
<b>וְגִנַּת אַחֵר</b>. גינה השייכת לאדם אחר.
<b>וְנִפְחֲתוּ שְׁמֵי בֵּית הַבַּד בְּאַרְבָּעָה טְפָחִים אוֹ יָתֵר</b>. תקרת בית הבד התרועעה ושקעה בשטח של ארבעה טפחים או יותר.
<b>בַּעַל הַגִּנָּה יוֹרֵד וְזוֹרֵעַ לְמַטָּה</b>. מכיוון שיש טרחה לעבוד בגינה בעלת שני מפלסים על בעל בית הבד לאפשר לבעל הגינה לזרוע בשטח בית הבד כשטח כל גינתו (בבלי בבא מציעא קיז,ב).
<b>כִּפִּין</b>. בניין של קשתות, לחזק את התקרה.
<b>וִיתַקֵּן הָעֶלְיוֹן קַרְקַע גִּנָּתוֹ</b>. יביא עפר לגינה.
<h3> ט</h3>
<b>שְׁתֵּי גִּנּוֹת זוֹ עַל גַּבֵּי זוֹ</b>. סמוכות זו לזו, האחת נמוכה והשנייה גבוהה, ובגובה העפר שביניהן צומח ירק.
<b>מֵעִקָּרוֹ</b>. משרשו.
<b>שֶׁלֹּא יֶאֱנֹס עַצְמוֹ</b>. שלא יתמתח יותר מדי ויסכן את עצמו בנפילה (פה"מ בבא בתרא י,ח).
<b>לְנוֹפוֹ</b>. גבעולי הירק.
<b>אֵין מוֹצִיאִין מִיָּדוֹ</b>. ככל ספק ממוני שאין מוציאים מיד המוחזק.
<b>עַל הַמֶּצֶר</b>. על הגבול שבין שתי שדות.
<b>שֶׁהוּא נוֹטֶה</b>. שנופו נוטה.
<h3> י</h3>
<b>שָׁטַף נָהָר זֵיתָיו וּשְׁתָלָם בְּתוֹךְ שְׂדֵה חֲבֵרוֹ</b>. שעקר הנהר עצי זית משדהו וסחף אותם לשדה חברו ונשתלו שם באופן טבעי.
<b>וְאָמַר הַלָּה זֵיתַי אֲנִי נוֹטֵל</b>. בעל העצים חפץ ליטול בחזרה את עציו.
<b>מִשּׁוּם יִשּׁוּב הָאָרֶץ</b>. שבעקירת עצים שתולים יש פגיעה ביישובה של הארץ.
<b>בְּגוּשֵׁיהֶן</b>. גושי עפר שסביב העץ, שמכוחם יכול העץ לחיות אף אם נעקר מהאדמה (ראה הלכות מעשר שני י,יב).
<b>יַחְלְקוּ הַפֵּרוֹת בַּעַל הַשָּׂדֶה עִם בַּעַל הַזֵּיתִים כָּל שָׁלֹשׁ שָׁנִים</b>. כאשר הזיתים נעקרו בגושיהם אין צורך להמתין מחדש שלוש שנות ערלה כדי לאכול מהם. ונמצא שבמשך השנים הללו בעל השדה נהנה מגושי העפר של בעל הזיתים ולכן חולק עמו (ראה בבלי בבא מציעא קא,א).
<b>וְאִם לֹא נֶעֶקְרוּ בְּגוּשֵׁיהֶן הַכֹּל לְבַעַל הַקַּרְקַע מִיָּד</b>. ואף שהפירות ערלה ואינו יכול לאכלם, מכל מקום זוכה בעצים עצמם (מ"מ).
<h3> יא</h3>
<b>הַמּוֹכֵר זֵיתָיו לְעֵצִים</b>. מכר את העצים על מנת שיקצצם הלוקח, ואת האדמה שייר לעצמו, ועד שקצצם הלוקח עשו הזיתים פירות.
<b>אִם פָּסַק עִמּוֹ לָקֹץ מִיָּד כָּל הַפֵּרוֹת שֶׁיַּעֲשׂוּ הֲרֵי הֵן לְבַעַל הַקַּרְקַע</b>. מפני שגדלו מאדמתו, והלוקח לא יכול לזכות מחמת שגידלו עציו, מפני שהיה עליו לקצצם מיד.
<b>וְאִם הִתְנָה עִמּוֹ שֶׁיָּקֹץ כָּל זְמַן שֶׁיִּרְצֶה הֲרֵי כָּל הַפֵּרוֹת שֶׁיּוֹצִיאוּ לְבַעַל הָעֵצִים</b>. שהרי הניח לו את הזיתים כמות שהם והרווח שיניבו שייך לקונה.
<b>סְתָם</b>. בלי להתנות.
<b>פָּחוֹת מֵרְבִיעִית לִסְאָה</b>. שהזיתים רעים ומסאה זיתים יוצא פחות מרביעית הלוג שמן (יחס של פחות מאחד לתשעים ושש; רש"י בבא מציעא ק,ב וראה פירושים נוספים בראשונים שם).
<b>חוּץ מִן הַהוֹצָאָה</b>. ששיעור רביעית הוא אחרי שמנכים את ההוצאות על המסיקה וסחיטת הזיתים.
<b>שֶׁל בַּעַל הַזֵּיתִים</b>. הלוקח, שבעל הקרקע מוחל על זיתים גרועים כאלה.
<b>יַחֲלֹקוּ</b>. שמרביעית ומעלה אנשים מקפידים ואינם מוותרים ומכיוון שהם שותפים בזיתים, שהרי גדלו מן הקרקע של המוכר ומהעצים של הלוקח, יחלקו ברווח.
<h2>פרק ה</h2>
<h3> א</h3>
<b>חֲצַר הַשֻּׁתָּפִין</b>. שכמה בתים פתוחים לתוכה.
<b>בֵּית שַׁעַר</b>. מבנה קטן שעושים בשער החצר.
<b>כִּיּוּר וְצִיּוּר</b>. פיסול וחריטה בקירות לצורך עיטורם.
<b>עָשָׂה אֶחָד מֵהֶן מֵעַצְמוֹ</b>. אחד השותפים עשה דבר מהדברים שאין כופים עליהם.
<b>מְגַלְגְּלִין עָלָיו אֶת הַכֹּל</b>. מחייבים אותו להשתתף בחלקו בהוצאות חברו (ראה דין דומה לעיל ג,א).
<h3> ב</h3>
<b>מִי שֶׁיֵּשׁ לוֹ בַּיִת בְּחָצֵר אַחֶרֶת</b>. ואינו דר שם.
<b>דֶּלֶת וְנֶגֶר וּמַנְעוּל</b>. שדברים אלו עשויים לשמירת החצר.
<b>וְנֶגֶר</b>. בריח.
<b>בִּשְׁאָר הַדְּבָרִים</b>. שאינם עשויים לשמירת החצר, כגון בית שער.
<h3> ג</h3>
<b>לְפִי שֶׁאֵין דַּרְכָּן שֶׁל בְּנוֹת יִשְׂרָאֵל לְהִתְבַּזּוֹת עַל גַּב הַנָּהָר</b>. שיש חוסר צניעות בעשיית כביסה שם, ולכן חייבים השותפים לאפשר לנשים לכבס בתוך החצר ואינם יכולים לעכב על כך.
<h3> ד</h3>
<b>מָבוֹי שֶׁאֵינוֹ מְפֻלָּשׁ</b>. רחוב קטן הפתוח לרשות הרבים בצד אחד.
<h3> ה</h3>
<b>הֲרֵי זֶה מְעַכֵּב עָלָיו כָּל זְמַן שֶׁיִּרְצֶה</b>. שאין דרכם של השותפים להקפיד בהכרח על שימושים ארעיים בחצר, ולכן אין בכך שלא מיחה בו כדי לבטא הסכמה ומחילה לשימוש זה באופן קבוע.
<b>הֶחֱזִיק</b>. החזיק בזכות השימוש ואי אפשר למנוע זאת ממנו.
<b>שֶׁהַשֻּׁתָּפִין מַקְפִּידִין עַל הַמְּחִצָּה</b>. שזהו דבר קבוע, והעדר המחאה מצביע על הסכמה ומחילה.
<b>דֶּרֶךְ שְׁאֵלָה</b>. שבעל החצר משאיל לו את השימוש בחצרו, וכשירצה יסלקו.
<b>אֵין לָךְ אָדָם שֶׁמַּשְׁאִיל מָקוֹם לַחֲבֵרוֹ</b>. מחשש שמא יטען השואל שהחזיק לעשות כן.
<h3> ו</h3>
<b>לֶחָצֵר</b>. המשותפת לו ולחברו.
<b>חֲבֵרוֹ מְעַכֵּב עָלָיו מִפְּנֵי שֶׁמִּסְתַּכֵּל בּוֹ מִמֶּנּוּ</b>. אף אם יש חלון אחר שדרכו יכול להסתכל, יכול לעכבו מלפתוח חלון נוסף משום שאין לאדם רשות להוסיף על היזק הראייה הקיים (פה"מ בבא בתרא ג,ט).
<b>וְאִם פָּתַח יִסְתֹּם</b>. ואם לא מיחה בו או שסייעו בבניית החלון, ראה לקמן ז,ו.
<b>וְכֵן לֹא יִפְתְּחוּ הַשֻּׁתָּפִין בַּחֲצֵרָן פֶּתַח בַּיִת כְּנֶגֶד פֶּתַח בַּיִת וכו'</b>. אף אם נתנו זה לזה רשות, כדי שתהיה לכל אדם מידה של פרטיות וצנעה.
<b>לִרְשׁוּת הָרַבִּים פֶּתַח כְּנֶגֶד פֶּתַח וכו'</b>. ורשות הרבים ביניהם.
<h3> ז</h3>
<b>שֶׁהֲרֵי בְּנֵי רְשׁוּת הָרַבִּים עוֹבְרִין וְשָׁבִין</b>. ואינם מתעכבים מול הפתח.
<h3> ח</h3>
<b>שֶׁלָּקַח בַּיִת בְּחָצֵר אַחֶרֶת</b>. סמוכה לחצר הראשונה.
<b>אֵינוֹ יָכוֹל לִפְתֹּחַ פִּתְחוֹ</b>. מהבית החדש.
<b>אֲפִלּוּ בָּנָה עֲלִיָּה עַל גַּב בֵּיתוֹ</b>. והעלייה פתוחה לביתו ולא לחצר.
<b>לְפִי שֶׁמַּרְבֶּה עֲלֵיהֶן אֶת הַדֶּרֶךְ</b>. שאנשים נוספים עוברים ומשתמשים בחצר.
<b>פּוֹתֵחַ הוּא פֶּתַח הָעֲלִיָּה לְתוֹךְ בֵּיתוֹ</b>. שכיוון שצריכים לעבור דרך ביתו לא יכניס לשם אנשים רבים.
<b>וְאִם רָצָה לַחֲלֹק חַדְרוֹ לִשְׁנַיִם חוֹלֵק</b>. שהרי אינו מוסיף פתח נוסף לחצר, והנכנס לחדר השני עובר דרך החדר הראשון, ואין חשש שירבה על החצר דיירים מחמת זה.
<h3> י</h3>
<b>פֶּתַח שֶׁל אֶחָד מִן הַשֻּׁתָּפִין</b>. הפונה לחצר.
<b>בִּשְׁנַיִם אֵינִי יָכוֹל</b>. שאינני יודע באיזה מהם אתה משתמש בכל פעם.
<h3> יא</h3>
<b>אֵין חֲבֵרוֹ שֶׁכְּנֶגְדוֹ מְעַכֵּב עָלָיו</b>. בעל הבית שנמצא בעבר השני של רשות הרבים אינו מעכבו, שהרי יכול לטעון כנגדו שאינו שונה מבני רשות הרבים שיכולים לראותו (כדלעיל ה"ו).
<h3> יב</h3>
<b>לַעֲשׂוֹת לָהֶן לֶחִי וְקוֹרָה לַמָּבוֹי</b>. עמוד זקוף בצד הפתח או קורה המונחת בצורה אופקית מעליו, שבעשייתם מותר לטלטל במבוי בשבת (ראה הלכות שבת יז,ב).
<h3> יג</h3>
<b>אֵין בְּנֵי מָבוֹי כּוֹפִין אוֹתוֹ לַעֲשׂוֹת דֶּלֶת לַמָּבוֹי</b>. אינם כופים אותו להשתתף בעלות בניית דלת בפתח המבוי. ואף יכול לעכב עליהם ולמנעם מבניית דלת זו (מ"מ).
<b>שֶׁאֶכָּנֵס בַּחֲבִילָתִי עַד פִּתְחִי</b>. ומשקוף הדלת והצורך לפתחה עלולים לעכבו מלהיכנס בקלות עם משאו.
<b>וּבִקְשׁוּ בְּנֵי מָבוֹי לְהַעֲמִיד לָהֶן דְּלָתוֹת</b>. בשני פתחי המבוי.
<b>וְנִכְנָסִין בּוֹ</b>. נצרכים להיכנס למבוי מחמת הדוחק שברשות הרבים.
<h3> יד</h3>
<b>מִי שֶׁבִּקֵּשׁ לִפְתֹּחַ לוֹ פֶּתַח בְּמָבוֹי שֶׁאֵינוֹ מְפֻלָּשׁ</b>. שרוצה לפתוח פתח מחצרו למבוי שאינו רגיל בו (רש"י בבא בתרא יא,ב), ויש מפרשים שחצרו נמצאת בין שני מבואות ופתוחה למבוי אחד וכעת הוא רוצה לפתוח פתח גם בצד המבוי השני ועל ידי כך יוכלו בני המבוי השני להיכנס למבוי שלהם דרך פתחו (רא"ש שם א,מ).
<b>פּוֹתֵחַ כָּל פֶּתַח שֶׁיִּרְצֶה לְכַתְּחִלָּה</b>. משום שגם בני רשות הרבים עוברים דרכו לפעמים.
<h3> טו</h3>
<b>פָּרַץ אֶת פַּצִּימָיו</b>. עקר את המזוזות והמשקוף, ובכך גילה דעתו שאינו מתכוון להשתמש עוד בפתח זה (ראה גם לעיל ב,ז).
<b>וּלְהַחֲזִירוֹ לְמָבוֹי אַחֵר</b>. שחצרו נמצאת בין שני מבואות וחפץ לסתום את הפתח שהיה לו למבוי אחד ולפתוח במקומו במבוי השני.
<b>בְּנֵי הַמָּבוֹי מְעַכְּבִין עָלָיו</b>. מלסתום את הפתח.
<b>יָבֹא לָהֶם מַס</b>. יוטל עליהם מס כללי.
<h3> טז</h3>
<b>מִשְׁתַּמְּשׁוֹת עִם הַחִיצוֹנָה</b>. בשטח שכנגד פתחה של החצר הסמוכה לפתח המבוי.
<b>וְהַחִיצוֹנָה מִשְׁתַּמֶּשֶׁת לְעַצְמָהּ</b>. אבל אינה משתמשת עם הפנימיות בשטח שכנגד פתחן.
<b>אִצְטַבָּא</b>. מבנה מוגבה שמעמידים עליו חפצים או יושבים עליו.
<b>אֵין הַחִיצוֹנָה יְכוֹלָה לְעַכֵּב עָלָיו</b>. שהרי בעל החצר החיצונה אינו רשאי להשתמש בשטח זה.
<b>שֶׁפָּתַח לַחֲצֵרוֹ פֶּתַח שֵׁנִי</b>. הפונה למבוי.
<b>אֵין הַחִיצוֹנָה מְעַכֶּבֶת עָלָיו שֶׁאֵין לָהּ לְהִשְׁתַּמֵּשׁ אֶלָּא מִפִּתְחָהּ וְלַחוּץ</b>. והפנימיות גם כן אינן מעכבות משום שזכות השימוש בשטח זה משותפת לכל החצרות הפנימיות (ראה כס"מ ולח"מ).
<b>אֲבָל אִם פָּתַח הַפֶּתַח הַשֵּׁנִי בֵּינוֹ וּבֵין הַשְּׁלִישִׁית הַפְּנִימִיּוֹת מְעַכְּבוֹת עָלָיו</b>. משום שבשטח זה אין לבעל החצר השנייה זכות שימוש אלא רק לבעלי החצרות מהחצר השלישית ופנימה.
<h2>פרק ו</h2>
<h3> א</h3>
<b>חוֹמָה דְּלָתַיִם וּבְרִיחַ לָעִיר</b>. כדי להגן על העיר.
<b>וְלִבְנוֹת לָהֶם בֵּית הַכְּנֶסֶת וכו'</b>. ראה גם הלכות תפילה יא,א.
<h3> ב</h3>
<b>מִשּׁוּם יִשּׁוּב אֶרֶץ יִשְׂרָאֵל</b>. שבאמצעות הדרכים יגיעו אנשים נוספים ויתיישבו בה.
<b>בְּנֵי בִּקְעָה</b>. שטח פתוח שיש בו שדות של מספר אנשים.
<b>חָרִיץ וּבֶן חָרִיץ</b>. תעלות ברוחב שישה ושלושה טפחים כדי להגן על השדות (ראה הלכות מכירה כא,כב).
<h3> ג</h3>
<b>מִי שֶׁיֵּשׁ לוֹ חָצֵר בְּעִיר אַחֶרֶת</b>. ואינו דר שם.
<b>בּוֹרוֹת שִׁיחִין וּמְעָרוֹת</b>. שמשמשים לאגירת מים.
<h3> ד</h3>
<b>כָּל הַסָּמוּךְ לַחוֹמָה נוֹתֵן יָתֵר</b>. מכיוון שהסכנה מפני האויב שבחוץ גדולה ככל שקרובים יותר לחומה.
<h3> ה</h3>
<b>וְכָל הַדָּר בָּעִיר שְׁנֵים עָשָׂר חֹדֶשׁ</b>. שמתגורר בעיר בשכירות.
<b>אוֹ שֶׁקָּנָה בָּהּ בֵּית דִּירָה</b>. שאז מיד עם קניית הבית נעשה כשאר בני העיר.
<h3> ו</h3>
<b>חוּץ מִתַּלְמִידֵי חֲכָמִים וכו'</b>. ופטורים גם מנתינת מס, בין אם הוא מס קצוב על בני העיר ובין אם הוא מס הקצוב על כל איש ואיש (הלכות תלמוד תורה ו,י).
<h3> ז</h3>
<b>מַחֲזִירִין לָהֶן כָּל מַה שֶּׁנִּלְקַח מֵהֶן</b>. משום שהיתומים אינם מוחלים על הממון (ראה לדוגמה הלכות גזלה ואבדה טו,טז).
<h3> ח</h3>
<b>שֶׁלֹּא לְהוֹשִׁיב בֵּינֵיהֶן לֹא חַיָּט וְלֹא בֻּרְסִי</b>. מפני שמלאכתם עלולה להפריע לבני המבוי.
<b>בֻּרְסִי</b>. מעבד עורות.
<b>טָחוֹן</b>. רחיים טוחנים.
<b>פּוֹסֵק חַיַּי</b>. מפסיד פרנסתי.
<b>גֵּר מִמְּדִינָה אַחֶרֶת</b>. בן עיר אחרת.
<b>מְנַת הַמֶּלֶךְ</b>. מסים.
<b>אֵינוֹ יָכוֹל לְמָנְעוֹ</b>. אף האומן הראשון אינו יכול למנעו בטענה שמפסיד את פרנסתו.
<b>כּוֹפִין בְּנֵי מָבוֹי</b>. שאינו מפולש.
<h3> ט</h3>
<b>רוֹכְלִין</b>. שמוכרים בשמים.
<b>הַמְחַזְּרִין</b>. מסתובבים.
<b>אֵין בְּנֵי הָעֲיָרוֹת יְכוֹלִין לְעַכְּבָן</b>. בטענה שרוכלים אלו ממעטים את את פרנסתם.
<b>שֶׁתַּקָּנַת עֶזְרָא הִיא</b>. עזרא הסופר תיקן עשר תקנות, וזו אחת מהן (ראה בבלי בבא קמא פב,א).
<b>שֶׁיִּהְיוּ הַבְּשָׂמִים מְצוּיִין לִבְנוֹת יִשְׂרָאֵל</b>. ולא יתגנו על בעליהן.
<b>וְאִם תַּלְמִיד חֲכָמִים הוּא</b>. הרוכל הוא גם תלמיד חכם.
<b>קוֹבֵעַ בְּכָל מָקוֹם שֶׁיִּרְצֶה</b>. כדי שלא ייטרד מלימודו.
<h3> י</h3>
<b>בְּנֵי הָעִיר מְעַכְּבִין עֲלֵיהֶן</b>. משום שמפסידים בכך את הסוחרים המקומיים.
<b>בְּיוֹם הַשּׁוּק</b>. ביום שמתקיים בו יריד.
<b>וְאִם יֵשׁ לָהֶן מִלְוָה בָּעִיר</b>. ורצונם להתעכב בעיר ולהשתכר מסחורתם עד שיפרעו את ההלוואה.
<h3> יא</h3>
<b>מָבוֹי שֶׁאֵינוֹ מְפֻלָּשׁ</b>. אבל מבוי המפולש לרשות הרבים, דינו כרשות הרבים (ראה לעיל ה,יד).
<b>אֻמָּן</b>. מקיז דם.
<b>גַּרְדִּי</b>. אורג.
<b>וְלֹא לְסוֹפֵר יְהוּדִי שֶׁכּוֹתֵב הַשְּׁטָרוֹת</b>. לבלר הכותב מסמכים שונים.
<b>וְלֹא לִמְלַמֵּד תִּינוֹקוֹת שֶׁל גּוֹיִם</b>. שאין בזה מצווה.
<h3> יב</h3>
<b>יְכוֹלִין הַשְּׁכֵנִים לִמְחוֹת בְּיָדוֹ</b>. אף אם החזיק לעשות מלאכתו בחצר, יכולים בכל עת למחות בו מלהכניס לשם את לקוחותיו (כדלקמן יא,ה).
<b>שֶׁהֲרֵי הֶחֱזִיק לַעֲשׂוֹת כֵּן</b>. ולא מיחו בו, אך לכתחילה יכולים למנעו (כדלעיל ה"ח).
<b>יֵשׁ לוֹ לְלַמֵּד תִּינוֹקוֹת שֶׁל יִשְׂרָאֵל תּוֹרָה בְּתוֹךְ בֵּיתוֹ</b>. אבל אם מלמדם חשבון או הנדסה וכדומה, מעכבים עליו (פה"מ בבא בתרא ב,ג).
<h3> יג</h3>
<b>מִי שֶׁיֵּשׁ לוֹ בּוֹר לִפְנִים מִבֵּיתוֹ שֶׁל חֲבֵרוֹ</b>. כגון שקנה ממנו את הבור וקיבל דרך להגיע אל הבור, או במקרה של שותפים או אחים שחלקו והסכימו ביניהם שלבעל הבור תהיה דרך להגיע לבורו, ודרך זו עוברת דרך חצר חברו.
<b>נִכְנָס בְּשָׁעָה שֶׁדֶּרֶךְ בְּנֵי אָדָם נִכְנָסִין וכו'</b>. אבל אינו רשאי להיכנס ולצאת בשעות שאין בני אדם נוהגים להיכנס ולצאת מביתם ולהטריח בכך את בעל הבית לקום ולפתוח לו.
<b>וְאֵינוֹ מַכְנִיס בְּהֶמְתּוֹ וּמַשְׁקֶה מִבּוֹרוֹ</b>. שההקניה או ההסכמה על המעבר בחצר חברו אינה הקניה גמורה אלא זכות מעבר, והיא אינה כוללת שימושים אלו.
<b>וּשְׁנֵיהֶם עוֹשִׂים פּוֹתַחַת עַל הַבּוֹר</b>. כל אחד מהם עושה מנעול לנעילת הבור.
<b>שֶׁלֹּא תִּכָּנֵס לְשָׁם אֶלָּא מִדַּעְתּוֹ</b>. כדי שאשת בעל הבית לא תיכנס למתחם של הבור ללא ידיעת בעלה ותתייחד עם בעל הבור (ראה תורת חיים בבא בתרא צט,ב).
<h3> יד</h3>
<b>מִי שֶׁיֵּשׁ לוֹ גִּנָּה לִפְנִים מִגִּנָּתוֹ שֶׁל חֲבֵרוֹ</b>. שקנה את הגינה הפנימית וקיבל דרך לגינתו, וכן יורשים או שותפים שחלקו והתרצה החיצון לתת לפנימי מעבר דרך גינתו, ומשום שאין הדרך קנויה לו לגמרי אלא רק הזכות לעבור בה, מותר לו להשתמש בדרך רק בדברים ההכרחיים לגינה ולא לכל דבר אחר.
<b>תַּגָּרִין</b>. סוחרים הבאים לקנות ירקות מגינתו.
<b>וְהַחִיצוֹן זוֹרֵעַ אֶת הַדֶּרֶךְ</b>. אם ירצה בכך. שהדרך קנויה לפנימי רק לצורך מעבר, ואינו יכול למנוע מהחיצון שום דבר כל עוד אינו מונע ממנו את המעבר לגינתו.
<b>הֶחֱזִירוּ אֶת הַדֶּרֶךְ מִן הַצַּד</b>. שקבעו ביניהם שהמעבר לגינה הפנימית יהיה מהצד ולא באמצע הגינה החיצונית.
<b>נִכְנָס בְּשָׁעָה שֶׁהוּא רוֹצֶה וכו'</b>. משום שמדובר בדרך צדדית אין בעל הגינה החיצונית נפסד בכך, ומן הסתם נתן לבעל הגינה הפנימית את האפשרות ללכת בדרך זו ללא הגבלה ולהכניס דרכה תגרים.
<b>וְלֹא יִכָּנֵס מִתּוֹכָהּ לְשָׂדֶה אַחֶרֶת</b>. שאם יעשה כן הרי הוא מרבה על בעל הגינה השנייה את הליכתו, והדרך ניתנה לו רק לצורך הגינה גם כשהיא מן הצד (פה"מ בבא בתרא ו,ו).
<b>וְכָל אֶחָד מֵהֶן יֵשׁ לוֹ לְעַכֵּב עַל חֲבֵרוֹ בִּזְרִיעַת הַדֶּרֶךְ שֶׁנָּתְנוּ מִן הַצַּד</b>. הואיל והסכימו שתהיה הדרך מהצד, הרי ייחדוה להילוך ולא לזריעה.
<h2>פרק ז</h2>
<h3> א</h3>
<b>שֶׁהֲרֵי הֶחֱזִיק בְּהֶזֵּק זֶה</b>. שהרי קדם החלון לחצר והוא מוחזק בו.
<b>וְאִם בָּא חֲבֵרוֹ לִבְנוֹת כֹּתֶל כְּנֶגֶד הַחַלּוֹן כְּדֵי שֶׁיָּסִיר הֶזֵּק רְאִיָּתוֹ</b>. כדי שלא יביט בו בעל החלון.
<b>כְּדֵי שֶׁלֹּא יַאֲפִיל עָלָיו</b>. שלא יסתיר מבעל החלון את האור.
<h3> ב</h3>
<b>לִבְנוֹת כְּנֶגְדָּהּ בְּרִחוּק אַרְבַּע אַמּוֹת</b>. כדי לא לחסום את האור.
<b>וּלְהַגְבִּיהַּ הַבִּנְיָן אַרְבַּע אַמּוֹת וכו'</b>. שיהיה הכותל גבוה ארבע אמות ומעלה מקצה גובה החלון כדי שלא יוכל להביט בעל החצר דרך חלון חברו ולהזיקו בראייה.
<h3> ג</h3>
<b>וְאֵינוֹ מַזִּיקוֹ בִּרְאִיָּה</b>. בשל הפרש הגובה בין ראש הכותל לתחילת גובה החלון.
<h3> ד</h3>
<b>בָּנָה כֹּתֶל אֶחָד בְּצַד הַחַלּוֹן</b>. שהכותל עומד בניצב לחלונו של חברו.
<b>צָרִיךְ לְהַרְחִיק מִן הַחַלּוֹן טֶפַח</b>. כדי שלא יאפיל על החלון.
<b>וּמַגְבִּיהַּ הַכֹּתֶל אַרְבַּע אַמּוֹת עַל הַחַלּוֹן</b>. בונה את הכותל גבוה ארבע אמות ומעלה מקצה גובה החלון.
<b>כּוֹנֵס רֹאשׁ הַכֹּתֶל</b>. עושה את שפת הכותל מחודדת.
<h3> ה</h3>
<b>צָרִיךְ לִהְיוֹת בֵּינֵיהֶן רֹחַב אַרְבַּע אַמּוֹת</b>. ולא מספיק להרחיק טפח מכל צד משום שבבניית שני כתלים מאפיל הרבה על החלון אף שהם מן הצד.
<b>וְהַחַלּוֹן בְּאֶמְצַע הָאַרְבַּע</b>. לאו דווקא באמצע ממש, אלא שיהיה בין שני הכתלים ארבע אמות, ובכל אופן לא יהיה האחד סמוך לחלון בפחות מטפח (ראה מ"מ).
<b>לְפִיכָךְ וכו'</b>. כשם שצריך הבונה כותל להרחיקו ארבע אמות מגובה חלון חברו שמא יציץ ויראה לתוך ביתו, כך הרוצה לפתוח חלון לחצר חברו יכול חברו לעכבו בטענה שיש לו אפשרות להזיקו בראייה (לח"מ).
<b>שֶׁהִיא גְּבוֹהָה</b>. מקרקע הבית.
<h3> ו</h3>
<b>וּמָחַל לוֹ בַּעַל הֶחָצֵר</b>. בפירוש.
<b>וְסִיַּע עִמּוֹ</b>. בפתיחת החלון.
<b>אֵין בַּעַל חָצֵר יָכוֹל לִבְנוֹת כְּנֶגְדָּהּ אוֹ מִצְּדָדֶיהָ אֶלָּא אִם כֵּן הִרְחִיק אַרְבַּע אַמּוֹת</b>. משום שהחזקה הנובעת ממחילת בעל החצר בחלונות מעין אלו כוללת בתוכה אחריות של בעל החצר שלא להזיק לבעל החלון בראייה או בהאפלה.
<b>כְּמוֹ שֶׁבֵּאַרְנוּ</b>. לעיל הל' א-ה.
<h3> ז</h3>
<b>בְּשֶׁפְּתָחָהּ לְתַשְׁמִישׁ</b>. כגון להניח בחלל החלון חפצים.
<h3> ח</h3>
<b>וּבָא חֲבֵרוֹ לִבְנוֹת בִּפְנֵיהֶם</b>. ובכך יאפיל על החלונות של חברו או יזיקו בראייה.
<b>שֶׁאֶטְרַח מִמָּקוֹם לְמָקוֹם</b>. בהעברת דירתו למקום אחר.
<b>מִדַּת סְדוֹם</b>. מידה מגונה הדומה למעשיהם של אנשי סדום. ועיקרה שאדם מסרב שייהנו אחרים משלו גם כשלא נגרם לו שום נזק והפסד מכך.
<h3> ט</h3>
<b>אֶפְתַּח אַחֶרֶת קְטַנָּה</b>. במקום אחר.
<h3> י</h3>
<b>שְׁנֵי אַחִים שֶׁחָלְקוּ וכו'</b>. אחים שחילקו ביניהם חצר שירשו מאביהם, והעריכו בחלוקה זו את מחיר העצים והלבנים ולא את השימוש באוויר החצר.
<b>תַּרְבֵּץ הֶחָצֵר</b>. חצר העשויה לנוי.
<b>הָאַכְסַדְרָה</b>. מבנה מקורה הנמצא בין פתח הבית לחצר.
<h2>פרק ח</h2>
<h3> א</h3>
<b>הַמְבַקֵּשׁ לְהוֹצִיא זִיז מִכָּתְלוֹ וכו'</b>. כשכותלו סמוך לחצר חברו, ובעל הכותל רוצה להוציא מבנה בולט מכותלו לתוך אוויר חצר חברו.
<b>וְלֹא מִחָה בּוֹ לְאַלְתַּר בַּעַל הֶחָצֵר</b>. שעבר זמן שבו מן הסתם הרגיש בעל החצר בזיז ושתק (פה"מ בבא בתרא ג,ח).
<h3> ב</h3>
<b>לִבְנוֹת תַּחַת הַזִּיז וּלְבַטֵּל תַּשְׁמִישׁוֹ</b>. לבנות מבנה מתחת לזיז באופן שלא יהיה אפשר לתלות עליו דברים ולהשתמש בו.
<h3> ג</h3>
<b>וּמָשׁוּךְ בַּאֲוִיר</b>. נמשך בארכו לתוך אוויר החצר.
<b>הֶחֱזִיק בְּאַרְבָּעָה עַל אַרְבָּעָה</b>. מכיוון ששיעור מקום חשוב הוא ארבעה טפחים על ארבעה טפחים, כשהתרצה לו באורך של מקום חשוב התרצה לו גם ברוחב של מקום חשוב (רשב"ם בבא בתרא נט,ב).
<b>בַּעַל הַמֶּצֶר</b>. שכנו, בעל החצר (בחלק מהנוסחאות: "בעל החצר").
<h3> ד</h3>
<b>חֲוָקִין</b>. שלבים.
<b>לֹא הֶחֱזִיק בְּנֶזֶק זֶה</b>. משום שסולם זה קטן והוא מיטלטל ממקום למקום, אין אדם מקפיד אם מעמידים אותו ברשותו, ואין בכך חזקה (ראה לעיל ה,ה).
<b>וְאִם הָיָה סֻלָּם גָּדוֹל שֶׁיֵּשׁ בּוֹ אַרְבָּעָה חֲוָקִים אוֹ יָתֵר הֶחֱזִיק</b>. שמחמת גודלו אינו מיטלטל ומן הסתם עומד וקבוע שם, ומכיוון שלא מיחה על כך, החזיק בעל הסולם.
<b>אֲבָל אִם הֶעֱמִיד קָטָן אֵינוֹ יָכוֹל לְמָנְעוֹ</b>. אם כרגע הסולם אינו מפריע, בעל החצר אינו יכול למנוע מבעל הסולם להעמידו בטענה שאינו רוצה שיחזיק עליו, שהרי אין חזקה לסולם קטן (ומשום שאין לו הפסד בכך אינו רשאי לעכבו כדלעיל ז,ח — מ"מ).
<h3> ה</h3>
<b>הָרוֹצֶה לְהוֹצִיא צִנּוֹר עַל חֲצַר חֲבֵרוֹ כְּדֵי שֶׁיְּקַלֵּחַ שָׁם הַמַּיִם</b>. כגון שרוצה להרחיק את מי השופכין מכותלו וכדומה.
<b>מַזְחֵלָה</b>. מרזב ארוך הצמוד לכותל ומזרים את מי הגשמים מהגג לחצר חברו.
<b>בַּעַל הֶחָצֵר מְעַכֵּב עָלָיו</b>. מכיוון שהוא רוצה להשתמש במים אלה כדי להשקות בהמתו או גינתו וכדומה.
<b>וּלְהַחֲזִירוֹ לְצַד אַחֵר</b>. להעבירו למקום אחר בחצר.
<b>שֶׁאֵין הַצִּנּוֹר עָשׂוּי לְתַשְׁמִישׁ כְּזִיז כְּדֵי שֶׁיַּחֲזִיק בַּאֲוִיר חָצֵר</b>. כדלעיל ה"ב.
<h3> ו</h3>
<b>הַמַּיִם מְנַטְּפִין</b>. ממקומות רבים לאורך הגג.
<b>כְּמִין צְרִיף</b>. מבנה משופע שכל המים יורדים ומנטפים משם בקילוח חזק.
<h3> ז</h3>
<b>זֶה חוֹפֵר מִצַּד זֶה</b>. מכין חפירה בכותל כדי לסמוך בתוכה את הקורה.
<b>וּמַכְנִיס קוֹרוֹתָיו כָּל שֶׁהֵן</b>. קטנות או גדולות.
<b>אֲפִלּוּ הָיְתָה קְטַנָּה וְרָצָה שִׁמְעוֹן לְהַחֲלִיפָהּ בְּקוֹרָה גְּדוֹלָה וְעָבָה מַחֲלִיף</b>. שמן הסתם מחילת ראובן אינה רק לגבי הקורה הדקה, אלא לקורה המתאימה בכובדה לכותל אף אם היא עבה יותר (מאירי בבא בתרא ו,א).
<b>לֹא מָחַלְתִּי וְהִנַּחְתִּיךָ אֶלָּא מִפְּנֵי שֶׁהִיא עֲרַאי</b>. שהיה סבור שלא נתן את הקורה אלא לפי שעה ובמהרה יסירנה ולכן לא מיחה בו.
<b>סֻכַּת הֶחָג</b>. חג הסוכות.
<b>לְאַחַר שִׁבְעָה הֶחֱזִיק</b>. אף על פי שבסתם סוכה יש צורך בשלושים יום, מכיוון שמדובר בסוכה של מצווה ושמעון לא פירקה מיד לאחר החג, הרי הוא מוכיח בכך שכוונתו להשאירה שם באופן קבוע, ולכן אם לא מיחה בו ראובן, החזיק (שטמ"ק בבא בתרא ו,ב בשם רבנו יונה).
<h3> ח</h3>
<b>שֶׁהֲרֵי לֹא מָחַל אֶלָּא עַל אַחַת</b>. בעל הכותל לא מחל לו אלא על הכנסת קורה אחת.
<b>שֶׁיִּשָּׁבַע הֶסֵּת</b>. שבועה שתיקנו חכמים על מי שנתבע וכופר בכול (הלכות טוען ונטען א,ג).
<h3> ט</h3>
<b>שֶׁהֲרֵי אֵין לוֹ בּוֹ תַּשְׁמִישׁ</b>. שאין קורותיו של שמעון מונחות שם כעת.
<b>יִתְמַטְמֵט</b>. יתמוטט.
<h2>פרק ט</h2>
<h3> א</h3>
<b>בּוֹר... שִׁיחַ... מְעָרָה</b>. צורות שונות של מאגרי מים.
<h3> ב</h3>
<b>מַרְחִיקִין... שְׁלֹשָׁה טְפָחִים אוֹ סָד בַּסִּיד</b>. דברים אלו מחלישים את הכותל כשנוגעים בו (מחמת שמתחממים מעצמם או מסיבות אחרות), ולכן יש לחצוץ בינם לבין הכותל על ידי הרחקתם ממנו או באמצעות סיד.
<b>הַגֶּפֶת</b>. פסולת הזיתים לאחר הוצאת השמן.
<b>הַזֶּבֶל</b>. פסולת אורגנית שמועילה לדישון האדמה, כגון צואת בעלי חיים או קליפות של פירות.
<b>הַסְּלָעִים</b>. שדרכם להתפורר ובכך לקלקל את האדמה ולרפותה (תוספות בבא בתרא יט,א בשם ר"ח).
<b>מַרְחִיקִין אֶת הַזְּרָעִים</b>. מפני שמחלישים את הקרקע ומעלים עפר רך ועל ידי זה מתרפה יסוד הכותל וניזק.
<b>וְאֶת הַמַּחֲרֵשָׁה</b>. חרישת הקרקע אף אם אינו זורע שם, משום שהחרישה מרפה את הארץ ומתקלקל יסוד הכותל.
<h3> ג</h3>
<b>מַרְחִיקִין אֶת הָרֵחַיִם</b>. מהכותל.
<b>שְׁלֹשָׁה טְפָחִים מִן רֵחַיִם הַתַּחְתּוֹנָה שֶׁהֵן אַרְבָּעָה מִן הָעֶלְיוֹנָה</b>. הרחיים בנויים משתי אבנים, והאבן התחתונה רחבה מן האבן העליונה טפח (ראה תמונה בעמוד הבא).
<b>כְּדֵי שֶׁלֹּא יָנִיד אוֹתוֹ</b>. שתזוזת הרחיים יכולה לזעזע את הכותל.
<b>אוֹ כְּדֵי שֶׁלֹּא יְבַהֲלֶנּוּ בְּקוֹל הָרֵחַיִם</b>. שהרעש של הרחיים יכול להרעיד את הכותל ולפגוע בו.
<h3> ד</h3>
<b>שְׁלֹשָׁה מִקַּרְקָעִיתוֹ שֶׁהֵן אַרְבָּעָה מִשְּׂפָתוֹ</b>. לפי שקרקעית התנור רחבה משפתו.
<h3> ו</h3>
<b>בְּכֹתֶל לְבֵנִים</b>. שכאשר נשפכים עליהן מים הן נמסות.
<b>צְחִיחַ סֶלַע</b>. סלע חשוף.
<h3> ז</h3>
<b>מִן הַשּׁוֹבָךְ</b>. שובך היונים של חברו.
<h3> ח</h3>
<b>הַמַּזְחֵלָה</b>. מרזב ארוך הצמוד לכותל ומזרים את מי הגשמים מהגג לחצר חברו, ופעמים מתקלקל או נסתם וצריך לנקותו מעפר ושאר דברים המעכבים את קילוח המים.
<b>הוֹאִיל וְהֶחֱזִיק בָּהּ</b>. מכיוון שהחזיק בזכות שיישפכו מים מהמזחלה לחצר חברו (ראה לעיל ח,ה), החזיק גם בזכות לתיקון המזחלה מתוך חצר חברו (מ"מ).
<h3> ט</h3>
<b>כְּמִין גַּ"ם</b>. זווית ישרה בדומה לאות היוונית גמ"א שצורתה Γ. שבנה כותל הניצב לכותל חברו.
<b>כְּנֶגֶד כֹּתֶל שִׁמְעוֹן</b>. במקביל לכותלו.
<b>כְּדֵי שֶׁיָּדוּשׁוּ בּוֹ רַבִּים וְתִתְחַזֵּק הָאָרֶץ</b>. שדריסת בני אדם בין הכתלים מחזקת את הקרקע ומקשה אותה והדבר מועיל לכותל.
<b>בְּכֹתֶל גִּנָּה</b>. שאין מרבים להלך בה מפני הזרעים.
<b>אוֹ בְּכֹתֶל חָצֵר בְּעִיר חֲדָשָׁה</b>. שהקרקע שסמוכה לכותל לא נדרכה מספיק והתחזקה.
<h3> י</h3>
<b>סָמוּךְ לְמֶצֶר חֲבֵרוֹ</b>. סמוך לגבול שדה חברו שאין בה כותל או בור.
<b>אֵינָהּ עֲשׂוּיָה לְבוֹרוֹת</b>. כגון שדה שמסתפקת ממי גשמים בלבד ואינה זקוקה להשקיה באמצעות בורות.
<b>וְאִם יִמָּלֵךְ חֲבֵרוֹ</b>. יחליט לחפור בה בור אף שאינה מיועדת לכך.
<b>עַד שֶׁיִּהְיֶה בֵּין חֲלַל שְׁנֵי הַבּוֹרוֹת עֹבִי שִׁשָּׁה טְפָחִים</b>. שעובי הכותל של כל אחד מהבורות שלושה טפחים.
<h3> יא</h3>
<b>הַבַּיִת וְהָעֲלִיָּה שֶׁל שְׁנַיִם</b>. הבית לאחד והעלייה לאחר.
<b>לֹא יַעֲשֶׂה בַּעַל הַבַּיִת תַּנּוּר בְּתוֹךְ בֵּיתוֹ</b>. לא יעמיד תנור אפייה מחרס שחומו רב כדי שלא תישרף התקרה שעל גביו.
<b>אֶלָּא אִם כֵּן יֵשׁ לוֹ עַל גַּבָּיו</b>. מסוף גובהו של התנור עד התקרה שמעליו.
<b>עַד שֶׁיִּהְיֶה תַּחְתָּיו מַעֲזִיבָה שְׁלֹשָׁה טְפָחִים</b>. כיסוי טיט על הרצפה, כדי שלא תישרף התקרה שמתחתיו.
<b>וּבַכִּירָה</b>. שחומה פחות מחום התנור.
<b>תַּנּוּר שֶׁל נַחְתּוֹמִין</b>. של אופים, שמחממים אותו כל היום, וחומו רב.
<b>כְּמוֹ שֶׁנִּתְבָּאֵר בִּמְקוֹמוֹ</b>. הלכות נזקי ממון יד,ב, שאם אדם הדליק ברשותו ויצאה האש והזיקה, חייב לשלם (ואף ששם התבאר שהמרחיק אש משדה חברו כשיעור הראוי פטור, חילקו הראשונים בין המקרים וכתבו שבהרחקה המדוברת כאן מכיוון שמדובר בדברים הנמצאים בשימוש תמידי של האדם לא יכלו חכמים להצריך הרחקה גדולה ולכן מוטלת חובה על האדם בכל עת לשמור את עצמו מלהזיק, ואם לא עשה כן חייב (רי"ף בבא קמא כה,ב, ש"ך חו"מ קנה ס"ק ב, נתה"מ שם ס"ק א).
<h3> יב</h3>
<b>אוֹצַר</b>. מחסן.
<b>אַסְפַּסְתָּא</b>. אספסת, שחת של תבואה.
<b>נַחְתּוֹם</b>. מאפייה.
<b>צַבָּע</b>. מקום שצובעים בו בדים.
<b>אוֹצַר יַיִן בְּאֶרֶץ יִשְׂרָאֵל</b>. שהיין של ארץ ישראל חזק יותר מיין של שאר ארצות והחום והעשן העולה מהבית שתחתיו משביחו (בבלי בבא בתרא כ,ב).
<b>אֵינוֹ יָכוֹל לִמְחוֹת בְּיָדוֹ</b>. אינו יכול למחות ביד בעל הבית שלא יעשה בו רפת וכדומה, מפני שכבר החזיק בכך.
<h3> יג</h3>
<b>כִּבֵּד בַּעַל הָעֲלִיָּה וְרִבֵּץ עֲלִיָּתוֹ אוֹ שֶׁרִבָּה בַּחַלּוֹנוֹת</b>. ניקה, איוורר והכין את העלייה לצורך אוצר ובכך גילה דעתו שבכוונתו לעשות אוצר.
<b>שֻׁמְשְׁמִין אוֹ רִמּוֹנִים אוֹ תְּמָרִים וְכַיּוֹצֵא בָּהֶן</b>. שלגבי פירות אלו יש ספק שמא אין האש והסירחון מזיקים להם (ר"י מיגאש בבא בתרא כ,ב). ויש שפירשו שאין האש והסירחון מזיקים לפירות אלו, אך בהכנסתם לעלייה גילה בעל האוצר שבדעתו לעשות שם אוצר אף לדברים הנפסדים מהחום והסירחון (רבנו גרשום שם).
<b>מְחִלָּה</b>. בנה עלייה בתוך חנותו שתחצוץ בין חנותו לאוצר, ואפשר שלא יבוא ממנו נזק לעלייה.
<b>בְּכָל אֵלּוּ בַּעַל הָאוֹצָר מְעַכֵּב עָלָיו</b>. אף שאנו מסופקים במקרים אלו זכותו של מי גוברת, אין רשות לבעל החנות להזיק לחברו מספק (מ"מ).
<b>אֵין בַּעַל הָאוֹצָר יָכוֹל לְהָסִיר הַתַּנּוּר בְּכָל אֵלּוּ</b>. כדין כל ספק ממוני שאם קדם האחד וזכה, אין חברו יכול לעכב עליו עד שיביא ראיה.
<h2>פרק י</h2>
<h3> א</h3>
<b>וּבֶחָרוּב וּבַשִּׁקְמָה</b>. שענפיהם מרובים ומתפשטים למרחק גדול.
<b>מִפְּנֵי נוֹי הָעִיר</b>. שנוי הוא לעיר כשיש מרחב פנוי לפניה. [הערה: המילה נוי נכתבת ומנוקדת על ידי הרמב"ם בפה"מ: נוֹאִי.]
<b>וְאִם הָאִילָן קָדַם נוֹתְנִין לוֹ בְּנֵי הָעִיר אֶת דָּמָיו</b>. קוצצו איש מאנשי העיר ואחר כך מקבץ דמיו מאנשי העיר ומשלם לבעל האילן (פה"מ בבא בתרא ב,ז).
<b>אֵין לוֹ לְבַעַל הָאִילָן דָּמִים</b>. שאת האילן יש לקצוץ על כל פנים, בין קדם האילן בין קדמה העיר, וכיוון שנקצץ לגבי הדמים אומרים לו 'הבא ראיה שהאילן קדם וטול דמים' (שם).
<h3> ב</h3>
<b>גֹּרֶן קְבוּעָה</b>. גורן שזורים בה בכלי המיוחד לזרייה, ומכיוון שזורק את התבואה לגובה התבן עף למרחוק (מ"מ, כס"מ ע"פ בבלי בבא בתרא כד,ב) ויש מפרשים שמדובר בגורן שזורים בה באופן קבוע, אבל בזרייה ארעית אין צורך להרחיק (סמ"ע).
<b>כְּדֵי שֶׁלֹּא יַזִּיק הַתֶּבֶן לִנְטִיעוֹת חֲבֵרוֹ</b>. שהתבן חודר לנטיעות ומייבשן ומקלקלן.
<b>לְנִירוֹ</b>. שדה חרושה לפני זריעתה.
<h3> ג</h3>
<b>הַבֻּרְסְקִי</b>. מקום עיבוד עורות.
<h3> ה</h3>
<b>מִשְׁרָה שֶׁל פִּשְׁתָּן</b>. מים ששורים בהם פשתן.
<b>כְּרִישִׁין</b>. כרתי.
<b>שֶׁהֵן מְפִיגִין טַעְמָן</b>. ממעטים את חריפות הבצל.
<b>שֶׁהֲרֵי הַדְּבוֹרִים אוֹכְלִים הֶעָלִים וּמַפְסִידִין הַדְּבַשׁ</b>. שאכילת החרדל נותנת חריפות וחדות בדבש ומקלקלת אותו.
<b>וְהַנֶּזֶק בָּא לַחֲבֵרוֹ מֵאֵלָיו</b>. ולא מידי המניח.
<b>וְכֵן כָּל הַהַרְחָקוֹת הָאֲמוּרוֹת לְמַעְלָה בְּעִנְיָן זֶה</b>. בפרק זה ובפרק הקודם.
<b>הֲרֵי זֶה כְּמִי שֶׁהִזִּיק בְּחִצָּיו</b>. כאדם הזורק חץ ומזיק על ידו, שפעולה זו מיוחסת לאדם ונקרא מזיק.
<h3> ו</h3>
<b>בַּעַל עֲלִיָּה שֶׁהָיָה שׁוֹפֵךְ מַיִם</b>. על רצפת העלייה.
<b>מַעֲזִיבָה שֶׁהַמַּיִם כָּלִין בָּהּ בְּעֵת שְׁפִיכָה</b>. שכבת טיט שהמים נספגים בה.
<h3> ז</h3>
<b>בְּתוֹךְ שֵׁשׁ עֶשְׂרֵה אַמָּה הַשָּׁרָשִׁין שֶׁל שִׁמְעוֹן</b>. שעד מרחק זה השורשים יונקים מהקרקע של שמעון.
<b>כְּדֵי שֶׁלֹּא יְעַכֵּב הַמַּחֲרֵשָׁה</b>. שהמחרשה מגיעה לעומק שלושה טפחים.
<h3> ח</h3>
<b>צָרִיךְ לְהַרְחִיק אַרְבַּע אַמּוֹת</b>. כדי עבודת השדה, שכשיחרוש את אילנותיו לא יצטרך להכניס מחרשתו לתוך שדה חברו.
<b>בְּאֶרֶץ יִשְׂרָאֵל</b>. שאדמתה שמנה והשורשים מתפשטים למרחק רב יותר (פה"מ בבא בתרא ב,יב).
<b>אִילַן חֲבֵרוֹ נוֹטֶה</b>. ענפי האילן התפשטו לתוך שדה חברו.
<b>מְלֹא מַרְדֵּעַ עַל גַּבֵּי הַמַּחֲרֵשָׁה</b>. קוצץ את הענפים עד גובה של מקל העץ שמנהיגים בו את הבקר בזמן החריש כשהוא עומד על גבי המחרשה, כדי שלא יעכבו אותו ענפי האילנות בחרישתו (פה"מ בבא בתרא ב,יג).
<b>וּבֶחָרוּב וּבַשִּׁקְמָה</b>. שיש להם צל מרובה ומזיק לשדה.
<b>קוֹצֵץ כָּל הַנּוֹטֶה עַד שֶׁיִּהְיֶה שָׁקוּל כְּנֶגֶד הַמֶּצֶר</b>. קוצץ את כל הענפים הנוטים מעבר לגבול שבין השדות.
<b>בֵּית הַשְּׁלָהִין</b>. שדה הזקוקה להשקיה.
<b>קוֹצֵץ אֶת כָּל הַנּוֹטֶה</b>. שצל האילנות מזיק לשדה השלחין ולאילנות מפני שהוא מונע מהם את הטל (שם).
<h2>פרק יא</h2>
<h3> א</h3>
<b>מִי שֶׁעָשָׂה גֹּרֶן</b>. גורן שאינו קבוע, אבל גורן קבוע חייב להרחיק חמישים אמה (כדלעיל י,ב, לח"מ).
<b>וַאֲפִלּוּ עַל יְדֵי הָרוּחַ הַמְּצוּיָה</b>. אף שאינו מזיק בידיו, אם הנזק נובע מהרוח המצויה, חייב להרחיק.
<b>שֶׁכָּל אֵלּוּ כְּמִי שֶׁהִזִּיק בְּחִצָּיו הֵן</b>. כדלעיל י,ה.
<h3> ג</h3>
<b>הָרִיפוֹת</b>. גרעיני חיטה שמחלקים אותם לכמה חלקים על ידי כתישה.
<b>עַד שֶׁיִּתְנַדְנֵד כִּסּוּי הֶחָבִית עַל פִּי הֶחָבִית</b>. אם יניחו חבית בחצר ינוד המכסה של החבית.
<b>שֶׁהֲרֵי מִכֹּחוֹ בָּא הַנֶּזֶק</b>. שהנזק מגיע באופן ישיר מכתישתו ולא על ידי סיוע של דבר אחר (כרוח וכדומה, כנזכר בהלכה הקודמת).
<h3> ד</h3>
<b>כְּמוֹ שֶׁבֵּאַרְנוּ</b>. לעיל ו,יב, ז,א, ז,ו, ח,א ועוד.
<b>וְכֵן הֶזֵּק רְאִיָּה בְּמָקוֹם שֶׁצָּרִיךְ מְחִצָּה</b>. כגון בחצר השותפים וכדומה. אבל הפותח חלון או זיז כלפי חצר חברו אף שיכול להזיקו משם בראייה, יש לו חזקה (כדלעיל ז,ו, ח,א, וראה שו"ע חו"מ קנד,ח שנתן טעם לעניין).
<b>כְּמוֹ שֶׁבֵּאַרְנוּ</b>. לעיל ב,יד.
<b>שָׁנוּ</b>. השתנו.
<b>וְאִם קָנוּ מִיָּדוֹ</b>. שעשו קניין סודר על המחילה (ראה הלכות מכירה ה,ה ובביאור שם).
<h3> ה</h3>
<b>מְלֶאכֶת דָּם</b>. מקיז דם.
<b>אִם הָיָה חֲבֵרוֹ קַפְּדָן</b>. אף על פי שסתם בני אדם אינם מקפידים בדברים אלו, אם אדם זה ידוע כאדם שאין דעתו סובלת דברים אלו ומוחזק בכך, יכול למחות (מ"מ).
<b>מָבוֹי</b>. שאינו מפולש (ראה לעיל ו,יא).
<b>וְלֹא מִחוּ בּוֹ שֶׁהֲרֵי הֶחֱזִיק</b>. שמלכתחילה יכולים לעכב בידו שלא לעשות זאת שם, אך אם לא מיחו החזיק בדבר אף אם מלאכתו מרעישה (ראה שם הי"ב).
<b>וְשָׁתְקוּ</b>. שכניו.
<b>לֹא הֶחֱזִיק בְּדָבָר זֶה</b>. אף שהחזיק לעשות מלאכתו בבית, יכולים למחות בידו שלא למכור שם.
<b>וּבָזֶה הוֹרוּ הַגְּאוֹנִים</b>. באופן הזה.
<h3> ו</h3>
<b>שֶׁפָּתַח חַלּוֹן</b>. לעיל ז,ו.
<b>הֶעֱבִיר אַמַּת הַמַּיִם</b>. לעיל ט,א.
<b>מָחַלְתָּ לִי</b>. במפורש.
<b>עַל הַנִּזָּק לְהָבִיא רְאָיָה</b>. מכיוון שחזקת נזקים אלו נקנית לאלתר המזיק מוחזק, והניזק המערער על החזקה צריך להביא ראיה (מ"מ).
<b>יִשָּׁבַע הַמַּזִּיק הֶסֵּת</b>. שבועה מתקנת חכמים למי שנתבע וכופר בכול (הלכות הלכות טוען ונטען א,ג).
<h2>פרק יב</h2>
<h3> א</h3>
<b>וְיִהְיֶה הַכֹּל שָׂדֶה אַחַת</b>. ויוכל לעבד את שתי החלקות ביחד.
<b>שֶׁעִכּוּבָן בְּדָבָר זֶה מִדַּת סְדוֹם</b>. מידה מגונה, שהרי לא יבוא להם כל הפסד מזה (כדלעיל ז,ח).
<b>וְשָׁמוּ אוֹתָהּ הַיָּפֶה כְּנֶגֶד הָרַע</b>. העריכו את השווי של חלקיה השונים ביחס לאיכותם, ונמצא שיש חלק יפה באיכותו וקטן בשטחו לעומת חלקים גרועים באיכותם וגדולים בשטחם.
<b>תְּנוּ לִי בַּשּׁוּמָה שֶׁלִּי מִצַּד זֶה</b>. ביקש לקבל את החלק שסמוך לשדה האחרת שלו.
<b>אֵין שׁוֹמְעִין לוֹ</b>. שהרי יכול כל אחד מהם להעדיף שייפול בחלקו או החלק היפה הקטן או החלק הרע הגדול ואין כאן מידת סדום (ר"י מיגאש בבא בתרא יב,ב).
<b>תְּנוּ לִי חֲצִי מִדָּתָהּ מִן הַצַּד הָרַע בְּלֹא שׁוּמָה</b>. שמוכן ליטול מהחלק הגרוע של השדה שסמוך לשדהו ללא שיפחיתו הם מהשטח של החלק הטוב של השדה (שם).
<b>הוֹרוּ מִקְצָת הַגְּאוֹנִים שֶׁשּׁוֹמְעִין לוֹ</b>. שהרי שני הצדדים מרוויחים מכך, ואם יסרבו יש כאן ממידת סדום.
<h3> ב</h3>
<b>הַבְּכוֹר שֶׁחָלַק</b>. עם אחיו בנכסי אביו ומגיע לו חלק כפול בירושה (הלכות נחלות ב,א).
<b>נוֹטֵל שְׁנֵי חֲלָקִים שֶׁלּוֹ כְּאֶחָד</b>. אפילו אם החלקים אינם שווים (שיש חלקים טובים ורעים), נוטל הבכור את שני חלקיו יחד (מ"מ).
<b>אֲבָל הַיָּבָם שֶׁחָלַק עִם אֶחָיו בְּנִכְסֵי הָאָב וכו'</b>. שהמייבם את אשת אחיו שנפטר ללא בנים, הרי הוא יורש את כל נכסי אחיו, אך אינו זכאי ליטול שני החלקים כאחד (הלכות נחלות ג,ז-ח).
<b>וְאִם עָלוּ לוֹ בִּשְׁנֵי מְקוֹמוֹת עָלוּ</b>. ואם היו כל החלקים שווים, ייטול היבם את חלקו במקום אחד, משום שכופים על מידת סדום (מ"מ, וכמבואר בהלכה הקודמת).
<h3> ג</h3>
<b>אֶרֶץ מְרֻבַּעַת שֶׁהָיָה וכו'</b>. שטח שמקיף אותו נהר משני צדדים, ודרכים משני צדדים, וכל אחד מהחולקים רוצה לקבל חלק בנהר ובדרך.
<b>וְאִם אָמַר וכו'</b>. לאחר שחלקו את השטח באלכסון.
<h3> ד</h3>
<b>לְאֶחָד</b>. לאדם אחר שאינו מהאחים או מהשותפים.
<b>מְסַלְּקִין אוֹתוֹ הַלּוֹקֵחַ</b>. רשאים לכפות את הקונה לסלק זכותו מהקרקע כשיקבל מהם את שווייה.
<h3> ה</h3>
<b>בְּצַד הַמֶּצֶר</b>. ששטחו גובל בשטח שנמכר.
<b>שָׁלִיחַ שֶׁל בֶּן הַמֶּצֶר</b>. לקנות את הקרקע מהמוכר (וראה לקמן יג,ז).
<b>בֵּין שֶׁמָּכַר שְׁלוּחוֹ</b>. של בעל הקרקע.
<b>בֵּין שֶׁמָּכְרוּ בֵּית דִּין</b>. כגון שמכרו לצורך גביית חוב של בעל הקרקע.
<b>וְהַמֶּכֶר אֶחָד הוּא</b>. המוכר רוצה למכור את שדהו ואין זה משנה למי ימכור.
<b>טוֹב וְיָשָׁר הוּא שֶׁיִּקְנֶה מָקוֹם זֶה וכו'</b>. ויוכל לעבד שדותיו בקלות.
<b>הָיוּ בְּנֵי הַמֶּצֶר רַבִּים</b>. כמה שדות השייכות לאנשים שונים מקיפות את השדה הנמכרת.
<b>וְהִיא בֵּינֵיהֶם לְפִי מִנְיָנָם</b>. מחלקים אותה ביניהם לפי מספר בני המצר.
<b>לְאֶחָד מִן הַשֻּׁתָּפִין שֶׁלּוֹ בְּמַשָּׂא וּמַתָּן</b>. שותפו בענייני מסחר.
<b>אַף עַל פִּי שֶׁאֵינוֹ שֻׁתָּפוֹ בַּקַּרְקַע זָכָה בָּהּ</b>. שהטוב והישר שאדם יעשה עסקים עם השותף שלו (ר"י אבן גיאת וראשונים נוספים בבא מציעא קח,ב).
<h3> ו</h3>
<b>שֶׁהֲרֵי הִיא וַאֲחֵרוֹת קָנָה כְּאֶחָד</b>. משום שנוח למוכר למכור כל נכסיו לאדם אחד, ולכן לא תיקנו במקרה זה דין בן המצר (מאירי בבא מציעא קח,ב). וייתכן לפרש שמכיוון שמדובר בעסקה אחת הכוללת גם שדות שאינן גובלות עם בן המצר, כשם שאין יכול לסלק את הלוקח משדות אלו כך אינו יכול לסלקו משדה המצר.
<b>הַמּוֹכֵר לַבְּעָלִים הָרִאשׁוֹנִים</b>. משום שבהחזרת הקרקע לבעליה הראשונים יש משום עשיית הישר והטוב יותר מאשר מכירתו לבן המצר, שהרי מחזיר את הקרקע למי שנאלץ למכור אותה (שטמ"ק בבא מציעא קח,ב).
<b>הַלּוֹקֵחַ מִן הַגּוֹי</b>. משום שבוודאי עדיף לאדם בן מצר יהודי מאשר בן מצר גוי (ראה בבלי שם).
<h3> ז</h3>
<b>הַמּוֹכֵר לְגוֹי</b>. מוכר לגוי שדה הסמוכה לשדות של ישראל, והמוכר עצמו אינו עובר בכך על ועשית הישר והטוב משום שדין זה אמור לגבי הלוקח (ראה בבלי בבא מציעא קח,ב).
<b>מְשַׁמְּתִין אוֹתוֹ</b>. מנדים אותו.
<b>שֶׁלֹּא כְּדִין יִשְׂרָאֵל</b>. שנוגד את דיני ישראל, אף שבדיני הגויים פטור.
<h3> ח</h3>
<b>הַשְּׂכִירוּת אֵין בָּהּ וכו'</b>. אם בעל השדה חפץ להשכירה לאחר, אין בן המצר יכול לדרוש מהשוכר שיסלק עצמו מהשכירות והוא ישכרנה במקומו. וכל שכן שאדם שמחזיק בנכס כשוכר אינו יכול לדרוש דין קדימות מחמת שהוא בן המצר (כס"מ). ויש מפרשים שאדם שהשכיר נכס לאדם אחר וכעת רוצה למכור את הנכס לשוכר עצמו, אין בן המצר יכול לעכבו (כס"מ ע"פ מ"מ).
<h3> ט</h3>
<b>הַמְמַשְׁכֵּן מָקוֹם</b>. נתנו לבעל חובו כמשכון, שאם לא יחזיר את ההלוואה ייטלנו.
<b>אֵין בּוֹ מִשּׁוּם דִּין בֶּן הַמֶּצֶר</b>. משום שלבעל המשכון יש זיקה ישירה יותר לנכס מאשר לבן המצר.
<b>וְכֵן הַמּוֹכֵר מָקוֹם רָחוֹק כְּדֵי לִגְאֹל מָקוֹם קָרוֹב</b>. מוכר שדה שרחוקה ממקום מגוריו או משאר שדותיו כדי לקנות בדמיה שדה סמוכה.
<b>כְּדֵי לִתֵּן מְנַת הַמֶּלֶךְ</b>. מס הניתן למלך.
<b>לִקְבוּרָה</b>. לצרכי קבורה של אחד מבני משפחתו.
<b>לִמְזוֹן הָאִשָּׁה אוֹ הַבָּנוֹת</b>. שחייב לתת להן מזונות.
<h3> י</h3>
<b>שֶׁכָּל אֵלּוּ טְרוּדִין הֵן לִמְכֹּר וּמִפְּנֵי צֹרֶךְ גָּדוֹל מוֹכְרִין</b>. להשלכה נוספת לעניין זה (לגבי מכירה למנת המלך או לצרכי קבורה או מזון האישה והבנות), ראה הלכות מלווה ולווה יב,יא.
<h3> יא</h3>
<b>עַל בַּעַל הַמֶּצֶר לְהָבִיא רְאָיָה</b>. מפני שהקונה מוחזק בשדה ובן המצר בא להוציא ממנו.
<h3> יב</h3>
<b>אֲפִלּוּ הָיָה שָׁם בַּדָּבָר סָפֵק וכו'</b>. כשהקונה טוען שלמצרן אין זכות לסלקו מפני שאינו בעל הקרקע.
<b>עָרִיס</b>. אדם שקיבל את השדה לעבד אותה תמורת אחוז מסוים מן היבול.
<h3> יג</h3>
<b>הַמּוֹכֵר לִיתוֹמִים קְטַנִּים אֵין בּוֹ דִּין בַּעַל הַמֶּצֶר</b>. אין בן המצר יכול לעכב את היתומים מלקנות.
<h3> טו</h3>
<b>לְטֻמְטוּם</b>. מי שאיברי המין שלו מכוסים ואין ניכר אם הוא זכר או נקבה.
<b>וְאַנְדְּרָגִינָס</b>. מי שיש לו איברי זכר ונקבה, ולא הכריעו חכמים אם דינו כזכר או כנקבה (הלכות אישות ב,כד).
<h3> טז</h3>
<b>וְהַבִּנְיָן אוֹ הָאִילָנוֹת</b>. שבאותה קרקע.
<b>זְכוּת בַּקַּרְקַע</b>. כגון הקונה שלושה אילנות (הלכות מכירה כד,א).
<h3> יז</h3>
<b>רֶכֶב שֶׁל דְּקָלִים</b>. שורת דקלים רצופה.
<b>אִם יָכוֹל לְהַכְנִיס וכו'</b>. אם יש קרקע פנויה שמחברת בין השדות בשיעור רוחב תלם אחד.
<h2>פרק יג</h2>
<h3> א</h3>
<b>אֵין בָּהּ דִּין בֶּן הַמֶּצֶר</b>. שהנותן מתנה מעוניין לתתה דווקא למקבל ולא לאדם אחר, ולכן לא שייך במקרה זה עשיית הישר והטוב לגבי בן המצר.
<b>שֶׁאַחֲרָיוּת מַתָּנָה זוֹ עַל הַנּוֹתֵן</b>. שאם ייטלוה ממנו ייתן לו דמיה.
<b>הוֹאִיל וְיֵשׁ בָּהּ אַחֲרָיוּת מְכִירָה הִיא וְלֹא כָּתַב מַתָּנָה אֶלָּא לְבַטֵּל זְכוּת בֶּן הַמֶּצֶר</b>. שאין דרך הנותנים לקבל אחריות על המתנה, ומן הסתם נתן לו במתנה כדי להערים על בן המצר.
<b>וְכַמָּה נוֹתֵן לוֹ מַה שֶּׁהוּא שָׁוֶה</b>. כשאין הלוקח מודה שמדובר במכירה וממילא אינו נוקב בסכום ששילם, בן המצר נותן למקבל מתנה זו את שווייה.
<h3> ב</h3>
<b>נִשְׁבָּע בִּנְקִיטַת חֵפֶץ</b>. בעודו אוחז ספר תורה בידו (הלכות שבועות יא,ח).
<b>כְּדִין הַשְּׁלוּחִין</b>. משום שהקונה הוא כשלוחו של בן המצר (כדלעיל יב,ה), הרי עליו להישבע שאינו מרמה את בן המצר, כדין שליח הנשבע שלא גזל את שולחו (ראה הלכות שלוחין ושותפין ט,ה).
<b>אֲבָל אִם אָמַר עַל שָׁוֶה מֵאָה בְּמָאתַיִם קָנִיתִי אֵינוֹ נֶאֱמָן</b>. אפילו בשבועה, שחזקה היא שאין אדם קונה קרקע בכפול משווייה ואם נאמין למקבל במקרה זה, יהיה אדם מוכר במתנה והמקבל מערים שקנאה בסכום גדול (מ"מ).
<h3> ג</h3>
<b>וְקִבַּלְתִּי עָלַי אַחֲרָיוּת מַתָּנָה זוֹ שֶׁאִם תֵּצֵא מִיָּדוֹ אֶתֵּן לוֹ מָאתַיִם</b>. שהנותן קיבל עליו אחריות לתת למקבל כפול משווייה.
<b>נוֹתֵן לוֹ בֶּן הַמֶּצֶר מָאתַיִם וכו'</b>. משום שמן הסתם לא קיבל הנותן אחריות בסכום כפול מהסכום שקיבל עבור הקרקע, וזה מה ששילם המקבל.
<h3> ד</h3>
<b>אֵין בּוֹ דִּין בַּעַל הַמֶּצֶר</b>. שדרך אנשים להקפיד על שימוש בחצר מסוימת והמוכר מעוניין דווקא בחצר שקיבל בתמורה לחצר זו (מ"מ).
<b>הֶחֱלִיף חָצֵר בִּבְהֵמָה אוֹ בִּשְׁאָר מִטַּלְטְלִין וכו'</b>. משום שאין דרך אנשים להקפיד על בהמה מסוימת או חפצים מסוימים, יש בחליפין אלו דין בן המצר.
<b>וְאֵינוֹ יָכוֹל לוֹמַר לוֹ תֵּן לִי כְּמִין שֶׁלָּקַחְתִּי בּוֹ</b>. אין הקונה יכול לדרוש מבן המצר שייתן לו בהמה או מיטלטלין בדומה למה שנתן בתמורה לחצר זו.
<b>שֶׁזּוֹ הַעֲרָמָה הִיא וְאֵינָהּ מוֹעֶלֶת כְּלוּם</b>. שדרישתו מבן המצר לשלם לו כפי שהוא שילם היא ניסיון למנוע את בן המצר מלקנות את הקרקע, ומשום שאין דרך אנשים להקפיד על בהמה או מיטלטלין, אין שומעים לו.
<h3> ה</h3>
<b>קַרְקַע בְּצַד אוֹתָהּ שֶׁבָּאֶמְצַע</b>. והיא גובלת בשדה של בעל המצר.
<b>עִדִּית</b>. משובחת.
<b>זִבּוּרִית</b>. גרועה.
<b>זָכָה הַלּוֹקֵחַ</b>. מכיוון שהיא שונה בטיבה מהקרקע שקנה בראשונה אין להניח שקנה אותה רק כדי להערים ולקנות אחר כך את שאר השדה.
<h3> ו</h3>
<b>וְלֹא תִּשָּׁאֵר בָּהּ עִלָּה כְּלָל</b>. לא יהיו עוד טענות בנוגע למכירה, שרק כאשר המכירה נשלמת יכול בן המצר לסלק את הקונה.
<h3> ז</h3>
<b>אֲבָל כָּל הַפֵּרוֹת שֶׁאָכַל מִקֹּדֶם שֶׁלּוֹ הוּא אוֹכֵל</b>. שכל עוד לא בא בן המצר לקנות את השדה, הרי היא של הקונה וזכות אכילת הפירות שלו.
<b>וְנוֹתֵן לוֹ דָּמִים הָרְאוּיִין לוֹ</b>. כמבואר בפסקה הבאה.
<b>אִם לָוָה הַלּוֹקֵחַ קֹדֶם שֶׁיְּסַלֵּק אוֹתוֹ בֶּן הַמֶּצֶר</b>. ובדרך כלל אם אין ללווה נכסים לשלם חובו, רשאי המלווה לגבות את חובו מקרקעו של הלווה אף לאחר שמכרה משום שהשתעבדה לגביית החוב (ראה הלכות מלווה ולווה יח,א).
<b>אֵין בַּעַל חוֹב שֶׁלּוֹ טוֹרֵף מִיַּד בֶּן הַמֶּצֶר</b>. מכיוון שבן המצר אינו נחשב כקונה מאת הלווה, אלא הקונה נחשב שליחו.
<b>אִם הִשְׁבִּיחַ נוֹטֵל הַהוֹצָאָה</b>. הקונה מקבל את ההוצאות ששילם עבור השבחת הקרקע, אך לא את מלוא תוספת השווי של הקרקע כתוצאה מהשבחתה (ראה לח"מ).
<b>מְנַכִּין לוֹ מִן הַדָּמִים</b>. בן המצר מפחית את דמי הקלקול או אכילת הפירות ממחיר הקרקע.
<h3> ח</h3>
<b>וּבָא בַּעַל הַמֶּצֶר לְסַלְּקוֹ מֵחֶצְיָהּ בִּלְבַד שֶׁלָּקַח מִן הָאַחֵר</b>. שלגבי חצי זה בלבד הוא בן המצר.
<b>אֵינוֹ יָכוֹל אֶלָּא אוֹ מְסַלְּקוֹ מִכֻּלָּהּ אוֹ מַנִּיחַ כֻּלָּהּ</b>. שאין בהשארת אדם עם חצי קרקע עשיית הטוב והישר (ערוה"ש חו"מ קעה,ט), או משום שמדובר בעסקה אחת ואי אפשר לבטל את חצייה בלבד.
<h3> י</h3>
<b>שָׁלִיחַ שֶׁמָּכַר וַהֲרֵי הוּא בַּעַל הַמֶּצֶר</b>. בעל השדה שלח את בעל המצר שלו למכור את השדה הגובלת בשדהו.
<h3> יא</h3>
<b>בַּעַל חוֹב שֶׁל מוֹכֵר שֶׁטָּרַף הַשָּׂדֶה מִיַּד בַּעַל הַמֶּצֶר</b>. לאחר שסילק בן המצר את הלוקח, בא בעל חוב של בעל הקרקע לגבות את חובו מקרקע זו שהייתה משועבדת לחוב.
<b>הֲרֵי בַּעַל הַמֶּצֶר וכו'</b>. אף שהקונה נחשב שליחו של בעל המצר (לעיל ה"ז), אין הוא שליחו ממש, ויש לו אחריות על המכירה ולכן יכול בעל המצר לתבוע ממנו שישלם לו את דמי השדה שנטרפה ממנו (או"ש, וראה כס"מ).
<h3> יב</h3>
<b>יֵשׁ לְבַעַל הַמֶּצֶר לְסַלְּקוֹ</b>. בעל המצר יכול לתת מעות שווי השדה לבעל החוב, ולסלקו מן השדה שטרף.
<b>לֹא יִהְיֶה כֹּחַ הַטּוֹרֵף גָּדוֹל מִכֹּחַ הַלּוֹקֵחַ</b>. ולכן כשם שיש בכוחו של בעל המצר לסלק את הקונה, כך יש בכוחו לסלק את בעל החוב הטורף את הקרקע בגביית חוב.
<b>וְאִם יִרְצֶה הַנִּטְרָף לִתֵּן הַדָּמִים וכו'</b>. אף לאחר שסילק בן המצר את בעל החוב, אם בעל השדה המקורי רוצה לשלם לבן המצר את הכסף ששילם לבעל החוב השדה חוזרת לידיו. וטעם הדבר שלא יהיה כוח בן המצר יפה מכוח בעל חוב, וכשם שמבעל חוב הקרקע חוזרת, כך גם מבן המצר.
<b>כְּמוֹ שֶׁיִּתְבָּאֵר בִּמְקוֹמוֹ</b>. שלבעלים יש תמיד את הזכות לשלם את חובם ולקבל בחזרה את הקרקע שנגבתה מהם משום ועשית הישר והטוב (הלכות מלווה ולווה כב,טז).
<h3> יג</h3>
<b>מְסַלְּקִין לוֹ אֶת הַלּוֹקֵחַ</b>. מפני שהקטן לא יודע לתבוע בעצמו.
<b>אוֹ יִטְּלוּ לוֹ חֵלֶק עִם שְׁאָר בַּעֲלֵי הַמֶּצֶר</b>. במקרה שיש עוד בעלי מצר לקרקע שנמכרה.
<h3> יד</h3>
<b>בַּעַל שֶׁהָיְתָה אִשְׁתּוֹ בֶּן הַמֶּצֶר</b>. שקרקע הסמוכה לקרקע שהביאה עמה בנישואיה עומדת למכירה.
<b>אֲפִלּוּ קָנוּ מִיַּד אִשְׁתּוֹ שֶׁמָּחֲלָה בִּזְכוּת זוֹ לַלּוֹקֵחַ</b>. שעשו קניין על כך שהיא מוחלת על זכות בן המצר, ובדרך כלל קניין כזה מועיל לבטל את זכות בן המצר (לקמן יד,ב).
<b>אֵינוֹ מוֹעִיל</b>. שאין במחילת האישה כדי להפסיד את בעלה מזכויותיו בקרקע.
<b>וְסִלְּקָה אֶת הַלּוֹקֵחַ</b>. במקום הבעל, מדין בן המצר.
<b>אִם רָצָה הַבַּעַל אוֹ הָאָדוֹן וכו'</b>. שלבעל או לאדון יש זכות להחליט אם מעוניין לקיים את העסקה שעשתה אשתו או שעשה עבדו (ראה הלכות מכירה ל,ב-ג).
<h2>פרק יד</h2>
<h3> א</h3>
<b>וְזֶה שֶׁהוּא רוֹצֶה לִקַּח מִמֶּנּוּ</b>. הקונה המיועד.
<b>אֶטְרַח וְאָבִיא</b>. שאין לו מעות מזומנות ורוצה לטרוח ולקבץ ממון.
<b>אֵין שׁוֹמְעִין לוֹ</b>. שאין זכות לבן המצר לעכב את המכירה.
<b>אֵלֵךְ וְאָבִיא</b>. מעות מן הבית.
<b>אָמוּד שֶׁיֵּשׁ לוֹ</b>. מוערך כבעל ממון.
<b>שֶׁאֵין קוֹבְעִין זְמַן לְבֶן הַמֶּצֶר</b>. שלא כלווה המבקש זמן להשיג מעות בטרם ימשכנו אותו (ראה הלכות מלווה ולווה כב,א).
<b>טוֹבִים מִזּוּזָיו</b>. משובחים במשקלם או במראיתם.
<b>אוֹ מְמַהֲרִין לָצֵאת יָתֵר מִזּוּזָיו</b>. שמחמת טיבם הם עוברים לסוחר במהירות.
<b>מִשּׁוּם יִשּׁוּב הָאָרֶץ</b>. שבניית בתים עדיפה לפיתוח הארץ מאשר זריעה חקלאית.
<h3> ב</h3>
<b>וְנִמְלַךְ בְּבֶן הַמֶּצֶר</b>. התייעץ עמו.
<b>קָנוּ מִיָּדוֹ</b>. עשו קניין סודר על כך שמבטל זכותו (ראה הלכות מכירה ה,ה ובביאור שם).
<b>וְסִיַּע עִמּוֹ</b>. באותה קרקע שקנה.
<b>וּמִשְׁתַּמֵּשׁ</b>. או משתמש.
<h3> ג</h3>
<b>בִּמְדִינָה אַחֶרֶת אוֹ חוֹלֶה אוֹ קָטָן</b>. ובשל כך לא היה יכול לסלק את הקונה.
<b>וּבָזֶה הוֹרוּ הַגְּאוֹנִים</b>. באופן הזה.
<h3> ד</h3>
<b>הַמּוֹכֵר שָׁוֶה מָאתַיִם בְּמָנֶה</b>. הקונה קנה קרקע השווה מאתיים ושילם עליה מאה, וכשתבע בן המצר את הקרקע, ביקש עליה הקונה מאתיים.
<b>אִם לְכָל הָעָם מוֹזִיל וּמוֹכֵר</b>. אם בעל הקרקע מכרה במנה ללא קשר לקונה המסוים הזה, כגון שמכרה מחמת דוחק כלכלי.
<b>לָקַח שָׁוֶה מֵאָה בְּמָאתַיִם</b>. הלוקח קנה את הקרקע בכפול משווייה.
<b>שֶׁזּוֹ קְנוּנְיָא בֵּינֵיהֶן</b>. הקונה והמוכר עשו תחבולה כדי להוציא מבן המצר מאה נוספים ולחלוק את הרווח ביניהם.
<b>נִשְׁבָּע הַלּוֹקֵחַ בִּנְקִיטַת חֵפֶץ</b>. בעודו אוחז ספר תורה בידו (ראה הלכות שבועות יא,ח).
<b>שֶׁאֲמָנָה הָיְתָה</b>. הסכימו ביניהם.
<b>וּמַשְׁבִּיעוֹ הֶסֵּת שֶׁלָּקַח בְּמָאתַיִם</b>. בן המצר משביע את הקונה, שהרי משביעים שבועת היסת על טענת ודאי (הלכות טוען ונטען א,ז).
<b>וְנִפְטָר</b>. הקונה אינו צריך להשיב לבן המצר את המאה שתובע ממנו.
<h3> ה</h3>
<b>וְאֵין אֶחָד מֵהֶן בַּעַל הַמֶּצֶר</b>. ובעל המצר אינו רוצה לקנות.
<b>מִיּוֹשְׁבֵי הָעִיר</b>. מבני העיר.
<b>מִשּׁוֹכְנֵי הַשָּׂדֶה</b>. מבני השדה.
<b>שְׁכַן הָעִיר קוֹדֵם</b>. משום שבני עיר אחת הם וקרובים יותר זה לזה.
<b>שָׁכֵן וְקָרוֹב הַשָּׁכֵן קוֹדֵם</b>. שנאמר "טוב שכן קרוב מאח רחוק" (משלי כז,י, בבלי בבא מציעא קח,ב; לדין דומה ראה הלכות זכייה ומתנה יא,ג).
<b>שֶׁלֹּא צִוּוּ חֲכָמִים בְּדָבָר זֶה דֶּרֶךְ דִּין</b>. כפי שקבעו את דין בן המצר.
