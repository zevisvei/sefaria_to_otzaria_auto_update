<h1>ביאור שטיינזלץ על משנה תורה, הלכות שלוחין ושותפין</h1>
<h2>פרק א</h2>
<h3> א</h3>
<b>וְכָל מַעֲשָׂיו קַיָּמִין</b>. יש תוקף הלכתי למה שהוא עושה במסגרת שליחותו.
<b>וְאֵין הָעוֹשֶׂה שָׁלִיחַ צָרִיךְ קִנְיָן</b>. אין צורך בקניין סודר כדי לתת תוקף לשליחות (אמנם נהגו במקומות רבים לעשות קניין על כך כדי להודיע שהמינוי נעשה באופן רציני — ראה הלכות מכירה ה,יא-יג).
<b>וְאֵין צְרִיכִין עֵדִים אֶלָּא לְגַלּוֹת הַדָּבָר אִם כָּפַר אֶחָד מֵהֶן כִּשְׁאָר כָּל הַטְּעָנוֹת</b>. אין צורך בעדים כדי לתת תוקף לשליחות, אלא רק כדי לגלות מה סיכמו ביניהם במקרה של כפירה של אחד הצדדים (ראה גם הלכות מכירה ה,ט, הלכות זכייה ומתנה ג,ד).
<h3> ב</h3>
<b>לֹא עָשָׂה כְּלוּם</b>. אין תוקף למעשיו.
<b>וְכֵן אִם טָעָה בְּכָל שֶׁהוּא</b>. שקנה במחיר גבוה או מכר במחיר נמוך ממחיר השוק, אפילו במעט.
<b>חוֹזֵר</b>. המשלח יכול לחזור בו מהשליחות והמכר בטל.
<b>שֶׁהֲרֵי אוֹמֵר לוֹ לְתַקֵּן שְׁלַחְתִּיךָ וְלֹא לְעַוֵּת</b>. השליחות היא על דעת שיועיל למשלח ולא שיקלקל וירע לו.
<b>וְלֹא אָמְרוּ שֶׁהַהוֹנָיָה בְּמִטַּלְטְלִין שְׁתוּת</b>. במכירה רגילה כשיש הפרש של שישית ('שתות') בין הדבר הנמכר למחירו בשוק, יכול המתאנה לדרוש לקבל את ההפרש בחזרה, ואם ההפרש גדול משישית הוא יכול לבטל את המקח (הלכות מכירה יב,ב-ד).
<b>וְהָעֲבָדִים וְהַשְּׁטָרוֹת וְהַקַּרְקָעוֹת אֵין בָּהֶן הוֹנָיָה</b>. במכירה רגילה של דברים אלו אין הונאה כלל אף אם ההפרש במחיר של המקח גדול משתות מהמחיר המקובל בשוק (שם יג,ח).
<b>אֲבָל הַשָּׁלִיחַ שֶׁטָּעָה בְּכֻלָּם בְּכָל שֶׁהוּא חוֹזֵר</b>. ראה גם שם ה"ט.
<h3> ג</h3>
<b>וְקָנָה לוֹ שֶׁלֹּא בְּאַחֲרָיוּת</b>. שהמוכר התנה שאינו מקבל על עצמו אחריות להחזיר לקונה את כספו במקרה שתילקח ממנו הקרקע מחמת שעבוד להלוואה וכדומה (ראה הלכות מכירה יט,ח). אבל אם המוכר לא התנה זאת בפירוש, הדין הוא שיש אחריות על המכר אף על פי שהדבר אינו מפורש בשטר המכירה (שם ה"ג).
<b>הֲרֵי זֶה עִוֵּת</b>. שמכירה רגילה היא באחריות, ולא היה השליח צריך להסכים לתנאי המוכר.
<b>וְהַשָּׁלִיחַ לוֹקֵחַ אוֹתָהּ לְעַצְמוֹ וכו'</b>. המפרשים התקשו מדוע מעשי השליח קיימים במקרה זה ולא חוזר המקח כבהלכה הקודמת. ורבים פירשו שמדובר במקרה שהשליח לא אמר בפירוש למוכר שהוא שליח ולכן המקח קיים והשליח נושא באחריות (כדלקמן ב,ד, כס"מ ועוד).
<b>וְחוֹזֵר וּמוֹכֵר אוֹתָהּ לַמְשַׁלֵּחַ בְּאַחֲרָיוּת הוֹאִיל וְקָנָה אוֹתָהּ בִּמְעוֹתָיו</b>. אבל אם קנה השליח במעותיו שלו, יכול לקחת את הקרקע לעצמו ואינו מחויב כלפי המשלח (סמ"ע סי' קפב ס"ק י).
<b>לְפִיכָךְ</b>. משום שתוקף המינוי של השליח מתבסס על העיקרון שהשליח נשלח לתקן ולא לעוות.
<b>אֵינוֹ יָכוֹל לַחֲזֹר בּוֹ</b>. אין המוכר יכול לחזור בו מהעסקה.
<b>וְחַיָּב הַמְשַׁלֵּחַ לִתֵּן לוֹ כְּפִי הַתְּנַאי</b>. צריך המשלח לשלם לשליח מה שהוציא, שהרי התנה עמו ששולחו בין לתקן בין לעוות.
<h3> ד</h3>
<b>בֵּית סְאָה</b>. שטח של חמישים על חמישים אמה.
<b>וּמָכַר לוֹ בֵּית סָאתַיִם</b>. כפול ממה שאמר לו.
<b>הֲרֵי זֶה מוֹסִיף עַל דְּבָרָיו</b>. המכירה של חצי השדה שמכר השליח על פי דברי המשלח חלה כדין, אלא שהשליח הוסיף דבר שלא הייתה רשות בידו לעשותו ולגבי מה שהוסיף השליח ללא רשות המשלח לא חלה המכירה.
<b>הֲרֵי זֶה מַעֲבִיר עַל דְּבָרָיו וְלֹא קָנָה לוֹקֵחַ</b>. במקרה זה נחשב כאילו עשה הכול מדעת עצמו, והמכירה לא חלה כלל.
<b>וְלֹא פֵּרֵשׁ</b>. לכמה קונים ימכור אותה.
<b>אֲפִלּוּ מְכָרָהּ לְמֵאָה מִמְכָּרוֹ קַיָּם</b>. שאין זה מעביר על דבריו שהרי אמר אמירה סתמית ולא פירש.
<h3> ה</h3>
<b>אֵין לוֹ עָלָיו אֶלָּא תַּרְעֹמֶת</b>. המשלח אינו יכול לתבוע את השליח אלא רק להתרעם עליו שלא עשה כדבריו (ראה גם לקמן ז,ו).
<b>אִם פָּחֲתוּ דְּמֵי זֶה שֶׁלָּקַח פָּחֲתוּ לַשָּׁלִיחַ מִפְּנֵי שֶׁהוּא מְשַׁנֶּה</b>. אם הסחורה שקנה הוזלה, על השליח לשלם את ההפרש למשלח ולשאת בהפסד, שהרי שלחו לתקן ולא לעוות.
<b>וְאִם הוֹסִיפוּ דְּמֵיהֶם הוֹסִיפוּ לְבַעַל הַמָּעוֹת</b>. אם הסחורה התייקרה הרווח הוא למשלח, שהרי קנה אותה במעות המשלח (לדין דומה בשותפות ראה לקמן ה,ב).
<b>וְהוֹסִיפוּ</b>. המוכרים, ונתנו לו כמות גדולה יותר ממה שראוי לקבל עבור סכום זה.
<b>כָּל שֶׁהוֹסִיפוּ לוֹ הַמּוֹכְרִין הֲרֵי הוּא שֶׁל שְׁנֵיהֶם</b>. שבשער קצוב וידוע ברור שהתוספת היא מתנה שניתנה לשליח, ומשום שהנאה זו הגיעה לשליח על ידי מעות המשלח, חולקים ביניהם.
<b>וְאִם הָיָה הַדָּבָר אֵין לוֹ קִצְבָּה הַכֹּל לְבַעַל הַמָּעוֹת</b>. משום שבדבר שאין מחירו קבוע, אין התוספת מתנה אלא חלק מהמכירה.
<h3> ו</h3>
<b>לְהִטַּפֵּל</b>. לעסוק ולטרוח בכך.
<b>אֵין הַשָּׁלִיחַ צָרִיךְ לְהִטַּפֵּל וְלִתֵּן לוֹ בִּפְנֵי עֵדִים</b>. שכן המלווה את חברו בעל פה, אפילו הלווהו בעדים, אין הלווה צריך לפרעו בעדים (הלכות מלווה ולווה יא,א), וכן הדין בפיקדון (הלכות טוען ונטען ט,ב). ולכן גם השליח לא צריך לפרוע בעדים.
<b>וּפְרָעוֹ שֶׁלֹּא בְּעֵדִים חַיָּב לְשַׁלֵּם</b>. האחריות מוטלת על השליח משום ששינה מדברי המשלח, ואם יטען בעל החוב שלא קיבל את ממונו ויתבע את המשלח, חייב השליח לשלם.
<b>וְכֵן אִם הָיָה הַחוֹב בִּשְׁטָר</b>. וכאשר החוב בשטר הדין הוא שצריך לפרעו בעדים (הלכות מלווה ולווה יא,א).
<b>בֵּין שֶׁאָמַר לוֹ תֵּן לוֹ הַמָּעוֹת וְקַח הַשְּׁטָר</b>. אף על פי שהמשלח לא אמר לשליח שייקח את השטר לפני נתינת המעות, וניתן להבין מכך שהוא סומך על בעל החוב, על השליח מוטלת החובה לקיים את שליחותו בשלמות.
<b>וְנָתַן בְּלֹא עֵדִים וְלֹא לָקַח הַשְּׁטָר</b>. אך אם נתן בעדים, אף אם לא לקח את השטר, אין האחריות מוטלת על השליח.
<b>חַיָּב לְשַׁלֵּם</b>. אם יתבע בעל החוב את המשלח, מחויב השליח לשלם.
<h3> ז</h3>
<b>וַהֲרֵי שְׁלָשְׁתָּן עוֹמְדִין</b>. נמצאים לפנינו וטוענים זה בפני זה.
<b>הַשָּׁלִיחַ נִשְׁבָּע הֶסֵּת שֶׁנָּתַן</b>. השליח נשבע לבעל החוב או לפועל ששילם, ונפטר מן הטענה. שבועת היסת היא שבועה שתיקנו חכמים למי שנתבע וכופר בכול, ושבועה זו קלה משבועה רגילה שכן היא נעשית ללא נקיטת חפץ (הלכות טוען ונטען א,ג).
<b>וְהַפּוֹעֵל אוֹ בַּעַל חוֹב נִשְׁבָּע הֶסֵּת</b>. אף שבדרך כלל הנשבע על מנת ליטול ממון צריך להישבע שבועה חמורה בנקיטת חפץ (ראה הלכות מלווה ולווה טז,ה) במקרה זה תיקנו שדי בשבועת היסת (בטעם העניין ראה ספר התרומות שער כט חלק ב אות ג בשם הר"י מיגאש ורבנו אפרים, תוספות רי"ד קידושין מג,ב).
<b>מִפְּנֵי שֶׁהֵן נוֹגְעִין בְּעֵדוּתָן שֶׁהֲרֵי חַיָּבִין לְהִשָּׁבַע הֶסֵּת</b>. שאם לא נלך אחר עדותם יצטרכו להישבע, ולכן יש להם עניין להעיד, והנוגע בעדות אינו יכול להיות בה עד (הלכות עדות טו,א).
<b>בַּמֶּה דְּבָרִים אֲמוּרִים</b>. שהמשלח מחייב את השליח בשבועה.
<b>שֶׁהֲרֵי אֵין שָׁם טוֹעֵן עָלָיו טַעֲנַת וַדַּאי שֶׁלֹּא עָשָׂה שְׁלִיחוּתוֹ</b>. ומכיוון שהמשלח אינו יודע בוודאות שהשליח לא עשה שליחותו אלא הוא מסתפק בדבר אינו יכול להשביעו, שאין נשבעים שבועת היסת על טענת ספק (הלכות טוען ונטען א,ז).
<b>וּבָא בַּעַל חוֹב לִתְבֹּעַ אֶת הַלֹּוֶה</b>. והמלווה טוען שלא קיבל מהשליחים את מעות ההלוואה.
<b>שֶׁהֲרֵי אֵין כָּאן מִי שֶׁטּוֹעֵן עָלָיו טַעֲנַת וַדַּאי שֶׁלָּקַח</b>. שהרי השליחים אינם לפנינו כדי שיאמרו שעשו שליחותם.
<b>אֶלָּא מַחֲרִים הַלֹּוֶה חֵרֶם סְתָם</b>. מתקנת הגאונים במקרים מסוימים כאשר אדם חושד באדם אחר שטוען כנגדו בשקר ואינו יכול לחייבו שבועה, הוא יכול להטיל חרם (קללה) באופן כללי על מי שמשקר כנגדו באותו העניין בלי להזכיר את שמו של החשוד (ראה הלכות גזלה ד,ז-ח, מ"מ הלכות טוען ונטען א,ד).
<h3> ח</h3>
<b>כְּתָב</b>. מסמך הכתוב בכתב ידו.
<b>וְאָמַר לוֹ</b>. כתב לו במסמך.
<b>מָנֶה שֶׁיֵּשׁ לִי בְּיָדְךָ</b>. שאתה חייב לי.
<b>אִם רָצָה לְשָׁלְחוֹ</b>. אם שמעון הסכים לשלוח לו על ידי לוי (שכן רשאי שמעון שלא להסכים ולטעון שברצונו להחזיר ישירות לבעל דינו כדלקמן ג,ה).
<b>אֵינוֹ חַיָּב בְּאַחֲרָיוּתוֹ</b>. מאחר שראובן הסכים לפירעון באמצעות לוי נפטר שמעון ברגע שנתן ללוי את המנה, גם אם בסופו של דבר המנה לא הגיע לראובן.
<b>בֵּין שֶׁהָיָה מִלְוָה בֵּין שֶׁהָיָה פִּקָּדוֹן</b>. בין אם ראובן הלווה לשמעון מנה בין אם הפקיד אותו אצלו.
<b>וְהוּא שֶׁיַּכִּיר שֶׁהוּא כְּתַב יָדוֹ</b>. שיהיה ניכר לשמעון מתוך הכתב שזהו כתב ידו של ראובן.
<b>לֹא כָּתַבְתִּי וְלֹא שָׁלַחְתִּי לְךָ</b>. וגם טוען שלוי לא הביא לו את המנה ששמעון היה חייב לו, והכתב אינו נמצא כעת בידי שמעון.
<b>יִשָּׁבַע הַלֹּוֶה הֶסֵּת שֶׁכְּתַב יָדוֹ בָּא אֵלָיו</b>. משום שטוען שפרע דינו ככופר בכול שנשבע שבועת היסת ונפטר.
<b>סִימָנִין וְאוֹתוֹת שֶׁבֵּינֵיהֶם בְּיִחוּד</b>. סימנים מוסכמים ביניהם המופיעים בכתבים ששניהם שולחים זה לזה.
<b>שִׁמְעוֹן חַיָּב בְּאַחֲרָיוּתוֹ וּמְשַׁלֵּם לִרְאוּבֵן</b>. משום שאין לו הוכחה שמדובר בכתב ידו של ראובן, הרי דינו כמי שאינו יודע אם פרע שחייב לשלם ללא שבועה מצד המלווה (כס"מ, וראה הלכות טוען ונטען א,ט).
<b>וְיֵשׁ מִי שֶׁהוֹרָה שֶׁיִּשָּׁבַע רְאוּבֵן וְאַחַר כָּךְ יִטֹּל</b>. משום שאולי באמת כתב לו ושכח שכתב, ולכן יישבע כדי שידייק בתביעתו (כס"מ).
<b>כְּדִין כָּל הַנִּשְׁבָּעִין וְנוֹטְלִין</b>. שנשבעים בנקיטת חפץ (הלכות טוען ונטען א,ב).
<h3> ט</h3>
<b>לֵוִי שֶׁבָּא בִּשְׁלִיחוּת רְאוּבֵן וְלָקַח חֲמִשִּׁים</b>. משמעון כפירעון לחובו כלפי ראובן (ראה שו"ת הרי"ף סי' ד).
<b>הֲרֵי רְאוּבֵן נִשְׁבָּע שֶׁלֹּא שְׁלָחוֹ אֶלָּא לִקַּח עֶשְׂרִים... כְּדִין כָּל מוֹדֶה בְּמִקְצָת</b>. המפרשים התקשו מדוע נחשב ראובן מודה במקצת וחייב בשבועה מן התורה, והרי הוא נשבע כדי ליטול ממון מהלווה ואילו מודה במקצת נשבע כדי להיפטר מהתביעה. ויש שפירשו שראובן נחשב מודה במקצת מול טענת לוי שטוען שנתן לו חמישים והוא מודה רק בעשרים (ש"ך קכא ס"ק יב, וראה כס"מ וב"ח שפירשו באופנים אחרים).
<b>וִישַׁלֵּם שִׁמְעוֹן מִבֵּיתוֹ אִם הָיָה חַיָּב לִרְאוּבֵן</b>. כגון שהייתה ההלוואה בשטר שאז חייב שמעון לשלם לראובן את השלושים החסרים לפירעון החוב ואינו יכול להיפטר בטענה ששילם הכול ללוי. אבל אם הייתה ההלוואה בעל פה יכול שמעון להיפטר בטענה זו (ראה גר"א קכא ס"ק לט).
<h2>פרק ב</h2>
<h3> א</h3>
<b>שֶׁנֶּאֱמַר</b>. לגבי הפרשת תרומת מעשר מן המעשר.
<b>כֵּן תָּרִימוּ גַם אַתֶּם</b>. ומתוספת המילה 'גם' למדו חכמים שלא רק שיוכלו להפריש בעצמם אלא שגם שלוחם יוכל לתרום עבורם (פה"מ תרומות א,א).
<b>בֶּן בְּרִית</b>. כינוי לישראל.
<b>וְהוּא הַדִּין לְכָל הַתּוֹרָה כֻּלָּהּ</b>. ראה גם הלכות אישות ג,יז, הלכות תרומות ד,א.
<h3> ב</h3>
<b>וַאֲפִלּוּ אֵשֶׁת אִישׁ</b>. אף על פי שהאישה היא תחת רשות בעלה יכול איש אחר למנותה שליחה.
<b>אֲפִלּוּ עֶבֶד וְשִׁפְחָה</b>. אף על פי שהם תחת רשות האדון.
<b>וְיֶשְׁנָן בְּמִקְצָת מִצְווֹת</b>. עבד כנעני חייב במצוות שהאישה חייבת בהן ואדונו חייב למולו ולכן הוא בכלל 'בן ברית'.
<b>לְמַשָּׂא וּלְמַתָּן</b>. עסקי ממון, אך לא לגבי דברים שאינם שייכים בהם כגון שליחות לגיטין וקידושין (ראה הלכות אישות ג,יז, הלכות גירושין ו,ו).
<b>בְּאִסָּר</b>. מטבע קטן ששוויו רבע מעה.
<b>וּמָדַד לוֹ בְּאִסָּר שֶׁמֶן וְנָתַן לוֹ אֶת הָאִסָּר</b>. החנווני נתן לקטן כמות שמן שעולה איסר, או במקרה שלא היה לו שמן, נתן לו איסר משלו כדי שיקנה בו שמן מאחר (פה"מ בבא בתרא ה,ט).
<b>וְאִבֵּד אֶת הַשֶּׁמֶן וְאֶת הָאִסָּר</b>. הבן הקטן איבד את השמן או את האיסר.
<b>הַחֶנְוָנִי חַיָּב לְשַׁלֵּם</b>. הפסד השמן או האיסר מוטל על החנווני ואין האב צריך לשלם לו הפסדו (ר"י קאפח, ב"ח).
<b>שֶׁלֹּא שְׁלָחוֹ לוֹ אֶלָּא לְהוֹדִיעוֹ</b>. האב שלח את הקטן כדי לבקש מהחנווני לשלוח לו שמן עם אדם שראוי לשלוח עמו, ולא התכוון שישלח החנווני ביד הקטן.
<h3> ג</h3>
<b>נִפְטָר וְאֵינוֹ חַיָּב בְּאַחֲרָיוּתוֹ</b>. שמעת מסירתו לשליח שמינה בעל החוב, אינו חייב באחריותו (כדלעיל א,ה).
<b>בְּיַד מִי שֶׁיֵּרָאֶה לוֹ שֶׁהוּא רָאוּי לְהוֹלִיךְ דָּבָר זֶה</b>. שהתנאי כולל כל שליח שהגון לשליחות, אבל אין בכלל תנאי זה שישלח על ידי חרש או שוטה או קטן (מל"מ).
<b>אוֹ שֶׁכָּפַר בּוֹ הַשָּׁלִיחַ</b>. שהשליח טוען שלא קיבל מהמשלח דבר.
<b>הֲרֵי הַמְשַׁלֵּחַ פָּטוּר</b>. אמנם במקרה שהשליח כפר, על המשלח להישבע שבועת היסת כדלעיל א,ז (כס"מ, וראה שם שאפשר שגם במקרה של גנבה ואבדה צריך המשלח להישבע).
<h3> ד</h3>
<b>אַף עַל פִּי שֶׁמָּשַׁךְ</b>. משך חפץ כדי לקנותו עבור המשלח.
<b>אוֹ הִמְשִׁיךְ</b>. אִפשר לקונה למשוך חפץ של המשלח כדי לקנותו.
<b>וְנִמְצָא שֶׁעָבַר עַל דַּעַת מְשַׁלְּחוֹ בָּטַל הַמֶּקַח וּמַחֲזִיר</b>. כדלעיל א,ב.
<b>וְאִם לֹא הוֹדִיעַ שֶׁהוּא שָׁלִיחַ נִקְנָה הַמֶּקַח וְיִהְיֶה הַדִּין בֵּינוֹ וּבֵין זֶה שֶׁשְּׁלָחוֹ</b>. אף על פי שהשליח שינה מדברי המשלח, השליחות קיימת אלא שעל השליח לתקן את מה שעיוות בשליחותו (כדלעיל א,ג; ובביאור החילוק בין המקרים נאמרו הסברים שונים, ראה נתה"מ קפה ס"ק ה, מחנה אפרים הלכות שלוחין סי' ב).
<h3> ה</h3>
<b>לְלֵוִי קָנִיתִי אוֹתָהּ</b>. עבור לוי, והסיבה שאמר שקונה עבור לוי היא כדי להעלים את הקנייה כדי שלא יחזיקוהו כעשיר, או שהוא חושש שיקומו מערערים על הקנייה, ועל לוי שהוא אדם תקיף לא ייצאו מערערים (מאירי בבא קמא קב,ב).
<h3> ו</h3>
<b>מְשַׁלֵּם מַה שֶּׁהִפְסִיד</b>. כדין שליח ששינה מדברי המשלח (כדלעיל א,ה).
<b>נִשְׁבָּע הַסַּרְסוּר שְׁבוּעַת הַתּוֹרָה שֶׁהֲרֵי הוֹדָה בְּמִקְצָת</b>. שהרי המוכר תובע ממנו מאה והוא מודה בחמישים, והמודה במקצת התביעה חייב מדין תורה להישבע (הלכות טוען ונטען א,א, וראה כס"מ וש"ך קפה ס"ק ו שדנו באיזה מקרה בדיוק מדובר).
<b>וְאִם כְּבָר נָתַן לוֹ הַחֲמִשִּׁים נִשְׁבָּע הֶסֵּת</b>. שלאחר שנתן את המעות כבר אינו מודה במקצת אלא הרי הוא כופר בכל תביעת החמישים. ולכן אינו חייב בשבועת מודה במקצת אלא נשבע היסת שהיא שבועה מדברי חכמים למי שנדרש להיפטר מתביעה ממונית של חברו וכופר בכול (הלכות טוען ונטען א,ג).
<b>וְאִם יָדַע הַלּוֹקֵחַ... יַחֲזִיר הַחֵפֶץ לִבְעָלָיו</b>. כדין שליח שהודיע בשעת מעשה שהוא שליח, שאם עבר על דעת משלחו המקח בטל (לעיל ה"ד).
<b>וְיַחֲרִים וכו'</b>. אם הקונה חושד שהמשלח אכן נתן לסרסור רשות למכור בחמישים, אלא שהוא התחרט וכעת הוא משקר ועושה קנוניה עם הסרסור על מנת לקבל את החפץ בחזרה, יכול להטיל חרם כדי לאיים על המוכר (לעניין הטלת חרם ראה לעיל א,ח בביאור).
<b>עַל מִי שֶׁנָּתַן לוֹ רְשׁוּת לִמְכֹּר בַּחֲמִשִּׁים אוֹ שֶׁרָצָה בַּחֲמִשִּׁים וְחָזַר בּוֹ אַחַר שֶׁקָּנִיתִי</b>. החרם כולל את האפשרות שהמוכר נתן רשות לסרסור למכור בחמישים וחזר בו, וכן את האפשרות שלא אמר לסרסור באיזה סכום למכור ולאחר שמכר בחמישים הסכים על המכירה, אך לאחר מכן חזר בו (סמ"ע קפה ס"ק י).
<b>הַסַּרְסוּר</b>. מתווך שמוכר נכסים עבור הבעלים תמורת תשלום.
<b>שָׁלִיחַ הוּא</b>. דינו כשליח של הבעלים משום שאינו סוחר שקונה מאחד ומוכר לשני, אלא המקח נשאר של הבעלים ואינו שלו בשום שלב.
<b>אִם שִׁנָּה עַל דַּעַת הַבְּעָלִים</b>. שינה ממה שהבעלים הורו לו.
<h3> ז</h3>
<b>בְּדָמִים אֵלּוּ</b>. בסכום זה.
<b>מַחֲזִיר הַלּוֹקֵחַ</b>. על הקונה להחזיר את החפץ, משום שהמקח בטל עקב אי הסכמת המוכר למקח.
<b>שֶׁהֲרֵי לֹא פָּסַק לוֹ דָּמִים וְאָמַר לוֹ מְכֹר בְּכָךְ וְכָךְ</b>. מכיוון שראובן (המשלח) לא קבע לסרסור סכום מוגדר, והסרסור הודיע שהוא שליח של ראובן, כל שינוי מרצונו של ראובן, יכול להיות עילה לביטול המקח.
<b>חַיָּב לְשַׁלֵּם מִפְּנֵי שֶׁהוּא נוֹשֵׂא שָׂכָר</b>. מכיוון שמקבל שכר עבור התיווך, דינו כשומר שכר שחייב בגנבה ואבדה (ראה הלכות שכירות א,ב).
<h3> ח</h3>
<b>לְשַׁגְּרָן לְבֵית חָמִיו</b>. לשלוח כמתנה עבור ארוסתו הנמצאת בבית חמיו.
<b>וְאָמַר לוֹ אִם מְקַבְּלִין אוֹתָן מִמֶּנִּי אֲנִי נוֹתֵן אֶת דְּמֵיהֶם</b>. התנה את הקנייה בכך שירצו לקבלם ממנו בבית חמיו.
<b>וְאִם לָאו אֶתֵּן לְךָ שָׂכָר מְעַט</b>. התנה שאם לא ירצו לקבל את הכלים ישלם לאומן עבור טובת ההנאה שהייתה במציאת החן על שליחת המתנה (בבלי בבא מציעא פא,א).
<b>וְנֶאֶנְסוּ בַּהֲלִיכָה הֲרֵי זֶה חַיָּב לְשַׁלֵּם</b>. מכיוון שיש לו מעמד של קונה כל זמן שלא התברר שלא מקבלים ממנו, והקונה נושא באחריות מלאה למה שקנה שהרי הוא שלו.
<b>וְאִם נֶאֶנְסוּ בַּחֲזִירָה פָּטוּר</b>. שהרי כבר התברר שאין ברצונו להשלים את המקח, ומשום שנהנה מהאפשרות לקחת את הכלים לבית חמיו ללא התחייבות לקנותם, דינו כשומר שכר שחייב בגנבה ואבדה ופטור באונס (תוספות רי"ד נדרים לא,ב, וראה מאירי ורא"ש שם שפירשו באופן דומה).
<b>נְטָלָן עַל מְנָת לְמָכְרָן לַאֲחֵרִים וְאָמַר לוֹ וכו'</b>. התנה את הקנייה בכך שיצליח למכרם במקום מסוים או עד זמן מסוים.
<b>וְנֶאֶנְסוּ בֵּין בַּהֲלִיכָה בֵּין בַּחֲזִירָה חַיָּב לְשַׁלֵּם</b>. אף על פי שקנאם רק בתנאי שימכרם במקום מסוים או עד זמן מסוים, מכל מקום כוונתו למכרם אם ימצא להם קונה מתאים אף בדרך חזור, ולכן דינו כקונה עד שיחזיר את הכלים (בבלי בבא מציעא פא,א).
<h3> ט</h3>
<b>נִשְׁבָּע שְׁבוּעַת הַשּׁוֹמְרִין</b>. שדינו של השליח כדין אדם שהפקידו אצלו בחינם שחייב להישבע שהדבר נגנב או אבד, ושלא שלח יד במה שנתן המשלח בידו (ראה הלכות שאלה ופיקדון ד,א).
<b>וְאִם הָיָה הָאֹנֶס בְּמָקוֹם שֶׁאֶפְשָׁר לְהָבִיא עָלָיו עֵדִים וכו'</b>. שאם העדים מצויים אינו נפטר בשבועה עד שיביא עדים.
<b>גַּרְבֵי יַיִן</b>. כדי יין.
<b>מִמָּעוֹת שֶׁהָיוּ לוֹ בְּיָדוֹ</b>. מעות של המשלח שהיו ביד השליח.
<b>וְקָנָה לוֹ וְנִמְצְאוּ חֹמֶץ</b>. היין שבחביות החמיץ, והשליח טוען שהחמיץ לאחר הקנייה ולא פשע בקנייתו.
<b>מִנְיָן גָּדוֹל כָּזֶה שֶׁהֶחֱמִיץ קוֹל יֵשׁ לוֹ</b>. כמות גדולה כזו ניתן לברר על ידי עדים אם החמיצה לפני הקנייה או לאחריה.
<b>וְאִם לֹא יָבִיא רְאָיָה יְשַׁלֵּם</b>. שמכיוון שיכול להביא ראיה אינו יכול להיפטר בשבועה שלא פשע.
<b>דָּבָר הַנֶּעֱלָם</b>. שאינו גלוי.
<b>שֶׁאֵין רְאָיָתוֹ מְצוּיָה</b>. שהנזק אירע במקום שלא מצוי שיהיו עדים שיכולים להעיד על כך.
<b>וְכֵן הַדִּין בְּכָל טַעֲנָה שֶׁיִּטְעֹן הַשֻּׁתָּף כַּיּוֹצֵא בָּזוֹ</b>. גם בשותפים שהייתה השותפות ברשות אחד מהם ולטענתו אירע בה הפסד שאינו באחריותו, חייב להביא ראיה אם זה דבר גלוי לכול.
<b>אִם הָרְאָיָה יְכוֹלָה לִהְיוֹת</b>. שמצוי שיהיו עדים שיכולים להעיד על טענה כזו.
<b>כְּמוֹ שֶׁיִּתְבָּאֵר</b>. הלכות שכירות ג,א.
<h2>פרק ג</h2>
<h3> א</h3>
<b>מִי שֶׁהָיְתָה לוֹ קַרְקַע תַּחַת יַד אֶחָד</b>. אדם אחר היה משתמש בה כבעלים.
<b>אוֹ שֶׁהָיוּ לוֹ מִטַּלְטְלִין פִּקָּדוֹן</b>. הפקיד מיטלטלין אצל אדם אחר.
<b>וְרָצָה לַעֲשׂוֹת שָׁלִיחַ לָדוּן עִם זֶה</b>. להסמיך אדם שיתבע במקומו את המחזיק בקרקע או בפיקדון.
<b>הֲרֵי זֶה כּוֹתֵב לוֹ הַרְשָׁאָה</b>. שטר שבו הוא ממנה את השליח למורשה.
<b>וְצָרִיךְ לִקְנוֹת מִיָּדוֹ שֶׁהִרְשָׁהוּ</b>. להקנות לו את הדבר שהוא תובע. הקניין המדובר כאן הוא קניין חליפין שעל ידו מקנה לשליח את הקרקע או המיטלטלין כדי שיוכל לתבעם עבורו ('קניין סודר', ראה הלכות מכירה ה,ה ובביאור שם, וראה לקמן ה"ז שכאשר מדובר במעות צריך להקנות לו אגב קרקע).
<b>וְכַיּוֹצֵא בְּעִנְיָנִים אֵלּוּ</b>. אמירה אחרת שמשמעותה שמקנה לו את הדבר שהוא תובע עבורו.
<b>מִפְּנֵי שֶׁהוּא אוֹמֵר לוֹ</b>. הנתבע יכול לומר לשליח.
<b>אַף עַל פִּי שֶׁכָּתַב לוֹ כֵּן אֵינוֹ אֶלָּא שָׁלִיחַ</b>. אף על פי שכתב לו שידון ויזכה ויוציא לעצמו ועשה קניין על כך, אין כוונתו להקנות לו את הדברים באופן מוחלט או בשותפות, והקנייה זו נועדה רק כדי לאפשר למורשה לדון עבורו עם הנתבע.
<h3> ב</h3>
<b>הִקְנָה לְזֶה הַמֻּרְשֶׁה שְׁלִישׁ וכו'</b>. שעשה קניין עם המורשה רק לחלק מהדבר שתובע עבורו, ובחלק הנשאר נתן לו רשות לתבוע ללא הרשאה (ראה צור תעודה).
<h3> ג</h3>
<b>אֶחָד מִן הָאַחִים שֶׁלֹּא חָלְקוּ</b>. אחים שירשו את אביהם ועדיין לא חילקו את הירושה ולכן דינם כשותפים.
<b>אֵינוֹ צָרִיךְ הַרְשָׁאָה מִשְּׁאָר שֻׁתָּפָיו</b>. ואם דן עם הנתבע, הדין קיים.
<b>שֶׁהֲרֵי אוֹמְרִין לוֹ לָמָּה לֹא בָּאתָה לִתְבֹּעַ גַּם אַתָּה</b>. ומכיוון שלא בא, מן הסתם הסכים שחברו ידון עם הנתבע.
<b>בִּמְדִינָה אַחֶרֶת</b>. בעיר אחרת.
<b>לְפִיכָךְ יֵשׁ לַנִּתְבָּע לְעַכֵּב וכו'</b>. משום שאם יבוא השותף ויטען טענה זו יתבטל הדין, יכול הנתבע לעכב את התביעה הראשונה ולומר לתובע שיתבע רק את חלקו בשותפות.
<h3> ד</h3>
<b>הַבַּעַל בְּנִכְסֵי אִשְׁתּוֹ צָרִיךְ הַרְשָׁאָה</b>. נכסים שהאישה מכניסה לבעלה והבעל לא קיבל אחריות עליהם נקראים 'נכסי מלוג', ודינם שגוף הנכסים שייך לאישה והבעל מקבל את פירות הנכסים (ראה הלכות אישות טז,א-ב, כב,ז). כשרוצה הבעל לתבוע עבור אשתו בנכסי מלוג שלה, עליו לקבל הרשאה משום שגוף הקרקע שייך לאישה.
<b>שֶׁאִם אֵין קַרְקַע אֵין לוֹ פֵּרוֹת</b>. הבעלות על הפירות תלויה בבעלות על הקרקע, ולכן יש לבעל חלק בתביעה זו.
<h3> ה</h3>
<b>וְעָשָׂה שָׁלִיחַ בְּעֵדִים לַהֲבִיאָן לוֹ</b>. ללא הרשאה.
<b>אִם רָצָה לִתֵּן נִפְטָר... שֶׁהֲרֵי נוֹתֵן לִשְׁלוּחוֹ</b>. כדלעיל א,ח, ב,ג.
<b>וְאִם לֹא רָצָה לִתֵּן אֵינוֹ נוֹתֵן שֶׁאֵין זֶה בַּעַל דִּינוֹ עַד שֶׁיָּבֹא בְּהַרְשָׁאָה</b>. אין הנתבע מחויב לתת את הדבר הנתבע לשליח זה משום שכל זמן שלא קיבל הרשאה אינו מוסמך לדון עם הנתבע.
<b>וְכָל הַבָּא בְּהַרְשָׁאָה וכו'</b>. שהבא בהרשאה נכנס לריב שאינו נוגע אליו, ועריכת הדין על ידי אנשים אחרים יוצרת שנאה ומחלוקת (מאירי שבועות לא,א; וראה הלכות דעות ה,יג שאין ראוי לתלמיד חכם לבוא בהרשאה).
<h3> ו</h3>
<b>הַתּוֹבֵעַ חֲבֵרוֹ בַּדִּין... וְכָפַר בּוֹ אֵינוֹ יָכוֹל לִכְתֹּב הַרְשָׁאָה וכו'</b>. שהתובע יכול להרשות אדם אחר לדון עבורו רק במקרים שהנתבע עדיין לא כפר, אך אם כפר ההרשאה נראית שקרית, שכן מקנה לו דבר שכל עוד לא יוכח אחרת אינו שלו. ודווקא במיטלטלין או במעות, אבל בקרקע, מכיוון שאינה נגזלת וידוע ומפורסם שקרקע זו היא של התובע, אף אם כפר בו יכול לעשות עליה הרשאה שאינו כמשקר (יקר תפארת, וראה לקמן סוף ה"ז).
<b>אֵינוֹ יָכוֹל לְהַרְשׁוֹת עָלָיו אַחֵר לְהַשְׁבִּיעוֹ</b>. אינו יכול למנות מורשה שילך וישביע את הנתבע עבורו.
<b>שֶׁאֵין שָׁם דָּבָר שֶׁיַּקְנֶה לוֹ וכו'</b>. משום שהתביעה בשבועה אינה דבר שניתן להקנותו למורשה, ורק בתביעה ממונית שאפשר להקנותה, אפשר להרשות עליה.
<h3> ז</h3>
<b>אֵין הַקִּנְיָן מִיָּדוֹ מוֹעִיל בָּזֶה שֶׁאֵין הַמַּטְבֵּעַ נִקְנֶה בַּחֲלִיפִין</b>. כשרוצים לעשות הרשאה בנוגע למעות אי אפשר להקנות לשליח בקניין חליפין ('קניין סודר' ראה לעיל ה"א בביאור), שאין המטבע נקנה בקניין זה (הלכות מכירה ו,א).
<b>אֶלָּא כֵּיצַד עוֹשֶׂה</b>. כדי להקנות לו את המטבע.
<b>נוֹתֵן לוֹ קַרְקַע כָּל שֶׁהִיא וּמַקְנֶה לוֹ הַמָּעוֹת עַל גַּבָּהּ</b>. מקנה לו קרקע בשיעור כלשהו, ויחד אתה מקנה את המעות שמעוניין להרשות עליהן. קניין זה מכונה 'קניין אגב', והמעות נקנות באופן זה אף אם אינן מונחות על הקרקע הנקנית (ראה הלכות מכירה ג,ח-ט, ו,ז).
<b>מִפְּנֵי שֶׁהַמִּלְוָה לְהוֹצָאָה נִתְּנָה</b>. דמי ההלוואה מיועדים לשימוש ואינם בבעלות המלווה.
<b>וְאֵין אָדָם מַקְנֶה לַחֲבֵרוֹ דָּבָר שֶׁאֵינוֹ בָּעוֹלָם</b>. ולכן גם אינו יכול להקנות למורשה את המעות שיגבה בעתיד (לכלל זה ראה הלכות מכירה כב,א).
<b>וְאֵין לְךָ דֶּרֶךְ שֶׁיַּקְנֶה אָדָם בָּהּ חוֹב אֶלָּא אוֹ בְּמַעֲמַד שְׁלָשְׁתָּן</b>. יש דרך להקנות חוב בעל פה על ידי שיעמדו המלווה והלווה והקונה יחד, ויקנה המלווה את זכות גביית החוב לקונה.
<b>וְהוּא דָּבָר שֶׁאֵין לוֹ טַעַם כְּמוֹ שֶׁבֵּאַרְנוּ</b>. הקניית חוב במעמד שלושתם הוא קניין שתיקנו חכמים ואמרו שאין לדבר הסבר ואין למדים ממנו לדבר אחר (שם ו,ח). ולכן לא ניתן להקנות את החוב לצורך ההרשאה על סמך דין זה.
<b>אוֹ בְּהַקְנָיַת שְׁטַר הַחוֹב עַצְמוֹ בִּכְתִיבָה וּמְסִירָה מִפְּנֵי שֶׁהוּא מַקְנֶה הַשִּׁעְבּוּד שֶׁבּוֹ</b>. כאשר החוב בשטר, ניתן להקנותו באמצעות כתיבה שהמוכר כותב לקונה (על גבי שטר החוב עצמו או על נייר אחר) שהוא מקנה לו את שטר החוב ואת התוכן שהשטר מייצג, ובנוסף לכך צריך למסור לקונה את שטר החוב (שם ה"י). וקניין זה הוא מדברי סופרים שכן החוב אינו דבר ממשי שיחול עליו קניין מן התורה (ראה שם הי"ב), ומכיוון שקניין זה אינו קניין גמור לא ניתן להקנות בו לצורך הרשאה (אבן האזל).
<b>אֲבָל גְּאוֹנִים תִּקְּנוּ שֶׁכּוֹתְבִין הַרְשָׁאָה אַף עַל הַמִּלְוָה</b>. אף שאין דרך להקנות את מעות ההלוואה למורשה, תיקנו שיהיה אפשר להקנותן על גבי קרקע ובאופן זה יהיה ניתן לכתוב הרשאה על ההלוואה.
<b>כְּדֵי שֶׁלֹּא יִטֹּל כָּל אֶחָד מָמוֹן חֲבֵרוֹ וְיֵלֵךְ לוֹ לִמְדִינָה אַחֶרֶת</b>. והתקנה מאפשרת לו לתבוע את הלווה גם במדינה אחרת על ידי מורשה.
<b>מַקְנֵהוּ אַרְבַּע אַמּוֹת מֵחֶלְקוֹ שֶׁבְּאֶרֶץ יִשְׂרָאֵל</b>. מהחלק שאמור לירש בחלוקת הארץ.
<b>וּדְבָרִים אֵלּוּ</b>. ההסתמכות על קרקע שיש לו בארץ ישראל.
<b>שֶׁזֶּה מִי יֹאמַר שֶׁיֵּשׁ לוֹ חֵלֶק בְּאֶרֶץ יִשְׂרָאֵל</b>. שמא הוא מזרע גרים או עבדים משוחררים שאין להם חלק בארץ (כס"מ; וראה הלכות מעשר שני יא,יז).
<b>וַאֲפִלּוּ הוּא רָאוּי אֵינוֹ בִּרְשׁוּתוֹ</b>. אפילו אם מגיע לו חלק בארץ, הרי עדיין לא זכה בו.
<b>שֶׁאֵין אוֹמְרִין בָּהּ יִקֹּב הַדִּין אֶת הָהָר וְאֵינָהּ אֶלָּא כְּדֵי לְאַיֵּם עַל הַנִּתְבָּע</b>. שאין הרשאה זו מוחלטת ותפקידה הוא רק לאיים על הנתבע, ולכן יכול הנתבע לסרב לדון עם המורשה (ומדובר כאן דווקא בהרשאה שנעשתה על סמך ארבע אמות שיש למרשה בארץ ישראל — כס"מ; ויש מפרשים שמשפט זה אמור על תקנת הגאונים בכללותה, ויכול הנתבע לסרב לדון עם המורשה בכל מה שתיקנו הגאונים — שו"ת מהרשד"ם חו"מ קכט, ראה מל"מ).
<b>שֶׁאֵין זֶה הַבָּא בְּהַרְשָׁאָה זוֹ הָרְעוּעָה פָּחוּת מִשָּׁלִיחַ שֶׁעָשָׂהוּ בְּעֵדִים</b>. שאם ירצה הנתבע לתת לשליח זה, ייפטר מן התביעה ואינו חייב באחריותה (כדלעיל ה"ה).
<b>בֵּין בְּעֵדֵי קִנְיָן</b>. כשהלווה עשה קניין בעדים על כך שחייב למלווה, רשאים העדים לכתוב למלווה שטר חוב ללא צורך בהסכמת המלווה (ראה הלכות מלווה ולווה יא,א), וממילא דין הלוואה כזו כהלוואה בשטר.
<b>מִפְּנֵי שֶׁהִיא כְּפִירַת שִׁעְבּוּד קַרְקָעוֹת</b>. שמשעת כתיבת השטר או קניין העדים, קרקעותיו של הלווה משועבדות להלוואה, ולכן הרי זו ככפירה בקרקע, שאינה נחשבת כפירה לעניין הרשאה (ראה לעיל ה"ו בביאור).
<b>אֲבָל מִלְוָה עַל פֶּה שֶׁכָּפַר בָּהּ לֹא תִּקְּנוּ שֶׁיִּכְתְּבוּ עָלֶיהָ הַרְשָׁאָה</b>. הגאונים הגבילו את תקנתם למקרה שיש לו אחיזה בנכסי הלווה שניתן להרשות מכוחם או למקרה שאינו נראה כמשקר אבל אם גם אין לו אחיזה בנכסיו וגם כפר בה ונראה כמשקר לא תיקנו.
<h3> ח</h3>
<b>וְרָצָה לְבַטֵּל הַשְּׁלִיחוּת... הֲרֵי זֶה מְבַטֵּל</b>. משום שההקניה לצורך הרשאה אינה הקניה גמורה אלא רק לצורך ניהול התביעה עבור המרשה, רשאי המרשה לבטל את ההרשאה מהאחד ולהעבירה לאחר.
<b>לְפִיכָךְ אִם הִתְנָה עָלָיו</b>. אם המורשה התנה עם המרשה.
<h3> ט</h3>
<b>הַבָּא בְּהַרְשָׁאָה שֶׁמָּחַל לְזֶה הַנִּתְבָּע</b>. מורשה שמחל לנתבע ללא סיכום מוקדם עם המרשה.
<b>אוֹ שֶׁמָּכַר לוֹ</b>. הסכים למכור את הדבר הנתבע לנתבע במקום לקבלו בחזרה.
<b>אוֹ שֶׁמָּחַל לוֹ עַל הַשְּׁבוּעָה</b>. אם מחמת הדיון התחייב הנתבע בשבועה ומחל לו המורשה על כך.
<b>לֹא עָשָׂה כְּלוּם וכו'</b>. כדין שליח שעבר על דברי משלחו (כדלעיל א,ב).
<b>לְפִיכָךְ אִם הִתְנָה עִמּוֹ וכו'</b>. כשם שתנאי זה מועיל בשליח (שם ה"ג).
<h3> י</h3>
<b>וְזוֹ הַרְשָׁאָתִי תְּהִי אֶצְלְךָ</b>. כתב ההרשאה יינתן לנתבע כדי שתהיה לו הוכחה שנתן למורשה וייפטר מהתביעה.
<b>וְאִם הַמַּפְקִיד הִרְשָׁה אַחֵר הוּא הִפְסִיד עַל עַצְמוֹ</b>. במקרה שלא ייתן לו המורשה הראשון.
<h3> יא</h3>
<b>וְאָמַר לֵוִי לֹא הָיוּ דְּבָרִים מֵעוֹלָם אֲבָל יִשָּׁבַע שִׁמְעוֹן וְיִטֹּל</b>. עקרונית חייב הנתבע שכפר להישבע שבועת היסת על טענתו, אך הוא יכול להפך את השבועה על התובע שיישבע הוא וייטול (הלכות טוען ונטען א,ו; ומדובר כאן כשכפר לאחר כתיבת ההרשאה, אבל אם כפר קודם כתיבת ההרשאה, לא ניתן לכתוב הרשאה כדלעיל ה"ו).
<b>וְכֵן כָּל הַדְּבָרִים שֶׁתּוֹלֶה לֵוִי בְּשִׁמְעוֹן</b>. שטוען לוי טענות המצריכות את נוכחותו של שמעון.
<b>יָדוּן עִם רְאוּבֵן וְיִהְיֶה הַמָּמוֹן מֻנָּח עַד שֶׁיָּבֹא שִׁמְעוֹן וְיִשָּׁאֵל</b>. כדי שלוי לא יטען כן מתוך הנחה ששמעון לא יבוא עד לכאן להישאל וייפטר מן התביעה, מוציאים את הממון מידו כדי שיתפשר עם המורשה ולא יצטרך שמעון להגיע בעצמו לדון (כס"מ).
<b>לְהַחֲרִים עַל מִי שֶׁטּוֹעֵן טַעֲנוֹת שֶׁקֶר וכו'</b>. כדי לאיים באמצעות החרם על לוי הנתבע (ראה לעיל א,ז בביאור).
<b>כְּדֵי שֶׁיְּכַוְּנוּ בַּעֲלֵי דִּינִין טַעֲנוֹתֵיהֶם</b>. שידייקו בטענותיהם ויימנעו מטענת שקר ולא יגרמו להוציא שם שמים לבטלה ולישא שֵמע שווא (ראה הלכות טוען ונטען א,יא).
<h2>פרק ד</h2>
<h3> א</h3>
<b>כְּשֶׁיִּרְצוּ הַשֻּׁתָּפִין לְהִשְׁתַּתֵּף</b>. להיות שותפים ברווחי מסחר.
<b>בַּמֶּה יִקְנֶה כָּל אֶחָד מֵהֶן מָמוֹן חֲבֵרוֹ לְהִשְׁתַּתֵּף בּוֹ</b>. כך שלא יוכלו לחזור בהם מכאן ואילך.
<b>וְיַגְבִּיהוּ אֶת הַכִּיס שְׁנֵיהֶם</b>. ועל ידי הגבהת הארנק יקנו שניהם את המטבעות בקניין הגבהה.
<b>אֲבָל אִם כָּתְבוּ שְׁטָר וְהֵעִידוּ עֵדִים</b>. החתימו עדים על שטר שבו נכתבה ההסכמה על השותפות.
<b>אַף עַל פִּי שֶׁקָּנוּ מִיַּד שְׁנֵיהֶם שֶׁיָּבִיא זֶה מֵאָה וְזֶה מֵאָה וְיִשְׁתַּתְּפוּ בָּהֶן</b>. שעשו קניין חליפין על מטבעות בסכום מסוים שיביאו שיהיו שותפים בו (קניין זה מכונה גם 'קניין סודר' — ראה הלכות מכירה ה,ה ובביאור שם).
<b>שֶׁאֵין הַמַּטְבֵּעַ נִקְנֶה בַּחֲלִיפִין</b>. שם ו,א, וראה גם לעיל ג,ז.
<b>לְפִיכָךְ אִם נִשְׁתַּתְּפוּ בִּשְׁאָר מִטַּלְטְלִין... נַעֲשׂוּ שֻׁתָּפִין בָּהֶן</b>. שבהם מועיל קניין חליפין.
<b>וַהֲרֵי נִשְׁתַּתְּפוּ בָּהֶן נַעֲשׂוּ שֻׁתָּפִין בָּהֶן</b>. לאחר שהביאו בפועל את הסחורה שהתחייבו נעשו שותפים בה מתוקף קניין החליפין שעשו בתחילה ואינם צריכים לעשות קניין נוסף.
<b>וְכֵן אִם עֵרְבוּ פֵּרוֹתֵיהֶן</b>. ואפילו לא הגביהו את הפירות, שמכיוון שדרכם של אנשים להקפיד על פירותיהם שלא לערבם עם אחרים, העירוב עצמו נחשב קניין לשותפות ואין צורך בקניין נוסף (סמ"ע קעו ס"ק ח; ובכס"מ כתב שמדובר דווקא שהגביהו את הפירות לאחר שעירבום).
<b>אוֹ שֶׁשָּׂכְרוּ מָקוֹם בְּשֻׁתָּפוּת</b>. ונעשתה חצר שלהם, וכשהניחו את המיטלטלין קנו שניהם את הכול בקניין חצר (הלכות מכירה ג,ז).
<b>בְּכָל הַדְּרָכִים שֶׁקּוֹנֶה הַלּוֹקֵחַ</b>. המפורטות בהלכות מכירה פרקים א-ו.
<h3> ב</h3>
<b>הָאֻמָּנִין שֶׁנִּשְׁתַּתְּפוּ בְּאֻמָּנוּת</b>. שיחלקו ביניהם את הרווחים ממלאכתו של כל אחד מהם.
<b>שֶׁכָּל שֶׁיִּקַּח זֶה וָזֶה בִּמְלַאכְתּוֹ</b>. כל שכר שייטלו.
<b>אֵין כָּאן שֻׁתָּפוּת כְּלָל שֶׁאֵין אָדָם מַקְנֶה לַחֲבֵרוֹ דָּבָר שֶׁלֹּא בָּא לָעוֹלָם</b>. מכיוון שאינם שותפים בחומרי הגלם, אין כאן דבר ממשי שיחול עליו הקניין, שהרי הרווחים הם דבר שאיננו קיים כעת (ראה הלכות מכירה ה,יד ובביאור שם).
<b>אִם הָיוּ לוֹקְחִין הַבְּגָדִים מִמָּמוֹן עַצְמָן וְתוֹפְרִין אוֹתָן וּמוֹכְרִין</b>. אם החייטים קונים בעצמם את הבדים ומכינים מהם בגדים ומוכרים, ולא מקבלים אותם מהלקוח.
<b>וְלוֹקְחִין הַשְּׁתִי וְהָעֵרֶב מִמְּעוֹתֵיהֶן וְאוֹרְגִין וּמוֹכְרִין</b>. שהאורגים קונים בעצמם את החוטים המשמשים לאריגת הבדים ועושים מהם אריג ומוכרים אותו.
<b>וְנִשְׁתַּתְּפוּ בַּמָּמוֹן שֶׁלּוֹקְחִין בּוֹ</b>. בדרכי הקניין שנזכרו לעיל ה"א.
<b>הֲרֵי הוּא לָאֶמְצַע</b>. מתחלקים בו בשווה.
<h3> ג</h3>
<b>מָנֶה</b>. מאה דינרים.
<b>וְנִתְעַסְּקוּ כֻּלָּן בַּמָּמוֹן</b>. אבל אם רק אחד מתעסק בממון השותפות, הדין שונה כמבואר לקמן פרק ו.
<b>וּפָחֲתוּ אוֹ הוֹתִירוּ</b>. הפסידו או הרוויחו.
<b>הַשָּׂכָר אוֹ הַפְּחָת בֵּינֵיהֶן בְּשָׁוֶה לְפִי מִנְיָנָם לֹא לְפִי הַמָּעוֹת</b>. הרווח וההפסד מתחלקים בשווה לפי מספר השותפים ולא לפי סכום המעות שכל אחד נתן. אמנם, את סכום ההשקעה הראשוני מחלקים ביניהם לפי סכום המעות שכל אחד נתן, ורק את הרווח או ההפסד מחלקים בשווה. כגון במקרה המדובר כאן, אם הרוויחו מאה וחמישים דינרים והסכום הכולל הוא שבע מאות וחמישים דינרים, יקבל הראשון מאה וחמישים והשני מאתיים וחמישים, והשלישי שלוש מאות וחמישים. ואם הפסידו מאה וחמישים יקבל הראשון חמישים, והשני מאה וחמישים והשלישי מאתיים וחמישים.
<b>וַאֲפִלּוּ לָקְחוּ שׁוֹר לִטְבִיחָה וכו'</b>. גם אם קנו יחד דבר על מנת לחלקו ביניהם באופן יחסי לפי סכום המעות שכל אחד הביא, ולבסוף החליטו למכור אותו, דינם ככל שותפים והם מתחלקים בשווה ברווח או בהפסד.
<b>בְּשֶׁנָּשְׂאוּ וְנָתְנוּ בַּמָּעוֹת שֶׁנִּשְׁתַּתְּפוּ בָּהֶן</b>. והן אינן ברשותם עוד.
<b>וּפָחֲתוּ אוֹ הוֹתִירוּ מֵחֲמַת הַמַּטְבֵּעַ שֶׁשִּׁנָּהוּ הַמֶּלֶךְ אוֹ אַנְשֵׁי הַמְּדִינָה</b>. שקיבלו החלטה לשנות את ערכן של המטבעות.
<b>חוֹלְקִין הַשָּׂכָר אוֹ הַהֶפְסֵד לְפִי הַמָּעוֹת</b>. באופן יחסי לסכום שכל אחד נתן, משום שזהו שינוי בגוף הדבר שהשתתפו בו ולא ברווח או בהפסד.
<b>בַּמֶּה דְּבָרִים אֲמוּרִים</b>. באיזה מקרה מחלקים את הרווח וההפסד בשווה.
<b>בִּסְתָם</b>. שלא התנו במפורש כיצד יחלקו את הרווח וההפסד.
<b>הֲרֵי אֵלּוּ חוֹלְקִין לְפִי מַה שֶּׁהִתְנוּ</b>. אף על פי שחלוקת הרווח וההפסד מנוגדת לחלק היחסי של כל אחד מהשותפים.
<h3> ד</h3>
<b>אוֹ עַד שֶׁיִּכְלֶה כָּל מָמוֹן הַשֻּׁתָּפוּת</b>. שאז נשמט הבסיס לשותפות.
<b>בַּקֶּרֶן</b>. הממון הבסיסי שהיה בתחילת השותפות.
<b>בַּשָּׂכָר</b>. הרווחים של השותפות.
<b>וְאִם לֹא הָיָה בְּאוֹתָהּ הַסְּחוֹרָה דִּין חֲלֻקָּה</b>. דין חלוקה נוהג בקרקעות ובנכסים נוספים כאשר גודל הנכס הוא כזה שאם יחלקו אותו יישאר שמו המקורי על כל אחד מהחלקים. וכאשר אין בשיעור הנכס דין חלוקה אי אפשר להכריח את השותפים לחלקו ויש למכרו בשלמות (ראה הלכות שכנים א,א ושם הל' ד-ה).
<b>אוֹ הָיָה בַּחֲלֻקָּתָהּ הֶפְסֵד</b>. כגון כלי שאם יחלקוהו הוא ייפסד.
<b>הֲרֵי אֵלּוּ מוֹכְרִין אוֹתָהּ וְחוֹלְקִין אֶת הַדָּמִים</b>. וכן יכול אחד מהשותפים לקנות מהשני את חלקו (שם).
<b>הָיָה זְמַן יָדוּעַ לִמְכִירַת אוֹתָהּ הַסְּחוֹרָה</b>. ולא סיכמו מראש מתי תסתיים השותפות.
<b>יֵשׁ לְכָל אֶחָד מֵהֶן לְעַכֵּב וכו'</b>. שמן הסתם השתתפו על דעת כן שימתינו עד הזמן שמקובל למכור את אותה סחורה (ערוה"ש חו"מ קעו,מט), כגון שקנו שמן זית שמקובל היה למכרו החל מחג השבועות והלאה (בבלי גיטין לא,ב).
<b>אֶלָּא אִם כֵּן הִתְנוּ בֵּינֵיהֶן</b>. שיוכלו ליטול לפני כן.
<b>הָיָה לָהֶם חוֹב אֵצֶל אֲחֵרִים</b>. שאחרים חייבים להם, ומדובר על מקרה שלא קבעו זמן או שקבעו והגיע הזמן.
<b>לֹא נַחֲלֹק עַד שֶׁנִּגְבֶּה כָּל חוֹב שֶׁיֵּשׁ לָנוּ</b>. ויהיה כל הממון ברשותנו.
<b>אֶלָּא חוֹלְקִין</b>. את הממון שברשותם.
<b>וּכְשֶׁיִּפְרְעוּ</b>. החייבים להם.
<b>יִטֹּל כָּל אֶחָד חֶלְקוֹ</b>. ממה שפרעו להם.
<b>אִם אֵינָן אַחֲרָאִין זֶה לָזֶה</b>. אם כל אחד התחייב לפרוע רק חלקו היחסי בחוב, ואינו אחראי לפרוע את החלק של חברו.
<b>חוֹלְקִין</b>. את מה שבידם.
<b>וְלָמָּה מְעַכֵּב שֶׁהֲרֵי חֲבֵרוֹ אוֹמֵר לוֹ וכו'</b>. מה שנמצא בשותפות משועבד לצרכי השותפות, כולל החוב, ולכן יכול לדרוש שיכסו את החוב מרווחי השותפות וגם לדרוש שיעסקו בה יחד (יקר תפארת וכס"מ).
<b>נַחֲלֹק וְטֹל אַתָּה דָּמִים כְּנֶגֶד כָּל הַשְּׁטָר וַעֲשֵׂה בָּהֶן סְחוֹרָה לְעַצְמְךָ וכו'</b>. נחלק בינינו את ממון השותפות ואתה תיטול מעות נוספות כנגד כל החוב, וכך תוכל להמשיך לסחור במעות וכשיגיע הזמן תפרע את החוב.
<b>שֶׁמָּא נַפְסִיד וְהַשְּׁנַיִם מַרְוִיחִין יָתֵר מִן הָאֶחָד</b>. ולכן יכול לדרוש ממנו שימשיכו להתעסק יחד בכל המעות.
<h3> ה</h3>
<b>הַנּוֹתֵן לַחֲבֵרוֹ מָמוֹן וכו'</b>. שילם לו עבור כך שימכור או יקנה סחורה עבורו.
<b>אוֹ עַד שֶׁיֵּשֵׁב בַּחֲנוּת</b>. שיישא ויתן בחנות, ואם יש שם דברים שיש זמן ידוע למכירתם, עד שיגיע הזמן (יקר תפארת).
<h2>פרק ה</h2>
<h3> א</h3>
<b>לֹא יְשַׁנֶּה מִמִּנְהַג הַמְּדִינָה בְּאוֹתָהּ הַסְּחוֹרָה</b>. ראה גם לקמן ח,ד.
<b>וְלֹא יֵלֵךְ לְמָקוֹם אַחֵר</b>. למכור אותה.
<b>וְלֹא יִשְׁתַּתֵּף בָּהּ עִם אֲחֵרִים</b>. לא יצרף אדם נוסף בממון השותפות.
<b>וְלֹא יִתְעַסֵּק בִּסְחוֹרָה אַחֶרֶת</b>. כדי שלא יזניח את הסחורה המשותפת (ראה גם לקמן ז,ז).
<b>בְּהַקָּפָה</b>. מכירה שבה התשלום נדחה למועד מאוחר יותר.
<b>הֲרֵי זֶה פָּטוּר</b>. אינו נושא באחריות להפסד או לנזק בסחורה.
<b>וְאֵין כָּל הַדְּבָרִים הָאֵלּוּ צְרִיכִין קִנְיָן אֶלָּא בִּדְבָרִים בִּלְבַד</b>. שלא כעשיית השותפות הראשונית שבה יש לעשות קניין. והטעם מכיוון שההסכמה היא מחילה על השינוי ועל השלכותיו, וניתן למחול על זכות ממונית בלא קניין (כס"מ, ע"פ הלכות מכירה ה,יא).
<h3> ב</h3>
<b>אוֹ פֵּרֵשׁ בַּיָּם אוֹ שֶׁהָלַךְ לְמָקוֹם אַחֵר</b>. כדי למכור את הסחורה.
<b>שֶׁיָּבֹא מֵחֲמַת שֶׁעָבַר</b>. שייגרם מחמת השינוי.
<b>הַשָּׂכָר לָאֶמְצַע</b>. חולקים אותו בשווה.
<b>כְּפִי מַה שֶּׁהִתְנוּ בֵּינֵיהֶן בַּשָּׂכָר</b>. שאם סוכם שיחלקו אחרת את הרווח וההפסד, יחלקו כפי שסיכמו.
<b>לִקְנוֹת בָּהֶן חִטִּים לִסְחוֹרָה וְהָלַךְ וְקָנָה שְׂעוֹרִים וכו'</b>. לדין דומה בשליח ששינה ראה לעיל א,ה.
<b>וְאִם הִתְנוּ בֵּינֵיהֶן</b>. לשנות ממנהג המדינה, כגון שהתנו בתחילה שיוכלו למכור בהקפה או לשאת ולתת בסחורה אחרת.
<h3> ג</h3>
<b>הַנּוֹתֵן מָעוֹת לַחֲבֵרוֹ לִקַּח בָּהֶן פֵּרוֹת לְמַחֲצִית שָׂכָר</b>. שהמתעסק יקנה בכסף סחורה וימכרנה ויקבל חצי מהרווח (ראה לקמן ו,א ששותפות כזאת נקראת 'עסק', כיון שאחד נותן ממון והשני הוא שמתעסק).
<b>לִקַּח לְעַצְמוֹ</b>. לקנות מכסף אחר שאינו של השותפות.
<b>מֵאוֹתוֹ הַמִּין</b>. ואין חוששים שיחשדו בו שקנאם לעצמו מדמי העסקה (יקר תפארת, וראה בכס"מ שפירש את ההלכה אחרת).
<b>וּכְשֶׁהוּא מוֹכֵר לֹא יִמְכֹּר שְׁנֵיהֶם כְּאֶחָד וכו'</b>. כדי שלא יתעורר חשד שלקח לעצמו רווחים ששייכים לעסקה (יקר תפארת).
<b>וְלֹא יִקַּח לְעַצְמוֹ חִטִּים וכו'</b>. שמא כשיבוא לשוק ויראה חיטים שאפשר להרוויח בהם יותר, יקנם לעצמו, ויקח לשותפות שעורים. לכן אסרו חכמים שיקח לעצמו מין אחר (אבן האזל).
<b>כְּדֵי שֶׁיִּהְיוּ מְעוֹת שְׁנֵיהֶם שָׁוִים בַּחֲבִילָה</b>. שינהגו בהם באופן שווה כאילו הם חבילה אחת.
<h3> ד</h3>
<b>אַף עַל פִּי שֶׁקִּבֵּל עָלָיו כָּל אֹנֶס אוֹ כָּל פְּחָת שֶׁיָּבֹא לָהֶן</b>. מחמת השינוי.
<b>וְאֶהְיֶה רוֹדֵף אַחֲרֶיךָ לַדִּין לְהוֹצִיא מִיָּדְךָ</b>. שאצטרך לתבוע אותך לדין כדי לקבל את חלקי בשותפות.
<h3> ה</h3>
<b>לְיַשֵּׁן אֶת הַפֵּרוֹת עַד זְמַן הַיָּדוּעַ</b>. להמתין מלמכרם עד זמן שמקובל למכרם כדי להרוויח הרבה.
<h3> ו</h3>
<b>יֵשׁ לָהֶן הוֹנָיָה זֶה עַל זֶה</b>. אם אחד מהם הביא פירות ששוויים פחות משל חברו או ממה שסוכם הרי זו הונאה (ודיניה מפורטים בהלכות מכירה פרק יב).
<b>הֲרֵי אֵלּוּ מְחַשְּׁבִין</b>. כשיבואו לחלק ביניהם את השותפות, יחשבו בהתחלה כמה היו שווים הפירות בזמן שהשתתפו וכך יידעו כמה יש לכל אחד בקרן וכמה הרוויחו או הפסידו (ומחלקים ביניהם כדלעיל ד,ג).
<h3> ז</h3>
<b>שֶׁמָּחֲלוּ לָהֶם מוֹכְסִין</b>. גובי המכס ויתרו להם על חלק מתשלום המס שחייבים עבור הסחורה המשותפת.
<b>מָחֲלוּ לָאֶמְצַע</b>. סכום המחילה מתחלק בין כולם בשווה.
<b>וְאִם אָמְרוּ מִשּׁוּם פְּלוֹנִי מָחַלְנוּ</b>. שהמחילה היא בגלל אחד מהם בלבד.
<b>מַה שֶּׁמָּחֲלוּ מָחֲלוּ לוֹ</b>. ועל האחרים לשלם את כל המכס שעל חלקם.
<b>וְהִצִּיל אֶחָד מִן הַשֻּׁתָּפִין</b>. הציל חלק מהשותפות מהשודדים.
<b>הִצִּיל לָאֶמְצַע</b>. מכיוון שהם שותפים מן הסתם שהציל עבור כולם.
<b>וְאִם אָמַר לְעַצְמִי אֲנִי מַצִּיל הִצִּיל לְעַצְמוֹ</b>. ולא לכולם, משום שהפריד את עצמו מהשותפות (הלכות גזלה ואבדה יב,י).
<h3> ח</h3>
<b>דָּבָר הַיָּדוּעַ לִשְׁנֵי שֻׁתָּפִין</b>. שמפורסם שהוא של שניהם בשותפות.
<b>אַף עַל פִּי שֶׁהוּא בִּרְשׁוּת אֶחָד מֵהֶן אֵינוֹ יוֹצֵא מֵחֶזְקָתוֹ שֶׁל שֵׁנִי כָּל יְמֵי הַשֻּׁתָּפוּת</b>. גם אם אחד מהם מחזיק בו אצלו הוא מוחזק כשל שניהם עד תום מועד השותפות.
<b>וְאֵינוֹ יָכוֹל לִטְעֹן וכו'</b>. בדרך כלל מי שהחפץ ברשותו נחשב למוחזק בו, ואם אחר רוצה להוציא ממנו את החפץ עליו להביא ראיה. אבל חפץ של שותפים נחשב בחזקת שניהם גם אם הוא נמצא בפועל ברשות אחד מהם ולא יכול לטעון שקנה או קיבל במתנה מהשני (לדין דומה בשותפות בקרקע ראה הלכות טוען ונטען יג,ח).
<h3> ט</h3>
<b>אֶחָד מִן הַשֻּׁתָּפִין שֶׁבָּא לַחֲלֹק שֶׁלֹּא מִדַּעַת חֲבֵרוֹ</b>. במקרה שהסתיים זמן השותפות או שלא קבעו לה זמן (לעיל ד,ד).
<b>אֲפִלּוּ הֵם הֶדְיוֹטוֹת</b>. ואין צריך שיהיו ראויים לדון דיני ממונות.
<b>נֶאֱמָנִין</b>. שלא יטו את השומה לטובת אחד מהשותפים.
<b>וְיוֹדְעִין בַּשּׁוּמָה</b>. יודעים לאמוד את שוויים של הדברים.
<b>הַמָּעוֹת כַּחֲלוּקִין הֵן</b>. משום ששוויין מוגדר ולכן אינן צריכות שומה בכדי לחלקן.
<b>וְיֵשׁ לוֹ</b>. הוא רשאי.
<b>לַחֲלֹק שֶׁלֹּא בִּפְנֵי בֵּית דִּין</b>. אלא בפני עצמו.
<b>בְּשֶׁהָיוּ הַמָּעוֹת כֻּלָּן מַטְבֵּעַ אֶחָד וְשָׁוִים</b>. מאותו סוג ובאותה איכות.
<b>מִקְצָתָן יָפוֹת וּמִקְצָתָן רָעוֹת</b>. כגון שהיו פגומות או שאינן נסחרות בקלות.
<b>אֶלָּא בְּבֵית דִּין</b>. שלושה נאמנים הבקיאים בשומה.
<h3> י</h3>
<b>אָסוּר לְהִשְׁתַּתֵּף עִם עוֹבֵד עֲבוֹדָה זָרָה</b>. לעשות עמו שותפות עסקית.
<b>שֶׁמָּא יִתְחַיֵּב לוֹ שְׁבוּעָה</b>. הגוי לישראל.
<b>וְיַשְׁבִּיעוֹ בְּיִרְאָתוֹ</b>. ידרוש הישראל מהגוי להישבע בעבודה זרה שלו, ואסרו זאת מן הכתוב "ושם אלהים אחרים לא תזכירו" (שמות כג,יג), שאסור אפילו לגרום לגוי להזכיר שם עבודה זרה (הלכות עבודה זרה ה,י).
<b>וּכְבָר בֵּאַרְנוּ בִּמְקוֹמוֹ שֶׁאָסוּר לַעֲשׂוֹת סְחוֹרָה בְּפֵרוֹת שְׁבִיעִית</b>. הלכות שמיטה ויובל ו,א.
<b>וְלֹא בִּבְכוֹרוֹת</b>. הלכות בכורות ה,ט.
<b>וְלֹא בִּנְבֵלוֹת וּטְרֵפוֹת</b>. הלכות מאכלות אסורות ח,טז.
<b>וְלֹא בִּתְרוּמוֹת</b>. הלכות תרומות יב,כא.
<b>וְלֹא בִּשְׁקָצִים וְלֹא בִּרְמָשִׂים</b>. הלכות מאכלות אסורות ח,טז. והכלל הוא שכל דבר שאיסורו מן התורה אסור לעשות בו סחורה, ואם איסורו מדברי חכמים מותר לעשות בו סחורה (שם הי"ח).
<b>וְיֵרָאֶה לִי שֶׁאִם הִפְסִיד הִפְסִיד לְעַצְמוֹ מִפְּנֵי שֶׁעָבַר</b>. שמכיוון שיש איסור בעסק הסחורה נמצא ששינה להתעסק בדבר שאין הדרך כן, ודינו כמי שעובר על כללי השותפות שנושא בהפסדים, אך חולק את הרווחים עם השותף (לעיל ה"ב, סמ"ע קעו ס"ק לט).
<h3> יא</h3>
<b>אוֹ מִן הַמִּתְעַסְּקִין</b>. מי שקיבל מעות מחברו לעסוק בהן (לקמן ו,א).
<b>אַף עַל פִּי שֶׁהִתְנוּ לִזְמַן קָבוּעַ</b>. ועדיין לא הגיע זמן זה.
<b>שֶׁכְּבָר יָצָא הַמָּמוֹן לִרְשׁוּת הַיּוֹרְשִׁים</b>. חלקו של המת עבר ליורשיו מיד כשמת והם אינם חלק מהשותפות.
<h2>פרק ו</h2>
<h3> א</h3>
<b>אַף עַל פִּי שֶׁהַמָּמוֹן שֶׁל אֶחָד מֵהֶן הֲרֵי זוֹ נִקְרֵאת שֻׁתָּפוּת</b>. משום שהעיסוק המשותף בדבר הוא המגדיר זאת כשותפות.
<b>וְאִם פָּחֲתוּ אוֹ הוֹתִירוּ</b>. המעות מערכם.
<b>הֲרֵי הוּא לָאֶמְצַע</b>. חולקים את הרווח וההפסד בשווה.
<b>וְיֵשׁ לָהֶן</b>. הם רשאים.
<b>כְּמוֹ שֶׁבֵּאַרְנוּ</b>. לעיל ד,ג.
<h3> ב</h3>
<b>תִּקְּנוּ חֲכָמִים שֶׁכָּל הַנּוֹתֵן מָעוֹת לַחֲבֵרוֹ לְהִתְעַסֵּק בָּהֶן וכו'</b>. ותיקנו זאת מכיוון שדרך זו נוחה הן לבעל המעות והן למתעסק שכל אחד מקבל על עצמו חצי מהאחריות (ראה בבלי בבא מציעא קד,ב).
<b>חֲצִי הַמָּמוֹן בְּתוֹרַת הַלְוָאָה</b>. וממילא נעשה הכסף שקיבל שלו ומתחייב לתת כסף אחר תמורתו.
<b>אַף עַל פִּי שֶׁאָבַד בְּאֹנֶס</b>. כי ממונו נפסד.
<b>וְאִם אָבַד אוֹ נִגְנַב הַחֵצִי שֶׁל פִּקָּדוֹן אֵין הַמִּתְעַסֵּק חַיָּב לְשַׁלֵּם</b>. שדינו כשומר חינם שחייב רק בפשיעה (הלכות שכירות א,ב), משום שאינו נוטל שכר עבור שמירת מעות הפיקדון אלא עבור ההתעסקות במעותיו (כס"מ, וראה ראב"ד).
<b>וְנִמְצְאוּ בָּאִים לִידֵי אֲבַק רִבִּית</b>. שהמתעסק עוסק בחצי של הפיקדון ללא קבלת תמורה (שכן הרווחים על חלק זה ניתנים לבעל המעות). ונראה כאילו עושה זאת בתמורה לחצי שקיבל בהלוואה מבעל המעות (ראה גם הלכות מלווה ולווה ה,ט).
<b>אֲבַק רִבִּית</b>. כינוי לריבית שאסורה מדברי חכמים כי התוספת אינה קצובה מראש (שם ו,א).
<b>אִם רָצָה לִהְיוֹת הַשָּׂכָר אוֹ הַהֶפְסֵד לָאֶמְצַע בְּשָׁוֶה</b>. אם בעל המעות רוצה ששניהם יתחלקו בשווה ברווח או בהפסד.
<b>כְּפוֹעֵל בָּטֵל שֶׁל אוֹתָהּ מְלָאכָה שֶׁבָּטַל מִמֶּנָּה</b>. משערים כמה רגיל לקבל עבור מלאכתו, וכמה היה מוכן להפחית משכר זה כדי לנוח ולהיבטל ממלאכתו, וסכום זה תלוי במידת המאמץ והיגיעה שיש במלאכתו הרגילה (פה"מ בכורות ד,ו).
<b>וְאִם לוֹ עֵסֶק אַחֵר כָּל שֶׁהוּא לְהִתְעַסֵּק בּוֹ עִם מְעוֹתָיו שֶׁל זֶה</b>. אם יש לו עסק משלו, וכשעוסק בשלו יכול לעסוק גם במעות של בעל המעות מבלי להיבטל ממלאכתו.
<b>אֲפִלּוּ הֶעֱלָה לוֹ דִּינָר בְּכָל יְמֵי הַשֻּׁתָּפוּת דַּיּוֹ</b>. מספיק שייתן לו דינר תמורת כל ההתעסקות, וכך אין בעיה של ריבית.
<b>וְאִם פָּחֲתוּ אוֹ הוֹתִירוּ יְהִי לָאֶמְצַע בְּשָׁוֶה</b>. אם קובע לתת שכר למתעסק כמבואר כאן, יכול לקבוע את חלוקת הרווח וההפסד באופן שווה ביניהם.
<b>וְכֵן אִם אָמַר לוֹ וכו'</b>. אפשרות נוספת היא שהתמורה להתעסקות תהיה הפרשת אחוז מסוים מהרווחים לטובת המתעסק במקום שכר קבוע.
<b>כָּל הָרֶוַח יְהִי לְךָ שְׁלִישׁוֹ וכו'</b>. שקודם ייטול אחוז מסוים מהרווח ואת השאר יחלקו בשווה (כס"מ).
<b>הוֹאִיל וְיֵשׁ לוֹ עֵסֶק אַחֵר</b>. ואינו בטל ממלאכה אחרת כדי להתעסק במעות שקיבל.
<b>וְאִם הָיָה זֶה הַמִּתְעַסֵּק אֲרִיסוֹ</b>. שמעבד את שדהו תמורת חלק מהיבול.
<b>וְהָיָה לוֹ עֵסֶק אַחֵר</b>. ואינו בטל ממלאכתו בכדי להתעסק במעותיו.
<b>שֶׁהָאָרִיס מְשֻׁעְבָּד הוּא לְבַעַל הַשָּׂדֶה</b>. והקלו כאן משום שבנוסף לכך שמדובר רק על אבק ריבית ועל מקרה שיש לו עסק, הוא גם משלם לאריס שכר בפירות עבור מלאכתו כל תקופת אריסותו, ולכן אינו חייב לתת לו שכר מיוחד עבור ההתעסקות (יקר תפארת).
<h3> ג</h3>
<b>וְעוֹד תִּקְּנוּ חֲכָמִים... וְלֹא הִתְנוּ בֵּינֵיהֶן שֵׁם תְּנַאי</b>. תקנה זו מתייחסת למקרה שלא הגדירו מראש את שכרו של המתעסק באף אחת מן הדרכים שלמעלה, שאז חכמים קבעו כמה ייטול.
<b>שֶׁיִּהְיֶה שְׂכַר הַמִּתְעַסֵּק בְּאוֹתוֹ הַחֵצִי שֶׁל פִּקָּדוֹן שְׁלִישׁ רֶוַח הַפִּקָּדוֹן</b>. בנוסף לרווח מהחצי שמוגדר כהלוואה.
<b>שֶׁהוּא שְׁתוּת רֶוַח כָּל הַמָּמוֹן</b>. שליש מהפיקדון הוא שישית ('שתות') מכל הרווח.
<b>וְאִם פָּחֲתוּ... וְיֵשׁ לוֹ שְׁתוּת בִּשְׂכָרוֹ בְּאוֹתוֹ הַחֵצִי שֶׁל פִּקָּדוֹן</b>. בעל המעות מנכה לו מן ההפסד על חצי המלווה שלו את שישית הרווח בשכר ההתעסקות בפיקדון כך שנותר לו הפסד שליש.
<h3> ד</h3>
<b>יֵשׁ מִי שֶׁטּוֹעֶה וְאוֹמֵר</b>. ביחס לנאמר בהלכה הקודמת לגבי מקרה שלא הגדירו מראש את השכר.
<b>אִם יִהְיֶה שָׁם שָׂכָר יִטֹּל הַמִּתְעַסֵּק חֶצְיוֹ וְאִם הָיָה שָׁם הֶפְסֵד יַפְסִיד שְׁלִישׁ</b>. שההטיה לטובת המתעסק היא רק במקרה של הפסד.
<b>וְאֵין הַדָּבָר כֵּן אֶלָּא אִם הִתְנוּ עַל דָּבָר זֶה בְּפֵרוּשׁ</b>. אבל בסתם כאשר לא התנו, המתעסק נוטל שישית בשכרו בכל מקרה. ולכן אם מרוויח מקבל שני שליש ואם מפסיד משלם שליש, כמבואר בהלכה הקודמת.
<b>וְכֵן אִם הִתְנוּ שֶׁיַּפְסִיד הַמִּתְעַסֵּק מֶחֱצָה... הֲרֵי זֶה מֻתָּר</b>. שאם הגדיר מראש את העסקה כך שיש בה הטיה לטובת המתעסק ברווח ביחס להפסד, אין כאן בעיה של אבק ריבית.
<b>וְכֵן אִם הִתְנוּ וכו'</b>. שכל חלוקה מותרת כל עוד היא נוטה לטובת המתעסק, שעל ידי כך ההתעסקות אינה בחינם ואינה אסורה משום אבק ריבית.
<b>עֲמָלוֹ</b>. טרחתו בחצי הפיקדון.
<b>וְרַבּוֹתַי הוֹרוּ שֶׁאֵין תְּנַאי זֶה מוֹעִיל אֶלָּא אִם כֵּן הָיָה לַמִּתְעַסֵּק עֵסֶק אַחֵר</b>. בדומה לנזכר לעיל סוף ה"ב.
<b>כְּמוֹ שֶׁבֵּאַרְנוּ</b>. בתחילת ההלכה.
<b>שֶׁזֶּה דָּבָר אָסוּר הוּא וְאֵין הַתְּנַאי מוֹעִיל בּוֹ</b>. לדעת רבותיו של הרמב"ם מכיוון שמדובר באיסור של אבק ריבית לא מועיל בו תנאי, ולכן אם שכר המתעסק אינו שישית הרווח הדבר אסור.
<b>וְלֹא יֵרָאֶה לִי זֶה</b>. שאין ההיתר מבוסס על התנאי כשלעצמו, אלא שהגדרת עסקה באופן כזה שיש בה יתרון למתעסק אין בה משום אבק ריבית (ואין זה דומה לאמור לעיל ה"ב, ששם העסקה עצמה מתחלקת ביניהם בשווה אלא שנקבע למתעסק שכר עבור התעסקותו ומכיוון ששכר זה ניתן לו רק במקרה של רווח הצריכו גם שיהיה לו עסק אחר כדי שלא ייאסר משום אבק ריבית — ראה כס"מ לעיל ה"ב).
<h3> ה</h3>
<b>וְאִם הִתְנוּ שֶׁיַּפְסִיד רְבִיעַ וְהִרְוִיחַ נוֹטֵל מֶחֱצָה</b>. רבע כנגד חלק המלווה, ושליש מתוך שלושת הרבעים של חלק הפיקדון, שהוא רבע נוסף.
<b>הוֹרוּ רַבּוֹתַי וכו'</b>. עד כאן דובר על עסק שהוא כתקנת חכמים מחצה מלווה ומחצה פיקדון. בהלכה זו מדובר בעסק שמחולק אחרת בהתאם לחלוקת הרווחים בין הצדדים. ולכן כאשר המתעסק נוטל שלושה חלקים מן הרווח ובעל המעות רבע, החלק בעסק שהוא בתורת מלווה הוא שלושה חלקים והרבע הנותר הוא בתורת פיקדון. אמנם, כדי שלא תהיה בעיה של אבק ריבית, צריך המתעסק לקבל שכר על עיסוקו בפיקדון, ולפי תקנת חכמים הוא שליש מהרווח או ההפסד של שיעור הפיקדון (לעיל ה"ג). מחלוקת הרמב"ם ורבותיו היא כיצד לחשב שליש זה במקרים הנזכרים כאן שהעסק אינו מתחלק בין הצדדים באופן של חצי מלווה וחצי פיקדון.
<b>יַפְסִיד הַמִּתְעַסֵּק שְׁלֹשָׁה רְבִיעֵי הַהֶפְסֵד פָּחוֹת שְׁלִישׁ הָרְבִיעַ</b>. שלושת רבעי ההפסד הם כנגד חלקו בעסק שהוא בתורת מלווה ומסכום זה מנכה שליש מהרבע של הפיקדון שאותו מקבל עבור טרחתו. נמצא שבסך הכול נושא בשני שלישים מן ההפסד.
<b>בַּעַל הַמָּעוֹת מַפְסִיד שְׁמוֹנָה</b>. שישה דינרים כנגד הפיקדון, ועוד שניים שהם שליש מהפיקדון שהוא שכר המתעסק.
<b>אִם יִהְיֶה שָׁם רֶוַח נוֹטֵל כְּמוֹ שֶׁהִתְנוּ וְאִם יִהְיֶה שָׁם הֶפְסֵד יַפְסִיד אוֹתוֹ הַחֵלֶק וְתוֹסֶפֶת שְׁלִישׁוֹ</b>. שבמקרה שהתנאי מתייחס לחלוקה ביניהם במקרה שירוויחו, אין צורך להוסיף על כך שכר עבור ההתעסקות, והשכר ניתן רק אם יפסידו (וכן להפך, במקרה שתנאי מתייחס לחלוקת ההפסדים ביניהם, השכר עבור ההתעסקות ניתן רק אם מרוויחים).
<b>נִמְצֵאתָ לָמֵד לְפִי מִדָּה זוֹ</b>. המסקנה מצורת החישוב הזו.
<b>יֵשׁ לוֹ כְּנֶגְדּוֹ שְׁלִישׁ מַה שֶּׁיִּטֹּל בַּעַל הַמָּעוֹת</b>. הוא מקבל מבעל המעות שליש כנגד חלק הפיקדון (שהוא שלושה רבעים, שהרי למתעסק יש רק רבע).
<b>וְנִמְצָא זֶה כְּנֶגֶד זֶה</b>. חלקו בהפסד מתקזז בשכרו, שהרי המתעסק מפסיד רבע (כנגד חלקו), ומרוויח רבע (שליש משלושה רבעים).
<b>וְכֵן אִם הִתְנוּ עַל הַפְּחָת</b>. כמה ישלם אם יפסיד, ולא התייחסו לרווחים, אזי ברווח מוסיפים את השליש המגיע לו כשכר ההתעסקות.
<b>פּוֹחֵת הַמִּתְעַסֵּק כְּפִי מַה שֶּׁהִתְנוּ</b>. הוא מפסיד את כל הפחת שבחלקו, מכיוון שכך התנו.
<b>וְהוֹסָפַת שְׁלִישׁ מַה שֶּׁנָּטַל בַּעַל הַמָּעוֹת</b>. במקרה של רווח ייטול גם שליש מהרווח שכנגד חלק הפיקדון.
<b>הִתְנוּ שֶׁאִם יִהְיֶה שָׁם הֶפְסֵד יִפְחֹת הַמִּתְעַסֵּק רְבִיעַ</b>. המתעסק יישא ברבע מההפסד.
<b>וְאִם הוֹתִירוּ נוֹטֵל מֶחֱצָה</b>. דהיינו רבע מהרווח כפי שסיכמו במפורש, ועוד שליש משלושת רבעי הרווח שכנגד חלק הפיקדון, ובסך הכול נוטל חצי מהרווח.
<b>וְאַף עַל פִּי שֶׁדְּבָרִים אֵלּוּ שֶׁהוֹרוּ דִּבְרֵי טַעַם הֵם</b>. שיש היגיון בכך שהשכר הניתן על ההתעסקות בפיקדון יהיה תלוי בשיעור הפיקדון.
<b>אִם תֵּלֵךְ עַל דֶּרֶךְ זוֹ נִמְצָא הַמִּתְעַסֵּק אֶפְשָׁר שֶׁיִּפְחֹת וְיִטֹּל שָׂכָר</b>. ייתכן שיהיה הפסד והמתעסק דווקא ירוויח מכך.
<b>כְּגוֹן שֶׁהִתְנָה עִמּוֹ שֶׁיִּטֹּל הַמִּתְעַסֵּק אֶחָד מִשִּׁבְעָה בַּשָּׂכָר</b>. שביעית מהרווח, ונמצא ששביעית מלווה ושש שביעיות פיקדון.
<b>וּפָחֲתוּ</b>. העסק הפסיד.
<b>נִמְצָא נוֹטֵל הַמִּתְעַסֵּק אֶחָד מִשִּׁבְעָה יָתֵר עַל זֶה הַהֶפְסֵד</b>. במקום שהמתעסק יפסיד, הוא דווקא מקבל שביעית מסכום ההפסד, כמבואר בסמוך.
<b>אֲנִי חַיָּב לְךָ דִּינָר אֶחָד כְּפִי הַתְּנַאי</b>. שביעית ההפסד.
<b>וְאַתָּה חַיָּב לְשַׁלֵּם לִי שְׁנַיִם שֶׁהֵן שְׁלִישׁ חֵלֶק הַפִּקָּדוֹן</b>. שהרי הפיקדון הוא שש שביעיות, ושליש מהן הוא שני דינרים.
<b>וְאִלּוּ הִפְסִיד אַרְבָּעָה עָשָׂר הָיָה חַיָּב בַּעַל הַמָּעוֹת לִתֵּן לוֹ שְׁנֵי דִּינָרִין</b>. ויוצא מכאן שככל שההפסדים גדולים כך מרוויח המתעסק יותר.
<b>כְּמוֹ דִּבְרֵי הַחוֹלִים</b>. שרק המשוגעים החולים בנפשם יכולים לעשות הסכם כזה (על פי הר"י שילת ברמב"ם מדויק, וראה הלכות דעות ב,א).
<b>אֲבָל הַדֶּרֶךְ וְהַדִּין הָאֱמֶת יֵרָאֶה לִי וכו'</b>. לדעת הרמב"ם במקרה של הפסד צורת התשלום עבור ההתעסקות שונה מבמקרה של רווח. שכאשר יש הפסד, התשלום שמקבל המתעסק אינו נקבע לפי החלק היחסי בפיקדון (כפי שמקבל במקרה של רווח), אלא לפי חלקו של המתעסק.
<b>שֶׁכָּל שֶׁיַּרְוִיחַ הַמִּתְעַסֵּק</b>. החלק שסיכמו שהמתעסק יקבל מן הרווח.
<b>אִם יִהְיֶה שָׁם הֶפְסֵד יַפְסִיד שְׁנֵי שְׁלִישֵׁי הַחֵלֶק שֶׁהָיָה מַרְוִיחַ</b>. מנכים שליש מאותו השיעור, עבור שכר התעסקותו בפיקדון, ונמצא מפסיד שני שלישי חלקו.
<b>וְכֵן אִם הִתְנוּ עַל הַהֶפְסֵד</b>. קבעו מה שיעור ההשתתפות של המתעסק בהפסדים.
<b>וְהִרְוִיחוּ</b>. שאז הדין שהמתעסק מקבל שליש בשכרו.
<b>יִטֹּל כְּמוֹ אוֹתוֹ הַחֵלֶק שֶׁהָיָה מַפְסִיד וְתוֹסֶפֶת שְׁלִישׁ חֵלֶק חֲבֵרוֹ</b>. במקרה זה מקבל את שכרו על ההתעסקות בפיקדון, כנגד שליש חלק הפיקדון.
<b>נִמְצֵאתָ אוֹמֵר לְפִי מִדָּה זוֹ</b>. לפי אופן חישוב זה.
<b>הֲרֵי זֶה מְשַׁלֵּם שְׁתוּת</b>. שישית מההפסד, שהיא רבע בניכוי שליש מן הרבע.
<h2>פרק ז</h2>
<h3> א</h3>
<b>הַנּוֹתֵן מָעוֹת לַחֲבֵרוֹ סְתָם... אוֹ שֶׁהִתְנוּ בְּפֵרוּשׁ שֶׁיִּהְיֶה הַשָּׂכָר וְהַהֶפְסֵד בֵּינֵיהֶן בְּשָׁוֶה</b>. ולא הגדירו את שכרו של המתעסק. והדין הוא שהעסק מוגדר כמחצה מלווה ומחצה פיקדון (לעיל ו,ב), והשכר עבור המתעסק הוא שמקבל שני שלישים מהרווח ונושא רק בשליש אם הפסידו (כמפורט לעיל ו,ג).
<b>יֵשׁ מִי שֶׁהוֹרָה שֶׁיְּשַׁלֵּם הַמִּתְעַסֵּק שְׁלִישׁ כְּמוֹ שֶׁבֵּאַרְנוּ אִם אָבַד מִקְצָת הַמָּמוֹן</b>. לעיל ו,ג, שלדעה זו אין הבדל אם אבד כל הממון או רק חלקו, ותמיד משלם המתעסק רק שליש מההפסד.
<b>וְיֵרָאֶה לִי שֶׁהוּא מְשַׁלֵּם מֶחֱצָה שֶׁהוּא בְּתוֹרַת מִלְוָה</b>. שבכל מקרה בעל המעות אינו מפסיד את הסכום שמוגדר כהלוואה (מהטעם שנזכר בהמשך ההלכה). ויש לכך השלכה למקרה שאבד כל הממון או רובו, שאז צריך המתעסק להחזיר לבעל המעות את המחצית שמוגדרת כמלווה, אף אם בפועל יוצא שהוא נושא בתשלום של יותר משליש ההפסד.
<b>וְזֶה שֶׁאָמְרוּ חֲכָמִים מְשַׁלֵּם שְׁלִישׁ בַּהֶפְסֵד וכו'</b>. הכלל שהמתעסק משלם רק שליש מההפסדים, הוא רק במקרה שההפסד לא גורם לכך שבעל המעות יקבל בחזרה פחות ממחצית כספו, דהיינו החצי שמוגדר כהלוואה בידי המתעסק.
<b>רְאוּבֵן שֶׁנָּתַן לְשִׁמְעוֹן מֵאָה וְעֶשְׂרִים</b>. ומתוכם שישים כהלוואה ושישים כפיקדון.
<b>וְנָשָׂא וְנָתַן וּפָחַת תִּשְׁעִים</b>. ונשארו בעסקה שלושים.
<b>הֲרֵי שִׁמְעוֹן מְשַׁלֵּם שְׁלֹשִׁים</b>. שהם שליש מההפסד.
<b>וְנִמְצָא רְאוּבֵן נוֹטֵל שִׁשִּׁים</b>. שהרי נטל שלושים מהמתעסק ונותרו בעסקה שלושים, ונמצא שכל הסכום שכנגד ההלוואה בידו.
<b>אֵין אוֹמְרִין יַפְסִיד שִׁמְעוֹן חֲמִשָּׁה וּשְׁלֹשִׁים</b>. שהם שליש מהמאה וחמישה שהפסיד.
<b>שֶׁאִם אַתָּה אוֹמֵר כֵּן</b>. ששמעון ישלם רק שלושים וחמישה.
<b>נִמְצָא רְאוּבֵן נוֹטֵל חֲמִשִּׁים</b>. חמישה עשר שנותרו מהעסקה ושלושים וחמישה ששילם לו המתעסק.
<b>וּלְעוֹלָם לֹא יִטֹּל רְאוּבֵן פָּחוֹת מִשִּׁשִּׁים</b>. שזהו הסכום של חצי מהעסקה שבתורת מלווה. ולכן במקרה המדובר כאן ישלם שמעון ארבעים וחמישה, כדי שביחד עם החמישה עשר שנותרו מהעסקה יקבל ראובן שישים.
<b>לְפִיכָךְ</b>. הדין הבא, שמופיע בגמרא (בבא בתרא ע,ב; וראה לקמן ה"ה), מראה את נכונות המסקנה שלעיל.
<b>שְׁטַר עֵסֶק הַיּוֹצֵא עַל הַיְתוֹמִים</b>. עסקה שנכתבה בשטר, ובתוך זמן העסקה מת המתעסק, ובעל המעות תבע את היתומים מכוח השטר, ולא ידוע מה אירע לעסקה ואולי כולה אבדה.
<b>נִשְׁבָּע בַּעַל הַשְּׁטָר</b>. ככל מי שבא להיפרע מיתומים (הלכות מלווה ולווה יד,א).
<b>וְגוֹבֶה מֶחֱצָה שֶׁהוּא בְּתוֹרַת מִלְוָה</b>. אך את חצי הפיקדון אינו גובה משום שאין גובים מיתומים פיקדון שלא ידוע מה עלה בגורלו.
<b>אַף עַל פִּי שֶׁלְּעוֹלָם טוֹעֲנִין לַיּוֹרֵשׁ</b>. בית דין טוענים במקומם כל טענה שהיה יכול אביהם לטעון, ולכן פטורים מחצי הפיקדון משום שאביהם היה יכול לטעון טענה שתפטור אותו, ומזה שגובה את המחצה שכנגד המלווה, מוכח שאין שום אפשרות שבה יכול המתעסק להיפטר מלשלם באופן מלא את המחצית שהיא בתורת מלווה.
<b>וְלָמָּה אֲנִי אוֹמֵר שֶׁאֵין פּוֹחֲתִין לוֹ כָּאן כְּנֶגֶד שְׂכָרוֹ שֶׁנִּתְעַסֵּק בַּפִּקָּדוֹן</b>. שהרי חכמים קבעו שישלם המתעסק רק שליש מההפסד, כדי שלא תהיה ההתעסקות בחינם ותיאסר משום אבק ריבית (ראה לעיל ו,ב-ג). ומדוע במקרה שאבד כל הממון או רובו, לא ינכו למתעסק את שכרו עבור ההתעסקות?
<b>שֶׁהֲרֵי חֲצִי הַמִּלְוָה בִּלְבַד נוֹטֵל</b>. שהרי הוא נוטל רק חצי ממה שנתן, והוא חלק ההלוואה. ומכיוון שבעל המעות לא מקבל בכלל את חלק הפיקדון, אין צורך בתשלום שכר על ההתעסקות בפיקדון (וראה הסבר נוסף באבן האזל).
<b>וְכֵן אִם הִתְנוּ שֶׁיִּטֹּל הַמִּתְעַסֵּק רְבִיעַ הַשָּׂכָר</b>. שאז רק רבע מהממון מוגדר כהלוואה, ובמקרה של הפסד הוא משלם שני שליש מההפסד שכנגד חלקו שהוא שישית (כמפורט לעיל סוף פרק ו).
<b>מְשַׁלֵּם הָרְבִיעַ כֻּלּוֹ שֶׁהוּא בְּתוֹרַת מִלְוָה</b>. שאותו לא מפסיד בעל המעות בכל מקרה.
<b>אֲבָל אִם נִשְׁאַר מִן הַמָּמוֹן מְעַט וכו'</b>. כגון שקיבל מאתיים, וחמישים מתוכם הם בתורת מלווה, והפסיד מאה ושמונים ונותרו עשרים, שאם ישלם שישית מההפסד דהיינו שלושים יהיו ביחד חמישים שזה סכום המלווה.
<b>מִן הַטַּעַם שֶׁכְּבָר בֵּאַרְנוּ</b>. בתחילת הלכה זו, שבעל המעות מקבל בכל מקרה את סכום ההלוואה (מרכה"מ).
<h3> ב</h3>
<b>וְתַפְסִיד שְׁנֵי שְׁלִישָׁיו וּנְחַשֵּׁב הָרֶוַח שֶׁהִרְוַחְנוּ בָּאַחֲרוֹנָה וְתִטֹּל שְׁלִישׁוֹ</b>. על פי המפורט לעיל ו,ג.
<b>אֶלָּא מְחַשֵּׁב בָּאַחֲרוֹנָה</b>. מחשב בסוף את התוצאה הסופית של העסקה.
<b>וְאֵין לוֹ</b>. למתעסק.
<h3> ג</h3>
<b>נָתַן לוֹ מָאתַיִם יְרִיעוֹת בְּמָאתַיִם דִּינָר בְּעֵסֶק</b>. מאתיים יריעות ששוות מאתיים דינר, על מנת שיסחר בהן ויחלקו את הרווחים.
<b>מְחַשֵּׁב לוֹ עַל כָּל שְׁטָר בִּפְנֵי עַצְמוֹ</b>. שכל שטר נחשב לעסקה נפרדת.
<b>וּבַעַל הַמָּעוֹת הוּא שֶׁהִפְסִיד עַל עַצְמוֹ</b>. שבעל המעות מפסיד אם העסקות מפוצלות, שכן חלק הרווח (שני שליש) שנוטל המתעסק ברווח גדול מחלקו בהפסדים (שליש), אלא מעדיף שתהיה עסקה אחת וההפסדים יקוזזו ברווחים.
<b>וְכָתַב לוֹ שְׁטַר עֵסֶק אֶחָד בְּמָאתַיִם דִּינָר</b>. ובכך איחד את העסקות.
<b>שֶׁאִם מָכַר הַמֵּאָה יְרִיעוֹת בְּמֵאָה וּשְׁלֹשִׁים</b>. והרוויח שלושים.
<b>וְהַמֵּאָה חָבִיּוֹת בְּשִׁבְעִים</b>. והפסיד שלושים.
<b>בַּעַל הַמָּעוֹת נוֹטֵל הַכֹּל</b>. משום שהמתעסק מקבל שכר ביחס לרווח (ראה לעיל ו,ג), וכאן לא הרוויח.
<b>וְלֹא הִרְוִיחַ כְּלוּם</b>. שכל המאתיים נחשבים לקרן ללא רווח.
<b>אֲבָל אִלּוּ הִנִּיחָם שְׁנֵי עֲסָקִים כְּשֶׁהָיוּ</b>. אילו היה משאיר כל עסק בנפרד.
<b>הֲרֵי הָיָה מַרְוִיחַ הַמִּתְעַסֵּק בְּחֶלְקוֹ בַּבְּגָדִים עֶשְׂרִים</b>. שני שלישים מהרווח של שלושים ממכירת היריעות.
<b>וּמַפְסִיד בְּחֶלְקוֹ בֶּחָבִיּוֹת עֲשָׂרָה</b>. שליש מההפסד של שלושים.
<h3> ד</h3>
<b>אֶטֹּל אֲנִי הַחֵצִי שֶׁבְּתוֹרַת מִלְוָה לְעַצְמִי וְאֶשָּׂא וְאֶתֵּן בּוֹ</b>. וכל הרווח וההפסד יהיו לי.
<b>וְאַנִּיחַ הַחֵצִי שֶׁבְּתוֹרַת הַפִּקָּדוֹן בְּבֵית דִּין</b>. שישמשו כנאמנים עליי עבור בעל המעות.
<b>אֲפִלּוּ בְּבֵית דִּין הַגָּדוֹל</b>. סנהדרין שבירושלים.
<b>לֹא עָשָׂה כְּלוּם</b>. שאינו יכול לחלק את השותפות, וממילא המחצית שמתעסק בה היא עדיין כספי העסק המשותף (ראה גם הלכות מכירה ז,יב).
<b>אֶלָּא הַשָּׂכָר אוֹ הַהֶפְסֵד בֵּינֵיהֶן עַל אוֹתָן הַדְּרָכִים שֶׁבֵּאַרְנוּ</b>. לעיל פרק ו, שמתחלקים לפי מה שסיכמו ביניהם או לפי תקנת חכמים במקרה שלא היה סיכום מוקדם.
<h3> ה</h3>
<b>הַמִּתְעַסֵּק שֶׁנָּתַן מַתָּנָה וכו'</b>. שלא ברשות בעל העסק.
<b>חַיָּב לְשַׁלֵּם</b>. ראה בפסקים ושיטות.
<b>כְּבָר בֵּאַרְנוּ</b>. לעיל ה"א.
<b>בְּלֹא שְׁבוּעָה</b>. משום שברור שהם שלו (ראה הלכות שאלה ופיקדון ו,ד).
<b>וְאֵין בַּעַל חוֹב וְלֹא הָאִשָּׁה נוֹטְלִין מֵהֶן כְּלוּם וכו'</b>. אם המתעסק חייב כסף לאדם אחר או לאשתו עבור כתובתה אינם נפרעים מהעסקה, אלא רק מחלקו של המתעסק ברווחים.
<h3> ו</h3>
<b>לְמַחֲצִית שָׂכָר</b>. תמורת חצי מהרווחים.
<b>אֵין לוֹ עָלָיו אֶלָּא תַּרְעֹמֶת</b>. אין הוא יכול לתבוע אותו על כך אלא רק לבטא את כעסו עליו (ראה גם לעיל א,ה).
<h3> ז</h3>
<b>מִכָּל מִין שֶׁיִּרְצֶה</b>. כל סחורה שנכללת בגדר פירות (כס"מ).
<b>הַמּוֹשִׁיב אֶת חֲבֵרוֹ בַּחֲנוּת</b>. שימכור עבורו.
<b>אִם הָיָה אֻמָּן</b>. בעל מלאכה מסוימת.
<b>לֹא יַעֲסֹק בְּאֻמָּנוּתוֹ</b>. כשהוא יושב בחנות.
<b>לְפִי שֶׁאֵין עֵינָיו עַל הַחֲנוּת בְּשָׁעָה שֶׁעוֹסֵק בְּאֻמָּנוּתוֹ</b>. ויכול להיגרם מכך הפסד.
<b>וְאִם הָיָה שֻׁתָּף עִמּוֹ בַּחֲנוּת מֻתָּר</b>. אם בעל החנות נמצא אתו בחנות הוא יכול לעסוק באומנותו, ובעל החנות יכול למכור בזמן שהוא עוסק באומנותו (לח"מ).
<b>וְלֹא יְהִי לוֹקֵחַ וּמוֹכֵר דְּבָרִים אֲחֵרִים וְאִם לָקַח וּמָכַר הַשָּׂכָר לָאֶמְצַע</b>. לא יעסוק במיני מסחר אחרים כי זה יפגע בתשומת לבו לעסקי החנות. ואם עבר וסחר, הרווחים מתחלקים ביניהם בשווה כאילו מסחר זה היה חלק מהשותפות (ראה פסקים ושיטות).
<h2>פרק ח</h2>
<h3> א</h3>
<b>לְהוֹשִׁיב הַתַּרְנְגֹלִין עֲלֵיהֶן</b>. לדגירה.
<b>וְיִהְיֶה הָרֶוַח בֵּינֵיהֶן</b>. יחלקו את הרווח ביניהם כדין עסק.
<b>צָרִיךְ לְהַעֲלוֹת לוֹ שְׂכַר עֲמָלוֹ וּמְזוֹנוֹ</b>. טרחתו והוצאותיו על מזון בעלי החיים, וזאת כדי שלא יהיה בטיפול בחלקו של בעל הביצים משום אבק ריבית (כדלעיל ו,ב, וראה גם הלכות מלווה ולווה ה,ט).
<b>וְכֵן הַשָּׁם עֲגָלִים וּסְיָחִים עַל הָרוֹעֶה</b>. אומד את שוויים כדי שיוכלו לדעת אחר כך כמה השביחו אצל הרועה.
<b>לִהְיוֹת מִתְעַסֵּק בָּהֶן</b>. לטפל בהם.
<b>וְהַשָּׂכָר לָאֶמְצַע</b>. את הרווח מההשבחה יחלקו ביניהם בשווה.
<b>עַד שֶׁתִּהְיֶה טוֹעֶנֶת</b>. שתוכל לשאת משא (פה"מ בבא מציעא ה,ד).
<b>וְאֵינוֹ יָכוֹל לִמְכֹּר שֶׁלֹּא מִדַּעַת חֲבֵרוֹ בְּתוֹךְ זְמַן זֶה</b>. כדלעיל ד,ד.
<b>עַל הַמְפַטֵּם לִהְיוֹת מְפַטֵּם אוֹתָהּ</b>. בכדי לשחטה לאחר שתשמין.
<b>הָאַלְיָה</b>. שומן הזנב.
<b>מֻתָּר</b>. כי נפתרת בעיית אבק ריבית שהרי המתעסק מקבל תמורה לטרחתו.
<b>הָיוּ לַמְפַטֵּם בְּהֵמוֹת אֲחֵרוֹת שֶׁמְּפַטֵּם אוֹתָם עִם זוֹ הַשּׁוּמָה אֶצְלוֹ</b>. עם הבהמה שניתנה לו לפיטום.
<b>אֲפִלּוּ לֹא הֶעֱלָה לוֹ אֶלָּא דָּבָר מוּעָט... דַּיּוֹ</b>. מכיוון שאינו טורח במיוחד עבור בעל המעות אלא אגב שלו אין בכך אבק ריבית, כדלעיל ו,ב.
<b>וְאִם הָיָה אֲרִיסוֹ וכו'</b>. ראה שם.
<h3> ב</h3>
<b>הֲרֵי דִּינוֹ כְּדִין הָעֵסֶק שֶׁל מָעוֹת</b>. לעיל ו,ג.
<h3> ג</h3>
<b>שָׁמִין פָּרָה וַחֲמוֹר וְכָל דָּבָר שֶׁדַּרְכּוֹ לַעֲשׂוֹת</b>. מלאכה, ויש בו רווח מידי בנוסף על הרווח העתידי לכשימכר.
<b>וְיִהְיֶה הַשָּׂכָר לָאֶמְצַע בְּשָׁוֶה</b>. ואינו צריך לתת לו שכר בנוסף לחצי מהרווח.
<b>הֲרֵי יֵשׁ לוֹ רֶוַח אֶחָד לְעַצְמוֹ בַּעֲבוֹדַת הַבְּהֵמָה</b>. והוא נחשב לשכר עבור התעסקותו ואין בכך אבק ריבית.
<b>שֶׁהֲרֵי שׂוֹכֵר אוֹתָהּ</b>. יכול להשכיר אותה לאחרים.
<b>וְאֵין שָׁמִין עֵגֶל עִם אִמּוֹ וְלֹא סְיָח עִם אִמּוֹ וכו'</b>. על סמך זה שהרווח ממלאכת האם יהיה שכר על הטיפול בשניהם מכיוון שצריך שכר בגין העמל והמזון של העגל או הסייח.
<h3> ד</h3>
<b>הַשָּׁם בְּהֵמָה</b>. בוגרת.
<b>עַד מָתַי חַיָּב לְהִטַּפֵּל בָּהּ</b>. במקרה שלא סיכמו מראש כמה זמן יטפל בה.
<b>חֲבֵרוֹ מְעַכֵּב עָלָיו מִפְּנֵי שֶׁנִּשְׁתַּתְּפוּ סְתָם</b>. וזהו הזמן הרגיל לבהמות אלו, ולכן כל אחד מהם יכול לעכב על חברו שלא יחלוק קודם הזמן (השווה לעיל ד,ד).
<b>מִשְׁתַּמֶּנֶת</b>. משמינה.
<b>לְפִיכָךְ מְעַכֵּב עָלָיו עַד סוֹף שָׁנָה שְׁנִיָּה</b>. בגודרות (ובאתונות עד סוף שמונה עשר חודש).
<b>הֲרֵי הַנּוֹלָד מִכְּלַל הָרֶוַח לָאֶמְצַע</b>. הוולד נחשב לחלק מהרווח ולכן חולקים את שוויו בין שניהם.
<b>וּמָקוֹם שֶׁנָּהֲגוּ לְגַדֵּל הַוָּלָד</b>. ולא לחלוק אותו כעבור תקופה קצרה (כמבואר מיד בסמוך), אלא שימשיך להיות חלק מהעסקה.
<b>יְגַדְּלוּ</b>. בהתאם למבואר לעיל ה"א.
<b>וְחוֹלְקִין</b>. מיד לאחר תקופה זו בין שניהם בשווה.
<b>שָׁם אוֹתָם בִּפְנֵי שְׁלֹשָׁה</b>. שלושה אנשים שבקיאים בשומה.
<b>שֶׁהֲרֵי יֵשׁ לוֹ חֲצִי הַוָּלָד</b>. חצי הוולד ממילא שלו כחלק מהרווח.
<b>וּמִפְּנֵי שֶׁנִּתְעַסֵּק בַּחֵצִי שֶׁל חֲבֵרוֹ נוֹטֵל חֲצִי אוֹתוֹ הַחֵצִי</b>. כדין מתעסק בבהמת חברו. אמנם לא צריך לתת לו עבור הטיפול בוולד שכר עמלו ומזונו מכיוון שטורח אותה טרחה גם עבור חלקו בוולד, ואין בזה אבק ריבית (רש"י בבא מציעא סט,א).
<b>וְאִם לֹא הִתְנָה כֵּן בִּפְנֵי שְׁלֹשָׁה הֲרֵי מָחַל</b>. על זכותו ברווח בחלק של בעל הבהמה.
<b>וְהַוְּלָדוֹת בֵּינֵיהֶן בְּשָׁוֶה כְּמוֹת שֶׁהֵן</b>. חולקים אותם חצי חצי.
<b>מָקוֹם שֶׁנָּהֲגוּ לַעֲלוֹת שְׂכַר כַּתָּף לִמְעוֹת הָעֵסֶק</b>. אם נהגו לשלם תוספת עבור הסבלות שעושה המתעסק או כשצריך לשלם לסבל שיעשה כן.
<b>מַעֲלִין</b>. מחשבים ומוסיפים זאת לשכר שמקבל המתעסק.
<b>וְיִהְיֶה כָּל הַשָּׂכָר שֶׁנּוֹטֵל הַמִּתְעַסֵּק בִּשְׂכַר שֶׁנּוֹשֵׂא עַל כְּתֵפוֹ בִּכְלַל שְׂכַר הַמָּעוֹת</b>. שייטול המקבל את שכר הכתף בסוף העסק מתוך המעות, ואת המותר יחלקו ביניהם (אבן האזל).
<b>וְכֵן אִם דַּרְכָּן לְהַעֲלוֹת שְׂכַר הַבְּהֵמָה</b>. אם נהוג לתת תוספת שכר למתעסק בבעלי חיים בשל הטרחה המרובה שיש בטיפול בהם שגדולה מטיפול בעסק של סחורה אחרת.
<b>מָקוֹם שֶׁנָּהֲגוּ לְהַעֲלוֹת וְלָדוֹת בִּשְׂכַר עֲמָלוֹ</b>. אם המנהג הוא ששכר הטיפול בבהמה אינו בחלוקת כל הרווח שבגופה וחלוקת הוולדות, אלא נוטל את הוולדות.
<b>וְכָל הַמִּתְעַסֵּק אוֹ הַמִּשְׁתַּתֵּף סְתָם לֹא יְשַׁנֶּה מִמִּנְהַג הַמְּדִינָה</b>. לעיל ה,א.
<h3> ה</h3>
<b>וְכָל הַיָּתֵר עַל הַהוֹצָאָה יִהְיֶה בֵּינֵיהֶן</b>. שמעון ייטול מהפירות את הסכום שיוציא על השדה ואת הרווח שיישאר יחלקו ביניהם.
<b>כָּל זֶה מֻתָּר וְאֵין כָּאן אֲבַק רִבִּית</b>. שלא כעסק במיטלטלין או בבהמות שחצי מדמי העסק מוגדרים כהלוואה, בקרקע אין הדין כן וממילא אין בעיה של אבק ריבית.
<b>עָרִיס אוֹמֵר וכו'</b>. אם בשלב של חלוקת הרווח יש אי הסכמה לגבי אופן חלוקת הרווח.
<h3> ו</h3>
<b>שֶׁהוֹרִיד עֲרִיסִין בְּנִכְסֵי אִשְׁתּוֹ</b>. נכסי מלוג שהדין בהם שגוף הקרקע שייך לאישה והבעל זכאי בפירותיהם.
<b>וְגֵרְשָׁהּ</b>. והדין שהקרקע חוזרת לאישה.
<b>אִם הָיָה הַבַּעַל עָרִיס הוֹאִיל וְנִסְתַּלֵּק בַּעַל נִסְתַּלְּקוּ הֵם</b>. מכיוון שהבעל אריס הם ירדו כאריסי משנה שלו והסכימו שלא יקבלו יותר ממנו.
<b>וְאֵין לָהֶן מִן הַהוֹצָאָה אֶלָּא שִׁעוּר הַשֶּׁבַח וּבִשְׁבוּעָה</b>. כמו הבעל. וכדרך שאם הבעל הוציא הוצאות על הקרקע ולא אכל מהפירות כשיעור הוצאותיו, דינו שנשבע כמה הוציא ועל האישה לשלם לו את ההוצאות שהוציא אם אינן גבוהות משיעור השבח שהשביחה הקרקע (הלכות אישות כג,ט).
<b>וְאִם אֵין הַבַּעַל עָרִיס עַל דַּעַת הָאָרֶץ יָרְדוּ וְשָׁמִין לָהֶן כְּעָרִיס</b>. ודינם של האריסים כדין כל אריס המבואר לעיל ה"ה (ראה גם הלכות גזלה ואבדה י,יב).
<h3> ז</h3>
<b>הָאַחִים</b>. בני המת שירשו את אביהם.
<b>שְׁאָר הַיּוֹרְשִׁים</b>. אחי המת או אחי אביו וכדומה.
<b>כְּשֻׁתָּפִין לְכָל דָּבָר</b>. וחלים עליהם כל דיני השותפות (ראה גם הלכות נחלות ט,א).
<b>שֶׁנָּפַל לְאֻמָּנוּת הַמֶּלֶךְ הָרֶוַח לָאֶמְצַע</b>. שהוציא מדמי השותפות ונתן לאנשי המלך ועל ידי כך הצליח להשיג הנאה ממונית מהמלך (פה"מ בבא בתרא ט,ד; לדין דומה באחים שאחד מהם נתמנה לעבודה ראה הלכות נחלות ט,ו, וראה חסדי דוד בבא בתרא י,ב שדן ביחס בין שתי ההלכות).
<b>נִתְרַפֵּא מִן הָאֶמְצַע</b>. מממון השותפות.
<h2>פרק ט</h2>
<h3> א</h3>
<b>וְהָאֲרִיסִין</b>. פועלים שמעבדים את השדה תמורת חלק מהיבול.
<b>וְהָאַפִּטְרוֹפִּין</b>. אפוטרופוסים, ממונים לטפל ביתומים ונכסיהם. [הערה: ניקוד המילה נעשה על פי המקור ביוונית. בפה"מ בכתב ידו של הרמב"ם מופיעות כמה צורות לניקוד מילה זו: לעתים מנוקדת הפ"א הראשונה בקובוץ, לעתים בפתח (ובחלק מהמקומות הפ"א אינה מנוקדת).]
<b>וְהָאִשָּׁה שֶׁהִיא נוֹשֵׂאת וְנוֹתֶנֶת בְּתוֹךְ הַבַּיִת</b>. עושה מסחר בממון בעלה.
<b>אוֹ שֶׁהוֹשִׁיבָהּ בַּעְלָהּ חֶנְוָנִית</b>. בחנותו.
<b>וּבֶן הַבַּיִת</b>. שעוסק בממון בעל הבית.
<b>כָּל אֶחָד מֵאֵלּוּ נִשְׁבָּע מִדִּבְרֵיהֶם</b>. שבועה מדברי חכמים, והיא כעין של תורה שנעשית בנקיטת חפץ בעודו אוחז בספר תורה (הלכות טוען ונטען א,ב, לקמן ה"ד).
<b>בְּטַעֲנַת סָפֵק</b>. גם אם אין כנגדם טענה ודאית שגזלו ממון.
<b>שֶׁמָּא גָּזַל חֲבֵרוֹ בְּמַשָּׂא וּבְמַתָּן</b>. תוך כדי המשא ומתן.
<b>שֶׁמָּא לֹא דִּקְדֵּק בַּחֶשְׁבּוֹן שֶׁבֵּינֵיהֶן</b>. כשהמתעסק מסר דין וחשבון לבעל הממון לא דייק בחשבון.
<b>מוֹרִין לְעַצְמָן</b>. פוסקים היתר מסברתם לעצמם.
<h3> ב</h3>
<b>בִּשְׁתֵּי כֶּסֶף שֶׁהֵן שְׁתֵּי מָעִין שֶׁל כֶּסֶף</b>. שתי מטבעות של 'מעה' העשויה מכסף.
<b>כְּמוֹ שֶׁיִּתְבָּאֵר</b>. הלכות טוען ונטען ג,א-ב, ושם התבאר שיעורן של המעות.
<b>אֲבָל אִם חֲשָׁדָן בְּפָחוֹת מִזֶּה</b>. שהחשד שלו התעורר רק לגבי סכום קטן משתי מעות.
<b>אֵינָן נִשְׁבָּעִין</b>. ראה גם שם ה"ז.
<h3> ג</h3>
<b>שֶׁהֲרֵי אֵינוֹ יוֹדֵעַ הַדָּבָר שֶׁחֲשָׁדוֹ בּוֹ אָבִיו בְּוַדַּאי</b>. שהיורש אינו יודע בוודאות מה החשד שהיה לאביו באותו מתעסק ועל כן אינו יודע אם חשד זה היה בנוגע לסכום של לפחות שתי מעות כסף.
<b>וּבָזֶה רָאוּי לָדוּן</b>. באופן הזה.
<b>שֶׁהֲרֵי הַיּוֹרְשִׁין מַשְׁבִּיעִין אֶת הָאִשָּׁה שֶׁנַּעֲשֵׂית אַפִּטְרוֹפָּא בְּחַיֵּי בַּעְלָהּ</b>. אישה שמנהלת את נכסי בעלה עבורו בחייו נשבעת ליתומים במקרה שבעלה מת (ראה לעיל ה"א ולקמן ה"ד), וזאת גם כאשר אין ליתומים חשד מוגדר בנוגע לשתי כסף אלא רק חשש כללי.
<h3> ד</h3>
<b>הֲרֵי זֶה נִשְׁבָּע בִּנְקִיטַת חֵפֶץ</b>. ראה לעיל ה"ב בביאור.
<b>שֶׁאֵין אוֹמְרִין מִגּוֹ לְפָטְרוֹ שְׁבוּעָה אֶלָּא לְפָטְרוֹ מָמוֹן</b>. טענת 'מיגו' היא כאשר נתבע יכול לטעון טענה טובה שהיה נפטר על ידה מתביעת הממון, והוא טוען טענה פחות טובה. והדין הוא שנפטר מתביעת הממון גם בטענה הפחות טובה מתוך שיכול לטעון את הטענה הטובה ('מיגו' היא מילה ארמית שפירושה 'מתוך'; לדוגמא לטענת מיגו ראה הלכות זכייה ומתנה ט,כב-כג). והכלל הוא שטענת מיגו מועילה לפטור את הנתבע מחיוב ממון, אך אינה פוטרת אותו משבועה שהתחייב בה (לדוגמאות נוספות ראה הלכות שכירות ב,ח, הלכות מלווה ולווה יג,ג).
<b>שֶׁיֵּשׁ לוֹ לְהַשְׁבִּיעוֹ בְּטַעֲנַת סָפֵקֹ</b>. שבעל הבית יכול להשביעו במקרה שחושד בו.
<b>אַפִּטְרוֹפּוֹס שֶׁמִּנָּהוּ אֲבִי יְתוֹמִים</b>. אביהם של היתומים מינה אפוטרופוס על נכסי בניו לפני מותו.
<b>אֵין הַיְתוֹמִים מַשְׁבִּיעִין אוֹתוֹ בְּטַעֲנַת סָפֵק</b>. מכיוון שהאפוטרופוס אינו מקבל שכר על עבודתו, פטרוהו משבועה בטענת ספק כדי שלא יימנע מלהיות אפוטרופוס. אך אם מינוהו בית דין חייב בשבועה, מפני שנהנה מכך שיוצא לו שם של אדם נאמן היות ובית דין מינוהו (בבלי גיטין נב,ב; ראה גם הלכות נחלות יא,ה).
<b>וְכֵן הָאִשָּׁה וכו'</b>. את האישה משביעים רק אם נשאה ונתנה בממון בעלה בחייו או לאחר קבורתו, אך אם נשאה ונתנה רק בין המיתה לקבורה אינה נשבעת.
<b>אַפִּטְרוֹפְּיָא</b>. אפוטרופוסית, אחראית על נכסיו.
<b>עַל זֶה שֶׁנִּשְׁתַּמְּשָׁה בּוֹ</b>. דבר שעסקה בו.
<b>לֹא תִּמְכֹּר לִקְבוּרָה</b>. לא תמכור מנכסיו כדי לממן את הקבורה.
<b>וְנִמְצָא הַמֵּת מִתְנַוֵּל</b>. על ידי שישתהו מלקברו.
<h3> ו</h3>
<b>עִם הַשֵּׁנִי</b>. ביד השני.
<b>בְּלֹא מִשְׁקָל וְלֹא מִנְיָן וְלֹא מִדָּה</b>. וסמכו זה על זה.
<b>הֲרֵי שְׁנֵיהֶם נִכְנְסוּ לְסָפֵק</b>. משום ששניהם עסקו בשותפות ולא דקדקו כל הזמן לעשות חשבון זה על זה.
<h3> ז</h3>
<b>חָלְקוּ</b>. סיימו את השותפות.
<b>אֵינוֹ יָכוֹל לַחֲזֹר וּלְהַשְׁבִּיעָן בְּטַעֲנַת סָפֵק</b>. אך יכול להחרים על כך כדלקמן ה"ט.
<b>אֲבָל אִם הָיְתָה לוֹ טַעֲנַת וַדַּאי מַשְׁבִּיעוֹ עָלֶיהָ</b>. שאין השתיקה בשעת החלוקה נחשבת כהודאה על כך שאין לו שום תביעה, ולכן דינו ככל מי שתובע את חברו בטענת ודאי שיכול להשביעו שבועת היסת.
<b>וּמְגַלְגֵּל בָּהּ כָּל מַה שֶּׁיִּרְצֶה</b>. יכול להכניס לתוך השבועה הנוכחית שמשביע את הנתבע, את כל הטענות שיש לו בענייני ממון, ובכללן גם את טענות הספק על הזמן שבו היו שותפים, ויישבע על הכול יחד (לדין גלגול שבועה ראה הלכות טוען ונטען א,יב).
<b>שֶׁל דִּבְרֵיהֶם</b>. שבועה מדברי חכמים.
<h3> ח</h3>
<b>וְנִשְׁאַר לָהֶן חוֹבוֹת אֵצֶל אֲחֵרִים</b>. חובות שאחרים חייבים להם מזמן השותפות ולא חילקו אותם מכיוון שעדיין לא גבו אותם.
<b>אֵינָן יְכוֹלִין לְהַשְׁבִּיעַ זֶה אֶת זֶה מִסָּפֵק וכו'</b>. מכיוון שהשותפות הסתיימה, והחוב שנשאר לחלק הוא דבר ברור שאין מה לחשוד בו.
<b>בַּכִּיס</b>. בארנק ששייך לשותפות.
<b>וּכְבָר יָדְעוּ אוֹתָן</b>. שניהם יודעים כמה מעות יש בכיס.
<b>שֶׁהַמָּעוֹת כַּחֲלוּקִין הֵן</b>. ראה גם לעיל ה,ט.
<b>וְכֵן אִם עָשׂוּ חֶשְׁבּוֹן כָּל הַשֻּׁתָּפוּת וכו'</b>. חישבו את הסכום הכולל של השותפות, ונשאר בידי אחד מהם דבר ששוויו ידוע ששייך לשותפו.
<b>אַף עַל פִּי שֶׁעֲדַיִן לֹא נָטְלוּ הֲרֵי זֶה חָלְקוּ</b>. שהדבר שלא נטלו דינו כסתם חוב או פיקדון.
<b>וַעֲדַיִן לֹא חָלְקוּ אוֹתָן וְלֹא יָדְעוּ מִשְׁקָלָן</b>. ולכן לא ניתן לראות אותם כמחולקים.
<h3> ט</h3>
<b>כְּמוֹ שֶׁאָמַרְנוּ</b>. לעיל ה"ז.
<b>אֲבָל יֵשׁ לוֹ לְהַחֲרִים סְתָם וכו'</b>. רשאי להטיל חרם בלשון כללית על מי שגזלו כשהיה שותפו וכדומה ולא הודה על כך (ראה לעיל א,ז בביאור).
<h2>פרק י</h2>
<h3> א</h3>
<b>שֶׁכָּךְ הָיָה תְּנַאי בֵּינֵינוּ</b>. שהתנינו תנאי מסוים בשותפות.
<b>אוֹ שֶׁטָּעַן שֶׁהַקֶּרֶן שֶׁלִּי הָיָה כָּךְ וְכָךְ</b>. ולכן יש להתחשב בכך בחלוקה.
<b>אוֹ שֶׁטָּעַן שֶׁכְּבָר נָתַתִּי לְךָ מִן הַשֻּׁתָּפוּת</b>. ולכן יש להפחית סכום זה בעת החלוקה.
<b>אוֹ שֶׁטָּעַן שֶׁסְּחוֹרָה זוֹ מִשֶּׁלִּי</b>. נקנתה מכספי.
<b>וְהַלָּה אוֹמֵר מִשֶּׁל אֶמְצַע</b>. שנקנתה מממון השותפות.
<b>בְּיַד הַתּוֹבֵעַ בִּשְׁבוּעָה</b>. התובע יכול לבחור באיזה אופן להשביעו, כמבואר בסמוך.
<b>אִם רָצָה הַתּוֹבֵעַ וכו'</b>. התובע יכול לבחור אם להשביעו בשבועת היסת על הטענה שטוען כנגדו כעת, או להשביעו שבועת השותפים ולגלגל בה את הטענה הנוכחית. ולכל שבועה יש יתרון, ששבועת השותפים היא שבועה חמורה בנקיטת חפץ בעוד הנשבע מחזיק בידו ספר תורה (הלכות טוען ונטען א,ב), ואילו שבועת היסת היא שבועה קלה ללא נקיטת חפץ (שם ה"ג). ומצד שני ייתכן שהתובע יעדיף להשביעו באופן נקודתי על הטענה הנוכחית שיש לו כנגדו, ואם יחשוד בו בהמשך ישביענו שבועת השותפים (ע"פ ערוה"ש צג,יג וראה שם שיש עדיפות נוספת לשבועת היסת לעניין שיכול להפוך את השבועה).
<b>שֶׁלֹּא גְּזַלְתַּנִי כְּלוּם כָּל יְמֵי הַשֻּׁתָּפוּת</b>. זו שבועת השותפים.
<b>וְשֶׁהָיָה בֵּינֵינוּ תְּנַאי וכו'</b>. אלו הטענות שמגלגל עליו בתוך שבועת השותפים כדלעיל ט,ז.
<h3> ב</h3>
<b>כְּבָר חָלַקְנוּ וְלֹא נִשְׁאַר לְךָ אֶצְלִי כְּלוּם</b>. ולאחר שחלקו בלא טענות לא ניתן לחזור ולהשביע שבועת השותפים (לעיל ט,ז).
<b>חָלַקְנוּ עַל מְנָת שֶׁנַּשְׁבִּיעַ אוֹתְךָ שְׁבוּעַת הַשֻּׁתָּפִין בְּכָל עֵת שֶׁנִּרְצֶה</b>. כך היה תנאי מפורש בינינו.
<b>מַדְחֶה</b>. דוחה.
<b>אֵינוֹ יָכוֹל לְהַשְׁבִּיעוֹ בְּטַעֲנַת סָפֵק</b>. אינו יכול לחייבו בשבועת השותפים מספק. אך אם יש לו טענת ודאי, יכול להשביעו שבועת היסת כדלעיל ט,ז.
<b>וְנִשְׁאַר לְךָ אֶצְלִי</b>. מדמי השותפות.
<b>וְזֶה הַנִּשְׁאָר אֵינוֹ אֶלָּא חוֹב שֶׁזְּקַפְתּוֹ עָלַי וכו'</b>. הנתבע טוען שמה שנותר בידו לאחר החלוקה הוגדר כחוב או כפיקדון.
<b>אֵינוֹ יָכוֹל לְהַשְׁבִּיעוֹ בְּטַעֲנַת סָפֵק</b>. אינו יכול להשביעו מספק שבועת השותפים שלא גזל מממון השותפות, שהרי השותפות ביניהם הסתיימה והחוב או הפיקדון אינם נחשבים חלק מהשותפות (כדלעיל ט,ח).
<b>וְאֵינוֹ יָכוֹל לְהַשְׁבִּיעוֹ הֶסֵּת שֶׁכְּבָר חָלְקוּ אוֹ שֶׁלֹּא נִשְׁתַּתְּפוּ מֵעוֹלָם</b>. כאשר הנתבע אינו מסכים להישבע שבועת השותפים שכן טוען שכבר חלקו או שטוען שמעולם לא היו שותפים, והתובע דורש ממנו שיישבע על עצם טענתו זו, אינו יכול להשביעו שבועת היסת על כך ואפילו לא על ידי גלגול, כמבואר בסמוך.
<b>לְפִי שֶׁאֵין מַשְׁבִּיעִין הֶסֵּת</b>. ראה גם הלכות טוען ונטען א,טו.
<b>וְלֹא מְגַלְגְּלִין</b>. שם הי"ג.
<b>אֲבָל דָּבָר שֶׁאֲפִלּוּ הוֹדָה בּוֹ אֵינוֹ חַיָּב אֶלָּא שְׁבוּעָה אֵינוֹ נִשְׁבָּע עָלָיו</b>. ובמקרה כאן, גם אם יודה הנתבע שיש לו שותפות עם התובע, לא יתחייב לשלם ממון אלא להישבע שבועת השותפים, שהרי התובע אינו טוען באופן ודאי כלפי הנתבע שלקח לו ממון אלא רק דורש ממנו שיישבע שלא עשה כן.
<h3> ג</h3>
<b>טָעַן שֶׁעֲדַיִן שֻׁתָּפִי אַתָּה וְנִשְׁאַר לִי אֶצְלְךָ כָּךְ וְכָךְ</b>. ורוצה להשביעו שבועת השותפים בנקיטת חפץ.
<b>הֲרֵי הַנִּתְבָּע נִשְׁבָּע הֶסֵּת שֶׁאֵין לוֹ בְּיָדוֹ כְּלוּם</b>. משום שיש לו תביעה ודאית על ממון, ודינה ככל תביעה שמחייבת את הנתבע בשבועת היסת.
<b>וּמְגַלְגֵּל עָלָיו שֶׁלֹּא גְּזַלְתַּנִי כְּלוּם מֵעוֹלָם</b>. מכיוון שמשביע אותו על טענת הוודאי שלו, יכול לגלגל עליו שיישבע גם על הספק שמא גזל ממנו במשך זמן השותפות.
<b>וְאֵינוֹ מְגַלְגֵּל עָלָיו... מִן הַטַּעַם שֶׁבֵּאַרְנוּ</b>. לעיל ה"ב, שגם אם יודה לטענתו לא יהיה חייב לשלם אלא רק להישבע.
<h3> ד</h3>
<b>וְחָזַר הַנִּתְבָּע אַחַר כָּךְ וְאָמַר חָלַקְנוּ</b>. חזר בו והודה שהיו שותפים, אך טען שהוא פטור משבועה מפני שכבר חלקו את השותפות.
<b>אֵין שׁוֹמְעִין לוֹ שֶׁהֲרֵי הֻחְזַק כַּפְרָן לִשְׁבוּעָה זוֹ וְיִשָּׁבַע שְׁבוּעַת הַשֻּׁתָּפִין</b>. אין מקבלים את טענתו השנייה שחלקו את השותפות, משום שיש עדים ששיקר לגבי קיום השותפות ביניהם. אך מאידך, נאמן להישבע שבועת השותפים שלא גזל, מכיוון שלא הוחזק כפרן ביחס לממון עצמו, שהרי ייתכן שלא נותר אצלו מממון השותפות (סמ"ע צג ס"ק כ).
<b>וְכֵן כָּל כַּיּוֹצֵא בָּזֶה</b>. שאם יש עדים ששיקר, אינו נאמן לטעון טענת פטור באותו עניין.
<h3> ה</h3>
<b>וְנָשְׂאוּ וְנָתְנוּ בְּיַחַד</b>. ואף על פי שכל אחד נתן סכום שונה, דינם שמתחלקים ביניהם בשווה ברווחים או בהפסדים (כדלעיל ד,ג).
<b>וְטָעַן רְאוּבֵן שֶׁפָּחַת כָּל הַקֶּרֶן חֲמֵשׁ מֵאוֹת</b>. ונותרו רק מאה. ומכיוון שהם אמורים לחלוק בהפסדים רוצה ראובן ליטול לעצמו את כל המאה, ובנוסף לכך ששמעון ייתן לו חמישים כך שכל אחד יפסיד מאתיים וחמישים, ושמעון אינו מודה לו שהפחת הוא חמש מאות דינרים.
<b>אֵין אוֹמְרִין יִשָּׁבַע רְאוּבֵן שְׁבוּעַת הַשֻּׁתָּפִין... וִישַׁלֵּם שִׁמְעוֹן חֲמִשִּׁים מִבֵּיתוֹ</b>. מהטעם המפורש בהמשך, שלא תיקנו חכמים בשותפים ששותף יישבע על טענתו וייטול מחברו.
<b>אֶלָּא יִשָּׁבַע רְאוּבֵן שְׁבוּעַת הַשֻּׁתָּפִין</b>. שהפסיד את הסכום שטוען, ועל סמך שבועתו לא יצטרך לשלם לשמעון.
<b>וְיֵלֵךְ בַּמָּנֶה שֶׁבְּיָדוֹ בִּלְבַד</b>. לגבי המנה שנמצא בידו הוא נאמן משום שהוא מוחזק בו.
<b>טָעַן רְאוּבֵן שֶׁשִּׁמְעוֹן יָדַע בְּוַדַּאי בִּפְחָת זֶה שֶׁפָּחַתְנוּ</b>. ואם שמעון היה מודה בכך היה צריך לשלם חמישים מביתו לפי החשבון לעיל.
<b>יְגַלְגֵּל עַל שִׁמְעוֹן</b>. כיוון שזו טענה שיש בה תביעת ממון ניתן לגלגל אותה עליו בתוך שבועת השותפים (כדלעיל ה"ב). שהרי גם שמעון נשא ונתן בממונם, וניתן להשביעו מספק בשבועת השותפים ולגלגל בה עוד טענות (לעיל ט,ז).
<b>וְאִם לֹא נִתְעַסֵּק שִׁמְעוֹן בְּשֻׁתָּפוּת זוֹ כְּלָל</b>. ולא ניתן להשביעו שבועת השותפים (שם ה"ו), אפשר להשביעו שבועת היסת ככל טענה שיש בהודאתה חיוב ממון.
<b>וְלֹא עוֹד וכו'</b>. לא רק ששמעון אינו צריך לשלם מביתו אם התקיימו התנאים לעיל, אלא גם אינו צריך לשלם מחלקו בממון השותפות שנמצא בידו מחמת שבועתו של ראובן.
<b>אִם הָיָה זֶה הַמָּנֶה הַנִּשְׁאָר בְּיַד שִׁמְעוֹן</b>. וראובן טוען ששאר כסף השותפות אבד, ותובע משמעון לתת לו את המנה שבידו כפי שמגיע לו לפי טענתו.
<b>שֶׁאֵין הַשֻּׁתָּף מִן הַנִּשְׁבָּעִין וְנוֹטְלִין</b>. חכמים תיקנו לגבי סוגים מסוימים של תובעים שהנתבע לא יישבע וייפטר אלא התובע יישבע וייטול, אך שותף אינו אחד מהם (ראה הלכות טוען ונטען א,ב).
<b>וְהִזָּהֵר בְּדִין זֶה שֶׁכְּבָר טָעוּ בּוֹ בַּעֲלֵי הוֹרָאָה</b>. שהורו שראובן יישבע וייטול את המאה וגם ישלם לו שמעון עוד חמישים מביתו (יקר תפארת).
<h3> ו</h3>
<b>טָעַן שִׁמְעוֹן שֶׁיֵּשׁ לְלֵוִי עָלַי חוֹב בְּזוֹ הַשֻּׁתָּפוּת מָנֶה</b>. זהו מקרה אחר ששמעון טוען שלווה מנה מלוי לצורך השותפות ולכן יש לפרוע מהשותפות את החוב, וראובן אינו מודה לו.
<b>אִם הָיָה בְּיָדוֹ כְּדֵי הַחוֹב וְהָיָה יָכוֹל לִתְּנוֹ לְלֵוִי נֶאֱמָן</b>. אם יש ביד שמעון ממון מהשותפות שיכול לפרוע בו את החוב נאמן לתת אותו ללוי (ומדובר שהממון אינו ידוע כממון השותפות שאז הוא נאמן בטענת 'מיגו', מתוך שהיה יכול לטעון שהממון שלו — יקר תפארת, וכפי שעולה מן ההמשך).
<b>וְנוֹתְנִין הַחוֹב וְאַחַר כָּךְ מְחַשְּׁבִין</b>. ראובן ושמעון מחשבים את החלוקה רק במה שנותר.
<b>אוֹ מִן הַסְּחוֹרָה הַיְדוּעָה לַשֻּׁתָּפוּת</b>. אפילו אם היא ביד שמעון, משום שאין לו טענת מיגו.
<b>שֶׁמָּא קְנוּנְיָא הֵן עוֹשִׂין שִׁמְעוֹן וְלֵוִי עַל נִכְסֵי רְאוּבֵן</b>. שמא שמעון ולוי תכננו יחד להוציא מראובן ממון במרמה ולהתחלק בו ביניהם. ומכיוון שראובן שותף בממון, אי אפשר להוציא ממנו ולהביא ללוי כדין המוציא מחברו שעליו להביא ראיה.
<b>וַאֲפִלּוּ הָיְתָה הַמִּלְוָה בִּשְׁטָר אֵין רְאוּבֵן חַיָּב לְשַׁלֵּם מִמֶּנָּה כְּלוּם</b>. גם כשיש ללוי שטר חוב שמוכיח את קיום החוב עדיין חוששים לקנוניה, שייתכן ששמעון כבר פרע את החוב והחזיר ללוי את השטר כדי לתבוע בו שנית ולהוציא ממון מראובן (יקר תפארת).
<b>אֲבָל אִם טָעַן שִׁמְעוֹן שֶׁרְאוּבֵן יוֹדֵעַ בְּוַדַּאי וכו'</b>. ולכן עליו להשתתף בתשלום.
<b>יִשָּׁבַע רְאוּבֵן הֶסֵּת אוֹ עַל יְדֵי גִּלְגּוּל</b>. כפי שנתבאר לעיל סוף ה"א.
<b>וְכֵן אִם יָצָא שְׁטַר חוֹב עַל לֵוִי בְּשֵׁם שִׁמְעוֹן בְּמֵאָה דִּינָרִין מִמָּמוֹן הַשֻּׁתָּפוּת</b>. אם יש שטר שלפיו שמעון הלווה ללוי מאה דינרים מממון השותפות.
<b>וְאָמַר שִׁמְעוֹן נִפְרַעְתִּי וְהֶחֱזַרְתִּי לַכִּיס</b>. של השותפות, ולפי טענתו לוי פטור. והשטר עדיין בידם, ואילולא טענתו של שמעון היה לוי חייב שהרי יש שטר ביד המלווה (הלכות מלווה ולווה יא,א).
<b>אוֹ שֶׁאָמַר שִׁמְעוֹן קָבַעְתִּי לוֹ זְמַן לְשָׁנָה אוֹ לִשְׁתַּיִם</b>. אם שמעון טוען שסיכם בעל פה עם לוי שיפרע בעוד שנה או שנתיים, ואילולא טענתו היה לוי חייב לפרוע לאחר שלושים יום כדין סתם חוב (שם יג,ה).
<b>שֶׁמָּא קְנוּנְיָא הוּא עוֹשֶׂה עַל נִכְסֵי רְאוּבֵן</b>. ייתכן שתיאם עם לוי שיטען טענה שקרית לטובתו וראובן מפסיד מדחיית הפירעון, ולכן שמעון צריך להביא ראיה לדבריו.
<b>וְכֵיצַד דָּנִין בְּדִין זֶה</b>. בין אם טען שמעון שלוי פרע את החוב ובין אם טען שזמנו דחוי.
<b>וְאִם לֹא הֵבִיא שִׁמְעוֹן רְאָיָה</b>. שלוי פרע את החוב או שקבע לו זמן ארוך יותר לפירעון החוב.
<b>יְשַׁלֵּם מִבֵּיתוֹ</b>. שמעון ישלם מממונו לראובן את חלקו היחסי בחוב שלוי נפטר מלשלמו.
<b>וְיִתְבַּע לֵוִי בְּסוֹף זְמַן שֶׁאָמַר</b>. שמעון יתבע את לוי כשיגיע מועד הפירעון שטוען שקבע אתו (ואם טען שלוי פרע את החוב, הפסיד שמעון).
