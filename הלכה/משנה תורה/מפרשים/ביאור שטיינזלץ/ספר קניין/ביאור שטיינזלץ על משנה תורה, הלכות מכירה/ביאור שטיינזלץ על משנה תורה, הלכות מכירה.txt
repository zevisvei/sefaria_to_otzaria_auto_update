<h1>ביאור שטיינזלץ על משנה תורה, הלכות מכירה</h1>
<h2>פרק א</h2>
<h3> א</h3>
<b>הַמֶּקַח אֵינוֹ נִקְנֶה בִּדְבָרִים</b>. בסיכום בעל פה בין הצדדים, אלא יש צורך בפעולה של קניין (למקרה חריג של דברים הנקנים באמירה ראה הלכות אישות כג,יג).
<b>וּפָסְקוּ הַדָּמִים</b>. קבעו את המחיר.
<b>הֲרֵי זֶה אֵינוֹ כְּלוּם</b>. ומכל מקום ראוי לאדם לעמוד בדיבורו ולקיים את המכירה (לקמן ז,ח).
<b>וְכֵן בְּנוֹתֵן מַתָּנָה וּמְקַבְּלָהּ</b>. צריכים לעשות קניין (לדרכי קניית מתנה ראה הלכות זכייה ומתנה פרק ג).
<h3> ב</h3>
<b>וְאֵינָן צְרִיכִים עֵדִים כְּלָל</b>. המכירה חלה גם ללא עדים (ראה גם לקמן ה,ט). שלא כקידושין וגירושין, שאין כל תוקף למעשה בלא עדים (הלכות אישות ד,ו, הלכות גירושין א,א).
<b>וְאֵין אֶחָד מֵהֶן יָכוֹל לַחֲזֹר בּוֹ</b>. להתחרט על המכירה.
<h3> ג</h3>
<b>הַקַּרְקַע נִקְנֵית בְּאֶחָד מִשְּׁלֹשָׁה דְּבָרִים</b>. וראה לקמן ה,ה, שם נזכר שהקרקעות נקנות גם בחליפין.
<b>בַּחֲזָקָה</b>. פעולה בגוף הקרקע (לקמן ה"ח).
<h3> ד</h3>
<b>בְּמָקוֹם שֶׁאֵין כּוֹתְבִין אֶת הַשְּׁטָר</b>. שמנהגם שאין מקפידים בכך, ומסתפקים במתן הכסף.
<b>לֹא קָנָה עַד שֶׁיִּכְתֹּב אֶת הַשְּׁטָר</b>. מפני שאין דעתם לגמור את הקניין בלא שטר.
<b>בְּפָחוֹת מִשָּׁוֶה פְּרוּטָה</b>. שלעניינים רבים בהלכה סכום מועט כזה אינו נחשב ממון (ראה למשל הלכות שבועות ז,טז, הלכות טוען ונטען ג,ו).
<h3> ה</h3>
<b>אִם רָצִיתִי אֶקְנֶה בְּכֶסֶף אֶקְנֶה אוֹ בִּשְׁטָר אֶקְנֶה</b>. אני אחליט אם הכסף יגמור את המכירה או השטר יגמור.
<b>וְנָתַן הַכֶּסֶף עַל תְּנַאי זֶה הֲרֵי זֶה קַיָּם</b>. התנאי חל בין במקום שנוהגים לכתוב שטר ובין במקום שלא נוהגים, שכל תנאי שבממון קיים (לקמן יג,ג ועוד).
<h3> ו</h3>
<b>קָנָה הַבַּיִת מִדִּין עָרֵב</b>. כאשר אדם אומר לחברו שילווה כסף לאדם שלישי והוא יהיה ערב לפירעון החוב, נעשה הערב משועבד למלווה אף שכסף ההלוואה לא הגיע אליו כלל (הלכות מלווה ולווה כה,ב). ובאותו האופן אדם יכול להקנות לחברו רכוש אף אם התמורה לקניין ניתנה לאדם שלישי ולא למוכר  עצמו.
<h3> ז</h3>
<b>אוֹ עַל הֶעָלֶה</b>. ואין בעיה בכך שהשטר לא יתקיים מכיוון שהשטר פועל את הקניין עצמו ולא נועד לצורך ראיה על הקניין (ראה גם הלכות גירושין ד,ג לגבי גט).
<b>שֶׁהִגִּיעַ הַשְּׁטָר לְיָדוֹ</b>. של הקונה.
<b>וְאַף עַל פִּי שֶׁאֵין שָׁם עֵדִים כְּלָל</b>. שאין צורך בעדים שיעידו על המכירה כדלעיל ה"ב.
<b>בַּמֶּה דְּבָרִים אֲמוּרִים</b>. שהקניין נגמר במסירת השטר לפני שהמוכר קיבל את הכסף.
<b>בְּמוֹכֵר שָׂדֵהוּ מִפְּנֵי רָעָתָהּ</b>. שמכר את השדה מפני שהייתה גרועה ורצה להיפטר ממנה, ולא בגלל צורך בכסף, ומשום כך הוא גומר בדעתו להקנותה אף לפני שקיבל את הדמים.
<h3> ח</h3>
<b>וְהוּא שֶׁיּוֹעִיל בְּמַעֲשָׂיו</b>. שיש בזה תועלת לשמירת השדה או תפקודה, וראה עוד לקמן הלכות י-יב.
<b>בְּשֶׁהֶחֱזִיק בִּפְנֵי הַמּוֹכֵר</b>. שכיוון שעושה בפניו ומדעתו, מובן שהוא מסכים שיקנה על ידי החזקה.
<h3> ט</h3>
<b>דָּלְיוֹ</b>. המשמש לשאיבת מים מן הבור.
<h3> י</h3>
<b>וְחָזַר וּפְתָחוֹ</b>. אף שחזר ופתח אחר הנעילה, מכל מקום נחשבת הנעילה כקניין. ואפשר לפרש שהפתיחה לאחר הנעילה הכרחית להשלמת הקניין, מפני שהפתיחה מוכיחה שאין זו נעילה רגילה (שלפעמים אדם נועל בית של אדם אחר בשליחותו), אלא נעילה שנעשתה רק לצורך קניין (שני הפירושים הובאו בכס"מ).
<b>נִשְׁתַּמֵּשׁ בּוֹ שִׁמּוּשׁ הַמּוֹעִיל</b>. שהנעילה מועילה לשמירת הבית כבית פרטי שלו (מ"מ לקמן הט"ו).
<h3> יא</h3>
<b>וְהִשְׁלִימוֹ לַעֲשָׂרָה</b>. טפחים.
<h3> יב</h3>
<b>צְרוֹר</b>. קבוצת אבנים.
<b>שֶׁחִבֵּר בּוֹ הַמַּיִם לַשָּׂדֶה</b>. שהאבנים שנתן מנתבים את זרם המים לשדה.
<b>שֶׁפָּתַח בִּנְטִילָתוֹ הַמַּיִם לַשָּׂדֶה</b>. שהאבנים חסמו כניסת מים לשדה.
<h3> יג</h3>
<b>הַמּוֹכֵר שָׂדֶה לַחֲבֵרוֹ בְּצַד שָׂדֵהוּ</b>. שיש לקונה שדה סמוכה לשדה שרוצה לקנות עתה.
<b>שֶׁדָּשׁ אֶת הַמֶּצֶר שֶׁבֵּין שְׁתֵּי הַשָּׂדוֹת וְנַעֲשׂוּ שְׁתֵּיהֶן כְּשָׂדֶה אַחַת</b>. שהילך על הגבול המוגבה שהיה בין שתי השדות, ודרסו ורידדו עד שנראות שתיהן כשדה אחת (ראה לקמן יט,ב).
<b>קָנָה</b>. מכיוון שיש בפעולה זו משום תיקון השדה.
<b>אֲבָל אִם הָלַךְ בָּהּ</b>. הילוך רגיל ללא דישה.
<b>שְׁבִיל כְּרָמִים</b>. שביל העובר בין הכרמים ומשמש למעבר בין השדות.
<h3> יד</h3>
<b>וְכַמָּה שִׁעוּר רֹחַב הַדֶּרֶךְ</b>. כשקנה שביל בתוך שדה חברו, ולא פירשו מה רוחבו.
<b>אִם הָיָה מְסֻיָּם בִּמְחִצּוֹת</b>. אם היו לו מחיצות מוגדרות.
<b>כְּדֵי שֶׁיַּגְבִּיהַּ רֶגֶל וְיַנִּיחַ רֶגֶל בְּצִדָּהּ</b>. אפילו אם בין המחיצות יש מקום מצומצם שמספיק רק להילוך אדם ואינו נוח לנשיאת משא, הקונה אינו יכול לדרוש יותר מכך, כיוון שראה שהשביל מוגדר במחיצות והסכים לכך.
<b>כְּדֵי שֶׁתִּהְיֶה עַל רֹאשׁו</b>. ֹ
<b>חֲבִילָה שֶׁל שָׂרִיגִים וְיִסֹּב בָּהּ</b>. המוכר צריך לתת לקונה שביל מספיק רחב שניתן לשאת בו משא של זמורות על הראש ולהסתובב עם המשא (הביאור לכל ההלכה על פי ר"י מיגאש בבא בתרא ק,א; וראה במ"מ פירוש נוסף).
<h3> טו</h3>
<b>צְחִיחַ סֶלַע</b>. סלע חשוף מאדמה וצמחייה.
<h3> טז</h3>
<b>נָרָהּ</b>. חרש אותה.
<b>אוֹ שֶׁאָסַף פֵּרוֹת הָאִילָן</b>. ראה גם הלכות זכייה ומתנה ב,ב.
<b>זְמָרוֹ</b>. חתך ענפים מהאילן לצורך השבחתו.
<b>הֲרֵי זֶה קָנָה</b>. שמעשים אלו מוכיחים בעלות על השדה.
<b>שֶׁהֲרֵי גִּלָּה דַּעְתּוֹ שֶׁהִקְנָה לוֹ</b>. שאילו לא מכר או נתן, לא היה מסייע לו ונותן לו מפירות השדה (ראה גם הלכות טוען ונטען יא,ט).
<h3> יז</h3>
<b>וְיִשְׂרָאֵל הַבָּא מֵחֲמַת הַגּוֹי</b>. שקנה קרקע מן הגוי.
<b>וְאֵינוֹ קוֹנֶה אֶלָּא בִּשְׁטָר</b>. יחד עם מעות, כדינו של הגוי (כס"מ). וטעם הדין שהישראל חושש שהגוי יחזור בו, ואין דעתו של הישראל סומכת אלא על קניין הנעשה בכתיבת שטר יחד עם התשלום (ראה הלכות זכייה ומתנה א,יד).
<b>כְּמִטַּלְטְלִין לַקְּנִיָּה</b>. לדיני מקח וממכר.
<b>וְיֵשׁ לָהֶן אוֹנָאָה</b>. שבמיטלטלין שינוי מהמחיר המקובל עלול לגרום לביטול המקח או להחזרת חלק מהכסף (ראה לקמן יב,א-ד), אך לקרקע אין אונאה (לקמן יג,ח).
<h3> יט</h3>
<b>בְּעֶשֶׂר מְדִינוֹת</b>. במקומות שונים.
<b>כֵּיוָן שֶׁהֶחֱזִיק בְּאַחַת מֵהֶן קָנָה כֻּלָּן</b>. מפני שכל הקרקעות מחוברות זו לזו, שהבסיס של כולן אחד (בבלי קידושין כז,ב).
<b>מְצוּלָה</b>. מקום נמוך, עמק קטן.
<b>שֶׁהֲרֵי תַּשְׁמִישׁ זוֹ וכו'</b>. אף על פי ששימושן שונה.
<h3> כ</h3>
<b>בַּמֶּה דְּבָרִים אֲמוּרִים שֶׁנָּתַן דְּמֵי כֻּלָּן</b>. שאין המוכר גומר בדעתו למכור כמה שדות, עד שיקבל דמי כולן. ומכיוון שמדובר במקום שלא קונים בכסף לבדו, צריך לעשות גם קניין חזקה (מ"מ).
<b>אִם הָיוּ הַכֹּל בְּמַתָּנָה קָנָה כֻּלָּן</b>. שבוודאי התכוון הנותן להקנות לו את כולן כשיחזיק באחת מהן.
<b>כֵּיוָן שֶׁהֶחֱזִיק בְּאַחַת מֵהֶן קָנָה כֻּלָּן</b>. ואפילו לא נתן מעות, מכיוון שבדרך כלל השכירות משולמת בסוף התקופה (כס"מ).
<h2>פרק ב</h2>
<h3> א</h3>
<b>כְּקַרְקַע לַקְּנִיָּה</b>. שדיני עבד כנעני הושוו לקרקע בעניינים רבים (ראה למשל הלכות גנבה ב,ב, הלכות טוען ונטען ה,א).
<b>וְנִקְנֶה בְּכֶסֶף אוֹ בִּשְׁטָר אוֹ בַּחֲזָקָה</b>. וכן בחליפין (לקמן ה,ה; הלכות עבדים ה,א).
<h3> ב</h3>
<b>בִּפְנֵי רַבּוֹ</b>. בנוכחות בעליו הקודם (וראה לקמן ה"ג מה הדין אם השתמש שלא בפני רבו).
<b>הִתִּיר לוֹ מִנְעָלוֹ וכו'</b>. שהעבד עשה לקונה אחת מעבודות השירות הללו.
<b>סָכוֹ</b>. בשמן.
<b>גֵּרְדוֹ</b>. גירד ממנו את השמן שסך בו.
<b>הִגְבִּיהַּ הָרַב אֶת הָעֶבֶד קָנָהוּ</b>. לא משום קניין חזקה, אלא משום קניין הגבהה שקונה בבהמה ובמיטלטלין (לקמן ה"ה, ג,א).
<h3> ג</h3>
<b>תְּקָפוֹ</b>. החזיק בו בכוח.
<b>שֶׁהָעֲבָדִים נִקְנִין בִּמְשִׁיכָה כָּזוֹ</b>. ראה גם הלכות עבדים ה,א. ומשיכה כזו נחשבת חזקה (ר"ח בן שמואל קידושין כב,ב, אבן האזל).
<b>אֲבָל אִם קָרָא לָעֶבֶד... לֹא קָנָה</b>. מפני שהעבד הולך מדעת עצמו, שיש לו בחירה אם לבוא או לא (על פי בבלי שם).
<b>אוֹ יִשְׁתַּמֵּשׁ בּוֹ כְּדֶרֶךְ שֶׁבֵּאַרְנוּ</b>. לעיל ה"ב.
<b>וְאִם הֶחֱזִיק בּוֹ שֶׁלֹּא בִּפְנֵי הָרַב צָרִיךְ שֶׁיֹּאמַר לוֹ לֵךְ חֲזַק וּקְנֵה</b>. שקניין חזקה צריך להיעשות בפני הבעלים או בציווי שלהם (ראה לעיל א,ח).
<h3> ד</h3>
<b>לְפִיכָךְ נִקְנֶה בִּמְשִׁיכָה אַף עַל פִּי שֶׁלֹּא תְּקָפוֹ</b>. כדין בהמה שנקנית במשיכה כשהלכה מפני שקראו לה (לקמן ה"ו; וראה גם הלכות עבדים ה,א).
<h3> ה</h3>
<b>דַּקָּה</b>. צאן.
<b>גַּסָּה</b>. בקר.
<b>אַף עַל פִּי שֶׁאֶפְשָׁר לְהַגְבִּיהַּ אוֹתָהּ</b>. ובדרך כלל דבר שניתן להגביהו נקנה בהגבהה ולא במשיכה (ראה לקמן ג,א-ב).
<b>לֹא הִצְרִיכוּהוּ לְהַגְבִּיהַּ מִפְּנֵי שֶׁמִּתְחַבֶּטֶת בָּאָרֶץ</b>. שנאחזת בקרקע וקשה להגביה אותה (פה"מ קידושין א,ד).
<b>וְהַהַגְבָּהָה וכו'</b>. ראה גם לקמן ד,ג.
<b>וְהַהַגְבָּהָה קוֹנִין בָּהּ בְּכָל מָקוֹם</b>. אף ברשות שאינה שייכת לקונה, שהגבהת החפץ כמוה כהכנסה לביתו של המגביה.
<b>אֲבָל הַמְּשִׁיכָה אֵין קוֹנִין בָּהּ אֶלָּא בְּסִימְטָא</b>. שביל, מבוי קטן, שאינו מקום הילוך הרבים ויש לכל אחד רשות להניח שם חפציו. ואם משך שם חפץ הרי זה כאילו הכניסו לרשותו, וכן בחצר של שניהם. אולם ברשות הרבים או בחצר שאינה של שניהם אין לקונה רשות להניח שם את חפציו, ואם משך אינו נידון כאילו הכניסו לרשותו.
<h3> ו</h3>
<b>שֶׁהִכִּישָׁהּ</b>. הכה אותה.
<b>וְרָצְתָה</b>. ורצה.
<b>וְהוּא שֶׁיִּמְשֹׁךְ בִּפְנֵי הַבְּעָלִים וכו'</b>. כמובא לעיל א,ח לגבי קניין בחזקה.
<h3> ז</h3>
<b>שֶׁמְּסִירַת בְּהֵמָה זוֹ כְּמִי שֶׁאָמַר לוֹ לֵךְ מְשֹׁךְ וּקְנֵה</b>. כדין מסירת מפתח או דלי (לעיל א,ט).
<h3> ח</h3>
<b>מְשׁוֹךְ וְתִקְנֶה</b>. שהוא לשון עתיד, ולא נוסח של ציווי.
<h3> ט</h3>
<b>מְשֹׁךְ פָּרָה זוֹ</b>. עכשיו.
<b>לֹא קָנָה</b>. המשיכה שעשה לא הועילה, שלא נעשתה בשעת ההקנאה.
<b>קְנֵה מֵעַכְשָׁו וּלְאַחַר שְׁלֹשִׁים יוֹם</b>. הקניין יחול עכשיו, אך הפרה תעבור לרשותך בפועל בעוד שלושים יום.
<b>וַאֲפִלּוּ הָיְתָה עוֹמֶדֶת בָּאֲגַם</b>. מקום מרעה, שאינו שייך לקונה.
<b>שֶׁזֶּה כְּמִי שֶׁהִקְנָה מֵעַתָּה עַל תְּנַאי וכו'</b>. כאשר אדם מקנה לחברו על תנאי, בשעה שמתקיים התנאי מתברר שהקניין שנעשה בתחילה אכן חל. וכך הוא גם במקרה כאן, שהמוכר הקנה את הפרה בשעת המשיכה, אלא שהתנה עם הקונה שימתין שלושים יום.
<b>הָאוֹמֵר עַל מְנָת כְּאוֹמֵר מֵעַכְשָׁו</b>. כגון שאמר 'משוך בהמה זו על מנת שתיתן לי מאה דינרים', משמעו שאם ייתן לו המעות יתקיים הקניין משעת המשיכה.
<h3> י</h3>
<b>לֹא קָנָה לְפִי שֶׁאֵין דֶּרֶךְ בְּנֵי אָדָם לִרְכֹּב בָּעִיר</b>. משום שהמוכר הקפיד על הקניין שייעשה כדרך השימוש הרגיל של בני אדם בבהמה.
<b>שֶׁהָיְתָה אִשָּׁה</b>. שאין כוחה יפה להחזיק את הבהמה שלא תברח, לפיכך רגילה לרכוב עליה.
<b>שֶׁהָרַבִּים דּוֹחֲקִין שָׁם</b>. ואם ימשכנה שם עלולה היא להישמט ממנו (ואף שמשיכה אינה קונה ברשות הרבים, רכיבה קונה גם שם — מאירי בבא מציעא ט,א).
<b>וְהוּא שֶׁתְּהַלֵּךְ בּוֹ</b>. בתנאי שהולכת מחמת רכיבתם עליה.
<h2>פרק ג</h2>
<h3> א</h3>
<b>הַמִּטַּלְטְלִין</b>. חפצים וכל דבר שאינו מחובר לקרקע (ואינו אדם).
<b>נִקְנִין בְּמָעוֹת דִּין תּוֹרָה</b>. בקניין כסף, כדין הקרקע והעבדים (לעיל א,ג, ב,א).
<b>אֲבָל חֲכָמִים תִּקְּנוּ וכו'</b>. טעם התקנה מבואר לקמן ה"ה.
<b>אֶלָּא בְּהַגְבָּהָה אוֹ בִּמְשִׁיכַת דָּבָר שֶׁאֵין דַּרְכּוֹ לְהַגְבִּיהַּ</b>. ראה לקמן ד,ג פירוט המקומות שבהם אפשר לקנות בקניינים אלו.
<h3> ב</h3>
<b>טְעוֹן גָּדוֹל</b>. מטען גדול וכבד.
<b>לְהַתִּיר הָאֶגֶד וּלְהַגְבִּיהוֹ עֵץ עֵץ</b>. לפתוח את הקשר ולהגביה כל עץ בנפרד.
<b>וְכַיּוֹצֵא בָּהֶן</b>. מטען של פירות קטנים.
<b>שֶׁאֵין אֶחָד יָכוֹל לְהַגְבִּיהוֹ</b>. שאדם אחד אינו מסוגל להרימו בעצמו.
<b>וְיִהְיֶה לוֹ בּוֹ טֹרַח גָּדוֹל</b>. טרחה יתרה להגביה כל פרי בנפרד.
<h3> ג</h3>
<b>וְאֵינָהּ נִמְשֶׁכֶת אֶלָּא לָרַבִּים</b>. שרק אנשים רבים יכולים למשכה יחד.
<b>בִּמְסִירָה</b>. שהקונה אוחז בה בהסכמת המוכר (מאירי בבא בתרא עה,ב; וראה לקמן ד,ג פירוט המקומות שבהם אפשר לקנות בקניין זה).
<h3> ד</h3>
<b>אַף עַל פִּי שֶׁנָּתַן כָּל הַדָּמִים יָכוֹל לַחֲזֹר בּוֹ</b>. ואף על פי כן אין ראוי לעשות כן, ובית דין מקללים את החוזר בו (ראה לקמן ז,א-ב).
<h3> ה</h3>
<b>וְלָמָּה תִּקְּנוּ חֲכָמִים דָּבָר זֶה</b>. שמעות אינן קונות.
<b>אִם יִהְיֶה בִּרְשׁוּת הַלּוֹקֵחַ</b>. אם החפץ ייחשב בבעלותו של הקונה בעודו בבית המוכר.
<b>יִתְמַהְמֵהַּ הַמּוֹכֵר וְלֹא יַצִּילוֹ</b>. שאין לו הפסד בכך שהחפץ יינזק.
<b>יִהְיֶה חַיָּב לְשַׁלֵּם</b>. להחזיר המעות לקונה, כמובא בהלכה הבאה.
<h3> ו</h3>
<b>שֶׁהֲרֵי תִּקְּנוּ חֲכָמִים מְשִׁיכָה</b>. ולפני המשיכה החפץ שייך למוכר והמעות לקונה.
<b>לֹא תִּקְּנוּ לוֹ חֲכָמִים מְשִׁיכָה שֶׁהֲרֵי הַמֶּקַח בִּרְשׁוּת הַלּוֹקֵחַ הוּא</b>. וקנהו הקונה ממילא בקניין חצר (ראה מ"מ ואבן האזל; וראה הלכות שכירות ו,ה שחצרו של אדם קונה לו אף אם היא מושכרת לאחר).
<h3> ז</h3>
<b>שֶׁהֲרֵי נַעֲשׂוּ בִּרְשׁוּתוֹ</b>. מכיוון ששכר את המקום, קונה את המיטלטלין העומדים בו בקניין חצר (ראה הלכות זכייה ומתנה ד,ח-ט).
<b>וּכְבָר בֵּאַרְנוּ</b>. לעיל א,יח.
<h3> ח</h3>
<b>נִקְנוּ הַמִּטַּלְטְלִין עִמָּהּ</b>. המיטלטלין נחשבים כטפלים לקרקע, ולכן הקונה או מקבל המתנה זוכה בהם יחד עם הקרקע (קניין זה מכונה 'קניין אגב').
<h3> ט</h3>
<b>קְנֵה הַמִּטַּלְטְלִין עַל גַּבֵּי הַקַּרְקַע</b>. עם הקרקע, אגב הקרקע.
<b>וְקַרְקַע כָּל שֶׁהוּא</b>. פיסת קרקע מזערית.
<h3> י</h3>
<b>לֹא קָנָה הַשֵּׁנִי הַמִּטַּלְטְלִין וְאִם תְּפָסָן אַחַר שֶׁחָזַר בּוֹ הַמַּקְנֶה וכו'</b>. בגמרא (קידושין כז,א) הסתפקו אם ניתן להקנות בקניין אגב כאשר מקנה לשני אנשים, ולא הכריעו בספק זה. משום כך ההלכה היא כמו בכל ספק ממוני, שהמיטלטלין שייכים למוכר שמוחזק בהם על פי הכלל ש'המוציא מחברו עליו הראיה', ואם כבר תפס הקונה את המיטלטלין אין מוציאים מידו, שכעת הוא המוחזק במיטלטלין (לעיקרון זה ראה הלכות נזקי ממון א,יא ועוד).
<h3> יא</h3>
<b>וְאַף עַל פִּי שֶׁאָמַר לוֹ... שֶׁהָעֶבֶד מְהַלֵּךְ לְדַעַת עַצְמוֹ</b>. כאשר המוכר אומר 'קנה מיטלטלין על גבי קרקע', בכוח אמירתו נעשים המיטלטלין טפלים לקרקע ונקנים עמה גם כאשר אינם מונחים בה (כדלעיל ה"ט), כיוון שהמוכר יכול להביאם ולהניחם בקרקע. אבל עבד שמהלך על דעת עצמו, המוכר אינו יכול לעשותו טפל לקרקע, ולכן רק כאשר העבד עומד בפועל על הקרקע הוא נחשב טפל לה (אבן האזל).
<h3> יב</h3>
<b>אֶלָּא אִם כֵּן הָיוּ הַמִּטַּלְטְלִין עַל גַּב הָעֶבֶד</b>. מונחים עליו, ומכיוון שקנה את העבד, נעשה העבד כחצרו הקונה לו את החפצים שבה.
<b>וְהוּא שֶׁיִּהְיֶה כָּפוּת</b>. שחצר מהלכת לא קונה, כדלקמן הי"ג (ראה גם הלכות גירושין ה,יח).
<h3> יד</h3>
<b>וּקְנֵה כֵּלִים שֶׁעָלֶיהָ</b>. בלבד, אך לא את הבהמה עצמה.
<b>לֹא קָנָה כֵּלִים שֶׁעָלֶיהָ</b>. שהבהמה שייכת למוכר ואינה יכולה לשמש כחצר הקונה.
<h3> טו</h3>
<b>עָצִיץ נָקוּב</b>. עציץ הוא כלי שיש בו עפר וצומחים בו זרעים, וכאשר יש נקב בתחתית הכלי נחשבים הזרעים כמחוברים לקרקע לעניינים רבים בהלכה (ראה לדוגמה הלכות תרומות ה,טו).
<b>וְהָיוּ הַזְּרָעִים שֶׁבּוֹ לְאַחֵר</b>. הכלי שייך לאדם אחד, והזרעים לאדם אחר.
<b>כֵּיוָן שֶׁמָּשַׁךְ קָנָה</b>. העציץ נקנה במשיכה שהרי הוא מיטלטלין.
<b>לֹא קָנָה עַד שֶׁיַּחֲזִיק</b>. שיעשה מלאכה כדין חזקה בקרקע, או שיקנה אותם בקניין שטר או כסף, כי הזרעים דינם כקרקע.
<h3> טז</h3>
<b>הֶחֱזִיק בֶּעָצִיץ... אַף הֶעָצִיץ לֹא קָנָה</b>. שמיטלטלין אינם נקנים בחזקה.
<b>הֶחֱזִיק בַּזְּרָעִים קָנָה עָצִיץ</b>. קנה את העציץ אגב הזרעים.
<b>נְכָסִים שֶׁאֵין לָהֶן אַחֲרָיוּת</b>. מיטלטלין (שנכסים אלו אינם אחראים לחובות של בעליהם, שאם אדם שחייב כסף מכר את מיטלטליו הנושה אינו יכול לגבות מהם).
<b>נְכָסִים שֶׁיֵּשׁ לָהֶם אַחֲרָיוּת</b>. קרקעות (שמוטל עליהן אחריות החובות והנושה רשאי לגבות מהן אפילו אם נמכרו לאדם אחר — פה"מ פאה ג,ז).
<b>כְּמוֹ שֶׁבֵּאַרְנוּ</b>. לעיל א,יז.
<h3> יז</h3>
<b>כְּבָר בֵּאַרְנוּ</b>. לעיל א,יז.
<b>הֲרֵי הוּא כְּבָצוּר</b>. ואינו כקרקע, מפני שכבר אינו זקוק לה.
<h3> יח</h3>
<b>יַפֵּה לִי קַרְקַע</b>. נקה את הקרקע מן הצמחייה שעליה.
<b>כֵּיוָן שֶׁתָּלַשׁ כָּל שֶׁהוּא קָנָה הַכֹּל מִפְּנֵי תְּנַאי זֶה</b>. שכל הפשתן שבשדה נחשב כשכר התלישה, כפי שהסכימו ביניהם (פה"מ בבא בתרא ה,ז, ר"י מיגאש שם פו,ב, וראה אבן האזל).
<b>הִקְנָה לוֹ הַפִּשְׁתָּן הַזֶּה בְּמֶכֶר אוֹ בְּמַתָּנָה וכו'</b>. שלא באופן שנזכר, אין החזקתו במעט מן הפשתן מועילה לכולו.
<h2>פרק ד</h2>
<h3> א</h3>
<b>כָּל מָקוֹם שֶׁיֵּשׁ לוֹ לְהַנִּיחוֹ</b>. בכל מקום שבו רשאי להניחו, כגון רשות השייכת לו, או מקום ציבורי צדדי ('סימטה' — מבוי קטן).
<b>שֶׁנַּעֲשׂוּ</b>. שהונחו.
<b>וְלֹא בִּרְשׁוּת הַמּוֹכֵר אֶלָּא אִם כֵּן אָמַר לוֹ הַמַּקְנֶה לֵךְ וּקְנֵה בִּכְלִי זֶה</b>. שבאמירה זו נחשב כאילו הקנה לו את המקום (ר"י מיגאש בבא בתרא פה,ב).
<b>וְכֵן אִם קָנָה הַכְּלִי תְּחִלָּה</b>. מאותו האדם שקונה ממנו הפירות.
<h3> ב</h3>
<b>כְּשֵׁם שֶׁאֵין כִּלְיוֹ שֶׁל לוֹקֵחַ קוֹנֶה לוֹ בִּרְשׁוּת מוֹכֵר</b>. שאדם אינו יכול לקנות ברשות של אדם אחר.
<b>כָּךְ אֵין כִּלְיוֹ שֶׁל מוֹכֵר קוֹנֶה לַלּוֹקֵחַ</b>. שאדם אינו יכול לקנות בכלי של אדם אחר.
<h3> ג</h3>
<b>מְסִירָה אֵינָהּ קוֹנָה אֶלָּא בִּרְשׁוּת הָרַבִּים... וְהַמְּשִׁיכָה אֵינָהּ קוֹנָה אֶלָּא בְּסִימְטָא וכו'</b>. מסירה היא קניין שנעשה על ידי אחיזת הקונה בחפץ בהסכמת המוכר, והיא נוהגת בחפצים שאין דרכם להימשך (לעיל ג,ג-ד). בקניין מסירה כאשר הקונה אוחז בחפץ נחשב הדבר כאילו הוא נמצא בידו, ובכך הוא נקנה לו. קניין זה קונה רק ברשות הרבים או בחצר של אדם שלישי שבהן אין רשות למוכר ולקונה להניח חפצים, שבמקומות אלו אין משמעות למקום הנחת החפץ ועצם אחיזת האדם בחפץ מוכיחה את בעלותו עליו. אך כאשר החפץ נמצא במקום שיש למוכר רשות להניח בו את חפציו (סימטה או חצר של שניהם), המקום שבו מונח החפץ נחשב כשייך למוכר, ולכן אין די באחיזת הקונה בחפץ כדי להוציאו מידי המוכר. לעומת זאת משיכה קונה על ידי שהקונה מושך את החפץ מרשות המוכר למקום שנחשב ברשותו, והיא מועילה בחצר משותפת ובסימטה שבהן מותר למוכר ולקונה להניח את חפציהם והמקום שבו מונח החפץ נחשב כשייך לבעליו, וממילא כאשר הקונה מושך את החפץ הרי הוא כמוציאו מרשות המוכר ומעבירו לרשותו. אבל ברשות הרבים או בחצר של אדם שלישי אין משמעות למשיכה ממקום למקום, שהרי אינו יכול למשוך את החפץ למקום שנחשב לרשותו, ולכן אין קניין משיכה קונה בהן (על פי ר"י מיגאש בבא בתרא עו,א).
<h3> ד</h3>
<b>כֵּיוָן שֶׁהוֹצִיא מִקְצָת הַחֵפֶץ מֵרְשׁוּת הָרַבִּים קָנָה</b>. בקניין משיכה צריך למשוך את החפץ מכל המקום שהיה בו (לעיל ג,ג), וכאן מדובר שמשך את כל החפץ מהמקום שהיה בו ברשות הרבים, אלא שהוציא רק מקצתו לרשות היחיד או לסימטה. ואף שרק מקצת החפץ נמשך ברשות שבה המשיכה מועילה, בכל זאת פעולתו נחשבת למשיכה שקונה (מ"מ).
<h3> ה</h3>
<b>טְעוֹן שֶׁל פֵּרוֹת</b>. מטען של פירות.
<b>אַחַר שֶׁפָּסַק הַדָּמִים</b>. אחרי שקבעו את המחיר, שקודם לכן אין דעתם סומכת על הקניין ופעולת הקניין אינה מועילה (כדלקמן הי"א).
<b>וְכֵן אִם מְדָדָן הַלּוֹקֵחַ בִּרְשׁוּת הָרַבִּים</b>. אחר פסיקת הדמים.
<b>קָנָה רִאשׁוֹן רִאשׁוֹן בְּהַגְבָּהָה</b>. כל פרי שלקח והגביהו כדי למדדו, קנה.
<h3> ו</h3>
<b>מוֹדֵד לְתוֹךְ כִּלְיוֹ שֶׁל לוֹקֵחַ</b>. מודד ומניח בכלי הקונה, ולא הגביהם הלוקח עצמו.
<b>שֶׁאֵין כִּלְיוֹ שֶׁל לוֹקֵחַ קוֹנֶה לוֹ בִּרְשׁוּת הָרַבִּים</b>. כדלעיל ה"א.
<b>כֵּיוָן שֶׁקִּבֵּל עָלָיו הַמּוֹכֵר לִמְכֹּר</b>. הסכים למכירה.
<b>קָנָה לוֹקֵחַ</b>. מדין קניין חצר (לתנאי קניין זה ראה הלכות זכייה ומתנה ד,ח-ט, וראה לקמן כט,י).
<b>בִּרְשׁוּת שֶׁהֵן מֻפְקָדִין אֶצְלוֹ</b>. אדם שלישי, שהמוכר הפקיד אצלו את הפירות.
<b>שֶׁיּוֹצִיאֵם מֵרְשׁוּתוֹ בִּשְׂכִירוּת מְקוֹמָן</b>. שישכור את מקום הפירות, וייחשבו כמצויים ברשותו.
<b>כְּמוֹ שֶׁבֵּאַרְנוּ</b>. לעיל ג,ז.
<h3> ז</h3>
<b>וְהִתְחִיל הַמּוֹכֵר לִמְדֹּד לְתוֹךְ כִּלְיוֹ שֶׁל מוֹכֵר</b>. וכלי המדידה אף הוא של המוכר.
<b>כּוֹר בִּשְׁלֹשִׁים סֶלַע</b>. הכור היא מידת נפח גדולה, ויש בה שלושים סאים.
<b>יָכוֹל לַחֲזֹר בּוֹ... הוֹאִיל וַעֲדַיִן הַפֵּרוֹת בְּכִלְיוֹ וְלֹא גָּמַר כָּל הַמִּדָּה</b>. אך אם גמר כל המידה אינו יכול לחזור בו, כמבואר בפסקה הבאה.
<b>וְכִלְיוֹ שֶׁל מוֹכֵר אֵינוֹ קוֹנֶה לַלּוֹקֵחַ אַף עַל פִּי שֶׁהוּא בִּרְשׁוּת לוֹקֵחַ</b>. כדלעיל ה"ב (אך אם הפירות ניתנו בכליו של הקונה קנה גם אם לא נשלמה המדידה כדלעיל ה"א).
<b>וְאִם אָמַר לוֹ כּוֹר בִּשְׁלֹשִׁים סְאָה בְּסֶלַע רִאשׁוֹן רִאשׁוֹן קָנָה וכו'</b>. במקרה זה כל סאה נחשבת לעצמה.
<b>נִגְמְרָה מְכִירָתָהּ הוֹאִיל וְאֵין הַפֵּרוֹת בִּרְשׁוּת הַמּוֹכֵר וְלֹא בִּרְשׁוּת הָרַבִּים</b>. מכיוון שהפירות נמצאים ברשויות שיכול הלוקח לקנות בהן כאשר הם בכליו, קונה אותם הלוקח על ידי מדידת המוכר אפילו שהם בכלי של המוכר. ובטעם הדבר יש שהסבירו שבהשלמת המדידה כאילו אומר ללוקח 'לך וקנה בכלי זה', שכשם שהשאלת מקום מועילה בכלי הלוקח ברשות מוכר (לעיל ה"א) כך מועילה השאלת הכלי בכלי מוכר ברשות לוקח (כס"מ ועוד). ויש שהסבירו שמכיוון שהמוכר מרוקן מכליו את הפירות המדודים לצורך המכירה הרי הם נקנים ללוקח אף שלא נכנסו לתוך כלי שלו ('קניין מדידה' — מרכה"מ).
<b>כְּמוֹ שֶׁבֵּאַרְנוּ</b>. לעיל ה"ו, שכליו של לוקח קונים לו גם אם לא הייתה מדידה.
<h3> ח</h3>
<b>וְהָיְתָה הַמִּדָּה שֶׁל סַרְסוּר</b>. שייכת לאדם שלישי, המתווך.
<b>מִשֶּׁנִּתְמַלֵּאת הַמִּדָּה הֲרֵי הֵן בִּרְשׁוּת לוֹקֵחַ</b>. במקרה זה מכיוון שכלי המדידה הוא של הסרסור, קונה הלוקח את הסחורה בעודה בכלי המידה (שלא כבהלכה הקודמת שהקניין נעשה רק לאחר שרוקנו את כלי המידה לצורך המכירה — ראה כס"מ, מרכה"מ).
<h3> ט</h3>
<b>וְהַמִּדָּה אֵינָהּ שֶׁל אֶחָד מֵהֶן</b>. אלא של אדם שלישי (סרסור), וכמבואר בהלכה הקודמת.
<h3> י</h3>
<b>הָיְתָה הַמִּדָּה שֶׁל אֶחָד מֵהֶן</b>. של המוכר או הלוקח, במקרה שהפירות נמכרו ברשות שיכול הלוקח לקנות בה.
<b>רְשָׁמִין</b>. שנתות, סימונים על גבי המידה.
<b>כֵּיוָן שֶׁהִגִּיעַ לְרֹשֶׁם מִן הָרְשָׁמִין קָנָה רִאשׁוֹן רִאשׁוֹן וכו'</b>. כדין מילוי המידה שקונה (לעיל ה"ח).
<b>שֶׁהֲרֵי שֶׁל אֶחָד מֵהֶן הִיא הַמִּדָּה וְהוּא סוֹמֵךְ עַל הָרְשָׁמִין שֶׁבָּהּ</b>. אבל אם הייתה מידה של אדם אחר (סרסור) אין המוכר סומך על הרשמים, וקונה הלוקח רק אם המידה מלאה לגמרי.
<h3> יא</h3>
<b>פָּסַק הַדָּמִים</b>. קבע את המחיר.
<b>עַד שֶׁיַּגְבִּיהַּ אַחַר שֶׁפָּסַק</b>. שאין סומכים דעתם לגמור הקניין אלא אחר ידיעת המחיר.
<h3> יב</h3>
<b>קְצוּבִין וִידוּעִין</b>. קבועים, כך שאין צריך שיפסוק המוכר על מחירם.
<b>בִּשְׁאָר דְּבָרִים שֶׁקּוֹנִין בָּהֶן הַמִּטַּלְטְלִין</b>. בדרכים הנוספות המשמשות לקניין.
<h3> יג</h3>
<b>הַמּוֹשֵׁךְ חַמָּרִין וּפוֹעֲלִין וכו'</b>. משך את מוליכי החמורים או את הפועלים העמוסים בסחורה אל תוך רשותו, כדי לקנותה.
<b>אֲפִלּוּ הָיָה הַלּוֹקֵחַ הוּא הַמּוֹדֵד</b>. שנמצא שהגביה את הסחורה במדידתו.
<b>שְׁנֵיהֶם יְכוֹלִין לַחֲזֹר בָּהֶן</b>. במקרה הראשון מדד הקונה לפני שפסק הדמים, ובמקרה השני המוכר מדד והקונה לא עשה קניין כלשהו (אמנם אם מדד הקונה לאחר שפסק הדמים קנה, שהמדידה כהגבהה כדלעיל ה"ה).
<b>פֵּרְקָן הַלּוֹקֵחַ וְהִכְנִיסָן לְתוֹךְ בֵּיתוֹ</b>. את הסחורה מעל החמורים והפועלים, והיא עדיין בכליו של המוכר.
<b>אִם פָּסַק הַדָּמִים וְאַחַר כָּךְ מָדַד הַמּוֹכֵר אֵין שְׁנֵיהֶם יְכוֹלִין לַחֲזֹר בָּהֶן</b>. שכעת נעשה בהם קניין המועיל (כדלעיל ה"ז).
<b>שֶׁהֲרֵי לֹא סָמְכָה דַּעְתּוֹ עֲדַיִן לִמְכֹּר</b>. כל עוד לא פסק הדמים.
<h3> יד</h3>
<b>לְבַקְּרוֹ</b>. לבדקו לפני שיקנהו.
<b>אִם הָיוּ דָּמָיו קְצוּבִין</b>. מחירו קבוע וידוע, ונקנה מיד בהגבהה אם רוצה לקנותו (לעיל הי"ב).
<b>וְנֶאֱנַס בְּיָדוֹ</b>. אירע לאותו הכלי נזק, באונס ובלא כוונת המגביה.
<b>חַיָּב בְּדָמָיו</b>. חייב לשלם למוכר את מחיר הכלי.
<b>מֵעֵת שֶׁהִגְבִּיהוֹ נַעֲשָׂה בִּרְשׁוּתוֹ</b>. שעשה בו פעולה של קניין.
<b>כְּדֵי לִקְנוֹת אֶת כֻּלּוֹ</b>. שמתכוון שיהיה כולו שלו אם ייטב בעיניו.
<b>וְיִהְיֶה אוֹתוֹ הַחֵפֶץ הַנִּמְכָּר חָבִיב עַל הַלּוֹקֵחַ</b>. שבמקרה כזה אין ספק שהגביהו לשם קניין.
<b>שֶׁהַמּוֹכֵר קָץ בּוֹ</b>. מעוניין להיפטר ממנו.
<h3> טו</h3>
<b>אוֹ שֶׁאָמַר לְאַחֵר לְהַגְבִּיהַּ לוֹ אוֹ לִמְשֹׁךְ לוֹ אוֹ לְהַחֲזִיק לוֹ</b>. שיעשה את פעולת הקניין בשבילו.
<b>זָכָה לוֹ וְכֵן בִּשְׁאָר דַּרְכֵי הַהַקְנָיָה</b>. ששלוחו של אדם נחשב כמותו (ראה גם הלכות שלוחין ושותפין א,א).
<h2>פרק ה</h2>
<h3> א</h3>
<b>אַף עַל פִּי שֶׁמַּקְפִּידִין עַל הַדָּמִים וכו'</b>. אף שהחליפו על סמך הערכת השווי הכספי שלהם, אינם נחשבים ככסף שאינו קונה מיטלטלין.
<b>כֵּיוָן שֶׁמָּשַׁךְ הָאֶחָד אוֹ הִגְבִּיהַּ קָנָה הַשֵּׁנִי הַמִּטַּלְטְלִין הָאֲחֵרוֹת בְּכָל מָקוֹם שֶׁהֵן</b>. שהקניין נעשה בדרך של החלפת דבר אחד תמורת דבר אחר, וכאשר קונה הראשון את אחד מהם נקנה הדבר השני לאדם השני (דרך זו של קניין מכונה 'חליפין' או 'החלפה' — ראה לקמן ו,ב, יג,ב, וראה עוד לקמן ה"ה).
<h3> ב</h3>
<b>הֶחֱלִיף חֲמוֹר בְּפָרָה וְטָלֶה</b>. חמורו של ראובן תמורת פרה וטלה של שמעון, שכאשר ימשוך ראובן את הפרה והטלה ויזכה בהם, שמעון יזכה בחמור.
<b>לֹא קָנָה</b>. לא את הטלה ואף לא את הפרה שמשך (מאירי בבא מציעא מז,א), ושמעון לא קנה את החמור.
<h3> ג</h3>
<b>שֶׁחָפַן</b>. לקח בחופניו.
<b>אַכְסְרָה</b>. באומד.
<b>קָנָה</b>. בקניין חליפין, אך אם יש הפרש בין מחיר החפץ בשוק לכסף שנתן, יש להחזירו (לקמן יג,ב).
<b>שֶׁזֶּה דָּבָר שֶׁאֵינוֹ מָצוּי הוּא</b>. מכירה באופן זה אינה מצויה, ולכן חכמים לא הצריכו בה משיכת המיטלטלין, אלא כאשר האחד מקבל לידיו את המעות זוכה חברו במיטלטלין בכל מקום שהם.
<h3> ד</h3>
<b>וְקָנָה שִׁמְעוֹן הַמִּטַּלְטְלִין</b>. במשיכה או בהגבהה.
<b>קָנָה רְאוּבֵן הַמִּטַּלְטְלִין בְּכָל מָקוֹם שֶׁהֵן</b>. שמחילת ראובן על החמישים זוז נחשבת כנתינת דמים (ראה לקמן ז,ד; וראה אבן האזל כאן).
<b>לֹא קָנָה עַד שֶׁיַּגְבִּיהַּ אוֹ יִמְשֹׁךְ</b>. שמכירה כזו מצויה, ולכן מחילת החוב (שנחשבת כנתינת דמים) אינה גומרת את הקניין.
<h3> ה</h3>
<b>וְהָעֲבָדִים</b>. כנעניים (ראה גם הלכות עבדים ה,א).
<b>וּשְׁאָר כָּל הַמִּטַּלְטְלִין</b>. אבל מטבע אינו נקנה בחליפין (לקמן ו,א).
<b>נִקְנֶה בַּחֲלִיפִין וְהוּא הַנִּקְרָא קִנְיָן וכו'</b>. למושג 'חליפין' יש שתי משמעויות: משמעות אחת החלפת דברים בעלי ערך שווה (כמבואר בהלכות הקודמות). משמעות נוספת, הנקראת בכל מקום 'קניין' סתם, מתבססת על רעיון ההחלפה, אך בניגוד למשמעות הראשונה מדובר על קנייה רגילה תמורת כסף, אלא שהדבר הנקנה אינו נמצא לפני מבצעי העסקה והם מעוניינים להשלים את העסקה. לשם כך נותן הקונה למוכר דבר סמלי (כמפורט בהלכה הבאה), וכאשר המוכר מגביהו — זוכה הקונה בדבר שרוצה לקנות. בדרך כלל המוכר מחזיר לקונה את אותו דבר סמלי, שכן נתינתו הייתה רק לצורך הקנאה (ראה לקמן ה"ז). קניין זה שהרמב"ם מכנה אותו 'קניין' סתם, מכונה אצל הראשונים 'קניין סודר' (ראה למשל רש"י קידושין ג,א ד"ה חליפין) לפי שרגילים לעשותו באמצעות הגבהת סודר (בגד). למקרים שונים שבהם משתמשים בקניין סודר ראה לקמן הל' יא-יג ובביאור שם.
<h3> ו</h3>
<b>בִּכְלִי</b>. בחפץ שנועד לשימוש מסוים.
<b>בְּדָבָר שֶׁהוּא אָסוּר בַּהֲנָיָה</b>. כגון כלי של עבודה זרה (הלכות עבודה זרה ז,ב).
<b>וְלֹא בְּפֵרוֹת</b>. מפני שאינם מתקיימים ככלי.
<b>וְלֹא בְּמַטְבֵּעַ</b>. מכיוון שנהוג להתייחס למטבע על פי הערך הנקוב בו בהחלטת השלטון המקומי, ולא על פי ערכו העצמי כמתכת, וקניין חליפין נעשה רק באמצעות דבר בעל ערך עצמי (ראה בבלי בבא מציעא מה,ב וראשונים שם, ופה"מ קידושין א,ו).
<b>אֶלָּא בִּכְלִי הַלּוֹקֵחַ</b>. שהקניין נעשה על ידי שהמוכר קונה את הכלי, ובכך הוא מקנה את הדבר שמוכר.
<h3> ז</h3>
<b>זָכָה לַלּוֹקֵחַ</b>. בשביל הלוקח.
<b>שֶׁמַּתָּנָה עַל מְנַת לְהַחֲזִיר שְׁמָהּ מַתָּנָה</b>. מתנה שניתנה על תנאי שתוחזר נחשבת מתנה (ראה הלכות זכייה ומתנה ג,ט), ולכן היא מועילה לקניין חליפין.
<b>כְּדֵי שָׁלֹשׁ אֶצְבָּעוֹת</b>. פיסת בגד ברוחב שלוש אצבעות על שלוש אצבעות.
<b>כְּמוֹ שֶׁבֵּאַרְנוּ בְּעִנְיַן טֻמְאַת בְּגָדִים</b>. הלכות כלים כב,א; ושם התבאר שחתיכת בד שנקרעה מן הבגד נטמאת בשיעור זה.
<h3> ח</h3>
<b>לְהוֹצִיא כִּלְיוֹ שֶׁל מוֹכֵר</b>. ש'לקנות בו' משמע שהמוכר קונה את הכלי.
<h3> ט</h3>
<b>אֲבָל הַמּוֹכֵר... אֵינוֹ צָרִיךְ עֵדִים</b>. כדלעיל א,ב (וראה הלכות זכייה ומתנה ג,ד לגבי הנותן, והלכות שכירות ב,ח לגבי השוכר או המשאיל).
<b>אֶלָּא לַכּוֹפֵר</b>. כאשר אחד מן הצדדים מכחיש, וצריך לברר עם מי הצדק.
<h3> י</h3>
<b>שֶׁקָּנוּ מִיָּדוֹ</b>. שנתנו לו סודר להגביה על מנת שיקנה דבר מסוים.
<b>מַה שֶּׁאֵין כֵּן בִּשְׁאָר דַּרְכֵי הַהַקְנָיָה</b>. בשאר אופני הקניין הצדדים אינם רשאים לחזור בהם לאחר הקניין אפילו אם עסוקים עדיין באותו עניין, מכיוון ששאר הקניינים נעשים בגוף הדבר הנקנה, וממילא במעשה הקניין יש גמירות דעת של שני הצדדים. אבל בקניין סודר אין העברה ממשית של דבר מאדם לחברו, ולעתים הוא נעשה במהלך המשא ומתן לפני שסיכמו סופית את כל הפרטים, ומשום כך אין גמירות דעת של הצדדים ויכולים לחזור בהם עד שיסיימו לעסוק בעניין (ראה רשב"ם בבא בתרא קיד א, נמוק"י שם נב,ב מדפי הרי"ף).
<h3> יא</h3>
<b>שֶׁאֵין צְרִיכִין קִנְיָן וְאֵין לַקִּנְיָן בָּהֶן טַעַם</b>. שבדברים אלו אין הקנאה של רכוש מסוים כמו במכירה, ולכן אין צורך בקניין כדי שמעשים אלו יחולו.
<b>הָעוֹשֶׂה שָׁלִיחַ</b>. ממנה שליח שיעשה בשבילו פעולה קניינית, שהמינוי יכול להיכנס לתוקף בדיבור בלבד (הלכות שלוחין ושותפין א,א).
<b>הַמּוֹסֵר מוֹדָעָא אוֹ הַמְבַטֵּל מוֹדָעָא</b>. מצהיר בפני עדים שפעולה קניינית שעומד לעשות (כגון מכירה או נתינת גט), נעשית בניגוד לרצונו ועל כן לא יהיה לה תוקף (לקמן י,א). או שמודיע שכל המודעות שמסר בטלות (לקמן י,ח, וראה גם הלכות גירושין ו,יט-כ).
<b>הַמּוֹחֵל לַחֲבֵרוֹ</b>. ראה גם הלכות אישות יז,יט.
<h3> יב</h3>
<b>נָהֲגוּ רֹב הַמְּקוֹמוֹת לְהַקְנוֹת לְמִקְצָת אֵלּוּ הַדְּבָרִים</b>. על מנת לתת תוקף לדברים, נהגו שהעושה אותם מגביה סודר, ובכך מאשרר את המעשה שעשה.
<b>וְקָנִינוּ מִפְּלוֹנִי שֶׁעָשָׂה פְּלוֹנִי שָׁלִיחַ</b>. שהמשלח הגביה סודר, ובכך הקנה לשליח את הסמכות לבצע עבורו את השליחות.
<h3> יג</h3>
<b>קִנְיָן זֶה שֶׁנָּהֲגוּ לְהַקְנוֹת בְּאֵלּוּ הַדְּבָרִים אֵינוֹ מוֹעִיל אֶלָּא לְהוֹדִיעַ שֶׁאֵינוֹ אוֹמֵר דְּבָרִים אֵלּוּ כִּמְשַׂחֵק וּמְהַתֵּל</b>. המדובר במעשים כגון אלו שנזכרו לעיל הי"א, החלים ללא צורך בפעולת קניין שתיתן להם תוקף, ועניינו של הקניין בהם הוא כדי לבטא את רצינות האדם לגבי המעשה. אכן יש התחייבויות משפטיות בענייני ממון, החלות ומחייבות את האדם רק אם קנו מידו עליהן בקניין סודר (ראה למשל הלכות שכנים יא,ד, יד,ב, הלכות שכירות ב,א, הלכות סנהדרין ז,ב-ה, ועוד רבים).
<h3> יד</h3>
<b>הַדְּבָרִים שֶׁאֵין בָּהֶן מַמָּשׁ אֵין הַקִּנְיָן מוֹעִיל בָּהֶן כְּלוּם</b>. בדוגמאות שנזכרו בהלכות הקודמות דובר על דברים שבהם למעשה או להתחייבות עצמם יש תוקף משפטי, והקניין נעשה על מנת לתת להם תוקף נוסף. אולם בדוגמאות הנזכרות כאן אין כלל תוקף משפטי להתחייבות, וממילא גם הקניין בהם אינו כלום.
<b>שֶׁיַּחְלְקוּ הֶחָצֵר שֶׁבֵּינֵיהֶן</b>. המשותפת להם (ראה הלכות שכנים ב,י; אמנם ראה שם שאם הגדירו את גבולות החצר שיקבל כל אחד ועשו על כך קניין, חל הקניין ואינם יכולים לחזור בהם).
<b>שֶׁיִּשְׁתַּתְּפוּ שְׁנֵיהֶם בְּאֻמָּנוּת</b>. שיחלקו ביניהם ברווחים שירוויחו ממלאכת אומנותם (ראה הלכות שלוחין ושותפין ד,ב).
<b>הֲרֵי זֶה קִנְיַן דְּבָרִים וְאֵינוֹ מוֹעִיל כְּלוּם</b>. מכיוון שמדובר בדיבורים שאין להם תוקף, הרי שגם לקניין עליהם אין תועלת.
<b>לֹא הִקְנָה לַחֲבֵרוֹ דָּבָר מְסֻיָּם וְיָדוּעַ לֹא עִקָּר וְלֹא פֵּרוֹת עִקָּר הַיָּדוּעַ</b>. לא הקנה לו דבר מוגדר, לא באופן שמקנה את הדבר עצמו ('עיקר'), ואף לא באופן שמקנה אותו לעניין אכילת פירותיו או השימוש בו ('פירות עיקר הידוע', ראה לקמן כג,א-ב).
<h2>פרק ו</h2>
<h3> א</h3>
<b>שֶׁאֵין קוֹנִין בָּהֶן</b>. אין עושים באמצעותם קניין סודר.
<b>כְּמוֹ שֶׁבֵּאַרְנוּ</b>. לעיל ה,ו.
<b>נִקְנִין בְּקִנְיָן</b>. ניתן לקנותם בקניין סודר (וכן ניתן להחליפם זה בזה כמבואר לעיל ה,א לגבי יין ושמן).
<b>כְּשֵׁם שֶׁאֵין קוֹנִין בּוֹ כָּךְ אֵינוֹ נִקְנֶה בְּקִנְיָן</b>. כשם שאי אפשר לעשות על ידו קניין סודר (כמבואר לעיל ה,ו), כך לא ניתן לקנותו בקניין סודר.
<h3> ב</h3>
<b>לְשׁוֹנוֹת שֶׁל זָהָב וְשֶׁל כֶּסֶף</b>. חתיכות שאין להן צורת מטבע.
<b>כַּעֲשָׁשִׁיּוֹת</b>. גושים גדולים של חומר גלם.
<b>וְנִקְנִין בְּקִנְיָן וְקוֹנִין זֶה אֶת זֶה בְּהַחְלָפָה כְּמוֹ שֶׁבֵּאַרְנוּ</b>. לעיל ה,ה (נקנים בקניין), ה,א (קונים בהחלפה).
<b>הֲרֵי כֻּלָּן דָּמִים כְּנֶגֶד שְׁאָר מִטַּלְטְלִין</b>. כל סוגי המטבעות הללו נחשבים דמים ביחס לשאר המיטלטלין.
<b>דְּמֵי מִטַּלְטְלִין</b>. כתשלום על מיטלטלין.
<b>לֹא קָנָה עַד שֶׁיַּגְבִּיהַּ אוֹ יִמְשֹׁךְ</b>. העסקה אינה נגמרת בנתינת התשלום, אלא בהגבהה או משיכה של המיטלטלין.
<b>כְּמוֹ שֶׁבֵּאַרְנוּ</b>. לעיל ג,א.
<b>וְאֵין אֶחָד מֵהֶן נִקְנֶה בְּקִנְיָן וְלֹא נַעֲשֶׂה קִנְיָן</b>. לא ניתן לקנותו בקניין סודר, ולא ניתן לעשות באמצעותו קניין סודר.
<h3> ג</h3>
<b>בַּמֶּה דְּבָרִים אֲמוּרִים</b>. שהזהב והנחושת נחשבים כדמים.
<b>אֲבָל הַדִּינָרִין שֶׁל זָהָב וכו'</b>. מטבעות של כסף הן המטבעות שעל פי רוב משמשות כדמים, וביחס אליהן מטבעות הזהב או הנחושת נחשבות כסחורה, כמבואר בהלכה הבאה.
<h3> ד</h3>
<b>נָתַן לוֹ דִּינָר שֶׁל זָהָב וכו'</b>. אדם שקיבל לידיו דינר זהב של חברו תמורת עשרים וחמישה דינרי כסף, הרי הוא מחויב לתת לו את דינרי הכסף, ושני הצדדים אינם רשאים לחזור בהם, כדין קונה שמגביה או מושך סחורה שמתחייב לשלם ובזה העסקה נגמרת (כדלעיל ג,ד).
<b>אִם חֲדָשִׁים</b>. אם סיכמו על דינרים חדשים שאינם שחוקים.
<b>וְאִם יְשָׁנִים</b>. אם סיכמו על דינרים ישנים, שיש בהם יתרון מצד שכבר נמצאו כמטבעות טובים למסחר.
<b>אֲבָל אִם נָתַן לוֹ עֶשְׂרִים וַחֲמִשָּׁה כֶּסֶף וכו'</b>. אם בעל הזהב קיבל לידיו את דינרי הכסף ועדיין לא נתן את הזהב, העסקה טרם הושלמה, כדין מוכר שקיבל לידיו כסף בזמן שהקונה עדיין לא קיבל את הסחורה.
<h3> ו</h3>
<b>שֶׁפְּסָלַתָּן הַמַּלְכוּת אוֹ הַמְּדִינָה</b>. שגזר המלך שלא ישתמשו יותר במטבעות הללו, או שבני המדינה אינם רוצים להשתמש בהן.
<b>שֶׁאֵינָן יוֹצְאִין בְּאוֹתָהּ הַמְּדִינָה</b>. שלא ניתן לסחור בהן במדינה זו אלא במדינה אחרת.
<b>וְנִקְנִין בְּקִנְיָן</b>. קניין סודר.
<b>וְקוֹנִין אֶת הַמָּעוֹת וְאֵין הַמָּעוֹת קוֹנוֹת אוֹתָן</b>. כאשר אדם רוכש מחברו מעות רעות תמורת תשלום, על ידי הגבהה או משיכה של המעות הרעות נגמרת המכירה והתשלום קנוי למוכר. אבל הגבהה או משיכה של התשלום אינה גומרת את המכירה ואינה מקנה לקונה את המעות הרעות.
<h3> ז</h3>
<b>הַמַּטְבֵּעַ אֵין לוֹ דֶּרֶךְ שֶׁיִּזְכֶּה בּוֹ מִי שֶׁאֵינוֹ בִּרְשׁוּתוֹ</b>. אין אפשרות להעביר בעלות על מטבע כאשר המטבע נמצא במקום אחר והמקבל אינו יכול להגביהו.
<b>אֶלָּא עַל גַּב הַקַּרְקַע</b>. בקניין 'אגב', וכדלעיל ג,ח.
<b>וְעַל גַּבָּהּ</b>. יחד אתה.
<b>אוֹ שֶׁיִּשְׂכֹּר אֶת מְקוֹם הַמָּעוֹת</b>. שאז קונה את המעות בקניין חצר (לעיל ג,ז).
<b>שֶׁהָיָה לוֹ חוֹב עַל שִׁמְעוֹן</b>. ששמעון חייב לו כסף ולא כתבו שטר (אבל אם כתבו שטר ניתן להקנות השטר על גבי קרקע כדלקמן הי"ד).
<b>שֶׁלֹּא קָנָה הַחוֹב</b>. מפני שחוב כספי אינו חל על מעות מסוימות שביד שמעון אלא על שמעון עצמו, ואין כאן דבר ממשי שניתן להקנותו עם הקרקע (מ"מ).
<h3> ח</h3>
<b>הָיוּ עוֹמְדִין שְׁלָשְׁתָּן</b>. נוכחים בשעת האמירה.
<b>וְאֵין אֶחָד מִשְּׁלָשְׁתָּן יָכוֹל לַחֲזֹר בּוֹ</b>. כגון שהיה ראובן חייב ממון ללוי והיה לו חוב או פיקדון ביד שמעון, וציווה ראובן לשמעון שייתן מה שחייב לו ללוי. ובמקרה זה נקנות המעות ללוי על ידי האמירה של ראובן, והוא אינו יכול לחזור בו ולבקש משמעון את החוב או הפיקדון, ואף לוי אינו יכול לתבוע מראובן את ממונו (ראה גם הלכות זכייה ומתנה ג,ג).
<b>הֲלָכָה שֶׁאֵין לָהּ טַעַם</b>. דרך ההקנאה אינה מובנת, שכן לא נעשה מעשה קניין אלא רק דברים בלבד. אמנם הראשונים (על גיטין יד,א) ביארו באופנים שונים מדוע חכמים תיקנו זאת, כגון על מנת להקל על אופן העברת תשלומים מאיש לרעהו.
<b>אֵין לְמֵדִין מִמֶּנָּה לְדִין אַחֵר</b>. שהיא הלכה יוצאת דופן, וחלה רק באופן המפורט כאן.
<h3> ט</h3>
<b>הָיָה רְאוּבֵן חַיָּב וכו'</b>. שלא כבהלכה הקודמת, כאן הנותן מבקש מאדם שלא חייב לו דבר, לפרוע חובו.
<b>עַד שֶׁאֶתֵּן לְךָ</b>. אחזיר לך מה שתיתן לשמעון.
<b>וְקִבֵּל שִׁמְעוֹן</b>. הסכים לקבל מלוי במקום מראובן.
<b>כָּל אֶחָד מִשְּׁלָשְׁתָּן יָכוֹל לַחֲזֹר בּוֹ</b>. אם לוי עדיין לא קיים את בקשת ראובן, יכול הוא לחזור בו ולומר שאינו רוצה לתת לשמעון, ושמעון יכול לחזור בו ולומר שאינו רוצה לגבות מלוי, וראובן יכול לומר שיפרע החוב בעצמו.
<b>וַאֲפִלּוּ פָּרַע לֵוִי לְשִׁמְעוֹן מִקְצָת חוֹבוֹ</b>. כל אחד יכול לחזור בו בנוגע לשאר החוב.
<b>אִם לֹא פָּרַע לֵוִי לְשִׁמְעוֹן</b>. את כל החוב אלא את מקצתו.
<b>וְתוֹבֵעַ רְאוּבֵן בִּשְׁאָר חוֹבוֹ</b>. אבל מה שקיבל מלוי, אינו יכול לתבוע מראובן (ראה גם הלכות מלווה ולווה טז,ד).
<h3> י</h3>
<b>הַמּוֹכֵר שְׁטָר חוֹב לַחֲבֵרוֹ</b>. ראובן שרוצה למכור לשמעון שטר חוב המוכיח שלוי חייב לו כסף.
<b>שֶׁלֹּא מָכַר אֶלָּא הָרְאָיָה שֶׁבּוֹ</b>. ששמעון אינו מעוניין בשטר עצמו אלא בראיה שהשטר מעניק לאוחז בו.
<b>וְאֵין הָרְאָיָה נִתְפֶּסֶת בַּיָּד</b>. לא ניתן להקנותה במסירה מיד ליד.
<h3> יא</h3>
<b>שֶׁיִּכְתֹּב לוֹ הַמַּקְנֶה קְנֵה שְׁטָר פְּלוֹנִי וְכָל שִׁעְבּוּד שֶׁבּוֹ</b>. את התוכן שבשטר ('שעבוד שבו') ניתן להקנותו רק באמצעות כתיבה, שהמקנה כותב לקונה על גבי השטר עצמו או על נייר אחר שהוא מקנה לו את כל התוכן שהשטר מייצג (ראה ערוה"ש חו"מ סו,א-ב).
<b>וְיִמְסֹר לוֹ הַשְּׁטָר</b>. בנוסף לכך צריך למסור לו את השטר עצמו, שגוף השטר אינו נקנה בכתיבה אלא במסירה (ראה שם).
<b>וְאֵינוֹ צָרִיךְ עֵדִים לְעִנְיַן קְנִיָּתוֹ</b>. אם בעל השטר המקורי טוען שלא מכר את השטר, המחזיק בשטר אינו צריך להביא עדים שקנה, שכן הוא מוחזק בשטר (ראה הלכות מלווה ולווה טז,ז, וראה גם הלכות נחלות ט,ט-י).
<b>אֲבָל צָרִיךְ עֵדִים לְעִנְיַן תְּבִיעָה</b>. אם בעל החוב מערער על כך שהמחזיק בשטר אכן קנה אותו מידי בעל השטר המקורי כדין, צריך המחזיק להביא ראיה, שמכיוון שרוצה להוציא כסף מבעל החוב עליו להביא ראיה.
<b>שֶׁבַּעַל דְּבָרִים שֶׁלִּי</b>. אדם שאני חייב לו.
<h3> יב</h3>
<b>אֶלָּא גּוּף הַדָּבָר הַקָּנוּי בִּלְבַד</b>. רק דבר ממשי, ונמצא שמן התורה הקונה זכה רק בגוף השטר, ואילו הזכות לגבות את החוב עדיין שייכת למוכר.
<b>הַמּוֹכֵר שְׁטַר חוֹב לַחֲבֵרוֹ עֲדַיִן יָכוֹל לְמָחֳלוֹ</b>. רשאי לוותר ללווה על החוב. אך במקרה זה צריך לשלם לקונה את שווי החוב, שהרי גרם לו להפסד שלא יכול לגבות החוב הכתוב בשטר (הלכות חובל ומזיק ז,י).
<b>וַאֲפִלּוּ יוֹרְשׁוֹ מוֹחֲלוֹ</b>. אף היורש של המוכר רשאי למחול ללווה, כיוון שמן התורה זכות הגבייה שייכת לו (וגם הוא צריך לשלם לקונה — שם; וראה הלכות זכייה ומתנה י,ב שאם השטר ניתן במתנת שכיב מרע אין היורש יכול למחול).
<h3> יג</h3>
<b>הָאִשָּׁה שֶׁהִכְנִיסָה</b>. שהביאה עמה מבית אביה.
<b>שֶׁיָּדָהּ כְּיָדוֹ</b>. שלאחר שנישאה יש לבעל זכות בנכסיה.
<h3> יד</h3>
<b>עַל גַּבָּהּ</b>. יחד אתה.
<b>קָנָה הַשְּׁטָר בְּכָל מָקוֹם שֶׁהוּא</b>. ככל מיטלטלין הנקנים אגב קרקע (ראה לעיל ג,ט).
<b>וְכָתַב הַשְּׁטָר</b>. לראיה על המכירה.
<b>וְאֵין הַלּוֹקֵחַ עִמּוֹ</b>. ומותר לעשות כן (ראה לקמן ל,א).
<h3> טו</h3>
<b>הָאוֹמֵר וכו'</b>. בעל שדה שמינה שליחים שיזכו בשדה עבור אדם אחר, ויכתבו לו שטר על המתנה.
<b>וְהֶחֱזִיק הַזּוֹכֶה לוֹ בַּקַּרְקַע</b>. השליח החזיק בקרקע כדי לזכות בה עבור מקבל המתנה.
<b>יֵשׁ לַנּוֹתֵן לַחֲזֹר בַּשְּׁטָר וכו'</b>. כל זמן שהמקבל לא קיבל את השטר, רשאי הנותן לחזור בו ממינוי השליחות לכתיבת השטר, אף שאינו יכול לחזור מנתינת השדה שהוא כבר נקנה למקבל. ונמצא אפוא שהמקבל יחזיק בשדה ללא שטר.
<h3> טז</h3>
<b>חוֹזֵר בָּזֶה וּבָזֶה</b>. כיוון שתלה את הזכייה בשדה בכתיבת השטר (ראה מ"מ ולח"מ שדינים אלו נכונים גם במוכר וקונה, שהרי הובאו כאן בהלכות מכירה).
<h2>פרק ז</h2>
<h3> א</h3>
<b>כְּמוֹ שֶׁבֵּאַרְנוּ</b>. לעיל ג,א.
<b>לֹא עָשָׂה מַעֲשֵׂה יִשְׂרָאֵל</b>. אינו נוהג ככשרים בישראל.
<b>נָתַן הָעֵרָבוֹן בִּלְבַד</b>. שילם מקצת מן הדמים כמקדמה.
<h3> ב</h3>
<b>אוֹרְרִין</b>. מקללים.
<b>מִמִּי שֶׁאֵינוֹ עוֹמֵד בְּדִבּוּרוֹ</b>. שמבטל עסקה לאחר מתן מעות (לגבי החוזר בו מסיכום בדברים בלבד ראה לקמן ה"ח).
<h3> ג</h3>
<b>הַמָּעוֹת אֶצְלוֹ</b>. אצל המוכר.
<b>נִגְנְבוּ אוֹ אָבְדוּ אֵינוֹ חַיָּב בְּאַחֲרָיוּתָן</b>. כדין שומר חינם (ראה הלכות שאלה ופיקדון ד,א).
<h3> ד</h3>
<b>הֲרֵי זֶה כְּמִי שֶׁנָּתַן הַדָּמִים עַתָּה</b>. כאשר מוותר על החוב תמורת החבית נחשב כאילו משלם כעת עבורה (ראה לעיל ה,ד).
<b>אִם מָכַר לוֹ קַרְקַע בְּחוֹבוֹ</b>. שנקנית במעות בלבד במקום שלא כותבים שטר (ראה לעיל א,ד, אמנם או"ש כתב שבמקרה זה אין צורך בשטר בכל אופן).
<b>אַף עַל פִּי שֶׁאֵין מְעוֹת הַמִּלְוָה מְצוּיוֹת בִּשְׁעַת הַמִּמְכָּר</b>. אף אם הלווה השתמש בהן, מכל מקום כשהמלווה קונה הקרקע תמורת החוב נחשב כאילו נתן כעת ללווה מעות.
<h3> ה</h3>
<b>הַלּוֹקֵחַ מֵחֲבֵרוֹ וכו'</b>. אדם שרוצה לקנות וטרם עשה מעשה קניין במקח.
<b>וּפָסְקוּ הַדָּמִים</b>. הסכימו על המחיר.
<b>וְהִנִּיחַ מַשְׁכּוֹן עַל הַדָּמִים</b>. חפץ כעירבון על כך שייתן הדמים.
<b>וְאֵינוֹ חַיָּב לְקַבֵּל מִי שֶׁפָּרַע</b>. שנתינת משכון אינה כנתינת דמים.
<h3> ו</h3>
<b>מָכַר לוֹ בִּדְבָרִים בִּלְבַד</b>. הסכימו בעל פה על המכירה.
<h3> ז</h3>
<b>כְּדֶרֶךְ שֶׁבֵּאַרְנוּ בַּחֲזָקָה</b>. לעיל א,ח, ב.
<b>וּמְשִׁיכָה</b>. לעיל ב,ו.
<h3> ח</h3>
<b>הַנּוֹשֵׂא וְנוֹתֵן בִּדְבָרִים בִּלְבַד</b>. שהתחייב על ביצוע עסקה בהבטחה בלבד.
<b>מִמְּחֻסְּרֵי אֲמָנָה</b>. עבר עברה של הפרת אמונים.
<h3> י</h3>
<b>וְהִנִּיחַ מְעוֹת חֲבֵרוֹ אֶצְלוֹ וכו'</b>. השליח לא השתמש במעות חברו, ובמקום זאת קנה לעצמו במעות שלו את הדבר שהתבקש לקנות לחברו.
<b>וַהֲרֵי הוּא מִכְּלַל הָרַמָּאִין</b>. ונקרא רשע (הלכות אישות ט,יז).
<h3> יא</h3>
<b>וְהוּא שֶׁיַּחֲזֹר וְיוֹדִיעוֹ</b>. יודיע למשלח, כדי להוציא עצמו מכלל הרמאים.
<b>שֶׁמָּא יָבֹא אֶחָד וְיִקְדְּמֶנּוּ לִקְנוֹת</b>. עד שיודיע למשלחו.
<h3> יב</h3>
<b>שֶׁזְּקָפָן עָלָיו מִלְוָה</b>. שלקח אותן לעצמו בתורת הלוואה וקיבל על עצמו להחזיר לחברו מעות אחרות.
<b>וּמְקַבְּלִין מִמֶּנּוּ</b>. מאמינים לו.
<b>כְּמוֹ שֶׁיִּתְבָּאֵר בְּדִין הָעֵסֶק</b>. בהלכות שלוחין ושותפין ז,ד-ו לגבי אדם שקיבל מחברו מעות להתעסק ולסחור בהן, שצריך לקיים שליחותו ולתת מהרווחים לבעל המעות כפי שסיכמו.
<h3> יד</h3>
<b>צְרוּרִין וַחֲתוּמִין</b>. שכל אחד נתן מעות בצרור קשור, או באופן אחר שניתן להבחין אלו מעות שייכות לכל אחד (ב"י חו"מ קפד).
<h2>פרק ח</h2>
<h3> א</h3>
<b>וְהָיָה יוֹצֵא וְנִכְנָס וְתוֹבֵעַ שְׁאָר הַדָּמִים</b>. המוכר היה רודף אחר הקונה שייתן לו את שאר הכסף.
<b>לֹא קָנָה הַלּוֹקֵחַ אֶת כֻּלָּהּ</b>. לא קנה אפילו מעט מן השדה, מפני שהמוכר גילה דעתו שאינו מקנה עד שיקבל את כל הכסף (ראה לקמן ה"ג).
<h3> ב</h3>
<b>הַזִּבּוּרִית</b>. קרקע גרועה.
<h3> ג</h3>
<b>מָכַר שָׂדֵהוּ מִפְּנֵי רָעָתָהּ</b>. מפני שהשדה הייתה גרועה. ובמקרה זה המוכר מעוניין לגמור את הקניין מהר ככל האפשר, כדי שהקונה לא יוכל לחזור בו.
<h3> ד</h3>
<b>אַף עַל פִּי שֶׁמָּשַׁךְ וכו'</b>. אף שנעשה קניין כדין, אם המוכר רודף אחר שאר הכסף לא נגמר הקניין.
<b>כְּמוֹ שֶׁבֵּאַרְנוּ</b>. לעיל ה"ב.
<h3> ה</h3>
<b>לָקַח שָׁוֶה מֵאָה בְּמָאתַיִם</b>. הסכים הקונה לשלם מחיר מופקע.
<b>מִפְּנֵי שֶׁמָּכַר בְּיֹקֶר</b>. וחושש שמא הקונה יחזור בו.
<b>וְאִם תָּפַס הַמּוֹכֵר מִמֶּקַח שֶׁמָּכַר כְּנֶגֶד הַמָּעוֹת שֶׁנִּשְׁאֲרוּ לוֹ</b>. אם המוכר הוציא מיד הקונה חלק מהדבר הנמכר כערך הסכום שטרם שולם.
<b>אֵין מוֹצִיאִין מִיָּדוֹ</b>. כדין בספק ממון (ראה לעיל ג,י).
<h3> ו</h3>
<b>נִקְנָה הַמֶּקַח</b>. ראה גם לקמן טו,ב.
<h3> ז</h3>
<b>וְקָנָה מִיָּדוֹ עַל כָּךְ</b>. בקניין חליפין כדי לתת תוקף להתחייבותו (ראה לעיל ה,יא-יג).
<b>מָנֶה</b>. מאה זוז.
<b>שֶׁיִּהְיֶה מוֹכֵר מִדַּעְתּוֹ תְּחִלָּה</b>. כאשר בעל השדה אמר 'כשאמכור' כוונתו הייתה למכירה רגילה שנעשית ברצון גמור ולא מתוך אילוץ.
<b>כְּמִי שֶׁנֶּאֱנַס וּמָכַר</b>. והתחייבותו למכור לראשון אינה חלה במצב כזה.
<h3> ח</h3>
<b>בְּמַה שֶּׁיָּשׁוּמוּ אוֹתָהּ בֵּית שְׁלֹשָׁה</b>. כפי שיעריכו את שווייה במושב של שלושה אנשים.
<b>אֲפִלּוּ עַל פִּי שְׁנַיִם מִן הַשְּׁלֹשָׁה</b>. אם שניים מהם הסכימו על ערך מסוים די בכך, כיוון שמלשונו משמע שנתכוון לבית דין, והערכת בית דין נקבעת על פי רוב.
<b>עַד שֶׁיֹּאמְרוּ הַשְּׁלֹשָׁה</b>. שלא נתכוון להערכת בית דין, אלא למה שיאמרו כל השלושה.
<b>עַד שֶׁיָּשׁוּמוּ הָאַרְבָּעָה כֻּלָּן וְיַסְכִּימוּ</b>. כיוון שאמר ארבעה שהם יותר מבית דין לא נתכוון להכרעת בית דין אלא דווקא להסכמה של ארבעה.
<b>וְיִמְכֹּר לְאֶחָד בְּמַה שֶּׁהִסְכִּימוּ וְאַחַר כָּךְ יִקְנֶה הָרִאשׁוֹן</b>. כאשר מכר לאדם אחר במחיר שהעריכו את השדה, הרי היא קנויה לראשון כפי שהתנה עמו. אבל אם מכר לאדם אחר ביותר ממה שהעריכו קנה האחרון (כדלעיל ה"ז).
<b>שְׁלֹשָׁה אוֹ אַרְבָּעָה</b>. כפי שהתנה המוכר.
<b>שֶׁהֲרֵי קָנוּ מִיָּדוֹ תְּחִלָּה שֶׁמָּכַר מֵעַכְשָׁיו</b>. שהרי התנאי של המוכר התקיים, והקונה עשה עמו קניין על כך שהשדה קנויה לו מזמן הקניין אם יתקיים התנאי.
<h2>פרק ט</h2>
<h3> א</h3>
<b>הַגִּזְבָּר</b>. הממונה על נכסי המקדש.
<b>שֶׁהָאֲמִירָה לַגָּבֹהַּ כִּמְסִירָה לְהֶדְיוֹט</b>. לא ניתן לחזור מאמירה בנוגע לנכסי הקדש, כשם שלא ניתן לחזור לאחר קניין מסירה במכירה רגילה, ולפיכך הוא מחויב למכור להקדש במחיר שנקב בתחילה (ראה יד המלך ואבן האזל).
<h3> ב</h3>
<b>אִם הוּקְרוּ</b>. אם בינתיים הפירות התייקרו.
<b>קָנָה כְּדִין תּוֹרָה</b>. הפירות קנויים להקדש על סמך נתינת המעות, שמן התורה מעות קונות אף לפני משיכה (לעיל ג,א).
<b>חוֹזֵר שֶׁהֲרֵי לֹא מָשַׁךְ וְלֹא יִהְיֶה כֹּחַ הֶדְיוֹט וכו'</b>. הגזבר רשאי לחזור בו מן העסקה, שהרי במכירה רגילה הצדדים רשאים לחזור בהם לאחר נתינת המעות ולפני קניין משיכה (לעיל ג,ד), ולא ייתכן שהזכות של אדם רגיל תהיה גדולה מזכות ההקדש.
<b>אִם מָכַר</b>. הגזבר.
<b>קָנָה שֶׁלֹּא יִהְיֶה כֹּחַ הֶדְיוֹט וכו'</b>. הקונה אינו יכול לחזור בו, כדין מכירה רגילה שלא ניתן לחזור לאחר משיכה, וצריך לשלם כשווי החפץ בשעת המשיכה.
<b>חוֹזֵר בּוֹ</b>. הגזבר.
<b>שֶׁנֶּאֱמַר וְנָתַן אֶת הַכֶּסֶף וְקָם לוֹ</b>. לשון הפסוק הוא: "ויסף חמשית כסף ערכך עליו וקם לו" (ויקרא כז,יט), והציטוט כאן נמשך אחר לשון התוספתא ערכין ד,ד (לפי הנוסח בכתבי היד ובדפוס ראשון), ובדומה לכך בבבלי בכמה מקומות (כגון ברכות מז,ב, שבת קכח,א וראה תוס' שם ד"ה ונתן הכסף).
<b>וְאֵין הַגִּזְבָּר חַיָּב לְקַבֵּל מִי שֶׁפָּרַע</b>. גזבר שחוזר בו לאחר נתינת דמים או לאחר משיכה, אינו מקבל 'מי שפרע' (שלא כהדיוט שלאחר משיכה אינו יכול לחזור כלל, ולאחר נתינת דמים יכול לחזור ולקבל 'מי שפרע' כדלעיל ז,א; והשווה את הדינים כאן להלכות ערכין וחרמין ז,יג, ושם מבואר שבמקרה שהגזבר הוא המוכר נתינת מעות לפני משיכה מחייבת את שני הצדדים ואף הגזבר אינו יכול לחזור בו — וראה מ"מ וכס"מ כאן שהציעו ביאורים לחילוק בין המקרים).
<h3> ג</h3>
<b>נִכְסֵי יְתוֹמִים קְטַנִּים הֲרֵי הֵן כַּהֶקְדֵּשׁ</b>. חכמים תיקנו לטובת היתומים שבמקרים מסוימים יהיה להם דין כמו בהקדש לעניין האפשרות לבטל את העסקה.
<b>שֶׁאֵין נִכְסֵי יְתוֹמִים נִקְנִין אֶלָּא בְּכֶסֶף כַּהֶקְדֵּשׁ</b>. ולמעשה זהו המקרה היחיד שבו דינם כהקדש, אבל בשאר המקרים שנזכרים לקמן דין יתומים כדין שאר אדם (כס"מ).
<b>הוּזְלוּ הַפֵּרוֹת לֹא יִהְיֶה כֹּחַ הֶדְיוֹט יָתֵר מִכֹּחָן</b>. כשם שהקונה מכל אדם אינו יכול לחזור בו לאחר משיכה, וחייב לשלם על הפירות כפי ערכם בשעת המכירה, כך הקונה מן היתומים.
<h3> ד</h3>
<b>חוֹזְרִין כִּשְׁאָר הַהֶדְיוֹטוֹת</b>. ולגבי 'מי שפרע' מבואר לקמן כט,ח שקטן אינו מקבל 'מי שפרע'.
<b>שֶׁאִם נְחַיֵּב אוֹתָם לִקַּח הַפֵּרוֹת בְּדִין תּוֹרָה</b>. כפי דין תורה שמעות קונות.
<b>לֹא יִמְצְאוּ מִי שֶׁיִּתֵּן לָהֶם דָּמִים</b>. שאדם אינו רוצה לשלם לפני שקיבל את המקח ולהתחייב באופן חד-צדדי כלפי המוכר בזמן שהוא אינו מחויב כלפיו. ואמנם במקרה שהקונה משך את הפירות מהיתומים התבאר לעיל שהיתומים יכולים לחזור ולא הקונה, אך שם לא חששו חכמים שהיתומים לא ימצאו קונים, כיוון שהעיכוב בהשלמת העסקה נובע מהקונה שטרם שילם (מל"מ).
<h3> ה</h3>
<b>לֹא יִהְיֶה כֹּחַ הֶדְיוֹט גָּדוֹל מִכֹּחָן</b>. המוכר ליתומים אינו יכול לחזור בו לאחר משיכה, כדין בכל מכירה, אלא מקבל מן היתומים את דמי הפירות על פי המחיר הזול של שעת המשיכה.
<b>אֵינָן חוֹזְרִין</b>. אלא חייבים לשלם את המחיר היקר של שעת המשיכה.
<b>לֹא יִמְצְאוּ מִי שֶׁיִּמְכֹּר לָהֶם</b>. בהקפה, שהמוכרים יחששו שמא הפירות יוזלו עד שעת התשלום.
<h3> ו</h3>
<b>יֹאמַר לָהֶם הַמּוֹכֵר נִשְׂרְפוּ הַפֵּרוֹת וכו'</b>. אבל לגבי הקדש הובא לעיל ה"ב שהמוכר אינו יכול לחזור בו, ואין שם חשש שיאמר שנשרפו הפירות, מכיוון שהטילו על המוכר אחריות על הפירות הקנויים להקדש מפני חומרת הקדש (לח"מ).
<h3> ז</h3>
<b>פְּרָקִים</b>. זמנים.
<b>הֶעֱמִידוּ דִּבְרֵיהֶם עַל דִּין תּוֹרָה</b>. השאירו חכמים את הדין כדין התורה, שמעות קונות ולא משיכה.
<b>בַּבָּשָׂר</b>. במכירת בשר.
<b>יוֹם טוֹב הָאַחֲרוֹן שֶׁל חַג</b>. שמיני עצרת, שנקרא יום טוב אחרון של חג סוכות. שמפני שהוא חג בפני עצמו מרבים בו בשמחה ובבשר (רש"י חולין פג,א; אבל בערב יום טוב ראשון של סוכות טרודים במצוות החג, ואין פנאי להרבות בשחיטה — תוס' שם).
<b>הָעֲצֶרֶת</b>. שבועות.
<b>לַטַּבָּח</b>. הקצב.
<b>וְלָקַח דִּינָר אֶחָד מִן הַלּוֹקֵחַ כְּדֵי לִתֵּן בּוֹ בָּשָׂר כְּשֶׁיִּשְׁחֹט</b>. קיבל מהקונה דינר תמורת חתיכת בשר בשווי דינר מתוך השור השחוט.
<b>וְלֹא נִתְקַבְּצוּ לוֹ כָּל דְּמֵי הַשּׁוֹר</b>. לא מצא הקצב עדיין קונים לכל בשר השור.
<b>אֵינוֹ יָכוֹל לַחֲזֹר בּוֹ אֶלָּא מַשְׁחִיטִין אֶת הַטַּבָּח בְּעַל כָּרְחוֹ</b>. אינו יכול להחזיר לקונה את הדינר, אלא מכריחים את הטבח לשחוט ולתת לקונה את חלקו בבשר.
<b>אִם מֵת הַשּׁוֹר</b>. לפני שהספיק לשחטו כראוי ונעשה הבשר נבלה ואינו כשר לאכילה.
<b>מֵת בִּרְשׁוּת לוֹקֵחַ</b>. חתיכת הבשר נחשבת שנתנבלה ברשות הלוקח והוא מפסיד מכך.
<h2>פרק י</h2>
<h3> א</h3>
<b>אֲפִלּוּ תָּלוּהוּ</b>. כדי לייסרו שיסכים למכור.
<b>שֶׁמִּפְּנֵי אָנְסוֹ גָּמַר וּמַקְנֶה</b>. הסכים לגמרי להקנות בגלל האונס, בתמורה לקבלת הכסף.
<b>וְאַף עַל פִּי שֶׁלֹּא לָקַח הַדָּמִים בִּפְנֵי עֵדִים</b>. שלא ראו עדים את העברת הכסף אלא שהודה שקיבל כסף, ומכך יודעים שבסופו של דבר התרצה למכור.
<b>מָסַר מוֹדָעָא</b>. הודעה שהמכר ייעשה שלא בהסכמתו, והוא מבטל אותו מראש.
<b>מוֹצִיאִין אוֹתָהּ מִיָּדוֹ</b>. מיד הקונה, שהחזקת כמה שנים בקרקע אינה מוכיחה בעלות למי שהוחזק כגזלן של השדה (הלכות טוען ונטען יג,יא).
<h3> ב</h3>
<b>וּצְרִיכִין הָעֵדִים לֵידַע שֶׁהוּא מוֹכֵר מִפְּנֵי הָאֹנֶס וכו'</b>. שיכירו את פרטי המקרה, וידעו שבאמת הוכרח למכור.
<h3> ג</h3>
<b>בְּעוֹשֶׂה פְּשָׁרָה</b>. תובע שנאלץ לעשות פשרה עם הנתבע בבית דין, ולפני שעשו עמו את הפשרה מסר מודעא בפני עדים שעושה זאת בניגוד לרצונו (ראה ר"י מיגאש בבא בתרא מ,א, שו"ת הרמב"ם רנ).
<b>בִּמְחִילָה</b>. ויתור על חוב.
<b>שֶׁאֵין הוֹלְכִין בַּמַּתָּנָה אֶלָּא אַחַר גִּלּוּי דַּעַת הַנּוֹתֵן וכו'</b>. נתינת מתנה מתבססת על רצון חופשי ומוחלט של הנותן, שהרי הוא לא מקבל תמורה, ואם אין רצון גמור המתנה בטלה (ראה גם הלכות זכייה ומתנה ה,ד).
<h3> ד</h3>
<b>שֶׁהִפְחִידוֹ בְּדָבָר שֶׁאֶפְשָׁר לוֹ לַעֲשׂוֹתוֹ</b>. איים עליו בדבר שיכול האונס לעשותו.
<b>וְלֹא הָיָה שְׁטָר בְּיַד הַמַּשְׂכִּיר</b>. שכתוב בו שהפרדס מושכר למחזיק ושמוכיח את בעלותו של המשכיר על השדה.
<b>שֶׁאֲכָלוֹ הַשּׂוֹכֵר</b>. החזיק בפרדס ואכל פירותיו.
<b>אֶכְבֹּשׁ שְׁטַר שְׂכִירוּתוֹ</b>. אחביא את שטר השכירות הנמצא בידי.
<b>וְאֶטְעֹן שֶׁהוּא לָקוּחַ בְּיָדִי</b>. שהמחזיק בקרקע שלוש שנים יכול לטעון שקנה אותה אף שאין בידו שטר בעלות (ראה הלכות טוען ונטען יא,ב).
<b>וְטָעַן שֶׁהַפַּרְדֵּס לוֹ</b>. השוכר טען שהפרדס שייך לו.
<b>וְאַחַר כָּךְ מָסַר הַמַּשְׂכִּיר מוֹדָעָא</b>. בפני אותם העדים שראו שהשוכר כפר בו בבית דין שהמכירה שימכור לשוכר היא רק מפני שאיים עליו.
<b>שֶׁהֲרֵי יֵשׁ לוֹ עֵדִים שֶׁהוּא אָנוּס וכו'</b>. יש צורך שעדי המודעא ידעו שהמוכר אנוס בדבר (לעיל ה"ב), ומכיוון שעדי המודעה יודעים שהשוכר כפר בו וטען שהפרדס שלו, הרי זה מוכיח שהמכירה נעשית באונס.
<h3> ה</h3>
<b>בַּמֶּה דְּבָרִים אֲמוּרִים</b>. שהמכירה לא בטלה עד שימסור המוכר מודעא.
<b>אֵין הַמּוֹכֵר צָרִיךְ לִמְסֹר מוֹדָעָא</b>. כיוון שידוע שזה גזלה ממנו, יש להניח שמכרה לו מפני הפחד.
<b>כְּמוֹ שֶׁבֵּאַרְנוּ בְּהִלְכוֹת גְּזֵלָה</b>. ט,טז.
<h3> ו</h3>
<b>יֵשׁ לָהֶן</b>. רשאים.
<b>בְּאוֹתוֹ הַמִּמְכָּר</b>. בשטר המכירה.
<b>וְאֵין בְּכָךְ כְּלוּם</b>. אין זה גורע מתוקף המודעא. והוא הדין אם העידו בעל פה שנמסרה להם מודעא על שטר המכירה שעליו חתמו (ראה הלכות עדות ג,ח).
<h3> ז</h3>
<b>וְכֵן אִם הוֹדָה בִּפְנֵיהֶם וכו'</b>. ראה גם הלכות גזלה ט,יד-טו.
<b>אֵינוֹ חַיָּב לְהַחֲזִיר כְּלוּם</b>. אם טוען שהודאתו הייתה מתוך אילוץ, ובפועל לא קיבל כסף.
<b>כְּבָר יָדְעוּ שֶׁהוּא אָנוּס</b>. משעה שמסר להם המודעא.
<b>מָנָה הַדָּמִים בִּפְנֵיהֶם</b>. ראו בעיניהם שקיבל כסף מהאנס.
<h3> ח</h3>
<b>וְאִם אָמַר לְעֵדֵי הַמּוֹדָעָא וכו'</b>. כשם שאפשר למסור מודעא על עצם המכירה, שמודיע שהמכירה שימכור אינה לרצונו, כך אפשר למסור מודעא על ביטול המודעא הראשונה, שמודיע שהביטול שיבטל אינו לרצונו, שכן אינו רוצה להקנות לאנס זה לעולם, וזהו 'מודעא דמודעא' שלמעשה מחזקת את המודעא הראשונה וקובעת שאינה בטלה לעולם וממילא המקח בטל.
<b>שֶׁכָּל קִנְיָן שֶׁאֲנִי לוֹקֵחַ לְבַטֵּל הַמּוֹדָעָא וּמוֹדָעָא דְּמוֹדָעָא</b>. אם אסכים להגביה סודר כקניין על כך שאני מבטל את המודעא או את המודעא דמודעא.
<b>עַל הַדֶּרֶךְ שֶׁבֵּאַרְנוּ</b>. לעיל ה,יב-יג, שעושים קניין כדי להודיע שהדבר נעשה בגמירות הדעת.
<h2>פרק יא</h2>
<h3> א</h3>
<b>וְהִתְנָה תְּנָאִין שֶׁאֶפְשָׁר לְקַיְּמָן</b>. שאם התנה בדבר שאין אפשרות לקיימו, הריהו כאומר דברים של גוזמה והפלגה שאין בהם ממש, והתנאי בטל (ראה הלכות אישות ו,א, ו,יז).
<b>וּכְבָר בֵּאַרְנוּ מִשְׁפְּטֵי הַתְּנָאִין בְּהִלְכוֹת אִישׁוּת</b>. דיני התנאים התבארו שם בפרק ו, והם נוהגים בהלכות קידושין וגירושין ובכל דיני הממון (שם ה"א וראה שם הי"ד; וראה גם הלכות זכייה ומתנה ג,ו-ח לגבי נתינת מתנה).
<h3> ב</h3>
<b>אַף עַל פִּי שֶׁנִּתְקַיֵּם הַתְּנַאי לֹא קָנָה שֶׁזּוֹ אַסְמַכְתָּא הִיא</b>. אסמכתא היא התחייבות שתלויה בתנאי עתידי, ואין לה תוקף קנייני מפני שהמקנה חושב שהתנאי לא יתקיים ואינו גומר בדעתו להקנות.
<h3> ג</h3>
<b>וְהֶחֱזִיק זֶה בַּבַּיִת מֵעַתָּה הֲרֵי זֶה קָנָה וכו'</b>. במקרה המדובר כאן, אין התחייבות לקניין עתידי, אלא הקניין שנעשה כעת תלוי בתנאי עתידי. ומאחר שהקנה לו כבר מעכשיו, אינו נחשב אסמכתא שהרי יש כאן גמירות דעת, וכאשר התנאי מתקיים חל הקניין.
<b>בְּאוֹתוֹ הַיּוֹם</b>. ביום פלוני שנאמר בתנאי.
<b>אַף עַל פִּי שֶׁהֶחֱזִיק בַּבַּיִת אַחַר שֶׁקִּיֵּם הַתְּנַאי לֹא קָנָה שֶׁזּוֹ הִיא אַסְמַכְתָּא</b>. שהחזקתו בבית מתבססת על הקנאה באופן של אסמכתא, שאינה בלב שלם.
<h3> ד</h3>
<b>הַנּוֹתֵן עֵרָבוֹן לַחֲבֵרוֹ... עֵרְבוֹנִי מָחוּל לְךָ</b>. קונה שנתן למוכר מעות כהתחייבות על כך שיקנה ממנו דבר מסוים, ואמר לו שאם לא יקנה ממנו יישארו המעות ביד המוכר.
<b>אִם אֲנִי אֶחֱזֹר בְּךָ</b>. אם אחזור מההתחייבות כלפיך.
<b>וְהַלָּה אוֹמֵר לוֹ</b>. המוכר אומר לקונה.
<b>אֶכְפֹּל לְךָ עֵרְבוֹנְךָ</b>. אתן לך סכום כפול מהסכום שנתת.
<b>שֶׁהֲרֵי הוּא תַּחַת יָדוֹ</b>. שהקונה כבר נתן לו בפועל, והרי זו ראיה שהקנה לו בלב שלם.
<h3> ה</h3>
<b>שֶׁפָּרַע מִקְצָת חוֹבוֹ</b>. לווה שהחזיר למלווה חלק מסכום ההלוואה.
<b>וְהִשְׁלִישׁ אֶת הַשְּׁטָר</b>. הלווה ביקש שהשטר יופקד בידי אדם שלישי כדי שהמלווה לא יכפור בכך שחלק מהחוב שולם.
<b>וְאָמַר לוֹ וכו'</b>. הלווה קיבל על עצמו שאם לא יחזיר את יתרת החוב עד יום מסוים, השטר יוחזר למלווה והוא יוכל לגבות את כל הסכום כולל החלק שכבר שולם.
<h3> ו</h3>
<b>שֶׁהֲרֵי דַּעְתּוֹ עֲדַיִן סוֹמֶכֶת שֶׁמָּא יִהְיֶה אוֹ שֶׁמָּא לֹא יִהְיֶה</b>. המקנה מקווה וסומך בדעתו שהדבר שעליו התנו יתרחש לטובתו והוא לא יצטרך לתת.
<h3> ז</h3>
<b>אִם בָּאתִי מִכָּאן וְעַד יוֹם פְּלוֹנִי קְנֵה בַּיִת זֶה מֵעַכְשָׁיו</b>. כאשר אגיע לפני יום פלוני יתברר למפרע שהבית קנוי לך מעכשיו.
<b>וְקָנוּ מִיָּדוֹ עַל כָּךְ</b>. המקנה הגביה סודר על מנת להודיע שאומר את הדברים בלב שלם, ולא דרך שחוק והיתול (ראה לעיל ה,יג) (כס"מ בפירושו השני).
<h3> ח</h3>
<b>שֶׁהוּא מוֹכֵר כְּדֵי לֵילֵךְ לְמָקוֹם פְּלוֹנִי</b>. שרצה לעבור ולהתגורר במקום אחר.
<b>אוֹ מִפְּנֵי הַמָּטָר שֶׁנִּמְנַע כְּדֵי לִקְנוֹת חִטִּים בִּדְמֵי חֲצֵרוֹ</b>. שהתייקרו החיטים בגלל הבצורת ונאלץ למכור קרקעו כדי לקנותן.
<b>הֲרֵי זֶה כְּמוֹכֵר עַל תְּנַאי</b>. אף שלא התנה במפורש שהמכירה היא על תנאי שיבצע את תכנונו, נחשב כאילו התנה זאת.
<b>אִם יָרַד הַמָּטָר... אוֹ בָּאוּ חִטִּים וְהוּזְלוּ</b>. וכעת אינו צריך למכור חצרו כדי לקנות חיטים.
<b>נִמְנַע הַדֶּרֶךְ לֵילֵךְ לְאוֹתָהּ הָאָרֶץ</b>. אין אפשרות להגיע אליה.
<b>שֶׁלֹּא נִסְתַּיֵּעַ לוֹ לַעֲלוֹת</b>. שנמנע ממנו לעבור דירה מפני מניעה שקשורה בו, כגון שחלה (ראה מ"מ ומל"מ).
<h3> ט</h3>
<b>וּדְבָרִים שֶׁבַּלֵּב אֵינָם דְּבָרִים</b>. אין תוקף למה שלא נאמר מפורשות (ראה לדוגמה הלכות אישות ח,ב).
<h3> י</h3>
<b>אִם מְכָרוֹ אוֹ נְתָנוֹ לְאוֹתוֹ פְּלוֹנִי קָנָה</b>. למפרע.
<b>שֶׁיַּחֲזִיר לוֹ הַמֶּקַח בִּזְמַן פְּלוֹנִי אוֹ כְּשֶׁיִּתֵּן לוֹ הַמָּעוֹת</b>. שסיכמו ביניהם על זמן ידוע מראש שבו הקונה ייתן למוכר את המקח במתנה או תמורת מעות (סמ"ע סי' רז ס"ק יא, ולפירושו המילים 'בזמן פלוני' מוסבות גם על המילים 'כשיתן לו המעות', ועל כן זוהי מכירה גמורה לזמן קצוב שאינה דומה להלוואה ואין בה חשש ריבית, כדלקמן כג,ה ושלא כהלכה הבאה; וראה מער"ק ואבן האזל שפירשו באופן אחר).
<b>וְיַחֲזִיר כְּשֶׁהִתְנָה</b>. כפי שהתנה.
<h3> יא</h3>
<b>הֲרֵי הַפֵּרוֹת שֶׁל מוֹכֵר</b>. כאשר המוכר מתנה זאת אין כאן מכירה אלא הלוואה, שהרי בכל רגע יכול המוכר להחזיר לקונה את כספו ולקבל קרקעו חזרה. ומכיוון שהקונה לא קנה את הקרקע אסור לו לאכול את הפירות משום איסור ריבית (סמ"ע סי' רז ס"ק יא, והשווה הלכות מלווה ולווה ו,ה).
<b>וְאֵין בָּזֶה אֲבַק רִבִּית</b>. אין כאן אפילו ריבית האסורה מדברי חכמים.
<b>שֶׁהֲרֵי מִדַּעְתּוֹ חִיֵּב עַצְמוֹ בִּתְנַאי זֶה</b>. שיש כאן מכירה מוחלטת מצד המוכר, אלא שהקונה קיבל על עצמו למכור חזרה במקרה שהמוכר יביא מעות.
<h3> יב</h3>
<b>הַדָּבָר קָרוֹב</b>. יש להניח.
<b>שֶׁהֲרֵי סָמְכָה דַּעְתּוֹ שֶׁל קָרוֹב זֶה עַל דִּבְרֵי הַשָּׁלִיחַ וכו'</b>. אף על פי שהשליח לא ענה למוכר באופן חד משמעי שקרובתו תחזיר את הקרקע לאחר נתינת המעות, המוכר סומך על כך, ונמצא שלא מכר מכירה גמורה אלא המכירה היא על תנאי שהקרקע תחזור אליו בזמן שיהיו לו מעות ואין זו מכירה כמבואר בהלכה הקודמת. [הערה: בדפוסים ובחלק מכתבי היד הגרסה ברמב"ם "שהרי לא סמכה דעתו של קרוב זה על דברי השליח, מפני שלא השיבו תשובה ברורה". לפי זה ביארו המפרשים, שהמוכר אינו מקנה דבר מפני שרוצה להקנות רק על פי תנאו ואינו יודע אם הקונה מסכים לכך — ראה לח"מ ואבן האזל וראה עוד ילקוט שינו"ס במהדורת פרנקל.]
<h3> יג</h3>
<b>שֶׁקָּנוּ מִיָּדוֹ עָלֶיהָ</b>. שהתחייב עליה בקניין סודר.
<b>בְּבֵית דִּין חָשׁוּב</b>. שיש בו חכמים סמוכים (פה"מ בבא בתרא י,ה).
<b>שֶׁיַּתְפִּיס זְכֻיּוֹתָיו בְּבֵית דִּין</b>. שיניח בבית דין את השטר המוכיח את זכותו, כדי שהעניין יהיה מסור לבית דין ולא יוכל להתחרט.
<b>שֶׁלֹּא יִהְיֶה אָנוּס</b>. שאם יארע אונס, יתבטל התנאי כדלקמן הי"ד.
<h3> יד</h3>
<b>שׁוֹבְרוֹ</b>. קבלה, שטר שמוכיח שהחוב שולם.
<h3> טו</h3>
<b>בְּלֹא תְּנַאי כְּלָל</b>. שאם התחייב בתנאי אין זה אלא אסמכתא (ראה הלכות מלווה ולווה כה,ח).
<b>הֱיוּ עָלַי עֵדִים</b>. וכך מוכיח רצינות כוונתו. ואם לא אמר כן, אף שהודה בפני עדים, יכול לטעון שלא התכוון להתחייב אלא לשטות בחברו (ראה הלכות טוען ונטען ו,ו-ז).
<b>כְּמוֹ שֶׁיִּשְׁתַּעְבֵּד הֶעָרֵב</b>. כשם שערב משעבד עצמו לשלם חוב שאינו שלו (ראה הלכות מלווה ולווה כה,א-ב).
<b>וּבָזֶה</b>. באופן זה.
<h3> טז</h3>
<b>וְאֵין כָּאן דָּבָר יָדוּעַ וּמָצוּי שֶׁנְּתָנוֹ בְּמַתָּנָה</b>. ומשום כך אינו גומר בדעתו להשתעבד לכך (ראה הלכות מלווה ולווה כה,יג לגבי שעבוד של ערב בדבר שאינו קצוב, וראה גם הלכות זכייה ומתנה ג,ה).
<h3> יז</h3>
<b>וּמִפְּנֵי מָה וכו'</b>. כיצד יכול אדם לחייב עצמו מרצונו לזון את בת אשתו (ראה הלכות אישות כג,יז), הרי אין זה דבר קצוב.
<b>וְהַדָּבָר דּוֹמֶה לִדְבָרִים הַנִּקְנִין בַּאֲמִירָה</b>. התחייבות ממונית שנעשית בשעת קידושין בין בני זוג או בין מחותנים תקפה באמירה בלבד ללא קניין, שמפני שמחת הנישואין גומרים בדעתם להקנות באמירה (שם הל' יג-יד). ומאותה הסיבה בעת שאדם נושא אישה הרי הוא מחייב עצמו אף בדבר שאינו קצוב (ראה כס"מ).
<h3> יח</h3>
<b>קוֹנִין מִזֶּה שֶׁהוּא חַיָּב לָזֶה מֵאָה דִּינָרִין</b>. ואין זה אסמכתא שהרי התחייב ללא תנאי, וכדלעיל הט"ו.
<b>קוֹנִין מִזֶּה... קוֹנִין מִבַּעַל חוֹבוֹ</b>. קניינים אלו נעשו כדי להודיע שהדברים נאמרים בלב שלם ולא בדרך שחוק והיתול (ראה לעיל ה,יג).
<h2>פרק יב</h2>
<h3> א</h3>
<b>לְהוֹנוֹת</b>. לרמות ולקנות או למכור דבר שלא כפי ערכו האמתי.
<b>מִפְּנֵי שֶׁנִּתַּן לְהִשָּׁבוֹן</b>. אפשר להחזיר את הפער במחיר, וכל לאו שניתן לתקנו באמצעות תשלום אין לוקים עליו (הלכות סנהדרין יח,ב).
<h3> ב</h3>
<b>שְׁתוּת בְּשָׁוֶה</b>. שישית בדיוק.
<b>הֲרֵי שֶׁמָּכַר שָׁוֶה שִׁשָּׁה בַּחֲמִשָּׁה אוֹ שָׁוֶה שִׁשָּׁה בְּשִׁבְעָה</b>. שההפרש במחיר לטובת המוכר או הקונה, הוא שישית מערכו האמתי של הדבר הנמכר.
<b>אוֹ שָׁוֶה חֲמִשָּׁה בְּשִׁשָּׁה אוֹ שָׁוֶה שִׁבְעָה בְּשִׁשָּׁה</b>. שההפרש במחיר הוא שישית מהסכום ששולם בפועל.
<b>וְנִקְנָה הַמֶּקַח וְחַיָּב הַמּוֹנֶה לְהַחֲזִיר אֶת הַהוֹנָיָה</b>. המכירה אינה בטלה, ומי שהונה צריך להחזיר את ההפרש למי שהתאנה.
<h3> ג</h3>
<b>כְּגוֹן שֶׁמָּכַר שָׁוֶה שִׁשִּׁים דִּינָר בַּחֲמִשִּׁים דִּינָר וּפְרוּטָה</b>. וכאן הונה הקונה את המוכר במעט פחות משישית ערך החפץ שנמכר.
<h3> ד</h3>
<b>הַמּוֹנֶה אוֹתוֹ אֵינוֹ יָכוֹל לַחֲזֹר אִם רָצָה זֶה וְקִבֵּל אַף עַל פִּי שֶׁבָּטַל הַמֶּקַח</b>. אף שההפרש במחיר הוא עילה לביטול העסקה, מכל מקום המתאנה רשאי להחליט שרצונו בקיום העסקה והוא מוותר על ההפרש (מ"מ וכס"מ).
<b>פְּרוּטָה בְּשָׁוֶה</b>. פרוטה בדיוק.
<b>שֶׁאֵין הוֹנָיָה לִפְרוּטוֹת</b>. אונאה השווה פרוטה בדיוק אינה חשובה ומוחלים עליה.
<h3> ה</h3>
<b>יִהְיֶה לוֹ לַחֲזֹר</b>. רשאי לחזור.
<b>עַד כְּדֵי שֶׁיַּרְאֶה לַתַּגָּר אוֹ לִקְרוֹבוֹ</b>. שיעבור זמן שיכול להראות המקח לסוחר או לקרובו שבקי ויודע את ערך המקח.
<b>אֵינוֹ חוֹזֵר</b>. שמן הסתם מחל.
<h3> ו</h3>
<b>חוֹזֵר בְּהוֹנָיָה</b>. תובע את ההפרש במחיר כאשר הוא שישית בדיוק.
<b>וְאֵין צָרִיךְ לוֹמַר בְּבִטּוּל מֶקַח</b>. כאשר ההפרש יותר משישית.
<b>עַד שֶׁיַּרְאֶה כְּמוֹתוֹ שֶׁנִּמְכַּר</b>. שימצא חפץ זהה לחפץ שמכר ויברר שוויו אצל בקי.
<b>שֶׁאֵין בְּמִינוֹ שִׁנּוּי</b>. שאין הבדל בין אחד לשני.
<b>כֻּלּוֹ שָׁוֶה</b>. מחירו אחיד.
<h3> ז</h3>
<b>שֶׁבָּא לְיָדוֹ כְּמִמְכָּרוֹ</b>. שהגיע ליד המוכר מקח דומה לזה שמכר ונתאנה בו.
<h3> ט</h3>
<b>שֶׁהָיָה דִּינַר זָהָב וכו'</b>. שהיה שערו עשרים וארבעה דינרי כסף.
<b>וְצֵרְפָהּ</b>. החליף את דינר הזהב.
<b>בְּעֶשְׂרִים דִּינָר אוֹ בִּשְׁמוֹנָה וְעֶשְׂרִים</b>. דינרי כסף, שהאונאה שישית בדיוק.
<h3> י</h3>
<b>חֲסֵרָה שְׁתוּת</b>. שנפחת שישית ממשקלה עקב השימוש.
<b>וְהָיוּ מוֹצִיאִין הַסְּלָעִים בְּמִנְיָן לֹא בְּמִשְׁקָל</b>. סופרים כל סלע כיחידה, ולא מתייחסים אל הפחת במשקלה (וראה לקמן טו,א-ב).
<h3> יא</h3>
<b>עַד עַרְבֵי שַׁבָּתוֹת</b>. שאז אנשים הולכים לשוק לקנות צרכי שבת ואז יוכל להראות למי שבקי.
<b>אִם לֹא הָיָה מַכִּיר</b>. אדם בקי בשווי המקח.
<b>לַשֻּׁלְחָנִי</b>. חלפן כספים שבקי בהערכת מטבעות.
<h3> יב</h3>
<b>אִם הָיָה מַכִּירָהּ</b>. אם הנותן מזהה אותה.
<b>הֲרֵי זֶה מַחֲזִירָהּ</b>. כדין הקונה דבר שיש בו מום, שרשאי להחזירו אפילו אחר כמה שנים (לקמן טו,ג וראה מ"מ שם).
<b>לְהוֹצִיאָהּ עַל יְדֵי הַדְּחָק</b>. שנסחרת בקושי רב.
<b>אֵינוֹ יָכוֹל לְהַחֲזִירָהּ לְאַחַר זְמַן</b>. אם המאנה אינו רוצה לקבלה, אין המתאנה יכול לכופו, לאחר שעבר הזמן המפורט לעיל הי"א.
<h3> יג</h3>
<b>כְּמוֹ שֶׁבֵּאַרְנוּ</b>. לעיל ה"ד.
<b>וְלֹא הַמּוֹכֵר</b>. אף שגם הוא מפסיד שהרי מכר בחמש ועתה הוא שווה שבע.
<b>לֹא הָיִיתָה יָכוֹל לַחֲזֹר</b>. שהמחיר עלה לאחר שהמקח עבר לרשות הקונה.
<h3> טו</h3>
<b>שֶׁהֲרֵי נִקְנָה הַמֶּקַח וְחַיָּב לְהַחֲזִיר</b>. שכאשר האונאה היא בדיוק שישית, המכירה קיימת, והמתאנה מקבל את ההפרש (כדלעיל ה"ב).
<b>וּכְשֶׁהוֹקִיר בִּרְשׁוּת לוֹקֵחַ הוֹקִיר</b>. ולכן אף שהמחיר כעת גבוה ממה ששילם הקונה, משלם המוכר את ההפרש בזמן המכירה, שהעלייה במחיר הייתה ברשות הלוקח, ובזמן שקנה נתאנה.
<h2>פרק יג</h2>
<h3> א</h3>
<b>בְּשִׁרְיָן</b>. מדי מתכת שלובשים אנשי צבא לצורך הגנה.
<h3> ב</h3>
<b>הַלּוֹקֵחַ בְּדָמִים אַכְסְרָה</b>. הקונה במטבעות באומד.
<b>אַף עַל פִּי שֶׁקּוֹנֶה בַּחֲלִיפִין קָנָה וּמַחֲזִיר אוֹנָיָה</b>. אף שנתינת המעות מקנה לו את הפרה בכל מקום שהיא כדין חליפין (לעיל ה,ג), מכל מקום יש בזה דין אונאה, שאם ההפרש במחיר שישית — המכירה קיימת ומחזיר ההפרש.
<b>כְּמוֹ שֶׁבֵּאַרְנוּ</b>. לעיל יב,ב.
<b>כְּלֵי תַּשְׁמִישׁוֹ</b>. החשובים לו, ואינו מוכרם אלא בדמים רבים.
<b>לֹא הָיָה מוֹכֵר לוֹ כְּלֵי תַּשְׁמִישׁוֹ</b>. והקונה צריך לקחת בחשבון שהמוכר מוכרם יותר מכדי שוויים האמתי (ראה לקמן ה"ד).
<h3> ג</h3>
<b>שֶׁאֵין לְךָ עָלַי הוֹנָיָה</b>. שתמחל לי על האונאה שיש במכירה.
<b>שֶׁאֵינוֹ יוֹדֵעַ כַּמָּה הוֹנָיָה יֵשׁ בּוֹ כְּדֵי שֶׁיִּמְחֹל</b>. ואין מחילה אלא על דבר ידוע (ראה גם לקמן טו,ו).
<b>עַל מְנַת שֶׁאֵין בּוֹ הוֹנָיָה</b>. שמודיע לו שאין אונאה במכירה זו.
<b>שֶׁכָּל תְּנַאי שֶׁבְּמָמוֹן קַיָּם</b>. שאדם יכול למחול על המגיע לו.
<h3> ה</h3>
<b>הַנּוֹשֵׂא וְנוֹתֵן בֶּאֱמוּנָה</b>. סוחר שמודיע לקונים באיזה סכום קנה את הסחורה ומה הוא מרוויח במכירתה.
<b>אֵין לוֹ עָלָיו הוֹנָיָה</b>. אפילו מכר במחיר גבוה ממחיר השוק.
<h3> ו</h3>
<b>לָקַח כֵּלִים רַבִּים... בְּמִמְכָּר אֶחָד</b>. שקנה בבת אחת כלים באיכות שונה זה מזה.
<b>לֹא יְחַשֵּׁב הָרַע בֶּאֱמוּנָה וְאֶת הַיָּפֶה בְּשָׁוְיוֹ</b>. אסור לו לחלק את סכום הקנייה במספר הכלים ולחשב כאילו מחיר כל הכלים אחיד, ולמכור את הגרועים באמונה, ואת המשובחים למכור ביותר מזה, בשוויים.
<b>אֶלָּא אוֹ זֶה וָזֶה בֶּאֱמוּנָה</b>. שמוכר את כולם באותו הסכום, ונמצא מרוויח סכום קבוע עבור כל פריט.
<b>אוֹ זֶה וָזֶה בְּשָׁוְיוֹ</b>. שאת הגרועים מוכר בזול ואת המשובחים ביוקר.
<b>לְהַעֲלוֹת עַל הַמֶּקַח</b>. לכלול במחיר הסחורה.
<b>הַכַּתָּף</b>. סבל.
<b>הַחַמָּר</b>. שהוביל לו את הסחורה על החמור.
<b>הַפֻּנְדָּק</b>. שלן בו בדרך.
<b>שְׂכַר עַצְמוֹ</b>. שכר טרחתו.
<b>אֵינוֹ מוֹסִיף אוֹתוֹ עַל הַמֶּקַח</b>. מפני שנכלל ברווח שמבקש מן הקונה.
<h3> ז</h3>
<b>הַגּוֹי אֵין לוֹ הוֹנָיָה</b>. אין חובה להחזיר לו את האונאה (ולגבי טעות הגוי במקח וממכר ראה הלכות גזלה ואבדה יא,ד).
<h3> ח</h3>
<b>הַנִּקְנֶה מִיָּד לְיָד</b>. מיטלטלין, שניתן להעבירם.
<b>שֶׁהֻקְּשׁוּ לְקַרְקָעוֹת</b>. הושוו בדינם לקרקעות (ראה הלכות גנבה ב,ב).
<b>שֶׁאֵין גּוּפָן קָנוּי אֶלָּא לִרְאָיָה שֶׁבָּהֶן</b>. שאין להם ערך עצמי, ואינם משמשים אלא לראיה.
<h3> ט</h3>
<b>הַשָּׁלִיחַ שֶׁטָּעָה בְּכָל שֶׁהוּא</b>. שמכר או קנה עבור המשלח במחיר מוטעה, אפילו במעט.
<b>חוֹזֵר</b>. המשלח רשאי לבטל את העסקה, שאין שליחות אלא לתקן ולא לקלקל (הלכות שלוחין ושותפין א,ב).
<b>בְּאַפִּטְרוֹפּוֹס</b>. אדם הממונה לטפל בענייניהם של קטנים או אחרים שאינם מסוגלים לעשות זאת בעצמם. [הערה: ניקוד המילה נעשה על פי המקור ביוונית. בפה"מ בכתב ידו של הרמב"ם ישנן כמה צורות לניקוד מילה זו: לעתים מנוקדת הפ"א הראשונה בקובוץ, לעתים בפתח (ובחלק מהמקומות הפ"א אינה מנוקדת).]
<b>וְאֵינוֹ דּוֹמֶה לְבֵית דִּין מִפְּנֵי שֶׁהוּא יָחִיד</b>. אף שנתמנה על ידי בית דין דינו כשליח, שהמכר חוזר, ולא כבית דין שבמכירתם יש מחילה עד שישית (כדלקמן ה"י).
<h3> י</h3>
<b>וְטָעוּ... בֵּין בְּמִטַּלְטְלִין בֵּין בְּקַרְקָעוֹת</b>. אף על פי שבדרך כלל אין אונאה בקרקעות, באחריות בית הדין למכור את הקרקע במחיר הראוי לה.
<b>אִם טָעוּ בְּפָחוֹת מִשְּׁתוּת הֲרֵי זֶה מְחִילָה כְּהֶדְיוֹט</b>. שלבית הדין יש סמכות למחול עד שישית, כאילו היו המוכר בעצמו.
<b>טָעוּ בִּשְׁתוּת בָּטֵל הַמֶּקַח</b>. שמוטל על בית הדין למכור את הנכסים בשוויים (וראה הלכות מלווה ולווה יב,יא).
<b>וְאִם רָצוּ וכו'</b>. שבית דין יכולים להחליט אם לבטל המקח לגמרי, או לנהוג כשאר כל אדם שבאונאת שישית מחזירים את ההפרש במחיר.
<h3> יא</h3>
<b>לֹא יִהְיֶה כֹּחַ הַהֶדְיוֹט חָמוּר מִכֹּחַ הַיְתוֹמִים</b>. וכשם שהקונה מאדם רגיל קרקע או עבד במחיר כזה אינו יכול לחזור בו (כדלעיל ה"ח), כך גם לגבי יתומים.
<h3> יב</h3>
<b>הֲרֵי הֵן כְּלָקוֹחוֹת</b>. נחשבים כקונים זה מזה, שבהתחלה הרכוש המשותף היה שייך לכולם יחד, וכאשר חולקים כל אחד מוכר לשני את חלקו.
<b>וְאִם הִתְנוּ בֵּינֵיהֶן שֶׁיַּחְלְקוּ כְּשׁוּם הַדַּיָּנִין</b>. שסיכמו מראש שיתחלקו כפי הדין של בית דין ששמים ומוכרים נכסי יתומים.
<h3> יג</h3>
<b>הֲרֵי הֵן כִּשְׁאָר מִטַּלְטְלִין</b>. אף שלעתים יש בהם צורך מיוחד, ואנשים מוכנים לשלם עבורם יותר ממחירם, בכל זאת יש בהם דין אונאה.
<b>חוּץ מֵאַרְבָּעָה דְּבָרִים שֶׁמָּנוּ חֲכָמִים</b>. הקרקעות, העבדים, השטרות וההקדשות.
<b>כְּמוֹ שֶׁבֵּאַרְנוּ</b>. לעיל ה"ט.
<h3> יד</h3>
<b>כָּךְ שְׂכִירוּת קַרְקַע</b>. ששכירות הרי היא כמכירה זמנית (לקמן הי"ז).
<b>טְרַקְלִין</b>. אולם רחב ידיים.
<h3> טו</h3>
<b>לַעֲשׂוֹת עִמּוֹ</b>. לעבוד אצלו בשכירות (לדין קבלן ראה לקמן הי"ח).
<b>מִפְּנֵי שֶׁהוּא כְּקוֹנֶה אוֹתוֹ לִזְמַן</b>. כאילו קונה אותו כעבד לתקופה מוגבלת.
<b>וַעֲבָדִים אֵין בָּהֶן הוֹנָיָה</b>. כדלעיל ה"ח.
<h3> טז</h3>
<b>שְׂכָרוֹ לִזְרֹעַ לוֹ קַרְקַע</b>. שכר את הפועל שיזרע את השדה בכמות של זרעים המתאימה לאותה הקרקע.
<b>וּבָאוּ עֵדִים וְהֵעִידוּ שֶׁזָּרַע בָּהּ פָּחוֹת מִן הָרָאוּי לָהּ</b>. וכעת אי אפשר להוסיף עוד זרעים לשדה.
<b>הֲרֵי זֶה סָפֵק אִם יֵשׁ לוֹ הוֹנָיָה מִפְּנֵי הַזֶּרַע אוֹ אֵין לוֹ הוֹנָיָה מִפְּנֵי הַקַּרְקַע</b>. יש שהסבירו שמדובר שהזרעים הם משל הפועל, והשאלה היא אם הזרעים נחשבים כמיטלטלין שיש בהם אונאה, או בטלים לקרקע ואז אין בהם אונאה (לח"מ). ויש מפרשים שהזרעים של בעל הבית, והדיון הוא לגבי אונאה בשכר העבודה, שאם נחשב לקבלן בזרעים יש בזה אונאה, ואם קבלן בקרקע אין אונאה (סמ"ע סי' רכז ס"ק סב).
<b>אֵין מַשְׁבִּיעִין אוֹתוֹ אֶלָּא שְׁבוּעַת הֶסֵּת</b>. אם נתחייב שבועה מן התורה כגון שהודה במקצת, אין משביעים אותו, מפני שאין נשבעים על קרקעות (הלכות טוען ונטען ה,א). אבל משביעים אותו שבועת היסת שתיקנו חכמים על מי שנתבע וכופר בכל (שם א,ג).
<h3> יז</h3>
<b>אוֹ יָתֵר... הֲרֵי זֶה מַחֲזִיר הוֹנָיָה</b>. מחזיר את ההפרש במחיר. ואף שאונאה גדולה משישית מבטלת את המקח (לעיל יב,ד), כאן לא שייך ביטול מקח משום שמדובר במקרה שהשוכר כבר השתמש בכלי או בבהמה (סמ"ע סי' רכז ס"ק סד).
<b>וַאֲפִלּוּ לְאַחַר זְמַן מְרֻבֶּה</b>. ואין דין השכירות כמכירה שהקונה יכול לחזור בו רק בתוך זמן שמראה המקח לסוחר או לקרובו (לעיל יב,ה).
<h3> יח</h3>
<b>וְכָל אֶחָד מִשְּׁנֵיהֶם</b>. שנתאנה על ידי הצד השני.
<b>חוֹזֵר לְעוֹלָם כַּמּוֹכֵר</b>. רשאי לתבוע האונאה ללא הגבלת זמן, כדין מוכר (לעיל יב,ו).
<h2>פרק יד</h2>
<h3> א</h3>
<b>כְּבָר בֵּאַרְנוּ</b>. לעיל יג,ה.
<b>מֻתָּר</b>. כיוון שהודיע והסכים הקונה.
<b>לִפְסֹק הַשְּׁעָרִים</b>. לקבוע מחירים.
<b>וּלְהַעֲמִיד שׁוֹטְרִים לְכָךְ</b>. שיפקחו על המסחר (וראה עוד הלכות גנבה ח,כ).
<h3> ב</h3>
<b>חַיֵּי נֶפֶשׁ</b>. חיוניים לצורך האדם.
<b>הָעִקָּרִין</b>. סממנים המשמשים בשמים או תבלינים.
<b>הַחֲמָם</b>. יש מזהים אותו עם זנגביל, ויש מזהים עם קינמון.
<b>וְהַקֹּשְׁט וְהַלְּבֹנָה</b>. מיני בשמים שמשמשים בקטורת (ראה הלכות כלי המקדש ב,ג-ד).
<h3> ג</h3>
<b>וְהַלּוֹקֵחַ מִמֶּנּוּ מוֹכְרָן בַּקֶּרֶן בִּלְבַד</b>. שהביצים צריכות להימכר לצרכן באופן ישיר (ראה גם בהלכה הבאה), ואם בכל זאת הקונה רוצה למכור לקונה אחר צריך למכור ללא רווח.
<h3> ד</h3>
<b>לַעֲשׂוֹת סְחוֹרָה</b>. לקנות מן הבעלים כדי למכור לאחרים.
<b>שֶׁהַשֶּׁמֶן מְרֻבֶּה</b>. וכן שאר דברים (מאירי בבא בתרא צא,א).
<b>מֻתָּר לְהִשְׂתַּכֵּר</b>. שאין חשש שיתייקרו המחירים.
<h3> ה</h3>
<b>אֵין אוֹצְרִין פֵּרוֹת</b>. אסור לאגור פירות ולהימנע מלמכרם כדי שיתייקר השער.
<b>קַבּוֹ</b>. תבואתו.
<h3> ו</h3>
<b>מֻתָּר לֶאֱצֹר פֵּרוֹת שָׁלֹשׁ שָׁנִים וכו'</b>. מותר לקנות פירות בשנה ששית למניין השמיטה לצורך מכירתם בשנה זו ובשנת השמיטה ובשנה שאחריה, מכיוון שאגירה כזו מועילה לציבור הסובל ממחסור בפירות בשנת שמיטה ולאחריה (רשב"ם בבא בתרא צ,ב).
<b>שֶׁמַּכְנִיס מְאֵרָה בַּשְּׁעָרִים</b>. שכולם חוששים מהמחסור, וכל תנודה בשוק עלולה לגרום לעליית מחירים.
<b>מְאֵרָה</b>. קללה.
<b>הֲרֵי זֶה כְּמַלְוֶה בְּרִבִּית</b>. שמנצל את המצוקה כדי להרוויח, כמלווה בריבית.
<h3> ז</h3>
<b>וּלְהוֹצִיא אוֹתָן מִמָּקוֹם לְמָקוֹם</b>. אף שאסור לעשות זאת בפירות שיש בהם חיי נפש, כנזכר בהלכה הבאה.
<b>כִּשְׁאָר הָעִקָּרִין</b>. שאין בהם את ההגבלות האמורות כאן (ראה לעיל ה"ב).
<h3> ח</h3>
<b>אֵין מוֹצִיאִין וכו'</b>. שלא לגרום למחסור ולעליית מחירים.
<h3> ט</h3>
<b>לָקֹץ</b>. לקבוע.
<h3> י</h3>
<b>שֶׁלֹּא יַעֲשֶׂה אֶחָד</b>. שלא יעסוק באותה אומנות.
<h3> יא</h3>
<b>אֲבָל אִם יֵשׁ בָּהּ חָכָם חָשׁוּב</b>. שממונה על הציבור לתקן מעשה המדינה.
<b>שֶׁלֹּא קִבֵּל מִן הַתְּנַאי</b>. לא הסכים לתוכן התנאי ועבר עליו.
<b>וְכָל מִי שֶׁהִפְסִיד לְפִי הַתְּנַאי שֶׁאֵינוֹ מִדַּעַת הֶחָכָם מְשַׁלֵּם</b>. מי שענש והפסיד את העובר על התנאי שלא היה מדעת החכם, צריך לשלם לו.
<h3> יב</h3>
<b>הוֹנָיָה בִּדְבָרִים</b>. איסור לגרום צער לאדם אחר באמצעות דיבור.
<h3> יג</h3>
<b>לֹא יֹאמַר לוֹ זְכֹר מַעֲשֶׂיךָ הָרִאשׁוֹנִים</b>. ראה גם הלכות תשובה ז,ח.
<b>הֲלֹא יִרְאָתְךָ כִּסְלָתֶךָ</b>. יראת שמים מעניקה ביטחון שלא יארע לך דבר רע, ואם היית ירא שמים לא היו באים עליך ייסורים אלו.
<b>זְכָר נָא מִי הוּא נָקִי אָבָד</b>. תתבונן אם יש אדם נקי מחטאים שנאבד, כלומר אם היית נקי מחטאים לא היית מתייסר.
<h3> יד</h3>
<b>שֶׁאֵינוֹ מוֹכֵר תְּבוּאָה מֵעוֹלָם</b>. ונמצא שציער את החמרים ואת אותו האיש.
<h3> טו</h3>
<b>הָא לָמַדְתָּה שֶׁהַמּוֹנֶה אֶת הַגֵּר</b>. בדיבור.
<b>מִשּׁוּם וְלֹא תוֹנוּ אִישׁ אֶת עֲמִיתוֹ</b>. איסור אונאת דברים כלפי כל אדם מישראל.
<b>וּמִשּׁוּם אַל תּוֹנוּ אִישׁ אֶת אָחִיו</b>. איסור אונאת ממון כלפי כל אדם מישראל (לעיל יב,א), וראה לקמן הי"ז הטעם שעובר על איסור זה.
<h3> יז</h3>
<b>שֶׁהוֹצִיא הַכָּתוּב אֶת שְׁנֵיהֶם בִּלְשׁוֹן הוֹנָיָה סְתָם</b>. הפסוק המתייחס לאונאת דברים בישראל וכן הפסוק המתייחס לאונאת ממון בישראל נקטו בלשון כללית שכוללת כל סוגי אונאה. ולגבי ישראל מפרשים פסוק אחד על אונאת דברים ופסוק שני על אונאת ממון, אבל לגבי גר לא ניתן לפרש כך שהרי אונאת דברים כבר מופיעה במקום אחר בצורה מפורשת ('וגר לא תונה') וכן אונאת ממון ('ולא תלחצנו'), ולכן לגבי גר מפרשים את הפסוקים הללו במשמעות כללית, ונמצא שלגבי גר יש שני לאווין כלליים ולאו נוסף לכל סוג של אונאה.
<h3> יח</h3>
<b>גְּדוֹלָה</b>. חמורה.
<b>נִתְּנָה לְהִשָּׁבוֹן</b>. אפשר להשיב את הממון.
<b>לְפִי שֶׁהַדָּבָר מָסוּר לַלֵּב</b>. תלוי בכוונתו של המאנה, שלעתים רק ה' יודע אם אמר את הדברים בתום לב או מתוך כוונה להעליב (פה"מ בבא מציעא ד,י).
<b>כָּל דָּבָר שֶׁהוּא מָסוּר לַלֵּב</b>. ראה גם הלכות תלמוד תורה ו,ב.
<b>וְכָל הַצּוֹעֵק מֵהוֹנָיַת דְּבָרִים נַעֲנֶה מִיָּד שֶׁנֶּאֱמַר כִּי אֲנִי יי</b>. אני ה' מכיר באונאה ושומע את המתאנה. ששערי אונאה פתוחים תמיד (בבלי בבא מציעא נט,א), ולכן המתאנה נענה מיד.
<h2>פרק טו</h2>
<h3> א</h3>
<b>שֶׁאֵין הוֹנָיָה אֶלָּא בַּדָּמִים</b>. דין אונאה (המפורט בפרקים יב-יג) חל רק במקרה שטעו בהערכת שווי המקח, שבפחות משתות אנשים רגילים למחול, מפני שקשה להעריך את המקח במדויק, וביותר משתות המקח בטל מפני שכל העסקה מתבססת על טעות משמעותית.
<b>אֲבָל בַּחֶשְׁבּוֹן חוֹזֵר</b>. אם טעו בחישוב כמות הסחורה או מניין המטבעות, צריך להחזיר אפילו בטעות קטנה משישית, ומצד שני המקח אינו מתבטל אפילו בטעות גדולה משישית מפני שהוא מתבסס על הערכה נכונה של שווי המקח, והטעות נפלה רק בביצוע העסקה (ר"י מיגאש בבא בתרא צ,א).
<h3> ב</h3>
<b>וְנִמְצְאוּ מֵאָה וְאֶחָד אוֹ תִּשְׁעָה וְתִשְׁעִים</b>. שהמוכר טעה ונתן לו אגוז אחד יותר או פחות ממה שסיכמו.
<b>נִקְנָה הַמֶּקַח וּמַחֲזִיר אֶת הַטָּעוּת</b>. הקונה מחזיר את היתר או המוכר משלים את החסר.
<b>וַאֲפִלּוּ אַחַר כַּמָּה שָׁנִים</b>. שלא כדין אונאה (השווה לעיל יב,ה-ז).
<b>אִם נִמְצְאוּ הַמָּעוֹת יָתֵר אוֹ חָסֵר מִן הַמִּנְיָן שֶׁפָּסְקוּ חוֹזֵר</b>. אם המוכר קיבל יותר מהסכום שסיכמו ביניהם צריך להחזיר לקונה את ההפרש, ואם המוכר קיבל פחות מהסכום צריך הקונה להשלים.
<b>שֶׁקָּנוּ מִיָּדוֹ</b>. שעשה קניין סודר כדי לחזק את דבריו (ראה לעיל ה,יא-יג).
<b>שֶׁקִּנְיָן בְּטָעוּת הוּא</b>. שסבר שקיבל את המגיע לו.
<h3> ג</h3>
<b>שֶׁזֶּה מֶקַח טָעוּת הוּא</b>. ומשום כך המקח כולו בטל, ואין המוכר יכול להחזיר את ההפרש ולקיים המקח (ראה הלכה הבאה).
<h3> ד</h3>
<b>אִסָּר</b>. מטבע קטן שערכו אחד מעשרים וארבעה ביחס לדינר.
<b>מַחֲזִיר אֶת הַכְּלִי</b>. הקונה רשאי להחזיר את הכלי ולקבל כספו בחזרה בעל כרחו של המוכר, מפני שיש כאן מקח טעות.
<b>הָרְשׁוּת בְּיַד הַמּוֹכֵר</b>. המוכר אינו חייב לתת לקונה את שווי הפחת.
<b>אִם תִּקְנֶה אוֹתוֹ כְּמוֹת שֶׁהוּא אוֹ טֹל דָּמִים שֶׁלְּךָ וָלֵךְ</b>. הברירה בידך אם להשאיר את המקח אצלך ולוותר על הפחת, או לבטל את העסקה בטענת מקח טעות ולקבל את כספך חזרה.
<h3> ה</h3>
<b>הֲרֵי זֶה אֵינוֹ מַחֲזִיר בּוֹ אֶלָּא אִם פֵּרֵשׁ</b>. אלא אם כן סיכמו במפורש שאם יימצא בו מום כזה יחזיר המקח.
<h3> ו</h3>
<b>כָּל הַלּוֹקֵחַ סְתָם</b>. אדם שקונה ללא סיכום מיוחד בינו לבין המוכר.
<b>אוֹ עַד שֶׁיֹּאמַר לוֹ</b>. הקונה.
<b>כְּמוֹ הַמְפָרֵשׁ בַּהוֹנָיָה</b>. שאינו מוחל על האונאה אלא אם ידע שיעורה בזמן המחילה (לעיל יג,ג-ד).
<h3> ז</h3>
<b>שֶׁאֵינָן נִכָּרִין</b>. אינם נראים אלא לאחר עיון.
<b>אֶלָּא כְּדֵי לְהַשְׁבִּיחַ דַּעְתִּי</b>. להשקיט ולהרגיע דעתי (ע"פ תהלים סה,ח), שאחשוב כמו שאין בה מומים אלו כך אין בה מומים אחרים.
<h3> ח</h3>
<b>חִגֶּרֶת הִיא</b>. צולעת, והוא מום גלוי.
<b>נַשְׁכָנִית הִיא רַבְצָנִית הִיא</b>. נוהגת לנשוך ולרבוץ הרבה, ואלו מומים שאינם גלויים.
<b>הָיְתָה חִגֶּרֶת... אֵין זֶה מֶקַח טָעוּת</b>. כיוון שראה שיש בה אחד המומים הגלויים, היה לו לבדוק גם את שאר המומים, וכיוון שלא בדק מחל עליהם.
<h3> ט</h3>
<b>וּמוּם פְּלוֹנִי וּמוּם פְּלוֹנִי</b>. המוכר הזכיר מומים נוספים, אך לא הראה אותם.
<b>אֵין זֶה מֶקַח טָעוּת</b>. שהקונה אינו יכול לטעון 'סברתי שיש בה רק את המום שהראת לי והזכרת מומים נוספים על מנת להשביח דעתי', אלא הקונה היה צריך לבדוק את כל המומים שהמוכר הזכיר (כס"מ).
<h3> י</h3>
<b>גִּדֶּמֶת</b>. בעלת יד קטועה.
<b>נִכְפֵּית</b>. חולה במחלת הנפילה.
<b>הֲרֵי זֶה מֶקַח טָעוּת</b>. מפני שסבר הלוקח כשם שאין בה המומים הגלויים כך אין בה המומים הנסתרים.
<h3> יא</h3>
<b>הֲרֵי זֶה יֵשׁ לוֹ עָלָיו הוֹנָיָה</b>. אף שפירש האונאה (השווה לעיל יג,ג).
<b>כֵּיוָן שֶׁרָאִיתִי שֶׁאֵינוֹ שָׁוֶה זוּז</b>. אלא הרבה יותר.
<b>שֶׁאֵינוֹ מִתְכַּוֵּן אֶלָּא לְהַשְׁבִּיחַ דַּעְתִּי</b>. להרגיע דעתי שכשאראה ששווה יותר מזוז אסבור ששווה באמת מאה דינרים.
<b>עַד שֶׁיְּפָרֵשׁ כְּדֵי הַהוֹנָיָה שֶׁיֵּשׁ בְּמִקְחוֹ בְּוַדַּאי אוֹ קָרוֹב לָהּ בִּכְדֵי שֶׁהַדַּעַת טוֹעָה</b>. המוכר צריך להודיע לקונה את השווי המדויק של החפץ, או את שוויו המקורב של החפץ, שאז הקונה מתייחס לדבריו ברצינות ויודע על מה הוא מוחל.
<b>וּבָזֶה רָאוּי לָדוּן</b>. באופן הזה צריכים הדיינים לדון.
<h3> יב</h3>
<b>כְּבָר רָאָהוּ</b>. ובוודאי מחל עליו.
<b>שׁוּמָה</b>. יבלת.
<b>שֶׁאֵין הָעֲבָדִים לְתַשְׁמִישׁ הַמִּטָּה</b>. ולכן אין דינם כדין המקדש אישה שאם נמצא בה אחד מהמומים הללו הקידושין יכולים להתבטל (הלכות אישות ז,ז).
<h3> יג</h3>
<b>מְשֻׁעֲמָם</b>. משוגע.
<b>אוֹנֶנֶת</b>. מצטערת.
<b>לִסְטֵיס מְזֻיָּן</b>. שודד חמוש.
<b>מֻכְתָּב לַמַּלְכוּת</b>. מופיע ברשימות המלכות כמשועבד למלאכת המלך (מאירי בבא בתרא צב,ב).
<b>חוֹטֵף</b>. גזלן.
<b>אֶלָּא אִם פֵּרֵשׁ</b>. אלא אם כן התנה הקונה במפורש שכוונתו לקנות עבד שאין בו דברים אלו.
<h2>פרק טז</h2>
<h3> א</h3>
<b>שֶׁאֵין עַצְמָן שֶׁל זֵרְעוֹנִים נֶאֱכָל</b>. אלא הצומח מהם.
<b>שֶׁחֶזְקָתָן לִזְרִיעָה</b>. שזרעונים מסוג זה נקנים לצורך זריעה, ואם אינם צומחים הרי זה מקח טעות.
<b>וְהוּא שֶׁלֹּא צָמְחוּ מֵחֲמַת עַצְמָן</b>. שאין סיבה הנראית לעין מדוע לא צמחו, וממילא יש להניח שהזרעים פגומים.
<h3> ב</h3>
<b>הוֹאִיל וְאוֹכְלִין אוֹתוֹ</b>. מקצת האנשים.
<b>וְהוּא הַדִּין לִדְבָרִים הַנִּמְכָּרִין לִרְפוּאָה</b>. שאם משמשים רק לרפואה או שהודיעו שהוא קונה לרפואה, ולא הועילו, צריך המוכר להחזיר את הכסף שקיבל.
<h3> ג</h3>
<b>מִכָּאן אַתָּה לָמֵד וכו'</b>. בהלכות הקודמות, התבאר שכאשר המוכר יודע שהזרע נקנה לצורך זריעה ולא צמח, חייב להחזיר לקונה את כספו אף שהזרע נמצא באדמה והקונה אינו יכול להחזירו. מכך ניתן ללמוד לגבי קונה שהוליך את המקח למדינה אחרת כפי שמפרש והולך.
<b>אֵינוֹ יָכוֹל לוֹמַר לוֹ</b>. המוכר לקונה.
<b>וְהַמּוֹכֵר מִטַּפֵּל</b>. מתעסק.
<b>וַאֲפִלּוּ אָבַד אוֹ נִגְנַב אַחַר שֶׁהוֹדִיעוֹ</b>. לאחר שהקונה הודיע למוכר שיש מום במקח (ראה כס"מ ולח"מ).
<b>הֲרֵי הוּא בִּרְשׁוּת מוֹכֵר</b>. כאילו אבד או נגנב מהמוכר, וצריך להחזיר לקונה את כספו.
<h3> ד</h3>
<b>הַלּוֹקֵחַ מֶקַח וְנִמְצָא בּוֹ מוּם וכו'</b>. אדם שקונה מקח שיש בו פגם המהווה עילה לביטול העסקה, הרי העסקה בטלה מעיקרה. אמנם כל זמן שלא החזיר את המקח למוכר, יש לו אחריות עליו כדין שומר שכר (שהרי אם יזדמן לו אדם שירצה לקנות את המקח — ימכור לו ויקבל שכר — באר הגולה בשם ב"ח). משום כך, במקרה שהמקח אבד או נגנב, הקונה הפסיד את כספו הנמצא אצל המוכר, כדין שומר שכר הנושא באחריות על גנבה ואבדה (קרית מלך רב).
<b>וְאִם הִתְלִיעַ וְנִפְסַד מֵחֲמַת הַזְּמַן</b>. התקלקל ונרקב.
<b>הֲרֵי זֶה בִּרְשׁוּת מוֹכֵר</b>. הקונה נחשב כאנוס ואינו חייב באחריות המקח, ונמצא שהמוכר הפסיד וחייב להחזיר לקונה את כספו.
<b>וְאִם הָיָה לוֹ לְהוֹדִיעַ הַמּוֹכֵר וְלֹא הוֹדִיעוֹ</b>. אם הקונה היה יכול להודיע למוכר שהמקח עומד להתקלקל והתרשל ולא הודיעו.
<b>הֲרֵי זֶה בִּרְשׁוּת לוֹקֵחַ</b>. שאין זה אונס ועליו לשאת באחריות (שם).
<h3> ה</h3>
<b>הַמּוֹכֵר שׁוֹר לַחֲבֵרוֹ וְנִמְצָא נַגָּח</b>. התברר שהוא רגיל לנגוח, ויש לשחטו כדי למנוע ממנו לנגוח ואי אפשר להשתמש בו לחרישה.
<b>בְּשֶׁהָיָה הַלּוֹקֵחַ קוֹנֶה לִשְׁחִיטָה וְלַחֲרִישָׁה</b>. שהקונה רגיל לקנות הן לשחיטה והן לחרישה, כגון שהוא מוכר בשר וגם חקלאי.
<b>אֲבָל אִם הָיָה יָדוּעַ שֶׁהוּא קוֹנֶה לַחֲרִישָׁה בִּלְבַד</b>. אף אם לא אמר זאת במפורש, כגון שהוא חקלאי שקונה תמיד לחרישה.
<h3> ו</h3>
<b>אִם נוֹדַע בְּוַדַּאי שֶׁהָיְתָה טְרֵפָה כְּשֶׁלְּקָחָהּ</b>. לדוגמה כזו ראה לקמן כ,טו.
<b>הֲרֵי זֶה מַחֲזִיר לוֹ אֶת הַשְּׁחוּטָה וְיַחֲזִיר הַמּוֹכֵר אֶת הַדָּמִים</b>. והמוכר אינו יכול לטעון שהוא רוצה לקבל חזרה בהמה חיה, שהרי הקונה הוא טבח שדרכו לשחוט.
<b>וְאִם שִׁנָּה וְעָשָׂה מוּם אַחֵר קֹדֶם שֶׁיִּוָּדַע לוֹ הַמּוּם וכו'</b>. אם עשה מום שאין דרך לעשותו, צריך לשלם על כך למוכר.
<h3> ז</h3>
<b>מַחֲזִיר לוֹ אֶת הַקְּרָעִים</b>. ואינו צריך להחזיר בגד, מכיוון שעשה בו שימוש הרגיל, כבהלכה הקודמת.
<b>תְּפָרוֹ וְאַחַר כָּךְ נוֹדַע הַמּוּם וכו'</b>. אדם שקנה בגד והעלה את ערכו באמצעות תפירה, ולאחר מכן מצא בו מום ורוצה להחזירו למוכר, זכאי לקבל מהמוכר את כספו חזרה, ובנוסף לכך תשלום על תוספת הערך של הבגד.
<h3> ח</h3>
<b>מַחֲזִיר כָּל הַפֵּרוֹת שֶׁאָכַל</b>. הקונה צריך לשלם למוכר על הפירות שאכל, מכיוון שהתבטל המקח למפרע ונמצא שהפירות שנאכלו שייכים למוכר (סמ"ע חו"מ סי' רלב ס"ק לג).
<b>צָרִיךְ לְהַעֲלוֹת לוֹ שָׂכָר</b>. הקונה צריך לשלם למוכר דמי שכירות על הזמן שדר בחצרו.
<h3> ט</h3>
<b>הֲרֵי זֶה מַחֲזִיר אֶת הַדָּמִים</b>. המוכר מחזיר לקונה את כספו.
<h3> י</h3>
<b>טוֹחֲנוֹת</b>. שיניים.
<h3> יא</h3>
<b>נִשְׁבָּע שְׁבוּעַת הֶסֵּת</b>. כדין הכופר בתביעה (ראה הלכות טוען ונטען א,ג).
<b>מִפְּנֵי שֶׁהָיָה עַל הַלּוֹקֵחַ לִבְדֹּק הַשּׁוֹר בִּפְנֵי עַצְמוֹ</b>. שאדם הקונה מן הספסר יודע שהספסר אינו משהה את המקח אצלו ואינו בקי בטיבו, וממילא הקונה צריך לבדוק את המקח בעצמו (שלא כהלכה הקודמת העוסקת במוכר רגיל שיודע בטיב המקח וחייב לגלות לקונה את כל מה שיודע).
<h3> יב</h3>
<b>הַשּׁוֹחֵט אֶת הַבְּכוֹר וכו'</b>. בכור בהמה טהורה קדוש ויש להקריבו על המזבח, אך אם נפל בו מום מותר לשחטו ולאכלו. ואין שוחטים את הבכור אלא על פי מומחה שקבע שמום זה מתיר את הבכור בשחיטה, ואם שחטו שלא על פי מומחה הבכור אסור באכילה וצריך לקברו (הלכות בכורות ג,א-ט).
<b>מִי שֶׁאָכַל אָכַל וְיַחֲזִיר לוֹ אֶת הַדָּמִים</b>. כיוון שמכר איסור, קנסוהו להחזיר לקונה את כספו, ואפילו את הכסף של מה שהקונה כבר אכל (ראה גם הלכות בכורות ג,ט).
<h3> יג</h3>
<b>יְחַשֵּׁב עִם הַטַּבָּח עַל דְּמֵי הַטְּרֵפָה וְיַחֲזִיר לוֹ הַטַּבָּח אֶת הַמּוֹתָר</b>. יעריכו את שווי הטרפה, והטבח ייתן לקונה את ההפרש בין הסכום שהקונה שילם לו ובין שווי הטרפה (שבשר כשר שווה יותר מבשר טרף).
<h3> יד</h3>
<b>וְנִמְצְאוּ טְבָלִים</b>. שלא הפרישו מהם תרומות ומעשרות.
<b>וְנִמְצָא יֵין נֶסֶךְ</b>. שהתנסך לעבודה זרה.
<b>וְאִם אֲכָלָן אָכַל וְאֵין הַמּוֹכֵר מַחֲזִיר לוֹ כְּלוּם</b>. שבאיסור מדברי סופרים לא קנסו את המוכר להחזיר את הכסף (ראה סמ"ע חו"מ רלד ס"ק ג, נתה"מ שם ס"ק ד, ש"ך יו"ד קיט ס"ק כז שביארו בדרכים שונות את טעם החילוק בין איסור תורה לאיסור דרבנן).
<b>וְכָל אִסּוּרֵי הֲנָיָה בֵּין מִן הַתּוֹרָה בֵּין מִדִּבְרֵיהֶם</b>. כגון חמץ בפסח שאסור בהנאה מן התורה, ובערב פסח בשעה השישית אסור בהנאה מדברי חכמים.
<b>וְאֵין בָּהֶן דִּין מְכִירָה כְּלָל</b>. מפני שאין להם כל ערך.
<h2>פרק יז</h2>
<h3> א</h3>
<b>אַרְבַּע מִדּוֹת בַּמּוֹכְרִים</b>. ארבעה דינים שונים במכירה, לעניין מי רשאי לחזור בו מהמקח.
<b>מָכַר לוֹ חִטִּים יָפוֹת</b>. סיכמו ביניהם על חיטים יפות.
<b>הַלּוֹקֵחַ יָכוֹל לַחֲזֹר בּוֹ וְלֹא הַמּוֹכֵר</b>. הקונה יכול לטעון שהוא רצה לקנות יפות ויש כאן מקח טעות. אבל המוכר אינו יכול לבטל את המקח אם הקונה אינו רוצה לבטלו, לפי שהקונה יכול לטעון כנגדו שמחל על הפסדו והסכים לקיים את המקח (פה"מ בבא בתרא ה,ו).
<b>יָפוֹת וְנִמְצְאוּ יָפוֹת אַף עַל פִּי שֶׁאֵינָן יָפוֹת שֶׁאֵין לְמַעְלָה מֵהֶן וכו'</b>. כאשר סיכמו ביניהם על חיטים יפות, והחיטים שנמכרו אינן יפות ביותר אבל בכל זאת נכללות תחת ההגדרה של חיטים יפות, אפילו אם יש הפרש של שישית בין המחיר המקובל ובין המחיר ששולם, הקונה אינו יכול לחזור בו מהמקח אלא רק לבקש חזרה את ההפרש במחיר (כדין אונאת שתות, ראה לעיל יב,ב). ועל דרך זו אם סיכמו ביניהם על חיטים רעות, והחיטים שנמכרו אינן רעות ביותר אבל בכל זאת נכללות תחת ההגדרה של חיטים רעות, המוכר אינו יכול לחזור בו (ואם קיבל שתות פחות מהמגיע לו, רשאי לדרוש זאת מהקונה).
<h3> ב</h3>
<b>שַׁחֲמָתִית</b>. בעלת גוון אדום.
<b>יָכוֹל לַחֲזֹר בַּחֲבֵרוֹ</b>. רשאי לחזור בו מהעסקה עם חברו אפילו אם חברו רוצה לקיים את העסקה.
<b>שֶׁאֵין זֶה הַמִּין שֶׁאָמַר שֶׁיִּמְכֹּר לוֹ</b>. אלא מין אחר, ואין כאן צד אחד שמפסיד, שהרי יש אנשים שמעדיפים יין ויש אנשים שמעדיפים חומץ (פה"מ בבא בתרא ה,ו).
<h3> ג</h3>
<b>וְאַף עַל פִּי שֶׁאָמַר לוֹ לְתַבְשִׁיל אֲנִי צָרִיךְ לוֹ</b>. אפילו אם הקונה אמר שאינו רוצה לשתותו בבת אחת, אלא להניחו לשימוש ממושך לצורך תיבול תבשילים, אין המוכר חייב באחריותו, שאפשר שההחמצה נגרמה כתוצאה מעירוי היין לקנקנים או בשל פגם בקנקני הקונה.
<b>וְאִם יָדַע שֶׁיֵּינוֹ מַחֲמִיץ הֲרֵי זֶה מֶקַח טָעוּת</b>. אם הקונה ביקש יין לתבשיל, והמוכר נתן לו יין שדרכו להחמיץ מהר, הרי זה מקח טעות, שאינו מתאים לתבשיל (מ"מ).
<b>לְמִקְפָּה אֲנִי צָרִיךְ</b>. לצורך תבשיל.
<b>הֲרֵי יֵינְךָ וְקַנְקַנְּךָ</b>. החזר לי את כספי וקח את היין והקנקנים.
<h3> ד</h3>
<b>בְּתוֹךְ שְׁלֹשָׁה יָמִים הָרִאשׁוֹנִים הֲרֵי זוֹ בִּרְשׁוּת הַמּוֹכֵר</b>. אם השכר החמיץ בתוך שלושה ימים למכירה, כנראה שהיה פגום מתחילתו והמוכר צריך לשאת באחריות.
<h3> ה</h3>
<b>הַמּוֹכֵר חָבִית שֶׁל יַיִן לַחֲבֵרוֹ כְּדֵי לְמָכְרָהּ מְעַט מְעַט</b>. הקונה פירש שהוא זקוק ליין שמחזיק זמן רב, מפני שדעתו למכרו מעט מעט, ומדובר שהיין בחבית המוכר.
<b>וְהֶחֱמִיצָה בְּמַחֲצִיתָהּ אוֹ בִּשְׁלִישָׁהּ</b>. היין החמיץ בחצי או שליש החבית.
<b>חוֹזֶרֶת לַמּוֹכֵר</b>. כדין האומר 'למקפה אני צריך' (לעיל ה"ג).
<b>וְאִם שִׁנָּה הַלּוֹקֵחַ הַנֶּקֶב שֶׁלָּהּ</b>. שעשה לה ברז במקום אחר.
<b>הֲרֵי הִיא בִּרְשׁוּת הַלּוֹקֵחַ</b>. אינו יכול להחזירה למוכר, מפני שנדנוד החבית לצורך עשיית ברז עלול למהר את ההחמצה, וכן אם השתהה במכירת היין הרי הפסיד לעצמו (מאירי בבא בתרא צח,א).
<b>הַמְקַבֵּל חָבִית שֶׁל יַיִן מֵחֲבֵרוֹ וכו'</b>. ראובן נתן לשמעון חבית יין, וסיכמו ביניהם ששמעון ימכור את החבית במקום אחר ויתחלקו ברווחים.
<b>הֲרֵי זוֹ בִּרְשׁוּת הַמּוֹכֵר מִפְּנֵי שֶׁהֶחָבִית וְהַיַּיִן שֶׁלּוֹ</b>. ראובן בעל החבית סופג את ההפסד, מכיוון שטלטול החבית על ידי שמעון וכן השהיית המכירה נעשו בהתאם לסיכום ביניהם (מאירי בבא בתרא צח,א).
<h3> ו</h3>
<b>יַיִן מְבֻשָּׂם</b>. מתוקן ומשובח.
<b>חַיָּב לְהַעֲמִיד לוֹ עַד הָעֲצֶרֶת</b>. המוכר אחראי שהיין יחזיק עד חג שבועות, אבל לאחר מכן אינו אחראי, שהחום של תקופת תמוז מקלקל אפילו יין משובח.
<b>מְיֻשָּׁן מִשֶּׁל שָׁלֹשׁ שָׁנִים</b>. יין שהופק בשנה הקודמת לשנה שעברה, שביחד עם השנה הנוכחית הרי הוא קיים שלוש שנים.
<b>וְצָרִיךְ שֶׁיַּעֲמֹד וְלֹא יַחֲמִיץ עַד הֶחָג</b>. יין מיושן הוא יין שמתיישן ומחזיק מעמד שלוש שנים שלמות, ולכן הוא באחריות המוכר עד סיום השנה הנוכחית בחג הסוכות שהוא זמן הבציר (רשב"ם בבא בתרא צח,א-ב).
<h3> ז</h3>
<b>מַרְתֵּף זֶה שֶׁל יַיִן אֲנִי מוֹכֵר לְךָ לְמִקְפָּה</b>. כאשר המוכר אומר לקונה 'מרתף זה', הרי הקונה מקבל עליו את תכולת המרתף כמו שהיא, אפילו אם איכות חלק מהיין אינה טובה. אמנם מצד שני המוכר ציין שהיין טוב למקפה, ועל סמך זה הקונה מצפה ליין עמיד למשך זמן (כס"מ).
<b>אוֹ שֶׁמָּכַר לוֹ מַרְתֵּף שֶׁל יַיִן סְתָם</b>. שלא אמר 'מרתף זה', ומצד שני גם לא ציין שהיין טוב למקפה.
<b>יָתֵר עַל זֶה לֹא יְקַבֵּל</b>. אם נמצא שהקנקנים הגרועים הם יותר מעשירית מכלל העסקה, הרי זה מקח טעות.
<h3> ח</h3>
<b>אָמַר לוֹ מַרְתֵּף שֶׁל יַיִן לְמִקְפָּה אֲנִי מוֹכֵר לְךָ</b>. שסיכמו ביניהם על מרתף של יין טוב עבור תבשיל.
<b>אוֹ שֶׁאָמַר לוֹ חָבִית שֶׁל יַיִן אֲנִי מוֹכֵר לְךָ</b>. אפילו שלא אמר 'למקפה', שבחבית אחת הקונה לא מקבל שחלק מהיין יהיה חמוץ מעט.
<b>אָמַר לוֹ מַרְתֵּף זֶה שֶׁל יַיִן נוֹתֵן לוֹ יַיִן הַנִּמְכָּר בַּחֲנוּת</b>. שבמקרה זה קנה את תכולת המרתף, ובלבד שהוא בינוני הראוי להיקרא 'יין' (ראה בבלי בבא בתרא צה,ב).
<b>מַרְתֵּף זֶה אֲנִי מוֹכֵר לְךָ</b>. שסיכמו על תכולת המרתף כפי שהיא.
<b>אֲפִלּוּ כֻּלּוֹ חֹמֶץ הִגִּיעוֹ</b>. הקונה אינו יכול לחזור בו.
<h3> ט</h3>
<b>עֲרֵבָה</b>. קערה גדולה.
<b>עֵץ שֶׁרָאוּי לַחְפֹּר בּוֹ עֲרֵבָה</b>. גוש עץ שניתן לחקוק בו ולהכין ממנו ערבה.
<h2>פרק יח</h2>
<h3> א</h3>
<b>לִגְנֹב אֶת דַּעְתָּם</b>. להטעות אותם.
<b>לִגְנֹב דַּעַת הַבְּרִיּוֹת בִּדְבָרִים</b>. בדיבור בלבד, אף שאינו בענייני מסחר, כגון לגרום לזולת לחשוב שרוצה לעשות בשבילו דבר מסוים כאשר בפועל הדבר אינו נכון (ראה הלכות דעות ב,ו).
<h3> ב</h3>
<b>אֵין מְפַרְכְּסִין</b>. אין מקשטים.
<b>אֶת הָאָדָם</b>. הנמכר לעבד (כגון לצבוע את זקנו הלבן כדי שייראה צעיר — בבלי בבא מציעא ס,ב).
<b>אֲבָל מְפַרְכֵּס הַחֲדָשִׁים</b>. שהוא רק מנקה ומייפה אותם, ואינו גורם להטעיה.
<b>שֶׁיָּשׁוּף</b>. ישפשף.
<h3> ג</h3>
<b>אֵין מְשַׁרְבְּטִין אֶת הָאָדָם בְּמַיִם שֶׁל חִזְרִים</b>. אין למרוח עליו מים של מין קוצים הנקראים 'חזרים', שמחמת חריפותם גורמים למראה נפוח (מילון ר' תנחום הירושלמי ערך 'שרבט').
<b>וְלֹא צוֹבְעִין אֶת הַפָּנִים בְּסָרָק</b>. בצבע אדום.
<b>וְלֹא נוֹפְחִין אֶת הַקְּרָבַיִם</b>. אסור לנפח מעיים של בהמה כדי שתיראה גדולה.
<b>וְלֹא שׁוֹרִין אֶת הַבָּשָׂר בַּמַּיִם</b>. על מנת שישתנה צבעו וייראה משובח (רש"י בבא מציעא ס,ב) או כדי שיכביד משקלו (רבנו ברוך הספרדי שם).
<b>וְאֵין מוֹכְרִין בְּשַׂר נְבֵלָה לְגוֹי בִּכְלַל בְּשַׂר שְׁחוּטָה</b>. גוי שקונה מישראל בשר שחוטה, אין לתת לו בשר נבלה ללא ידיעתו אפילו אם מוזיל לו את המחיר בשל כך, מכיוון שהגוי יחשוב שנתן לו בשר יקר במחיר זול ויחזיק לו טובה בחינם (ראה גם הלכות דעות ב,ו).
<h3> ד</h3>
<b>לָבֹר אֶת הַגְּרִיסִין</b>. להוציא את הפסולת המעורבת בפולים הגרוסים ברחיים.
<b>אֲבָל לֹא עַל פִּי הַמְּגוּרָה</b>. אסור לברור רק את הפולים הנמצאים בפתח הכלי שבו אוגרים אותם.
<b>וּפוֹחֵת מִשַּׁעַר שֶׁבַּשּׁוּק כְּדֵי לְהַרְבּוֹת בְּמַקִּיפִין מִמֶּנּוּ</b>. מוריד מהמחיר המקובל על מנת למשוך אליו קונים שיקנו ממנו בהקפה.
<h3> ה</h3>
<b>אֵין מְעָרְבִין פֵּרוֹת בְּפֵרוֹת</b>. שאם אדם מוכר פירות ממקום מסוים אינו רשאי לערב בהם פירות אחרים.
<b>וַאֲפִלּוּ הָיוּ הַיְשָׁנִים בְּיֹקֶר וְהַחֲדָשִׁים בְּזוֹל</b>. ומוכר הכול במחיר הזול.
<b>מִפְּנֵי שֶׁהַלּוֹקֵחַ רוֹצֶה לְיַשְּׁנָן</b>. לשמור אותם למשך זמן, והישנים עלולים להירקב.
<b>בַּיַּיִן הִתִּירוּ לְעָרֵב קָשֶׁה בְּרַךְ בֵּין הַגִּתּוֹת בִּלְבַד</b>. לערב יין חזק עם יין חלש בזמן שהם חדשים ועדיין לא תססו כל צרכם, שתוססים יחד והטעמים השונים מתערבים יפה.
<h3> ו</h3>
<b>לֹא יִמְכְּרֶנּוּ בַּחֲנוּת אֶלָּא אִם כֵּן מוֹדִיעוֹ</b>. מודיע לקונים שהיין מזוג.
<b>לַתַּגָּר</b>. סוחר.
<b>שֶׁמָּא יְרַמֶּה בּוֹ אֲחֵרִים</b>. שהסוחר קונה על מנת למכור לאחרים ושמא לא יטרח להודיעם, ובפרט שהסוחר עלול להורות היתר לעצמו שאינו חייב להודיע מפני שלא ראה את עירוב המים (סמ"ע חו"מ רכח ס"ק כא).
<b>וְהוּא שֶׁיִּהְיֶה בֵּין הַגִּתּוֹת</b>. בזמן התסיסה, שאז המים מתערבים בו יפה (מ"מ).
<h3> ז</h3>
<b>הַתַּגָּר נוֹטֵל מֵחָמֵשׁ וכו'</b>. שהכול יודעים שלא גדלו בשדותיו אלא לקחם מאנשים שונים.
<b>פִּיטָס</b>. כד גדול.
<b>מְגוּרָה</b>. אוצר (מחסן או כלי גדול).
<b>וּבִלְבַד שֶׁלֹּא יִתְכַּוֵּן לְעָרֵב</b>. שלא יתכוון לרמות באמצעות עירוב רע בטוב וכדומה.
<h3> ח</h3>
<b>אָסוּר לְעָרֵב שְׁמָרִים</b>. אין לערב בין שמרים שונים, ששמרים של חבית אחת עלולים לקלקל חבית אחרת.
<b>וַאֲפִלּוּ שְׁמָרִים שֶׁל אֶמֶשׁ בִּשְׁמָרִים שֶׁל יוֹם אָסוּר</b>. אפילו השמרים שנשארו בחבית מהיין של אתמול אין לערבם עם היין של היום אף שנותנים אותו לאותה חבית (ערוה"ש חו"מ רכח,י).
<b>נוֹתֵן שְׁמָרָיו לְתוֹכוֹ</b>. שלכל יין יש שמרים, והשמרים שלו אינם מזיקים לו.
<h3> ט</h3>
<b>אֵינוֹ מְקַבֵּל שְׁמָרִים</b>. אם סיכמו ביניהם על כמות מסוימת של שמן מזוקק, צריך המוכר לתת לו כמות זו ללא תערובת שמרים כלל.
<b>מְקַבֵּל לוֹ לֹג וּמֶחֱצָה שְׁמָרִים לְכָל מֵאָה לֹג</b>. שאם יש בתוך השמן כמות כזו של שמרים, הקונה צריך לקבל זאת.
<b>וּמְקַבֵּל בִּשְׁאָר שְׁמָרִין שֶׁמֶן עָכוּר וכו'</b>. מלבד השמרים, הקונה מקבל על עצמו שמן עכור שצף על גבי השמן.
<b>יָתֵר עַל הַשְּׁמָרִים הַיְדוּעִים בְּאוֹתוֹ מָקוֹם</b>. השמן הצף הוא בנוסף לשמרים בשיעור האמור לעיל (לוג ומחצה שמרים למאה לוג). ושיעור זה נקבע על פי המקובל בזמן ובמקום המכירה (ראה לקמן הי"ב).
<h3> י</h3>
<b>בַּמֶּה דְּבָרִים אֲמוּרִים</b>. שהקונה צריך לקבל על עצמו את השמן העכור בנוסף לשמרים.
<b>וְלָקַח הַשֶּׁמֶן בְּנִיסָן בְּמִדַּת תִּשְׁרֵי שֶׁהִיא גְּדוֹלָה וכו'</b>. בתשרי נוהגים המוכרים למדוד את השמן בכלי גדול יותר, מכיוון שבזמן המסיק חלק מהשמן עדיין עכור וצף על גבי שאר השמן והקונה אינו נהנה ממנו. אבל בניסן השמן צלול ומודדים אותו בכלי קטן יותר. משום כך אדם ששילם בתשרי ולוקח שמן צלול בניסן, אם רצונו שהמוכר ימדוד לו בכלי של תשרי כפי הזמן שבו שילם, עליו לקבל על עצמו את השמן העכור, כלומר שהמוכר יפחות לו מכמות השמן כשיעור השמן העכור שצף למעלה בתשרי (סמ"ע חו"מ רכח ס"ק כח).
<h3> יא</h3>
<b>הַמּוֹכֵר חִטִּים לַחֲבֵרוֹ מְקַבֵּל עָלָיו רֹבַע קִיטוֹנוֹת לְכָל סְאָה</b>. אם הקונה מוצא רבע קב קטניות בתוך שישה קבין (סאה) חיטים, עליו לקבל זאת כדבר טבעי, שכן הקטניות גדלות בשדות החיטה (בעונות שבהן לא מגדלים חיטה) ודרכן להתערב בשקי החיטה.
<b>נִשּׁוֹבוֹת</b>. קש, מוץ היוצא מן השיבולים (רשב"ם בבא בתרא צד,א), או פירושו שעורים שהתייבשו ברוח והתרוקנו מתוכנן (יד רמ"ה שם).
<b>עַפְרוּרִית</b>. עפר.
<b>מַתְלִיעוֹת</b>. מתולעות.
<b>טִנּוֹפוֹת</b>. לכלוך.
<b>יְנַפֶּה אֶת הַכֹּל</b>. הקונה מחזיר למוכר את הסחורה והמוכר צריך לנפות את כולה.
<h3> יג</h3>
<b>הַבּוֹרֵר צְרוֹר מִתּוֹךְ גָּרְנוֹ שֶׁל חֲבֵרוֹ</b>. המוציא אבן או עפר מתוך תבואתו של חברו, ולא היה במה שהוציא יותר משיעור הפסולת המקובל באותו מקום.
<b>כְּשִׁעוּר צְרוֹר שֶׁבֵּרֵר</b>. כמידת הנפח של הצרור שהוציא.
<b>הָיָה נִמְכָּר בְּמִדַּת הַחִטִּים</b>. היה מוכר הכול, ומקבל תמורה גם עבור אותו צרור.
<b>וְאִם תֹּאמַר יַחֲזִירֶנּוּ</b>. אם תשאל מדוע שלא יחזיר את הצרור לתוך התבואה.
<b>הֲרֵי אָמְרוּ אָסוּר לְעָרֵב כָּל שֶׁהוּא</b>. שאמנם מותר למכור תבואה שהתערב בה מעט פסולת, אך לערב פסולת בידיים בכוונה תחילה אסור אפילו מעט (ראה ירושלמי כלאים ב,א).
<h3> יד</h3>
<b>קַנְקַנִּים</b>. כדי חרס.
<b>פִּטָסוֹת</b>. כדים פגומים, שתהליך השרפה המכשיר אותם לשימוש לא הושלם (פה"מ בבא בתרא ו,ב; וייתכן שמדובר במילה שונה מהפיטס שנזכר לעיל ה"ז).
<b>נָאוֹת וַעֲשׂוּיוֹת בַּגָּפְרִית</b>. שהוכנסו לתוך אדי גפרית בוערת, כדי להוסיף להם נוי, לחזק את החרס ולסתום נקבוביות וסדקים.
<h2>פרק יט</h2>
<h3> א</h3>
<b>עֲסֵקִין</b>. עוררים על הבעלות.
<b>שֶׁאַף עַל פִּי שֶׁהָאַחֲרָיוּת עָלָיו</b>. להחזיר לקונה את הכסף ששילם אם יוציאו ממנו את המקח, כדלקמן ה"ג.
<b>אֵין אָדָם רוֹצֶה שֶׁיִּתֵּן מְעוֹתָיו וכו'</b>. אדם אינו רוצה לשלם על דבר שיגרום לו להזדקק לבית דין אפילו אם יודע שלא יפסיד את כספו, והרי זה כמוכר דבר שיש בו מום (שצריך להודיעו לקונה, כדלעיל יח,א).
<h3> ב</h3>
<b>בְּאֶחָד מִן הַדְּרָכִים שֶׁקּוֹנִין בָּהֶן</b>. בכסף או שטר או חזקה (לעיל א,ג).
<b>יָצְאוּ עָלֶיהָ מְעַרְעֲרִין</b>. כגון שטוענים שהמוכר גזלה מהם.
<b>וְיַעֲשֶׂה דִּין עִם הַמְעַרְעֲרִין</b>. המוכר יעמוד כנגדם בדין.
<b>וְאִם נִשְׁתַּמֵּשׁ בָּהּ הַלּוֹקֵחַ כָּל שֶׁהוּא</b>. שימוש של הנאה לאחר שיצאו עליה מערערין.
<b>דָּשׁ הַמֶּצֶר שֶׁלָּהּ וְעֵרְבוֹ עִם הָאָרֶץ</b>. הנמיך את הגבול שהיה בין השדה לשדה סמוכה, עד שנראות כאחת.
<b>אֵינוֹ יָכוֹל לַחֲזֹר בּוֹ</b>. שלאחר שהשתמש מחל על המום (כדלעיל טו,ג).
<b>אֶלָּא עוֹשֶׂה דִּין עִם הַמְעַרְעֲרִין</b>. ואף על פי שהמוכר חייב באחריות הקרקע, מכל מקום יכול לומר לקונה 'אם יוציאו ממך בדין אחזיר לך את כספך' (בבלי בבא מציעא יד,ב).
<b>כְּדִין כָּל הַנִּטְרָפִין</b>. כדין קונה שהפסיד את המקח לבעלי דין של המוכר.
<h3> ג</h3>
<b>אֲפִלּוּ מָכַר הַקַּרְקַע בִּשְׁטָר</b>. שנהוג לכתוב בו את כל תנאי המכירה.
<b>שֶׁהָאַחֲרָיוּת שֶׁלֹּא הֻזְכְּרָה טָעוּת סוֹפֵר הִיא</b>. יש להניח שהסופר טעה או שכח להזכירה, מפני שאדם אינו משלם בלי להיות בטוח בתמורה שמקבל.
<h3> ד</h3>
<b>שֶׁבָּא בַּעַל חוֹב שֶׁל מוֹכֵר וּטְרָפָהּ מִיַּד הַלּוֹקֵחַ</b>. לקח את השדה עבור פירעון חובו.
<b>בֵּין בְּדִין הַמֶּלֶךְ בֵּין בְּעַרְכָּיוֹת שֶׁלָּהֶן</b>. על פי גזרת המלך או בבית משפט של גויים.
<b>אֵין הַמּוֹכֵר חַיָּב כְּלוּם</b>. שאף שהוציאו ממון על פי דינם, אין ראיה שכך האמת וייתכן שהוציאו ממון שלא כדין. שכן דיני הראיות שלהם שונים מדיני ישראל וייתכן שעדיהם משקרים וכדומה (או"ש).
<h3> ה</h3>
<b>זוֹעָה</b>. רעידת אדמה.
<b>הַפֶּלֶא</b>. דבר שאינו מצוי.
<h3> ז</h3>
<b>וְנִפְסַק הַנָּהָר שֶׁהָיוּ מוֹלִיכִין בּוֹ</b>. נעשה סכר העוצר את מעבר הספינות בנהר המשמש באופן קבוע להולכת סחורות (ראה בבלי גיטין עג,א ורש"י שם).
<h3> ח</h3>
<b>וְיָצָאת מִיַּד הַלּוֹקֵחַ</b>. בעל הקרקע שנגזל על ידי המוכר, הוציא את קרקעו מיד הקונה.
<b>אֵין הַמּוֹכֵר חַיָּב כְּלוּם</b>. שהמוכר יכול לטעון שמכר לו שלא באחריות כדי שלא יחזור עליו בטענות בכל מקרה (בבלי בבא בתרא מד,ב).
<b>וְאֵין צָרִיךְ לוֹמַר אִם בָּא בַּעַל חוֹב וּטְרָפָהּ</b>. שבמקרה זה הקונה אינו יכול לטעון 'מכרת לי דבר שאינו שלך'.
<h3> ט</h3>
<b>וּבָא לֵוִי לְהוֹצִיאָהּ מִיַּד שִׁמְעוֹן</b>. כגון שטוען שראובן גזלה ממנו.
<b>אִם רָצָה רְאוּבֵן לַעֲשׂוֹת דִּין עִם לֵוִי</b>. לעמוד כנגד לוי בדין במקום שמעון.
<b>מַה לִּי וָלָךְ וַהֲרֵי אֵין עָלֶיךָ אַחֲרָיוּת</b>. אינך בעל דיני, שהרי מכרת את השדה ללא אחריות ולא תפסיד אם אוציאנה מיד הקונה.
<h3> י</h3>
<b>אֵינוֹ יָכוֹל לַחֲזֹר עַל שִׁמְעוֹן וכו'</b>. כאשר מוציאים קרקע מיד אדם שקנה באחריות הרי הוא תובע את מחיר הקרקע מהמוכר, ואם המוכר עצמו קנה את הקרקע באחריות הרי הוא תובע את הכסף מיד מי שמכר לו. במקרה כאן כאשר בעל החוב של ראובן טרף את השדה מראובן, היה מקום לומר שראובן יוכל לתבוע את שמעון (שהרי קנה ממנו את השדה באחריות), ואילו שמעון לא יוכל לתבוע בחזרה את ראובן (שהרי קנה ממנו ללא אחריות). אבל הדין הוא שאמנם ראובן לא קיבל עליו אחריות במקרה שאנשים אחרים יוציאו את הקרקע או מחיר הקרקע משמעון, אך בוודאי קיבל אחריות במקרה שהוא עצמו תובע משמעון את מחיר הקרקע שנטרפה מחמת חוב שהוא עצמו חב, וממילא שמעון יכול לתבעו חזרה.
<b>יַעֲקֹב אֲבִיהֶם</b>. אביו של ראובן שהוריש לו את השדה (מ"מ).
<b>חוֹזֵר בְּכָל הַדָּמִים עַל שִׁמְעוֹן</b>. ראובן תובע את מחיר הקרקע משמעון, ושמעון לא יוכל לתבעו חזרה.
<b>וּרְאוּבֵן לֹא קִבֵּל לְשִׁמְעוֹן אַחֲרָיוּת אֲחֵרִים כְּלָל</b>. ראובן לא קיבל על עצמו אחריות במקרה שאדם אחר יוציא משמעון (כגון בעל חוב של ראובן), ואף לא קיבל על עצמו אחריות במקרה שהוא עצמו יוציא משמעון מחמת שהקרקע נטרפה על ידי בעל חוב של אדם אחר, ואפילו אביו של ראובן נחשב כאדם אחר לעניין זה.
<h2>פרק כ</h2>
<h3> א</h3>
<b>בְּמָנֶה</b>. מאה זוז, חצי מהסכום שהציע המוכר.
<b>וּמָשַׁךְ זֶה הַחֵפֶץ סְתָם</b>. בלי שדיברו ביניהם על המחיר.
<b>אִם הַמּוֹכֵר הוּא שֶׁתָּבַע הַלּוֹקֵחַ וְנָתַן לוֹ הַחֵפֶץ</b>. שהמוכר הוא זה שיזם את נתינת החפץ.
<b>אֵינוֹ נוֹתֵן אֶלָּא מָנֶה</b>. שכיוון שביקש המוכר לקיים את המכירה, יש להניח שהתרצה למכור במחיר שאמר הלוקח (השווה הלכות אישות ז,יט).
<h3> ב</h3>
<b>מַנִּיחַ דְּמֵי הַמֶּקַח בֵּינֵיהֶן וּמִסְתַּלֵּק</b>. מניח דמי המקח בבית דין ומסלק עצמו מהדין (מ"מ; לדין דומה בעניין פיקדון ראה הלכות שאלה ופיקדון ה,ד).
<b>אוֹ עַד שֶׁיָּבֹא אֵלִיָּהוּ</b>. ויברר את הספק, אם לא יודו מעצמם.
<b>וְאִם הָיָה חָסִיד</b>. העושה לפנים משורת הדין.
<h3> ג</h3>
<b>וְכָפַר בּוֹ וְנִשְׁבַּע עַל שֶׁקֶר</b>. שתבעו המוכר לשלם, וטען ששילם.
<b>וְהוּא אוֹמֵר אֵינִי יוֹדֵעַ</b>. שאינו יודע למי כפר אף שבתחילה ידע ממי לקח.
<b>מִפְּנֵי שֶׁעָבַר עֲבֵרָה</b>. וקנסוהו חכמים, כדין הגוזל מאחד מחמישה ואינו יודע ממי (ראה הלכות גזלה ד,ט).
<h3> ד</h3>
<b>בַּעַל הַמֶּקַח</b>. המוכר.
<b>בִּזְמַן שֶׁהַמֶּקַח יוֹצֵא מִתַּחַת יָדוֹ</b>. שהחפץ הנמכר נמצא עדיין ביד המוכר.
<b>אֲבָל אִם אֵין הַמֶּקַח יוֹצֵא מִתַּחַת יָדוֹ</b>. אלא שניהם מחזיקים בו וכל אחד טוען שלו מכר.
<b>הֲרֵי הוּא עֵד אֶחָד בִּלְבַד</b>. שעדותו מחייבת שבועה בלבד (ראה הלכות טוען ונטען א,א).
<b>וְדִינוֹ בְּעֵדוּת זוֹ כְּדִין כָּל אָדָם שֶׁהֲרֵי אֵינוֹ נוֹגֵעַ בְּעֵדוּתוֹ</b>. שכבר קיבל את כספו ואין לו הנאה מהעדות, ולכן אינו נוגע בדבר שפסול לעדות (ראה הלכות עדות טו,א).
<b>וְנָטַל מֵאֶחָד מִדַּעְתּוֹ וּמֵאֶחָד בְּעַל כָּרְחוֹ</b>. קונה אחד שילם בהסכמת המוכר, וקונה אחר שילם ללא הסכמתו לאחר שכבר התרצה למכור לראשון.
<b>אֵין כָּאן עֵדוּת כְּלָל</b>. שהרי המוכר אינו יודע.
<b>נִשְׁבָּע בְּתַקָּנַת חֲכָמִים</b>. שבועה שתיקנו חכמים כששניים מחזיקים בחפץ וכל אחד טוען שהוא שלו, כדי שלא יהיה כל אחד תופס בחפץ של חברו (ראה הלכות טוען ונטען ט,ז).
<b>בִּנְקִיטַת חֵפֶץ</b>. כשהנשבע אוחז בידו ספר תורה (הלכות שבועות יא,ח).
<b>וַחֲצִי דָּמִים</b>. שהרי שניהם שילמו על כולו.
<h3> ו</h3>
<b>לֹא הָיְתָה שָׁם רְאָיָה</b>. הרוצה להוציא לא הביא עדים שמוכיחים את טענתו.
<b>שְׁבוּעַת הֶסֵּת</b>. שבועה שתיקנו חכמים על הכופר בתביעה (ראה הלכות טוען ונטען א,ג).
<b>נִשְׁבָּע שְׁבוּעַת הַתּוֹרָה כִּשְׁאָר הַטְּעָנוֹת כֻּלָּן</b>. ראה הלכות טוען ונטען א,א. ושבועה זו חמורה משבועת היסת שהיא נעשית בנקיטת חפץ כשהנשבע אוחז בספר תורה (הלכות שבועות יא,יג).
<h3> ז</h3>
<b>וּבַעַל הַבַּיִת</b>. הקונה.
<b>הוֹאִיל וּכְבָר יָצְאוּ מֵרְשׁוּת הַמּוֹכֵר וכו'</b>. מכיוון שהפירות מונחים ברשות הרבים, גם הקונה וגם המוכר אינם מוחזקים בהם. אך מכיוון שהמוכר מודה שנתן את הפירות לקונה, יש עדיפות לטענתו של הקונה ביחס לפירות והוא יכול ליטול אותם לאחר שנשבע בנקיטת חפץ (ראה לעיל ה"ד) ששילם למוכר (ראה פה"מ שבועות ז,ו ופירוש הרי"ף שבועות לא,א-ב בדפי הרי"ף).
<b>וְאִלּוּ הָיוּ בִּרְשׁוּת הַלּוֹקֵחַ הָיָה נִשְׁבָּע הֶסֵּת וְנִפְטָר</b>. אם היו ברשות הקונה היה הוא מוחזק, והיה נפטר בשבועת היסת הקלה יותר מהשבועה בתקנת חכמים.
<b>וְאִלּוּ הָיוּ עֲדַיִן בִּרְשׁוּת הַחֶנְוָנִי הָיָה נִשְׁבָּע הֶסֵּת</b>. אם הפירות היו עדיין ברשות המוכר היה הוא מוחזק בפירות, והיה נפטר על ידי שבועת היסת שלא קיבל הדינר.
<h3> ח</h3>
<b>שֶׁהֲרֵי לֹא הוֹדָה לוֹ שֶׁמְּכָרָן מֵעוֹלָם</b>. במקרה זה טענת המוכר לגבי הפירות עדיפה מטענת הקונה, שהרי שני הצדדים מודים שהפירות לא ניתנו עדיין לקונה, ולכן החנווני נשבע בנקיטת חפץ על טענתו ונוטל הפירות (ראה פירוש הרי"ף שבועות לא,ב בדפי הרי"ף).
<h3> ט</h3>
<b>בְּנוֹתֵן דִּינָר לַשֻּׁלְחָנִי לִטֹּל מָעוֹת</b>. אדם שנותן דינר לחלפן כספים על מנת לקבל ממנו מעות.
<h3> י</h3>
<b>הַמַּחֲלִיף פָּרָה בַּחֲמוֹר וְיָלְדָה וְכֵן הַמּוֹכֵר שִׁפְחָתוֹ וְיָלְדָה</b>. במקרים אלה נקנו הפרה או השפחה בזמן ביצוע פעולת הקניין, בכל מקום שהן, מבלי לעשות מעשה בגופן (לעיל ב,א, ה,א). מכיוון שאינן לפניהם בזמן ההקנאה, עשוי להיווצר ויכוח בין הצדדים אם ילדו לפני פעולת הקניין והוולד שייך למוכר, או שילדו לאחר פעולת הקניין והוולד שייך לקונה.
<b>אֲפִלּוּ אָמַר הַמּוֹכֵר אֵינִי יוֹדֵעַ עַל הַלּוֹקֵחַ לְהָבִיא רְאָיָה</b>. משום שהמוכר היה הבעלים הקודם שלהן, יש להכריע שנולדו כשהיו בבעלותו עד שיוכח אחרת.
<b>אַף עַל פִּי שֶׁהַפָּרָה עוֹמֶדֶת בָּאֲגַם וְהַשִּׁפְחָה עוֹמֶדֶת בְּסִימְטָא</b>. מקומות שאינם שייכים לאף אדם, ואין בהם חזקה למוכר מצד המקום.
<b>הֲרֵי הֵן בְּחֶזְקַת הַמּוֹכֵר עַד שֶׁיָּבִיא הַלּוֹקֵחַ רְאָיָה</b>. שהרי הלוקח טוען שנולדו כשהיו שלו, ואם יוכל להוכיח זאת יוציא את הוולד מרשות המוכר. וכל עוד לא הוכח הדבר, אף שהמוכר איננו יודע, יש להשאיר את הוולד בחזקת הבעלים הקודמים.
<b>יִשָּׁבַע הַמּוֹכֵר בִּנְקִיטַת חֵפֶץ עַל וְלַד הַפָּרָה</b>. יישבע שהפרה ילדה כשעדיין הייתה שלו. ואם טוען שאינו יודע, יישבע שאינו יודע (כדלקמן הי"ג).
<b>כְּמוֹ שֶׁיִּתְבָּאֵר בְּהִלְכוֹת טוֹעֵן וְנִטְעָן</b>. ה,א.
<h3> יא</h3>
<b>זֶה אוֹמֵר אֵינִי יוֹדֵעַ</b>. מתי ילדה, ושמא ילדה כשהייתה בחזקתי.
<b>וְאֵינָהּ בִּרְשׁוּת אֶחָד מֵהֶן יַחֲלֹקוּ</b>. אם הפרה או השפחה ברשות שאינה של אף אחד מהם, מחלקים ביניהם את מחיר הוולד. ואף שבהלכה הקודמת נאמר שעל הלוקח להביא ראיה גם כשהמוכר אמר איני יודע, זהו מפני שהלוקח טען טענת ודאי ולכן מוטל עליו להביא ראיה, ואם לא יביא מניחים את המצב בחזקת הבעלים הקודמים. אבל במקרה המדובר כאן כשהלוקח גם הוא אינו יודע, המצב שקול, ואין תוקף בחזקת הבעלים הקודמים כשלעצמה להפסיד את הלוקח (ערוה"ש חו"מ רכג,ב, וראה מ"מ וסמ"ע שם ס"ק ב שיישבו את שתי ההלכות באופנים אחרים).
<b>זָכָה הַטּוֹעֵן בַּוָּלָד</b>. ששתיקת האחר נחשבת כהודאה.
<h3> יד</h3>
<b>כָּל מִי שֶׁנּוֹלַד לוֹ הַסָּפֵק בִּרְשׁוּתוֹ</b>. שנודע והתגלה ספק לגבי דבר הנמצא ברשותו.
<b>הַמַּחֲלִיף פָּרָה בַּחֲמוֹר וּמָשַׁךְ בַּעַל הַחֲמוֹר אֶת הַפָּרָה</b>. במשיכה זו נגמר הקניין, שהפרה קנויה לבעל החמור והחמור קנוי לבעל הפרה (לעיל ה,א).
<b>וְלֹא הִסְפִּיק בַּעַל הַפָּרָה לִמְשֹׁךְ אֶת הַחֲמוֹר עַד שֶׁמֵּת הַחֲמוֹר</b>. החמור נמצא מת לפני שבעל הפרה הספיק לקחת אותו מבעל החמור.
<b>עַל בַּעַל הַחֲמוֹר לְהָבִיא רְאָיָה וכו'</b>. מכיוון שהחמור מת ברשותו. ואם אין לו ראיה עליו להחזיר את הפרה, שהרי אם החמור מת לפני משיכת הפרה הרי זה מקח טעות, שבעל הפרה לא התכוון להקנות את פרתו תמורת חמור מת.
<h3> טו</h3>
<b>מַחַט הַנִּמְצֵאת בְּעֹבִי בֵּית הַכּוֹסוֹת וכו'</b>. בית הכוסות הוא אחד ממדורי הקיבה של בהמה מעלת גרה, ועובי בית הכוסות הוא המקום שבו יש שכבת עור כפולה. כאשר מוצאים מחט בעובי בית הכוסות לאחר השחיטה, הבהמה נחשבת טרפה רק אם מצטרפים שני תנאים: שהמחט ניקבה את כל עובי הדופן ('נקב מפולש'), ושנמצא על המחט מעט דם ('קורט דם') שמוכיח שהמחט הייתה שם לפני השחיטה (הלכות שחיטה ו,יב). בהלכה כאן מדובר על טבח שקנה בהמה, ולאחר השחיטה מצא מחט באופן שהבהמה נחשבת טרפה, וטוען שנטרפה ברשות המוכר והרי זה מקח טעות.
<b>אִם הֻגְלַד פִּי הַמַּכָּה</b>. אם נקרם עליה עור דק.
<b>בְּיָדוּעַ שֶׁהִיא הָיְתָה טְרֵפָה שְׁלֹשָׁה יָמִים קֹדֶם לַשְּׁחִיטָה</b>. שהרי הפצע כבר הגליד, ואם הקונה שחט בתוך שלושה ימים לקנייה, בוודאי היתה טרפה לפני כן והרי זה מקח טעות.
<b>יְשַׁלֵּם הַדָּמִים לַמּוֹכֵר</b>. ישלם לו מחיר של בהמה כשרה.
<b>כְּמוֹ שֶׁבֵּאַרְנוּ</b>. לעיל הי"ד, שחובת הראיה מוטלת על מי שהספק נולד ברשותו.
<h2>פרק כא</h2>
<h3> א</h3>
<b>דָּבָר שֶׁאֵינוֹ מְסֻיָּם</b>. שאינו מוגדר (ראה גם הלכות זכייה ומתנה ג,ה).
<h3> ב</h3>
<b>שֶׁמָּצָא חָסֵר אוֹ יָתֵר עַל הָאֹמֶד שֶׁהָיָה בְּדַעְתָּם</b>. שהקונה גילה שהכמות פחותה ממה שחשב, או שהמוכר גילה שהכמות גדולה ממה שחשב.
<b>וְיֵשׁ לָהֶם הוֹנָיָה לְפִי הַשַּׁעַר שֶׁבַּשּׁוּק</b>. אם המחיר אינו תואם את המחיר המקובל, יש בזה דיני אונאה המבוארים בפרק יב.
<b>כְּמוֹ שֶׁבֵּאַרְנוּ</b>. לעיל יג,ב שדיני אונאה חלים גם במכירה שאינה מדודה.
<h3> ג</h3>
<b>שֶׁלֹּא סָמְכָה דַּעַת הַלּוֹקֵחַ</b>. הקונה לא גמר בדעתו לקנות.
<b>וְאֵין זֶה אֶלָּא כִּמְשַׂחֵק בְּקֻבְיָא</b>. שאינו מתכוון לקנות ברצינות, אלא דרך שחוק והיתול (מער"ק).
<h3> ד</h3>
<b>נוֹתֵן לוֹ כַּשַּׁעַר שֶׁבַּשּׁוּק בִּשְׁעַת הַמְּכִירָה</b>. נותן לו כמות חיטים שמחירן בשוק עשרה דינרים בזמן שהקונה שילם (אף אם בינתיים מחיר החיטים השתנה).
<b>מְקַבֵּל מִי שֶׁפָּרַע כְּמוֹ שֶׁבֵּאַרְנוּ</b>. לעיל ז,א-ב לגבי החוזר בו מהמקח לאחר נתינת דמים.
<h3> ה</h3>
<b>הַמּוֹכֵר מָקוֹם לַחֲבֵרוֹ לַעֲשׂוֹת לוֹ בּוֹ בַּיִת וכו'</b>. מכר לו שטח על מנת שהקונה יבנה בו בית או רפת.
<b>הַמְקַבֵּל מֵחֲבֵרוֹ לַעֲשׂוֹת לוֹ וכו'</b>. קבלן, שקיבל על עצמו לבנות לחברו.
<b>בֵּית חַתְנוּת לִבְנוֹ</b>. שידור בו לאחר נישואיו.
<b>בֵּית אַלְמְנוּת לְבִתּוֹ</b>. שתדור בו לאחר שנתאלמנה.
<b>עוֹשֶׂה אַרְבַּע אַמּוֹת עַל שֵׁשׁ</b>. אלו המידות המזעריות לדירת אדם או בקר.
<b>מָכַר לוֹ מְקוֹם בַּיִת גָּדוֹל</b>. שציין כן במכירה.
<b>מָכַר לוֹ מְקוֹם טְרַקְלִין</b>. אולם רחב ידיים.
<b>תַּרְבֵּץ שֶׁל חָצֵר</b>. חצר העשויה לנוי.
<b>וְרוּם כָּל בַּיִת וּבַיִת כַּחֲצִי אָרְכּוֹ וְכַחֲצִי רָחְבּוֹ</b>. מידת הגובה של כל אחד מהמבנים האלו צריך להיות חצי ממידת אורכו ועוד חצי ממידת רחבו.
<h3> ו</h3>
<b>מִדַּת הַמְּעָרָה אַרְבַּע אַמּוֹת עַל שֵׁשׁ</b>. זהו שטח החלל המרכזי של המערה שממנה יוצאים גומחות לקברים.
<b>שִׁשָּׁה טְפָחִים</b>. אמה.
<b>נִמְצָא בֵּין כָּל קֶבֶר וְקֶבֶר שֶׁמִּן הַצְּדָדִין אַמָּה וּמֶחֱצָה</b>. שהרוחב הכולל של הקברים שלוש אמות, ונמצא שהרווח הכולל ביניהם שלוש אמות, ובין כל קבר אמה וחצי רווח.
<h3> ז</h3>
<b>הַמּוֹכֵר לַחֲבֵרוֹ בְּתוֹךְ שָׂדֵהוּ מְקוֹם אַמַּת מַיִם</b>. מקום מסוים בתוך שדה המוכר לצורך תעלת מים עבור הקונה.
<b>בֵּית הַשְּׁלָהִין</b>. שדה הזקוקה להשקיה מתמדת (הלכות שמיטה ויובל א,ח).
<b>לַאֲגַפֶּיהָ</b>. לצדדיה המוגבהים.
<b>אַמַּת מַיִם לְהַשְׁקוֹת בָּהּ בַּקִּילוֹן</b>. תעלה קטנה ששואבים ממנה בדלי להשקיית בהמות או כיבוס וכדומה.
<h3> ח</h3>
<b>בַּעַל הַשָּׂדֶה נוֹטְעָן אֲבָל אֵינוֹ זוֹרְעָן שֶׁהַזְּרָעִים מְחַלְחֲלִין אֶת הַקַּרְקַע</b>. שורשי נטיעה מעמיקים בקרקע, ואילו שורשי זרעים מתפשטים לרוחב סמוך לפני הקרקע ומחלישים את האדמה.
<b>שֶׁכָּלוּ אֲגַפֶּיהָ</b>. התפוררו.
<b>שֶׁעַל מְנַת כֵּן וכו'</b>. שאם יתקלקלו האגפים ייטול בעל האמה עפר משדה המוכר.
<h3> ט</h3>
<b>אִם דֶּרֶךְ יָחִיד מָכַר לוֹ</b>. לצורך מעבר של יחיד.
<b>נוֹתֵן לוֹ רֹחַב שְׁמוֹנֶה אַמּוֹת בְּאֹרֶךְ הַדֶּרֶךְ</b>. רוחב שמונה אמות לכל אורך הדרך. רוחב זה מתאים למעבר שתי עגלות הבאות זו כנגד זו (רשב"ם בבא בתרא ק,א).
<b>נוֹתֵן לוֹ רֹחַב שֵׁשׁ עֶשְׂרֵה אַמָּה</b>. ראה גם הלכות שבת יד,א, הלכות מתנות עניים ג,ג, הלכות נזקי ממון יג,כז.
<h3> י</h3>
<b>דֶּרֶךְ הַמֶּלֶךְ</b>. שעושה לצורך מלחמתו (הלכות מלכים ה,ג).
<b>וְדֶרֶךְ הַקֶּבֶר</b>. שעושים לצורך לוויה.
<b>אֵין לָהּ שִׁעוּר</b>. שרוחב הדרך משתנה לפי צרכם.
<b>שֶׁזֶּה כְּמוֹכֵר דָּבָר שֶׁאֵין מִינוֹ יָדוּעַ</b>. שלא קנה, כדלעיל ה"א.
<h3> יא</h3>
<b>מָכַר לוֹ מָקוֹם לְמַעֲמָד</b>. מקום שבו עומדים להספיד את המת או לנחם את האבלים.
<b>בֵּית אַרְבַּעַת קַבִּין</b>. שטח זריעה של ארבעה קבים.
<h3> יג</h3>
<b>וּמָסַר לוֹ מֶצֶר אֶחָד אָרֹךְ וּמֶצֶר אֶחָד קָצָר</b>. המוכר ציין את גבול השדה באופן שצד אחד ארוך מהצד שכנגדו, כגון שצד מערב ארוך מצד מזרח.
<b>אִם הָיָה הָאָרֹךְ שֶׁל אִישׁ אֶחָד</b>. גובל בשדה של איש אחד.
<b>לֹא קָנָה מִן הָאָרֹךְ אֶלָּא כְּנֶגֶד קָצָר</b>. הקונה מקבל שטח מרובע כנגד הקצר בלבד, שיש להניח שהמוכר לא התכוון לציון גבולות המגדירים במדויק את השטח, אלא רק לזיהוי כללי של הנכס, כמו האומר לחברו 'אני מוכר לך את השטח שבין הבית של ראובן לבית של שמעון'.
<b>וְאִם הָיָה שֶׁל שְׁנַיִם יִקְנֶה כְּנֶגֶד רֹאשׁ תּוֹר</b>. אם חלק מהמצר הארוך גובל בשטח של אדם אחד וחלקו גובל בשטח של אדם אחר, ובכל זאת המוכר ציין את כל אורך המצר, הרי זה מוכיח שכוונת המוכר לציין גבולות מדויקים, ולכן הקונה יקבל את כל השטח שבין המצר הארוך למצר הקצר באמצעות מתיחת קו אלכסוני ('ראש תור') מקצה המצר הארוך לקצה המצר הקצר.
<h3> יד</h3>
<b>הָיָה מֶצֶר רְאוּבֵן מִזְרָח וּמַעֲרָב</b>. שלראובן יש שדה בצד מזרח של השדה הנמכרת, ושדה נוספת בצד מערב.
<b>צָרִיךְ שֶׁיִּכְתֹּב לוֹ מֶצֶר רְאוּבֵן מִשְּׁתֵּי רוּחוֹת וכו'</b>. על מנת שהקונה יקבל את כל השטח המרובע שבין שדותיו של ראובן לשדותיו של שמעון, צריך לכתוב שמוכר לו את השטח שבין גבול ראובן משני צדדים לגבול שמעון משני צדדים. אבל אם כתב שמוכר לו את השטח שבין ראובן לשמעון, הקונה מקבל רק מחצית מן השדה, כעין משולש שצלע אחת שלו היא שדה אחת של ראובן (כגון השדה המזרחית) והצלע השנייה היא שדה אחת של שמעון (כגון השדה הדרומית) והצלע השלישית חוצה את המרובע באלכסון (רשב"ם בבא בתרא סב,א — ראה איור).
<h3> טו</h3>
<b>מָסַר לוֹ מֶצֶר רִאשׁוֹן וכו'</b>. מכר שדה לחברו וציין לו גבולות רק משלושה צדדים.
<b>אֲבָל הַמֶּצֶר הָרְבִיעִי</b>. התלם שעליו המצר עצמו, שלפעמים הוא ניכר ומובדל משאר השדה.
<b>אִם הָיָה מֻבְלָע בְּתוֹךְ הַמְּצָרִים</b>. נמצא בתוך הגבולות של שאר המצרים.
<b>רֶכֶב שֶׁל דְּקָלִים</b>. שורה של דקלים.
<b>וְאֵין בּוֹ תִּשְׁעַת קַבִּין</b>. ששטח שניתן לזרוע בו תשעה קבים אפשר לכנותו שדה (ראה הלכות שכנים א,ד), וממילא הוא נחשב בפני עצמו.
<b>קָנָה אַף הַמֶּצֶר הָרְבִיעִי</b>. שאין לו חשיבות עצמאית, ויש להניח שנכלל במכירה.
<b>הָיָה מֻבְלָע וְיֵשׁ עָלָיו וכו'</b>. כאשר המצר הרביעי מובלע, אך מצד שני יש לו חשיבות מחמת שורת הדקלים שעליו או שטח זריעת תשעה קבים שיש בו. או להפך, שהוא ניכר לעצמו מפני שאינו מובלע, אך מצד שני אין בו שורת דקלים או תשעה קבים.
<b>הֲרֵי הַדָּבָר מָסוּר לְבֵית דִּין וכו'</b>. שיעריכו את כוונת המוכר.
<h3> טז</h3>
<b>סִיֵּם לוֹ אֶת הַזָּוִית בִּלְבַד וְלֹא סִיֵּם לוֹ הַמֶּצֶר שֶׁל כָּל הָרוּחַ</b>. הגדיר וציין רק את הנקודות שבזוויות השדה, ולא הגדיר את כל אורך הגבולות.
<b>אוֹ שֶׁסִּיֵּם לוֹ שְׁנֵי מְצָרִים כְּמִין גַּ"ם</b>. הגדיר את הגבולות רק בשני צדדים סמוכים זה לזה, בדומה לאות היוונית גמ"א שצורתה Γ.
<b>אוֹ שֶׁסִּיֵּם לוֹ חֵלֶק חֵלֶק מִכָּל רוּחַ וָרוּחַ</b>. ציין את הגבולות מכל הצדדים, אך בכל צד ציין רק חלקים ממנו לסירוגין כעין פס מקווקו.
<b>יִקְנֶה מִמֶּנָּה כְּפִי מַה שֶּׁמָּסַר לוֹ וּכְמוֹ שֶׁיִּרְאוּ הַדַּיָּנִים</b>. הקונה מקבל את השטח הסמוך למה שהמוכר ציין, ולגבי שאר השדה תלוי הדבר בשיקול דעתם של הדיינים, מכיוון שיש ספק אם התכוון למכור את כל השדה או רק את השטח שציין (ראה מ"מ וכס"מ).
<h3> יז</h3>
<b>הַמּוֹכֵר בַּיִת לַחֲבֵרוֹ בְּבִירָה גְּדוֹלָה</b>. בית הנמצא בתוך מבנה גדול.
<b>שֶׁמָּסַר לוֹ מְצָרִים הַחִיצוֹנִים</b>. המוכר ציין את הגבולות החיצוניים של הבירה כולה.
<b>שֶׁהַמְּצָרִים הוּא שֶׁהִרְחִיב לוֹ</b>. המוכר ציין גבולות רחבים ולא מדויקים, מפני שכוונתו רק לזיהוי כללי של מקום הנכס.
<b>וְלֹא הִנַּחְתִּי לְפָנַי</b>. לא השארתי לעצמי.
<h3> יח</h3>
<b>אֲפִלּוּ שָׁלֹשׁ וְאַרְבַּע</b>. צריך לתת לו את כל השדות שיש לו.
<b>אָמַר לוֹ נְכָסַי אֲפִלּוּ גַּנּוֹת וּפַרְדֵּסִים</b>. שהמילה נכסים משמעותה נכסי מקרקעין.
<h3> יט</h3>
<b>מַרְאֶה לוֹ אֶת זֶה שֶׁמֵּת אוֹ זֶה שֶׁנָּפַל</b>. ואומר לו 'הרי שלך לפניך'.
<b>שֶׁיַּד בַּעַל הַשְּׁטָר עַל הַתַּחְתּוֹנָה</b>. מפני שבא להוציא מהמוחזק, כבכל ספק ממוני.
<h3> כ</h3>
<b>שָׂדֶה דְּבֵי חַיֵּי</b>. בנוסחאות אחרות: "שדה דבי חייא", וכן הוא לפנינו בגמרא (בבלי בבא בתרא סא,ב).
<h3> כא</h3>
<b>כָּךְ הִיא קְרוּיָה וּלְעוֹלָם לֹא הָיְתָה לוֹ</b>. אנשים קוראים לה 'שדה ראובן' אף על פי שמעולם לא הייתה שלו.
<b>אֶלָּא זוֹ הִיא שֶׁהָיְתָה וכו'</b>. שדה אחרת קניתי מראובן, ואותה התכוונתי למכור לך.
<b>הַשֵּׁם הַפָּשׁוּט בְּפִי הַכֹּל</b>. השם המקובל והנפוץ.
<h3> כב</h3>
<b>חֲצִי שָׂדִי אֲנִי מוֹכֵר לְךָ</b>. ולא פירש איזה חצי.
<b>שָׁמִין</b>. מעריכים.
<b>מִן הַכָּחוּשׁ שֶׁבָּהּ</b>. מהחלק הגרוע של השדה, מפני שיד המוכר על העליונה, והוא מעדיף את החלק המשובח שבה.
<b>מַה שֶּׁשָּׁוֶה חֲצִי הַדָּמִים שֶׁל כָּל הַשָּׂדֶה</b>. שטח השווה בערכו לחצי השדה.
<b>וְנוֹתֵן לוֹ בִּדְרוֹמָהּ בַּחֲצִי כָּל הַדָּמִים</b>. שטח בצד דרום השווה בערכו לחצי השדה.
<b>לַעֲשׂוֹת בְּחֶלְקוֹ מְקוֹם הַגָּדֵר</b>. לצורך הפרדה בין שתי החלקות.
<b>שֶׁלֹּא תִּקְפֹּץ הַנְּמִיָּה</b>. מעבר הגדר ותזיק.
<h3> כג</h3>
<b>הָיְתָה לוֹ חֲצִי שָׂדֶה</b>. שהיה שותף עם אדם אחר בשדה.
<b>אָמַר לוֹ חֵצִי בַּשָּׂדֶה שֶׁיֵּשׁ לִי</b>. חצי מתוך החלק שלי בשדה.
<b>אָמַר לוֹ מֶצֶר שָׂדֶה שֶׁמִּמֶּנָּה נֶחֱלֶקֶת</b>. ציין את הגבול שממנו ואילך השדה נחלקת, שמגבול זה ואילך אינו מקנה לו.
<b>אִם אָמַר לוֹ וְאֵלּוּ מְצָרֶיהָ</b>. אם ציין את כל גבולות השדה.
<b>קָנָה חֶצְיָהּ</b>. כל חצי השדה, מהמצר שממנו נחלקת השדה ועד הגבולות החיצוניים שסימן לו.
<b>וְאִם לֹא מָסַר לוֹ מְצָרֶיהָ</b>. אלא ציין רק את הגבול שממנו נחלקת.
<b>לֹא קָנָה אֶלָּא בֵּית תִּשְׁעַת קַבִּין בִּלְבַד</b>. שטח שזורעים בו תשעה קבים, שהוא השטח המינימלי הנקרא שדה (הלכות שכנים א,ד), ולא יותר מכך, מפני שהמוכר לא ציין שאר הגבולות ויש להניח שהתכוון למכור רק שטח קטן שאין לו חשיבות גדולה.
<h2>פרק כב</h2>
<h3> א</h3>
<b>דָּבָר שֶׁלֹּא בָּא לָעוֹלָם</b>. דבר שאינו קיים במציאות בהווה אלא עתיד להיות קיים (אבל יכול להקנות גוף הדבר לפירותיו אף שהפירות אינם קיימים, כדלקמן כג,א).
<b>בְּמַתְּנַת שְׁכִיב מְרַע</b>. חולה מסוכן העומד למות, שלמתנתו יש תוקף רב (ראה הלכות זכייה ומתנה ח,ב).
<h3> ב</h3>
<b>הַמּוֹכֵר פֵּרוֹת דֶּקֶל לַחֲבֵרוֹ</b>. לפני שצמחו.
<b>יָכוֹל לַחֲזֹר בּוֹ אַף אַחַר שֶׁבָּאוּ הַפֵּרוֹת לָעוֹלָם</b>. מפני שהמכירה אינה תקפה.
<b>וְאִם שָׁמַט הַלּוֹקֵחַ</b>. הוריד את הפירות מהעץ.
<b>אֵין מוֹצִיאִין מִיָּדוֹ</b>. שיש להניח שהמוכר מחל לו, שהרי המוכר הסכים למקח זה ואף שטעה בדין (רש"י בבא מציעא סו,ב).
<b>אֵינוֹ חַיָּב לְקַבֵּל מִי שֶׁפָּרַע</b>. שלא כמי שחוזר בו אחרי נתינת מעות (ראה לעיל ז,א), שלמכירת דבר שלא בא לעולם אין תוקף כלל.
<h3> ג</h3>
<b>אֲבָל הַפּוֹסֵק עַל שַׁעַר שֶׁבַּשּׁוּק וכו'</b>. קונה ששילם למוכר על סחורה מסוימת על פי המחיר המקובל בשוק באותה שעה, וסחורה זו אינה מצויה כעת ביד המוכר אלא ביד סוחרים אחרים בשוק.
<b>חַיָּב הַמּוֹכֵר לִקְנוֹת וְלִתֵּן... וְאִם חָזַר בּוֹ וכו'</b>. שהתשלום ששילם הקונה יש לו תוקף כמו בכל מכירה, מכיוון שהסחורה מצויה בשוק ונחשבת דבר שבא לעולם.
<h3> ד</h3>
<b>מִי שֶׁפָּסַק עַל שַׁעַר שֶׁבַּשּׁוּק... אִם הָיוּ שִׁבֳּלִים</b>. קונה ששילם כפי המחיר המקובל על תבואה שטרם נקצרה.
<b>הֲרֵי זֶה קָנָה לְקַבֵּל מִי שֶׁפָּרַע</b>. יש משמעות לתשלום לעניין שהחוזר בו מקבל 'מי שפרע' כמו בכל מכירה.
<b>וְהוּא שֶׁיֵּרָאֶה בַּגֹּרֶן</b>. שהקונה יגיע לגורן כדי להראות למוכר שהוא רציני בדעתו לקנות ממנו.
<b>אוֹ שֶׁיֹּאמַר לוֹ בַּשּׁוּק הֲרֵינִי סוֹמֵךְ עָלֶיךָ</b>. שהקונה יודיע למוכר שהוא סומך על הסחורה שלו ומתכוון לקנות ממנו ולא מאחר.
<b>לֹא סָמְכָה דַּעְתּוֹ שֶׁל מוֹכֵר</b>. אינו בטוח שהקונה יקנה ממנו, ולכן גם הוא מצדו אינו מתחייב לעסקה.
<b>שֶׁהֲרֵי הוּא אוֹמֵר וכו'</b>. המוכר אומר בלבו שמא הקונה סיכם עם מוכר אחר, שמכיוון שהתבואה טרם נקצרה ולא ידוע אם היא טובה הקונה מעדיף לסכם עם מוכרים נוספים על מנת להיות בטוח שתהיה לו תבואה טובה (בבלי בבא מציעא סג,ב ומפרשים שם).
<h3> ה</h3>
<b>אֵינוֹ מַקְנֵהוּ וַהֲרֵי הוּא כְּדָבָר שֶׁלֹּא בָּא לָעוֹלָם</b>. דינו כמו דבר שלא בא לעולם שהמוכר אינו יכול להקנותו (וראה עוד בפסקים ושיטות).
<h3> ו</h3>
<b>מִמְכָּרוֹ מִמְכָּר מִשּׁוּם כְּדֵי חַיָּיו</b>. חכמים תיקנו שהמקח קיים לצורך פרנסתו ההכרחית לקיומו.
<h3> ז</h3>
<b>וְנִמְצְאוּ הַנְּכָסִים בִּרְשׁוּת הָאָב</b>. הנכסים עדיין שייכים לאבא של אביו, שהרי המקח אינו קיים (ראה פסקים ושיטות).
<h3> ח</h3>
<b>וְנָתַן לוֹ עַל גַּבָּהּ מֵאָה דִּינָרִין</b>. הקנה לו יחד עם הקרקע מאה דינרים בקניין אגב, וכגון שאמר הנותן למקבל 'קנה הדינרים אגב הקרקע' (ראה לעיל ג,ח-ט).
<b>וְאִם אֵין לוֹ דִּינָרִין</b>. אם הנותן טוען שלא היו ברשותו דינרים בשעת המתנה.
<h3> ט</h3>
<b>מִי שֶׁהָיָה לוֹ פִּקָּדוֹן בְּיַד אַחֵר</b>. שהניח אצל חברו שישמור עליו.
<b>וְאִם כָּפַר בּוֹ זֶה שֶׁהֻפְקַד אֶצְלוֹ</b>. שטען שלא קיבלו או שהחזירו.
<b>הוֹאִיל וּלְהוֹצָאָה נִתְּנָה אֵינָהּ בָּעוֹלָם</b>. מכיוון שהלווה משתמש במטבעות שקיבל ועתיד להחזיר למלווה מטבעות אחרים, הרי המטבעות שעתיד להחזיר אינם נחשבים ברשות המלווה.
<b>וְהוּא דָּבָר שֶׁאֵין לוֹ טַעַם</b>. דרך ההקנאה אינה מובנת, והיא כעין גזרה.
<b>כְּמוֹ שֶׁבֵּאַרְנוּ</b>. לעיל ו,ח.
<b>מַקְנֶה אֶת הַשְּׁטָר בִּכְתִיבָה וּמְסִירָה</b>. כותב לו 'קנה שטר פלוני וכל שעבוד שבו' ומוסר לו השטר (לעיל ו,יא).
<h3> י</h3>
<b>הוֹאִיל וְדַעְתּוֹ שֶׁל אָדָם קְרוֹבָה אֵצֶל בְּנוֹ</b>. ובוודאי גמר בדעתו להקנות לו.
<h3> יב</h3>
<b>קְנֵה כִּבְהֵמָה זוֹ אוֹ כְּעֻבָּר זֶה לֹא קָנָה כְּלוּם</b>. מפני שתלה את קניין חברו בקניין הבהמה או העובר.
<h3> יג</h3>
<b>אֵין אָדָם מַקְנֶה וכו'</b>. ראה גם הלכות זכייה ומתנה י,טו.
<h3> יד</h3>
<b>עֵין הַבְּדֹלַח</b>. צבעה של אבן הבדולח.
<b>דִּירַת בַּיִת זֶה</b>. מגורים בבית זה.
<b>כְּמוֹ שֶׁיִּתְבָּאֵר</b>. לקמן כג,א-ב.
<h3> טו</h3>
<b>הֲרֵי זֶה חַיָּב לְקַיֵּם דְּבָרוֹ</b>. כשתלד בהמתו.
<h3> טז</h3>
<b>זָכוּ בָּהֶן הָעֲנִיִּים</b>. שהיורשים חייבים לקיים דברי המת ולתת לעניים, כשם שהוא עצמו היה חייב לעשות זאת אם היה חי (מ"מ, וראה כס"מ ומרכה"מ הלכות ערכין וחרמין ו,לג שביארו באופנים נוספים).
<h3> יז</h3>
<b>וְאֵין דַּעְתִּי נוֹטָה לִדְבָרִים אֵלּוּ וכו'</b>. הרמב"ם חולק על הגאונים הללו, וסובר שאין להשוות בין עני לשאר אדם, שהרי אדם אינו מצווה להקנות נכסיו לאדם אחר, אבל הוא מצווה לקיים דבריו בענייני צדקה, ומכוח זה העניים זוכים אפילו בדבר שלא בא לעולם.
<b>כְּמוֹ שֶׁבֵּאַרְנוּ בַּעֲרָכִין</b>. הלכות ערכין וחרמין ו,לא-לב.
<h2>פרק כג</h2>
<h3> א</h3>
<b>מַקְנֶה אָדָם הַגּוּף לְפֵרוֹתָיו</b>. אדם שרוצה להקנות לחברו תוצרת עתידית של נכס מסוים, יכול להקנות לו את גוף הנכס לעניין הפירות שלו ובאופן זה אינו נחשב מקנה דבר שלא בא לעולם (לעיל כב,א).
<b>הָא לְמָה זֶה דּוֹמֶה לְשׂוֹכֵר בַּיִת וכו'</b>. מכירת גוף לפירותיו דומה להשכרת בית או שדה, שאף בהם אינו מוכר את גוף הדבר אלא את הזכות ליהנות ממנו בשימוש בו או בפירותיו (וראה לקמן ה"ח ההבדל בין שני הקניינים הללו).
<h3> ג</h3>
<b>מָכַר עַבְדּוֹ לִקְנָס וכו'</b>. מכר את העבד רק לעניין הזכות לקבל את הקנס במקרה שהעבד מת על ידי שור מועד שנגח אותו, שבעל השור חייב לשלם שלושים שקלים לבעל העבד (הלכות נזקי ממון יא,א).
<b>הֲרֵי זֶה סָפֵק</b>. שמקרה זה שונה מפירות היוצאים מאליהם מן העץ מפני שהקנס אינו יוצא מגוף העבד או מפני שלא ברור שיהיה קנס.
<b>לְפִיכָךְ לֹא קָנָה וכו'</b>. כדין ספק בממון (ראה לעיל ג,א).
<h3> ד</h3>
<b>מָכַר אִילָן לָזֶה וּפֵרוֹתָיו לְאַחֵר</b>. הקנה את האילן לאדם אחד, ואת הפירות לאדם אחר.
<b>לֹא שִׁיֵּר מְקוֹם הַפֵּרוֹת וְאֵין לָאַחֵר כְּלוּם</b>. יש להניח שהמוכר מכר לראשון את כל גוף האילן ולא השאיר לשני את המקום שבו צומחים הפירות, ונמצא שהשני קנה פירות שלא באו לעולם ואינו מקבל כלום, והפירות שיצמחו שייכים לקונה הראשון.
<b>לְגַבֵּי עַצְמוֹ בְּעַיִן יָפָה מְשַׁיֵּר</b>. ומשום כך בוודאי הניח לעצמו גם את מקום צמיחת הפירות, ואין ללוקח אלא הגזע לכשייבש.
<h3> ה</h3>
<b>הַמּוֹכֵר גּוּף הַקַּרְקַע לִזְמַן קָצוּב</b>. מכירה גמורה הכוללת גוף ופירות לכל עניין, אלא שקבעו ביניהם תאריך מסוים שבו המכירה פוקעת.
<h3> ז</h3>
<b>הַמּוֹכֵר שָׂדֶה זוֹ לְפֵרוֹתֶיהָ</b>. שקנה אף את הפירות העתידים לצמוח בה.
<b>הַמּוֹכֵר פֵּרוֹת שָׂדֶה זוֹ לַחֲבֵרוֹ שֶׁלֹּא קָנָה</b>. מפני שלא ניתן להקנות דבר שלא בא לעולם.
<b>כְּמוֹ שֶׁבֵּאַרְנוּ</b>. לעיל כב,א-ב.
<b>אֵין לַלּוֹקֵחַ לְהִשְׁתַּמֵּשׁ בְּשָׂדֶה זוֹ כְּלָל... אֶלָּא בִּשְׁעַת הוֹצָאַת הַפֵּרוֹת</b>. שאין לו זכות כלל בשדה, ואף אם היה זוכה בפירות לא היה רשאי להיכנס לשדה אלא בזמן הוצאתם.
<b>וְיֵשׁ לְבַעַל הַשָּׂדֶה</b>. בעל השדה רשאי.
<b>וְיֵשׁ לַלּוֹקֵחַ לְהִשְׁתַּמֵּשׁ בָּהּ כְּחֶפְצוֹ</b>. רשאי להשתמש בגוף הקרקע כרצונו, כגון פעולות חקלאיות כבהלכה הבאה, אך אינו רשאי לשנות צורת הקרקע כבהלכה הקודמת.
<h3> ח</h3>
<b>אוֹ לְהוֹבִירָהּ</b>. להשאירה בורה ולא מעובדת.
<b>וְהַשּׂוֹכֵר אֵינוֹ כֵּן כְּמוֹ שֶׁיִּתְבָּאֵר בְּעִנְיַן שְׂכִירוּת</b>. השוכר אינו רשאי לשנות מן המקובל או ממה שהתנה עמו המשכיר, כמבואר בהלכות שכירות פרק ח.
<b>וְאֵין הַשּׂוֹכֵר רַשַּׁאי לְהַשְׂכִּיר</b>. לאחרים, מפני שאינו בעלים (ראה הלכות שכירות א,ד).
<b>וְכָל הַקּוֹנֶה מַקְנֶה לַאֲחֵרִים כָּל שֶׁקָּנָה</b>. אדם שקנה דבר מסוים, כגון שדה לפירותיה, רשאי להקנות לאחר את כל זכויותיו.
<h3> ט</h3>
<b>קָנָה וְאֵין זֶה מוֹכֵר דָּבָר שֶׁלֹּא בָּא לָעוֹלָם</b>. אפילו אם לא אמר בפירוש שמוכר השובך או הכוורת לפירותיהם.
<b>אֶלָּא מוֹכֵר הַשּׁוֹבָךְ לְפֵרוֹתָיו וְהַכַּוֶּרֶת לְדִבְשָׁהּ</b>. יש להניח שהתכוון למכור את גוף השובך והכוורת לצורך הפירות, לפי שהערך העצמי של שובך וכוורת אינו גדול והם טפלים ליונים ולדבש (כס"מ בפירושו השני).
<b>שֶׁהוּא נֶהֱנֶה בְּכָל מַה שֶּׁיָּצוּד בָּהּ</b>. הדגים שיבואו לאמה.
<b>וְדִין כֻּלָּם</b>. הקונים גוף הדבר לפירותיו.
<b>כְּמוֹ שֶׁבֵּאַרְנוּ</b>. לעיל ה"א.
<h3> י</h3>
<b>לֹא קָנָה אוֹתָן בַּעַל הַשּׁוֹבָךְ כָּל זְמַן שֶׁלֹּא פָּרְחוּ</b>. אדם שיש ברשותו שובך ששייך לו לכל עניין, אינו קונה את הביצים והאפרוחים שנולדים בשובך כל זמן שאינם יכולים לעוף, שזהו הזמן ששייכת בהם מצוות שילוח הקן (ראה הלכות שחיטה יג,ט).
<b>וְדָבָר זֶה גְּזֵרַת חֲכָמִים הִיא וכו'</b>. ראה גם הלכות שחיטה יג,יח.
<b>וּמִשּׁוּם לֹא תִקַּח הָאֵם עַל הַבָּנִים נָגְעוּ בָּהּ</b>. שמא ייקח האם בעודה רובצת על האפרוחים או הביצים.
<b>מְטַפֵּחַ עַל הַשּׁוֹבָךְ</b>. מכה בידו.
<b>עַד שֶׁיִּפְרְחוּ וְיַגְבִּיהוּ מֵעַל הָאָרֶץ</b>. שהאפרוחים יעופו קצת, ומכיוון שהגביהו מחמתו בעל השובך זוכה בהם בקניין הגבהה, ויכול להקנותם לחברו (ראה ריטב"א חולין קמא,ב).
<b>וְאַחַר כָּךְ יַקְנֶה אוֹתָן לַחֲבֵרוֹ בְּקִנְיָן</b>. קניין סודר (לעיל ה,ה).
<b>אוֹ עַל גַּב הַקַּרְקַע</b>. לעיל  ג,ח-ט.
<h3> יא</h3>
<b>הַלּוֹקֵחַ פֵּרוֹת שׁוֹבָךְ מֵחֲבֵרוֹ</b>. שקנה השובך לפירותיו (כדלעיל ה"ט).
<b>מִפְּנֵי שֶׁהָאִמָּהוֹת בּוֹרְחוֹת</b>. הזכר והנקבה מייסדי השובך בורחים מחמת הבדידות.
<b>וְנִמְצָא שֶׁהֶחֱרִיב אֶת הַשּׁוֹבָךְ</b>. והרי המוכר התכוון למכור רק את הגוזלות העתידים להיוולד ולא את השובך עצמו.
<h3> יב</h3>
<b>וְכַמָּה מַנִּיחַ וכו'</b>. דרך היונים להוליד מספר פעמים בשנה, זוג גוזלים בכל פעם, בדרך כלל זכר ונקבה. ועל מנת שזוג ההורים יישאר בשובך הוא זקוק לשני זוגות של צאצאים שנשארים עמו.
<b>אִם הָיוּ בּוֹ אִמָּהוֹת וּבָנוֹת בְּעֵת מְכִירַת הַפֵּרוֹת</b>. אם היה בשובך זוג הורים וזוג צאצאים, שאינם נכללים במכירה.
<b>מַנִּיחַ בְּרֵכָה רִאשׁוֹנָה שֶׁיּוֹלִידוּ הָאִמָּהוֹת כְּדֵי שֶׁיִּצְטַוְּתוּ וכו'</b>. הקונה משאיר למוכר את הזוג הראשון שיולידו זוג ההורים, ונמצא שיש להורים שני זוגות צאצאים אתם בשובך.
<b>וּמַנִּיחַ מִמַּה שֶּׁיּוֹלִידוּ הַבָּנוֹת שְׁתֵּי בְּרֵכוֹת וכו'</b>. משאיר למוכר שני זוגות שיולידו זוג הצאצאים שהיו בשובך לפני המכירה, על מנת להבטיח את הישארותם בשובך.
<h3> יג</h3>
<b>נוֹטֵל שְׁלֹשָׁה נְחִילִים וכו'</b>. בתקופת הקיץ, כאשר הכוורת מלאה דבש, בדרך כלל יוצאים ממנה נחילים אחדים של אלפי דבורים בכל נחיל. מקובל לקחת מן הכוורת רק שלושה נחילים בשנה, או מעט יותר משלושה (במקרה שיוצאים ממנה נחילים רבים), ואחר כך דואגים שיישארו בה דבורים על מנת להבטיח את המשך פעילות הכוורת בשנה הבאה.
<h3> יד</h3>
<b>מַנִּיחַ בַּכַּוֶּרֶת שְׁתֵּי חַלּוֹת</b>. לצורך קיום הדבורים בחורף, שזהו המינימום הנדרש למזונם עד לחידוש מלאי הדבש בקיץ.
<h3> טו</h3>
<b>הַלּוֹקֵחַ זֵיתִים מֵחֲבֵרוֹ לָקֹץ</b>. עצי זית, שהקונה קוצץ אותם לצורך שימוש בענפיהם.
<b>שְׁתֵּי גְּרוֹפִיּוֹת</b>. ייחורים, ענפים שנוטעים אותם.
<b>בְּתוּלַת שִׁקְמָה</b>. תאנה מדברית שלא נקצצה עדיין.
<b>סַדָּן שֶׁל שִׁקְמָה</b>. שכבר נקצץ פעם ושורשיו חזקים.
<b>מִן הַפְּקָק וּלְמַעְלָה</b>. שבענף היוצא בגפן וכן בקנה יש כעין קשרים ובהם ניצני התחדשות של הענף, ומותר לקצוץ מן הקשר הקרוב ליציאת הענף ומעלה (מאירי בבא קמא פא,א).
<b>חוֹפֵר וּמְשָׁרֵשׁ</b>. עוקר את השורש.
<b>לְפִי שֶׁאֵין גִּזְעוֹ מַחֲלִיף</b>. אינו חוזר וצומח לאחר קציצה, וממילא אין טעם להשאיר מהגזע כלל.
<h2>פרק כד</h2>
<h3> א</h3>
<b>הַמּוֹכֵר שְׁלֹשָׁה אִילָנוֹת בְּתוֹךְ שָׂדֵהוּ</b>. ולא פירש שמוכר גם קרקע עמהם.
<b>שְׁלֹשָׁה בַּדֵּי אִילָנוֹת</b>. שלושה ענפים של שלושה אילנות, באופן שהאילנות טמונים בקרקע והענפים נראים (עיני דוד; והמ"מ פירש שהכוונה לשלושה ענפים של אילן אחד המרוחקים זה מזה ארבע אמות והקרקע מכסה את הגזע המשותף באופן שנראים כשלושה אילנות, וכתב שעיקר הנוסחה: "שלושה בדי אילן").
<b>הַקַּרְקַע הָרְאוּיָה לָהֶן</b>. הנצרכת להם.
<h3> ב</h3>
<b>וְחוּצָה לָהֶן מְלֹא הָאוֹרֶה וְסַלּוֹ</b>. מסביב לאילנות שטח שמספיק לעמידת אדם הלוקט תאנים ('אורה') וסלו בידו.
<b>אֵין אֶחָד מִשְּׁנֵיהֶם יָכוֹל לְזָרְעוֹ אֶלָּא מִדַּעַת חֲבֵרוֹ</b>. הקונה אינו רשאי מפני שהשטח משועבד לו רק לקטיף, והמוכר לא יזרע כדי שלא ייטנפו פירות הקונה הנופלים מהאילנות מחמת הזרעים.
<h3> ג</h3>
<b>עוֹמְדִין כְּמוֹ שְׁלֹשָׁה פִּטְפּוּטֵי כִּירָה שֶׁשּׁוֹפְתִין עֲלֵיהֶן הַקְּדֵרָה</b>. נטועים כמו חצובה בעלת שלוש רגליים שמניחים עליה סיר, כלומר בצורת משולש, שאז קשה לעבד את השטח ביניהם ויש להניח שבעל השדה התכוון למכרו (בבלי בבא בתרא פג,ב).
<b>מֵאַרְבַּע אַמּוֹת וְעַד שֵׁשׁ עֶשְׂרֵה אַמָּה</b>. שאם יש בין האילנות פחות מארבע אמות אינם יכולים להתפתח, ואם יש יותר משש עשרה אמות אין להם צורך בכל הקרקע שביניהם.
<h3> ד</h3>
<b>וְאֶחָד עַל הַמֶּצֶר</b>. על הגבול שבין השדות.
<b>שְׁנַיִם בְּתוֹךְ שֶׁלּוֹ וְאַחֵר בְּתוֹךְ שֶׁל חֲבֵרוֹ</b>. המכירה כללה שני אילנות מהשטח של המוכר ואילן אחד שנמצא בשטח של השכן ושייך למוכר (כגון שהמוכר קנה אותו מהשכן וכעת מוכר אותו לקונה, רשב"ם בבא בתרא פג,א).
<b>רְשׁוּת הָרַבִּים</b>. כלומר דרך שהרבים מהלכים בה.
<b>מִן הָעִקָּר הָרָחָב שֶׁל אִילָנוֹת</b>. מהחלק הרחב שבגזע.
<b>שֶׁלְּקָחָן זֶה אַחַר זֶה</b>. קנה אותם בזמנים שונים.
<h3> ה</h3>
<b>חֹטֶר</b>. ענף היוצא מן הגזע.
<b>הַשָּׂרִיגִים</b>. ענפים דקים.
<b>וְהָאֲמִירִים</b>. ענפים גבוהים.
<b>שֶׁהֲרֵי יֵשׁ לוֹ קַרְקַע</b>. כדלעיל ה"ב, ובקרקעו גדלו.
<h3> ו</h3>
<b>הַקּוֹנֶה שְׁנֵי אִילָנוֹת בְּתוֹךְ שְׂדֵה חֲבֵרוֹ אֵין לוֹ קַרְקַע</b>. ראה הלכות ביכורים ד,ד שהדבר ספק אם יש לו קרקע או אין לו, וכאן מבואר שלמעשה אין לו קרקע מפני שהמוציא מחברו עליו הראיה.
<b>שֶׁמָּא יִמָּשְׁכוּ בָּאָרֶץ וכו'</b>. שמא אחד מהענפים יימשך על הקרקע ויתכסה ולאחר מכן יצמח וייראה כאילן נוסף.
<h3> ז</h3>
<b>כָּל הָעֵצִים שֶׁקּוֹצֵץ בַּעַל שְׁנֵי הָאִילָנוֹת מֵהֶן</b>. העצים הקטנים או הענפים שקוצץ בעל שני האילנות מאילנותיו.
<b>וְהוּא הָרוֹאֶה פְּנֵי הַחַמָּה</b>. כל מה שגלוי לעין נחשב גזע.
<b>הֲרֵי הוּא שֶׁל בַּעַל הַשָּׂדֶה</b>. מפני שנחשב כגידולים של הקרקע השייכת לבעל השדה.
<b>לְפִי שֶׁאֵין לָהֶן גֶּזַע</b>. שאין צומחים ענפים מן הגזע, לפיכך כל היוצא מן הדקל — משורשיו הוא, גם אם נראה שיוצא מן הגזע.
<h3> ט</h3>
<b>כְּמוֹ שֶׁבֵּאַרְנוּ</b>. לעיל הל' א-ב.
<h3> י</h3>
<b>הָאַחִים שֶׁחָלְקוּ</b>. ירושה.
<b>שְׂדֵה פַּרְדֵּס</b>. מטע עצים.
<b>שְׂדֵה לָבָן</b>. שדה תבואה.
<b>יֵשׁ לְבַעַל הַפַּרְדֵּס אַרְבַּע אַמּוֹת בְּתוֹךְ שְׂדֵה הַלָּבָן</b>. לצורך עבודת הפרדס.
<h3> יא</h3>
<b>וְאִם דֶּקֶל רַע הוּא וְכָל שֶׁכֵּן הַשְּׁאָר</b>. אם ציין דקל גרוע, ויש להבין מדבריו שכל שכן שמשייר לעצמו את הדקלים היותר טובים.
<b>לֹא קָנָה מִן הַדְּקָלִים כְּלוּם</b>. הקונה אינו מקבל אפילו את הדקלים הגרועים מהדקל שציין המוכר (מ"מ וכס"מ), שיש להניח שהמוכר התכוון להוציא את כל הדקלים מהמכירה ולא טרח לבדוק מהו הדקל הגרוע ביותר אלא ציין אחד מהגרועים לדוגמא (סמ"ע חו"מ רטז ס"ק ד, ערוה"ש שם סע' ב).
<h3> יב</h3>
<b>אִם יֵשׁ בָּהּ דְּקָלִים בִּלְבַד שִׁיֵּר הַדְּקָלִים</b>. אף שבדרך כלל דקלים נקראים בשמם, ולא נהוג לכנותם אילנות סתם. אבל אם יש בשדה אילנות נוספים, יש להניח שהתכוון להשאיר לעצמו אילנות אלו ולא את הדקלים (בבלי בבא בתרא סט,ב).
<b>הָיוּ בָּהּ גְּפָנִים וּדְקָלִים לֹא שִׁיֵּר אֶלָּא הַגְּפָנִים וכו'</b>. שהמונח אילנות מתאים לגפנים יותר מאשר לדקלים (רשב"ם שם), ואין לומר שכוונתו להשאיר לעצמו גם את הדקלים מפני שאדם נוהג למכור בעין יפה ולתת לקונה חלק מכובד.
<b>וְאִם הַדְּקָלִים שִׁיֵּר</b>. במפורש או שהיו בשדה דקלים בלבד.
<b>וְהַשְּׁאָר הֲרֵי הוּא שֶׁל לוֹקֵחַ</b>. שדקל שניתן לקטוף פירותיו ללא טיפוס, אין לו חשיבות, והרי הוא בכלל הקרקע.
<b>לֹא שִׁיֵּר מֵהֶן אֶלָּא כָּל שֶׁאֵין הָעֹל כּוֹבְשׁוֹ</b>. השאיר לעצמו את האילנות החשובים שאינם מתכופפים בפני עול הפרה החורשת אלא מעכבים את החרישה.
<h3> יג</h3>
<b>הָאוֹמֵר לַחֲבֵרוֹ קַרְקַע וּדְקָלִים אֲנִי מוֹכֵר לְךָ</b>. סיכמו ביניהם שהמוכר ייתן לקונה קרקע וגם דקלים.
<b>אִם רָצָה לִקְנוֹת לוֹ שְׁנֵי דְּקָלִים הֲרֵי נִקְנָה הַמֶּקַח</b>. אם המוכר רוצה לקנות שני דקלים לצורך מכירתם לקונה, ולתת לקונה קרקע שאין עליה דקלים ובנוסף לכך את שני הדקלים שקנה עבורו, הרי המוכר עמד בהתחייבות, שהרי סיכמו על קרקע ודקלים ולא על קרקע שיש בה דקלים.
<b>קַרְקַע בִּדְקָלִים אֲנִי מוֹכֵר לְךָ</b>. קרקע שיש בה דקלים.
<b>אֵין לוֹ דְּקָלִים</b>. המוכר אינו צריך לספק דקלים לקונה.
<h3> יד</h3>
<b>וְהוּצִין</b>. ענפים.
<b>וְאַף עַל פִּי שֶׁקָּנָה כָּל אֵלּוּ אַף עַל פִּי שֶׁלֹּא פֵּרֵשׁ אוֹתָם נוֹי הַשְּׁטָר הֵן</b>. אף שהקונה מקבל את האילנות הפירות והענפים גם במקרה שהמוכר לא פירט זאת בשטר, מכל מקום לכתחילה צריך לפרט, כדי שהשטר יהיה נאה ומתוקן ולא תתעורר מחלוקת. [הערה: המילה נוי נכתבת ומנוקדת על ידי הרמב"ם בפה"מ: נוֹאִי.]
<b>וְלֹא הִנַּחְתִּי לְפָנַי בְּמִמְכָּר זֶה כְּלוּם</b>. לא השארתי בידי דבר.
<h3> טו</h3>
<b>וְרוּמוֹ</b>. גובהו.
<b>שֶׁהָעֹמֶק וְהָרוּם אֵינוֹ נִקְנֶה בִּסְתָם</b>. המוכר בית ולא כתב 'והקניתי לך עמקו ורומו', הקנה רק את הבית עצמו ללא הזכות לבנות בקרקע שמתחתיו או באוויר שמעליו.
<b>וְכֵיוָן שֶׁהִקְנָהוּ הָעֹמֶק וְהָרוּם קָנָה הָרוּם וכו'</b>. אם כתב 'והקניתי לך עמקו ורומו', הקנה לו את הזכות לבנות בקרקע ובאוויר, אך לא הקנה לו את המבנים שכבר מצויים שם.
<b>וְהַדּוּת</b>. בור שדפנותיו מצופות אבן.
<b>וְהַמְּחִלּוֹת שֶׁבֵּין הַמַּעֲזֵבוֹת לְמַעְלָה</b>. תעלות שבין האבנים והטיט שבעובי הגג.
<h3> טז</h3>
<b>עַל מְנַת שֶׁדְּיוֹטָה הָעֶלְיוֹנָה שֶׁלִּי</b>. הקומה הבנויה על גבי הבית. ומכיוון שבסתם מכירה היא שלו (שהרי לא הקנה לו את הבניינים מעל הבית), מועיל לו ייתור הלשון לזכויות נוספות (ר"י מיגאש ורשב"ם בבא בתרא סג,א-ב).
<b>וְאִם רָצָה לְהוֹצִיא בָּהּ זִיזִין</b>. להוסיף לה אבנים שיבלטו ממנה כלפי חוץ, כעין מדפים.
<b>בּוֹנֶה כְּשֶׁהָיָה מִקֹּדֶם</b>. רשאי לבנות על גבי הדיוטה כשם שהיה רשאי לפני מכירת הבית (מער"ק ועוד).
<h3> יז</h3>
<b>מְקוֹם מַעֲמָדוֹ</b>. מקום שבו עומדים להספיד את המת או לנחם את האבלים.
<b>בָּאִים בְּנֵי מִשְׁפָּחָה וְקוֹבְרִין שָׁם עַל כָּרְחוֹ</b>. משפחת המוכר קוברים אותו שם על כרחו של הקונה.
<b>מִשּׁוּם פְּגַם מִשְׁפָּחָה</b>. עלבון וגנאי למשפחה, שהיו רגילים לקבור את בני המשפחה במקום אחד המיוחד להם.
<b>אַף עַל פִּי שֶׁלֹּא פֵּרֵשׁ</b>. אף שהמוכר לא התנה זאת בשעת המכירה.
<h2>פרק כה</h2>
<h3> א</h3>
<b>הַמּוֹכֵר דָּבָר שֶׁיֵּשׁ לוֹ תַּשְׁמִישִׁין</b>. שיש לו מבנים או אביזרים המשמשים אותו.
<b>לֹא מָכַר אֶת הַיָּצִיעַ שֶׁסְּבִיבוֹת הַבַּיִת</b>. חלל בין כותלי הבית לכותל חיצוני המקיף את הבית.
<b>בְּשֶׁהָיָה רֹחַב הַיָּצִיעַ אַרְבַּע אַמּוֹת אוֹ יָתֵר</b>. שיש לו חשיבות בפני עצמו.
<b>הַפְּתוּחָה לְתוֹכוֹ בָּאֲרֻבָּה בְּמַעֲזֵיבַת הַבַּיִת</b>. שניתן לעלות לעלייה דרך חלון הנמצא בתקרת הבית.
<h3> ב</h3>
<b>לֹא מָכַר אֶת הַחֶדֶר שֶׁלִּפְנִים מִמֶּנּוּ</b>. חדר פנימי ששימושו שונה משימוש הבית, כגון מחסן (רשב"ם בבא בתרא סא,א).
<b>אַף עַל פִּי שֶׁמָּסַר לוֹ מְצָרִים הַחִיצוֹנִים</b>. אף שהמוכר ציין בשטר את הבתים שבהם הבית גובל מצדדיו השונים, אנו מפרשים שכוונתו רק להגדיר את מיקום הבית ולא התכוון להקנות את כל השטח שבין הבתים שציין.
<b>וְלֹא אֶת הַדּוּת הַבָּנוּי כְּבוֹר</b>. בור שדפנותיו מצופות אבן.
<b>כְּמוֹ שֶׁבֵּאַרְנוּ</b>. לעיל כד,טו שמכירת העומק והרום אינם כוללים מבנים, אלא אם כן כתב לו 'מקרקע התהום עד רום הרקיע'.
<h3> ג</h3>
<b>שֶׁכָּל הַמּוֹכֵר בְּעַיִן יָפָה מוֹכֵר</b>. ויש להניח שלא השאיר לעצמו חלק בשטח שמכר.
<b>וְאִם אָמַר לוֹ מָכַרְתִּי לְךָ הַבַּיִת חוּץ מִן הַבּוֹר אוֹ הַדּוּת אֵינוֹ צָרִיךְ לִקְנוֹת לוֹ דֶּרֶךְ</b>. אמירה זו היא לשון יתרה, שהרי הבור והדות אינם מכורים עם הבית אף ללא אמירה זו, ולכן יש להניח שהתכוון בדבריו להשאיר לעצמו גם את הדרך.
<b>אֵין הַלּוֹקֵחַ צָרִיךְ לִקְנוֹת לוֹ דֶּרֶךְ</b>. שיש להניח שהמכירה נעשתה בעין יפה וכוללת גם דרך.
<h3> ד</h3>
<b>אֵין לָהֶן דֶּרֶךְ זֶה עַל זֶה</b>. שכשם שמכר לפנימי בעין יפה, כך מכר לחיצוני בעין יפה. וצריך הפנימי לבקש רשות החיצוני או לקנות ממנו דרך לביתו.
<b>שֶׁכָּל הַנּוֹתֵן בְּעַיִן יָפָה נוֹתֵן יָתֵר מִן הַמּוֹכֵר</b>. שמן הסתם נותן מתנה לאוהבו.
<h3> ה</h3>
<b>הַמּוֹכֵר אֶת הַבַּיִת וכו'</b>. הכלל הבסיסי במכירת תשמישי הבית הוא שכל דבר הקבוע נמכר בכלל הבית, ודבר המיטלטל אינו מכור (רשב"ם בבא בתרא סה,א).
<b>מַלְבְּנוֹת הַפְּתָחִים הַמְחֻבָּרִין בְּטִיט</b>. הקורות הקבועות בפתחי הבית.
<b>הַנֶּגֶר</b>. בריח הקבוע בקיר.
<b>הַמַּנְעוּל</b>. הקבוע בדלת.
<b>הָאִצְטְרוֹבִיל</b>. רחיים.
<b>קְפִיפָה</b>. סל.
<b>מַלְבְּנוֹת כַּרְעֵי הַמִּטָּה</b>. פיסות עץ המונחות מתחת לרגלי המיטה.
<b>מַלְבְּנוֹת הַחַלּוֹנוֹת</b>. מסגרות החלונות.
<h3> ו</h3>
<b>שִׁיחִין</b>. חפירות ארוכות וצרות.
<b>וְכָל הַבָּתִּים הַחִיצוֹנִים</b>. הפתוחים לחצר.
<b>וְהַפְּנִימִים</b>. הפתוחים לבתים החיצונים.
<b>וּבָתִּים שֶׁיֵּשׁ בָּהֶן הַחוֹל</b>. בתים שאינם מרוצפים אלא יש בקרקעיתם חול, ומשמשים לאחסון וכדומה (ראה יד רמ"ה בבא בתרא סז,א).
<b>הָיוּ פְּתוּחוֹת לְכָאן וּלְכָאן</b>. לחצר וגם לחוץ.
<b>אִם רֹב תַּשְׁמִישָׁן לְתוֹכָהּ</b>. אם החנויות משמשות בעיקר את בני החצר, שרוב הקונים הם מבני החצר (ערוה"ש חו"מ רטו,א).
<b>לֹא מָכַר אֶת הַמֶּרְחָץ וְלֹא בֵּית הַבַּד שֶׁבְּתוֹכָהּ</b>. לפי שיש להם שם בפני עצמם ולא ניתן להחשיבם כטפלים לחצר (שם).
<h3> ז</h3>
<b>הַכְּלוֹנְסוֹת שֶׁל אֶרֶז שֶׁסּוֹמְכִין בָּהֶן בְּעֵת טְחִינַת הַזֵּיתִים</b>. עמודים שמעמידים עליהם את הקורה הכובשת את הזיתים.
<b>הַיְקָבִים</b>. מקום אגירת השמן.
<b>וְהֵן הַמַּפְרִיכוֹת</b>. שבהם פורכים וכותשים את הזיתים לפני הכבישה.
<b>הַכּוֹבְשִׁין שֶׁמְּכַבְּשִׁין בָּהֶן הַזֵּיתִים</b>. לוחות עץ שמניחים בין הזיתים ובין הקורה בשעת כבישה.
<b>הַגַּלְגַּל</b>. מעין בורג גדול מאוד של עץ, שבאמצעותו מעלים ומורידים את הקורה.
<b>הַשַּׂקִּין</b>. העשויים מצמר ומשמשים לנשיאת הזיתים.
<b>הַמַּרְצֵפִין</b>. שקים העשויים מעור.
<h3> ח</h3>
<b>הָיוּ חוּצָה לוֹ חֲנֻיּוֹת שֶׁשּׁוֹטְחִין בָּהֶן הַזֵּיתִים אוֹ הַשֻּׁמְשְׁמִין</b>. חנויות שבנוסף לשימושן הרגיל, משמשות גם לשטיחת התוצרת של בית הבד לצורך ייבוש לפני הטחינה.
<h3> ט</h3>
<b>בֵּית הַנְּסָרִין</b>. חדר שבו יושבים על נסרים של עץ.
<b>בֵּית הַיְקָמִים שֶׁנּוֹטְלִין בָּהֶן הַמַּיִם</b>. חדר שבו ספלים של עץ שמביאים בהם מים לרחיצה.
<b>בֵּית הַוִּילָאוֹת שֶׁמִּסְתַּפְּגִין בָּהֶן</b>. חדר שבו מתנגבים במגבות.
<h2>פרק כו</h2>
<h3> א</h3>
<b>הַמּוֹכֵר אֶת הָעִיר</b>. אחוזת קרקע, כעין חווה גדולה, שכל הרכוש הקבוע המצוי בה הוא רכושו של בעל האחוזה.
<b>וּבֵית הַשְּׁלָהִין שֶׁבָּהּ</b>. שדות הזקוקות להשקיה.
<b>וְאֶת הֶחֳרָשִׁים הַמֻּקְצִין לָהּ</b>. חורשות שהוקצו לצורך העיר.
<b>וְאֶת הַשָּׂדוֹת הַיְדוּעוֹת לָהּ</b>. שדות השייכות לעיר.
<b>וְאֶת הַבֵּיבָרִים שֶׁל חַיָּה עוֹפוֹת וְדָגִים שֶׁפְּנֵיהֶם כְּנֶגְדָּהּ</b>. מקומות מגודרים של בעלי חיים, שפתחיהם פונים כלפי העיר.
<b>לֹא מָכַר אֶת שְׁיָרֶיהָ</b>. חלקי שדה שיש הפסק בינם לשדות העיקריות.
<b>וְלֹא אֶת בְּנוֹתֶיהָ</b>. אחוזות קטנות הקשורות אליה.
<b>וְלֹא אֶת הֶחֳרָשִׁין הַמֻּקְצִין מִמֶּנָּה</b>. חורשות מרוחקות מהעיר.
<b>וְלֹאאֶת הַחֵלֶק שֶׁיֵּשׁ לָהּ בַּיָּם</b>. כאשר רוב העיר ביבשה ויש לה חלק מועט בים.
<b>וְלֹא אֶת הַחֵלֶק שֶׁיֵּשׁ לָהּ בַּיַּבָּשָׁה</b>. כאשר רוב העיר בים ומיעוטה ביבשה (יד רמ"ה ומאירי בבא בתרא סח,ב).
<h3> ב</h3>
<b>מָכַר אֶת הָאֲבָנִים הַסְּדוּרוֹת לְגָדֵר</b>. אבנים המסודרות לצורך תמיכת הגדר (פה"מ בבא בתרא ד,ח).
<b>וְאֶת הָאֲבָנִים שֶׁמֻּנָּחִין עַל הָעֳמָרִים</b>. כדי שלא יתפזרו ברוח.
<b>מִפְּנֵי שֶׁהֵן לְצָרְכָּהּ</b>. אבנים אלו נמצאות בקביעות בשדה לצורך השדה.
<b>כְּדֵי לְהַעֲמִיד אֶת הַכֶּרֶם</b>. להשעין עליהם את הזמורות.
<b>שֶׁהִגִּיעָה לְהִקָּצֵר</b>. שהגיעה לסוף גידולה וראויה להיקצר.
<b>מְחִצַּת הַקָּנִים</b>. קבוצת קנים הצומחים בצפיפות.
<b>שֶׁהִיא פְּחוּתָה מִבֵּית רֹבַע</b>. ששטחה קטן משטח של זריעת רבע קב תבואה.
<b>הַשּׁוֹמֵרָה</b>. סוכת השומר.
<b>הֶחָרוּב שֶׁאֵינוֹ מֻרְכָּב</b>. חרוב צעיר שעדיין לא הגיע לשלב שמרכיבים עליו, ולכן הוא טפל אל השדה.
<b>בְּתוּלַת הַשִּׁקְמָה</b>. תאנה מדברית צעירה שעדיין לא נקצצה.
<b>וּמָכַר אֶת כָּל הַדְּקָלִים שֶׁבָּהּ</b>. וכל שכן שאר האילנות (מער"ק).
<b>אַף עַל פִּי שֶׁהִיא צְרִיכָה לַשָּׂדֶה</b>. להיות מונחת בשדה, להתייבש ולהתאוורר.
<h3> ג</h3>
<b>בֵּי וֶרֶד</b>. בית הורד, ערוגת ורדים.
<b>וְלֹא אֶת סַדָּן שֶׁל שִׁקְמָה</b>. תאנה מדברית לאחר שנקצצה, שהיא חזקה וחשובה מפני שענפיה משמשים לקורות, ולכן אינה טפלה לשדה.
<h3> ד</h3>
<b>וְאִם פֵּרֵשׁ וְאָמַר לוֹ חוּץ מֵאֵלּוּ</b>. אם המוכר אמר במפורש שמכירת השדה אינה כוללת את הבור או הגת או השובך.
<b>אֵינוֹ צָרִיךְ לִקַּח לוֹ דֶּרֶךְ</b>. שהאמירה במפורש מיותרת ויש להניח שאמר זאת מפני שהתכוון להשאיר לעצמו דרך (ראה גם לעיל כה,ג).
<h3> ה</h3>
<b>מִפְּנֵי שֶׁהָיָה לַלּוֹקֵחַ לְפָרֵשׁ וְלֹא פֵּרֵשׁ אֵין לוֹ אֶת אֵלּוּ</b>. דרכו של קונה לברר מה נכלל במכירה כדי לקבל את התמורה המירבית לכסף שמשלם, ומאחר שלא בירר הרי מחל על כל התוספות ומקבל רק את המינימום.
<b>אֲבָל הַנּוֹתֵן מַתָּנָה קָנָה אֶת כֻּלָּן וכו'</b>. מקבל מתנה מתבייש לברר מה נכלל בה, ולכן שתיקתו אינה נחשבת כמחילה, אלא אנו מניחים שהמוכר מתכוון לתת את כל המחובר חוץ ממה שאומר במפורש שאינו נכלל (פה"מ בבא בתרא ד,ט).
<h3> ו</h3>
<b>וְכֵן הָאַחִים שֶׁחָלְקוּ</b>. חילקו ביניהם את ירושת אביהם.
<b>זָכָה בְּכֻלָּן</b>. בכל הדברים הקבועים בשדה. יש מפרשים הטעם מפני שהאחים נותנים זה לזה בעין יפה (רבנו גרשום בבא בתרא עא,א), ויש מפרשים הטעם מפני שיש להניח שהאחים רוצים חלוקה גמורה שבה כל אחד מקבל את חלקו ואת כל המצוי בו (תוס' שם, וראה הלכות שכנים ב,יב).
<b>הַמַּחֲזִיק בְּנִכְסֵי הַגֵּר</b>. גר שמת ואין לו יורשים, שנכסיו הפקר וכל המחזיק בהם זכה (הלכות זכייה ומתנה א,ו).
<b>הִקְדִּישׁ אֶת כֻּלָּן</b>. שכל המקדיש בעין יפה מקדיש (הלכות ערכין וחרמין ד,טו).
<h3> ח</h3>
<b>עוֹשִׂים כְּמוֹ שֶׁפֵּרְשׁוּ חֲכָמִים בִּפְרָקִים אֵלּוּ</b>. כמפורט בפרקים כד-כח על פי דברי חז"ל במשנה ובגמרא.
<h2>פרק כז</h2>
<h3> א</h3>
<b>הַמּוֹכֵר אֶת הַסְּפִינָה וכו'</b>. הכלל הוא שהחפצים הקבועים בספינה ומשמשים לצורכה, נמכרים עמה.
<b>הַתֹּרֶן</b>. מוט עץ שעליו תולים את המפרש.
<b>הַנֵּס</b>. מפרש.
<b>הָעֲגוֹנִין</b>. העוגן המחזיק את הספינה במקום אחד.
<b>הַכֶּבֶשׁ וְהָאַסְכָּלָה</b>. גשר וסולם.
<b>בֵּית הַמַּיִם</b>. כלי גדול שיש בו מים.
<b>הַמַּרְצֵפִין</b>. שקים שמכניסים לתוכם סחורה.
<h3> ב</h3>
<b>לֹא מָכַר אֶת הַפְּרָדוֹת שֶׁאֵינָן קְשׁוּרוֹת עִמּוֹ</b>. לא מכר את העצים שעל ידם מושכים את הקרון אם היו נפרדים מהקרון בשעת המכירה, ויש מפרשים שפרדות הן בהמות שמושכות את הקרון (שני הפירושים בפה"מ בבא בתרא ה,א).
<b>מָכַר אֶת הַצֶּמֶד</b>. העול הנקשר על צווארי הבקר.
<h3> ג</h3>
<b>הַמּוֹכֵר אֶת הָעֹל מָכַר אֶת הַפָּרָה... מָכַר אֶת הָעֲגָלָה מָכַר אֶת הַבָּקָר</b>. המפרשים התקשו מדוע המוכר את העול מכר את הפרה, ואילו בהלכה הקודמת המוכר את הצמד לא מכר את הבקר. וכן מדוע המוכר את העגלה מכר את הבקר, ואילו בהלכה הקודמת המוכר את הקרון לא מכר את הפרדות. יש שביארו שהחילוק נובע מלשון בני אדם כפי שהיה מקובל בזמנם (כס"מ ומרכה"מ).
<b>וְאֵין הַדָּמִים רְאָיָה בְּכָל אֵלּוּ הַדְּבָרִים וְכַיּוֹצֵא בָּהֶן</b>. גובה התשלום אינו ראיה למה התכוון המוכר, ואף אם שילם הלוקח למוכר דמים מרובים, אין בכך הוכחה שמכר לו דבר נוסף על מה שאמר (ראה לקמן ה"ה).
<h3> ד</h3>
<b>מָכַר אֶת הַמַּרְדַּעַת</b>. מעין שטיח שתחת האוכף.
<b>אַף עַל פִּי שֶׁאֵינָן עָלָיו</b>. מפני שחמור משמש לרכיבה, ואינו ראוי לכך ללא כלים אלו.
<b>אֲבָל לֹא מָכַר אֶת הַשַּׂק</b>. העשוי למשא ולא לרכיבה.
<b>וְלֹא אֶת מִרְכֶּבֶת הַנָּשִׁים</b>. אוכף העשוי לרכיבת נשים, שאינן רוכבות כדרך הרכיבה הרגילה.
<h3> ה</h3>
<b>שֶׁאִם טָעָה בִּכְדֵי שֶׁהַדַּעַת נוֹטָה</b>. אם ההפרש בין המחיר ששולם למחיר המקובל הוא הפרש סביר, שאפשר לטעות ולחשוב שזהו המחיר האמתי.
<b>יֵשׁ לוֹ הוֹנָיָה אוֹ בִּטּוּל מֶקַח</b>. בטעות של שישית המוכר מחזיר לו את ההפרש, ובטעות של יותר משישית המקח בטל (כדלעיל יב,ב-ד).
<b>וְאִם טָעָה בִּכְדֵי שֶׁאֵין הַדַּעַת נוֹטָה לֹא בָּטַל הַמֶּקַח שֶׁזּוֹ מַתָּנָה נָתַן לוֹ</b>. אם שילם סכום גבוה במיוחד, שהכול יודעים שאין זה מחיר של חמור, יש להניח שעשה זאת בכוונה כדי לתת מתנה למוכר.
<h3> ו</h3>
<b>מָכַר כֵּלִים שֶׁעָלֶיהָ</b>. בגדים הלבושה בהם.
<b>לֹא מָכַר אֶת הַשֵּׁירִים וְלֹא אֶת הַנְּזָמִים וכו'</b>. מיני תכשיטים.
<h3> ז</h3>
<b>מָכַר אֶת הַשְּׂיָח</b>. חמור קטן.
<b>שֶׁאֵין אָדָם קוֹנֶה חֲמוֹר לַחֲלָבָהּ</b>. שהחלב שלה אינו ראוי לכלום, ובוודאי לא אמר המוכר 'חמור מניקה' בגלל החלב, אלא יש להניח שאמר כך מפני שהתכוון להקנות גם את הוולד (פה"מ בבא בתרא ה,ג).
<h3> ח</h3>
<b>אֵבֶר שֶׁהַנְּשָׁמָה תְּלוּיָה בּוֹ</b>. שלא ניתן לחיות בלעדיו.
<b>מְשַׁמְּנִין בֵּינֵיהֶן</b>. מלשון שומה, מעריכים כמה איבר זה שווה למלאכה.
<h3> ט</h3>
<b>לֹא מָכַר אֶת הָרַגְלַיִם</b>. הקדמיות, שהן חשובות ואינן טפלות לראש.
<b>מָכַר אֶת הַקָּנֶה לֹא מָכַר אֶת הַכָּבֵד</b>. אף על פי שלפעמים מחוברים זה לזה.
<b>אֲבָל בִּבְהֵמָה דַּקָּה וכו'</b>. שהיא קטנה ואיבריה שווים פחות, ולכן מכירת איבר חשוב כוללת איבר שאינו חשוב.
<h3> י</h3>
<b>מָכַר אַשְׁפָּה</b>. חפירה או מיכל העשויים לאשפה.
<h3> יא</h3>
<b>אַל יָלוּז מֵעֵינֶיךָ</b>. אל יסור מזכרונך (ע"פ משלי ג,כא).
<b>שֶׁהַכֹּל אוֹמְרִין אוֹתוֹ בְּיִחוּד בְּלֹא שִׁתּוּף</b>. שכל תושבי המקום קוראים כך לדבר זה בלבד.
<b>כְּמוֹ שֶׁבֵּאַרְנוּ</b>. לעיל כו,ז-ח.
<h2>פרק כח</h2>
<h3> א</h3>
<b>בֵּית כּוֹר עָפָר אֲנִי מוֹכֵר לְךָ</b>. שטח שראוי לזריעת כור תבואה (כור היא מידת נפח השווה לשלושים סאה, כמאתיים ליטר), ושטחו 75,000 אמות רבועות.
<b>גֵּיאָיוֹת קְטַנִּים</b>. סדקים ובקיעים.
<b>אֵין נִמְדָּדִין בִּכְלַל הַבֵּית כּוֹר</b>. וצריך לתת לו שטח של בית כור חוץ מאותם גיאיות וסלעים.
<b>וְיֵרָאֶה לוֹ כִּשְׁנַיִם אוֹ שְׁלֹשָׁה מְקוֹמוֹת</b>. בעקבות הפרשי הגובה שבין השדה לגיאיות והסלעים.
<h3> ב</h3>
<b>בַּמֶּה דְּבָרִים אֲמוּרִים</b>. שגיאיות וסלעים שאין בהם עשרה טפחים נמדדים עמה.
<b>בְּשֶׁלֹּא הָיָה בָּהֶם אֶלָּא בֵּית אַרְבַּעַת קַבִּין</b>. שכל הגיאיות והסלעים יחד תופסים שטח שראוי לזריעת ארבעה קבים (שני שליש סאה, קרוב לחמישה ליטר).
<b>וְהָיוּ הָאַרְבַּעַת קַבִּין מֻבְלָעִין בְּתוֹךְ חֲמֵשֶׁת קַבִּין</b>. שיחד עם העפר המעורב בהם תופסים שטח של עד חמישה קבים.
<b>וּמֻבְלָעִין בְּרֻבָּהּ שֶׁל שָׂדֶה</b>. אותם חמישה קבים מובלעים בשטח שלא יותר גדול מרובו של בית הכור (מאירי בבא בתרא קג,א).
<b>אֲבָל אִם הָיוּ יָתֵר עַל בֵּית אַרְבַּעַת קַבִּין... אֵין נִמְדָּדִין עִמָּהּ</b>. שכאשר הם רבים או מפוזרים קשה לחרוש את השדה, והלוקח לא מוחל עליהם.
<b>רֻבָּן בְּמִעוּטָהּ</b>. רוב הגיאיות והסלעים במיעוט השדה.
<b>מִעוּטָן בְּרֻבָּהּ</b>. מיעוט הגיאיות והסלעים ברוב השדה.
<b>אוֹ שֶׁהָיוּ מֻחְלָקִין כְּמוֹ חוּט שָׁוֶה וכו'</b>. שהסלעים היו מסודרים בשורה רצופה ישרה.
<b>בַּצְּדָדִין</b>. כעין צורת כוכב, שמנקודה אמצעית יוצאות קרניים לכל עבר (ר"י מיגאש בבא בתרא קג,א).
<b>עֲקַלָּתוֹן</b>. קו מפותל.
<b>כָּל אֵלּוּ סָפֵק</b>. בכל המקרים הללו הסלעים נמצאים ברצף בצורות שונות, והספק הוא אם הם נחשבים כמפוזרים או כמכונסים (ראה שם).
<b>וְהַמּוֹצִיא מֵחֲבֵרוֹ עָלָיו הָרְאָיָה</b>. אם נתן הלוקח מעות, ימדוד אותם המקומות בכלל השדה, ואם עוד לא נתן מעות, אין צריך לקבלם.
<h3> ג</h3>
<b>הָיָה בָּהּ סֶלַע יְחִידִי אֲפִלּוּ בֵּית רֹבַע לְכוֹר אֵין נִמְדָּד עִמָּהּ</b>. אם יש סלע שיש לו שם וחשיבות בפני עצמו, הוא אינו בטל לגבי השדה אפילו אם שטחו רבע הקב (תוספות ועוד ראשונים בבא בתרא קג,ב).
<b>וְאִם הָיָה סָמוּךְ לַמֶּצֶר אֲפִלּוּ כָּל שֶׁהוּא אֵין זֶה נִמְדָּד עִמָּהּ</b>. סלע הסמוך לגבול השדה, אינו נמדד עם השדה, אפילו אם הוא קטן מאוד.
<b>הִפְסִיק עָפָר בֵּין סֶלַע לַמֶּצֶר הֲרֵי זֶה סָפֵק</b>. יש להסתפק אם הסלע נחשב סמוך לגבול או לא.
<h3> ה</h3>
<b>מִדָּה בַּחֶבֶל</b>. במידה מדויקת.
<b>אִם פָּחַת כָּל שֶׁהוּא יְנַכֶּה לוֹ מִן הַדָּמִים</b>. אם נתן לו פחות מבית כור, יחזיר לו מעט מהתשלום כשווי הפחת.
<b>וְאִם הוֹתִיר כָּל שֶׁהוּא יַחֲזִיר לוֹ</b>. אם נתן לו יותר מבית כור, יחזיר הקונה את המותר.
<h3> ו</h3>
<b>שֶׁהוּא רֹבַע לְכָל סְאָה</b>. רבע קב ביחס לסאה הוא אחד מתוך עשרים וארבעה.
<b>הִגִּיעוֹ</b>. הצד שהרוויח זוכה והשני מוחל והמקח קיים.
<b>יָתֵר עַל כֵּןיְחַשֵּׁב עִמּוֹ עַל כָּל הָרְבָעִין כֻּלָּן שֶׁחָסְרוּ אוֹ שֶׁהוֹסִיפוּ וכו'</b>. כאשר ההפרש בין בית כור לבין מה שניתן בפועל הוא יותר משיעור של אחד מתוך עשרים וארבעה, הצד המפסיד אינו מוחל כלל, והצד השני צריך להחזיר לו את ההפרש כולו (להלכה דומה ראה לעיל יח,א).
<h3> ז</h3>
<b>אִם הָיְתָה הַתּוֹסֶפֶת פְּחוּתָה מִתִּשְׁעַת קַבִּין</b>. אם המותר שקיבל הקונה קטן מתשעה קבים, שאינו נחשב שדה בפני עצמו (ראה הלכות שכנים א,ד).
<b>מַחֲזִיר לוֹ דָּמִים כִּשְׁעַת הַמְּכִירָה</b>. הקונה מוסיף תשלום כשווי המותר בזמן המכירה.
<b>לְיַפּוֹת כֹּחַ הַמּוֹכֵר</b>. החזרת דמים במקום מותר קרקע היא לטובת המוכר, שפיסת קרקע פחותה מתשעה קבים אין בה תועלת כשהיא לעצמה.
<b>סוֹמֵךְ אוֹתָהּ לִשְׁאָר שְׂדוֹתָיו</b>. אותה פיסת הקרקע סמוכה ומחוברת לשדה אחר של המוכר, ואין לו בה הפסד.
<b>הָיְתָה הַתּוֹסֶפֶת יְתֵרָה עַל תִּשְׁעַת קַבִּין וכו'</b>. גם כאשר התוספת בכללותה היא יותר מתשעה קבים אין נותנים למוכר קרקע, אלא אם כן יש במותר הקרקע אחד מעשרים וארבעה מהשטח (בית רובע לכל סאה), ועוד תשעה קבים. ואם אין במותר שיעור זה צריך הקונה להחזיר דמים ואינו רשאי להחזיר קרקע (לטעם הדבר ראה סמ"ע חו"מ ריח ס"ק לה).
<b>וְנוֹתְנָהּ לוֹ כְּשָׁעָה שֶׁלְּקָחָהּ מִמֶּנּוּ</b>. גם אם מחיר הקרקע השתנה והתייקר, צריך לתת לו את המותר ביחס למה שהיה בשעת המכירה, ואינו יכול לפחות לו משיעור הקרקע שמחזיר לו (ראה לקמן ה"ח).
<h3> ח</h3>
<b>אֲבָל אִם הָיְתָה בְּיֹקֶר וְהוּזְלָה וכו'</b>. אם בינתיים הקרקע הוזלה, מקבל המוכר את דמי הקרקע כזמן המכירה. ואם הקונה רוצה לשלם לו קרקע ייתן שטח על פי המחיר הנוכחי, שאף בזה מייפים את כוחו שלא לתת לו קרקע שיש בה הפסד (כדלעיל ה"ז).
<h3> ט</h3>
<b>חֲצִי קַב בַּגִּנָּה</b>. שהוא השיעור המזערי להגדרת גינה (ראה הלכות שכנים א,ד).
<b>אֵינוֹ מַחֲזִיר לוֹ אֶלָּא דָּמִים</b>. אם ירצה המוכר.
<b>הוֹתִיר חֲצִי קַב מַחֲזִיר... דָּמִים</b>. לפי שעת המכירה.
<h3> י</h3>
<b>מָכַר שָׂדֶה וְנַעֲשָׂת גִּנָּה</b>. כגון שנבע מעיין באותו שדה.
<b>אוֹ גִּנָּה וְנַעֲשָׂת שָׂדֶה</b>. שנתייבש המעיין.
<b>הֲרֵי זֶה סָפֵק אִם מְחַשֵּׁב לוֹ וכו'</b>. יש להסתפק אם החישוב המבואר בהלכות הקודמות נעשה על פי מידה מזערית של שדה (תשעה קבים) או על פי מידה מזערית של גינה (חצי קב).
<h3> יא</h3>
<b>מִדָּה בַּחֶבֶל בֵּין חָסֵר בֵּין יָתֵר</b>. לשונות סותרות.
<b>הַלֵּךְ אַחַר הַפָּחוּת שֶׁבַּלְּשׁוֹנוֹת</b>. על פי הלשון שמפחיתה כוחו של הקונה, שידו על התחתונה מפני שאינו מחזיק בקרקע.
<b>וְאֵין לוֹ אֶלָּא כַּדִּין אִם חָסֵר אוֹ יָתֵר</b>. הקונה מקבל כפי דין זה שהולכים אחר הפחות שבלשונות בין אם קיבל פחות מבית כור (שאז אינו מקבל החזר כספי שהרי המוכר אמר לו 'בין חסר בין יתר'), ובין אם קיבל יותר מבית כור (שאז צריך להחזיר שהרי המוכר אמר לו 'מידה בחבל').
<h3> יב</h3>
<b>וְאָמַר לוֹ בְּסִימָנָיו וּבִמְצָרָיו</b>. הגדיר לו את הסימנים והגבולות של הקרקע.
<b>פָּחַת שְׁתוּת</b>. אם נמצא שגודל הקרקע בית כור פחות שישית.
<b>הִגִּיעוֹ</b>. הצד המפסיד מוחל. שכיוון שמכר לו שטח מסוים ומוגדר, אף שההפרש גדול הרבה יותר מאשר אחד מעשרים וארבע (שיעור המכירה כשאומר 'בית כור' — לעיל ה"ו), המקח קיים כפי שהוסכם.
<b>פָּחַת יָתֵר עַל שְׁתוּת וכו'</b>. אם ההפרש הוא יותר משישית, אין כאן מחילה, שהרי אמר מידת שטח מסוימת.
<b>אִם הָיָה הַנִּשְׁאָר בַּשָּׂדֶה וכו'</b>. כדלעיל ה"ז.
<h3> יג</h3>
<b>שָׂדֶה שֶׁהַלּוֹקֵחַ יוֹדֵעַ אוֹתָהּ</b>. מכיר אותה.
<b>יֵשׁ בִּמְשִׁיחָתָהּ</b>. במידתה.
<b>כְּלוֹמַר שֶׁהִיא יָפָה וכו'</b>. המוכר התכוון לומר ששדה זו שווה כמו שדה שמידתה מאתיים.
<h3> יד</h3>
<b>לֶתֶךְ</b>. חצי בית כור.
<h3> טו</h3>
<b>כְּמוֹ שֶׁבֵּאַרְנוּ</b>. לעיל כו,ז-ח, כז,יא.
<h2>פרק כט</h2>
<h3> א</h3>
<b>שְׁלֹשָׁה אֵין מִקְחָן מֶקַח וְאֵין מִמְכָּרָן מִמְכָּר</b>. אין משמעות לקנייה או למכירה שמבצעים (ולעניין היכולת שלהם לקנות דבר שניתן להם במתנה ראה הלכות זכייה ומתנה ד,ז).
<b>מִשּׁוּם כְּדֵי חַיָּיו</b>. לצורך מחייתו (ראה לקמן ה"ו).
<h3> ב</h3>
<b>אוֹ שֶׁמְּדַבֵּר וְאֵינוֹ שׁוֹמֵעַ כְּלוּם</b>. אף שלעניינים אחרים מי שמדבר ואינו שומע נחשב פיקח (ראה הלכות אישות ב,כו), לעניין מכירת קרקעות דינו כחרש, שלמכור קרקעות נצרכת חריפות ובקיאות במשא ומתן ומכיוון שאינו שומע אינו חריף ואינו יכול למכור קרקע (נתה"מ סי' רלה סק"כ, אג"מ אה"ע ג,לג).
<b>מוֹכֵר וְלוֹקֵחַ בִּרְמִיזָה</b>. לדין דומה ביחס לנישואי חרש ראה הלכות גירושין ב,יז.
<b>וּמִתְיַשְּׁבִין בַּדָּבָר</b>. מחליטים מתוך יישוב הדעת.
<h3> ג</h3>
<b>מִי שֶׁנִּשְׁתַּתֵּק</b>. איבד את יכולת הדיבור.
<b>וְהוּאשֶׁיִּבָּדֵק כְּדֶרֶךְ שֶׁבּוֹדְקִין לְגִטִּין</b>. ששואלים אותו שלוש שאלות בהפסקות, ובודקים היטב אם יודע לענות נכון בתנועות ראשו כדי לוודא שדעתו מיושבת עליו (הלכות גירושין ב,טז).
<h3> ד</h3>
<b>הַשּׁוֹטֶה</b>. להגדרתו ראה הלכות עדות ט,ט.
<b>מַעֲמִידִין אַפִּטְרוֹפּוֹס לַשּׁוֹטִים</b>. ממנים אדם שיפקח על נכסי השוטה וידאג לצרכיו.
<b>כְּדֶרֶךְ שֶׁמַּעֲמִידִין לַקְּטַנִּים</b>. ראה הלכות נחלות י,ד-ה.
<h3> ה</h3>
<b>עֵת שׁוֹטֶה וְעֵת שָׁפוּי</b>. לפעמים שוטה ולפעמים צלול בדעתו.
<b>הַנִּכְפִּים</b>. חולים במחלת הנפילה.
<h3> ו</h3>
<b>כְּמוֹ שֶׁבֵּאַרְנוּ</b>. לעיל ה"א.
<h3> ח</h3>
<b>כְּמוֹ שֶׁבֵּאַרְנוּ</b>. לעיל יב,ב-ד.
<b>בְּשֶׁמָּשַׁךְ אוֹ הִמְשִׁיךְ</b>. משך את המקח כאשר הוא הקונה, או נתן לקונה למשוך כאשר הוא המוכר (וראה לעיל ט,ג שאם הקטן עדיין לא קיבל את התשלום רשאי לחזור בו).
<b>אִם נָתַן מָעוֹת עַל הַמֶּקַח וְחָזַר בּוֹ אֵינוֹ מְקַבֵּל מִי שֶׁפָּרַע וכו'</b>. אם הקטן חזר בו מהעסקה לאחר ששילם ולפני שמשך, פטור מכלום, ואילו המוכר לקטן או הקונה ממנו שחזר בו מהעסקה בין התשלום למשיכה, מקבל קללת 'מי שפרע' (כדלעיל ז,א-ב).
<h3> ט</h3>
<b>אִם קָנוּ מִיַּד הַקָּטָן</b>. בקניין סודר, שהקטן הגביה כלי על מנת להקנות דבר ששייך לו לאדם אחר (ראה לעיל ה,ה).
<b>אוֹ הִשְׂכִּיר מְקוֹם הַמִּטַּלְטְלִין</b>. שכר את המקום שעליו מונחים המיטלטלין כדי להקנות אותם על גבי אותו המקום (ראה לעיל ג,ז).
<b>שֶׁאֵין מוֹצִיאִין מִיַּד הַקָּטָן בַּדִּין</b>. לא ניתן להוציא ממון מהקטן על ידי תביעתו לדין, ומכיוון שבקניינים אלו (שלא כמו קניין משיכה והגבהה) המקח נשאר בידי הקטן לאחר פעולת הקניין, הקונה אינו יכול להוציאו מידו.
<b>וְאֵין הַקִּנְיָן מִיַּד הַקָּטָן כְּלוּם</b>. גם התחייבויות אחרות הנעשות באמצעות קניין סודר (ראה לעיל ה,יג בביאור) אינן חלות על הקטן (ראה הלכות מלווה ולווה כו,י).
<b>שֶׁהַקִּנְיָן כִּשְׁטָר וְאֵין הָעֵדִים חוֹתְמִין אֶלָּא עַל שְׁטַר אָדָם גָּדוֹל</b>. קניין סודר דומה במהותו לקניין שטר, שבשניהם הקניין אינו נעשה על ידי הכנסת החפץ לרשות הקונה (כבקניין הגבהה או משיכה) אלא רק על ידי גמירות דעת של המוכר, ומשום כך כשחכמים תיקנו שהקטן יכול למכור ולקנות לא תיקנו קנייה לקטן באופן זה שדורש דעת גדולה יותר (על פי ברכת שמואל קידושין סי' כו).
<h3> י</h3>
<b>וְקָנוּ מִיָּדָם</b>. המוכר הגביה כלי של הקטן על מנת להקנות לקטן את המקח.
<b>אוֹ שָׂכַר מֵהֶן הַמָּקוֹם</b>. הקטן שכר מהמוכר את מקום המיטלטלין כדי לקנותם.
<b>רְאָיָה לַדָּבָר וכו'</b>. הוכחה שקטן יכול לקנות רק כאשר אוחז בידו את המקח, ולא בדרכים עקיפות.
<b>שֶׁאֵין חֲצֵרוֹ שֶׁל קָטָן וְלֹא אַרְבַּע אַמּוֹת שֶׁלּוֹ קוֹנִין לוֹ</b>. חצרו של אדם קונה לו חפצים שנמצאים בה, וכן כאשר הוא עומד במקום ציבורי שהולכים בו מעט אנשים, חפצים שנמצאים בארבע האמות הסמוכות לו נקנים לו (ראה הלכות גזלה ואבדה יז,ח-ט). ודין זה הוא רק בגדול אך קטן אינו קונה באופן זה.
<b>מִפְּנֵי שֶׁנִּתְרַבּוּ מִדִּין שְׁלִיחוּת לֹא מִדִּין יָדוֹ</b>. חצר או ארבע אמות קונים לאדם מדין שליחות, כשם ששלוחו קונה לו, ולא מפני שנחשבים כידו. ומכיוון שקטן אינו יכול למנות שליח, אינו קונה בקניין חצר או ארבע אמות (שם ה"י).
<b>כְּמוֹ שֶׁיִּתְבָּאֵר</b>. הלכות זכייה ומתנה ד,ח-ט (ומער"ק כתב שנראה להגיה ברמב"ם "כמו שנתבאר", והיינו לעיל בהלכות גזלה ואבדה יז,י ששם נתבאר דין זה בטעמו היטב).
<b>אֲבָל הַקְּטַנָּה שֶׁנִּתְרַבָּת חֲצֵרָהּ מִיָּדָהּ וכו'</b>. לגבי קטנה יש לימוד מיוחד שכשם שהיא מתגרשת בגט שהגיעה לידה, כך היא מתגרשת בגט שהגיע לחצרה (הלכות גזלה ואבדה שם). וכשם שקונה גט בקניין חצר, כך קונה מקח בשכירות מקום ובקניין סודר.
<h3> יא</h3>
<b>שֶׁקָּנָה קַרְקַע וְנָתַן דָּמִים וְהֶחֱזִיק</b>. קנה קרקע על ידי ששילם כסף וכן השתמש ועשה בה קניין חזקה (ראה לעיל א,ח; וראה אבן האזל מדוע יש צורך בשני הקניינים יחד).
<b>אַף עַל פִּי שֶׁאֵין מִמְכָּרוֹ בַּקַּרְקַע כְּלוּם</b>. אף שהקטן אינו יכול למכור קרקע כלל, מכל מקום יכול לקנות באופן המבואר כאן.
<b>שֶׁהַקָּטָן כְּמִי שֶׁאֵינוֹ לְפָנֵינוּ הוּא</b>. אין מעשהו נחשב.
<b>וְזָכִין לְאָדָם שֶׁלֹּא בְּפָנָיו</b>. שהמוכר זוכה בשביל הקטן (מאירי בבא בתרא קנה,ב; ואף על פי שבדרך כלל אין המוכר יכול לזכות עבור הקונה, אלא הקונה צריך לזכות בעצמו או על ידי אחר, כאן הקונה נמצא ויכול לזכות אלא שאין לו דעת, ולכך מועילה דעת המוכר לזכות לו את הקרקע — קצוה"ח חו"מ רלה ס"ק ד).
<b>וְזָכִין לְאָדָם שֶׁלֹּא בְּפָנָיו וְאֵין חָבִין לוֹ אֶלָּא בְּפָנָיו</b>. ולכן אם הקטן רוצה הוא יכול לחזור בו מהקניין (סמ"ע שם ס"ק כט, נתה"מ שם ס"ק יח).
<h3> יב</h3>
<b>וְהֵבִיא הַזָּכָר שְׁתֵּי שְׂעָרוֹת וכו'</b>. במקום הערווה, שהן סימני הגדלות של הזכר והנקבה (הלכות אישות ב,א, ב,י).
<b>אֲבָל בַּקַּרְקַע אֵין מַעֲשָׂיו קַיָּמִין</b>. שבעסקת קרקע צריך בקיאות מיוחדת, וחששו חכמים שיפסיד את ממונו (ערוה"ש חו"מ רלה,יג).
<h3> יג</h3>
<b>שֶׁמָּא יִמְכֹּר בְּזוֹל מִפְּנֵי שֶׁדַּעְתּוֹ נוֹטָה אַחַר הַמָּעוֹת</b>. ויש לחוש שאינו מעריך מספיק את הקרקע שהרי לא טרח בה ולא שילם עליה.
<h3> יד</h3>
<b>מַתְּנַת שְׁכִיב מְרַע</b>. שנתן מתנה כשהוא חולה.
<b>הֲרֵי זוֹ קַיֶּמֶת</b>. אפילו בקרקע שקיבל בירושה שאינו יכול למכרה, יכול לתת אותה במתנה.
<b>שֶׁאִלּוּ לֹא הִגִּיעָה לוֹ הֲנָיָה גְּדוֹלָה לֹא נָתַן</b>. בדרך כלל אדם נותן מתנה רק כאשר חייב טובה לנותן או שמצפה לקבל ממנו טובה.
<b>וְהוּא דָּבָר שֶׁאֵינוֹ מָצוּי תָּמִיד</b>. סיבה נוספת לכך שחכמים הפקיעו רק את המכירה ולא את המתנה, היא מפני שמתנת קרקע אינה מצויה כל כך, וחכמים לא חששו לתקן תקנה בדבר שאינו מצוי.
<b>וְאָמְרוּ חֲכָמִים תִּתְקַיֵּם מַתְּנָתוֹ כְּדֵי שֶׁיִּהְיוּ דְּבָרָיו נִשְׁמָעִין</b>. סיבה שלישית היא מפני שהאפשרות לתת מתנה מועילה לו מבחינה חברתית, שאנשים יקשיבו לו וירצו לסייע לו.
<h3> טו</h3>
<b>אוֹ בְּשֶׁנּוֹלְדוּ בּוֹ סִימָנֵי סֵרוּס</b>. סימנים המעידים שיש פגם בהתפתחותו המינית (לפירוטם ראה הלכות אישות ב,יג), ולכן בהגיעו לגיל עשרים פחות שלושים יום נחשב אדם מבוגר אף שלא הביא שתי שערות (ראה שם הי"א).
<b>וַאֲפִלּוּ בִּנְכָסָיו</b>. אפילו נכסים שלו שלא ירש, אינו יכול למכור.
<b>עַד שֶׁיַּגִּיעַ לְרֹב שְׁנוֹתָיו</b>. גיל שלושים וחמש ויום אחד (שם).
<h3> טז</h3>
<b>וּבִקְשׁוּ לְבָדְקוֹ</b>. אחרי שנקבר.
<b>אֵין שׁוֹמְעִין לָהֶן לְנַוְּלוֹ</b>. מפני כבוד המת.
<b>שֶׁהַסִּימָנִים עֲשׂוּיִים לְהִשְׁתַּנּוֹת בַּמִּיתָה</b>. ואפשר שהיו בו סימנים לפני שמת.
<h3> יז</h3>
<b>בֵּין קֹדֶם עֶשְׂרִים בֵּין אַחַר עֶשְׂרִים</b>. שאם מכר את הקרקע קודם גיל עשרים יכול לקחתה מיד הקונה גם אם כעת הוא אחרי גיל עשרים.
<b>וּמוֹצִיא מִן הַלּוֹקֵחַ כָּל הַפֵּרוֹת שֶׁאָכַל</b>. הקונה צריך לשלם לו על מה שאכל, מכיוון שהמכירה לא הייתה תקפה.
<b>וְאִם הוֹצִיא הוֹצָאוֹת</b>. אם הקונה הוציא מכספו לצורך הקרקע.
<b>שָׁמִין לוֹ וּמַחֲזִיר אֶת הַשְּׁאָר</b>. מעריכים כמה מן הפירות שאכל מכסים את הוצאותיו ומשלם על שאר הפירות.
<b>נִתְקַיְּמָה בְּיַד הַלּוֹקֵחַ שֶׁהֲרֵי רָצָה בְּמִמְכָּרוֹ</b>. המכירה נעשתה מוחלטת, מפני שהמוכר גילה דעתו שרוצה בה לאחר שהגיע לגיל עשרים, והרי הוא כאדם שמכר נכסי אביו לאחר גיל עשרים.
<h2>פרק ל</h2>
<h3> א</h3>
<b>וְזִכָּה בָּהֶן לַלּוֹקֵחַ שֶׁלֹּא מִדַּעְתּוֹ</b>. על ידי אדם אחר שעשה קניין בשביל הקונה.
<b>יַד הַלּוֹקֵחַ עַל הָעֶלְיוֹנָה</b>. להלכה דומה בעניין מתנה ראה הלכות זכייה ומתנה ד,ב.
<b>כּוֹתְבִין שְׁטָר לַמּוֹכֵר אַף עַל פִּי שֶׁאֵין הַלּוֹקֵחַ עִמּוֹ</b>. שהרי הקונה יכול עדיין לסרב למכירה (ראה גם הלכות מלווה ולווה כד,א).
<b>וּלְעוֹלָם הַלּוֹקֵחַ נוֹתֵן שְׂכַר הַסּוֹפֵר וַאֲפִלּוּ מָכַר שָׂדֵהוּ מִפְּנֵי רָעָתָהּ</b>. בכל מכירה הקונה משלם לסופר שכותב השטר, שאפילו במכירה שנעשתה מפני שהשדה גרועה, הנאתו של הקונה גדולה מזו של המוכר. ובנוסף לכך הקונה הוא זה שזקוק לשטר לצורך ראיה על בעלותו (ר"י מיגאש בבא בתרא קסז,ב).
<h3> ב</h3>
<b>וְאֵינוֹ צָרִיךְ לִקְנוֹת מִמֶּנּוּ כְּלוּם</b>. אין צורך לעשות קניין סודר כדי לחזק את דברי האדון (ראה לעיל ה,יג), אלא די באמירתו שמקיים או מבטל.
<b>הָעֶבֶד</b>. כנעני.
<b>יַד הָאָדוֹן עַל הָעֶלְיוֹנָה</b>. מפני שאין לעבד קניין משלו (ראה הלכות שאלה ופיקדון ג,ב).
<h3> ג</h3>
<b>בְּנִכְסֵי צֹאן בַּרְזֶל שֶׁהִכְנִיסָה לוֹ</b>. נכסים שהאישה הביאה אתה בזמן הנישואין, והבעל קיבל על עצמו אחריות להשיב את ערכם במקרה של גירושין או התאלמנות (הלכות אישות טז,א).
<b>בִּדְבָרִים שֶׁיִּחֵד לָהּ בִּכְתֻבָּתָהּ</b>. נכסים שמיועדים לגביית הכתובה.
<b>בְּנִכְסֵי מְלוֹג</b>. נכסים שהאישה הביאה אתה בזמן הנישואין, והבעל נהנה מהם, אך גוף הנכסים אינו שלו, ולא מקבל עליהם אחריות (שם).
<b>רָצָה לְקַיֵּם</b>. המעשה שעשתה האישה בנכסי בעלה קיים אם הבעל מאשר זאת, מפני שיד האישה כיד בעלה, וכאשר מסכים לכך פעולתה נחשבת כפעולתו. וכן לגבי נכסי צאן ברזל ונכסי מלוג, שבהם צריך הסכמת שניהם, הרי האישה גילתה דעתה בזמן המעשה, וכאשר הבעל מסכים לכך, נמצא ששניהם הסכימו.
<b>רָצָה לְבַטֵּל הַכֹּל</b>. אמנם בנכסי מלוג אינו רשאי להוציא את גוף הנכסים מיד הקונה אלא רק את הפירות, ואם האישה מתה בחיי הבעל, רשאי להוציא מהקונה גם את גוף הנכסים (שם כב,ז).
<b>קַרְקַע שֶׁהִכְנִיסָה לוֹ אִשְׁתּוֹ בִּכְתֻבָּתָהּ</b>. קרקע שהביאה עמה ונרשמה בכתובה.
<b>קַרְקַע שֶׁהִכְנִיס לָהּ שׁוּם מִשֶּׁלּוֹ</b>. קרקע שהבעל נתן לאישה כנגד שומת הנדוניה שהביאה מבית אביה כתוספת על הנדוניה (ראה הלכות אישות כג,יא).
<b>הֲרֵי כָּל מַה שֶּׁעָשָׂה בָּטֵל מִפְּנֵי שֶׁהִיא אוֹמֶרֶת נַחַת רוּחַ עָשִׂיתִי לְבַעְלִי</b>. האישה יכולה לטעון שקיימה מעשה בעלה כדי לרַצותו אך לא הסכימה לכך בלב שלם (ראה גם שם כב,טו; וכל זה בנכסי צאן ברזל, אבל בנכסי מלוג אינה יכולה לטעון כך כמבואר בהלכה הבאה).
<h3> ד</h3>
<b>רָצָת לְבַטֵּל מְבַטֶּלֶת וְאִם קִיְּמָה מַעֲשָׂיו קָנוּ הַלּוֹקְחִים</b>. שמכירת נכסי מלוג מתקיימת רק בהסכמת שניהם ואינה יכולה לטעון שהסכימה רק כדי לרַצות את בעלה מפני שנכסי מלוג הם שלה לגמרי ואינה חוששת למחות בו כאשר מוכרם (ראה גם הלכות אישות כב,טז-יז).
<h3> ה</h3>
<b>אַף עַל פִּי שֶׁאֵינוֹ רַשַּׁאי</b>. שהרי גוף הנכסים שלה.
<b>קָנוּ הַלָּקוֹחוֹת</b>. מפני שהאישה אינה סומכת על מיטלטלין כביטחון כלכלי כמו שסומכת על קרקע, שקרקע נשארת לעולם ואילו מיטלטלין עלולים להתכלות, ואין הבדל מבחינתה אם הם מתכלים או שהבעל מוכרם שהרי בין כך ובין כך הוא חייב לה את ערכם במקרה של גירושין או התאלמנות (מ"מ, וראה גם הלכות אישות כב,טז).
<b>אַף עַל פִּי שֶׁהֵן תַּחַת שִׁעְבּוּד הַכְּתֻבָּה</b>. אף שכל נכסיו אחראים לכתובתה (הלכות אישות טז,י).
<b>וְאִם תָּבֹא לִטְרֹף טוֹרֶפֶת</b>. אם תתגרש או תתאלמן ולא יהיו נכסים אחרים לגבות מהם, תוציא את הנכס מיד הקונה (שם).
<b>אֶלָּא אִם כָּתְבָה לַלּוֹקֵחַ תְּחִלָּה וְקָנוּ מִיָּדָהּ</b>. אלא אם כן התחייבה לקונה לפני המכירה בכתב ובקניין סודר שלא תטרוף ממנו (ראה שם יז,יא).
<h3> ו</h3>
<b>לֹא קָנָה וְיֵשׁ לָהּ לַחֲזֹר וּלְהוֹצִיא מִיָּדוֹ</b>. שיכולה לטעון שעשתה זאת כדי לרַצותו ולא בלב שלם.
<b>כְּמוֹ שֶׁבֵּאַרְנוּ בְּהִלְכוֹת אִישׁוּת</b>. כב,יח.
<b>מִקְחָן מֶקַח וּמִמְכָּרָם מִמְכָּר</b>. שבית דין או האפוטרופוס צריכים לדאוג ליתומים (הלכות נחלות י,ה), ויש להם רשות לבצע עסקה לטובתם (ראה שם יא,ו-ח שהרשות היא רק בעסקה שבוודאי תועיל ליתומים).
<h3> ז</h3>
<b>אַף עַל פִּי שֶׁמַּכִּין אוֹתוֹ</b>. מכת מרדות שעבר על איסור חכמים שגזרו לאסור זאת שלא יבוא לכתוב (הלכות שבת כג,יב).
<b>שֶׁקָּנוּ מִיָּדוֹ בְּשַׁבָּת</b>. שהתחייב על דבר מסוים בקניין סודר.
<b>וְכוֹתְבִין לְאַחַר הַשַּׁבָּת וְנוֹתְנִין</b>. עדי הקניין כותבים שטר על תוכן הקניין, ונותנים אותו לבעל הזכות.
