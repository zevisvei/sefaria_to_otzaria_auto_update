<h1>ביאור שטיינזלץ, הקדמות למשנה תורה</h1>
<h2>ביאור שטיינזלץ, הקדמות למשנה תורה</h2>
<h3>הלכות יסודי התורה</h3>
הלכות אלה, כמו הלכות רבות בספר זה, יש בהן דברים מופשטים וכלליים וגם פרטי הלכה מעשיים ששייכים לאותם התחומים.
ההיקף הכולל של הלכות יסודי התורה, הוא הגדרה של היסודות האמוניים של התורה. לאמור: מה הן האמונות, הדעות והקביעות שהן הבסיס העקרוני לקיומה של התורה. שהרי כל ההלכות בתורה, במהותן, נבנות על עקרונות יסודיים, ומכיוון שעקרונות אלו לא מופיעים בצורה מרוכזת ומסודרת בתורה או בספרים אחרים, יש להקדימם ולסדרם בהתחלה.
מבחינה זו של יסודי התורה, מבוארים כאן שני נושאים גדולים שמהווים את הבסיס העקרוני לכל התורה כולה. החלק הראשון של הלכות אלו נועד להגדיר את האמונה בקב"ה — הן בתפיסה הכללית־בסיסית שלה, והן בהגדרות מדויקות יותר של פרטי האמונה הזו שיש להן משמעות אמונית ופילוסופית. לחלק זה שייכים גם שני פרקים הלכתיים שעוסקים בצדדים המעשיים של היחס המרומם כלפי הקב"ה — דיני קידוש השם ואיסור איבוד כתבי הקודש. החלק השני נוגע לבסיס האמוני ביחס לתורה — האמונה בתורה מן השמים שהיא בלי ספק הבסיס לשמירת המצוות של התורה. גם כאן באים הדברים הן בדרך כלל והן בדרך פרט, ובכללם באות כל ההלכות שנוגעות לנביאים: ההבחנה בין נבואת אמת ונבואה שאינה אמת, מה הם הדברים המתחייבים מן האמונה בנביא, ומה הם הדברים שמחייבים אותנו בהתייחסות אל הנביא. עיקר חשיבותם של שני הנושאים הללו אינו בפרטי ההלכות שלהם כי אם בעצם העמדתם כבסיס עקרוני, שהרי אי אפשר שיהיה קיום לתורה בלי אמונה בנותן התורה ובלי אמונה בתורה מן השמים.
יש בהלכות יסודי התורה גם חלק אחר, שהוא תיאור שנותן הרמב"ם, לפי מיטב הידיעות של זמנו, על המבנה הכולל של העולם, שהוא רואה אותו לא כנקודה אמונית אלא כנקודת ידיעה, כדי שתהיה לו לאדם תמונה כוללת לא רק של המציאות שלמעלה מן הטבע אלא גם של המערך הגדול של הטבע בעצמו.
וכללותם של כל הדברים הללו היא העמדת התשתית התיאורטית לכל מה שידובר בו בכל היקפו של ספר משנה תורה: מה הם הדברים שאדם צריך לידע ולהאמין כדי שתוכל התורה להיבנות על גביהם לפרטיה ולפרטי פרטיה.
<h3>הלכות דעות</h3>
אף על פי שאין במשנה ובתלמוד מערך מסוים שהוא התשתית להלכות דעות אלה, יש דבר קרוב להן ב'מסכתות הקטנות' העוסקות בהלכות דרך ארץ, שהן הקרובות ביותר להגדרה הזו של 'הלכות דעות'.
הלכות דעות של הרמב"ם כוללות מצד אחד מספר מסוים של מצוות עשה ולא תעשה הכתובות במפורש בתורה, הנוגעות להדרכת האדם בהנהגתו כלפי הבריות, אבל יש בה גם דברי הדרכה מוסריים כלליים, וגם הדרכות מסוג שנראה שונה לגמרי, בדיני שמירת הבריאות. לכל אחד מהמרכיבים הללו יש מקום מסודר מאוד בפרקי ההלכות הללו, ולמרות השוני שיש במהותן אפשר לומר שהדבר המחבר את ההלכות השונות הללו, הוא שהרמב"ם רואה את כולן נתפסות כהלכות של שמירת הבריאות במובן כולל של בריאות הגוף והנפש גם יחד. גם כרופא היה הרמב"ם מראשוני הרופאים שיצרו את התפיסה של הרפואה הפסיכוסומטית, שהחיים הנפשיים והחומריים מצטרפים זה אל זה הן בצירופים מזיקים והן בצירופים מועילים.
הלכות דעות לרמב"ם הן מערך שכולל בתוכו הדרכה מוסרית כללית מאוד לגבי הדרך הכוללת שצריך האדם ללכת בה, הן לשלום נפשו והן לשלום החברה, וכיוצא בזה גם הדרכות דומות בענייני בריאות הגוף. למעשה, העולה מכל ההלכות הללו הוא — איך צריך אדם לחיות על מנת שיהיה מסוגל ללכת בדרכי ה'. ההדרכות הללו עוסקות — בין במובן הגופני, בין במובן הרוחני — בקביעת הדרך השקולה, הדרך שמבטיחה שהנוהג בה יהיה בריא בגופו ובנפשו. גם ההלכות הפרטיות מן התורה הנצמדות לכך — כגון מצוות אהבת הבריות והמצווה שלא לשנוא או לנקום — מצטרפים למכלול שאפשר להבין אותו בהיקף יותר רחב דרך מה שכתב הרמב"ם בעצמו: שהיות האדם בריא ושלם הוא מדרכי ה'. וההלכות האלה הן, בעיקרן, לא רק קובץ של מצוות מסוימות, אלא דרכי ה' שאינן נכללות בהוראות מסוימות חד־צדדיות, אלא במבנה הכללי של היות בריא ושלם — למען עבודת ה'.
<h3>הלכות תלמוד תורה</h3>
החובה והמצווה של לימוד התורה כתובה בתורה ושנויה ומשולשת במשנה ובתלמוד. ואולם למרות שיש גם דברים כלליים וגם אמירות פרטיות בלימוד התורה, בדרכי הלימוד, בערכו ובחשיבותו, בכל זאת הרמב"ם הוא שהעמיד מבנה סיסטמטי שלם שעוסק בלימוד התורה — למן ההגדרות הכוללות של החובה הכללית ללמוד תורה ועד לפרטי דברים בסדר הלימוד ובדרכי הלימוד, וכן הדרכה פדגוגית מבחינת הלומד, בין שהוא ילד או מבוגר, ומבחינת המורה. בתוך ההלכות הללו לא רק שנפרסת מסכת שלמה של תלמוד התורה כדרך חיים וכמרכיב יסודי במה שהאדם עושה בעולמו, אלא גם ניתן פה המקום למבנה החברתי שתומך בלימוד, ולפיכך יש בו גם דברים רבים לגבי חובת המלמדים ולגבי מעמדם החברתי, הן בקביעת יחסי החיוב, הכבוד והמורא כלפי תלמיד החכמים והן בהגדרות כיצד שומרת החברה בכללה על לומדי התורה ומלמדיה.
אף על פי שהלכות תלמוד תורה היו לנגד עיניהם של הרבה מן הפוסקים המאוחרים יותר, הרי בדרך כלל לא הגיעו אלה ליצירת מסכת שלמה של מקומו של תלמוד התורה בתוך מציאות החיים היהודית, ועדיין בחלק גדול אנו צריכים לחזור להלכות אלה ברמב"ם, לא רק כדי לקבל תמונה שלמה לגבי ערכו ומהותו של לימוד התורה אלא גם כדי לדון בפרטי הלכה מרובים שקשורים לכך.
<h3>הלכות עבודה זרה וחוקות הגויים</h3>
הלכות עבודה זרה מתבססות בעיקרן על מסכת עבודה זרה שבתלמוד. ואכן, רוב הדברים שנמצאים בחלק זה של הספר הם פרטי הלכות הנוגעים לנושאים מעשיים רבים: מה נאסר משום עבודה זרה, כיצד נוהגים בדברים שהם עבודה זרה, וכיצד מרחיקים מעבודה זרה ומדברים השייכים ומצטרפים לעבודה זרה עצמה. כל הדברים האלה דנים בצדדים רבים של עולם המעשה: בעשיית דברים ובהימנעות מעשיית דברים, מה מותר ומה אסור בשימוש בדברים שונים הכרוכים בעבודה זרה, וכמובן בהרחקות רבות שקבעו חכמים על מנת להתרחק מעבודה זרה ומעובדי עבודה זרה.
נוסף על כך מצרף כאן הרמב"ם, לפי שיטתו, כמה הלכות שהוא רואה אותן כנספחות להלכות עבודה זרה אף שצד זה לא נאמר במפורש בתורה. לדעת הרמב"ם האיסורים על מעשי כישוף, בכל סוגיהם ובכל פרטיהם, וכן איסורי ניחוש והאיסורים על ההתקשרות אל המתים ועוד עניינים רבים — הם כולם חלק מפולחן עבודה זרה ממש או דברים שהם נספחים לעבודה זרה או נובעים ממנה ויכולים לגרום להתקרב אליה. ובכלל זה שייכים גם הלכות של פרטים בהתנהגות, בלבוש וכיוצא בהם, שהאיסור שבהן אינו מהותי אלא עיקרו הוא ההרחקה מעבודה זרה, שלא להידמות לעובדי עבודה זרה ולא לכל דבר שהוא מנהגיהם וחוקותיהם.
להלכות עבודה זרה מקדים הרמב"ם גם מבוא מעניין כשלעצמו, שבו מסביר הרמב"ם את העבודה הזרה כעניין של ניוון וירידה של האמונה בה', ולפיכך הוא רואה את העבודה הזרה לא כשלב קדום שהיה בעולם לפני עבודת ה', אלא כשלב מאוחר יותר של קלקול והשחתה.
<h3>הלכות תשובה</h3>
ענייני התשובה כתובים במקומות רבים בתורה בנביאים ובכתובים, ולא פחות מזה — בדברי חכמים. ואולם אף על פי שיש בכולם קריאה לתשובה, ואפילו הגדרות מעשיות פרטיות בענייני תשובה לעברות מסוימות, עם זאת לא נמצא לפני הרמב"ם מי שיעשה מבנה שהוא גם תיאורטי וגם מעשי, בענייניה של התשובה.
יש בפרקים הללו בהלכות תשובה דברים שבאים לעורר את הלב לתשובה בכלל, ולתשובה בפרט על נושאים מסוימים, ועם זאת גם הלכות שנוגעות למעשה לגבי דרכי התשובה — הן במה שנוגע לאדם בינו לבין עצמו, הן בדרכי התשובה שיש בהן עניין של תיקון עוול שנעשה בין הבריות, וגם דברי הלכה שעוסקים ביחס החברתי וההלכתי לחוטא מצד אחד, ולמי שחזר בו מהצד השני.
עם זאת, בהלכות תשובה של הרמב"ם נדונים גם דברים שחורגים מבעיית התשובה הלכה למעשה, אך מגדירים ותוחמים את הלכות התשובה. בפרקים הללו מביא הרמב"ם בתמצית כמה וכמה מעיקרי האמונה, ומגדיר את חשיבותם בתוך המכלול של החיים של האדם מישראל — הן במה שהדבר נוגע לחייו של האדם בפני עצמו, והן ביחס למעמדו בחברה היהודית.
יתר על כן, הרמב"ם נותן בהלכות הללו מקום לשני נושאים נוספים, שכל אחד מהם הוא עולם שלם לעצמו. מצד אחד הרמב"ם קובע את גדרי היסוד ומעלה את השאלות שיש בנושא עיוני מופשט — עניינה של הבחירה החופשית, כהגדרת יסוד של היהדות שרואה את הבחירה החופשית כמעט כגבול המגדיר את מה שהוא בתוך העולם היהודי ומה שמחוצה לו. לפי דברי הרמב"ם האמונה בבחירה החופשית היא כמעט יסוד מיסודי האמונה. אגב כך יש כאן עיסוק גם בבעיות הנוגעות לשאלה הסבוכה של ההוויות הסותרות לכאורה של הידיעה והבחירה, הגזרה הקדומה והחופש.
נושא אחר שעוסק בו הרמב"ם אגב הלכות תשובה הוא בהגדרות והבחנות של ענייני השכר והעונש, שמתוכן הוא דן הן בשכר בעולם הזה והן בשכר לעולם הבא, הן בימות המשיח והן בגן העדן, ולפיכך הלכות תשובה יוצאות הרבה מעבר לשאלה של כיצד עושים תשובה, אלא הן בונות תבנית יסודית להבנת העולם והמצוי בו כמו גם מתווים את דרכו של העולם מתחילה עד סוף.
<h3>הלכות קריאת שמע</h3>
החובה הבסיסית של קריאת שמע אמורה בתורה (דברים ה,ד-ט; יא,יג-כא), וחכמים הוסיפו עליה<br>            ותיקנו פרטים שונים: הן באופן הקריאה ודקדוקה, והן בברכות הצמודות לחובה זאת. נוסף על<br>            הדינים הללו המיוחדים לקריאת שמע, יש בהלכות אלו גם הלכות שאמנם נחוצות לעניין, אבל אינן<br>            מיוחדות דווקא לקריאת שמע, משום שכיוצא בהן מתייחסות גם להלכות תפילה ולהלכות נוספות. הלכות<br>            אלה דנות בפרטי הדברים שיש בהם כדי למנוע אנשים מלומר דברים שבקדושה, או שפוטרים אותם<br>            ממצוות שונות. אחד מצדדים אלו הוא החובה להתרחק מכל דבר שיש בו משום ערווה או משום זוהמה,<br>            שאף שהיא מצווה שעיקרה נאמר לגבי קדושת מחנה ישראל (ראה דברים כג,טו), מכל מקום היא שייכת<br>            בכל דבר של קדושה.
<h3>הלכות תפילה וברכת כהנים</h3>
לדעת הרמב"ם יש מצוות עשה מן התורה להתפלל בכל יום, אלא שהמצווה מן התורה מתייחסת<br>            לתמצית המושג של התפילה — עצם הפנייה האנושית אל הקב"ה. הרמב"ם מסביר שעל<br>            אף שאין לפנייה זו צורה מוגדרת, בימי בית שני החליטו חכמי ישראל שיש צורך לייסד נוסחאות<br>            קבועות של תפילה, על מנת להקל על אנשים שהם מעוטי דעת ודלי לשון להתפלל כראוי.
בהמשך להקדמה זו באים דיני תפילת עמידה שהיא עיקרה של התפילה (המונח 'תפילה'<br>            בלשון הרמב"ם מתייחס לתפילת העמידה דווקא): נוסח התפילה, הזמנים שבהם היא נאמרת והאופן<br>            הראוי לתפילה. לאחר פירוט הדינים של התפילה, מתואר אופן אמירתה למעשה. שכן אין התפילה נאמרת<br>            בפני עצמה, אלא היא משולבת במארג שלם הכולל ברכות וזמירות הנאמרות בכל יום וכן קריאת שמע<br>            וברכותיה ובקשות אחרות, ולפיכך מפרט הרמב"ם את סדר התפילה למעשה. מלבד זאת יש מעלה<br>            יתרה כאשר התפילה נעשית בציבור, ומשום כך מובא גם סדר התפילה המיוחד לציבור.
להלכות הללו, שמגדירות בכללות את סדר תפילותיהם של ישראל (את פירוט סידור התפילה מכניס<br>            הרמב"ם למדור בפני עצמו שנמצא בסוף הספר), נוספות גם כמה הלכות שיש להן קשר של עניין<br>            וזמן להלכות תפילה: דיני בית הכנסת, הלכות קריאת התורה וההפטרה והלכות ברכת כהנים. אף על פי<br>            שמבחינה מהותית ההלכות הללו אינן בהכרח צמודות זו לזו, הרמב"ם קבע אותן כגוף הלכות אחד<br>            משום שבפועל קריאת התורה וברכת הכהנים, וכן בית הכנסת שמתפללים בו, הן ההשלמות הראויות לסדר<br>            התפילות של ישראל בכללותו.
<h3>הלכות תפילין ומזוזה וספר תורה</h3>
הלכות תפילין מזוזה וספר תורה, עם השוני שיש בהן, בעיקרו של דבר יש בהן צד אחד משותף,<br>            והוא החובה לכתוב דברי תורה מסוימים בדרך של מצווה. יש כמובן קשר הדוק בין הלכות תפילין<br>            ומזוזה, משום שמקור שתיהן באותן פרשיות בתורה. והגם שמצוות כתיבת ספר תורה איננה נובעת<br>            מאותו מקור, מכל מקום חכמים קישרו בין המצוות הללו בכך שלמדו את הלכות הכתיבה שלהן זו מזו.<br>            ולכן בכל הנוגע לעיקרי הכתיבה ולצורת האותיות ודרך הכתיבה, כמו גם לגבי הדיו ובמובן מסוים<br>            גם לגבי החומר שעליו כותבים, ההלכות הללו מתאחדות יחד. משום כך, אף שבשולחן ערוך שלוש<br>            ההלכות הללו אינן צמודות כלל זו לזו, הרמב"ם, אשר מתייחס לעיקרה של המצווה —<br>            כתיבת התורה, כולה או מקצתה, בדרך של מצווה — קובע להן מקום משותף.
אמנם יש לכל אחת מההלכות הללו דרכי עשייה ושימוש שונים: התפילין הן מצווה שקשורה לגופו<br>            של האדם, המזוזה קשורה לביתו וספר התורה הוא דבר העומד בפני עצמו. משום כך אף שהרמב"ם<br>            כותב את ההלכות ברצף אחד, הוא מפסיק בין עניין לעניין כדי להוסיף בכל נושא פרטים ופרטי<br>            פרטים השייכים לאותו הנושא.
העובדה שהרמב"ם קובע מקום להלכות אלה בספר אהבה מלמדת גם צד מסוים של נתינת טעם<br>            בדברים. אף על פי שספר התורה עניינו שיהיה נקרא ונלמד, ואילו הפרשיות שבמזוזה, ובוודאי אלו<br>            שבתפילין, אינן נקראות, מכל מקום הרמב"ם רואה את שלוש המצוות האלה במידה רבה כמצוות<br>            פרטיות של דבקות, שבכל אחת מהן יש מעשה ודרך מיוחדת של עבודת ה' הקשורים בשימוש שיש<br>            בדף ובכתב של התורה כביטויים חומריים־גשמיים של קשר אהבה לה'.
בהלכות הללו יש צד ייחוד מסוים, משום שהרמב"ם איננו קובע רק את גופי ההלכות אלא<br>            נכנס לפרטי פרטים של ממש: הסימון המדויק של האותיות המתויגות בתפילין ובמזוזה, פירוט המילים<br>            החסרות והמלאות בפרשיות התפילין, והרשימה המפורטת של כל הפרשות הקטנות שבתורה (שכוללת כמה<br>            מאות פרטים), עם ציון לגבי כל אחת מהן אם היא פתוחה או סתומה — הוא פירוט שאין רבים<br>            כמותו בספר משנה תורה. ונראים הדברים שמשום שכל הפרטים הללו לא רק חשובים הלכה למעשה, אלא<br>            אין בהם מסורת מדויקת, והם אף אינם מצויים באיזשהו ספר הלכה מוסמך, לכן ראה לנכון<br>            הרמב"ם להכניס את כל הפרטים הללו, על מנת לקבע אותם בתור הלכה למעשה.
<h3>הלכות ציצית</h3>
הלכות ציצית, המפורשות בתורה, עיקרי דיניהן נמצאים במרוכז במסכת מנחות (בסוף הפרק<br>            השלישי ובתחילת הפרק הרביעי). עיקרי ההלכות הם: דרך עשייתה של הציצית, מה הם הבגדים שבהם<br>            נעשית המצווה, האנשים החייבים במצווה זו ואופן קיומה, שלכל אחד מאלה יש פרטים והלכות לעצמם.<br>            הרמב"ם גם מדבר על פתיל התכלת שהוא חלק ממצוות הציצית, ומעבר לדברים הנאמרים בזה<br>            בתלמוד הוא גם מוסיף פרטים, כנראה מפי המסורת, על האופנים שבהם נעשתה צביעת התכלת —<br>            אם כי בזמנו של הרמב"ם כבר לא נהגו בפתיל תכלת של הציצית.
<h3>הלכות ברכות</h3>
בהלכות אלה כולל הרמב"ם כמעט את כל הברכות שאדם מישראל מצֻווה לברך בהזדמנויות<br>            רבות ושונות. הברכה האחת שחובתה מפורשת מן התורה היא הברכה על המזון לאחר הסעודה —<br>            'ברכת המזון', כפי שנאמר: "ואכלת ושבעת וברכת את ה' אלהיך על הארץ<br>            הטֹבה אשר נתן לך" (דברים ח,י). נוסף על כך מדברי חכמים יש חובה לברך לפני כל הנאת<br>            אכילה (או ריח) ואחרי כל אכילה, וכן תיקנו ברכות לפני עשיית מצוות, וברכות נוספות דרך שבח<br>            והודיה.
בשל חשיבותה של ברכת המזון, פותח הרמב"ם את הלכות ברכות במצווה זו. לאחר שמפרט את<br>            סוגי הברכות, ודינים נוספים שנוגעים לכלל הברכות, הוא חוזר ומאריך לדון בפרטי ברכת המזון:<br>            מה כולל נוסח הברכה, על מה ומתי היא נאמרת וכן דיני זימון ונטילת ידיים שאמנם הן הלכות<br>            לעצמן, אבל הן שייכות במידה רבה לברכת המזון. אגב כך הוא מוסיף עוד הלכות, שאף על פי שאינן<br>            בשלמות מעניינה של ברכת המזון, מכל מקום נוגעות במסגרת הכללית של הסעודה. בהקשר לכך הוא<br>            מזכיר אף את המנהגים שבהם ראוי לנהוג בשעת הסעודה, שאין כולם הלכות פסוקות אבל על כל פנים<br>            הם דרכים שהתקינו חכמים לכבוד הסעודה ולכבוד הסועדים.
לאחר מכן עוסק הרמב"ם בשאר הברכות: ברכות הנהנין על אכילה וריח, ברכות ההודאה<br>            והשבח וכן תפילות בקשה הנאמרות בהזדמנויות שונות. הפרק האחרון עוסק בברכת המצוות, לא בדרך<br>            של פירוט רשימת הברכות (שהרי רוב הברכות נכתבו בסמוך למצוות שעליהן הן נאמרות), אלא בצורה<br>            של כללים: על מה מברכים, מתי מברכים ומהו הנוסח המדויק של הברכות במצבים שונים.
<h3>הלכות מילה</h3>
הלכות מילה יש להן עיקר גדול בתורה, בפרשייה שלמה שנתייחדה לה בספר בראשית (פרק יז).<br>            אמנם חכמים לא סידרו את הלכותיה במסכת לעצמה, אלא הן מפוזרות במקומות שונים במשנה ובתלמוד<br>            (בעיקר בפרק יט של מסכת שבת).
בהלכות אלה קיבץ הרמב"ם את כל הצדדים השייכים בהלכה הזאת: מי הוא החייב להימול,<br>            זמנה של המילה, מקרים שיש צורך לדחות אותה ופרטיה של מצווה זו הלכה למעשה. הרמב"ם אינו<br>            נכנס לפרטים שונים בעניין דחיית המילה מפני חולי, אלא רק לקביעה הכללית שצריך להיזהר בכל<br>            מקרה של סכנה ולדחות את המילה, מן הסתם משום שדבר זה שייך לאומנותו של הרופא ולא של המוהל.
הרמב"ם מסיים הלכות אלה, ואת ספר אהבה כולו, כפי שהוא מסיים כמעט כל גופי הלכות<br>            — בדברים של דרש להסברת חשיבות המצווה וקדושתה.
<h3>הלכות סדר התפילה</h3>
במשנה ובתלמוד אין סדר תפילה כלל. אף שנזכרות שם מקצת נוסחות של ברכות ותפילות, אין הן מצטרפות לכלל סדר שלם (ואף נזכרת בתלמוד התנגדות לכתיבת סדר כזה). עם זאת, כיוון שהרמב"ם רצה לכלול בספרו את התורה שבעל פה כולה, מובן שגם נוסחי הברכות והתפילות הן בכלל תורה שבעל פה האמורה להיכתב בספר. סדר זה כבר קדמוהו 'סדר רב עמרם גאון' וכן סידורו של רב סעדיה גאון, ועוד סידורים אחרים שלא נשמרו.
סדר התפילות של הרמב"ם אינו סידור תפילה הראוי לשימושו של האדם המתפלל, אבל הוא כולל את נוסחן של תפילות החול, השבת והמועדים, ברכת המזון וכן את סדרי ההפטרות של שבתות השנה. אין בסדר זה פיוטים או מזמורים שאינם מתקופת התלמוד, ואף כי ייתכן שהרמב"ם עצמו היה מוסיף פרטים כאלו בתפילתו, לא מצא לנכון להכלילם כאן משום שסבר שאינם מחייבים את הכלל.
מסתבר כי סדר התפילות של הרמב"ם הוא בעיקרו הסדר שהיה נהוג בזמנו ובמקומו, והוא אינו זהה לסדרי תפילה אחרים. נוסחי התפילה המקובלים בימינו (אשכנזי, ספרדי, רומא ועוד) שונים מסדר התפילות של הרמב"ם אשר השפעת הנוסח שלו קיימת במידה רבה רק בנוסח תימן.
<h3>הלכות שבת</h3>
הלכות שבת, שתופסות מקום נכבד בספר זמנים, נמצאות ברובן במסכת שבת. בבסיסן של הלכות שבת נמצאים מן הצד האחד איסורי המלאכה בשבת על כל הסתעפויותיהם, ומהצד השני מצוות עשה של שביתה בשבת. מצוות עשה זו של שביתה אינה מתפרשת רק כציווי על ההימנעות ממלאכות האסורות, אלא כציווי כללי על מנוחת השבת וקדושתה. מכוח אלה נוספים ליום השבת גם איסורים והגבלות שאינם קשורים לאיסורי המלאכה, אלא למהותה של מצוות השביתה המייחדת את השבת על פני שאר ימי המעשה.
בהלכות שבת יש כמה וכמה יחידות שעוסקות בנושאים מוגדרים. בפרקים הראשונים פותח הרמב”ם כדרכו, בהגדרות כלליות, בכללים הנוגעים לחיוב על עשיית מלאכה בשבת, ובמקרים שבהם שבת נדחית מפני פיקוח נפש. אחרי הקדמות אלה מתחיל הרמב”ם (בדומה לסדר המצוי במסכת שבת במשנה) בדברים שהם ההכנות לכניסת השבת: השהיה והטמנה של התבשילים לצורך השבת והדלקת הנר לכבוד שבת (וכן בדין הנאה ממלאכה שנעשתה בשבת הדומה לאלו בצדדים שונים). אחריהם הוא פונה לגופן של ההלכות: פירוט המלאכות האסורות בשבת, כשבכל מלאכה ומלאכה מפורשת בתחילה המלאכה שמהווה בסיס לאיסור — ‘אב המלאכה’, ומפורטות מלאכות נוספות האסורות בשל דמיונן לאב — ‘תולדות’ של המלאכה. מקום נכבד לעצמו ניתן למלאכה האחרונה ברשימת המלאכות האסורות — מלאכת ההוצאה — הן משום שמבחינה מעשית יש לה מרחב גדול יותר שבה היא שייכת, והן משום שיש בה מערכת מפותחת של הגדרות והלכות הכוללות צדדי איסורים מדברי תורה ומדברי סופרים.
מכאן עובר הרמב”ם לעסוק באיסורים שאינם ממש מלאכות בשבת, אבל הם נובעים מחמת מצוות השביתה. חלק אחד שלהם נקרא ‘דברים האסורים משום שבות’, והמדובר בפעולות האסורות משום שיש ביניהן קשר למלאכות האסורות מן התורה, ומשום כך אינן מתאימות לדרכה או למהותה של השבת. בתוך האיסורים שאפשר לראותם כביטויים של דיני שבות בשבת, קיים האיסור על פעולות הדומות למלאכות האסורות, שלרוב המכנה המשותף שלהן הוא שיש בהן משום תיקון של דבר, ופעמים אף כאשר הן לא לגמרי חומריות (איסור רפואה, איסור נגינה, וגם איסור הטבלת כלים או הזאה על אדם לטהרה). נוספים לכך גם כל הדינים שהם כל כולם עניין של הרחקה מפעולות של איסור, אף אם לעצמן אינן בכלל מלאכה, ובהם האיסור לעסוק במסחר ובכל מה שדומה לו. בתוך התחומים האלה, שנראה שאפשר להכניס אותם להגדרת הצד החיובי של השביתה, ישנם גם האיסורים שלא לעשות מעשים שאינם יאים לשבת, ובפרט דיבורים שקשורים במלאכת החול, כאמור בדברי הנביא “אם תשיב משבת רגלך, עשות חפצך ביום קדשי...” (ישעיהו נח,יג).
גוף הלכה אחר השייך לשביתת שבת, נוגע לדיניהם של אותם החפצים שמפני שיש בהם צד בלתי שבַּתי — כלים שעושים בהם מלאכות אסורות, או שהם דברים שלא היו מוכנים לשימוש בשבת — הם אסורים גם בטלטול ביום השבת. בעניין זה דנים הפרקים העוסקים בדיני ‘מוקצה’ לסוגיו השונים, בתוך ההגדרות המפורטות, ולפעמים מסובכות, שיש בהלכה.
דין נוסף המפורש בתורה בפני עצמו, הוא ‘תחום השבת’ שאסור לצאת ממנו ביום השבת. כאן נאמרו הדינים לגבי קביעתו, דרך מדידתו וכיצד נוהגים בו ביחיד, בקבוצה או בעיר שלמה; ואילו בהלכות עירובין באה השלמה לדינים אלו.
הלכות שבת נחתמות בדין ה’קידוש’ בכניסת שבת — בתפילה ועל היין —  ה’הבדלה’ במוצאי שבת, ובעוד פרטים של כבוד היום ועינוגו. דינים אלה מביאים לידי ביטוי את ייחודה של השבת בפעולות ממשיות ומעשיות.
<h3>הלכות עירובין</h3>
הלכות עירובין הן חלק מהלכות שבת, וראוי היה להן להיות בתוך הלכות שבת. הרמב”ם הפריד את דיני עירובין מיתר דיני השבת, לא רק בעקבות סידור המסכתות במשנה, אלא משום שיש הבדל מהותי בין השניים. הלכות שבת בכללן מבוססות על דינים מן התורה, ואף ההלכות הרבות שנוספו מדברי חכמים, יסודן הוא בדברי התורה עצמה. לעומתן, מצוות העירוב על כל פרטיה היא מדברי סופרים.
ביסוד הלכות עירובין יש שני נושאים עיקריים, האחד הוא עירוב חצרות ושיתוף מבואות, והשני הוא עירוב תחומין. עירוב חצרות יסודו כולו מדברי סופרים. מן התורה יש איסור להוציא ולהכניס בשבת חפצים מרשות היחיד לרשות הרבים. רשות היחיד לעניין זה מוגדרת כמבנה בעל מחיצות שמבדילות אותה משאר הרשויות, ולא תלויה בבעלות הקניינית על המקום. אמנם כבר מתקופה קדומה התקינו חכמים, כדי לעשות סייג לאיסור ההוצאה, שבתוך רשות היחיד תתקיים חלוקה על פי הבעלות הקניינית, ושאסור להעביר דבר ממקום שהוא קניינו של אדם אחד לקניינו של אחר. על פי תקנה זו, נאסר למעשה להעביר חפצים מבית של אדם אחד לבית של אחר, או לחצר המשותפת לכמה דיירים. אלא שעם התקנה הזו, תיקנו גם חכמים ‘עירוב חצרות’ שהוא דרך לצרף באופן סמלי כמה רשויות קנייניות לרשות אחת, על ידי שותפותן במיני מאכל. עירוב החצרות מצרף את רשויותיהם של כמה בתים השוכנים בחצר אחת, וכך הבתים והחצרות מותרים בהעברה זה מזה. והוא הדין ב’שיתוף מבואות’, שהוא צירוף של כמה חצרות השוכנות באותו הרחוב (בתנאי שאותו המקום מוקף במחיצות), הנעשה באופן דומה.
הנושא האחר בדיני עירובין הוא עירוב תחומין הנוגע לאיסור היציאה מתחום שבת. איסור זה נסמך על הכתוב “אל יצא איש ממקמו ביום השביעי” (שמות טז,כט), אלא שמן התורה לא נקצב שיעור השטח הנחשב ל’מקומו’ של אדם (אמנם לדעת הרמב”ם ועוד, התחום שמן התורה הוא שנים עשר מיל). חכמים קבעו כי אסור לאדם לצאת אלפיים אמה מחוץ לגבולותיה של העיר שבה הוא נמצא או מחוץ למקום מושבו אם הוא נמצא מחוץ לעיר. בעניין זה תיקנו חכמים כי הגדרת גבולות העיר וכן אופן מדידת התחום ייעשו בדרכים שיגדילו את התחום ככל האפשר. כמו כן תיקנו ‘עירוב תחומין’ שהוא דרך לקבוע את נקודת השביתה של האדם במקום אחר ממקום שביתתו בפועל, כדי שמשם יוכל להלך אלפיים אמה, וזאת על ידי הנחת דברי מאכל שיהיו באותו המקום בכניסת השבת.
העולה מכך הוא, כי חכמים הם שקבעו את האיסורים בנושאים אלה, ובעת ובעונה אחת גם תיקנו תקנות שאפשר על ידן להתיר את הסייגים הללו. מבחינה זו אפשר לומר שנושא העירובין הוא דוגמה לכלל התלמודי ‘הם אמרו והם אמרו’, לאמור: חכמים שאמרו שיש בדבר מסוים איסור, הם שהסבירו באלו אופנים יש דרך להתירו.
<h3>הלכות שביתת עשור</h3>
ביום הכיפורים, המכונה בתורה ה"עשור לחדש השביעי" (ויקרא כג,כז, במדבר כט,ז), יש שני נושאים נבדלים. שני הנושאים הללו כלולים כאחד במסכת יומא, הכוללת את כל ענייני יום הכיפורים, אבל שני הנושאים הללו, למרות שהם חלים באותו יום עצמו, אינם שייכים לאותו עניין. החלק האחד הוא סדר העבודה המיוחד שהיה ביום הכיפורים בבית המקדש. את הדברים השייכים לצד הזה של יום הכיפורים שהן 'הלכות עבודת יום הכיפורים' קבע הרמב"ם בספר אחר, ספר עבודה, העוסק במקדש ובקרבנותיו. החלק האחר של הלכות יום הכיפורים, שייך לציוויים הנוגעים לכל אדם ביום הכיפורים אשר קיימים בכל זמן ובכל מקום. חלק זה כלול בתוך 'הלכות שביתת עשור'. [עניין אחר שנתפרש אף הוא במסכת יומא הוא נושא התשובה, אשר על אף שייכותו ליום הכיפורים כיום של מחילה וכפרה, אין הוא קשור אליו בהכרח, והוא נסדר כנושא לעצמו ב'הלכות תשובה' בספר המדע.]
בהלכות שביתת עשור מבוארים שני היסודות של ציוויי יום הכיפורים לכל אדם: מצד אחד המצווה שלא לעשות בו מלאכה, ומצד שני המצווה להתענות בו. איסורי המלאכה ביום הכיפורים הם איסורים חמורים, כמוהם כהלכות שבת, ואינם נבדלים מהלכות שבת אלא לעניין העונש: באיסורי שבת יש עונש מיתת בית דין, ואילו ביום הכיפורים אין עונש ישיר בידי אדם, אלא עונש כרת שהוא בידי שמים. מצווה אחרת של היום שאף המפר אותה ענוש כרת, היא מצוות העינוי, ככתוב "ועניתם את נפשֹתיכם" (שם). המצווה הזו כוללת מן התורה את האיסור לאכול ולשתות ביום הכיפורים. כמו כן הוסיפו חכמים עוד כמה איסורים שהם נלווים לאיסורי העינוי של יום הכיפורים: איסור לרחוץ או לסוך ביום הכיפורים, איסור נעילת הסנדל, ואיסור על קיום יחסי אישות. הגדרות אלו הן תמציתה של מצוות העינוי ביום זה, ואין שום מצווה לאדם להוסיף ולענות את עצמו בדברים נוספים.
אף שתיקנו חכמים שקטנים יתענו באופן חלקי, כדי לחנכם, הורו שיש לפטור מן התענית הן ילדים קטנים ביותר והן אנשים חולים, שבכל מקום שיש אפילו חשש של סכנה – פיקוח נפש דוחה את המצוות, ואפילו יום הכיפורים.
<h3>הלכות שביתת יום טוב</h3>
בהלכות אלה מסביר הרמב”ם את ההלכות הכלליות השייכות בכל הימים הטובים, שרובן מופיעות במסכת ביצה (הקרויה בפי הראשונים ‘מסכת יום טוב’), ואילו את דיני המצוות המיוחדות לכל חג וחג הוא מפרט בהלכות המיוחדות לכל חג, שברובן נמצאות אף הן בספר זמנים. במובן מסוים דיני השבת ודיני הימים הטובים דומים זה לזה בכמה וכמה דברים — בעיקר בכך שיש בשניהם גם מצוות לא תעשה של איסור מלאכה, וגם מצוות עשה של שביתה (‘שבתון’). עם זאת, כמו שמבואר בתורה, יש הבדל בין חומרת הלכות שבת להלכות יום טוב, בכך שבהלכות יום טוב האיסורים הם רק בגדר של מצוות לא תעשה, ואילו בשבת האיסורים חמורים יותר ויכולים להגיע עד לעונשי כרת ומיתת בית דין.
אמנם מלבד היסוד הבסיסי המשותף, קיים צד חשוב של הבדל, המפורש אף הוא בתורה, והוא שביום השבת אסורה כל מלאכה, וביום טוב אסורה רק ‘מלאכת עבודה’, ואילו מלאכות שהן ‘צורך אוכל נפש’ — הכנת מאכלים ליום טוב, מותרות. היתר זה מוגבל בהיקפו למלאכות שעשייתן  דווקא ביום טוב מועילה להכנת המאכל, ולא לפעולות שאפשר לעשותן קודם לכן ולא תהיה לכך השפעה על טיבו של האוכל. כמו כן הוגבל ההיתר להכנת אוכל רק לצורך אנשים מישראל (ולא לגויים או לבהמה), וכן שיהיה המאכל לצורך החג ולא לחול. מן הצד השני, שתיים מתוך המלאכות הותרו באופן גורף ביום טוב — הוצאה מרשות לרשות והבערת אש — משום שבמהותן הן שייכות למלאכת אוכל נפש.
מצד אחר, יש צד מסוים של חומרה יתרה בהלכות יום טוב מאשר בשבת. כדי שלא יזלזלו ביום טוב משום ההתרים שבו, תיקנו חכמים להחמיר בהלכות ‘מוקצה’ ו’נולד’ — שלא להשתמש ביום טוב בחפצים או במאכלים שלא היו מוכנים לשימוש לפני החג. כמו כן, יש עניינים שאף שהם מותרים ביום טוב, כגון העברה מרשות לרשות, נתנו בהם חכמים הגדרות וגבולות שלא ייעשו כדרך שנעשות בחול, וזאת כדי לשמור על קדושת יום טוב.
מעלה אחרת שיש ביום טוב לעומת השבת היא המצווה המיוחדת השייכת לכל הימים הטובים — מצוות השמחה. מן הכתוב “ושמחת בחגך” לומדים כי ביום טוב יש לעשות דברים שיש בהם להרבות בשמחה, הן באכילה ושתייה והן בדברים אחרים שמכינים מבעוד יום לשם יום טוב, וזאת מעבר לגדרי עונג השבת הנוהגים בשבת.
הימים שבין יום טוב ראשון ליום טוב אחרון של שני החגים הגדולים — חג הפסח וחג הסוכות — נקראים בלשון חכמים ‘חול המועד’ ויש להם דינים לעצמם המבוארים אף הם כאן. ממדרש הכתובים למדים שיש בימים הללו הגבלה מסוימת על עשיית מלאכה, אלא שהגבלה זו איננה מפורשת כל צרכה בתורה ועיקרה מתפרש על ידי חכמים. בעניין זה יש כמה וכמה הגבלות על מה מותר לעשות בחול המועד, ובעיקרו של דבר נמנעים מלעשות בחול המועד מלאכות שאינן נצרכות למועד. עיקרון גדול בדינים הללו מכונה ‘דבר האבד’, כלומר: כאשר דבר יאבד מחמת שלא יעשו בו את המלאכה הראויה לו, מותר לעשותו בחול המועד, אם בדרך שינוי אם בדרכו הרגילה. כמו כן הותר לעשות דברים שמוסיפים לשמחת המועד, במישרין או בעקיפין.
<h3>הלכות חמץ ומצה</h3>
הלכות חמץ ומצה, עוסקות במכלול הדינים של חג הפסח ומקורן במסכת פסחים. מסכת זו כוללת גם את ענייני קרבן הפסח, אך הללו מופיעים כיחידה לעצמה ‘הלכות קרבן פסח’ בספר קרבנות.
דיני איסור החמץ מיוחדים בכמה הגדרות משאר איסורים שבתורה, ובפרט מאיסורי אכילה הרגילים. ראשית הוא חריג מצד אופיו של האיסור בכך שהוא תקף לזמן קצוב — מערב הפסח ועד סוף החג — ולאחריו שב החמץ ומותר באכילה (מלבד חמץ שעבר עליו הפסח שנאסר מדברי חכמים). מלבד זאת יש בו כמה צדדים של חומרה: איסור החמץ כולל גם איסור אכילה וגם איסור הנאה, ויתר על כן — שלא כרוב האיסורים שבתורה — שיעורו הוא גם בכמויות הקטנות ביותר (‘אסור במשהו’). כמו כן איסור זה חמור מרוב איסורי אכילה, שהם כרגיל אסורים בלאו, ואילו העונש על אכילת חמץ בפסח הוא חיוב כרת. צד אחר של חומרה יתרה, שהוא ייחודי להלכות חמץ ולא מצוי בשום איסור אחר, הם איסורי “לא יראה ולא ימצא”, ומצוות עשה “תשביתו שאור מבתיכם” — החובה לבער ולהשמיד את החמץ כך שלא יהיה כלל ברשות ישראל בזמן הפסח.
בהלכות אלה יבואר מה היא ההגדרה המדויקת של איסור החמץ, וכן פרטי הדינים ביחס לזמנו ושיעורו, הכוללים דברים האסורים מן התורה וכן דברים שנאסרו מדברי סופרים לשם הרחקה. כמו כן מבוארת מצוות השבתת החמץ מרשותו של ישראל, אם בדרך של ביטול במחשבה ואם על ידי ביעור בשרפה וכיוצא בה, וכן תקנת חכמים לבדוק את הבתים ולבער את החמץ מתוכם בערב הפסח.
מלבד איסור החמץ, נוהגות בימינו גם שתי מצוות עשה בלילו הראשון של פסח — מצוות אכילת מצה ומצוות הסיפור ביציאת מצרים. המצוות הללו נידונות בחלקו השני של הלכות חמץ ומצה, יחד עם המצוות שמדברי סופרים שיש בלילה זה — שתיית ארבע כוסות של יין, ואכילת מרור וחרוסת. בפרקים הללו מבוארת חובת אכילת המצה, ההגדרה מה היא מצה ומתי ובאיזה אופן חייבים לאכול אותה. בהמשך נידון סדר ליל הפסח על כל שלביו, ההנהגות המיוחדות שבו ואופן הסיפור ביציאת מצרים. לאלה נספח גם פרק קצר שהוא נוסח הגדה של פסח, כפי שהתגבשה במשך הדורות.
<h3>הלכות שופר וסוכה ולולב</h3>
ביחידת הלכות זו, איחד הרמב״ם שלוש מצוות שונות ונפרדות, אשר המשותף להן הוא היותן מיוחדות לחגי חודש תשרי. מקורן של הלכות שופר הוא במסכת ראש השנה, ואילו הלכות סוכה ולולב מצויות במסכת סוכה.
בראש מתבארות הלכות שופר, שעניינן הוא מצוות התקיעה בשופר בראש השנה. מצווה זו מבוארת כאן לכל פרטיה: הן לגבי הכלי הראוי להיות שופר הן לגבי זמני ואופני התקיעה, והן לגבי מי כשר לתקוע. עוד נזכרים פרטים העוסקים בגזרת חכמים שלא לתקוע בשופר בראש השנה שחל להיות ביום השבת. כמו כן מבואר סדר התקיעה בציבור, אשר לפי תקנת חכמים הוא משולב בתפילת מוסף בשלוש ברכות ארוכות ומיוחדות - מלכויות זיכרונות ושופרות - הנוגעות בעניינו של יום ראש השנה עצמו, כ׳יום הזיכרון׳ שבתורה, ונקשרות לתקיעת השופר.
לאחר מכן באים דיני סוכה, ומפורטת בהם מצוות הישיבה בסוכה הנוהגת בשבעת ימי חג הסוכות. בהלכות מבוארות בתחילה הגדרות המבנה הבסיסיות של הסוכה: שיעורה מבחינת אורכה רחבה וגובהה, מספר הדפנות ודרך עשייתן, וטיב הסכך שבו צריך להשתמש להצללת הסוכה. כמו כן מבואר אופן קיום מצוות הישיבה בסוכה, ואימתי אדם פטור מן המצווה.
לבסוף באות הלכות לולב שהן פירוטי ההלכה של מצוות ארבעת המינים האמורים בתורה והנוהגים בחג הסוכות. בהלכות אלו מבואר טיבו וצורתו של כל אחד מארבעת המינים, וכיצד מקיימים בהם את מצוות הנטילה בפועל. בהלכות אלה יש גם התייחסות פרטית לסוגי מומים הפוסלים את ארבעת המינים מנטילה, וכלל הוא שנדרשת בהם איכות מסוימת של ׳הדר׳ - שלא יהיה בהם פגם במראיהם.
לאורך הלכות סוכה ובמשולב עמהן, נזכרים כמה פעמים אופני קיום מצוות החג בבית המקדש. הן לגבי מצוות נטילת הלולב, אשר יש בה כמה שינויי דינים בבית המקדש מבשאר המקומות, הן בעניין המנהג מזמן הנביאים של הקפת המזבח בערבות (שזכר לו נעשה בימינו ביום האחרון של החג). עניין נוסף שעיקרו בבית המקדש ונזכר אף הוא כאן הוא שמחת בית השואבה הקשורה למצוות ניסוך המים בחג הסוכות. בהלכות אלה נאמרו דברים לגבי אותה השמחה היתרה שבמקדש, מעלתה על פני שמחת הרגלים האחרים, ושותפותם של כל ישראל בה.
<h3>הלכות שקלים</h3>
הלכות שקלים, במובן המצומצם שלהן, הן הדינים ופרטי הדינים של מצוות הפרשת מחצית השקל. חובה זו מוטלת על כל אדם מישראל פעם בשנה לקראת חודש ניסן (שממנו ואילך קרבים הקרבנות מן הכספים החדשים), ובדרך זו היא קשורה לעניינו של ספר זמנים, כדרך שמסכת שקלים נקבעה בתוך סדר מועד. ואולם בהלכות אלה אין הרמב”ם עוסק רק בהקשר המצומצם של המצווה, אלא מרחיב את היריעה, כדרך שהיא מתבארת גם במסכת שקלים שבמשנה ובתלמוד.
החלק המרכזי בהלכות אלה עוסק בהגדרת חובת מחצית השקל: על מי היא חלה, מתי היא נעשית וכיוצא בזה. ועם אלה גם ההלכה המיוחדת של תוספת קטנה לסכום זה — ‘קולבון’, וכמו כן בדרכי ההעברה והאחריות לכספים במהלכם מהמקומות שנגבו בהם ועד לבית המקדש. כאשר מבואר כאן, הכספים של מחצית השקל שנגבו מכל ישראל, הם המשען העיקרי לכל תקציב ההוצאות של בית המקדש בכל שנה ושנה. בדרך אגב מבוארים גם מקורות אחרים של כספים למקדש, בין אלה שהיו תשלום עבור קרבנות שהוקרבו, ובין אלה שהיו נדבה כללית לצורך המקדש.
החלק השני של ההלכות האלה עוסק בייעודם של השקלים שנגבו. אמנם השקלים נועדו בעיקרם לשמש לקניית קרבנות הציבור, אלא שהכמות הנאספת מכל ישראל שבכל הארצות הייתה לרוב גדולה משיעור זה. לפיכך לאחר איסוף השקלים בלשכה מיוחדת במקדש, נעשתה פעולה של ‘תרומת הלשכה’ — נטילת חלק מייצג מתוך מיליוני המטבעות, והקדשתו לשימוש להוצאות התמידיות. בהלכות כאן מתבאר אלו מן ההוצאות שבמקדש היו באות מתרומת הלשכה, וכן מה נעשה בכסף שנותר ממנה בסוף השנה. כמו כן מתבארים דרכי השימוש בכספים שנשארו בלשכה ולא הוקדשו בתרומת הלשכה, שעל פי רוב משמשים למטרות הקשורות במבנה המקדש עצמו, או לשם העיר ירושלים וצרכיה.
<h3>הלכות קידוש החודש</h3>
הלכות קידוש החודש עוסקות בדרכים שבהן קובעים את לוח השנה. קביעת הלוח כוללת שני עניינים מרכזיים, ששניהם נתבארו כאן — קידוש החודש ועיבור השנה. רוב הלכות קידוש החודש מצויות במסכת ראש השנה, ואילו ההלכות הנוגעות לעיבור השנה נמצאות בתלמוד בפרק הראשון של מסכת סנהדרין.
קידוש החודש תלוי בראיית הירח החדש על ידי עדים, ועל פי עדותם בית הדין מכריזים על יום ראש החודש. עם הזמן עלה החשש שכתות שונות — החולקות על מסורת חכמים — ינסו להטעות את בית הדין, ולפיכך תיקנו שיש לחקור את העדים היטב, כדי לאמת את עדותם. בנוסף לכך, התמחו בית הדין עצמם בחשבונות מהלך הירח וידעו מתי והיכן הוא עתיד להיראות, וכך יכלו לבחון את נכונות העדות. לאחר ההחלטה, הופצה הידיעה בעם ישראל בארץ ובחוץ לארץ, על ידי שליחי בית הדין. בעניין זה סמכות בית הדין היא מוחלטת, עד שאם קבעו את ראש החודש בזמן שאינו נכון, מחמת טעות ואף בכוונה, יש לקביעתם מקום והתאריך נקבע על פיהם.
עיבור השנה שונה מקידוש החודש, בכך שהוא עניין הדורש הכרעה מתוך עיון ושיקול הדעת, ולפיכך הוא נעשה על ידי הרכב מיוחד שנתמנה לכך מתוך חכמי הסנהדרין. עיקרו של עיבור השנה הוא הצורך בהתאמה בין החודשים הנקבעים על פי מחזור הירח, ובין עונות השנה התלויות בתקופת החמה. שנת הלבנה קצרה משנת החמה בכאחד עשר יום, ומשום כך מוסיפים מדי כמה שנים חודש אדר נוסף. יחד עם בחינת הצורך בעיבור מצד התאמת שנת הלבנה לשנת החמה, נלקחו בחשבון שיקולים נוספים לעיבור השנה הנוגעים לחגיגת הרגל עצמו כגון קלקול במצב הדרכים שגרם לעיכוב של עולי הרגל.
קביעת לוח השנה וימי החגים והמועדים היא עניין הנוגע לכלל ישראל, ולפיכך הסמכות האחראית על תחום זה היא בית הדין הגדול, והמקום שבו נקבע הלוח הוא ארץ ישראל — מקומו של עם ישראל ומקום השכינה. משבטלה הסנהדרין בסוף ימי האמוראים, התחילו לקבוע את ראשי החודש ועיבור השנים לפי חשבון, שעל פיו נתייסד הלוח הנהוג בזמן הזה. אך למרות השינוי לקביעה על פי החשבון, עדיין מקור הסמכות הוא בית הדין שבארץ ישראל, ולדעת הרמב"ם עדיין "על קביעת ארץ ישראל היו סומכין", ובלעדיהם אין קיום אף ללוח שעל פי החשבון.
חשבון הלוח בנוי על זמנו של חודש ירח ממוצע, וכן של אורך שנת חמה ממוצעת. על פי לוח זה, אורכו של כל חודש וחודש בשנה ידוע מראש, אם שלושים או עשרים ותשעה יום, והם מסודרים בסירוגין (למעט חודשי מרחשוון וכסלו אשר יכולים להיות בני עשרים ותשעה ימים או שלושים). עיבור השנים נעשה במחזור קבוע, שעל פיו לעולם מקוזז הפער בין שנת החמה לשנת הירח מדי תשע עשרה שנה. כל החישובים הללו מפורטים בהלכות כאן, וכמו שכותב הרמב"ם, הם אינם מסובכים מדי.
בחלקו האחרון של הלכות קידוש החודש, הוסיף הרמב"ם כמה פרקים העוסקים בחישוב אפשרות ראיית הירח בליל השלושים לחודש, הזמן שבו בית הדין היו מקדשים את החודש. הוא מביא חישובים למציאת מקום השמש והירח, שלפיהם ניתן לחשב את מידת הסבירות לראיית הירח, וכיצד הוא ייראה. הרמב"ם מציין כי חכמי ישראל הקדמונים חיברו ספרים בדרכי החישוב, אך אלו אבדו מאתנו, ולפיכך הוא הסתמך על ספרים שחיברו חכמי יון מכיוון שדבריהם מוכחים בראיות ברורות. בחתימת ההלכות כותב הרמב"ם כי מטרת הכללת החישובים הללו בספר משנה תורה היא כדי שכל דרכי התורה יהיו מצויים בספר הזה, ולא יהיה צורך לחפשם במקומות אחרים.
<h3>הלכות תעניות</h3>
הלכות תעניות, אשר נזכרות במסכת תענית, מתבססות על המצווה הכללית מן התורה, שבזמנים של צרה ומצוקה חובה עלינו לקרוא אל ה' ולהתפלל אליו. חכמים תיקנו שבזמנים אלו של צרות יש להתענות ולזעוק בתפילה ולהריע בחצוצרות עד שירחמו מן השמים והצרה תחלוף. כל ההנהגות הללו נעשות בכדי לעורר לתשובה, לפי שעל ידיהם מכירים הכול שאין הצרות דבר מקרה אלא עונש על המעשים הרעים, ויש בכך בכדי לגרום לתיקון המעשים.
כאשר מתרחשת צרה על הציבור בית הדין גוזר תענית, ולפי עניינה של הצרה נקבע היקף המשתתפים בתענית — אם הציבור כולו, או רק קהילה מקומית. גם היחיד שאירעה לו צרה רשאי ואף מצֻווה שיקבע תענית לעצמו. הסיבות לתענית מגוונות ובכללן מצוקות שבדרך הטבע כגון מגפות או נזקים, פורענויות שאינן באות מכוח הטבע אלא מידי בני אדם, כגון פשיטות או מלחמות. מקום מרכזי תופסות התעניות שבזמן עצירת גשמים, שכלפיהן נתפרשה בהלכות שכאן מערכת שלמה של זמני תעניות, חומרתן והנהגותיהן, עם נוסחי ברכות מיוחדות הנאמרים בה בתפילה.
נוסף לאלה יש סוג אחר של תעניות, והם הימים שנקבעו כימי תענית לזכר מאורעות רעים שאירעו לישראל בשעתם — ארבע התעניות שמתייחסות בעיקרן לחורבן בית ראשון ובית שני (אשר נזכרים כבר בספר זכריה), ותענית אסתר. למרות שבצומות אלה יש ממד של אבל, הרמב"ם מציין שאף הם נועדו לעורר את הלבבות לתשובה בזיכרון מעשינו הרעים שגרמו לנו אותם הצרות.
כהמשך לעיסוק בתעניות שנקבעו לזכר החורבן, בא בהלכות הללו גם פירוט של תקנות חכמים ומנהגי ישראל שנוהגים כזכר לחורבן הבית. המדובר בהנהגות המיוחדות של ימי חודש אב שיש בהן צד אבלות מיוחד, ושל תענית תשעה באב עצמה, החמורה משאר התעניות. נוספו לכך מנהגים שונים שתיקנו חכמים בכל ימות השנה, שנועדו להראות שכל עוד לא נבנה בית המקדש אין שמחתנו שלמה, ואנחנו ממתינים כל העת לנחמת המקדש וירושלים ולשמוח בבניינם.
<h3>הלכות מגילה וחנוכה</h3>
הלכות מגילה וחנוכה נקבעו במשנה תורה כיחידה אחת. אף שבמקורן הלכות פורים נמצאות במסכת מגילה והלכות חנוכה בתלמוד במסכת שבת, כרכן הרמב"ם יחד משום שיש במועדים אלה צד משותף. שלא כשאר ימים טובים שכולם הם ימי חג מן התורה, הרי מעמדם של ימים אלו הוא 'דברי סופרים' (וזאת על אף שפורים נזכר במגילת אסתר שבמקרא). מובן אפוא כי בשני המועדים הללו אין איסור על עשיית מלאכה.
בהלכות מגילה עיקר הדיון הוא במצווה הבולטת והניכרת ביותר ביום זה, קריאת המגילה. בהלכות אלה נידונים דיני כשרות המגילה, מי ראוי לקרוא אותה וכן הימים שבהם קוראים את המגילה. נוסף על קריאת המגילה מבוארות גם שאר המצוות השייכות לפורים: מצוות הסעודה, משלוח מנות איש לרעהו ומתנות לאביונים.
בימי החנוכה המצווה המרכזית היא הדלקת נרות החנוכה. בהלכות כאן נידון מספר הנרות שמדליקים, הן אלה שהם מעיקר החיוב והן אלה שהם מנהג של הידור מצווה, מקום הדלקת הנרות וזמן ההדלקה. נוסף על הדלקת הנרות נידונה גם המצווה של אמירת הלל בימי החנוכה, ודרכי קריאתו.
אגב הזכרת אמירת ההלל בימי החנוכה, מצוי כאן עיסוק רב בפרטיה של מצוות אמירת ההלל הנוהגת בימים חגיגיים נוספים במשך השנה. אך לא רק האמירה בחנוכה היא המקשרת את ההלל למיקומו כאן, אלא מעמדה של המצווה, שאף היא מדברי סופרים. על כל המצוות הללו מברכים לפני עשייתן "אשר קדשנו במצוותיו וציוונו...", וכפי שהסביר הרמב"ם במקום אחר, הברכה כאן איננה על קיומם כמצווה העומדת בפני עצמה, אלא מתבססת על המצווה האמורה בתורה לקבל ולקיים את דברי חכמי ישראל בכל הדורות – "על פי התורה אשר יורוך ועל המשפט אשר יאמרו לך תעשה לא תסור מן הדבר אשר יגידו לך ימין ושמאל" (דברים יז,יא).
<h3>הלכות אישות</h3>
הלכות אישות הן החלק הגדול בספר נשים, ובכללו של דבר הן כוללות כמעט את כל הדברים השייכים למסכת קידושין ומסכת כתובות. משום כך מכילות הלכות אישות את רוב הנושאים של יחסי הנישואין: בניית הקשר מעיקרו (קידושין ונישואין), ההתחייבויות ההדדיות שבין האיש והאישה ומכלול היחסים הממוניים הנוצרים על ידי הנישואין, וכן מצוות פרייה ורבייה. רוב העניינים שבספר אינם מפורשים בתורה, אלא חלקם נסמך על מספר כתובים מן התורה, ורובם נובעים מתקנות חכמים. בהלכות אלה יש מצד אחד חלק שהוא כלל אנושי, הנוגע לבניית מסגרות קבועות של יחסי אישות ונישואין, ומצד שני גם הצדדים המיוחדים של מוסד הנישואין היהודי על החובות והזכויות המיוחדות למסגרת זו.
הלכות אישות מתחילות בשני פרקי מבוא ומסגרת. האחד מגדיר מצד אחד, את עצם המצווה וההגדרה של נישואין, ומצד אחר מגדיר בכלליות, בלי להיכנס לכל הפרטים, את כל איסורי הביאה — לא בהגדרתם הפלילית, אלא בהגדרתם כמניעה לנישואין. פרק המבוא האחר מביא פרטים והגדרות כוללות לגבי בגרות וקטנוּת של זכר ונקבה, ושל מצבים חריגים בהתפתחות שלהם, שיש להם השלכה על דינים שונים הנוגעים לנישואין.
לאחר ההקדמות, עוסקות ההלכות בדיני הקידושין לפרטיהם: הן באופן שבו ראוי שייעשו, והן בכל הבעיות הנובעות ומשתלשלות מתוך מעשה הקידושין. הן עוברות לפרט את דיני הנישואין על צדדיהם השונים: טקס הנישואין והכתובה, החובות המעשיות של האיש כלפי אשתו ומצוות פרייה ורבייה.
בהמשך ההלכות יש עיסוק נרחב בהשלכות הממוניות של חיי הנישואין: תחום אחד הוא ביחס לזמן שלאחר תום הנישואין, והוא כולל את גביית הכתובה לאחר גירושי האישה או התאלמנותה, זכויות האלמנה והבנות למזונות דירה והוצאות נוספות, וירושת הבנים. תחום נוסף מתייחס ליחסי הממון שלהם בזמן הנישואין, ובו פירוט המלאכות שהאישה עושה לבעלה, יחסי הקניין שלהם בנכסים שירשה האישה, שימוש בנכסים והעברת נכסים לאחרים, זכויות הבעל בנכסי אשתו, והסכמים ממוניים ביניהם.
הפרקים האחרונים עוסקים הן בנישואין שאין להם תוקף גמור מן התורה, והן בנסיבות שבהן האיש והאישה מתגרשים כתוצאה מתנאים שאינם מאפשרים את המשך חייהם יחד, ובחובת נתינת כתובה במקרים אלו.
<h3>הלכות גירושין</h3>
הלכות גירושין כוללות את רוב ההלכות השייכות לענייני גיטין, שבתורה הן מופיעות בקיצור רב וכמעט בדרך אגב (דברים כד,א-ג), ופירוט דיניהם נמצא כמעט בשלמות במסכת גיטין. אולם נוסף על כך יש בהן גם דינים אחרים, והם דיני מיאון ודיני עגונות, שאינם קשורים במישרין לדיני גיטין, אך יש להם קשר פנימי אליהם — שאף הם דרכים להתרת אישה מהיותה אסורה כאשת איש. דינים אלו אינם מופיעים בתורה, ומקורם בתלמוד הוא בעיקר במסכת יבמות.
עניין הגירושין נחשב למעשה המחייב הרבה מאוד תשומת לב בכלליו ובפרטיו, משום שהגירושין הם הפקעה של קשר הנישואין הקושר את האישה לבעלה בצורה חמורה, שכן כל עוד האישה נשואה הריהי אסורה לכל אדם באיסור כרת שיש עליו מיתת בית דין. העובדה שניתן להתיר איסור זה, שלא כשאר איסורי הערווה שהם אסורים לעולם, עושה את מעשה הגירושין לדבר שיש לעשותו בתכלית השלמות. ומכאן נובעים כל הדקדוקים בפרטי כתב הגירושין — הגט (שהוא שם כולל לכל שטר אך נתייחד לשטר הגירושין), ובדרכים שבהם הוא מגיע לידי האישה.
הלכות גירושין מתחילות בסקירה כוללת למדי של יסודות הלכות גיטין: עקרונות כתיבת הגט, נתינתו, ושאר הדברים שעושים אותו לגט כשר מן התורה. לאחר מכן עוסקים בשליחויות ובייפויי כוח מסוגים שונים לגירושין, וברצון הבעל לגרש. חתימת נושא הגירושין גופו דנה בבעיות הקשורות בגירושין: נישואין לאחר גירושין בעייתיים, תקלות שעלולות להיווצר לאחר הגירושין, והנסיבות הראויות לגירושין. לאחר פירוט דיני הגירושין באים כמה נושאים קצרים הקשורים בצורה כלשהי לגירושין: דיני מיאון, איסור מחזיר גרושתו, וחובת המתנה לפני אירוסין ונישואין במקרה של גירושין או התאלמנות. נושא נוסף הנידון בהרחבה עוסק בכשרות עדויות על גירושין או מוות, בקביעת הוודאות לגבי עצם המוות וזיהוי המת, וכן בהקלות שנתנו חכמים בעניינים אלו, וזאת כדי שבנות ישראל לא תישארנה עגונות במקרים של היעדר שני עדים על מות הבעל.
<h3>הלכות יבום וחליצה</h3>
דיני ייבום וחליצה כתובים בתורה (דברים כה,ה-י), ופרטיהם נמצאים בהרחבה גדולה במסכת יבמות.
דיני הייבום והחליצה הם כעין מערכת שלמה העומדת בצד קשר הנישואין והגירושין, כחטיבה בפני עצמה. לעומת יחסי הנישואין המבוססים על ההסכמה ההדדית בין האיש והאישה, קשר הייבום מוטל כחובה על בני הזוג מפני גזרת הכתוב. אף דרך מימושו של הייבום אינו זהה לזה של נישואין רגילים, והתרתו של הייבום אף היא יש לה דרך ייחודית – על ידי חליצה. צד חריג אחר שיש בייבום, הריהו בזה שהייבום חל על יחס בין איש ואלמנת אחיו, שבלי חיוב הייבום הוא קשר אסור משום ערווה. ומשום כך יש מקום לדקדק הרבה בקשר הייבום ולחשוש אף לצדדים רחוקים שבהם יכול הדבר להביא לידי איסור.
הלכות ייבום וחליצה מתחילות בעיקרי דיני הייבום, לאמור: מיהי האישה שחייבת בייבום, ומי האישה שפטורה ממנו. לאחר מכן עוסקים במעשה הייבום עצמו, ובבעיות שמתעוררות כשלא נעשה הדבר כתיקונו. לעתים חיוב הייבום עצמו אינו ברור, ולכן נידון הבירור בנוגע למציאותם של בנים או אחים לבעל, שקיומם של אחים והיעדרם של בנים הוא תנאי לצורך בייבום, וכן העדויות לגבי מותו של הבעל.
החליצה היא האופן שבו היבמה נפטרת מחובת הייבום, ודרך ביצועה מתבארת כאן בפרוטרוט, הן מבחינת אופיו של המעמד, הן מבחינת סדר הטקס, וכן כל שאר הפרטים במעשה החליצה. בפרק זה יש גם נוסחאות של שטר חליצה, כתובת יבמים וכתובה רגילה.
הן הייבום והן החליצה עשויים להיפגם, בעקבות פעולות קנייניות שונות שעשו היבמים – גט או קידושין – ולדבר יש משמעות בעיקר כאשר יש יותר מאח אחד או אישה אחת המחויבים בייבום. שאלת תוקף הפעולות שהיבם עושה ביבמה וההשלכות מכך לגבי אחים אחרים או נשים אחרות של המת, נידונות בפירוט. כמו כן מתבאר מי הם הנשים והאנשים שאינם ראויים לייבום, וכן אלה שאינם ראויים לחליצה.
אף הקשר שנוצר בין היבם והיבמה מעצם החובה לייבם יוצר בעיות שונות, וכאן מתבררים דברים הבאים מחמת קיומו של קשר זה, שאף על פי שלא מומש הוא נחשב כסוג של קשר אישות ('זיקת יבמים'). מלבד אלו נידונים מצבים של חיוב מסופק בייבום ובחליצה, הנובע מחוסר בירור מי הם האישה או האחים האמתיים של המת.
<h3>הלכות נערה בתולה</h3>
הלכות נערה בתולה כוללות שלושה דינים המופיעים בתורה: אונס (דברים כב,כח-כט), מפתה (שמות כב,טו-טז) ומוציא שם רע (דברים כב,יג-יט), ופירוטם בתלמוד נמצא בעיקר בפרקים שלישי ורביעי ממסכת כתובות. הצד השווה שבהם שהדינים הללו שייכים רק עד שתגיע הנערה הבתולה לגיל בגרות, שהוא שישה חודשים אחרי שהביאה סימני גדלות (נערות). דיני אונס ומפתה הכתובים כאן הם דווקא בנערה פנויה, כי במקרה שהייתה הנערה ארוסה או נשואה חלים על שניהם דינים שונים לגמרי.
המפתה הוא שבא על הנערה ברצונה, והאונס הוא שעשה זאת בעל כרחה. בשני המקרים חייב האיש לשלם קנס הקצוב בתורה, ומלבד זאת – פיצויים שונים (תשלומי בושת, פגם ועוד) התלויים בזמן ובמעמד של שניהם. אכן יש הבדלים מסוימים בדיני האונס והמפתה, ונראה כי בעיקרם הם נעוצים בכך שהמפתה נידון במידה רבה כמזיק, כמי שעובר עברה אזרחית ולא פלילית, והדבר מתבטא בכך שהוא יכול לבחור אם ברצונו לשאת את המפותה לאישה או לשלם את הקנס. ואילו האונס נידון כעבריין ממש, ולכן יש בו צד חמור יותר של ענישה – שהאונס חייב בנוסף לתשלום הקנס לשאת את האנוסה (בתנאי שהאנוסה ואביה מעוניינים בכך), ולא זו בלבד שהוא חייב לשאת אותה, אלא שאסור לו לגרש אותה כל ימי חייו.
דין אחר, הדומה להלכות אלה, הוא המוציא שם רע על נערה בת ישראל, שטוען שיש לו הוכחות שזנתה אחרי שהתקדשה לו ולפני שבא עליה. אם ההוכחות שבידו חזקות מספיק, הרי במקרים מסוימים הוא יכול לגרשה בלא כתובה, או אפילו, במקרים אחרים, להביאה שתידון למוות כארוסה שזנתה. לעומת זאת, אם יתברר שהיה זה שם רע שאין לו ביסוס, הרי הוא גם נענש בסכום כסף קצוב מן התורה וגם לוקה בבית דין על מה שעשה. אף על פי שאין דין זה שווה לגמרי לדיני האנוסה והמפותה, מכיוון שהוא עוסק במצב דומה מבחינת האישה, וגם בעונשים קצובים האמורים בתורה, על כן הוא משויך להלכות אלה.
<h3>הלכות סוטה</h3>
הלכות סוטה כתובות בתורה בפרטות (במדבר ה,יא-לא), ומפורשות בתלמוד במסכת סוטה.
דין הסוטה הוא המצווה היחידה בתורה שמימושה תלוי בנס. ייתכן שמטעם זה דקדקו חכמים בפרטי דיני הסוטה, על מנת לצמצם את מספר המקרים שבהם יש להביא את הסוטה למקדש ולהשקותה ‘מי סוטה’. סיבה נוספת להגדרה מדוקדקת ומצמצמת זו, היא שלצורך קיום דין הסוטה יש למחוק בפועל פסוקים מן התורה (ובכללם שם ה’) – מעשה שאסור באופן חמור בדרך כלל, והותר לצורך מצווה זו לבדה.
הלכות סוטה מתחילות בדיני קינוי וסתירה – שהם ההתראה לאישה שלא תתייחד עם אדם מסוים, ודרך הייחוד העשויה לאסור אישה על בעלה. אחר כך עוסקים בשאלה מי הן הנשים שאינן שותות מי סוטה, אם משום שאינן ראויות מן הדין או משום שאינן מסכימות לכך, וכן באיסור נישואי האישה עם האיש שעליו היא נחשדה. לאחר מכן מובאים פרטי הדינים של השקאת הסוטה: כיצד נעשה הטקס בבית המקדש, ומה התוצאות של בדיקה זו. כהמשך לדינים אלה מובאים דיני מגילת הסוטה עצמה, דרכי כתיבתה ומחיקתה ופסוליה, ופרטים נוספים הנוגעים לסדר השקאת הסוטה. בסוף היחידה מתייחס הרמב”ם להנהגה הראויה בין איש לאשתו, ובכך נשלמות הלכות סוטה, ונחתם ספר נשים כולו.
<h3>הלכות איסורי ביאה</h3>
הלכות איסורי ביאה כוללות את כל האיסורים השייכים לתחום יחסי המין. בהלכות אלה כלולים נושאים שונים, שרבים מהם נזכרים בתורה ברשימה אחת (איסורי העריות שבחומש ויקרא פרקים יח, כ), ומקצתם מצויים במקומות שונים כמצוות בפני עצמן. במשנה ובתלמוד מופיעים הרבה מהדינים הללו במסכתות יבמות ונידה, ומקצתם מפוזרים במסכתות נוספות.
הלכות אלה, מהן חמורות ביותר שעונש העובר עליהן במזיד הוא מיתת בית דין או כרת, ויש מהן שעונשן הוא בלאו ומלקות, ואף כאלה שהן איסורי עשה בלבד. מלבד אלה, יש כאן הוראות והדרכות מדברי תורה ומדברי סופרים בדבר דרך ההנהגה הראויה בענייני המין.
ההלכות הרבות הללו אינן מחולקות כאן כיחידות מוגדרות, אבל הרמב"ם מסדר אותן לפי סדר ענייני: בתחילה נידונים איסורי עריות – איסור קיום יחסי מין בנשים שהן קרובות משפחה מצד עצמן או מחמת נישואין, ואיסורי משכב זכר ובהמה. אחר כך נידונים דיני נידה, מצד היותה אחת הנשים האסורות בביאה, ובהם נכללים דיני הנידה הזבה והיולדת (צד אחר הנוגע לטומאה והטהרה של נשים אלו נידון בהלכות מטמאי משכב ומושב שבספר טהרה). יחידה אחרת היא האיסור לישראל להתחתן בגויים, ואיסורים מיוחדים של חיתון עם בני עמים שונים (מצרי, אדומי ועוד), ובתוך יחידה זו כלולים גם דיני גֵרים ודיני גיור. לאחר מכן נידונים דיני ממזר, ועמם גם דיניהם של אלה שאין כשרות ייחוסם ברורה וידועה, ובסמוך אליהם מפורטים דיני כרות שפכה ודיני סירוס. יחידה אחרת היא איסורי הנישואין והביאה המיוחדים לכהנים – כהן הדיוט וכהן גדול. לבסוף באה שורת הלכות, בענייני הרחקה מן העריות ומן המביא לידי עברות בתחום זה.
<h3>הלכות מאכלות אסורות</h3>
כללן של הלכות מאכלות אסורות הוא בדברים שנאסרו לישראל משום שהם מוגדרים בתורה כמרוחקים וכתועבה. להלכות אלה מקורות שונים בתורה ובתקנות חכמים, ודיניהם מרוכזים ברובם במשנה ובתלמוד במסכתות חולין ועבודה זרה.
ההלכות הללו אינן מחולקות לחלקי משנה בספר הרמב"ם, אף כי כל נושא נכתב לעצמו. מתחילה נידונו מיני בעלי החיים הטהורים המותרים באכילה והטמאים האסורים באכילה, ואף אלה מן הטהורים שנאסרים משום שהם נבלה או טרפה. לאחר מכן נידונו כמה מצוות פרטיות הקשורות לחלקים מן החי האסורים באכילה, ונזכרות בתורה לעצמן: האיסור לאכול דם, האיסור לאכול חֵלב (של בהמות טהורות) ואיסור גיד הנשה; וכן נתייחד מקום לאיסור אכילת בשר וחלב.
דינים אחרים של מאכלות אסורות הם בדברים שמן הצומח: איסור אכילת חדש, איסור ערלה, מקצת איסורי כלאיים ועוד; ופרקים אחדים נתייחדו לאיסור יין נסך ויינם של גויים בכלל. לאחר פירוט האיסורים באים כמה וכמה דינים כלליים העוסקים באופני ההתחייבות על אכילה אסורה ובגדרי איסור שנתערב בהיתר או נתן מטעמו בהיתר. לסיום מובאות הסתעפויות של דיני איסורי אכילה, הקשורות לכלים שהשתמשו בהם במאכלי איסור, דיני מאכלי הגויים וכליהם, ועוד תקנות מדברי חכמים.
<h3>הלכות שחיטה</h3>
הלכות שחיטה עוסקות בעיקרן בדיני שחיטה וטרפות. על אף שהלכות אלו היו יכולות להימנות בהלכות מאכלות אסורות, הן נתייחדו לעצמן משום שהן מערכת שלמה של הלכות השייכות להכשרתו ולפגמו של בעל חיים טהור, וגם משום שרוב הדינים הללו אינם מפורשים בתורה אלא הם מסורת הלכה למשה מסיני. לכך נצטרפו עוד דינים, השייכים אף הם לדיני שחיטה, ובדומה להם פרטיהם נידונים במשנה ובתלמוד במסכת חולין.
בתחילה נידונו כאן הלכות שחיטה: מי מותר לשחוט, באיזה כלי שוחטים, כיצד נעשית פעולת השחיטה כראוי, ומתי שחיטה שאינה ראויה פוסלת את בעל החיים מלהיאכל בגדר טרפה או נבלה. לאחר מכן נידונו הלכות טרפות ומפורט בהן מה הם הפגמים והמומים שאוסרים בעלי חיים לאכילה, אף שהם ממין טהור ופעמים גם נשחטו כראוי. לכך נוספו מצוות פרטיות הקשורות בשחיטת בעלי חיים למאכל: האיסור לשחוט 'אותו ואת בנו' ביום אחד, מצוות שילוח קן ציפור, ומצוות כיסוי הדם.
<h3>הלכות שבועות</h3>
הלכות שבועות כוללות סוגים שונים של שבועות אשר שונות זו מזו - הן בהגדרתן והן בעונשן או בכפרתן. בעיקרי הדברים מחלק הרמב״ם בין ארבעה סוגי שבועות: שבועת ביטוי, שבועת שווא, שבועת הפיקדון ושבועת העדות. שבועות אלו משתייכות לשני תחומים בהלכה: שני הסוגים הראשונים שייכים לאיסור והיתר, ואילו האחרונים הן שבועות השייכות לדיני ממונות.
שבועת ביטוי, היא שבועה שאדם נשבע לעשות או להימנע מלעשות דבר בעתיד, או שעשה או לא עשה דבר כלשהו בעבר. בכל הדברים האלה, כשאדם שיקר בשבועתו במזיד הרי הוא לוקה, ואם עשה כן בשוגג הריהו מביא קרבן חטאת עולה ויורד. שבועת שווא, אף היא נוגעת באיסור והיתר, ועניינה הוא שאדם נשבע שבועה שאין שום צורך בה מפני שהדברים ידועים, או להפך, שהוא נשבע על דברים שהם הפך המציאות. ועוד בגדר של שבועת שווא, כשאדם נשבע שהוא יבטל את המצווה, וכן שבועה שאדם נשבע על דבר שאין בידו לעשותו בשום פנים. בכל שבועות השווא הללו, אם עבר במזיד הריהו לוקה, ואם היה זה בשוגג איננו חייב.
שבועות אחרות הנכללות בהלכות שבועות שייכות לדיני ממונות. שבועת הפיקדון היא שאדם כופר בכך שהוא חייב לשלם ממון לאדם אחר, בכל אופן שיהיה: בחוב, בתשלום שכר, במציאת אבדה או בכל אופן אחר ונשבע לשקר. עונשו הוא שמשלם קרן וחומש על הממון שכפר בו, ובנוסף לכך מביא גם קרבן אשם ודאי. שבועת העדות, היא כאשר אדם מבקש מעדים שיודעים באיזה עניין שיעידו עבורו, והם נשבעים לשקר שאינם יודעים שום דבר, ועונשם שחייבים להביא על כך קרבן עולה ויורד.
אך על אף ההבדלים שיש בין השבועות השונות, הן בפרטי הדינים שלהן והן בעונשים הבאים בגין הפרתן, הצד המשותף לכולן כפי שעולה מן התורה עצמה וביתר שאת מדברי הנביאים, היא החומרה הגדולה שיש בחילול השבועה, משום שיש בכך חילול וביזוי שם ה׳.
<h3>הלכות נדרים</h3>
הנדרים הם התחייבויות שאדם מקבל על עצמו ושהוא מצוּוה למלאן, והם נחלקים לשני סוגים. הסוג האחד הוא נדרי איסור — דברים שאדם נודר ומקבל על עצמו שיהיה אסור באיזשהו דבר. הסוג השני הוא נדרי הקדש והתחייבות — נדרים שאדם מתחייב לתת דבר לצורך המקדש או להביא לו קרבן או לצורך מצווה. נדרי הקדש אינם נידונים כאן אלא במקומות אחרים במשנה תורה: חלקם בספר זה בהלכות ערכין וחרמין, ורובם בספר עבודה בהלכות מעשה הקרבנות. ההלכות כאן עוסקות בנדרי איסור, שהם הנושא של מסכת נדרים במשנה ובתלמוד.
נדרי איסור, מובנם שאדם אוסר על עצמו מאיזושהי סיבה, דבר מסוים: באכילה, בשתייה, בהנאה, או אוסר את ממונו על אדם אחר. בהלכות כאן מוסברים הביטויים השונים שבהם אדם נודר, ובכלל זה גם כאשר אינו אומר במפורש את המילה 'נדר', אלא רומז לו בצורה כזו או אחרת, וכן האופנים שבהם אין הנדר חל. כמו כן מבוארים בפירוט היקפו של האיסור החל בעקבות הנדר, וכן למה יש להניח שהתכוון כשאסר דבר ולמה לא התכוון, כשביסודו של דבר הכלל הוא שבנדרים הולכים אחרי לשון בני אדם וכוונתם הסתמית.
נדרי האיסור דומים בהרבה צדדים לשבועת ביטוי, שנידונה בחלק הראשון של הלכות שבועות. אמנם קיים הבדל עקרוני בין צורת הפעולה של הנדר לזו של השבועה, בכך שהנדר חל רק על דברים, אנשים או חפצים, ואילו השבועה חלה על פעולות ומעשים. להבדל זה יש משמעות, כמו למשל בכך שנדר חל גם על חפצי מצווה (שלא כשבועה), ועוד הבדלים, וכל ההבחנות בין נדר ובין שבועה הנובעות מן ההבדל העקרוני הזה נידונו כאן בהלכות.
נושא בפני עצמו בהלכות נדרים הוא עניין הפרת נדרים לנשים, הכתוב בתורה במפורש ובפרוטרוט (ראה במדבר פרק ל), ונוגע הן לנדרים והן לשבועות של האישה. על פי הנאמר בתורה רשאי האב להפר את נדרי בתו, והבעל להפר את נדרי אשתו. בתוך נושא זה נידון גם פרק הזמן שבו ההפרה יכולה להיעשות — רק תוך יממה מעת שהמפר שמע את הנדר או השבועה — וכן מפורט הדין במקרים שבהם האישה התארסה שאז גם הבעל וגם האב מפרים יחד את נדריה.
דין הפרת נדרים ושבועות לנשים הנזכר כאן, דומה במידה מסוימת לדין אחר של ביטול נדרים, הנוגע הן לגברים והן לנשים — התר נדרים ושבועות. עניינו הוא כי כאשר אדם מתחרט על השבועה או הנדר, יכול הוא לבוא בפני חכם או בית דין, ובתנאים מסוימים הם רשאים להפקיע את האיסור שיצר לעצמו. כמו הפרת הנדרים, אפשרות ההתרה קיימת הן בנדרים והן בשבועות, ואופן ההתרה נידון בהרחבה בהלכות שבועות (בפרק ו). אמנם בדין הנדרים יש לאפשרות ההתרה חשיבות מיוחדת, משום המלצת חכמים העקרונית להימנע מנדרים ככל האפשר, שמא ייכשל אדם ויעבור על נדרו. ועוד אמרו שמוטב שלא לנדור מלכתחילה, וגם מי שכבר נדר — ראוי שיילך לחכם לה﻿תיר את נדרו משיקיים אותו.
<h3>הלכות נזירות</h3>
הלכות נזירות, העוסקות בדיני הנזיר, נמצאות בעיקרן בפירוט גדול בתורה (במדבר ו,א-כא), ויש מסכת מיוחדת, מסכת נזיר, המבארת אותן. רובם של הדינים מצויים במקרא, ופירוטם בא במשנה ובתלמוד. עם זאת, יש בדיני הנזירות כמה דברים שהם עניינים של הלכה למשה מסיני, וכן הלכות אחרות שנוספות לעיקר הדברים הכתובים בתורה.
הלכות נזירות קשורות להלכות נדרים ושבועות בכך שחיובי הנזירות, כמו חיובי הנדרים או השבועות, אינם חלים מעצמם על האדם, אלא הם התחייבויות שהאדם מכניס בהן את עצמו לפי בחירתו. ובמידה רבה האופן שבו הוא מתחייב ובמה הוא מתחייב מגדיר את החיוב שלו. אמנם, אף שעצם הנזירות תלויה בדעת המקבל על עצמו את הנדר, ופרטים מסוימים בנדר – כגון משך הנזירות – תלויים אף הם ברצונו, מכל מקום גדריה של הנזירות גופה אינם תלויים בדעתו של אדם, אלא הם קבועים בתורה.
התחייבויותיו של הנזיר כוללות שלושה גופי הלכה. האחד הוא שהנזיר איננו מספר ואיננו מגלח את שער ראשו, אלא מגדל שערו פרע עד תום תקופת הנזירות. דין שני בנזירות הוא שהנזיר אסור לשתות יין, וכפי שכתוב בתורה ומבואר בהלכה, אסור גם לאכול מכל מה שיוצא מן הגפן, ובכלל זה ענבים ושאר חלקי הגפן הניתנים לאכילה. הצד השלישי בהלכות נזירות הוא האיסור על הנזיר להיטמא למת, בתוך תקופת נזירותו. איסור זה שלא להיטמא למתים חמור מאיסורם של כלל הכהנים להיטמא למת, והוא דומה לדינו של הכהן הגדול שנאסר עליו להיטמא אפילו לבני משפחתו שלו. יתר על כן, אם הנזיר נטמא למת בתוך תקופת נזירותו, בין בשוגג ובין במזיד, הטומאה הזאת מבטלת את תקופת הנזירות שכבר נהג, והוא צריך להתחיל את נזירותו מתחילה, ולהביא קרבן מיוחד לכפר על שנטמא.
להגדרת מסגרת הזמן של הנזירות יש גבול תחתון שאינו תלוי בבחירתו של אדם, והוא שנדר הנזירות הוא לשלושים יום לכל הפחות. אכן אין לנזירות גבול עליון, ויכול אדם לנדור שיהיה נזיר עולם או נזיר לעולם או נזיר כשמשון, על פי רצונו (ההבדלים בין סוגי הנזירות מבוארים כאן בהלכות). לסיום הנזירות יש גם כן סדר קבוע, וכאשר הנזיר משלים את תקופת הנזירות בטהרה, מוטל עליו להביא שלושה קרבנות: עולה וחטאת ושלמים, ולאחר מכן הוא מותר לשתות יין ולהיטמא למתים. בנוסף על כך, הנזיר שגמר את נזירותו חייב לגלח את שער ראשו בשלמות.
מלבד גדרי ההלכה הכלליים, יש בדיני הנזירות כמה וכמה צדדים מיוחדים, כגון הדין שלא כל דבר שמטמא טומאת מת מטמא את הנזיר באופן שיש בו כדי להפסיק את נזרו. ועוד ייחוד יש בדינים הללו הוא שאדם רשאי לעשות נדר נזירות עבור בנו שהגיע לחינוך, והילד חייב לקיים את הנדר הזה. והלכה נוספת בעניין האב ובנו, שכסף שהקדיש האב לצרכי קרבנות נזירותו ולא השתמש בו, יכול לשמש עבור קרבנות נזירות בניו. נוסף על אלו יש גם סיבוכים שיכולים להיות כאשר יש נזיר שחלה בצרעת, שנובעים מטומאתו של המצורע ומכך שתהליך הטהרה שלו דומה בפרטים מסוימים לזה של הנזיר אך לא זהה אליו.
בשאלת ההערכה של הנזירות, מתייחס הרמב"ם לנושא בחתימת הלכות נזירות, שם הוא כותב כי הדבר תלוי במגמתו של הנודר, ושאם נודר לה' דרך קדושה הרי זה נאה ומשובח והרי הוא שקול כנביא.
<h3>הלכות ערכים וחרמין</h3>
נדרי ערכים וכן החרמים הם סוגים מיוחדים של הקדש, שיש להם דינים המיוחדים להם. הקדש הוא החלת קדושה על חפץ מסוים והפיכתו לשייך לה', דהיינו לבית המקדש. אולם שלא כמו הדברים המוקדשים לצורך הקרבתם, שהקדשתם משמעותה שיוך הדבר עצמו לה' ('קדושת הגוף'), הערכים והחרמים התייחדו בכך שבהם ההקדשה מלכתחילה אינה מתייחסת אלא לצד הממוני שלהם ('קדושת דמים'), אשר ניתן לבית המקדש כמתנה. ואף שנדרי ההקדש שייכים באופן טבעי לספר עבודה, דיני ערכים וחרמים נמצאים בספר הפלאה בכלל שאר דיני הנדרים, הואיל ואין בהם צד של קרבן.
עיקרי דיני הערכים מפורשים בתורה (ויקרא פרק כז) ומבוארים במשנה ובתלמוד במסכת ערכין. בתורה נאמר כי מי שהתנדב להקדיש את 'ערכו' של אדם – ערכו שלו או ערך של אדם אחר – עליו לשלם סכום קבוע, התלוי בגילו ובמינו של הנערך. אמנם הנודר את מחירו של אדם ('דמיו'), עליו לשלם לפי שוויו של אותו האדם, כעבד שנמכר בשוק. בהלכות אלה נידונים עיקרי ההלכות בשתי מערכות ההערכה הללו, בבעיות המעשיות שיש בעניין זה ובמקרים שיש בהם ספקות.
הקדש אחר הנידון בהלכות אלה הוא הקדשת שדה אחוזה, אשר אף הוא כערכין – נפדה מיד ההקדש בסכום קצוב לפי יחידת שטח, על פי מספר השנים שנותרו עד שנת היובל. וכשם שיכול אדם להקדיש את שדה אחוזתו, יכול גם להקדיש שדה שקנה, אלא שבזה נפדית השדה מיד ההקדש על פי שווייה. הבהמות שהוקדשו לבדק הבית נפדות על פי שוויין, אלא שבאלו יש מקום לדיון באלו מקרים יש רק קדושה ממונית בדמי אותן הבהמות, ומתי מתפשטת בהן גם קדושת הגוף, אם הן ראויות למזבח.
מושג נוסף הנידון בהלכות כאן הוא החרם. משמעותה הפשוטה של המילה היא הטלת איסור חמור על נכסים, והפקעתם מרשותו של ההדיוט. החרם יכול להיעשות כסוג של הקדש רגיל לשמים, אם המחרים אומר בפירוש שהוא 'חרם לבדק הבית' או 'חרם לשמים', ואז הוא נפדה כשאר הקדש דמים. אמנם אם נאמר על דבר שהוא 'חרם' סתם בלא פירוט, דינו שיינתן כמתנה לכהנים, ואין בו עניין לפדיון.
<h3>הלכות כלאים</h3>
בהלכות כלאיים נכללות בעיקר ההלכות הנוגעות לכלאיים שביבולי הארץ, ובזה יש חלוקה בין הלכות כלאי זרעים, במובן הרחב שלהן, ובין כלאי הכרם.
כלאי זרעים כוללים שני איסורים: כלאי זרעים — האיסור לזרוע ירקות וזרעים שונים בערבוביה; וכלאי אילנות — איסור הרכבה של אילנות ממינים שונים. בשל איסור כלאי זרעים קיימת החובה לזרוע מינים שונים באופן שיהיה ניכר שאינם זרועים יחד, ובעניין זה יש פרטים רבים בשיעורים שיש להרחיק בין הזרעים השונים בשדות ובגינות. בנוסף קיימת חובה לעקור מן השדה צמחים ממינים אחרים שצמחו בה. בכלאי אילנות עיקר האיסור איננו בהיותם סמוכים זה לזה אלא בהכלאה של ממש, כלומר, בהרכבת מין במין אחר. ומכיוון שבעצם לא מדובר באיסור הנוגע לעבודת הקרקע, כלאי האילן אסורים מן התורה גם בחוץ לארץ, וזאת בניגוד לאיסור כלאי זרעים שנוהג רק בארץ ישראל.
בדינים אלה יש צורך לקבוע אלו מינים נחשבים למינים שונים לעניין כלאיים, ואלו נחשבים כצורות שונות של מין אחד. למעשה ההבחנה בין מין אחד לחברו איננה פשוטה כל עיקר, ומתחשבים הן בהבדל הבוטני שביניהם והן במראה החיצוני, ולפעמים אפילו בטעם הפרי.
הלכה אחרת השייכת לכלאיים שבצמחים, היא איסור כלאי הכרם. האיסור הזה מצד אחד מצומצם יותר, משום שעיקרו הוא בזריעה או בקיום של מיני זרעים סמוך לגפנים דווקא. מצד שני יש בו חומרה בכך שכלאי הכרם אוסרים בהנאה את הכול: הן את הזרעים והן את הגפנים. ומאחר שבכלאי הכרם יש איסור חמור יותר מבכלאיים אחרים, אסרו חכמים את כלאי הכרם גם בחוץ לארץ.
כיוון שמבחינה עניינית יש גם מיני כלאיים אחרים, הוצמדו ההלכות הקשורות בהם להלכות כלאי זרעים, אף שאינם נוגעים לכלאיים במיני הצומח. האחד מהם הוא האיסור של כלאיים בבעלי חיים, שיש בתוכו שני חלקים שכל אחד מהם נזכר במקרא במפורש. האחד הוא האיסור להכליא בעלי חיים (חיות, עופות, דגים) מין בשאינו מינו, והאיסור האחר הוא להשתמש בשני מינים שונים יחד לצורך עבודה. דינים אלה, כיוון שאינם שייכים בעצם לעבודת הקרקע אלא ליצורים חיים, חלים בעיקרם גם בחוץ לארץ.
הלכה אחרת, שעוסקת בנושא אחר, היא האיסור של כלאי בגדים, המכונה בתורה גם "שעטנז". האיסור מתייחס בעיקרו לצמר ופשתים המחוברים יחד, ובאיסור זה נאסר בעיקר ללבוש בגדי שעטנז, ואין איסור על עשייתם או על מכירתם. בפרטי ההלכה מוזכרים האופנים השונים של חיבור צמר ופשתים: מתי החיבור הזה נחשב חיבור אסור מן התורה, ומתי הוא אסור מדברי סופרים בלבד או משום הרחקה מן האיסור. גם איסור זה חל בין בארץ ובין בחוץ לארץ.
<h3>הלכות מתנות עניים</h3>
הלכות מתנות עניים עוסקות בעיקר במצווֹת התורה להפקיר חלק מיבולי הארץ כמתנות לעניים. הן כוללות את מצוות הלקט בתבואות השדה, הפרט והעוללות המיוחדות בכרם, ואת מצוות השכחה והפאה הנוהגות בכלל היבולים השונים. לכל אחת ממצוות אלה יש הגדרות מיוחדות, אשר נידונות בהלכות אלה כל אחת כיחידה לעצמה. ואף שלמצוות הללו יש צד משותף, בעצם החובה להפקיר לעניים חלקים מן היבול, מכל מקום הן נבדלות באופן הנתינה לעניים של כל אחת מהן.
נוסף למצוות אלה נדונה נתינה נוספת מיבולי השדה שגם היא מיועדת לעניים, והיא מעשר עני, המופרש מן היבול אחת לשלוש שנים וניתן לעניים. מתנה זו מובחנת משאר מתנות עניים בכך שהעניים אינם זוכים בה בשדה מן ההפקר, אלא היא מחולקת להם על ידי הבעלים לאחר גמר מלאכת הפירות, והיא משתייכת למכלול התרומות והמעשרות המופרשות על ידי הבעלים. משום כך, אגב העיסוק במעשר עני נזכר כאן בקיצור סדר הפרשת התרומות והמעשרות, שדיני כל אחת מהן הובאו בהלכות לעצמן בספר זרעים.
נושא אחר המפורט בפרקים האחרונים של הלכות מתנות עניים שאינו קשור כלל ליבולי השדה, הוא המצווה על האדם לתת מרכושו צדקה לעניים. נפרטו כאן הוראות כיצד מקיימים את מצוות הצדקה בפועל: הן החובות המוטלות על הפרט, והן הדברים השייכים לחובות הציבור — העיר והקהילה. כמו כן נסדרו בה הדרגות השונות והדרכים השונות של מצוות הצדקה, למן הדרגות המובחרות ביותר של צדקה ועד לצדקה הנעשית בדרך שאינה מן המובחר, אבל היא עדיין מצווה.
הלכות צדקה אלה הן עניין בפני עצמו, אבל נראה שבכל הלכות מתנות עניים עוקב הרמב"ם במידה מסוימת אחרי המקור הבסיסי במשנה ובגמרא, שהוא מסכת פאה. מסכת פאה — שאמנם רובה עוסקת במצוות פאה — עוסקת גם היא בכל מתנות העניים שמן היבולים, וגם היא מקדישה את חלקה האחרון לביאור מצוות הצדקה הכללית. ואף על פי שהרמב"ם, כדרכו, מצרף את כל ההלכות שיש במקורות לגבי מצוות הצדקה, מכל מקום הוא מכניס אותן כאן משום שנראה שהמשנה רואה את מצוות הפאה וחברותיה כחלק מן החיוב הכללי לדאוג לעניים.
<h3>הלכות תרומות</h3>
התרומות הן מתנות מן היבולים הניתנות לכהנים, והן הנושא המרכזי של ההלכות הללו. כמו רוב המצוות הקשורות ביבולי הארץ, גם התרומה נוהגת מן התורה רק בארץ ישראל. אמנם בנוגע לתרומה (וכן למעשר) יש הבדלים בדרגת החיוב בין תחומים שונים בתוך ארץ ישראל ובסביבותיה, ולכן מקדים הרמב"ם פרק כללי הדן בקדושת ארץ ישראל ומשרטט את גבולותיה, והמברר את מעמד הארצות הסמוכות לה. בנוסף נידון בו חיוב תרומות ומעשרות כאשר הקרקע או היבול שייכים לגוי.
התרומה הגדולה, היא הראשונה בסדר ההפרשה של התרומות והמעשרות. לתרומה גדולה אין שיעור מן התורה, ואפשר לצאת ידי חובה אפילו בכמות קטנה ביותר. אמנם חכמים קבעו שיעורים מסוימים לתרומה הגדולה, שהם תרומה בעין יפה — אחד מארבעים; בעין בינונית — אחד מחמישים; ובעין רעה — אחד משישים. תרומה נוספת המופרשת מכל היבולים היא 'תרומת המעשר', עשירית ממה שמקבל הלוי כמעשר (אחוז אחד מסך כל הפירות), ﻿שאותה צריך לתת לכהנים ונוהגים בה כדין התרומה הגדולה.
התרומה היא רכוש הכהנים, והם רשאים לעשות בה כרצונם, למכרה או לתתה במתנה או להורישה לאחרים. עם זאת, יש בה צד מיוחד של קדושה האופייני לה, שאינה נאכלת אלא לכהנים ובטהרה. למעשה, התרומות נאכלות לכהנים ולבני ביתם: לנשיהם, בניהם, בנותיהם ועבדיהם, ואפילו לבהמות שלהם; ולמי שאינו כהן אסור לאכול מן התרומות, וענשו מיתה בידי שמים.
התרומה צריכה להיאכל בטהרה, ואין להשתמש בה שלא כדרך שימושה הרגיל. תרומה טמאה אסורה באכילה ויש לבערה, אך לכהנים מותר ליהנות ממנה בשעת שרפתה. משום איסור האכילה החמור שיש בתרומה, יש הרבה פרטי הלכה בעניין תרומה שנתערבה במאכל שאינו תרומה: מתי התערובת נאסרת באכילה לזרים ויש לה דין 'מדומע', ובאיזה יחס של תערובת היא בטלה, ואם יש צורך להשיב לכהן את ערך התרומה שנפלה שם.
ריבוי ההלכות בעניין אכילת התרומה, אינו מתייחס רק לתרומה ותרומה מעשר, אלא גם לשתי מתנות כהונה נוספות מן היבול — הביכורים והחלה. מתנות אלו שנידונו במקום אחר בספר זרעים, נקראות אף הן בתורה 'תרומה', ומבחינת עניינן וקדושתן דינן כתרומה.
<h3>הלכות מעשרות</h3>
מצווה מן התורה להפריש מעשר מן היבול, ולתת אותו ללוויים. מעשר זה מופרש לאחר תרומה גדולה ולפני מעשר שני או מעשר עני, ולכן נקרא 'מעשר ראשון'. מעשר זה אין בו צד קדושה ומותר באכילה לכל אדם, וכן הוא רכוש הלוי לכל עניין, והוא רשאי לעשות בו כרצונו, כולל נתינתו או מכירתו. אכן בימי עזרא נקנסו הלוויים שהמעשר יינתן לכהנים. דיני שאר המעשרות, נידונו במקומות אחרים בספר זרעים: מעשר עני נכלל בהלכות מתנות עניים, ומעשר שני — בהלכות מעשר שני.
מלבד מעט הפרטים הנוגעים באופן מיוחד למעשר ראשון, דן הרמב"ם באופן כללי בשלבים שבהם היבול מתחייב בתרומות ומעשרות: השלב הראשון נקרא 'עונת המעשרות', וממנו ואילך הפירות אסורים באכילת קבע ללא הפרשה, אך עדיין מותרים באכילת עראי. השלב הסופי לאחר גמר מלאכת הפירות נקרא 'קביעה למעשר', וממנו ואילך הפירות טבל גמור ואסורים אפילו באכילת עראי. מכאן ממשיכים בדינים מיוחדים הנוגעים לשימוש בטבל, ובאופנים שונים של תיקון הטבל והתרתו באכילה.
נושא נוסף המבואר בהלכות מעשר הוא דין הדמאי, שמופיע במשנה במסכת נפרדת היא מסכת דמאי. בימי הבית השני הבחינו חכמים כי בניגוד לתרומה גדולה שאותה הקפידו כל העם להפריש, הרי שבנוגע למעשרות היו עמי הארץ מקלים ולא מקפידים בהפרשתם. משום כך גזרו שסתם אדם אינו נאמן לומר שפירותיו מתוקנים כדין, ופירותיו קרויים 'דמאי' ויש להפריש מהם חלק מן המעשרות. יוצאים מכלל זה הם הנאמנים על המעשרות, המכונים גם 'חברים', שקיבלו על עצמם במפורש לשמור את דיני המעשר, וחזקה על פירותיהם שהם מעושרים כדין. דיון נרחב מוקדש לדיני הנאמנים על המעשרות: באילו תנאים נאמנים אף בני ביתם, מתי חלה עליהם האחריות שלא להאכיל אחרים דמאי, ומתי נחשבים הפירות כשייכים לחבר והוא חייב לתקנם.
על אף שיש להפריש חלק מהמעשרות מן הדמאי אין דינו שווה בכול לדין הטבל, ואופן הפרשתו אינו זהה. בנוסף, ישנם מצבים שבהם הקלו חכמים והתירו לאכול מפירות עם הארץ באופנים שונים. גזרת הדמאי לא כללה מלכתחילה את כל הפירות, ולכן פירות שחזקתם מן הפקר פטורים מן הדמאי, וכן פטורים מן הדמאי פירות שגדלו במקומות שאינם בארץ ישראל ממש, ופירות שלא משמשים לצורך אכילה.
בעיה נוספת המתקשרת לבעיית הדמאי היא כאשר הפירות נלקחו מאנשים שונים שייתכן שחלקם הפרישו מעשרות וחלקם לא הפרישו. וזאת מפני שאסור להפריש מפירות החייבים במעשרות על פירות פטורים שכבר הפרישו מהם, ונושא זה נידון בפרק האחרון של הלכות מעשר.
נמצא אם כן, שבהלכות תרומות העיסוק המרכזי הוא בתרומות עצמן ובקדושתן, ואילו בהלכות מעשר, רוב ההלכות עוסקות בעניין כללי יותר — מעמד הפירות לפני הפרשת תרומות ומעשרות והתרתם באכילה על ידי ההפרשה, הן בעניין הטבל והן בעניין הדמאי. חלוקה זו בין הנושאים קיימת גם במסכתות תרומות ומעשרות שבמשנה, ונראה שהרמב"ם כדרכו התבסס על סדר המשנה.
<h3>הלכות מעשר שני ונטע רבעי</h3>
בתורה נזכרו כמה סוגים של מעשרות: האחד הוא מעשר הניתן ללוויים ומופרש מן היבול בכל שנה ושנה, והוא נקרא 'מעשר ראשון'. המעשר האחר מופרש לאחר המעשר הראשון, ונקרא 'מעשר שני'. מעשר זה אינו ניתן בכל השנים, אלא בשנה ראשונה, שנייה, רביעית וחמישית למחזור שנות השמיטה. מעשר נוסף – מעשר עני – מופרש בשנה השלישית והשישית במקום מעשר שני.
בניגוד למעשר הראשון הניתן ללוויים ומעשר עני הניתן לעניים, מעשר שני נשאר ברשות הבעלים (אף שמבחינה הלכתית הוא מוגדר 'ממון גבוה'). ואולם, יש בו הגבלה מרכזית – שאין הוא נאכל בכל מקום, אלא הבעלים צריכים להעלותו לירושלים ולאכלו בה. נוסף על זה יש גם הגבלות באופן השימוש במעשר השני. הראשונה היא בכך שאפשר להשתמש בו רק לצרכי הגוף - אכילה, שתייה וסיכה, וכמו כן צריך לשמרו בטהרה שלא ייטמא. הלכה נוספת היא שאסור להשתמש בו לצרכי מתים, ואף לא לאכול אותו בזמן אבלות.
דין שמופיע כבר בתורה הוא שאם קשה לאדם להביא את פירות המעשר שלו לירושלים, מותר לו לפדות את המעשר ולהביא את כסף התמורה לירושלים, ולקנות בו דברי מאכל ולאכלם שם. בדיני הפדיון נאמרו כמה פרטים: כיצד הוא נעשה לכתחילה, וכיצד אפשר לעשותו גם בדרכים אחרות, וכן דין תוספת החומש על מחירו של המעשר שמוטל על האדם לשלם כאשר הוא פודה מעשר שני השייך לו.
מצווה אחרת האמורה בתורה, שדומה מאוד למעשר שני, היא קדושת פירות נטע רבעי, שהם פירות האילן שצמחו בו בשנה הרביעית לנטיעתו. בשלוש השנים הראשונות לנטיעה, הפירות הגדלים בעץ הם ערלה, ואסורים בהנאה. בשנה הרביעית דינם של כל הפירות שצמחו באילנות שיהיו "קֹדש הלולים לה' " (ויקרא יט,כד). למעשה דין פירות נטע רבעי זהה לדיני המעשר השני, שנאכלים בירושלים בטהרה. להלכות נטע רבעי צירף הרמב"ם פרק נוסף העוסק בדיני ערלה, לפי שדיני הערלה הם הבסיס להגדרות נטע רבעי.
בהעלאת מעשר שני ונטע רבעי לירושלים ואכילתם שם בטהרה, יש לכל אדם מישראל שתי תועלות האמורות בתורה: מצד אחד הזכות לשמוח בשמחת ברכת הארץ, ולשתף בשמחה זו את משפחתו וכן את הלוויים והעניים. ומן הצד השני, השהייה בעיר הקודש, לצורך אכילת הפירות בגבולותיה, היא עצמה דרך של התעלות רוחנית לבאים להסתופף בה.
נוסף על ההלכות הקשורות בהבאת המעשר השני לירושלים ובשימוש בו, יש גם דין נוסף בתורה הקשור אף הוא לעלייה לירושלים, ולמעשר שני בפרט. בסיום כל שלוש שנים של מחזור השמיטה, יש לבוא לבית המקדש ולומר שם את נוסח 'וידוי המעשר' האמור בתורה (ראה דברים כו,יב-טו). בדברים הללו, נוסף לדברי תודה לה' שאדם אומר לפני ה', הוא גם מודיע שנהג במעשר השני וכן בשאר המתנות מן הארץ כפי שהתורה מצווה אותו. לסיום מודיע המתוודה "עשיתי ככל אשר צויתני" – ששמח בו ושימח בו את האחרים, וכן הוא מתפלל ומבקש שבעקבות זאת יברך ה' את ארץ ישראל ויבוליה, שאכן תהיה "ארץ זבת חלב ודבש".
<h3>הלכות ביכורים ושאר מתנות כהונה שבגבולין</h3>
הלכות ביכורים ושאר מתנות כהונה שבגבולים, עוסקות בנוסף למצוות הביכורים גם במצוות הפרשת חלה, וכן במתנות כהונה נוספות שאינן שייכות לעבודת האדמה. הואיל ויש כאן ריכוז של הלכות שכולן עוסקות במתנות הכהונה, מקדים הרמב"ם פרק המסכם את כל עשרים וארבע מתנות הכהונה, ומסווג אותן לפי קבוצות. למעשה חלק מן המתנות התבארו כבר בהלכות קודמות בספר זרעים והפלאה, וחלקן יתבארו בהמשך משנה תורה (בעיקר בהלכות הנוגעות לדיני הקרבנות), וכאן נתפרטו שאר המתנות שלא נזכרו במקומות הללו.
פירות הביכורים מתייחדים בכך שהם המתנות הראשונות ממתנות היבול. בנוסף לכך, הדין שלהם מיוחד משאר מתנות הכהונה שנוהגות בגידולי השדה, בכך שיש מצווה מיוחדת של הבאתם לבית המקדש, וטקס מיוחד שנעשה בבית המקדש של הנפת הביכורים וקריאת מקרא ביכורים. בהלכות אלו מפורטים ההלכות והמנהגים הנוגעים לעניינים אלו: כיצד הופרשו הביכורים, וכיצד נעשתה הבאתם בפועל, כטקס שנמשך והלך מהמקומות שמהם הביאו את הביכורים, עד להבאתם בתוך חגיגה מסוגננת בעיר ירושלים, עד לבית המקדש. פירוט נוסף הובא לגבי מקרא ביכורים, שהוא הנוסח מן התורה שמקריא אדם המביא את פירותיו למקדש, ולגביו יש חילוקי דינים מי היכולים לומר אותו.
מתנה נוספת שנזכרת כאן היא החלה המופרשת מעיסה העשויה מחמשת מיני דגן. אף שהחלה מופרשת לאחר סיום כל העבודות של יבולי השדה, היא דומה לביכורים בכך שבשניהם יש קדושת תרומה. ואולם, בשונה מביכורים ותרומה, יש מצווה מדברי סופרים להפריש חלה גם בחוצה לארץ, כך שהפרשת חלה היא מצווה המתקיימת גם בזמן הזה בכל מקום. ומכיוון שיש הבדל בדרגת החיוב בין מקומות שונים בתוך ארץ ישראל ובחוץ לארץ יש אריכות דברים בשיעור ההפרשה ובדרך נתינתה במקומות השונים. נושאים נוספים שנידונו כאן, הם שיעור העיסה החייבת בחלה, צירוף של כמה עיסות לשיעור החיוב ופרטים הנוגעים לאופן ההפרשה.
לאחר מכן נזכרות מתנות כהונה נוספות: הזרוע הלחיים והקיבה, הניתנים לכהנים כמתנה מכל בהמה שנשחטת, ראשית הגז מן הצמר, פדיון בכור אדם ופדיון פטר חמור. מתנות אלו שאינן שייכות לעבודת האדמה, נוהגות ברובן הן בארץ והן בחוץ לארץ (למעט ראשית הגז שנוהגת רק בארץ ישראל). כל המתנות הללו ניתנות לכהן, אך שלא כחלה וכביכורים הן חולין גמורים. אמנם צד משותף לכל מתנות הכהונה הנזכרות בהלכות ביכורים, הוא שכולן הן 'ראשית' — שהאדם מישראל נותן לכהן את הראשית והמובחר שקיבל מברכת ה'.
<h3>הלכות שמיטה ויובל</h3>
הלכות שמיטה ויובל כוללות הלכות שבעיקרן נוגעות לענייני שמיטת הקרקע, ועוד כמה נושאים אחרים הכרוכים בהן וקשורים אליהן. השמיטה וכמוה גם היובל הם "שבת הארץ" (ויקרא כה,ו), ולכן מקומם בספר זרעים, העוסק בדיני עבודת האדמה בכל צדדיה. דיני שמיטה נמצאים כולם במסכת שביעית, והדינים הקשורים ליובל נמצאים בפרקים האחרונים של מסכת ערכין, העוסקים בדיני חזרת הקרקעות והנכסים ביובל.
בעצם דיני השמיטה ואיסור עבודת האדמה, יש הבחנה בין מלאכות האדמה האסורות שנזכרו בתורה במפורש, ובין מלאכות האדמה הקרובות להן והשייכות להן, שחכמים גזרו לאסור אותן כסייג וגדר לעבודות האסורות. הבחנה אחרת ישנה בין האזורים השונים בתוך ארץ ישראל, שיש מקומות שבהם חובה לשמור את איסורי השמיטה בשלמות ('תחום עולי בבל'), ויש תחומים אחרים שהיא נשמרת רק בחלקה ('תחום עולי מצרים'). מתוך כך יש דיון גם לגבי מדינות שונות שמחוץ לארץ ישראל, כסוריה, עבר הירדן ושאר ארצות, וכן בדין קרקע השייכת לגוי בארץ ישראל.
בנוסף לאיסורים של עבודת הקרקע, יש כמה הגבלות ואיסורים גם בגידולי השביעית. הגבלה אחת היא מה שגזרו חכמים על הספיחים — ירקות שצמחו מאליהם בשמיטה — שאסורים באכילה אף שלא נעשתה כל עברה בזריעתם. הגבלה אחרת היא באופן השימוש בפירות שביעית, שהם הותרו רק באכילה או בשימושים הדומים לה, ולא להשחתה. בנוסף לכך נאסר לעשות בהם מסחר, אם כי הותרה מכירה מועטת של הפירות, וגם אז התמורה הניתנת בעבור הפירות נכנסת בקדושת שביעית. דין נוסף הנוגע לפירות הללו הוא שאסור לבני אדם להחזיקם בבתיהם כאשר מגיע הזמן שבו הם אינם מצויים עוד בשדות למאכל החיות, ויש לבער אותם.
נוסף על דינים אלה, שעיקרם דיני הארץ ופירותיה, נזכרת כאן מצווה נוספת של שמיטת כספים — שהחובות הכספיים שיש לאדם מישראל לחברו, נשמטים ונמחלים בסוף שנת השמיטה. בהקשר לכך מובאת תקנת הלל הזקן, שראה שנמנעים העם מלהלוות זה לזה מחשש שמא יימחל החוב, ותיקן את הפרוזבול שעניינו מסירת החובות לבית הדין לגבייה, וביטול השמטתם.
על אלה נוספו דיני היובל, שכוללים שחרור עבדים עבריים, וחזרת הנחלות מן הקונים אל הבעלים המקוריים. דין חזרת הנחלות, משמש בסיס להלכות שונות הנוגעות למכירת שדות ובתים, ובעניין זה נידונו שלושה נושאים עיקריים: שדה אחוזה, בתי ערי חומה וערי הלוויים, שלכל אחד מהם התייחד פרק לעצמו.
השמיטה והיובל הן אמנם מצוות נפרדות, אולם קיימת ביניהן תלות הדדית. מצד אחד, היובל נקבע אחרי שבעה מחזורי שמיטה, ודין היובל לעניין עבודת הקרקע כדין השמיטה. מצד שני, לדעת הרמב"ם כמו לדעת ראשונים נוספים, חובת השמיטה עצמה תלויה ביובל. ומשום שבשלהי ימי הבית הראשון גלו חלק משבטי ישראל מארצם, וכבר אין 'רוב יושביה עליה' - בטלו דיני היובלות, ואף חובת השמיטה מן התורה בטלה. עם זאת ישראל קיבלו על עצמם לקיים מצוות שמיטה גם אחרי הזמן הזה, והמשיכו בה הלכה למעשה במשך כל השנים.
<h3>הלכות בית הבחירה</h3>
בהלכות בית הבחירה מתוארים מבנהו העיקרי של המקדש ושל הכלים שיש בו, וכן מבוארים מצוות וכללים הקשורים להתייחסות המכובדת למקדש וההתנהגות הראויה בו.
בהלכות בניין המקדש עצמו, יש תחילה סקירה של המקומות והמבנים השונים ששימשו כמקדש לישראל במשך הדורות, החל מן המשכן שהוקם במדבר, דרך גלגוליו במקומות שונים בארץ, ועד לקביעת מקום המקדש בירושלים. לאחר מכן מציין הרמב"ם את חלקי המבנה שהם עיקר בכל מקדש ממקדשי ישראל, ואת הכלים המרכזיים שבו, ומפרט את ההלכות הנוגעות לאופן בניית המקדש.
בהמשך הלכות בית הבחירה מובא תיאור מפורט של הבניין בבית שני, כפי שהוא מופיע במשנה במסכת מידות. שכן, אף על פי שהמקדש שלעתיד לא יהיה בהכרח בדיוק באותה התבנית — אלא כפי מה שיתברר בדור שבו ייבנה (על פי הכתובים בספר יחזקאל) — מכל מקום יש במבנה זה על כל פרטיו רקע ותכנית כללית למקדש שלעתיד לבוא.
כמו כן נתבארו צורתם והלכותיהם של כלי המקדש העיקריים: המנורה, השולחן והכיור. מקום מיוחד ניתן למזבח, למצוות השייכות לבניינו ולאופן שבו נבנה בפועל, וכן לכך שמקום המזבח הוא מכוון ביותר, ואסור לבנות את המזבח בהיסט מאותו המקום. הרמב"ם מאריך לתאר את המאורעות החשובים שאירעו במקום שבו נקבע המזבח — הן לאבות ישראל והן לאבות האנושות — ונראה שהדבר הוא בשל היות המזבח עיקרו של המקדש, וכפי שהוא מגדיר בתחילת ההלכות: "מצוות עשה לעשות בית לה' מוכן להיות מקריבין בו הקרבנות...".
﻿בפרקים האחרונים של ההלכות, נוספו המצוות השייכות לקדושת המקדש: ראשית מפורטות הדרגות השונות של הקדושה שיש בתחומים השונים של המקדש, זו לפנים מזו. אחר כך נידונות ההתנהגויות הראויות ושאינן ראויות, בתוך המקדש ובסביבתו, בבניינו ואף בזמן חורבנו, שעניינן היראה מן המקדש. ולבסוף מבוארת מצוות עשה להעמיד על המקדש משמר של כבוד מסביב.
<h3>הלכות כלי המקדש והעובדין בו</h3>
בקובץ הלכות זה נקבצו דינים מכמה סוגים שונים, הקשורים לבית המקדש. יש בו דיון בכמה מן הכלים המשמשים במקדש, ודיון אחר באנשים המשרתים במקדש, והצד השווה שבהם הוא שכולם דברים המשמשים בקודש והפועלים במקדש.
החלק הראשון מהלכות אלה עוסק בעניין שמן המשחה והקטורת, וכולל התייחסות גם לכלי השרת — לעצם עשייתם ולשימוש בהם. בהקשר לכך נוספו מספר פרטים בנוגע לאופן נשיאת ארון הברית ובאיסור להסיר את הבדים ששימשו לנשיאתו. דיניהם של כלי המקדש העיקריים — המזבח, המנורה וכיוצא בהם — לא נידונו כאן אלא נפרטו לעיל בהלכות בית הבחירה, ומובן אפוא כי הכינוי 'כלי המקדש' אינו נוגע להם אלא לכלי השרת המשמשים בקודש.
החלק השני מהלכות אלה עוסק בעובדים במקדש. בחלק זה יש התייחסות נפרדת לכל קבוצה העובדת במקדש: ראשית מבוארת עבודת משמרות הלוויים, שירתם ושאר תפקידיהם, אחר כך משמרות הכהנים — קדושתם וזכויותיהם, וכן דינו וענייניו של הכהן הגדול. לאחר מכן מובא שגם אנשי ישראל, יש מהם המשרתים בקודש, בכך שהם מתכנסים במשמרותיהם לירושלים או למקומות קיבוץ אחרים, ומתפללים שם תפילות מיוחדות כנציגיהם של הציבור כולו. מלבד כל אלה תוארו בפרטות הסדרים האדמיניסטרטיביים של המקדש — הממונים השונים שהיו בו ותפקידיהם.
כהמשך לדיני הכהנים, בא פירוט בכל נושא בגדי הכהונה: תיאורם, דרך עשייתם ודרך לבישתם. במיוחד נתפרטו הבגדים המיוחדים של הכהן הגדול — הציץ, המעיל, האפוד והחושן — וכהשלמה לכך גם אופן השאלה באורים ותומים, כפי שהיו נוהגים בזמן הקדום שבו שרתה רוח הקודש על הכהן הגדול.
<h3>הלכות ביאת מקדש</h3>
בהלכות אלו כלולות ומצורפות הלכות שונות, שיש מהן מצוות עשה ולא תעשה ויש מהן גזרות חכמים ותקנותיהם. במקורן, במשנה ובתלמוד, אין כל המצוות הללו נמצאות במקום אחד וכחטיבה אחת, אבל כאן הרמב"ם מאחד אותן יחד לקבוצת הלכות אחת שעיקרה הוא בהגדרת האנשים הראויים ומותרים להיכנס לבית המקדש, ובהגדרת הכהנים הראויים לשמש בקודש.
בכללו של דבר אפשר לחלק את ההלכות הללו לכמה נושאים בסיסיים. האחד מהם הוא עניין הטומאה, הנוגע למעשה לכל אדם — בין לכהנים ובין לישראל. מן הבחינה העקרונית רק לטהורים מותר להיכנס לחלק המקדש שהוא בהגדרתו 'מחנה שכינה', כלומר: מפתח עזרת ישראל ופנימה, ואילו טמאים בכל דרגות הטומאה אינם רשאים להיכנס לשם. מלבד זאת, כמובן שאסור לכהנים שנטמאו לעבוד את עבודת המקדש, ולהם או לישראל טמאים אסור גם לאכול מן הזבחים. ואמנם יש מקרים יוצאי דופן שבהם הותר הדבר באופנים מסוימים, כגון כאשר כל קהל ישראל טמאי מת.
דינים אחרים נוגעים לכהנים, ומבדילים בין הראויים לעבודת המקדש לאלה שאינם רשאים לעבוד בו. בתוך אלה יש סוגים שונים, כגון: אלה שאסורים משום שהם שיכורים, פרועי ראש וקרועי בגדים, ואלה האסורים לשמש במקדש ולהיכנס למקומות מסוימים בו מחמת שהם בעלי מומים. וכן גם כהנים שונים שעוברים עברות הנוגעות לעניין הכהונה, כהנים שהם ערלים, וגם כהנים ששימשו, אם בזדון אם בשגגה, לעבודה זרה. כמו כן יש איסור מיוחד על כהן שלא קידש ידיים ורגליים במים מן הכיור, לעבוד במקדש.
כל אופן פסול נידון למעשה בהגדרות המיוחדות לו, אך ניתן מן הבחינה הכללית לסווג את הפסולים לפי כמה חלוקות. חלוקה אחת נוגעת לחומרת האיסור ועונשו: יש מעשים האסורים מן התורה שיש עליהם עונש כרת או מיתה בידי שמים, יש אסורים באיסור לאו שיש עליהם מלקות, יש באיסור עשה שאין עליו עונש בידי אדם, ויש איסורים שהם מדברי חכמים. חלוקה נוספת שאיננה מקבילה לחלוקה הקודמת נוגעת לשאלה מה דין עבודה שנעשתה בפסול: יש מקרים שמי ששימש במקדש שלא כראוי עבודתו פסולה, ויש מקרים אחרים שהעבודה איננה נפסלת ויוצאים ידי חובת הקרבן.
כל הקבוצות השונות הללו יש להן צד משותף אחד, שהוא כללן של הלכות ביאת המקדש: המקדש בעצם מהותו אינו פתוח לכל אדם בכל מצב, וכל שכן שלא כל אדם יכול לשמש בו. יש דרגות שונות בהיתר הכניסה אל המקדש, ויש תנאים שונים כדי להתיר את העבודה במקדש שתהיה כשרה ותעלה לרצון.
<h3>הלכות איסורי המזבח</h3>
הלכות איסורי מזבח עוסקות בדברים המותרים והאסורים בהקרבה על המזבח — הן מן החי והן מן הצומח.
החלק הראשון של ההלכות הללו עוסק בפסולם של בעלי מומים להקרבה. בהמות בעלות מום נאסרו בהקרבה כשם שכהנים בעלי מומים נפסלו מלשרת בבית המקדש. בהלכות ביאת מקדש הופיעה כבר רשימה של המומים הפוסלים בכהנים, וכאן נאמר שאותם המומים פוסלים גם בבהמה, ונוספה להם רשימה של המומים שפוסלים רק בבהמה. מלבד זאת יש עוד פסולים מצדדים נוספים: חלק מן הפסולים קשורים לפגמים גופניים כלליים כגון כלאיים או אנדרוגינוס וכן 'מחוסר זמן' (בהמה שלא עברו שמונה ימים מלידתה), וחלק מן הפסולים קשורים לעברה שנעשתה בבהמה כגון רובע ונרבע. בדומה לכך יש גם איסור שלא להביא למקדש אתנן זונה או מחיר כלב (בהמה שנמכרה תמורת כלב), שאף על פי שלא נעשתה במקרים אלו עברה בגוף הבהמה מכל מקום אסרתם התורה משום בזיון המזבח.
מלבד הבהמות האסורות בהקרבה, יש איסור להקריב על המזבח שאור או דבש. אמנם אין איסור בהבאתם למקדש, והם אף משמשים לפעמים כחלק מקרבן, אבל הם עצמם אינם עולים על גבי המזבח ממש, בין בפני עצמם ובין בתערובת עם דבר אחר. לעומת זאת, נזכרת החובה לשים מלח על כל קרבן המוקטר על המזבח, וכנגדו איסור להעלות על המזבח קרבן בלא מלח.
כשם שיש צורך שהקרבנות מן החי יהיו תמימים, כך גם מצווה שהנסכים — היין, השמן והסולת המוקרבים יחד עם הבהמות — יהיו בלא פגם. בהלכות אלו התייחד פרק שלם העוסק בפסולים שונים של הקרבנות שאינם מן החי — קלקול והתלעה, ריח או טעם רע, וכן מאיסות מצדדים אחרים.
בסיום ההלכות כותב הרמב"ם שלא רק שאין להביא למקדש דברים שהם פסולים ממש, אלא כל מה שיש בו פגם כלשהו אין ראוי להביאו לכתחילה, שכן מצווה היא להשתדל שיהיו כל הקרבנות מהודרים ומשובחים בטיבם, ושידאגו לקחת אותם מן המובחר ולהתקינם בצורה הטובה ביותר.
<h3>הלכות מעשה הקרבנות</h3>
בהלכות מעשה הקרבנות מתבארים היטב הסוגים השונים של הקרבנות, סדר ההקרבה הנוהג בכל אחד מהם, וכן מצוות נוספות הקשורות בהם. נוסף לכך יש עיסוק בעוד שני עניינים עיקריים המשיקים לנושא זה, והם דרכי התחייבותו של היחיד בנדר להביא קרבנות או לתת מתנות למקדש, וכן האיסור הכללי על הקרבת קרבנות מחוץ למקדש.
בהלכות אלו דן הרמב"ם בכל סוגי הקרבנות: הזבחים המובאים ממיני בהמות, קרבנות העוף והמנחות; וכן בנסכים והשמן הנוספים לקרבנות. בתחילה מפורטים הכללים העקרוניים הנוגעים לכל הקרבנות, ואחר כך כל סוג של קרבן נידון לעצמו, על כל מצוותיו וסדר הקרבתו. אגב פירוט דיני הקרבן נזכרים לעתים מקרים שבהם נעשה הקרבן שלא כסדר הראוי, אולם רוב הדינים העוסקים בפסולי הקרבנות לא פורשו כאן אלא נקבעו בקובץ הלכות נפרד — הלכות פסולי המוקדשין. ההלכות כאן מתייחסות לקרבנות הרגילים, ולגבי הקרבנות שיש ייחוד מרובה בסדר הקרבתם וכיוצא בזה, כגון קרבנות המצורע וקרבנות יום הכיפורים, מתייחס הרמב"ם בנפרד במקומות המיועדים להם לפי עניינם.
בהמשך להלכות הללו המפרטות את דרכי עשייתם של כל הקרבנות, מתבארים דינים עקרוניים בקשר לאפשרות הבאת הקרבנות בנדר או נדבה. בתחילה נזכרות ההגדרות הבסיסיות של נדר ונדבה והקרבנות שניתן להביאם באופנים אלו, ובהמשך מפורטים אופני ההתחייבות השונים, וכיצד יוצאים ידי חובתם של נדרים מסוגים שונים.
דין עקרוני נוסף הנוגע לדרך הקרבת הקרבנות, הוא החיוב המפורש בתורה, שכל עבודת הקרבנות לשם ה' תהיה רק בבית המקדש, ולא במקומות אחרים. כל עבודה של שחיטת קדשים או העלאה לשרפה על המזבח בכל מקום מחוץ למקדש כרוכה באיסור חמור, איסור לאו או איסור כרת. איסור זה חל על ישראל מזמן בניין בית המקדש והלאה, ותקף גם בזמן הזה, הואיל וקדושת המקדש במקומה עומדת גם כיום. אמנם האיסור אינו חל על הגויים — אשר להם מותר להקריב קרבנות עולה לשם ה' בכל במה שיבנו, ומותר אף לישראל ללמדם כיצד לעשות זאת.
<h3>הלכות תמידים ומוספין</h3>
הלכות אלה מקיפות למעשה את סדרי העבודה הקבועים בבית המקדש, וכוללות בתוכן את כל קרבנות הציבור הקבועים, של כל יום ויום. דיני קרבנות היחיד מסוגים שונים וכן קרבנות ציבור שאינם קבועים, מבוארים בפני עצמם במקומות אחרים.
הלכות תמידין ומוספין מחולקות לשניים: החלק האחד הוא הלכות תמידין, שבעצם עוסק לא רק בקרבן התמיד אלא גם בעבודות אחרות — שאף הן תדירות ותמידיות בבית המקדש ונוהגות בו מדי יום ביומו — תרומת הדשן, הבערת האש על המזבח, הקטורת, החביתין והדלקת המנורה. בהקשר לכך נזכרים גם הפייסות, שנועדו לקבוע בדרך הדומה להטלת גורל, מי מן הכהנים יזכה בעבודות מסוימות במהלך היום. בתוך ההלכות הנוגעות לכל יום יש התייחסות לשינויים המסוימים שנוהגים בימי השבת, וכן הרחבה בעניין הלכות לחם הפנים, המוחלף מדי שבת בשבתו. בתור סיכום לדינים אלו בא תיאור ופירוט של סדר העבודה הקבוע והתמידי הנוהג במקדש, בחול ובשבת, הכולל את כל המלאכות הנעשות על ידי כל הפועלים במקדש, למן בדיקת העזרה לפני תחילת העבודה בשחר, עבודות ההקרבה למיניהן וההכנות אליהן, וכן הפייסות, ההשתחוויות, התפילות ושירת הלוויים.
החלק השני כולל את הלכות המוספים, המסודרות לפי סדר המועדים והימים המיוחדים בשנה, ונפרטו בהן כל קרבנות המוסף השייכים לאותם הימים, וכן עבודות וקרבנות נוספים במקדש הקשורות לחגים. אף שהמוספים הללו אינם עניין של יום ביומו, מכל מקום הם גם כן חלק מן הסדר הקבוע בבית המקדש. בתוך הדינים האלה מובאת יחידה הקשורה במידה מסוימת לנושא המוספים, אבל היא עניין השייך בכל ענייני הקרבנות, ונושאה הקדימות שבקרבנות: היא מתחילה בהגדרה איזה מן המוספים קודם לחברו ביום שיש בו כמה מוספים, ולאחר מכן עוברת לעקרונות הכלליים, איזה מין של קרבן קודם לאחר, על פי סדרם האמור בתורה ועל פי דרגות קדושתם.
<h3>הלכות פסולי המוקדשין</h3>
הלכות פסולי המוקדשין הן הלכות מרובות ושונות זו מזו, שבמקורן הן מצויות בתלמוד במקומות שונים, ואילו הרמב"ם קיבץ אותן למערכת שלמה אחת.
תמצית ההלכות הללו היא פסולים שמתארעים בקרבנות מכל הסוגים, לאחר שהקרבנות כבר הוקדשו, ולא נפסלו קודם לכן בגלל מומים או איסורים אחרים. פסולי המוקדשין כוללים לפיכך פסולים מסוגים שונים, וביניהם: פסולים שאירעו בקרבן בשחיטתו, בין שנשחט בידי מי שאינו ראוי לכך, או שנשחט שלא במקום הראוי לכך, או שנשחט בדרך שאינה ראויה לשחיטה. וכיוצא בזה אם אירע דבר מעין זה בשאר העבודות של הקרבן: קבלה, הולכה וזריקה. הלכות אחרות עוסקות בהתקדשות קדשים שעלו על המזבח, באופן שאף מתיר לעתים את הקרבתם עליו גם אם יש בהם פסולים שונים.
בעיות אחרות של פסולי המוקדשין הן כאשר בהמה שהוקדשה כבר לא ניתנת להקרבה, כגון שהתכפרו הבעלים באחרת, ויש דינים שונים על פי הקרבנות והנסיבות, כיצד נוהגים באותה הבהמה. דינים אחרים ששייכים לפסולי המוקדשין עוסקים בשאלה כיצד יש לנהוג בכסף שהוקדש לשם קרבן, ונאסר בהקרבה או אבד או נתערב באחרים.
סוגים אחרים של בעיות בפסולי המוקדשין אינם בטעויות או פגמים בעבודה, אלא כאשר נתערבו בעלי חיים או איברים שונים מן המוקדשים זה בזה, ואי אפשר לברר לאן שייך כל אחד מן הדברים שמצויים בידינו. כל ההלכות השייכות בבהמות של קרבן שייכות גם בעופות של קרבנות, אלא ששם האפשרויות של תערובת ושל טעות מרובות יותר, ולכן פעמים שתערובת כזאת גורמת לסבך שלם, שמחייב הבאת קרבנות אחרים כדי להשלים את מה שלא ברור אם הוקרב כדין, או שלא נודע כיצד ראוי להקריבו.
כשם שיש פסולי הקדשים בזבחים כך יש במנחות, בין כשנעשה פגם בדרכי עבודתן או שהתערבו במינים אחרים. כמו כן קיימות בעיות במיני לחם או נסכים שנתערבו או שחסרו בכל צורה שהיא, וכן פגמים בקרבנות עצמם המשפיעים על פסולי הלחם או הנסכים.
נוסף על הפסולים הללו, שהם פסולים אובייקטיביים, יש שלושה סוגים של פסולים אחרים, שנובעים מכך שהכהן המקריב קרבן מסוים חושב בשעת העבודה שהקרבן יוקרב בדרך שאינה מתאימה למה שנועד לו הקרבן המסוים הזה. שלוש הן המחשבות הפוסלות: אחת היא המחשבה בשינוי שמו של הקרבן, שחושב להקריבו שלא לשם מה שהוקדש לו, ובכלל זה גם המקרה שחושב שקרבן זה יוקרב לשם אדם אחר, שלא הוא שהקדישו; פסול אחר הוא במחשבת שינוי המקום, שמחשב לעשות את עבודתו במקום שאינו ראוי לכך; ומחשבה שלישית היא שמחשב לשנות מן הזמן הראוי לקרבן זה. בכל המחשבות הללו, אף אם לא נעשו השינויים בפועל, הכוונה לעשותם גורמת לפסול את הקרבן.
את הלכות פסולי המוקדשיו מסיים הרמב"ם בעצם האיסור להפסיד קדשים בכל אופן שהוא, וכן באיסור אכילת הקדשים שנפסלו והמצווה לשרוף, ובמקרים מסוימים לקבור, את הקדשים שנפסלו.
<h3>הלכות עבודת יום הכפורים</h3>
עבודת יום הכפורים נבדלת מעבודת המקדש הרגילה, בין של ימי החול ובין של השבתות והמועדים, בכמה עניינים יסודיים. משום כך, פרטיה לא התבארו בהלכות תמידין ומוספין, כדרך שנעשה בנוגע לקרבנות שאר ימות השנה, אלא התייחד לה קובץ הלכות לעצמו.
הייחוד העיקרי בעבודת יום הכיפורים, הוא שעבודות היום כולו נעשות על ידי אדם אחד — הכהן גדול. בשאר ימות השנה נעשית העבודה על ידי צוות גדול של כהנים, מבית אב השייך למשמר כהנים מסוים, והעבודה מתחלקת בין הכהנים. אולם ביום הכיפורים הכהנים הרגילים משמשים רק כבני לוויה לכהן הגדול, או מסייעים אותו בדברים שאינם מעיקר העבודה. משום כך יש כאן הלכות רבות העוסקות בעניינו של הכהן הגדול: הכנתו לעבודה, מעמדו המשפחתי ושמירה על טהרתו.
גם בפרטי עבודות היום, יש דברים שייחודיים רק ליום הכיפורים. ביום זה בלבד לובש הכהן הגדול בגדים מיוחדים — ארבעה בגדי לבן מפשתן המכונים 'בגדי לבן', ובהיותו לבוש בהם הוא עושה את חלקי העבודה המקודשים ביותר. את העבודות השגרתיות הנעשות ביום הכיפורים, הוא עושה בשמונת בגדי הפאר הרגילים שלו — 'בגדי זהב'. בהחלפת הבגדים מסוג אחד לשני היה הכהן טובל, ומקדש ידיו ורגליו מן הכיור שבמקדש, ומן המסורת למדו שיש חמש טבילות ועשרה קידושים ביום הכיפורים. עניין נוסף הוא הווידויים שאומר הכהן הגדול ביום הכיפורים, על עצמו על הכהנים ועל כלל ישראל, ובהם הוא מזכיר במפורש את שמו של ה' המיוחד — כפי שהוא כתוב, או שם אחר שהיה בגדר סוד.
יום הכיפורים הוא היום היחיד בשנה שבו הכהן הגדול נכנס אל קודש הקדשים, שלשם אין כל אדם רשאי להיכנס, ובהיותו שם היה מקטיר את הקטורת המיוחדת ליום זה, ומַזה מדם הפר והשעיר של יום הכיפורים לפני ולפנים. עבודה אחרת הייחודית ליום הכיפורים הייתה שילוח השעיר לעזאזל: הכהן הגדול היה בוחר על ידי גורל שעיר שיישלח למדבר, מתוודה עליו את כל עוונות בני ישראל, ושולח אותו בידי אדם שייקחנו לצוק וישליך אותו ממנו להריגה. ואף ששילוח זה אינו בגדר קרבן, מכל מקום הוא מעיקרי העבודה ביום זה ומיסודות כפרת היום.
מאחר שבמקראות המדברים על יום הכיפורים נזכר כמה פעמים הביטוי "חוקת עולם" הוא מתפרש כהקפדה יתרה בכל פרטי עבודות הקודש. ואף שכל ימות השנה נעשית העבודה במקדש בדיוק רב, מכל מקום יש דברים הכשרים בדיעבד אם לא נעשו, או לא נעשו כראוי. מה שאין כן בעבודות יום הכיפורים, כמעט כל פרט בעבודות יום הכיפורים 'מעכב', כלומר כל שינוי, וכל שכן השמטה, של אחד מן הפרטים הללו, פוסל את העבודה.﻿ ועניין זה מצטרף לפרטים האחרים שנזכרו, המעמידים יחד את תוקף חומרתו וקדושתו של היום ועבודתו.
<h3>הלכות מעילה</h3>
בהלכות מעילה התבארו דיני מעילה, שהיא עברה מן התורה שעניינה שימוש לצורך חולין בדבר שהוקדש, ונתבארו דיניה במסכת מעילה במשנה ובתלמוד. מלבד זאת נזכר כאן איסור הקשור לנושא במידה מסוימת, והוא איסור גיזה ועבודה בבהמת קדשים.
המעילה חלה על כל ההקדשות — בין על דברים שהוקדשו לצורך המקדש עצמו ('קדשי בדק הבית'), ובין על בעלי חיים ודברים הקרבים על גבי המזבח ('קדשי מזבח'). אמנם בעניין הקרבנות שהוקדשו יש חילוק, שבקדשים קלים מועלים רק לאחר שנזרק דמם במקדש, ובקדשי קדשים מועלים מזמן שהוקדשו ועד שנזרק הדם. בקדשי בדק הבית, כלומר: חפצים או כספים שהוקדשו לצורך בית המקדש, חייבים עליהם משום מעילה משעת הקדשתם ועד לפדיונם מרשות ההקדש.
לאופן המעילה יש שתי צורות: האחת היא לדברים שמתכלים תוך כדי השימוש בהם, בשלמותם או במקצתם, ובהם אופן המעילה הוא כאשר נעשה שימוש של כילוי בהקדש באופן שפוחת מהם בשיעור של לפחות שווה פרוטה. צורה שנייה היא בדברים שאינם מתכלים מיד, שאז המעילה היא בעצם ההנאה מהם בשווי של לפחות שווה פרוטה.
כאשר מעילה במוקדשים נעשית במזיד, צריך המועל להשיב את שווי המעילה שמעל ('קרן'), והוא נענש בעונש מלקות. לעומת זאת, כאשר המעילה נעשית בשוגג, בנוסף לתשלום הקרן חייב המועל להוסיף גם 'חומש' על שווי המעילה, וכן להביא קרבן לכפר על מעילתו ('אשם מעילות').
פרטים רבים יש בדיני המעילה, ויש הגדרות מדויקות בכל סוג של חפץ מהו השימוש המחייב במעילה, ובאלו דברים כלל לא שייכת מעילה. כמו כן נידונה השאלה אם חפץ הקדש שמעלו בו מתחלל בכך ויוצא לחולין, או שהוא נשאר בקדושתו ואפשר למעול בו פעם נוספת.
דין מיוחד שיש במעילה הוא שיש בו שליח לדבר עברה. בניגוד לכלל ההלכתי שעל פיו אדם העושה עברה בשליחות חברו נושא באחריות לכך ואינו מחייב את המשלח, הרי שבמעילה מי שמועל בהוראתו של אדם אחר — מחייב את המשלח בקרבן או בעונש אחר, אף על פי שהמשלח עצמו לא עשה דבר. עניין השליחות במעילה תלוי גם בדיוקם של הדברים, שכאשר השליח עשה בדיוק את הוראת המשלח, הוא מחייב את המשלח; אבל כאשר השליח סטה מן ההוראה הוא נחשב כעבריין בעצמו, ואינו מחייב את המצַווה.
שני פנים בדין המעילה: האחד הוא בעיית האיסור שיש בשימוש בחפצים השייכים להקדש וחילול הקודש הכרוך בכך; והשני הוא הבעיה הממונית שיש בהנאה שיש מרכוש שאינו שייך למשתמש שהוא מעין איסור גזל. אפשר שחלק מהפרטים המייחדים את המעילה משאר דיני התורה, וכן מקצת מהחילוקים הקיימים בתוך דיני המעילה, שורשם בכפילות זו, שהגדרות של איסור ושל דיני ממונות מעורבות בו.
<h3>הלכות קרבן פסח</h3>
דיני קרבן הפסח נמצאים במשנה ובתלמודים במסכת פסחים, יחד עם כל הלכות חג הפסח ומנהגיו. בהלכות קרבן פסח שבספר הקרבנות, נדונות ההלכות של הקרבן בלבד, לאמור: הסדר והטקס של הקרבתו במקדש, של צלייתו ואכילתו בחבורות מוגדרות, וכן מי הם הרשאים להשתתף באכילת קרבן הפסח.
חובה חמורה היא לעלות למקדש ולהקריב שם קרבן פסח ביום ארבעה עשר בניסן בין הערביים, ומי שנמנע מכך במזיד הרי הוא חייב כרת. ואולם כל מי שלא קיים את המצווה הזו, בין שהיה טמא או בדרך רחוקה, בין משום אונס אחר, ואפילו אם ביטל במזיד, הריהו מחויב להביא קרבן 'פסח שני' חודש ימים אחרי מועד הקרבת הפסח הראשון, בארבעה עשר באייר.
בהלכות אלה מובאים הדינים הנוגעים להקרבת הפסח ולאכילת בשרו. בדיני הקרבתו מבואר שכל ישראל מחויבים במצוות הקרבת הפסח, אולם יש שאסורים להקריב, מן התורה או מדברי סופרים, כגון: ערל, אבל באוננות, מי שיש בביתו בן או עבד החייב במילה ולא נימול ועוד מקרים שונים. הפסח מוקרב דווקא לשם מי שנתמנה עליו לפני שחיטתו, ולכתחילה ראוי שעל כל קרבן תימנה חבורת אנשים ושלא יוקרב על היחיד. את קרבן הפסח שוחטים אחרי חצות יום ארבעה עשר בניסן גם אם חל בשבת, אלא שאז מאחרים את צלייתו עד אחר השבת. דין מיוחד יש בקרבן הפסח שבו הוא שונה מקרבנות היחיד ודומה לקרבנות הציבור - שאם רוב ישראל, או הכהנים וכלי השרת טמאים בטומאת מת, הוא מוקרב בטומאה (ובמקרה זה הוא אף נאכל בטומאה). ומדיני אכילתו: את הפסח צולים בשלמותו על גבי אש דווקא, חייב כל אדם לאכול לפחות כזית מן הקרבן והוא נאכל לכתחילה עד חצות הלילה, אסור לשבור בו עצם וצריך להשתדל שלא להשאיר ממנו בשר. כמו כן עם קרבן הפסח מקריבים קרבן שלמים המכונה חגיגת ארבעה עשר.
בהלכות אלה מפורטים גם דיניו של הפסח השני, הן בהגדרה מדויקת של המתחייב בו, וכן פרטי דיני הקרבתו. ביסודם של הדברים הדינים השייכים בהקרבת הקרבן, כגון צלייתו והאיסור לשבור עצם בו, שווים בפסח שני כבראשון. מכל מקום, אין בפסח שני דין בסיסי של הרחקה מחמץ, וכמו כן, אף על פי שפסח שני הוא כעין תחליף לפסח הראשון, הוא אינו נחוג אלא יום אחד בלבד, שאיננו יום טוב ואיננו אסור במלאכה.
שאר הדינים הנוגעים לחג הפסח, למן עצם אכילת קרבן הפסח כחלק מן הסדר הכללי של ליל הפסח ועד לדיני המצה ואיסורי החמץ שנוהגים בפסח, אינם מובאים בהלכות אלה אלא בספר זמנים, ששם הוא המקום לדבר בהם, יחד עם שאר דיני חג הפסח.
<h3>הלכות חגיגה</h3>
בהלכות חגיגה נכללות המצוות המיוחדות המוטלות על ישראל בכל שלושת הרגלים, בשעת העלייה לרגל, ואף המסכת שנתייחדה להן במשנה ובתלמודים נקראת מסכת חגיגה. בכלל מצוות אלו לבוא ולהיראות בבית המקדש, להביא קרבנות מיוחדים ששייכים לעלייה זו ולשמוח בימי הרגלים. מצוות העלייה לרגל, כשאר מצוות עשה שהזמן גרמן, היא מצווה המיוחדת לגברים, ואולם בדרך הטבע נהוג היה שגם נשים היו באות עם שאר בני המשפחה לירושלים, ומפורש כי מצוות השמחה ברגל חלה גם עליהן. חובת העלייה מוטלת עקרונית על כל איש בישראל, אך יש רבים הפטורים ממנה מסיבות שונות, וביניהם גם אלה שאינם מסוגלים לעלות ברגליהם לרגל.
נאמר בתורה "ולא יראה את פני ה' ריקם" (דברים טז,טז, וראה גם שמות כג,טו, לד,כ), ומכאן שחייבים העולים לרגל להביא קרבנות בבואם למקדש. קרבנות אלה הם קרבן עולה המכונה עולת ראייה, וקרבן שלמים הנקרא שלמי חגיגה. לקרבנות אלו יש שיעור של מחיר מסוים שאין לפחות ממנו, והעולה לרגל יכול להוסיף כפי יכולתו וכפי רצונו. נוסף עליהם מביאים גם שלמי שמחה כדי לשמוח בימי הרגל באכילת בשר הקרבנות. בנוסף למצוות השמחה קיים גם הציווי לשמח את הלוויים והעניים — לשתף אותם באכילת הקרבנות ולתת להם מתנות הראויות להם.
מצווה נוספת הקשורה לעלייה לרגל היא מצוות הקהֵל, שדיניה נתפרשו בתוך מסכת סוטה שבמשנה ובתלמודים: לאחר יום טוב ראשון של חג הסוכות בשנה שאחר שנת השמיטה, מצווה לכל ישראל — אנשים, נשים וטף — להתאסף בבית המקדש, לטקס מיוחד שבו המלך קורא ברבים מתוך ספר התורה ואומר סדר ברכות מיוחד. מטרתו של הטקס היא חיזוק הציות לחוקי התורה, ומצווה לכל ישראל לכוון לבם ולהאזין לקריאת התורה, שכן הוא מעין שחזור של מעמד הר סיני, שבו משמש המלך כשליח להשמיע לישראל את דברי ה'.
<h3>הלכות בכורות</h3>
בהלכות בכורות דן הרמב"ם בבכור בהמה טהורה, שהוא הזכר הנולד ראשון בבקר ובצאן אשר מתקדש בלידתו ומצווה להפרישו ולהביאו לכהן שמקריבו במקדש. הלכות בכורות נידונו במשנה ובתלמוד במסכת בכורות, ושם גם מופיעים דיני מצוות פדיון בכור אדם ופדיון פטר חמור. אמנם באלו לא דן הרמב"ם כאן מכיוון שאינם שייכים לקרבנות, והם נקבעו יחד עם שאר דיני מתנות כהונה בספר זרעים.
קדושת בכור חלה בין אם הבהמה תמימה ובין אם יש בה מום, ובהלכות אלה מתבררים הדינים של בכור תם ובעל מום. בכור תם ניתן לכהן ומוקרב כקרבן אשר נאכל לכהנים בלבד. בכור בעל מום ניתן אף הוא לכהן, אך הוא אינו מוקרב כקרבן אלא בשרו נאכל לכל אדם כחולין. יחד עם זאת גם בבכור בעל מום יש צד מסוים של קדושה שכן הוא אסור בגיזה ועבודה כדין בכור תם.
מלבד הדינים הנוהגים בבכור תם הנוגעים לטיפול בו, לנתינתו לכהן, להקרבתו ולאכילתו, בהלכות בכורות יש עיסוק רב בדיני הבכור בעל המום: בהגדרת המומים הפוסלים אותו מלהיות קרבן, וכן באופן שבו נגרמו מומים אלו, זאת מפני החשש שהם הוטלו בבכור באופן מכוון כדי להתירו לאכילה מבלי צורך להקריבו. בנוסף נידונים כאן מקרים שונים שבהם יש ספק ביחס לבכורה של הבהמה, שאז יש לנהוג בה בקדושת קרבן אך היא אינה ניתנת לכהן. כמו כן נזכרים פרטי הדינים בנוגע לבעלות באם ובוולד, שכן אם יש לגוי שייכות באחד מהם לא חלה קדושת בכורה על הוולד.
הרמב"ם כלל עם הלכות בכורות את דיני מעשר הבהמה, וזאת משום הצדדים המשותפים שלהם. הצד השווה האחד הוא בדרך הקדשתם. שכן, בניגוד לקרבנות אחרים שקדושתם נקבעת על ידי הקדשה בדיבור בלבד, קדושת הבכור והמעשר תלויה במעשה: הבכור מתקדש בעצם הלידה, והמעשר מתקדש במניין. בנוסף לכך מעשה ההקרבה של שני קרבנות אלה זהה, וכן יש לשניהם דינים משותפים נוספים.
מצוות מעשר בהמה נוהגת בבקר ובצאן, בהפרשת אחד מעשרה מכל הנולדים בכל שנה. ההפרשה אינה נעשית על ידי בחירת אחד מכל עשרה, אלא דרך העברת הוולדות בפתח מסוים, ספירתם, וסימון כל עשירי שיוצא. העשירי שיוצא מתקדש בין אם הוא תמים ובין אם הוא בעל מום. את התמימים מקריבים בבית המקדש ובשרם נאכל לבעלים, ובעלי מומים נאכלים בכל מקום לבעליהם.
הבכור והמעשר נוהגים בארץ ובחוץ לארץ, בין בזמן שבית המקדש קיים ובין בזמן שאינו קיים. אולם למעשה אין להביא בכור ומעשר מחוץ לארץ כדי להקריבם במקדש. משחרב בית המקדש התקינו חכמים שלא לעשר בהמה, כדי שלא יבואו לידי מכשול לאכול את המעשר כשהוא תמים. ואף לגבי הבכור התירו חכמים להטיל בו מום בזמן הזה כדי להפקיעו מבכורה, ולאורך הדורות תיקנו הפוסקים דרכים נוספות כדי להימנע ממצב של לידת זכר שחלה עליו קדושת בכור.
<h3>הלכות שגגות</h3>
בהלכות שגגות נפרטו דיניהם של הקרבנות השונים שמובאים לכפר על עברות שונות — רובם על עברות שנעשו בשוגג, ומיעוטם גם על עברות שנעשו במזיד. רוב ההלכות נידונו במסכת כריתות במשנה ובתלמוד, וחלקן במסכת הוריות.
הקרבנות הבאים לכפרה מתחלקים לשלושה סוגים: חטאת קבועה, קרבן עולה ויורד, וקרבן אשם. חטאת קבועה היא קרבן שבא תמיד מן הבהמה ומחויב בה אדם שעבר בשגגה על אחת ממצוות לא תעשה החמורות שאילו עשה אותה במזיד היה חייב כרת. על רוב העברות הללו מביאים כבשה או שעירת עזים בת שנתה (ואם החוטא היה המלך הוא מביא שעיר), ועל עבודה זרה בשוגג מביאים שעירת עזים בדווקא.
קרבן החטאת בא על עברות שנעשו בשוגג, ובעניין זה יש דיון בשאלה מהי השגגה המחייבת קרבן. מלבד זאת יש תנאים נוספים בהבאת הקרבן, והיסודי שבהם הוא שהאדם החוטא יחזור בתשובה ויהיה מעוניין בכפרה, שאם לא כן אין הקרבן מכפר לו. נושא מרכזי בדין החטאת הקבועה, הוא כמות החטאות שאדם מחויב להביא על העברות שעשה, שאין קרבן חטאת אחד מכפר על שתי עברות שונות, וכן אפשר שאדם יתחייב על עברה אחת כמה וכמה קרבנות. בכל הדינים הללו יש פרטים רבים הנידונים בהלכות שגגות.
סוג אחר של קרבן חטאת נקרא קרבן עולה ויורד, משום שאין מינו קבוע אלא משתנה לפי מצבו הכלכלי של האדם: העשיר מביא קרבן בהמה, העני מביא קרבן עוף, ולעתים יש אפשרות לעני ביותר להביא מנחת סולת. קרבן עולה ויורד בא על קבוצה מצומצמת של עברות: מי שחטא בשבועת העדות (אפילו במזיד), מי שנשבע שבועת שקר בשגגה וטמא שאכל קודש או נכנס למקדש בשגגה. מלבד אלה גם המצורע והיולדת מביאים קרבן עולה ויורד לטהרתם.
קרבן שונה לכפרה הוא קרבן האשם, שהוא איל או כבש מן הצאן. קרבן האשם מתחלק לשני סוגים: אשם ודאי ואשם תלוי. אשם ודאי מובא ככפרה בחמישה מקרים: מי שבעל שפחה חרופה בשוגג או במזיד, מי שגזל ונשבע לשקר, מי שמעל בקודש בשוגג, אשם שבא לכפרת הנזיר שנטמא ואשם שבא לכפרת המצורע. אשם תלוי מובא כאשר אדם מסופק אם עבר עברה שחייבים עליה חטאת, ועד שיתברר אם אכן חטא או לא הוא מביא אשם זה.
כל הקרבנות שנזכרו לעיל מובאים לכפרת היחיד שחטא, אבל יש מקרים שעולה הצורך להביא קרבן כאשר הציבור בכללו חטא. חטאת שכזו, מובאת אם בית הדין של כל ישראל שגג בהוראתו, והתיר לעשות אחת מן העברות החמורות שיש בה כרת, ורוב ישראל נהגו לפי הוראתו. במקרה זה אין כל יחיד ויחיד שחטא חייב בקרבן חטאת בפני עצמו אלא כל שבט ושבט משבטי ישראל מביא פר לחטאת (ובעבודה זרה — פר לעולה ושעיר לחטאת). דין דומה יש גם לכהן הגדול ששגג בהוראת היתר לעצמו בדבר שיש בו חיוב חטאת, שאף הוא חייב להביא פר חטאת כעין הציבור.
חטאת הציבור וחטאת הכהן הגדול, יש להן דינים ייחודיים — דמן מובא אל הקודש פנימה ומזים ממנו על הפרוכת ועל מזבח הזהב, ובשרן אינו נאכל כשאר החטאות אלא נשרף מחוץ למחנה. ייחוד זה יש בו בכדי ללמד על חומרתם של עברות אלה, שנעשו על ידי כלל ישראל או על ידי האדם המקודש ביותר, וכמובן על מעלת הכפרה הדרושה באותם המקרים.
<h3>הלכות מחוסרי כפרה</h3>
מחוסרי כפרה הם אנשים שהיו טמאים מחמת טומאה שבאה מגופם, בדרך טבעית או במחלה. ואולם שלא כרוב הטמאים, שמיטהרים מטומאתם על ידי טבילה והערב שמש, מחוסרי כפרה אינם זוכים לטהרה גמורה אלא לאחר שהביאו קרבנות מסוימים. מסתבר כי הכפרה האמורה בהקשר זה איננה כפרת חטאים (אף על פי שפעמים דרשו אותה רבותנו בצורה זו), אלא גמר וסיום הטהרה, וקרבן הכפרה בא כדי לסיים את תהליך הטהרה של אנשים אלו. אף על פי שמחוסרי הכפרה טהורים לעניינים רבים אף לפני שהביאו את קרבנות הכפרה, מכל מקום טהרה גמורה המתירה אותם לאכול מן הקדשים, באה להם רק לאחר הבאת כפרתם.
בקבוצה זו נמנים הזב והזבה, שאמנם הם שני עניינים שונים במהותם — שטומאת הזב היא מחלת מין מוגדרת, וטומאת הזבה היא הפרעה במחזור הווסת — אך הצד השווה שבשניהם הוא שלאחר שהבריאו ממחלתם וספרו שבעה ימים נקיים מסימני טומאה הם מביאים קרבן. אדם נוסף שנמצא בקבוצה זו הוא המצורע, שנטמא מחמת חולי הצרעת וטעון קרבן כפרה. פרטי דיני המצורע אינם כתובים כאן, ואף לא טקס הטהרה שעושים לו כשמתרפא מחוליו (אלה התבארו בהלכות טומאת צרעת שבספר טהרה), וכאן עוסק הרמב"ם בעיקר בקרבנות הכפרה של המצורע ובסדר הקרבתם שכולל הזאות מדם האשם ומן השמן שמביא המצורע. שלא כמו הזב והזבה והמצורע, שהם מקרים של חולי, יש סוג אחר של טומאה שנובע ממצב גופני אף שאינו עניין של חולי, והוא טומאת היולדת (או המפילה) שאף היא צריכה קרבן כפרה, ורק לאחר מכן היא נעשית טהורה גמורה לכל עניין.
אדם נוסף הנזכר כאן, אשר דומה מבחינה מסוימת למחוסרי הכפרה, הוא הגר שצריך להביא קרבן מיוחד לאחר שסיים את טקס גיורו, ורק לאחר מכן הוא רשאי לאכול מן הקדשים. אמנם הגר אינו נמנה בכלל מחוסרי הכפרה, משום שקרבנו לא בא לסיים תהליך של טהרה אלא לגמור את תהליך כניסתו לכלל ישראל.
בהלכות אלו לא מבואר עיקר דיני טומאתם וטהרתם של מחוסרי הכפרה, ואף לא דיני הקרבת קרבנותיהם, והם מתבארים במקומות אחרים: האופן שבו הזבה והיולדת נעשות טמאות מבואר בהלכות איסורי ביאה, והאופן שבו הן מטמאות אחרים מפורט בהלכות מטמאי משכב ומושב ושם גם מופיע עניין זה לגבי הזב. ובאשר למצורע, פרטי דיני טומאתו וטהרתו נמצאים בהלכות טומאת צרעת. באופן דומה, גם דיני הקרבת הקרבנות של מחוסרי הכפרה אינם מפורטים כאן, אלא בספר עבודה, שכן דיניהם אינם שונים מדיני ההקרבה של קרבנות אחרים.
הנושאים הנידונים אפוא בהלכות כאן הם אלו הנוגעים לעצם חיובם של מחוסרי הכפרה בהבאת קרבנות: מתי הם חייבים קרבן ומתי לא, אופן חיובם במקרים של ספק, הבדלים בין קרבנות העני והעשיר ועוד. בהקשר לכך מפורט כאן גם האופן שבו הזב נעשה טמא. שכן אף על פי שבעיקרו של דבר עניין זה שייך לענייני טומאה וטהרה, יש בהגדרת הטומאה של זב חילוקים הנוגעים לשאלת חיוב הקרבן. בנוסף לכך נזכר כאן גם סדר הקרבת קרבנות המצורע, ובכלל זה מפורטים גם מקרים של תקלות ופסולים שעלולים לקרות בתהליך זה, וזאת משום שיש בסדר זה דינים ייחודיים שאינם נוהגים בסדרי ההקרבה הרגילים.
<h3>הלכות תמורה</h3>
הלכות תמורה, המצויות ברובן במסכת תמורה שבמשנה ובתלמוד, עוסקות בסוג מיוחד וחריג של דרך הקדשת בהמה לקרבן. תחילתה בפעולה אסורה שאדם עושה — בניסיון שלו להמיר בהמה שהוקדשה לקרבן ולהעביר את קדושתה לבהמה אחרת. מעשה ההמרה אסור מן התורה ואף לוקים עליו, ותוצאת הפעולה היא שבהמת הקרבן נשארת בקדושתה הראשונה, והבהמה החדשה אף היא קדושה כעין קדושת הראשונה, ונקראת 'תמורה' לה. מקומן של הלכות תמורה בספר הקרבנות משום שאין קדושת התמורה חלה בקרבנות הציבור (אף שהאיסור להמיר קיים גם בהם), ולפיכך היא מופיעה עם שאר דיני קרבנות היחיד.
חלות הקדושה על בהמת התמורה חריגה מאופן שהקדושה חלה בדרך כלל בהקדשת בהמה לקרבן. כלל בסיסי בדיני הקדשה הוא שההקדש חל בתנאי שהאדם מעוניין בהקדשה זו, אבל אם ההקדשה נעשתה בטעות או שהייתה תלויה בתנאי אשר לא התקיים אין ההקדשה חלה. לעומת זאת, בתמורה הבהמה החדשה נעשית קדושה אף שהממיר לא התכוון לכך שתהיינה שתי הבהמות קדושות. זאת ועוד, כאשר האדם התכוון להמיר את הבהמה בקרבן מסוים והוא טעה בלשונו והמיר בקרבן אחר, חלה הקדושה כפי מה שאמר ולא כפי מה שהתכוון, מה שאין כן בהקדש רגיל.
חריגה נוספת שיש בדין התמורה היא שקדושת המזבח חלה על בהמת התמורה גם אם אינה ראויה למזבח בשל מום שיש בה או שאינה ראויה לאותו הקרבן שלשמו הומרה בשל גיל הבהמה, סוגה (פר או כבש וכדומה) או מינה (זכר או נקבה). כך למשל הממיר יכול להחיל קדושת קרבן עולה על בהמה שהיא נקבה, אף שמלכתחילה לא ייתכן להקדישה לעולה.
באופן עקרוני בהמת התמורה קרבה כדין הבהמה הראשונה. אמנם מפני שיש מקרים שהיא אינה ראויה לקרבן זה יש צורך בפירוט כיצד לנהוג למעשה באותה התמורה: במקרים מסוימים אכן ניתן להקריבה כעין הבהמה המקורית, יש מקרים שממתינים עד שייפול בה מום ומוכרים אותה לצורך קניית קרבנות, ויש גם פעמים שאין תקנה לאותה הבהמה אלא שתמות. נושא נוסף הנידון בהלכות תמורה בהקשר לכך הוא כיצד יש לנהוג בוולדות הקדשים שהם נעשים קדושים מחמת אמם אך לא תמיד ראויים להיות קרבים כקרבן שלשמו היא הוקדשה. הצד המשותף בין תמורה וולדות הקדשים הוא שהם לא הוקדשו באופן ישיר אלא קדושתם נובעת מכוח בהמה אחרת, ונראה שעובדה זו מסבירה את מרבית ההבדלים בין הקדש רגיל ובין התמורה – שכדי להחיל קדושה על בהמת חולין מכוח קדושה שכבר קיימת, אין צורך בכל הגדרים והתנאים הקיימים בהחלת קדושה מן ההתחלה.
מסתבר שעניין התמורה אינו מצוי במיוחד, מכיוון שכל אדם המכיר את דין התורה ויודע שאין אפשרות להפקיע קדושה מבהמת קדשים על ידי המרתה, לא יעשה זאת. ואף על פי שיכול לקרות שאנשים יעשו תמורה מחמת בורותם, מכל מקום בוודאי היה זה דבר נדיר. אבל מכיוון שהתורה נגעה בנושא, יש בו לפיכך הרבה פרטי דינים שיכולים להיווצר מחמת הזרויות שבני אדם יכולים לעשות. נדמה כי העיסוק בהלכה זו הוא בעיקר בגדר של "דרוש וקבל שכר", שהוא דיון בדברים שאינם תמיד מעשיים, אבל יש בהם מקום לבירור ולעיון בפרטי פרטיהם.
<h3>הלכות טומאת מת</h3>
הלכות טומאת מת עוסקות בהגדרת הדברים המטמאים טומאת מת ובאופנים שהם מטמאים. הן נמצאות ברובן במסכת אהלות במשנה ובתוספתא, וחלקן מפוזר במקומות נוספים בש"ס.
טומאת המת היא החמורה מכל הטומאות. צד אחד של חומרה הוא בכוחו של המת והדברים הקשורים אליו לטמא דברים אחרים. בשאר הטומאות מקור הטומאה על פי רוב נמצא בדרגה של 'אב הטומאה', ואילו המת נמצא בדרגת 'אבי אבות הטומאה', ומטמא בני אדם או חפצים שונים בטומאה חמורה עד שהם עצמם נעשים 'אב הטומאה'. חומרה נוספת יש בטומאת המת, בכך שאין לה טהרה על ידי מקווה בלבד, ואפילו לא בטבילה במים חיים, אלא דווקא על ידי הזאה של אפר פרה אדומה.
המת מטמא לא רק כשהוא שלם, אלא גם החלקים הפורשים ממנו מטמאים, ובהלכות כאן בא דיון מפורט מהם חלקי המת המטמאים ובאיזה אופן הם מטמאים. מלבד זאת גם הקבר שקבור בו המת מטמא כמת עצמו. נוסף על הדברים הללו שמטמאים מן התורה, יש דברים נוספים שמטמאים טומאת מת מדברי חכמים ובכללם טומאת בית הפרס, טומאת בית הקברות וכן טומאת ארץ העמים שאף היא קשורה בצורה מסוימת לטומאת המת.
יש כמה אופנים שבהם המת מטמא: ראשית, טומאת מגע, כבכל הטומאות. כמו כן המת מטמא גם במשא, כדרך שמטמאים רוב אבות הטומאות. אופן נוסף של טומאה שמיוחד בטומאת מת הוא טומאת אוהל שמטמאת אף בלא מגע ישיר בין המת ובין הטומאה. טומאת אוהל מטמאת בשלושה דרכים: אדם או חפץ שהאהיל על המת, מת שהאהיל על האדם או החפץ, או שהמת והאדם או החפץ נמצאים יחד באותו האוהל.
המושג אוהל המת הנזכר בתורה כמטמא את כל אשר בתוכו, התפרש על ידי חכמים כמושג מופשט שמתייחס לכל חלל שיש לו גג או כיסוי ואפילו הוא בגודל קטן ביותר (טפח על טפח ברום טפח). כל מקום שמכונה אוהל לפי הגדרה זו מביא את הטומאה לכל מה שבתוכו. טומאת האוהל לא נשארת רק באוהל עצמו שבו נמצא המת, אלא היא יכולה לעבור לאוהל אחר דרך הפתח שביניהם. אמנם יש גם דברים שיכולים לחצוץ בפני הטומאה ולמנוע ממנה לעבור מאוהל אחד לשני, וכן יש אופנים של הצלה מן הטומאה בתוך אוהל המת עצמו.
כל הדינים הללו יצרו מערכת שלמה מורכבת של פרטים והלכות העוסקים בצדדים השונים של טומאת אוהל, ומשום כך נחשבים דיני אהלות, כאחד הנושאים הסבוכים שבתורה.
<h3>הלכות פרה אדומה</h3>
דיני הפרה האדומה נידונו במסכת לעצמה — מסכת פרה — במשנה ובתוספתא, ודיונים מעטים בנושאיה פזורים לאורך התלמוד. הדינים שבהלכות הללו מתחלקים, כמו בדברי התורה עצמה, לשני חלקים. האחד עוסק בתהליך הכנת אפר הפרה האדומה, והשני דן באופן הכנת 'מי החטאת' (מי מעיין שנותנים בהם את אפר הפרה), ובשימוש בהם לצורך טהרת הטמאים בטומאת מת.
אף שרבים מהמעשים שעושים בפרה דומים למעשה הקרבנות, הפרה האדומה איננה קרבן: היא נשחטת מחוץ למקדש, ויש בה כמה דינים אחרים המבליטים את ההבדל בינה ובין הקרבנות. ניתן לומר כי הפרה היא אביזר של מצווה שיש לו קשר מסוים למקדש, אבל איננו חלק מעבודת הקדשים. מבחינה זו דומה הפרה האדומה לעגלה הערופה, שאף היא אינה קרבן אלא רק מכשיר לכפרה.
עשיית הפרה האדומה היא דבר נדיר, והרמב"ם כותב כאן שבכל תולדות ישראל נעשו רק תשע פרות אדומות, ואת העשירית יעשה המלך המשיח. מכיוון שמדובר באירוע ייחודי וכן כדי להדגיש את חשיבות הפרה האדומה כמטהרת מטומאת מת, החמירו בעשייתה בכמה חומרות יוצאות דופן. לנימוקים אלו מצטרפת סיבה נוספת: בנוגע לאופן עשיית הפרה הייתה מחלוקת בין החכמים והצדוקים, ובעקבותיה הקפידו חכמים לטמא בכוונה את העוסקים בשרפת הפרה האדומה בטומאה קלה, וזאת משום שרצו לבטא בכך את התנגדותם לשיטת הצדוקים המחמירה. מאידך, כדי שלא יהיה נראה לעין שמזלזלים בטהרתה של הפרה האדומה, הוסיפו חכמים חומרות ומעלות יתרות הן בדרכי עשיית הפרה האדומה (כגון בניית גשר מהר הבית להר הזיתים להולכת הפרה ועוד), והן בטהרת מי החטאת, שהוסיפו בה דרגת טהרה מיוחדת שאינה נוהגת במערכות אחרות של טומאה וטהרה.
נוסף על פרטי המצווה בשחיטת הפרה ובשרפתה יש מערכת דינים שלמה העוסקת בהכנת מי החטאת שמורכבת משני שלבים: מילוי המים מן המעיין וקידושם באפר הפרה האדומה. לפי האמור בתורה יש להשתמש לצורך הכנת מי החטאת ב"מים חיים", שהם מי מעיין הראויים לשתייה. מילוי המים מן המעיין כולל דינים רבים: כיצד ממלאים, באיזה כלים ממלאים וכן האיסור לעשות מלאכה מזמן מילוי המים ועד לקידושם באפר. דינים נוספים נוגעים לאופן קידוש המים באפר ולדברים הפוסלים בו. לאחר הכנת מי החטאת ניתן לטהר בהם את האדם או הכלים שנטמאו במת, על ידי שמזים עליהם ממי החטאת באמצעות אגודת אזוב, ביום השלישי וביום השביעי לטומאתם, וגם בעניין זה נאמרו הלכות שונות.
כל עיקרה של הפרה האדומה נועד לצורך טהרת הטמאים מטומאת מת. ואולם, בעניינים מסוימים היא דווקא גורמת לטומאת הטהורים - שהיא מטמאת את כל העוסקים בהכנת אפר הפרה, וכן את הנוגעים במי החטאת שלא לצורך. על נושא זה אמרו חכמים כי הוא אחד הדברים ששייכים לחידתיות שבמעשי הפרה האדומה, שהיא מן החוקות שבתורה, כלומר: מאותם הדינים שלא רק שאיננו יודעים לתת הסבר להם, אלא להפך — הם מעוררים כמות מרובה של שאלות לגבי מהותם ועניינם.
<h3>הלכות טומאת צרעת</h3>
עיקרי דיני הצרעת מפורשים בתורה בספר ויקרא (פרקים יג-יט), ובמשנה ובתוספתא במסכת נגעים. קיימים שלושה סוגים של צרעת: צרעת האדם, צרעת הבגד וצרעת הבית. הסימן המשותף כמעט לכל סוגי הצרעת הוא הופעה של נגע בצבע מסוים, אך לכל אחד מהם מאפיינים ודינים משלו.
המראה הבסיסי של נגעי האדם הוא של כתם לבן על העור, והנגעים השונים נבדלים ביניהם בגוון הנגע ובמקום שבו הוא מופיע על האדם. נגעי הבגדים נוהגים בבגדי צמר ופשתן ובחוטים הטוויים מהם וכן בבגדי עור, ומראיהם ירוק או אדום. בדומה לכך גם נגעי הבתים מטמאים כאשר מופיע בקירות הבית כתם באחד מהצבעים הללו. לכל אחד מן הנגעים סימנים שונים הקובעים מתי הנגע נטמא באופן מוחלט, ויש סימן טומאה שמשותף בכל סוגי הצרעת — הפשיון, שכאשר הנגע פושה ומתרחב אחרי הסגרתו, הוא טמא באופן מוחלט, שזהו סימן להתגברות הטומאה. אמנם בהקשר לכך יש דין מיוחד ומוזר שכאשר הנגע מתפשט עד שהוא מכסה את המנוגע כולו, הרי דווקא אז הוא נטהר.
אף שקביעת מעמדו של נגע הצרעת תלויה בהגדרות הלכתיות ברורות, הרי שהסמכות לטמא או לטהר את הנגע נתונה בידי הכהן בלבד. חכם מישראל המבחין ויודע בדיני צרעת יכול אמנם לומר לכהן מה דינו של הנגע, אך הפסיקה עצמה נעשית על ידי הכהן. כאשר הכהן רואה את הנגע הוא יכול לטהר או לטמא אותו מיד ואז המנוגע מכונה 'מוחלט'. לעתים נדרש להסגיר את הנגע למשך שבוע ואז לבדוק אותו שוב (בחלק מהנגעים ניתן לחזור על תהליך זה עוד פעם או פעמיים), ובזמן ההסגר נקרא המנוגע 'מוסגר'.
טומאת הצרעת היא מן הטומאות החמורות ('אבות הטומאות'). בדומה לרוב אבות הטומאות היא מטמאת במגע ובמשא, ויש בה גם אופן מיוחד של טומאה — 'טומאת ביאה', שכאשר מצורע או בגד או אבן מנוגעים נכנסים אל בית, הם מטמאים את כל מה שבתוכו. לאדם המצורע דינים נוספים: הוא צריך לקרוע בגדיו ולנהוג במנהגי אבלות, ובנוסף לכך עליו לצאת ממקומו ולהיות מבודד משאר בני האדם. לעומת זאת, לבגד ולבית המנוגעים אין תקנה — הבגד המנוגע טעון שרפה, ואת הבית המנוגע יש לנתוץ.
כאשר המנוגע נרפא מצרעתו הוא איננו נטהר מיד אלא נזקק לתהליך של טהרה. בצרעת האדם יש טקס טהרה מיוחד שנעשה באמצעות שתי ציפורים, תגלחת וטבילה. טקס זה (ללא התגלחת והטבילה) נעשה גם בצרעת הבית, ואילו בצרעת הבגד מכבסים את הבגד ומטבילים אותו. מלבד טקס הטהרה, האדם המצורע נדרש לטקס כפרה שנעשה במקדש, ובו הוא מקריב קרבנות שונים (פרטי טקס זה נמצאים בהלכות מחוסרי כפרה שבספר הקרבנות).
מתוך הסיפורים בתורה ובנביאים אודות אנשים שנצטרעו (מרים, עוזיה, גיחזי ועוד), ניתן להסיק כי הצרעת איננה מחלה טבעית גרידא, אלא באה כעונש על מעשי האדם. דבר זה עולה גם מכך שהצרעת יכולה להופיע גם בבגד או בבית שאין בהם עניין למחלות. ההסבר המרכזי של חכמים לעונש הצרעת הוא שהוא בא על עוון לשון הרע ושאר חטאים הקשורים לדיבור, וכפי שנאמר בחתימת ההלכות כאן שנגע הצרעת "אינו ממנהגו של עולם אלא אות ופלא היה בישראל כדי להזהירם מלשון הרע", וסימן מן השמים למי שלקה בה שעליו להיטיב את מעשיו.
<h3>הלכות מטמאי משכב ומושב</h3>
בהלכות אלה נידונות באופן מפורט טומאת הזב הזבה הנידה והיולדת, עם ריבוי ההלכות הנוגעות בהן. מקורן של הלכות אלה במסכת נידה שבמשנה ובתלמודים ובמסכת זבים, וכן בהלכות רבות הפזורות ברחבי הש"ס.
ארבעת הטמאים הללו נבדלים זה מזה בגורמי הטומאה שלהם (הנידה והזבה נטמאות בראיית דם, היולדת בלידה, והזב בראיית זוב), וכן בדרכי ההיטמאות וההיטהרות שלהם. עם זאת, מאפיין משותף לכולם הוא שגורמי הטומאה שלהם הם הפרשות היוצאות מגופם. גם דרגת הטומאה של כולם זהה: הם אבות הטומאה ומטמאים במגע ובמשא, עושים טומאת משכב ומושב ונוזלי הגוף היוצאים מהם אף הם מטמאים כאב הטומאה.
טומאת משכב ומושב, שהיא התוצאה המיוחדת לטומאות הללו, עניינה הוא שהחפצים המיוחדים לישיבה, שכיבה או רכיבה שגופו של האדם הטמא נסמך עליהם — נטמאים מחמתו, ומטמאים אף הם אדם וכלים כאב הטומאה. החפצים הללו מכונים מדרס הזב ומטמאים במגע ובמשא ובנוסף על כך מטמאים את האדם הטהור הנסמך עליהם, אפילו כשאינו נוגע בהם או מזיז אותם.
מלבד טומאת משכב ומושב, הטמאים הללו מטמאים באופנים נוספים שאינם נוהגים בשאר טומאות. שכן בניגוד לשאר הטומאות שאינן מטמאות בהיסט אלא במקרה שהאדם הטהור מזיז אותן, בטומאה זו הטמאים מטמאים גם בכיוון ההפוך, שכאשר הם מזיזים אדם או חפץ טהור ממקומו הוא נעשה טמא. טומאה נוספת הקיימת מדברי חכמים בטמאים אלו היא טומאת מדף, שמשמעה היא שכל דבר הנישא למעלה מן הטמא נעשה טמא ואפילו כשיש חוצצים רבים ביניהם.
חטיבה נוספת של הלכות הנמצאת כאן עוסקת בטומאה שגזרו חכמים על עם הארץ שיהא טמא ובגדיו טמאים מדרס. הטעם לגזרה זו הוא מפני החשש של טומאת נידות וזבות המצויה בבתיהם, וזאת מאחר שעמי הארץ אינם בקיאים בפרטי דיני הטומאות והטהרות. משום כך נחשב עם הארץ בחזקת טומאה עד שיקבל עליו דברי חברות — שיתחייב בפני שלושה להקפיד בענייני טומאה וטהרה ובכך יחשיבוהו כחבר הנאמן לענייני טהרה. אמנם קבעו חכמים שטומאת עם הארץ לא תחול בשלושת הרגלים שבהם קיימת המצווה לעלות לירושלים ולחגוג בטהרה בבית המקדש, ובזמן זה כל ישראל נחשבים כחברים המקפידים על טהרתם.
<h3>הלכות שאר אבות הטומאות</h3>
הלכות שאר אבות הטומאות משלימות את פירוט סוגי הטומאה השונים, זאת לאחר שהטומאות שיש בדיניהן אריכות נידונו בקבוצות הלכות נפרדות בספר טהרה. כחלק מהשלמת דיני הטומאה מובאים כאן דינים כלליים שנוגעים לספקות בכל סוגי הטומאות, וכן משובצות מספר פסקאות שנועדו לסידור וסיכום דיני הטומאה. יסודן של הרבה מההלכות כאן במשנה ובתוספתא של מסכת טהרות, אך יש גם הלכות רבות שמקורן במקומות אחרים בסדר טהרות ושאר סדרי הש"ס.
החלק הראשון בהלכות אלו עוסק באבות הטומאה: טומאת נבלת בהמה, טומאת נבלת העוף, טומאת השרץ, טומאת שכבת זרע וכן טומאת עבודה זרה שהיא אב טומאה מדברי חכמים. אין בין הטומאות הללו קשר ענייני וגם דיניהן שונים למדי זה מזה, אך השווה שבהן הוא שכולן מטמאות בדרגת 'אב הטומאה'.
החלק הבא בהלכות אלה דן בטומאות שהן 'ולד הטומאה', כלומר: דברים שטומאתם אינה עצמית, אלא מחמת דברים אחרים: מהם טומאות שנטמאו מאב הטומאה ('ראשון לטומאה'), וכן אלה שנטמאו בדרגה שנייה ושלישית והלאה ('שני', 'שלישי' ו'רביעי לטומאה'). חלק מוולדות אלו כתובים או רמוזים בתורה, וחלקם גזרות ותקנות חכמים. חלק מהגזרות הללו חורג מן הסדר הפשוט והרגיל של הטומאה, כגון טומאת הידיים - שבה רק הידיים טמאות בעוד ששאר גופו של האדם טהור, וכגון טומאת אדם שנפלו עליו מים שאובים - שגזרו בו חכמים טומאה מטעם חיצוני אף על פי שאין כאן חשש למגע בטומאה.
נתון נוסף המשפיע על טומאתם של הדברים, הוא מעלת הקדושה שלהם. בעניין זה יש הדרגה בין מעלת הדברים המשמשים לחולין לאלו של תרומה החמורה ממנה, מעליה מעלת הקדשים, ומעל לכולם מעלת 'טהרת חטאת' הנוגעת למי אפר פרה אדומה. בכל מעבר ממעלה אחת לשנייה גדֵלה הרגישות לטומאה, והדבר בא לידי ביטוי הן במספר דרגות הטומאה המשתלשלות זו מזו (שלישי בתרומה, רביעי בקודש וכו'), הן בכך שככל שמעלת הקדושה גדולה יותר כך היא מקבלת טומאה ביתר קלות והן בהקפדות הנוגעות באופן הטהרה הקיימות בכל מעלה.
שורת הלכות הניכרת לעצמה המשלימה את הנושא הכולל של דיני הטומאה, היא דיני ספקות: מהם הדברים שיש להם חזקת טומאה במקרים של ספק, ובמה אין חוששים לטומאה. את מקרי הספק מכריעים בכמה אופנים: יש ספקות שבהם ההכרעה היא שדנים בהם כוודאי ושורפים את התרומה והקדשים שנטמאו בהם, יש ספקות שבהם תולים - חוששים לטומאתם אך לא שורפים, ויש ספקות שטיהרו חכמים לגמרי. כלל מרכזי בהלכות הספקות הוא החלוקה בין רשות הרבים לרשות היחיד — שמחמירים בספק טומאה ברשות היחיד, ובספק ברשות הרבים מקילים לדונו כטהור. מלבד כלל זה יש כללים נוספים שלפיהם מרחיבים את החשש מטומאה או מצמצמים אותו, על פי טעמים שונים הנוגעים לנסיבות המקרה.
המערכת הסבוכה מאוד של כל הטומאות השונות, נוצרת מכל אלה יחד: מן ההגדרות של אבות הטומאה וולדותיהם מן התורה ומדברי חכמים, מן הגזרות והתקנות של דרגות הטומאה והמעלות בקודש, ובצירוף השיקולים השונים להכרעת הספקות. מערכת מפורטת שכזו מאפשרת להכריע בכל מקרה אם להתייחס אליו כטמא או כטהור.
<h3>הלכות טומאת אוכלים</h3>
הלכות אלה עוסקות בדיני הטומאה המיוחדים למאכלים, שדיניה נתפרשו בכמה ממסכתות סדר טהרות (טהרות, מכשירין, טבול יום ועוקצין). בדינים אלה יש כמה הגדרות יסודיות: קודם כול, כדי שדבר יוכל לקבל טומאת אוכלין עליו להיות דבר מאכל. מאכלי אדם מובהקים ראויים לקבל טומאה כפי שהם, אך דברים שאינם מיוחדים למאכל אדם מקבלים טומאה רק אם חשבו עליהם למאכל אדם וייחדו אותם לכך, ויש דברים שמקבלים טומאה רק אם התקינו אותם כדי שיהיו ראויים לאכילה. תנאים נוספים הם שהמאכלים שמקורם מן הצומח יהיו עקורים ממקור גידולם, ואלו שמקורם מן החי לא יהיו חלק מבהמה שעודה בחיים. מאכל בשיעור כלשהו ראוי לקבל טומאה, אך אינו מטמא אחרים עד שיהיה בשיעור כביצה.
מלבד דיני המאכלים, מתברר כאן מעמדם של חלקים המחוברים למאכלים, שיש מהם שמוגדרים 'שומר' והם מטמאים ומיטמאים עם המאכל ומצטרפים לשיעור טומאה, ויש שמוגדרים 'יד' והם מטמאים ומיטמאים אך אינם מצטרפים לשיעור, ויש חלקים שכלל לא נחשבים חלק מהאוכל. שאלת החיבור נוגעת לא רק לחלקים הנלווים אל המאכלים אלא גם בחיבורי המאכלים עצמם, שלעתים מאכלים הדבוקים יחד נחשבים כמחוברים זה לזה, ולעתים כנפרדים. יש לציין כי גם משקים יכולים לחבר בין שני אוכלים, אם אותם המשקים מקבלים טומאה כשלעצמם.
כלל יסודי המיוחד לענייני טומאת אוכלין, הוא שאין מאכל נטמא אלא אם כן הוכשר לטומאה על ידי משקה שהרטיבו. בתורה מפורש כי מים מכשירים לקבל טומאה (ויקרא כא,לח), וחכמים למדו שיש משקים נוספים שדינם לעניין זה כמים: יין, שמן, דבש, חלב, טל ודם. משקים אלו הם היחידים שמכשירים אוכלים לקבל טומאה והיחידים שמקבלים טומאת משקים בעצמם. לצורך בהכשר יש כמה מקרים חריגים שבהם אין צורך בהכשר בפועל, כגון בשר הקדשים שחיבת הקודש מכשרתו, ותקנת חכמים שענבים שנבצרו לגת הוכשרו אף ללא שנפל עליהם משקה.
בדין ההכשר לקבל טומאה יש כמה תנאים עיקריים: האחד הוא שהכשר זה יש לו משמעות רק כאשר המאכלים אינם מחוברים לקרקע. תנאי נוסף הוא שנתינת המשקים על המאכל מכשירה לקבל טומאה רק כאשר נתינה זו נעשתה ברצון הבעלים. כן צריך שהמים המכשירים את המאכלים לקבלת טומאה ייתלשו ממקורם לרצון. חכמים למדו מדיוק לשון הכתוב כי כל מקרה שהבעלים מעוניינים או שמחים בכך שהמאכלים נרטבו או שהמים נתלשו הרי הוא נחשב כמו שנעשה ברצון הבעלים, וזאת אף אם הוא נעשה על ידי אחרים או מאליו. ואכן חלק ניכר מההלכות הללו עוסק בבירור פרטים שונים בנתינת המשקים על המאכלים ובתלישת המים, מתי הם נחשבים שנעשו לרצון ומתי לא.
על אף האריכות והפירוט שיש בדיני טומאת אוכלין, אין איסור לאכול מאכלי חולין שנטמאו. יתרה מזו, מותר גם לטמא בכוונה מאכלי חולין, שכן כל דיני טומאת אוכלין אוסרים או פוסלים רק מה שקשור לתרומה ולקדשים. עם זאת, חסידים הראשונים היו מדקדקים על עצמם לאכול אף מאכלי חולין בטהרה במשך כל השנה, והרמב"ם מסביר שהדבר מביא לטהרת הגוף מן המעשים הרעים, המביאה לידי טהרת הנפש מן המידות הרעות, הגורמת להידבק בקדושת השכינה.
<h3>הלכות כלים</h3>
בהלכות כלים יש פרטים מרובים מאוד, שמרוכזים ברובם הגדול בשלושים הפרקים של מסכת כלים במשנה ובתוספתא, ואשר דנים בהגדרתם של הכלים השונים לעניין קבלת טומאה.
הלכות אלה אינן מבארות בפרטות את אופני טומאת הכלים ודרגותיהן ואף לא את דרך טהרתם במקווה, אלא עוסקות בהגדרת הכלים עצמם. מבוארים כאן הדברים שאפשר לקרוא להם 'כלים', לאמור: דברים שעובדו או שנעשתה להם צורה או שנבנו על ידי מעשי בני אדם, ובכך יצאו מגדר חומרי גלם והם כלים שימושיים, ועשויים לקבל טומאה. הדיון נחלק לשניים: מצד אחד – באיזו רמה של עיבוד או פיתוח נחשב הכלי כראוי לקבל טומאה, ומן הצד השני – באיזו מידה צריך כלי להיות שבור, בכדי שיפסיק להיחשב ככלי וייטהר מטומאתו.
הכלים המקבלים טומאה מתחלקים לסוגים שונים ולפי קני־מידה שונים. חלוקה אחת בסוגים השונים של כלים היא לפי החומר שממנו הם עשויים: חכמים למדו ממקורות שונים שיש חומרים שאינם מקבלים טומאה בשום אופן, וביניהם כלי אבנים, כלי אדמה, וכן הכלים והבגדים שנוצרו מצמחים ובעלי חיים הנמצאים בים. כלי מתכת וחרס, כלי עץ, אריגים, עורות ושקים יכולים לקבל טומאה מן התורה, ובכלי זכוכית יש טומאה מדברי חכמים הואיל והזכוכית דומה לחומרים המקבלים טומאה מן התורה. חלוקה נוספת היא בצורת הכלים העשויים מחומרים המקבלים טומאה: כלי חרס וכלי זכוכית נטמאים רק בהיותם כלי קיבול. באופן עקרוני זהו דינם של כלי עץ עור ועצם, אלא שיש מהם שנטמאים גם כשאין להם בית קיבול, וכלי מתכות ובגדים נטמאים בכל צורה שהיא.
כלים שאין להם 'צורת כלי', דהיינו שאין להם צורה שממנה ניכר שעובדו לצורך מלאכה מסוימת, אינם מקבלים טומאה. גם כלי בעל צורה אינו מקבל טומאה עד שתיגמר מלאכתו, ובעניין זה סוגי הכלים נבדלים זה מזה ברמת העיבוד הנדרשת כדי להגדירם כגמורים. דין קבלת הטומאה בכלים תלוי גם בייעודם של הכלים, ובדרך כלל ניתן לומר כי רק אלה ששימושם העיקרי הוא לצורך האדם מקבלים טומאה, ואילו כלים, או חלקי כלים, שמשמשים לבניין או עבור בהמות, אינם מקבלים טומאה. כשם שכלי מקבל טומאה רק בגמר מלאכתו, כך הוא נטהר כאשר הוא נשבר ושוב אינו ראוי לשמש למלאכתו הרגילה. הגדרת הכלי כגמור, שיעור השבירה וייעוד מלאכת הכלי נקבעים על פי מנהג בני אדם והשימוש הרגיל בכלי.
לסוגים שונים של כלים יש דינים מיוחדים. כלי עץ, עור ועצם אינם נטמאים אלא כשהם יכולים להיטלטל כשהם מלאים, אך כאשר כלים אלו עשויים כדי לעמוד במקום אחד ואי אפשר לטלטלם כשהם מלאים מחמת גודלם אינם מקבלים טומאה. בכלי מתכת יש דין מיוחד של גזרת 'טומאה ישנה' – שגם לאחר שנשברו ונטהרו מן הטומאה כדין שבר כלי, אם תוקנו חוזרת להם טומאתם הראשונה. כל הכלים חוץ מכלי חרס נטמאים כשנוגעת בהם הטומאה הן מתוכם והן מצדם החיצוני, אך כלי חרס אינם נטמאים בנגיעת הטומאה מבחוץ אלא רק כשהיא נכנסת לתוך אוויר הכלי. סוג מיוחד של כלי חרס הם התנור והכיריים המקבלים טומאה אף על פי שהם מחוברים לקרקע ודומים לבניין, ואינם נטהרים מהטומאה אלא על ידי נתיצה.
בהלכות אלו נידון גם מעמדם של חלקי הכלים – מה מוגדר כחלק העיקרי והחשוב של הכלי, ומה הם החלקים הנספחים או הטפלים אליו. בנושא זה יש שני דיונים נפרדים. האחד דן בידות הכלים, דהיינו בשאלה אלו מן החלקים הנספחים לכלי נחשבים כחלק ממנו, וממילא נטמאים יחד עמו ומטמאים את הכלי כאשר הטומאה נוגעת בהם. השני דן בשאלה מה מוגדר כ'תוך' הכלי ומה מוגדר כ'אחוריו', וזאת מפני שמשקים המטמאים מדברי חכמים שנגעו באחורי הכלי אינם מטמאים את כולו אלא את אחוריו בלבד.
נושא הקובע מקום לעצמו, הוא הכלים הנטמאים בטומאת מדרס. טומאת מדרס נבדלת משאר הטומאות בכך שהיא מטמאת כאשר האדם הטמא נסמך על הכלים, וזאת אפילו אם אינו נוגע בהם. גם הגדרת הכלים הנטמאים במדרס שונה משאר הטומאות: כל הכלים המשמשים למשכב, מושב או מרכב, מקבלים טומאת מדרס (חוץ מחרס), ובכלל זה גם כלי עץ וזכוכית כגון מחצלות ומיטות, וזאת אף על פי שאין להם בית קיבול. בהלכות אלו מפורטים הכלים הנחשבים כעשויים למדרס, שיעורי הכלים הללו ואופן טהרתם.
<h3>הלכות מקואות</h3>
הלכות מקוואות עוסקות בהיטהרות מן הטומאה על ידי טבילה במקווה, ויש בהן התייחסות לא רק לעניין המקוואות עצמם כמקום הטבילה, אלא גם למכלול הדינים הנוגעים לצורת הטבילה ולדברים שעליהם צריך להקפיד בעת הטבילה. מקורם של רוב הדינים הוא במשנה ובתוספתא של מסכת מקוואות.
באופן בסיסי טהרה מטומאה נעשית על ידי טבילה במקווה. אולם, יש טומאות שכדי להיטהר מהן﻿ אין די בטבילה בלבד, כגון טומאת מת ומצורע. כמו כן יש כלים שאינם נטהרים בטבילה כלל, כגון כלי חרס, שאין להם טהרה אלא על ידי שבירתם. אף המאכלים שנטמאו אין להם תקנה בטבילה, מלבד מים טמאים שניתן להטבילם במקווה בעודם בכלי, ובכך לטהרם ('השקה').
עיקרון חשוב בכל טבילת טהרה הוא שהאדם יטבול את כל גופו בבת אחת, ולא יהיה איבר כלשהו או אפילו שערה אחת שיישארו מחוץ למים, וכן בכלים שיהיה הכלי כולו מצוי בתוך המים. דין נוסף בטבילה שעיקרו מן התורה אך חכמים הוסיפו בו סייגים לחומרה, הוא שלא תהיה חציצה, דהיינו דבר הדבוק ומפריד בין האדם או הכלי הנטבל למי המקווה. יש פרטים מרובים בהגדרה מה הם בדיוק הדברים הנחשבים כחוצצים ומהו השיעור שבו הם נחשבים כחוצצים. תקנה עתיקה שהובאה בהלכות אלו מתייחסת לטבילת נשים, והיא שתהיה אישה חופפת את שערותיה ואחר כך טובלת כדי שלא תימצא בהן חציצה כלשהי.
חלק נרחב בהלכות מקוואות עוסק בצורתו של המקווה עצמו. בעיקרו של דבר מקווה הוא, כמשמעה של המילה, מקום בקרקע שנקווים בו מים. שיעורו של מקווה הוא ארבעים סאה, והמים שבו צריכים להיות עומדים ולא זורמים. המים צריכים להגיע אל המקווה כדרכם, בלא שנשאבו בידי אדם, ואפילו כמות לא גדולה של מים שאובים (שלושה לוגים) שנפלה למקווה שאינו שלם, פוסלת אותו. לפיכך יש פרטי דינים רבים כיצד פועלים כדי שהמים יגיעו למקווה בהכשר, וכן דרכים לחבר מים שאובים למקווה קיים שיתבטלו וייחשבו כמים שאינם שאובים. דינים ייחודיים יש למעיין הנובע, שראוי לטהר חפצים קטנים גם כשאין בו ארבעים סאה, ומימיו מטהרים אף כשהם זורמים ('זוחלים').
בתוך ההלכות מופיעה חלוקה בין סוגים שונים של מקווי מים, לגבי האפשרות להשתמש בהם לצרכים שונים של טהרה והיטהרות להרבה דינים בהלכה. החלוקה קשורה למקורות המים — אם מדובר במים שאובים, מי גשמים או במים הנובעים מן הארץ; למצבם — אם הם זורמים או עומדים; ולאיכותם — אם הם ראויים לשתייה או לא. בין שאר המקרים המוגדרים בהלכות אלו, מוזכר במיוחד דינו של הים, הראוי בוודאי לשמש כמקווה ולצדדים מסוימים אף נידון כמעיין.
אגב דיני המקווה מובאות כאן ההלכות הנוגעות לטהרת הידיים, שמקורן במשנה ובתוספתא של מסכת ידיים. מדברי חכמים, טהרת הידיים לתרומה נעשית בנטילה מיוחדת, ולטהרתן לקדשים צריך לטבול את הידיים במקווה. הדינים הכלליים של הלכות נטילת ידיים — כלי הנטילה, דרכי הנטילה ועוד — מבוארים בהלכות ברכות (פרק ו), ואילו כאן נפרטו הדינים המיוחדים לנטילה לתרומה שיש בה תוספת טהרה. דינים אלה חותמים את הלכות מקוואות, ולמעשה משלימים את כל ספר טהרה שעוסק ברובו בדיני הטומאה ובדרכי המעבר לטהרה.
<h3>הלכות נזקי ממון</h3>
הלכות נזקי ממון עוסקות בנזקים שנגרמים לא על ידי גופו של האדם, אלא על ידי דברים שהם רכושו, כגון בעלי החיים שלו, וכן דברים שאינם ממש רכושו של האדם אלא שנמצאים בתחום אחריותו, כמו הבור או האש. יסודות ההלכות נתפרשו בכמה פרשיות בתורה (ראה שמות כא,כח-כב,ה), ונידונו באריכות במסכת בבא קמא.
הנושא הראשון שנידון בהלכות אלו, והוא מקיף את רוב הלכות נזקי ממון, הוא נזקים שנעשו על ידי בעלי חיים של האדם. החלוקה הכללית בנזקים אלה היא בין מעשה שבעל החיים מורגל לעשותו מטבעו או שהורגל בכך ('מועד'), לבין נזק שנעשה על ידי התנהגות משונה ולא רגילה שלו ('תם'). ההבדל בין תם למועד מתבטא בעיקר בצורת התשלום שמתחייב בעליו — שבתם משלם חצי נזק מגוף הבהמה שהזיקה, ואילו במועד משלם נזק שלם ממיטב נכסיו.
חלוקה יסודית נוספת של סוגי הנזקים של בעלי חיים, היא על פי 'אבות נזקים', שהם אבות הטיפוס של הנזקים השונים. בכל אחד מהאבות נכללים מיני נזקים שנחשבים לתולדות של אותם האבות ודינם כמותם. שלושה אבות נזקים בבהמה: קרן, שן ורגל, ולכל אחד מהם יש דינים המיוחדים לו. אב הנזק 'שן', הוא בהמה שאוכלת רכוש אחרים, ונכללים בו כל סוגי הנזקים שנעשים בדרך שיש בו הנאה לגופה של הבהמה. דינו שחייבים עליו נזק שלם ברשות היחיד, וברשות הרבים משלם על מה שנהנית הבהמה בלבד. אב הנזק 'רגל', הוא נזק הנגרם מחמת הדריסה וההתנהלות של הבהמה אגב הילוכה, כגון רמיסה ולכלוך של דברים, ואף בו חייבים ברשות היחיד, וברשות הרבים פטורים. אב הנזק 'קרן', הוא השור הנוגח, או כל חיה אחרת שעושה מעשה שהוא שינוי מדרכה הרגילה, בין שהנזק נעשה בקרן ממש ובין בכל דרך אחרת. השן והרגל נחשבות ל'מועדות מתחילתן', ולעומתן הקרן מעיקרה היא תמה, אך אם הבהמה נגחה שלוש פעמים היא נעשית מועדת לכך.
לאחר הצגת אבות הנזקים וכלליהם, באים פרטי דינים הנוגעים לנזקי שן ורגל. בתוך כך נידון המקרה המיוחד של 'צרורות' — מקרה של נזק שאינו ישיר שהתרחש אגב הילוכה של הבהמה, ובו משלם רק חצי נזק. מתוך דינים אלו מגיעים אל האחריות העקרונית של האדם לשמור על בהמותיו שלא יזיקו, והיקף השמירה הנדרש ממנו לשם כך. אגב אלה הובאו תקנות ציבוריות העוסקות בדיני גידול בהמות העשויות להזיק, ותקנות נוספות לתועלת הציבור.
לאחר מכן מובאים דיני שור שנגח, ובו יש פרטי דינים רבים כיצד נעשה שור מועד או חוזר להיות תם, דיני שמירת השור והתשלומים על נזקי נגיחה. בסיום דיני הקרן, מוצגים כנושא נפרד דיני בעל חיים שהרג אדם. בעל חיים שהרג אדם במזיד דינו מיתה בסקילה, ואם היה מועד לכך הבעלים חייבים בתשלום כופר.
לאחר פירוט דיני אבות הנזקים בבהמה, מוצגים שני אבות נזקים נוספים — הבור והאש.
אב הנזק 'בור' הוא בור שנמצא ברשות הרבים, שהחופרו או הפותחו חייב בנזקי הנתקלים והנופלים לתוכו. תולדות הבור הן כל דבר שהוא רכושו של אדם או שהוא באחריותו, והוא מונח במקומו ואחרים נתקלים בו ונפגעים. לנזקי בור דינים מיוחדים השייכים לו וביניהם הפטור על מיתת אדם בבור וכן על כלים שניזוקו מהבור. דיני הבור לא מצטמצמים רק לחיוב תשלומים על הנחת נזקים ברשות הרבים, אלא נגזרות מהם גם תקנות של הנהגה מסודרת של חברה, המונעות מראש היווצרותן של תקלות שונות.
אב הנזק האחרון הנידון בהלכות אלו הוא 'אש'. בעניין זה יש פרטי דינים מהי מידת האחריות שיש לאדם על הדלקה, שאם הדליק ברשות אחרים הרי הוא חייב, ואם הדליק ברשותו חייב רק אם האש עברה מתוך רשלנותו. מלבד זאת, יש חילוקים אימתי חייב בתשלום על דברים שהיו טמונים בתוך הדבר שנשרף, ומתי פטור על הטמון. בסיום ההלכות נזכר ייחוד שיש בנזק האש ביחס לשאר נזקי ממון. שלא כשאר אבות הנזקים שבהם הבעלים נתפס כאחראי לנזק אך לא כמזיק עצמו, נזקי האש אינם מוגדרים רק כ'נזקי ממון', אלא גם כנזק ישיר מידי המדליק ('כמי שהזיק בחציו'). להבדל זה יש משמעות במקרה שהאש הזיקה גופו של אדם אחר, שהמדליק משלם לניזק חמישה תשלומים (נזק, צער, ריפוי, שבת, בושת) כדין אדם המזיק אדם.
<h3>הלכות גניבה</h3>
הלכות אלה עוסקות בעיקרן בגנבה כמשמעה, ומלבד זאת דנות גם בכמה הלכות אחרות הדומות  לעניין הגנבה, אף שאינן המקרה הפשוט של גנבת רכוש. עיקרם של דיני הגנבה בפרקים שהתייחדו לכך במסכת בבא קמא, והן חלק מן המערכת הרחבה של דיני הנזיקין.
הגנבה היא איסור מן התורה אך אין לוקים עליה, מפני שחייבים עליה תשלומי ממון. את הגנבה חייב הגנב להשיב בעצמה לבעליה, אך אם השתנתה נעשית קניינו של הגנב והוא משלם לבעלים את דמיה, ויש כמה פרטי דינים שעוסקים בדין התשלום במקרים ששווי הגנבה השתנה מסיבות שונות.
ההגדרה הבסיסית של איסור הגנבה היא לקיחת רכוש מבעליו שלא ברשותם ושלא בידיעתם, ובכוונה לקחת לרשותו את הדבר הנגנב. איסור זה נבדל מאיסור הגזלה, בזה שהגנבה נעשית בסתר ואילו הגזלה נעשית בדרך כלל בגלוי ובכוח. כאשר נתפס הגנב מחייבים אותו לשלם פי שניים ממה שגנב (תשלומי כפל), והגזלן צריך רק להחזיר את הגזלה עצמה (קרן). מי שגנב צאן או בקר וטבחם או מכרם, הקנס שלו חמור יותר, והוא משלם תשלומי ארבעה וחמישה.
מקרה נוסף שעליו חלים דיני גנבה הוא כאשר הפקידו ביד אדם חפץ, והוא שלח בו יד אך טוען שנגנב ממנו. אמנם אם לא טען שנגנב אלא שאבד וכיוצא בזה — אין בו דין גנבה, ואינו משלם כפל אלא את הגנבה עצמה.
נושא אחר שנדון כאן הוא דינם של הקונים מן הגנבים. עוון גדול הוא לקנות חפץ הידוע כגנוב, שהרי מחזק בכך ידי עוברי עברה, ודברים שחזקתם שהם גנובים ביד המוכרים אותם אסור לקנותם מהם. אכן יש מקרים שאדם קנה חפץ לפי תומו ונתברר שהחפץ היה גנוב, ואזי יש לברר מתי יכול להחזיק בחפץ ומתי צריך להחזירו לבעליו, ובמקרה שצריך להחזירו יש לקבוע על מי מוטל לפצות את הקונה על מה ששילם.
בהלכות אלה יש דיון גם במעשים שאינם גנבה בצורתה הרגילה, אך דומים לה בהיותם הוצאת ממון על ידי מעשה אסור. מדובר במעשי רמאות במידה, במשקל או בכל מדידה אחרת, שלגביהן יש איסור מפורש בתורה, ואם מדובר ברמאות במדידת קרקע בארץ ישראל יש בה איסור מיוחד נוסף. לאיסור הרמאות במידות יש התייחסות חמורה בדברי חכמים (“קשה עונשן של מידות יותר מעונשן של עריות“), בין השאר משום הקושי לאתר את האנשים שנגנב מהם ולהשיב את הגנבה, ויש סדרה של תקנות מרובות בענייני מידות ומשקלות, המרחיקות את האפשרות לרמייה וטעות בהן.
לדיני הגנבה נספחו עוד שתי הלכות: הדין האחד הוא איסור גנבת נפש: מי שגונב אדם ואחר כך משתמש בו שימוש כלשהו ומוכר אותו לאחרים, עונשו מוות. ואף על פי שמעשה זה אינו דומה בדיוק לגנבת ממון, נקרא אף הוא גנבה, ונתייחד לו הלאו “לא תגנב“ שבעשרת הדיברות. הלכה אחרת היא דין גנב שבא במחתרת: שאם בעל הבית מוצא מישהו שמנסה לחדור לביתו על מנת לגנוב, מותר לו למנוע ממנו להיכנס, ובכלל זה להרוג אותו, שהגנב עצמו הנכנס לרשותו של אחר נידון כאדם העשוי לרצוח. בקשירת ההלכות הללו להלכות גנבת ממון, מובלטת ביתר שאת חומרת איסור הגנבה מכל סוג שהוא, שאין איסור הגנבה בעיה ממונית בלבד אלא כרוך בו צד חמור, היכול להגיע אף עד דיני נפשות.
<h3>הלכות גזילה ואבידה</h3>
הלכות גזלה עוסקות בכמה איסורים הקשורים ללקיחת ממון של אדם אחר — איסורי גזל, עושק, חימוד ותאווה. מקורן של ההלכות הוא בעיקר במסכת בבא קמא.
בעיקרו של דבר גזלה היא לקיחת ממון מאדם אחר בכוח, בין אם חוטף ממנו ממון ובין אם משתלט בכוח על רכושו (כגון קרקעות). עברה דומה לגזלה היא עושק, שהאדם לא עבר עברה בנטילת הממון אלא בכך שמחזיק בו בכוח ומסרב להחזירו לבעליו, כגון המחזיק בפיקדון של חברו וכן מי שמסרב לשלם לשכירו את שכר עבודתו.
בגזלה, כמו גם בגנבה, אף על פי שהעבריין עובר על מצוות לא תעשה מן התורה, מכל מקום אינו נענש בעונש מלקות על העברה, אלא משלם ממון. אולם שלא כדין הגנבה, בגזלה אין קנס של תשלומי כפל וארבעה וחמישה אלא חיוב של השבת הגזלה בעצמה בלבד (קרן).
דין מיוחד קיים במקרה שאדם גזל את חברו ואחר כך נשבע לו שלא גזלו, וחזר והודה בכך ששיקר, שאז חייב הגזלן להשיב את הגזלה לבעליה בתוספת חומש על דמי הגזלה ולהביא קרבן לכפרה (אשם גזלות). דין זה קיים לא רק בגזלה אלא בכל מקרה שבו נשבע אדם על כפירת ממון, בין אם הגיע אליו בעברה (גזל או עושק או גנבה), ובין אם בדרך היתר (אבדה או פיקדון). עניין נוסף שנזכר כאן הוא רכוש שאין בו דין גזל משום שהבעלים התייאשו ממנו או מפני שקנסו חכמים והפקיעו אותו מן הבעלים, וכן מקרים שבהם אין איסור גזל מן התורה אלא מתקנת חכמים בלבד.
בחציין השני של הלכות אלו עוסק הרמב“ם בהלכות אבדה. המוצא אבדה חייב להחזירה לבעליה, ואסור לו להתעלם ממנה ולהשאירה במקומה, ואם נטלה לעצמו עובר אף משום איסור גזל.
חובת השבת האבדה כוללת את החובה להכריז ולהודיע על המציאה כדי לאתר את הבעלים, וכן את האחריות לטפל באבדה ולשמור אותה במצב תקין עד שישיבנה להם. בנוסף לכך המוצא צריך לבדוק שהטוען לבעלות על חפץ שאבד הוא אכן הבעלים של האבדה. על אף האיסור להתעלם מן האבדה, יש מקרים שבהם אין לגעת באבדה, וזאת מפני שיש ספק אם מדובר בחפץ שאבד או שמא הונח בכוונה שם.
בהלכות אלו דנים גם במציאות שלגביהן לא חלה מצוות השבת אבדה, אלא המוצא רשאי לזכות בהן לעצמו. באלו כלולים כל הדברים שהבעלים התייאש ממציאתם, בין משום שאין בהם סימנים, ובין אם חושב שלא יחזרו אליו מסיבה אחרת, וכיוצא בהם דברים שנראה שהם חפצי הפקר משום שאין כל אפשרות להגיע אליהם (כגון שטבעו בקרעית הים).
שני איסורים נוספים הנכללים בהלכות גזלה ואבדה הם “לא תחמד“ ו“לא תתאוה“ הנזכרים בעשרת הדיברות. האיסור “לא תתאוה“ הוא שלא לתכנן דרכים ותחבולות (גם אם חוקיות) כדי לקחת לעצמו דברים השייכים לאחרים, ו“לא תחמד“ הוא האיסור לבצע את אותם התכנונים בפועל. איסורים אלו אינם מגזרת החוק האזרחי, אלא מעניין חובו של אדם מישראל כלפי קונו. ואמנם אין בהם מעשה של גזל בפועל, אך הם קרובים בעניינם לאיסור הגזל ואף עלולים להביא בסופו של דבר לגזל של ממש.
<h3>הלכות חובל ומזיק</h3>
הלכות חובל ומזיק עוסקות בעיקרן בנושא אחד, נזקים שנגרמו על ידי מעשיו של האדם עצמו. החובל הוא אדם שהזיק לגופו של האחר, והמונח מזיק מתייחס לאדם שהזיק לממונו של אחר. מקורן של רוב ההלכות הוא במסכת בבא קמא.
החובל, שגרם בזדון נזק לגופו של אדם אחר, בין על ידי פעולה שעשה בידיו ובין על ידי כלי או מכשיר, נושא באשמה ובאחריות למעשיו ובתוצאותיהם. לפיכך הוא מחויב בחמישה סוגי תשלומים המתייחסים לצדדים שונים של הפגיעה, שאת כולם או מקצתם חייב החובל לשלם בהתאם למקרה החבלה: נזק — תשלום על הנזק הקבוע שנגרם לגופו של הנחבל; צער — פיצוי על הכאב שנגרם לנחבל; ריפוי — תשלום הטיפול הרפואי בנחבל; שבת — תשלום על איבוד יכולת העבודה של הנחבל במשך זמן מסוים, בושת — פיצוי עבור גרימת בושה. מלבד אלה, כדי לכפר על אשמתו, מוטל עליו לבקש מחילה מן הנפגע על הפגיעה שגרם לו.
המזיק, שגורם נזק לרכוש חברו בעצמו על ידי מעשיו, חייב לשלם את מלוא סכום הנזק (דיני מי שרכושו גרם נזק התבארו בהלכות נזקי ממון). לאדם המזיק יש היקף רחב מאוד של אחריות, בכך שהוא חייב לשלם לא רק על מה שעשה בזדון אלא גם על נזקים שגרם בשגגה, ואפילו במקרים שונים של נזק שקרה באונס. בתוך אלו מובאים סוגים בלתי רגילים של היזק — כאלו שנעשו באופן שאינו ניכר (כגון המטמא טהרות או המנסך יין), או שגורמים להיזק ממוני בדרך עקיפה, ונידונה מידת החיוב בתשלומים בכל סוג של היזק. מלבד אלה יש כמה הלכות המבארות כיצד מתבצע התשלום על נזקים למעשה, ועל פי מה אומדים ומשערים את סכום הנזק.
היזק ישיר עוד פחות, שאדם גורם בלא מעשה ממשי אלא על ידי דיבור, הוא ה‘מוסר‘ — המלשין או מראה ממונו של חברו למלכות או לאנסים, והם לוקחים אותו. על אף שלא מדובר בפעולה מעשית אלא רק בגרימה לכך שאחרים יזיקו את הממון, הדבר נחשב כהיזק של המוסר עצמו, והוא חייב לשלם. במקרים מסוימים חייב המוסר גם כאשר עשה זאת מחמת אונס, שכן הדין הוא שהמציל עצמו בממון חברו חייב לשלם. אכן מסירת ישראל לגויים בלי אונס, בין מסירת ממונו ובין מסירת גופו, נחשבת כאיסור חמור ביותר, ובגלל שלעולם יש בה סכנת נפשות כלפי הנמסר, נחשב המוסר כרודף (שדיניו מתבארים בסמוך להלכות אלו בתחילת הלכות רוצח), שמצווה להרגו כדי להציל את נפשו של הנרדף.
<h3>הלכות רוצח ושמירת נפש</h3>
בהלכות רוצח מפורטים כל הדינים הנוגעים לרציחת אדם על ידי אחר, בין במזיד ובין בשוגג, שמקורם במסכתות סנהדרין ומכות. לעומתם מובאים דינים הנוגעים להימנעות ולשמירה מסכנת מוות, שבחלקם הם מצוות מפורשות, ובחלקם הנהגות שיסודן בדברי חכמים.
בתחילה יש הגדרה כוללת של איסור רציחה והעונש שלה. בעברה זו של הריגת נפש אדם יש פרטים מרובים מתי ההורג נפש נחשב לרוצח החייב מיתת בית דין. הדברים תלויים בהרבה תנאים: אופן ההריגה — אם היה ישיר או עקיף ואם היה כדי להמית; מצבו והגדרתו של ההרוג — אם היה אדם שלם או גוסס, ילוד או נפל, ועוד. מלבד אלה, הבירור מה הייתה הכוונה בשעת המעשה מכריעה את הדין אם חייב מיתה או לא, שרק אם הדבר נעשה מתוך זדון ומחשבה תחילה להרוג את אותו אדם הוא נידון כרוצח, ואם מדובר בשגגה, רשלנות או חוסר זהירות דינו אחר.
דינו של ההורג בשגגה מפורש בתורה כמה פעמים, שהוא גולה אל אחת מערי המקלט עד מות הכהן הגדול, וכל עוד הוא נמצא בה אסור לגואל הדם להרוג אותו. כאן מסוכמים הדינים, החל מההגדרות מיהו הנהרג שחייבים עליו גלות, מהם סדרי הדין בעניינו של הרוצח, ואלו מקומות קולטים אותו ומגינים עליו מפני הריגתו. יותר בפרטות מתבארת מתי ההריגה מוגדרת כשגגה שעליה גולים, ומתי אין היא נחשבת כשגגה, ואינו גולה. מלבד אלה מובאים הדינים של התנהלות החיים בעיר המקלט, החזרה ממנה במות הכהן הגדול, וכן דיני הפרשת ערי המקלט ותחזוקן.
מצווה נוספת הקשורה לענייני הרציחה היא עריפת העגלה, שמבוצעת כאשר נמצא אדם הרוג מישראל שלא נודע מי הרגו. המדובר בטקס שלם שעושים זקני העיר הקרובה אל החלל, כנציגי קהל ישראל, ונועד לכפר על הרצח. כל פרטי הדינים הקשורים לשאלה איזו עיר מביאה את העגלה, וכן הדינים הקשורים לעריפה מבוארים בהלכות אלו.
בהקבלה ניגודית לאיסורי רציחה והריגה ועונשיהם, מובאות כאן הלכות הנוגעות לשמירת הנפש. יש חיוב להציל אדם מפני מי שרודף אחריו להרגו (אף במחיר הריגת הרודף), וכן להצילו מכל נזק המתרחש עליו ומסכן את חייו, כפי שנלמד מן הכתוב “לא תעמֹד על דם רעך“ (ויקרא יט,טז). בנוסף לכך מובאת מצוות המעקה לפרטיה, שממנה נלמדת החובה הכללית לנקוט באמצעי הגנה בכל מכשול שעלול לגרום לסכנת מוות. אגב כך נמשך פירוט של חובות אחרות של הנהגות שחייב אדם לדאוג לשמירת הנפש, של עצמו ושל אחרים.
בדומה קצת לעניין הזה, מופיעות גם ההלכות של פריקה וטעינה — שמצווה לסייע לאדם שבהמתו התמוטטה בדרך תחת המשא, לפרוק את המשא וכן לעזור לטעון אותו מחדש. שכן מלבד הנזק הממוני שיש בכך, ובעיית צער בעלי חיים, עלול האדם הנשאר בדרך לבדו להגיע גם לידי סכנת נפשות. כל אלה, אף שאינם עניין של שמירת הנפש בהגדרתה המצומצמת, הם בגדר של חובת עזרה לבריות שנועדה למנוע מהן﻿ כל נזק — הן של ממון והן של נפשות.
<h3>הלכות מכירה</h3>
הלכות מכירה עוסקות בדיני המכירה והקנייה, שהן מהפעולות המצויות ביותר בכל חברה אנושית, וממילא יש צורך לתת בהן הגדרות משפטיות מסודרות. המכירה כנושא שלם אינה נמצאת במסכת כלשהי בש"ס, אך בפרק הראשון של מסכת קידושין, בפרק רביעי של מסכת בבא מציעא, וברצף של כמה פרקים במסכת בבא בתרא, מרוכזים דינים רבים הכוללים כמה יחידות משנה מתוך הלכות אלו.
הנושא הראשון בהלכות הללו הוא דרכי הקניין, מן התורה ומדברי חכמים, שעל ידן עוברת הבעלות על רכוש או נכס מאדם לחברו. לנכסים שונים דרכי קניין שונות ובהלכות כאן מתבארים דיני קניית מקרקעין, דיני קניית עבדים (שמגזרת הכתוב נידונים כקרקעות), דיני קניית מיטלטלין לסוגיהם השונים, וכן מטבעות ושטרות שלהם דרכי קניין מיוחדות.
לאחר פירוט דרכי הקניין, באים כמה פרקים שעוסקים באפשרות לחרטה על עסקת מכירה לפני שנשלמה. חרטה כזו, אם נעשתה אחר נתינת הכסף ולפני פעולת הקניין המשלימה את העסקה, נחשבת כמעשה בלתי הגון מבחינה מוסרית, וחכמים אף הטילו קללה על החוזר בו ('מי שפרע'). החוזר בו מסיכום שנעשה בעל פה בלבד, אינו מקבל קללה זו, אך הוא נחשב 'מחוסר אמנה' ואין רוח חכמים נוחה ממנו. דרך מותרת להפקעת עסקה היא במקרה שהכריחו את המוכר לבצע את המכירה, שאז יש באפשרותו למסור 'מודעה' המבטלת מראש את המכירה העתידית. כמו כן ניתן לתלות את המכירה בקיומם של תנאים שונים שבהיעדרם לא תתקיים המכירה.
איסור מיוחד מן התורה במקח וממכר הוא שהקונה והמוכר לא יונו וירמו זה את זה. במקרה של הונאה במחיר, מחויב המאנה לשלם בחזרה את ההפרש, וכאשר שיעור ההונאה גבוה ניתן אף לבטל את העסקה כולה. אגב דיני ההונאה בממון נידון נושא שאינו קשור במהותו לענייני מכירה: האיסור של הונאת דברים, שעניינו הוא האיסור לגרום צער לאדם אחר או לביישו, ובפרט האיסור להציק לגר. עילות נוספות שבגינן ניתן לבטל עסקת מכירה, הן גילויים של פגמים במקח, אספקת סחורה מטיב שונה ממה שסוכם, וקלקולים שונים שהתרחשו משום שהסחורה לא התאימה למטרה שלשמה נקנתה.
נושא העומד בפני עצמו בהלכות מכירה הוא העיון בצדדים השונים של הדבר הנמכר: הן מצד בעיות ביכולת הקניין לחול על מקחים שונים, והן מצד הצורך להגדיר את היקף עסקת המכירה. באופן בסיסי קניין אינו חל על דבר שלא קיים עדיין בעולם או שאינו כעת ברשותו של המוכר, וכן בדבר שאין בו ממש, וכדי לקנות דברים כאלו יש צורך להגדיר את המכירה באופן מיוחד כדי שתועיל גם לגביהם. עיסוק נרחב יש בשאלה מה נכלל בעסקת המכר כאשר הדבר אינו מוגדר כל צרכו — הן לגבי הפריטים הכלולים במכירת נכסים שונים, והן לגבי המידות של הדבר הנמכר.
בסיומן של ההלכות עוסקים בקונה ובמוכר המבצעים את העסקה. בעיקרו של דבר יש צורך בדעת הקונה והמוכר כדי שהמכירה תחול. בהקשר לכך דנים בחרש שוטה וקטן, שמבחינה הלכתית מוגדרים כמי שאין בהם דעת ולכן אין מכירה או קנייה שלהם תקפה. אולם תיקנו חכמים שממכרם יחול, בהגבלות שונות, וזאת כדי לאפשר להם יכולת קיום בסיסית.
<h3>הלכות זכייה ומתנה</h3>
הלכות זכייה ומתנה, אף שבדומה להלכות מכירה גם הן עוסקות בדיני קניינים, נבדלות מהן בעיקר בכך שבמכירה שותפים שני צדדים, ובהעברת הרכוש מצד אחד לשני ניתנת תמורה לנותן עבור הרכוש שנמכר, ואילו בנתינת מתנה לא ניתן כל תשלום לנותן, וכאשר מדובר בזכייה מן ההפקר אין כלל צד שנותן.
החלק הראשון של ההלכות, העוסק בדיני זכייה, עוסק באופן שבו אדם יכול לרכוש לעצמו נכס שאין לו בעלים. נכס זה אפשר שהיה הפקר, כלומר, שמטבעו לא היה שייך לשום אדם, ואפשר שהיה שייך לאדם אשר הפקירו, או שהיה מנכסיו של אדם שמת בלא יורשים (דהיינו גר, כשאין לו כל קרובי משפחה יהודים). דינם של נכסים אלו שכל הקודם לקנותם זכה בהם. בכל אלה הזכייה נעשית על ידי פעולת החזקה בנכס ההפקר, שדומה בעיקרה לקניין החזקה שבה קונים את המקח, אך נבדלת ממנה בפרטים מעטים.
החלק השני של ההלכות עוסק בדיני מתנה. באופן בסיסי דיני קניין המתנה דומים לדיני המכר בצדדים רבים, הן בכך שהמקבל זוכה במתנה רק באותן דרכי הקניין שבהן קונים את המקח, והן בפרטים נוספים שבהם שווים דיני מתנה למכר, כגון הצורך להגדיר את המתנה הניתנת, האפשרות לתלות את קיומה של המתנה בתנאים שונים ועוד. אכן, יש גם הבדל עקרוני בין השניים. במכירה נוהג הכלל ש'דברים שבלב אינם דברים' – שאין מתחשבים בכוונת המוכר לגבי תנאי המכירה אם לא אמרה במפורש. לעומת זאת, במתנה ניתן משקל גדול לכוונתו של הנותן, ונוהגים על פי אומדן דעתו גם אם לא פירשה. בהתאם לכך ניתן לבטל מתנה אם אומדים דעתו שלא רצה לתת אותה בנסיבות מסוימות. כך גם נוהגים כאשר זהותו של מקבל המתנה לא הוגדרה במפורש, שהולכים בזה אחר אומדן הדעת. עניין נוסף הנוגע לכך הוא שבזמנים מיוחדים של אירוסין ונישואין יש מקרים שבהם נקנית מתנה אף בלא פעולה פורמאלית של קניין, וזאת משום אומדן הדעת שהנותן גמר בדעתו להקנות את המתנה. מצד אחר יש דברים שניתנים כמתנות אך דעת הבריות היא לראותן כעין התחייבויות גמורות, כגון המתנות שנותנים בשושבינות, ומשום כך צריך המקבל להחזיר לנותן בזמן המתאים לכך, והדבר אף ניתן לתביעה בבית דין.
החלק השלישי של ההלכות עוסק באופן מפורט באחד מסוגי המתנות, והיא מתנת שכיב מרע — אדם שנפל למשכב וחושש כי ימות תוך זמן קצר, ומשום כך נותן את רכושו לאחרים. במתנות שכיב מרע יש דין מיוחד שאין מדקדקים בהן בכל דיני הקניינים, כדי לשמור על שפיות דעתו ומצבו של החולה, ולכן יפה כוחו להקנות דברים אפילו בלא דרכי הקניין המקובלות. כהשלמה לדיני מתנת שכיב מרע, מובאות דרכים נוספות שבהן יכול אדם לתת מתנה שתחול בחייו או לאחר מותו, וזאת בעודו בריא בחיים חיותו.
<h3>הלכות שכנים</h3>
הלכות שכנים הן תקנות חכמים שנועדו להסדיר את יחסי הממון שיש בין אנשים שונים שיש להם מגורים משותפים במקום אחד — בקומות שונות של בית, בחצר או במבוי משותפים או באותה העיר — וכן מי ששדותיהם גובלים זה בזה. מקורן של הלכות אלה הוא בעיקר במסכתות בבא מציעא ובבא בתרא שבמשנה ובתלמוד.
זכותו של אדם לעשות ככל רצונו במקום שהוא קניינו ורשותו. אמנם במקרה שאנשים מתגוררים בשכנות זה לזה זכות השימוש מוגבלת כדי שלא תפגע בזכויות של השכנים ובבעלות שלהם על נכסיהם. משום כך יש שורה ארוכה של דינים ותקנות לגבי מה הם הדברים שמותר לכל שכן לעשות ברשות המשותפת. ככלל, אף על פי שהשכנים אמורים להתחשב זה בזה, מכל מקום אין שכן יכול לעכב את חברו מלעשות מעשים שהם בגדר שימוש רגיל, אף על פי שייתכן שהם מפריעים לאחרים. אבל יש צדדים שבהם יכולים שכנים לעכב זה את זה מדברים מסוימים, משום שהם יוצאים מגדר השימוש הרגיל או שיש בהם משום פגיעה בשכן. המדובר לא רק בדברים המגיעים לידי נזק ממשי, כגון נטיעת עצים או חפירת בורות בסמיכות לשכן, אלא אפילו בדברים הפוגעים בפרטיותו, כפתיחת דלתות או חלונות לתוך רשותו, היוצרים 'היזק ראייה'. דין היזק ראייה קשור לעניין נוסף הנוגע לשכנים, והוא האפשרות שלהם לחלוק את רכושם המשותף, שאז יש צורך בבניית מחיצה שתמנע את היזק הראייה מכל צד.
פועל יוצא ממצבי השכנות לסוגיהם, הוא החובה על כולם להשתתף בהוצאות הנוגעות לרכוש המשותף. ההשתתפות יכולה להיות בתיקון נזקים שנגרמו לרכוש המשותף והוצאות על שיפוץ והשבחת הנכס. כאשר מדובר על שכנות בהיקף גדול יותר, כגון בתוך העיר, יש מחויבות להשתתף בכל ההוצאות הציבוריות המוטלות על בני העיר, כגון בניית חומה ושאר הוצאות השמירה, תיקון הדרכים והרחובות ותשתיות המים, וכן צרכי הדת — בניית בית כנסת וקניית ספרי קודש.
אחד מסעיפי הלכות שכנים הוא זכות 'בן המצר', שמובנה הזכות הראשונה הניתנת לבעל שדה שכנה לקנות שדה לפני שמציעים אותה למכירה לאחרים. זכות זו קיימת גם אם השדה כבר נמכרה לאדם אחר, שאז יכול השכן לשלם לקונה את דמי השדה ולסלקו ממנה. דין זה נלמד מן הכתוב "ועשית הישר והטוב" (דברים ו,יח) — שמכיוון שיש לשכן תועלת מרובה מכך ששדותיו תהיינה סמוכות אחת לשנייה, ומצד המוכר אין זה משנה למי מוכר את השדה, הטוב והישר שיקנה את השדה בן המצר.
כלל נוסף שיש לו השלכות שונות על דיני שכנים הוא "כופים על מידת סדום". כלל זה נוגע למקרים שבהם אדם עומד על זכותו המשפטית, ומונע אחר מליהנות מדבר שברשותו כשהוא עצמו אינו מפסיד או ניזוק על ידי כך. במקרים אלו פעמים שבית דין כופים על הנוהג במידת סדום, ומכריחים אותו לוותר. כלל זה, יחד עם ההנחיה העקרונית של "ועשית הישר והטוב", משמשים כבסיס להרבה מהתקנות והדינים של הלכות שכנים.
<h3>הלכות שלוחין ושותפין</h3>
הלכות אלו, כשמן, עוסקות בשני נושאים: דיני שלוחים ודיני שותפים. אף על פי ששליחות ושותפות הן שנ﻿י נושאים שונים, נראה שהצד השווה שבשתיהן הוא שהן השליח והן השותף יש להם סמכות לזכות ולחייב עבור אדם אחר, בין שהוא משלחם או שותפם. בדומה להלכות נוספות בספר קניין, אף הלכות אלו הן בעיקרן הלכות ותקנות מדברי חכמים.
עניינה של השליחות שמדובר בה כאן אינו טכני בלבד, שהשליח עושה פעולה עבור המשלח, כגון שמעביר עבורו חפץ לאדם אחר, אלא שהשליח מייצג את המשלח במעשיו, וכפי שניסחו זאת חכמים: "שלוחו של אדם כמותו". מתוקף שליחותו יכול השליח למכור ולקנות עבור המשלח, לפרוע או לגבות חוב עבורו, ואף להיות מיופה כוח על ידו לתבוע עבורו בדין ממון מאחרים.
יש גם הגבלות מסוימות לכוחו של השליח. השליח איננו נעשה בשלמות במקומו של המשלח, כי למעשה יכול המשלח להגדיר בדיוק את תפקידו של השליח, ואין לשליח סמכות לחרוג מן התפקיד שלשמו נשלח. כאשר השליח עשה — בטעות או בזדון — דבר הפוגע במשלח, הרי השליחות לעניין זה בטלה, שמינויו של השליח הוא על דעת שיתקן ולא שיקלקל. בנוגע לשליח עצמו, למדו חכמים ששליח שיש לו כוח משפטי לעשות דברים יכול להיות רק אדם מישראל, וכן צריך שיהיה השליח בן דעת.
השותפות שמדובר בה כאן היא בין בקרקעות ונכסי דלא ניידי, בין בכספים או בסחורה מסוגים שונים. עניין השותפות הוא שיש לכל אחד מהשותפים זכות לעשות דברים ברכוש המשותף שלא מדעת שותפו, כל עוד הדבר מתאים למנהג המדינה באותם הדברים. באופן בסיסי השותפים מתחלקים ביניהם בשווה ברווחים או בהפסדים, אך הם יכולים להתנות תנאים אחרים לגבי ההנאה מרווחי השותפות או השתתפות בהפסדים. לכל אחד מהשותפים הזכות להחליט על הפסקת השותפות, אלא אם כן הגדירו מראש זמן קצוב לקיום השותפות או במקרה שיש זמן ידוע למכירת הסחורה המשותפת.
סוג מיוחד של שותפות, המכונה 'עסק', הוא כאשר שותף אחד נותן את הכסף או את הרכוש והשני מתעסק בו. בעסק כזה, מוגדר בדרך כלל הרכוש שבעסק שמחציתו הלוואה שניתנת למתעסק ומחציתו פיקדון בידיו. במקרה זה אם חלוקת הרווחים וההפסדים תהיה באופן שווה בין הצדדים, עלולה להיות בכך בעיה של אבק ריבית, מפני שהמתעסק טורח בחלקו של חברו בשכר ההלוואה שקיבל ממנו. כדי להימנע מכך, יש צורך להגדיר אחרת את אופן חלוקת הרווחים וההפסדים באופן שייתן עדיפות מסוימת למתעסק, או לתת לו שכר נפרד עבור התעסקותו.
תיקנו חכמים שהשותפים יכולים לחייב זה את זה שבועה מספק. כל אחד מהשותפים יכול לחייב את חברו להישבע שנהג בשותפות כראוי ולא לקח מה שאינו שייך לו, וזאת גם כשאין לו ודאות או ראיה על כך. טעם תקנה זו מפני שהשותף יכול להורות היתר לעצמו לקחת ממון בתואנה שעושה זאת עבור טרחתו בשותפות, ולכן תיקנו שבועה זו כדי שיעשו השותפים כל מעשיהם בצדק ובאמונה.
<h3>הלכות עבדים</h3>
הלכות עבדים עוסקות בשני נושאים עיקריים: דין עבד יהודי ('עבד עברי'), ודין עבד שאינו מישראל ('עבד כנעני'). שלא כשאר ההלכות בספר קניין, הלכות עבדים מתייחסות להרבה מצוות המפורשות בתורה. ההלכות עוסקות בדיני קניין העבדים ושחרורם, ובצד אלו גם בדיני עבודת העבד וביחס האדון אליו. שאלת מעמדו האישי — הלכתי של עבד כנעני לא נזכרת כאן אלא בקיצור, ועניין זה מתבאר במפורט בהלכות איסורי ביאה (פרקים יג-יד). הרבה מהלכות אלה התפרשו בתלמוד במסכת גיטין ובפרק ראשון של מסכת קידושין.
אדם מישראל נעשה עבד בשני אופנים: האחד הוא על ידי שמוכר עצמו לעבדות, והשני הוא שבית דין מוכרים אותו אם גנב ואין לו אמצעים לשלם. הצד השווה של כל עבד עברי הוא שאף על פי שהוא עבד, התורה מכנה אותו "אחיך", ואין נוהגים בו ממש כמנהג עבדים, אלא כדרך שנוהגים בכל אדם אחר מישראל. יחס מיוחד זה בא לידי ביטוי בצורת מכירתו, באופן העבדתו, וכן בכך שיש קצבה למשך זמן העבדות. יחס מיוחד יש גם בתנאי החיים המרווחים שמחויב האדון לספק לו, וכן בחובתו לספק את צרכי אשתו ובניו של העבד. למעשה כל כך החמירה התורה במעמדו של העבד העברי, עד שאמרו חכמים בהפלגה: "הקונה עבד עברי כקונה אדון לעצמו".
עם זאת, יש גם דינים המיוחדים לעבד באשר הוא עבד, אשר נוגעים לעבד שמכרוהו בית דין. דין אחד הוא שהאדון יכול לתת לעבדו שפחה כנענית כדי שהילדים שייוולדו ממנה יהיו של האדון. דין נוסף הוא בעבד שמגיע זמן שחרורו לאחר שש שנים, שאם רוצה להישאר בבית אדונו קבעה התורה שרוצעים את אוזנו, ואז ממשיך בעבדותו כל ימי חייו, או עד שתגיע שנת היובל. מצווה נוספת היא מצוות הענקה, שכאשר העבד משתחרר, נותן לו האדון מענק מיוחד מיבולו ומרכושו.
דין אמה עברייה דומה במקצת לדין עבד עברי, אך יש בו שינוי דינים מסוים, וגם מהלך כללי אחר. מכירתה של הבת לעבדות הוא רק על ידי אביה, ורק כאשר היא עדיין קטנה ולא בוגרת. המכירה לשם אמה כוללת במהותה את האפשרות והמצווה שהאדון או בנו יישאו אותה לאישה, ואף יש עדיפות לאפשרות זו על פני האפשרות שיפדוה וישחררוה. אם אכן הם מחליטים שהיא נישאת — מפורש בתורה שיש לה כל הזכויות והיחס, כמו שאדם נוהג באשתו. אמה שלא נישאה לאדוניה יכולה להשתחרר באותם התנאים שבהם משתחרר עבד עברי, וכן היא משתחררת בזמן שמגיעה לבגרות.
עבד או שפחה כנעניים הם גויים שנקנו לעבדים על ידי אדם מישראל או שנולדו לשפחה כנענית בהיותה בבית ישראל. דין עבד כנעני שונה מדין עבד עברי כמעט בכל עניין: מותר להעבידו בפרך, ואין צורך לדאוג לתנאיו ואף לא למזונותיו. עבד כנעני נשאר עבד לעולם, ואף יש מצוות עשה מסוימת שיישאר בעבדות. עם זאת, ניתן לשחרר עבד כנעני על ידי גט שחרור, שבהרבה מדיניו דומה לגט גירושי אישה.
אף על פי שהעבד הכנעני הוא עבד גמור, יש בתורה חוקים הממתנים קצת את היחס אליו, כגון שאדון שחבל בעבדו וקטע אחד מראשי איבריו חייב לשחררו, וכן אם הכהו עד שמת במישרין מכך, נחשב לרוצח ונהרג עליו. על אלה מוסיף הרמב"ם שאמנם הדין שמותר לעבוד בעבד כנעני בפרך, אך מבחינה מוסרית ראוי שלא להכביד עליו או לבזותו, אלא להתנהג אליו במידת רחמנות כדרך זרעו של אברהם אבינו.
<h3>הלכות שכירות</h3>
בהלכות שכירות נכללים כמה סוגי שכירות השונים זה מזה באופיים: מצד אחד השוכר מחברו חפץ או בהמה או קרקע, ומצד שני דינו של אדם שנשכר לעבודה בתור פועל או קבלן.
מלבד הזכות שיש לשוכר להשתמש בחפץ לצרכו, יש לו גם אחריות לשמור עליו ולהשיבו לבסוף לבעליו. להלכה נפסק שמעמדו של השוכר כשומר שכר לגבי החפץ שאצלו. אגב כך מביא הרמב“ם בראש ההלכות סקירה כללית של דיני ארבעה שומרים האמורים בתורה, ומפורטים דיני האחריות של השומרים במקרה שהחפץ אבד או נפסד, על פי רמת השמירה ועל פי סיבת הנזק.
צד נוסף בהלכות אלו הוא זכויות השימוש של השוכר בחפץ, ואחריות השוכר או המשכיר לאחזקה ותיקון של הדבר המושכר. כמו כן, מבואר כיצד ניתן להפסיק את השכירות על ידי אחד הצדדים, ומי נושא באחריות כשהשכירות נפסקה מחמת תקלה או גורם חיצוני אחר. המקרים הנידונים מקיפים סוגים מגוונים של שכירות: שכירת בהמה לעבודה, ספינה למשא ובתים למגורים. השכירות מוגדרת כסוג של קנייה לזמן קצוב, משום כך, כמו בשאר מעשי קניין, יש זכות למשכיר ולשוכר להתנות תנאים מיוחדים ביניהם, על זמן השכירות או חיוביה.
נושא לעצמו הוא דין שכירת שדות או חכירתן, שמן הבחינה העקרונית היא סוג של שכירות חפצים, אלא שמבחינה מעשית דומה יותר לשכירת פועלים, שדיניה מתבארים אחר כך. עיקרי הדינים המפורטים בה הם חובות השוכר או החוכר ביחס לפעולות הנעשות בשדה, וכן יחסי התשלומים שביניהם במקרים של הפסדים ליבול ועוד.
החלק האחרון בהלכות שכירות דן בשכירת פועלים לעבודה ובדינים המסתעפים ממנה. נושא זה נכלל בתוך הלכות שכירות מפני שמבחינה מסוימת דינו של הפועל הוא כחפץ שנשכר לשימוש. שכן הצד הכולל בדיני שכירות של כל הדברים, הוא שלשוכר יש זכות ליהנות מאדם או מבעל חיים העובד עבורו, או מכל חפץ אחר שהוא עושה בו שימוש, והוא מצדו משלם עבור זכות שימוש זו. גם בשכירות פועלים יש תנאים והתחייבויות הדדיות, הנוגעים לשעות העבודה ואופייה, וכן לאפשרות הפסקת השכירות באופן חד־צדדי.
דינים מיוחדים נאמרו בתורה במפורש לגבי זכויותיו של הפועל, שלגביו יש לבעל הבית השוכר אותו התחייבויות מיוחדות. האחת היא החובה לשלם את שכרו מיד והאיסור להלין את שכרו. דין אחר שנאמר בשכיר הוא שכאשר הפועל עוסק בדברי מאכל הגדלים מן הארץ יש לו זכות לאכול מהם, כהטבה אישית, שאינה קשורה לשכר שהוא מקבל תמורת עבודתו. דין דומה יש בשכירות בהמה, שאסור לחסום אותה ולמנוע ממנה לאכול מן הדברים שהיא עושה מלאכה בהם.
את ההלכות חותם הרמב“ם בהדגשה מוסרית, שבמקביל לזכויותיו של הפועל, יש לו מחויבות לעבוד בשביל בעל הבית כראוי, ולדקדק בכך שלא יוציא את זמנו לבטלה בזמן שהוא מושכר לעבודה. וכתב שניתן ללמוד הדרכה לכך מדרך עבודתו של יעקב אבינו בבית לבן, שהקפיד לעבוד בכל כוחו, ושבזכות זאת זכה לעושר ולשכר אף בעולם הזה.
<h3>הלכות שאלה ופיקדון</h3>
בהלכות שאלה ופיקדון באים לכדי השלמה דיני ארבעת השומרים. סקירה כוללת בעניינם הובאה בראש הלכות שכירות, ושם גם נפרטו דיני שומר שכר והשוכר. כאן מובאים דיניהם של השואל ושל שומר חינם, שהצד השווה שבהם הוא שנתינת החפץ נעשית בלא תשלום – לא מצד הנותן ולא מצד המקבל.
השואל, הוא המקבל חפץ על מנת לעשות בו שימוש, בלי שהוא נותן שכר עבור הנאתו. משום כך אחריותו של השואל להשיב את הדבר ששאל היא רבה מאוד, והיא כוללת גם מקרים שבהם לא הייתה לשואל יכולת למנוע את הנזק. בהתאם לכך השואל חייב לשלם את שווי הדבר ששאל גם אם הוא נגנב או אבד, ואפילו אם אבד באונס או שנשבר או מת.
עם זאת, יש שני מצבים שבהם השואל איננו חייב באחריות. אופן אחד, הוא כשאירע נזק או אבדן למה ששאל תוך כדי המלאכה בו. שהרי עיקרה של השאלה הוא הרשות לעשות בחפץ שימוש, וכל עוד לא הוכח שהשימוש היה בדרך של רשלנות פושעת, פטור השואל מלשלם. אופן שני, המפקיע את אחריותו של השואל מהחפץ השאול, הוא אם בשעת השאלה בעל החפץ שאול או שכור לעשות מלאכה עבור השואל ('שאלה בבעלים'). מלבד העיסוק בשני אופני הפטור הללו, עוסקות ההלכות במשך זמן השאלה ומתי מתחילה ומסתיימת האחריות של השואל על הדבר ששאל.
שומר חינם, הוא מי שחברו נתן לו חפץ כפיקדון, מבלי לשלם לו עבור השמירה. לשומר חינם יש אחריות מופחתת על הפיקדון, ואינו צריך לשלם אפילו על גנבה ואבדה, וכל שכן לא על אונסים. אמנם, אם פשע השומר והתרשל בשמירה בצורה ברורה, חייב בנזקי הפיקדון. כמו כן, אם השומר שולח יד בפיקדון ומעביר אותו לרשותו, הוא חייב לשלם על כל נזק שיארע לו מכל סיבה שהיא.
המחזיק בפיקדון חייב להתנהג עם הפיקדון בדרך הראויה לשמירת דבר מאותו הסוג – הן לגבי מקום השמירה והן לגבי דרכי השמירה – וכל מי שלא עשה כן מחויב משום פשיעה. כמו כן, על השומר לטפל בפיקדון ולדאוג לכך שלא יינזק מחמת הזמן שעובר, ולעתים למכור אותו אם יש חשש שייפסד.
אף ששומר חינם פטור בדרך כלל מנזק שאירע לפיקדון, מוטלת עליו חובה מן התורה להישבע כדי להיפטר מתשלום. בכלל שבועת השומרים נשבע השומר ששמר על הפיקדון כראוי, ומפרט מה אירע לחפץ ושהוא איננו ברשותו, וכן נשבע על כך שלא שלח בו יד. אם השומר מעוניין לשלם ולא להישבע, תיקנו חכמים שיישבע שאינו ברשותו מחשש שנתן עיניו בפיקדון. שבועות אלו נוהגות כאשר מוסכם כי חפץ מסוים ניתן בפיקדון, ויש שאלה מה אירע לו. אמנם יש מקרים של חילופי טענות בין המפקיד לשומר בנוגע לפרטי תנאי השמירה ושווי הפיקדון, או שהשומר טוען שהחזיר את הפיקדון או לחילופין טוען שבכלל לא ניתן לו פיקדון.
עניין נוסף יש במקרה שהפיקדון נמצא לאחר שנגנב או אבד, שאז יש לדון מה היחס של השומר ושל הבעלים אל אותו החפץ, ואם יש לשומר זכויות מסוימות בו משום שבחר לשלם בעבורו. כמו כן יש בירור על מי מוטל לעשות דין עם הגנב ולהוציא ממנו את הגנבה, ואם עדיין נחשב החפץ באחריות השומר כחלק מן השמירה או שחזר לאחריות הבעלים.
<h3>הלכות מלווה ולווה</h3>
בתורה נאמרו כמה מצוות הנוגעות לנתינת הלוואה ולדרכי גבייתה, שעניינן הדאגה למצבו של העני הנזקק ללוות. המצווה הפותחת את הלכות מלווה ולווה היא מצוות עשה להלוות לאדם מישראל כסף בשעת דחקו, ולאחריה מובאות מצוות לא תעשה ביחס לאופן הגבייה — האיסור להציק ללווה ולדחוק בו כשאיננו יכול לשלם, ומצוות נוספות הבאות להגביל את האופן שבו מותר למלווה לקחת משכון על הלוואתו. יחד עם הדאגה ללווה שאין לו אפשרות לפרוע את חובו, מודגשת החובה שמוטלת על הלווה לשלם כאשר יש בידו ממון, ונזכרים איסורים שנלמדים מן הכתובים על הלווה לדחות את תשלום הממון שבידו או לאבד את הממון שלווה באופן שלא יהיה לו ממה להחזיר לבעל חובו.
נושא המייחד לו מקום לעצמו בתוך דיני ההלוואה, הוא האיסור מן התורה על אדם מישראל המלווה את חברו, לקחת ממנו ריבית בתמורה להלוואה. איסור זה התרחב אצל חכמים לאופנים שונים של הלוואות ועסקאות ממוניות, ובעניין זה יש פירוט רב לגבי הדרכים שבהן ניתן לנהוג כדי שלא תהיה בהן בעיה של ריבית או אבק ריבית.
לאחר שנשלם הדיון במצוות השייכות להלוואה ולגבייה, מפורטים בהרחבה דיני גביית החוב. עניין אחד הנידון כאן הוא כאשר הנתבע טוען שאינו חייב לשלם מכיוון שפרע את החוב או שלא לווה כלל. יש מקרים שבהם המלווה צריך להישבע כדי שיוכל לגבות את חובו, ובמקרים אחרים מוטל על הלווה להביא ראיה שפרע את חובו. השינויים בעניין זה נובעים מהדרך שבה ניתנה ההלוואה ומהסכמים שהיו בין המלווה והלווה בזמן ההלוואה בנוגע לאופן הפריעה, וכן מגורמים נוספים כגון במקרה שהמלווה או הלווה מתו.
נושא נוסף, המובא אף הוא בהרחבה, הוא דרכי גביית החוב. באופן בסיסי כאשר אין ללווה כסף לפרוע בו את חובו, ניתן לגבות את החוב מכל הנכסים שברשותו – מיטלטלין וקרקעות. כאשר אין ביד הלווה ממון לפרוע, ניתן בתנאים מסוימים לגבות מנכסים שהיו ברשות הלווה ושנמכרו או ניתנו לאחרים, ויש בכך פרטים רבים באלו תנאים ניתן לגבות מן הנכסים, מאלו נכסים ניתן לגבות וממי. לגביית נכסי הלווה, הן מנכסיו והן מנכסים שמכר או נתן לאחרים, יש הליך מסודר שנעשה על ידי בית הדין ופרטיו נזכרים כאן.
צד נוסף הנוגע לגביית החוב הוא במקרה שיש אדם שערב לפירעון ההלוואה. יש כמה סוגים של ערבים וביחס לכל אחד מהם מבואר מתי יכול המלווה לגבות ממנו את תשלום החוב, ובאלו מקרים יכול הערב לתבוע מן הלווה שיחזיר לו את מה ששילם למלווה.
בכל הנוגע לגביית החוב, יש הבחנה עקרונית בין סוגי ההלוואה: הלוואה בעל פה והלוואה בשטר. להלוואה בשטר יש תוקף גדול יותר מהלוואה בעל פה לעניין נאמנות על הפירעון, שאין הלווה נאמן לטעון שפרע בלא שמביא ראיה על כך. גם לעניין אופן הגבייה יש כוח גדול יותר להלוואה בשטר, שאם אין ביד הלווה די ממון כדי לפרוע את החוב, ניתן לגבות על פי השטר מנכסי הלווה שמכר או שנתן לאחרים. בשל חשיבות עניין זה יש כמה פרקים שעוסקים בדינים כלליים הנוגעים לשטרות שהרבה מהם נוהגים לא רק בשטרי הלוואה אלא גם בשטרות נוספים.
<h3>הלכות טוען ונטען</h3>
הלכות טוען ונטען עוסקות בעיקרן בדרכי בירור והכרעה בסכסוכים ממוניים. פרטי דינים בטענות ממוניות של אדם כלפי חברו, מופיעים לכל אורך ההלכות בספר משפטים וכן בספרים קודמים במשנה תורה, וכאן מרוכזות ההלכות יחד ונידונות כנושא שלם לעצמו.
הנושא שנידון בתחילה הוא השבועה שנשבע אדם לחברו כדי להיפטר מלשלם לו, או כדי ליטול ממנו ממון המגיע לו. מן התורה יש שלושה מקרים שבהם משביעים נתבע: המודה במקצת הטענה, מי שעד אחד מעיד כנגדו שהוא חייב ממון, ושומר פיקדון שנשבע שהפיקדון ניזוק באופן שפטור מתשלום. במקרים אחרים תיקנו חכמים להישבע שבועה כעין של תורה כדי ליטול ממון או להיפטר מתביעה, ויש גם מקרים שבהם הנתבע כופר בכל הטענה שחכמי התלמוד תיקנו שיישבע 'שבועת היסת' שחומרתה פחותה משאר השבועות. מלבד אלה, תיקנו הגאונים כי כל צד החושש שנעשה לו עוול, רשאי להטיל קללה בחרם על כל מי שחייבו דבר שלא כדין. חרם זה אמנם אינו שבועה, אך הוא דומה לה בכך שהוא מוסיף ממד של הרתעה מפני טענת שקר.
ביחס לחובת השבועה מופיעים כאן כמה דינים. האחד הוא דינו של החשוד על שבועת שקר. דין נוסף שנזכר כאן הוא 'גלגול שבועה' — האפשרות לדרוש מהנתבע להישבע על טענות ממוניות נוספות. כמו כן מתבררים כאן סכומי הטענה וההודאה הנדרשים לחייב שבועה, הצורך בכך שההודאה במקצת תהיה ממין הטענה, והדברים שאין בהם חיוב שבועה מן התורה.
אחרי העיסוק בדיני השבועה נידון הנושא הבסיסי של הלכות טוען ונטען — טענות הצדדים צריך שתהיינה ברורות ומפורטות כדי שאפשר יהיה לבדוק את נכונותם. גם במקרה שהנתבע הודה יש לברר את נסיבות ההודאה וצורתה כדי לוודא שהיא נעשתה ברצינות. לעתים האדם מעוניין לחזור בו מהודאתו או לשנות את טענתו, ויש באפשרותו לעשות זאת במגבלות מסוימות.
צד אחר של טענות שבין אדם לחברו הוא בתביעות בעלות על רכוש. ההחלטה בדבר הבעלות קשורה בדרך כלל בבירורה של חזקת הבעלות. בנוגע למיטלטלין, על פי רוב עצם ההחזקה בהם היא ראיה לבעלות. אמנם יש חפצים מסוימים, כגון בעלי חיים המהלכים בעצמם ממקום למקום, או נסיבות מסוימות, כגון אומן שקיבל חפצים לשם תיקונם, שגורמות לכך שאין הוכחת ההחזקה נתפסת גם כהוכחה לבעלות, אלא יש צורך בראיות אחרות.
בסכסוכים לגבי מקרקעין, אין די בהחזקה בנכס כדי להקנות חזקת בעלות על הנכס, אלא יש צורך שהמחזיק ישתמש בקרקע וייהנה ממנה במשך שלוש שנים רצופות ללא שהבעלים הקודמים מחה בו על כך. בעניין זה יש פרטים רבים בנוגע למחאה של הבעלים הקודמים, אופן השימוש בפירות הקרקע, הזמן הנדרש לחזקה בנכסים מסוגים שונים ועוד.
בסוף הלכות טוען ונטען, מובאת הלכה הנלמדת מן הפסוק "מדבר שקר תרחק" (שמות כג,ז), שאסור לאדם לטעון טענת שקר בשום מקרה, אפילו אם עושה זאת כדי לקבל את מה שמגיע לו בצדק. שאף שאין כאן בעיה של גזל ועיוות ממון, צריך האדם להתרחק מן השקר בכל אופן, ושיהיו כל דבריו דברי אמת.
<h3>הלכות נחלות</h3>
הלכות נחלות עוסקות בנושא אחד — דיני הירושה, ובדרך כוללת יותר: כיצד נוהגים בנכסיו של אדם לאחר מותו.
סדר הירושה מפורט בעיקרו של דבר בתורה. באופן בסיסי הירושה עוברת מאדם לילדיו — בניו או בנותיו וצאצאיהם. אם אין לאדם ילדים, עוברת זכות הירושה לדור שמעליו — לאביו, וממנו לבניו אחריו. ואם הוא מת ואף לו אין עוד זרע עולה זכות הירושה לאבי אביו ולזרעו, וכן הלאה, כך שלמעשה אין אדם מישראל שאין לו יורש. בכל דרגת קרבה יש קדימות לזכרים על פני הנקבות, ובנוסף לכך אם הקרוב הראוי לירושה מת ויש לו צאצאים, צאצאיו קודמים לקרוב בדרגה הבאה. דיני נחלות מן התורה הם רק בקשרי דם, אך חכמים תיקנו שהבעל יורש את נכסי אשתו והוא קודם בירושתה לכל קרוביה.
מעמד מיוחד יש לבן הבכור שיורש פי שניים מכל אחד מהבנים האחרים. ירושתו של הבכור מוגבלת רק לנכסים שהיו שייכים לאביו בזמן הירושה, ולא לדברים שבאו מכוח ירושת האב אחרי מותו (כגון נכסי הסב). כמו כן אינו יורש פי שניים בנכסי אמו, ויש הלכות נוספות המגבילות את ירושת הבכור באופנים שונים.
סדר הירושה הוא על פי דרגת הקרבה המשפחתית לנפטר, ויש לברר על סמך מה היא נקבעת. בדרך כלל מתייחסים לאנשים כקרובי משפחה כאשר יש חזקה בדבר — שידוע ומקובל שאדם מסוים הוא קרובו של אחר. אמנם בדיני ירושה, יש נאמנות למוריש נגד החזקה, שיכול לומר על מי שאינו מוחזק כקרובו שהוא קרובו וראוי לירשו, וכן להפך, לומר על מי שמוחזק כקרובו שאינו קרובו. אף היורש נאמן לומר על אדם שהוא קרובו וראוי לחלוק עמו בירושה, אך אין בכך כדי לחייב את היורשים האחרים לחלוק עמו בחלקם.
דיני ירושה הם קבועים ועומדים, ואי אפשר להעביר נכסים בדרך של ירושה לאדם שאינו ראוי לרשת. יחד עם זאת, יכול אדם לתת את נכסיו בעודו בחיים לכל מי שירצה אם עושה זאת בדרך של מתנה. יש גם אופנים שבהם יכול אדם לחלק את הירושה בין בניו בצורה שונה ממה שנקבע בתורה, אבל אמרו חכמים שראוי לאדם שלא לשנות את סדרי הירושה, גם כאשר סיבות אישיות או אחרות גורמות לו לרצות לעשות כן.
חטיבה נוספת בהלכות אלו עוסקת בנכסי הירושה. כאשר אין הוכחה למותו של המוריש, אין היורשים רשאים לקבל לרשותם את הנכסים. במקרים אלו יש לדאוג לטיפול בנכסים עד שייוודע מצבו של הבעלים, וההחלטה לגבי אופן הטיפול בהם תלויה בנסיבות שבהם נעדר הבעלים ובסוג הנכסים.
היבט אחר הנוגע לנכסי הירושה, הוא מעמד הנכסים לפני שהיורשים חילקו אותם ביניהם. במצב זה מוגדרים היורשים כשותפים בנכסי הירושה, אך יש דינים מיוחדים הקיימים במציאות זו שנבדלים מהדין הנוהג בשותפות רגילה.
חלוקת נכסי הירושה באופן שווה בין היורשים נעשית על פי הסכמתם, אך כאשר מקצת היורשים הם קטנים צריך למנות להם אפוטרופוס שידאג לזכויותיהם. האפוטרופוס, אפשר שמתמנה על ידי האב קודם מותו, ואם לא עשה כן, בית הדין שהם אביהם של יתומים חייבים לדאוג למינויו. לאפוטרופוס ניתנת הסמכות המלאה לעשות בממון היתומים כפי מה שיראה שהוא לטובתם, ואף שאינו צריך לתת דין וחשבון בפני אחרים על מעשיו, עליו לדקדק הרבה בחשבונותיו ולהיזהר הרבה מאביהם של אלו היתומים שעליו נאמר "אבי יתומים ודין אלמנות".
<h3>הלכות סנהדרין והעונשין המסורין להם</h3>
הלכות סנהדרין עוסקות במבנה הכולל של מערכת השיפוט של בתי הדין בישראל ובדרך ההתנהלות הראויה בבית הדין. מקורן של רוב ההלכות כאן הוא במסכתות סנהדרין ומכות במשנה ובתלמודים.
מצווה מן התורה למנות שופטים שידונו את ישראל כפי משפטי התורה. בראש מערכת המשפט עומדת הסנהדרין הגדולה, בית דין בן שבעים ואחד דיינים, הממלאת את מקום משה רבנו ושבעים הזקנים שהיו עמו, ומושבה בלשכה מיוחדת במקדש. הרכב זה נועד לעסוק בדברים הנוגעים לכלל העם: בין בעניינים מדיניים, כגון העמדת מלך או יציאה למלחמה, ובין בענייני משפט, כגון שפיטת שבט שלם שחטא ומינוי בתי דין בכל שבט ועיר בארץ ישראל. תחתם בפתח המקדש ובהר הבית, וכן בכל מחוז ועיר, עומדים בתי דין של עשרים ושלושה דיינים, ובסמכותם לדון דיני נפשות. הרכב קטן יותר, של שלושה דיינים, ראוי לדון דיני מלקות וכן דיני ממונות וקנסות.
אין ממנים לדיינים אלא תלמידי חכמים הראויים לכך מבחינת ידיעותיהם ואישיותם, שיהיו מדקדקים על עצמם בכל עניין, ורודפי אמת וצדק. בבתי הדין הגדולים, של עשרים ושלושה ושבעים ואחד, מקפידים גם שיהיו הדיינים מופלגים בתורה ובחכמות אחרות, מנוקים מכל מום גופני ומעולים בייחוסם. באופן עקרוני כל דיין בבית הדין צריך להיות סמוך, דהיינו שיקבל תוקף והכרה מפי שלושה דיינים סמוכים שנסמכו בעצמם על ידי סמוכים, וכן הלאה עד משה רבנו. כדי להיסמך צריכים הסמוך והסומכים להיות בארץ ישראל, ולאחר מכן יכול הסמוך לדון גם בחוץ לארץ. למעשה עם השנים בטלה הסמיכה, ומאז יש לבתי הדין סמכות לדון בהיקף מצומצם של דברים, בעיקר בדיני ממונות, שבמהותם אינם צריכים בית דין של סמוכים.
הכרעת הדין בכל דרגות השיפוט נעשית על פי רוב הדיינים שבהרכב, ובמקרה של שוויון בין הצדדים (כגון שאחד מהדיינים אינו נוקט בצד מסוים) מוסיפים דיינים להרכב עד שיגיעו להכרעה. אכן, נדרש רוב שונה להכרעת הדין בהתאם לנושא הנידון: בדיני ממונות די ברוב של דיין אחד כדי להכריע את הדין, ובדיני נפשות הדבר חלוק: שאם ההכרעה היא לזכוּת הנאשם די ברוב של אחד, אך הכרעה לחובתו דורשת רוב של שני דיינים לפחות. הבדל זה נובע מן המגמה העקרונית למעט בהכרעה לחובה בדיני נפשות, וכמותו יש הבדלים רבים נוספים בין התנהלות דיני ממונות לנפשות שיסודם דומה: כגון שבדיני נפשות אין גומרים דינו של אדם לחובה בו ביום אלא ממתינים למחרת, כדי שתהיה שהות לעיין בדין; וכן אסור לדיינים שלימדו זכות על הנידון בדיני נפשות, לחזור בהם וללמד עליו חובה.
נוסף על הדברים הקשורים לתפקודם של בתי הדין, מתוארים כאן בפרטות גם דיני העונשים המסורים להם. בתחילה מפורטים דיני מיתה, הכוללים את סדר הדין וקבלת העדות בדיני נפשות, דרך ההוצאה להורג בארבע המיתות שהוזכרו בתורה, ופירוט העברות המחייבות מיתה בארבע המיתות. אחריהם באים דיני המלקות, שבהם מבוארים הכללים המגדירים את העברות שעליהן לוקים ומובאת רשימת העברות שעליהן חייבים מלקות. כמו כן מתוארת דרך ההלקאה בפועל, ומובאים פרטי דינים בנוגע לאמדן הבריאותי שעושים לנידון כדי לוודא שלא ימות מחמת המכות.
בסופן של ההלכות, נאמרו הוראות כלליות לגבי מעשה השפיטה, שיש לגביה הרבה אזהרות ומצוות מפורשות בתורה. הכלל “בצדק תשפֹט עמיתך” (ויקרא יט,טו), מחייב את הדיין להתייחס באופן שווה לשני הצדדים הנידונים, לא רק בהכרעת הדין אלא גם במהלך המשפט, שלא תינתן עדיפות לצד האחד על פני השני. מלבד זאת יש הוראה לדיינים להיות מתונים בדין, להקפיד לברר היטב את הראיות ואת ההלכה, ואף להסתלק מן הדין במקרה שנראה לדיין שיש בו מרמה. אסור לדיינים לקחת שוחד, ואפילו שלא על מנת להטות משפט, וצריך הדיין להתרחק מכל דבר שיש בו סרך של קבלת טובה מבעלי הדין. מצד אחר, מצווה על הדיין להציע בפני הנידונים אפשרות של פשרה ביניהם במקום הכרעה לפי שורת הדין, ודרך זו של הפשרה היא המשובחת שיש עמה צדקה ושלום בין אדם לחברו.
אגב הדיבור בסמכותם של בתי הדין, מובאת גם דרך ההתנהגות הראויה לדיינים. אסור להם להתנשא על הציבור בגסות הרוח או לזלזל בהם, אלא צריכים לכבדם ולשאת את התנהגותם כדרך שעשה משה רבנו. מן הצד שכנגד, גם הציבור מצווים לנהוג כבוד בדיינים, לציית להוראותיהם וכמובן שלא להחציף אליהם פנים. בהמשך לכך מבואר האיסור שבתורה לקלל ולבזות את הדיינים או את גדולי הדור, שהוא איסור מיוחד מלבד האיסור הכללי על קללת כל אדם מישראל. עוד נזכר האיסור לדון בפני ערכאות של גויים, משום שאף מעשה זה נחשב כחירוף וגידוף כלפי תורת משה רבנו. אכן יש גם היתר להשתמש בערכאות במקרים של חוסר ברירה, אחרי נטילת רשות מבית דין של ישראל.
<h3>הלכות עדות</h3>
בהלכות עדות מוצג עניין העדות לכל פרטיו: דיני העדות ודרכי בירור נכונותה, דיני העדים הכשרים והפסולים להעיד, ודין העדים שהוכח שהם משקרים. חשיבות גדולה יש בבירור דיני העדות לפרטיהם, מכיוון שבתי הדין בישראל נסמכים כמעט לגמרי על עדות הראייה הישירה, ואינם מביאים בחשבון ראיות נסיבתיות או אומדנות והערכות. דינים אלו הובאו בעיקר במסכתות סנהדרין ומכות במשנה ובתלמודים.
מצוות עשה על העד להעיד בבית הדין על מה שראה — בין בעדויות בענייני עברה על איסורים, ובין בדיני ממונות. בדיני ממונות החובה להעיד קיימת רק בתנאי שהעדים נתבקשו לכך מאת אחד הצדדים, ואילו בעדויות הנוגעות לאיסור קיימת חובה להעיד בכל מקרה.
חלק ניכר מעבודת בית הדין בזמן השיפוט היא לברר את מהימנותם של העדים על ידי השוואה של דברי כל אחד מהם לדברי חברו כדי לבחון אם יש סתירות ביניהם. חקירת העדים על ידי בית הדין היא בנוגע לגוף המעשה שעליו הם מעידים, הזמן והמקום שבו אירע, וכן פרטים נוספים שאינם מרכזיים בעדות. מדין תורה יש לעשות בירור כזה הן בדיני נפשות והן בדיני ממונות, אך למעשה הקלו חכמים בדיני ממונות שלא לבדוק את העדים כל כך. הבדלים נוספים בין דיני ממונות לנפשות נוגעים לאופן העדות: שבדיני ממונות אין צורך שהעדים יראו ביחד את המעשה, וכן אין צורך שיעידו ביחד בבית הדין, מה שאין כן בדיני נפשות.
מדין תורה אין מקבלים עדות אלא מפי העדים, אך חכמים תיקנו שבדיני ממונות יכולים העדים לחתום על גבי שטר, ואף על פי שזו עדות בכתב, הריהי נחשבת כראיה שניתן להוציא על פיה ממון. אכן כדי שלשטר יהיה תוקף, יש צורך שבית הדין יאמתו את חתימות העדים בשטר ויאשררו אותו בתהליך הנקרא ‘קיום’. בעניין זה יש ריבוי פרטים, הנוגעים לדרכי קיום השטר בבית הדין ולכשרותם של אנשים שונים להעיד על חתימות העדים.
אחרי העיסוק בדרך קבלת העדות, מפורטים דיני האנשים הכשרים והפסולים לעדות. בדיני ישראל לא כל אדם ראוי להעיד, אלא רק ישראל שהוא גדול ובן דעת, וכן העיוור פסול לעדות. מלבד זאת, יש עוד שני סוגים של פסולי עדות שיש פרטים מרובים בדיניהם: הרשעים והקרובים. הרשעים הם עבריינים שעברו על דיני התורה בחטאים שונים או אלו החשודים על גזלת ממון. מדברי סופרים הוסיפו לפסול גם מי שעשו עברות פחות חמורות, וכן אנשים שמחמת התנהגותם יש להניח שלא יימנעו מלשקר. הקרובים הפסולים הם עדים שיש קרבת משפחה — קשר דם או קשר דרך נישואין — ביניהם ובין הנידונים או בין העד האחד לשני. פסול זה הוא במידה מסוימת גזרת הכתוב, שכן הם פסולים להעיד בין לטובת קרוביהם ובין לרעתם. פסולים לעדות גם כל מי שנוגע בדבר — שעלול להיות לו רווח כלשהו כתוצאה מעדותו.
החלק החותם את הלכות עדות עוסק בעדות שקר, ובפרט בדין המיוחד של ‘עדים זוממים’. באיסור החמור “לא תענה ברעך עד שקר” (שמות כ,יב) המפורש בתורה בתוך עשרת הדיברות, נכללים לא רק דברי שקר גמורים, אלא כל עדות שהעד לא ראה אותה בעיניו ממש. כאשר עדים אחרים מכחישים את עדות העדים הראשונים, העדות בטלה אך אין מענישים את העדים מכיוון שאין יודעים מי הם העדים השקרנים. אך אם העידו האחרים שהעדים הראשונים לא היו באותו המקום שבו היה האירוע שעליו העידו, הראשונים נחשבים ‘עדים זוממים’, ודינם להיענש באותו העונש שזממו להטיל על הנאשם: תשלום כספי, מלקות או מוות במיתת בית דין. בעצם דין עדים זוממים וכן בכמה מפרטיו יש כמה צדדים של חידוש וחריגות. ראשית, עצם הנאמנות שיש לעדים המזימים על פני העדים הזוממים הוא חידוש שחידשה תורה. מלבד זאת בדיני העונש שלהם יש דין מיוחד שאין העדים נענשים אם כבר קוים גזר דין מוות בנאשם, ודין נוסף שאין העדים הזוממים צריכים התראה כדי להענישם. מלבד העונש הכבד המוטל על העדים הזוממים, מצווה מן התורה לפרסם את דבר ענישתם בכל ישראל, כדי ליצור הרתעה מפני עדויות שקר.
<h3>הלכות ממרים</h3>
הלכות ממרים אינן בדיוק ממין אחד: יש בהן מצוות ועברות השייכות לדברים כלליים גדולים הקשורים לעקרונות הדת של כל ישראל, ויש מהן הנוגעות לדברים אישיים ומשפחתיים. אכן יש להן מכנה משותף, בכך שאותם ה’ממרים’ מורדים במסגרות הסמכות שהתורה העניקה להן חשיבות, ובמקרים של מרידה קיצונית הם גם נידונים בחומרה, עד כדי עונש מוות.
ההלכות הראשונות שמדובר בהן כאן, עוסקות בסמכותו של בית הדין הגדול של שבעים ואחד, שתפקידו להנחיל את קיום התורה למעשה בכל דור. בראש ובראשונה בית הדין מחויב למצוות התורה ואסור לו לבטל דבר מן התורה או להוסיף מצווה. יחד עם זאת יש לו סמכות לתקן תקנות ולגזור גזרות על הציבור, ובלבד שלא יקבע להם תוקף של דברי תורה. בית הדין הגדול הוא חלק משרשרת המסורת של העברת לימוד התורה מדור לדור, ומשום כך הוא כפוף במידת מה לבתי הדין שקדמו לו, אם כי במקרים מסוימים יש לו רשות לבטל את דברי קודמיו.
הצד שנקשר לעניין זה בבחינת דיני ממרים, הוא שאם אחד מחכמי ישראל חולק על בית הדין הגדול, ומורה לעשות שלא כדברי בית הדין, הריהו בגדר של ‘זקן ממרא’, ועונשו מוות. הוראת זקן זה צריכה להיות בדבר הקשור להתרת איסורים חמורים (‘שזדונו כרת ושגגתו חטאת’), או דבר שגורם לכך אפילו בעקיפין, ושיורה לאחרים לעשות כדבריו או שיעשה כך בעצמו. אגב דין הזקן הממרא נתפרש דינם של הכופרים בתורה שבעל פה, המינים והאפיקורוסים, שאין נוהגת בהם מיתת בית דין משום שמרידתם אינה מכוונת כנגד מסגרת הסמכות של בית הדין.
החלק השני של הלכות ממרים מתייחס למעמדם של ההורים כלפי ילדיהם, שהתורה הקפידה על היחס אליהם עד שהשוותה אותו ליחס שיש לנהוג כלפי הקדוש ברוך הוא. מבוארות בעניין שתי מצוות עשה: כיבוד אב ואם ומורא אב ואם, שעניינם דאגה לכל צרכיהם וכן הנהגות של הכנעה כלפיהם. מן הצד האחר קיימות מצוות לא תעשה חמורות, שהן האיסור לחבול באב ואם והאיסור לקללם, שהעוברים על איסורים אלו חייבים מיתה.
דין חריג ומיוחד של ממרה בסמכות אב ואם הוא ‘בן סורר ומורה’, נער שגנב מהוריו והתחבר לעושי פשע, והמשיך במעשיו אף לאחר שהוריו ובית הדין התרו בו וייסרו אותו. דינו של בן כזה, אם הוריו רוצים בכך, נגזר בבית דין למוות, ואף מכריזים בכל ישראל על ביצוע גזר דין זה. אמנם לא ברור אם דין זה בכלל התקיים בפועל אי פעם, ובכל זאת יש בדין עקרוני זה משום הדגשה כי סופו של המורד בסמכות הוריו, להגיע לידי פשעים חמורים בהרבה, ולהיות סכנה לחברה כולה.
<h3>הלכות אבל</h3>
הלכות אבל אינן קשורות מבחינה הנושא ההלכתי שלהן לספר שופטים. אכן יש קושי יסודי במציאת מקום מתאים להלכות אבל, שכן בתוך חלוקת הנושאים הכללית והמשנית של ספר משנה תורה, אין מקום שאליו משתייכות הלכות אלו באופן מובהק (בעיה זו אינה מיוחדת לספר משנה תורה, והיא קיימת אף בספרי הלכה אחרים, ובכללם גם במשנה). ברשימת המצוות שבפתיחה להלכות אבל מסביר הרמב”ם כי כלל הלכות אלו בספר שופטים מפני הקשר בין מצוות הקבורה ביום המיתה שנזכרה בהלכות סנהדרין, לבין המצווה להתאבל על המת. טעם זה מקשר בין ההלכות הללו מצד המצוות שבהן, אך ייתכן שיש למצוא טעמים נוספים לשילובן של הלכות אבל במקום המסוים שבו הן נמצאות.
מקורן המרכזי של הלכות אלו במסכת מועד קטן במשנה ובתלמודים (שם הן הובאו דרך קישור אגבי להלכות חול המועד). רבות מן ההלכות בדרכי הקבורה ובדיני האבלות הן בגדר של מנהגים שתלויים בזמן ובמקום, לפיכך דינים רבים שהזכיר כאן הרמב”ם כבר אינם נוהגים למעשה בימינו (וחלקם אף לא נהגו בתקופתו של הרמב”ם). מן הצד השני הובאו כאן מנהגי אבלות שונים שלא נזכרו במשנה ובתלמודים.
חובתו של כל אדם מישראל לנהוג במנהגי אבל על מותו של כל אחד מהקרובים שלו, על חלק מהקרובים מצֻווה להתאבל מן התורה ועל חלקם מדברי חכמים. מצוות האבלות היא חמורה עד כדי כך שהאיסור לכהן להיטמא למת נדחה מפני החובה שלו להתעסק בקבורתם של קרוביו ולהתאבל עליהם. אגב כך נתפרשו כאן כל דיני טומאת כהנים, וההגבלות על טומאתם למתים.
דרגת האבלות ודיניה משתנים על פי הזמן שעבר מאז הפטירה. משעת הפטירה ועד הקבורה יש דינים מיוחדים שחלים על הקרובים, ובכללם פטור כללי מקיום מצוות. דיני האבלות מתחילים מיד אחרי הקבורה למשך שבעה ימים, וביום הראשון חומרתם גדולה יותר ונוהגים בו דינים מיוחדים. במשך כל שבעת ימי האבל, נוהגים דיני אבלות שונים שעניינם הוא הימנעות האבל מכל עונג והתמקדותו באבל. בימים שאחריהם עד שלושים יום מן הקבורה, נוהגים במנהגי אבל קלים יותר, ומנהגי האבלות על אב ואם נמשכים עד תום שנים עשר חודש. דיני האבלות אינם נוהגים באופן מלא בשבתות ובימים טובים, והחגים אף משפיעים על אופן חישוב ימי האבל.
כל אבל חייב לקרוע את בגדיו, כדי לתת פומבי לרגשי האבל, ויש פרטי הלכות מרובים בדיני קריעה זו. מצוות קריעת הבגד קיימת לא רק במקרים של אבלות על קרובי משפחה, אלא גם באירועים אחרים שיש בהם משום חורבן — נוכחות בשעת יציאת נשמתו של אדם, מוות של רבו או תלמידי חכמים חשובים, וכן פגיעה בכבוד שמים או חורבן ארץ ישראל. ביטויים נוספים של צער פומבי יש בטקסי ההספד והקינות שנוהגים בהם, וכן בדרכי ניחום האבלים.
אחרי העיסוק בהספד ובניחום האבלים, עובר הרמב”ם לדון בנושא הכללי של מצווֹת גמילות חסדים שאדם מקיים בגופו כלפי אחרים, שרבות מהן קשורות לנושא המוות והאבלות. בתוך אלו נידונים סוגים שונים של גמילות חסדים, הן כלפי החיים והן כלפי המתים: מצוות ליווי אורחים, ביקור חולים, סיוע לחתן ולכלה, לוויית המת וקבורתו וניחום האבלים. הלכות אבל נחתמות בדינים הקשורים לבית הקברות והמת, ובחובה לשמור על כבודם.
<h3>הלכות מלכים ומלחמות</h3>
בהלכות מלכים ומלחמות נידונים דיני שלטון המלכות בישראל. מוסד המלכות בישראל נהג בעיקר בימי בית המקדש הראשון, ולאחר מכן חדל למעשה להתקיים (למעט תקופה קצרה ובאופן מוגבל בזמן החשמונאים). לפיכך רבות מההלכות כאן מבוססות על דברים המפורשים בתנ”ך, שחלקם הובאו גם בדברי חז”ל. באופן בולט עוד יותר, בענייני המלוכה הראויים להיות לעתיד לבוא, נסמך הרמב”ם באופן מרכזי על דברים העולים מתוך דברי הנביאים, שכן גם לחכמים לא הייתה מסורת וידיעה ברורה מה יהיה בתקופה זו.
כשמעמידים מלך בתחילה, עושים זאת על פי הסנהדרין הגדולה שבישראל ועל פי נביא. מינוי המלך נעשה על ידי משיחתו בשמן המשחה, ולאחר שנמשח זוכה במלוכה לו ולזרעו אחריו. בעיקרו של דבר ראוי כל אחד מישראל להיות מלך. אכן משנבחר דוד למלך, זכה בכתר המלכות והובטח לו שלעולם לא תיכרת המלכות מזרעו. ואף אם באופן זמני יעמדו מלכים אחרים לישראל, לעולם תישאר מלכות מסוימת בידי משפחתו, ובסופו של דבר תחזור המלוכה בשלמות לבית דוד.
תפקיד המלך לעשות משפט ומלחמה — להנהיג סדר פנימי בעם בדרך התורה, ולהילחם את מלחמות ישראל. דיני כבוד מיוחדים נוהגים במלך, ומטרתם שתהיה אימתו על הציבור. למלך סמכות להעניש את המורדים בו, וכן יכול לדון את הפושעים ולהרגם כדי להרתיע עושי רשעה ולתקן את העולם. זכותו של המלך להטיל מסים על העם ולקחת אנשים שיבצעו עבורו תפקידים שונים. יחד עם זאת, התורה הטילה עליו הגבלות וחובות שונות. על המלך מצווה מיוחדת לכתוב ספר תורה, לעסוק בה תדיר ולהיות דבוק בה. ההגבלות המוטלות על המלך הן שלא ירבה נשים, סוסים או כסף יותר מן הנצרך, כל זאת כדי שלא ירום לבבו מאחיו ולא יסור מדרך התורה והמצוות.
המלך מנהל את מלחמות ישראל במלחמות מצווה — כיבוש ארץ ישראל מן הגויים, השמדת עמלק והצלת ישראל מאויביהם — וכן במלחמות הרשות שנועדו להגדיל את גבול ישראל. בהקשר לכיבוש הארץ מובאות הלכות בנוגע למגורים בארץ ישראל, ודברים בשבחה ובחביבותה. כנגדן נזכרים האזהרה להשתקע בארץ מצרים, וכן האיסור לצאת לחוץ לארץ. בעניין המלחמה מובאים הדינים שנוגעים לניהול המלחמה, לפניה ובמהלכה, והדינים המיוחדים שנוהגים בשעת המלחמה ובמחנה הלוחמים.
כאשר ישראל כובשים מקום, הם כופים על הגויים המתגוררים בו שלא לעבוד עבודה זרה, ולקיים את כל שבע המצוות שמחויבים בהן בני נח. מי שמקבל עליו את קיום המצוות באופן רשמי, מוגדר כגר תושב ומותר לו להתגורר בארץ ישראל. החיוב לקיים את שבע מצוות בני נח מוטל לא רק על גר תושב, אלא על כל אחד מאומות העולם, ויש פרטים רבים בגדרי המצוות הללו ועונש העובר עליהן. גוי המקיים את המצוות מפני ציווי הבורא, הריהו נחשב מחסידי אומות העולם שיש להם חלק לעולם הבא.
הלכות מלכים מסתיימות בענייני מלכות המשיח והגאולה העתידה — בהגדרה מיהו המשיח ומהו ייעודו, וכן בתיאור של ימות המשיח. הרמב”ם סובר שבימות המשיח לא עתיד להיות שינוי בטבע העולם, אך תהיה זו תקופה של שלווה ושובע, שבהם העולם יגיע לידי תיקון באופן חיצוני ובאופן פנימי, דבר שיאפשר לעסוק בתורה ובחכמתה ולהגיע לידי השלמות האפשרית בהשגת דעת ה’.
