<h1>ביאור שטיינזלץ על משנה תורה, הלכות בית הבחירה</h1>
<h2>פרק א</h2>
<h3> א</h3>
<b>וְחוֹגְגִין אֵלָיו שָׁלֹשׁ פְּעָמִים בַּשָּׁנָה</b>. באים לבית זה בשלושת הרגלים ומקריבים שם קרבנות (ראה הלכות חגיגה א,א).
<b>וּכְבָר נִתְפָּרֵשׁ בַּתּוֹרָה מִשְׁכָּן שֶׁעָשָׂה מֹשֶׁה רַבֵּנוּ</b>. בחומש שמות החל מפרשת תרומה ועד סוף הספר.
<b>וְהָיָה לְפִי שָׁעָה</b>. שימש כמקדש רק באופן זמני.
<b>כִּי לֹא בָאתֶם עַד עָתָּה</b>. המשכו של הפסוק: “אל המנוחה ואל הנחלה”. ולאחר שינחלו את הארץ וינוחו מאויביהם יבנו מקדש ב”מקום אשר יבחר ה’ ” ולשם יביאו את קרבנותיהם (דברים פרק יב; וראה הלכות מלכים  א,א–ב).
<h3> ב</h3>
<b>וּבָאוּ לְנֹב וּבָנוּ שָׁם מִקְדָּשׁ... וּבָאוּ לְגִבְעוֹן וּבָנוּ שָׁם מִקְדָּשׁ</b>. ובמקומות אלו הקימו את אוהל מועד שנעשה במדבר (פה”מ זבחים יד,ז, ערוה”ש א,יז).
<b>לְבֵית הָעוֹלָמִים</b>. לבית המקדש בירושלים.
<h3> ג</h3>
<b>נֶאֶסְרוּ כָּל הַמְּקוֹמוֹת כֻּלָּן לִבְנוֹת בָּהֶן בַּיִת לַיי וּלְהַקְרִיב בָּהֶן קָרְבָּן</b>. ובזמן שהיה המשכן בגלגל ובימי נוב וגבעון היה מותר לבנות במות בכל מקום, ולהקריב עליהן קרבנות (משנה זבחים יד,ד–ח).
<b>וְאֵין שָׁם בַּיִת לְדוֹר הַדּוֹרוֹת וכו’</b>. אין לבנות בית לעולם אלא בירושלים.
<b>וּבְהַר הַמּוֹרִיָּה שֶׁבָּהּ שֶׁנֶּאֱמַר וַיֹּאמֶר דָּוִיד זֶה הוּא בֵּית יי אֱלֹהִים</b>. לאחר שבנה מזבח בגורן ארנן ונראה אליו ה’ באש. ומקום זה היה בהר המוריה (דברי הימים ב ג,א; וראה לקמן  ב,א–ב).
<b>עֲדֵי עַד</b>. לעולם, ובפסוק שלפניו נאמר: “כי בחר ה’ בציון אוה למושב לו”.
<h3> ד</h3>
<b>מְפֹרָשׁ בִּמְלָכִים</b>. א פרקים ו-ז.
<b>כָּתוּב בִּיחֶזְקֵאל</b>. פרקים מ-מד.
<b>כְּשֶׁבָּנוּ בִּימֵי עֶזְרָא</b>. כמתואר בספר עזרא.
<h3> ה</h3>
<b>דְּבָרִים שֶׁהֵן עִקָּר</b>. דברים המעכבים.
<b>וּשְׁלָשְׁתָּן נִקְרָאִין הֵיכָל</b>. לפעמים כינוי זה מתייחס רק לקודש ולקודש הקדשים, או לקודש בלבד (כגון לקמן ג,יז, ז,כא).
<b>כְּגוֹן קַלְעֵי הֶחָצֵר שֶׁהָיוּ בַּמִּדְבָּר</b>. מחיצה זו מקבילה למחיצת חצר המשכן.
<h3> ו</h3>
<b>מִזְבֵּחַ לָעוֹלָה</b>. כך מכונה לעתים מזבח זה בתורה (שמות ל,כח ועוד).
<b>וְכֶבֶשׁ שֶׁעוֹלִין בּוֹ לַמִּזְבֵּחַ</b>. עלייה משופעת שממנה עלו לגג המזבח.
<b>וּמְקוֹמוֹ לִפְנֵי הָאוּלָם מָשׁוּךְ לַדָּרוֹם</b>. המזבח והכבש עמדו בעזרה ממזרח לאולם בצד הדרומי שלה (עיין לקמן ה,יד-טז).
<b>וְכַנּוֹ</b>. בסיס לכיור.
<b>לְקַדֵּשׁ מִמֶּנּוּ הַכֹּהֲנִים יְדֵיהֶם וְרַגְלֵיהֶם לַעֲבוֹדָה</b>. לרחוץ במים את ידיהם ורגליהם לפני תחילת העבודה (ראה הלכות ביאת מקדש ה,א).
<b>שֶׁהוּא שְׂמֹאל הַנִּכְנָס לַמִּקְדָּשׁ</b>. שהנכנס למקדש נכנס ממזרח למערב.
<b>וּשְׁלָשְׁתָּן בְּתוֹךְ הַקֹּדֶשׁ לִפְנֵי קֹדֶשׁ הַקֳּדָשִׁים</b>. בשליש הפנימי של הקודש (לקמן ג,יז).
<h3> ז</h3>
<b>מָשׁוּךְ מִבֵּין שְׁנֵיהֶן לַחוּץ</b>. לכיוון מזרח.
<b>וְעוֹשִׂין בְּתוֹךְ הָעֲזָרָה גְּבוּלִין וכו’</b>. העזרה הייתה מחולקת לאזורים שונים, וכל אזור הוגדר לפי האנשים המורשים להיכנס אליו (לקמן ה,יב).
<b>וּבוֹנִים בָּהּ בָּתִּים לִשְׁאָר צָרְכֵי הַמִּקְדָּשׁ</b>. פירוט מקומן וייעודן של הלשכות לקמן ה,ז-י ושם הי”ז.
<h3> ח</h3>
<b>לְבֵנִים</b>. אבני בנייה שנעשו מטיט.
<b>מְפַצְּלִין אֶת אַבְנֵי הַבִּנְיָן</b>. מחלקים אבן גדולה לשתי אבנים.
<b>שֶׁנֶּאֱמַר אֲבָנִים גְּדֹלוֹת וכו’</b>. “ויצו המלך ויסִעו אבנים גדלות... ליסד הבית אבני גזית”, ומכאן שסיתתו את האבנים בחוץ, ולאחר מכן הסיעו אותן להר הבית.
<h3> ט</h3>
<b>וְאֵין בּוֹנִין בּוֹ עֵץ בּוֹלֵט כְּלָל</b>. דין זה נובע מהאיסור לנטוע עץ אצל המזבח ובעזרה (ראה הלכות עבודה זרה ו,ט–י).
<b>אַכְסַדְרָיוֹת</b>. מבנה מקורה העשוי מעץ.
<h3> י</h3>
<b>וְאָסוּר לַכֹּהֵן הָעוֹבֵד לַעֲמֹד עָלֶיהָ בִּשְׁעַת הָעֲבוֹדָה וכו’</b>. שבשעת העבודה הוא צריך לעמוד על רצפת העזרה (ראה הלכות ביאת מקדש ה,יז-יט).
<h3> יב</h3>
<b>וּלְסַעֵד</b>. לסייע.
<b>כְּמִקְדַּשׁ הַמִּדְבָּר</b>. כפי שהיה בבניית המשכן (ראה שמות לה,ד-לו,ח).
<b>וְאֵין מְבַטְּלִין תִּינוֹקוֹת שֶׁל בֵּית רַבָּן</b>. מלימודם (ראה גם הלכות תלמוד תורה ב,ב).
<h3> יג</h3>
<b>כֵּיפִין</b>. מבנה של קשתות היוצר חלל בין הקרקע למה שעל גביו (והשווה לקמן ה,א).
<b>מִפִּי הַשְּׁמוּעָה</b>. מסורת חז”ל.
<b>שֶׁאֵינוֹ רְשׁוּת אֶלָּא חוֹבָה</b>. לשון ‘אם’ בפסוק “ואם מזבח אבנים תעשה לי” מתפרשת במובן שחובה לבנות מזבח קבוע (שלא כמו במשכן) ושיהיה עשוי מאבנים.
<h3> יד</h3>
<b>שֶׁנִּפְגְּמָה כְּדֵי שֶׁתַּחְגֹּר בָּהּ הַצִּפֹּרֶן</b>. שאם יוליך את הציפורן על גבה תיתקל בפגימה.
<b>כְּסַכִּין שֶׁל שְׁחִיטָה</b>. בדומה לשיעור הפגימה הפוסל סכין שחיטה (ראה הלכות שחיטה א הל’ יד, כג).
<b>וּמֵהֵיכָן הָיוּ מְבִיאִין אַבְנֵי מִזְבֵּחַ</b>. שלא נפגמו ושלא נגע בהן ברזל מעולם (כמבואר לקמן הט”ו, לאופן בניית המזבח מאבנים אלו ראה לקמן ב,טז).
<b>מִן בְּתוּלַת הַקַּרְקַע</b>. קרקע שלא נעבדה מעולם.
<b>וְכֵן אַבְנֵי הַהֵיכָל וְהָעֲזָרוֹת שְׁלֵמוֹת הָיוּ</b>. חלקות ללא פגימה (אך אפשר לפצלן ולסתתן כלעיל ה”ח).
<h3> טו</h3>
<b>שֶׁנִּגְמְמוּ</b>. נשברו ונחתכו.
<b>וְאֵין לָהֶן פִּדְיוֹן אֶלָּא נִגְנָזִין</b>. אי אפשר לחללן ולעשותן חולין ולהשתמש בהם, לכן הן נגנזות.
<b>כָּל אֶבֶן שֶׁנָּגַע בָּהּ הַבַּרְזֶל... פְּסוּלָה לְבִנְיַן הַמִּזְבֵּחַ</b>. כיוון שהברזל נברא לקצר ימיו של האדם, והמזבח נברא להאריך ימיו של האדם (משנה מידות ג,ד). ולכן אין מסתתים את אבני המזבח.
<b>וְהַבּוֹנֶה אֶבֶן פָּגוּם עוֹבֵר בַּעֲשֵׂה</b>. נלמד מן הכתוב “אבנים שלמות תבנה” (כס”מ, וראה רדב”ז ומל”מ שדנו בטיבו של איסור זה).
<h3> טז</h3>
<b>וּמְלַבְּנִין</b>. מסיידים (ריק"ו). ויש מפרשים: מנקים (ר"י קאפח).
<b>בְּכָפִיס שֶׁל בַּרְזֶל</b>. פיסת ברזל שבה הבנאים מחליקים את אבני הקירות.
<h3> יז</h3>
<b>הַנּוֹתֵץ</b>. השובר.
<b>דֶּרֶךְ הַשְׁחָתָה</b>. אבל מותר לנתוץ על מנת לתקן.
<b>וְנִתַּצְתֶּם אֶת מִזְבְּחֹתָם וכו’ לֹא תַעֲשׂוּן כֵּן לַיי אֱלֹהֵיכֶם</b>. הפסוק מורה שיש לשבור את מזבחות העבודה זרה, ואוסר לעשות כך לה’ (ראה גם הלכות יסודי התורה ו,ז).
<h3> יח</h3>
<b>כְּלֵי הַשָּׁרֵת</b>. כלים המשמשים לעבודת הקודש במקדש (ראה גם הלכות כלי המקדש א,יג).
<h3> יט</h3>
<b>הַמִּזְרָקוֹת</b>. שבהם מקבלים את הדם שנזרק על המזבח.
<b>וְהַשִּׁפּוּדִין וְהַמַּגְרֵפוֹת שֶׁל מִזְבַּח הָעוֹלָה</b>. צינורות ברזל ויעים שבעזרתם היו מנקים את המזבח.
<b>וְהַמִּדּוֹת</b>. כלי המדידה (הלכות כלי המקדש א,טז-יז).
<h3> כ</h3>
<b>וּכְלֵי גָּבֹהַּ</b>. כלים שנעשו לשם גבוה, לשם קדושת השם.
<b>אֲבָנִים וְקוֹרוֹת שֶׁחֲצָבָן מִתְּחִלָּה לְבֵית הַכְּנֶסֶת וכו’</b>. למרות שנחצבו לשם קודש, לא נחצבו לשם קדושת הר הבית.
<h2>פרק ב</h2>
<h3> א</h3>
<b>שֶׁנֶּאֱמַר וְזֶה מִּזְבֵּחַ לְעֹלָה לְיִשְׂרָאֵל</b>. כך נאמר על ידי דוד המלך לאחר שקנה את מקום המקדש מארונה היבוסי ובנה שם מזבח.
<b>וְנֶאֱמַר וַיִּבֶן שְׁלֹמֹה אֶת הַבַּיִת בְּהַר הַמּוֹרִיָּה</b>. יש כאן הרכבה של שני פסוקים: במלכים נאמר: “ויבן שלמה את הבית ויכלהו”, ובדברי הימים נאמר: “ויחל שלמה לבנות את בית ה’ בירושלם בהר המוריה”.
<h3> ב</h3>
<b>שֶׁבָּנָה בּוֹ נֹחַ</b>. מזבח, והקריב עליו עולות (בראשית ח,כ).
<b>וְהוּא הַמִּזְבֵּחַ שֶׁהִקְרִיב עָלָיו קַיִן וְהֶבֶל</b>. בראשית ד,ג-ד.
<b>וּבוֹ הִקְרִיב אָדָם הָרִאשׁוֹן כְּשֶׁנִּבְרָא קָרְבָּן</b>. על פי דברי חז”ל (בבלי עבודה זרה ח,א ועוד).
<b>אָדָם מִמְּקוֹם כַּפָּרָתוֹ נִבְרָא</b>. המקום שממנו לקח הקב”ה את האדמה ליצירת האדם היה מקום המזבח שהוא זה שמכפר על האדם (בראשית רבה יד,ח).
<h3> ג</h3>
<b>מִדּוֹת הַמִּזְבֵּחַ מְכֻוָּנוֹת הַרְבֵּה</b>. מידותיו צריכות להיות מדויקות.
<b>וּמִזְבֵּחַ שֶׁבָּנוּ בְּנֵי הַגּוֹלָה כְּעֵין מִזְבֵּחַ שֶׁעָתִיד לְהִבָּנוֹת עָשׂוּהוּ</b>. עולי גלות בבל שבנו את המזבח בבית שני הגדילו את המידות שלו ביחס למזבח שלמה (משנה מידות ג,א), ועשו זאת לפי המידות של המזבח שייבנה בבית שלישי.
<b>וְלֹא לִגְרֹעַ מִמֶּנָּה</b>. לכתחילה, ובדיעבד כשר (כמבואר לקמן הי”ז, דרך חכמה).
<h3> ד</h3>
<b>וּשְׁלֹשָׁה נְבִיאִים</b>. חגי, זכריה ומלאכי (רש”י זבחים סב,א).
<b>שֶׁמַּקְרִיבִין עַל הַמִּזְבֵּחַ הַזֶּה וכו’</b>. כשהמזבח קיים והוא עומד במקומו, ניתן להקריב קרבנות אפילו כשבית המקדש אינו בנוי (ראה לקמן ו,טו).
<h3> ה</h3>
<b>שֶׁעָשָׂה מֹשֶׁה</b>. במשכן.
<b>וְשֶׁעָשָׂה שְׁלֹמֹה</b>. במקדש ראשון.
<b>שָׁלֹשׁ אַמּוֹת קֹמָתוֹ מְקוֹם הַמַּעֲרָכָה בִּלְבַד</b>. המזבח היה בנוי משלושה חלקים (כדלקמן ה”ז), מערכת האש שעליה הקריבו את הקרבנות הייתה בראש חלקו העליון, חלק זה היה בגובה שלוש אמות.
<h3> ו</h3>
<b>מֵהֶן בְּאַמָּה בַּת חֲמִשָּׁה טְפָחִים וּמֵהֶן בְּאַמָּה בַּת שִׁשָּׁה טְפָחִים</b>. בכל שיעורי האורך של התורה, אורך האמה הוא שישה טפחים (הלכות שבת יז,לו). אך לגבי המזבח קיימת מסורת שחלקים ממנו נמדדים באמות באורך חמישה טפחים (אמת היסוד, אמת הקרנות והאמות של מזבח הזהב — פה”מ מידות ג,א).
<b>וְגֹבַהּ כָּל הַמִּזְבֵּחַ שְׁמוֹנָה וַחֲמִשִּׁים טֶפַח</b>. שתיים מתוך עשר האמות היו של חמישה טפחים, אם כן סך הכל היו חמישים ושמונה טפחים.
<h3> ז</h3>
<b>וְכָךְ הָיְתָה מִדָּתוֹ וְצוּרָתוֹ</b>. צורתו הבסיסית של המזבח היא של שלוש קוביות המונחות אחת על השנייה. חלקו התחתון של המזבח הוא מרובע של שלושים ושתים אמות ומכונה ‘יסוד’. מעליו נמצא ה’סובב’ שהוא קטן מהיסוד בחמישה טפחים לכל צד. מעל ה’סובב’ היה ריבוע נוסף, ‘מקום המערכה’, שעליו סידרו את המערכות והקריבו את הקרבנות. ריבוע ‘מקום המערכה’ קטן מה’סובב’ בחמישה טפחים לכל צד.
<b>זֶה הוּא סוֹבֵב</b>. נקרא כך כיוון שבשונה מהיסוד הוא הקיף את המזבח מכל צדדיו (פה”מ מדות ג,ב).
<b>וּמְקוֹם הַקְּרָנוֹת אַמָּה מִזֶּה וְאַמָּה מִזֶּה סָבִיב</b>. בארבע הפינות של גג ‘מקום המערכה’ היו ‘קרנות’. הקרנות היו באורך ורוחב של אמה רגילה (שישה טפחים), ובגובה של אמה קטנה (חמישה טפחים). כנגד אותה אמה מסביב (השטח שבין קרן לקרן) לא היו משתמשים.
<b>וְכֵן מְקוֹם רַגְלֵי הַכֹּהֲנִים אַמָּה סָבִיב</b>. פנימה ממקום הקרנות הניחו בכל צדדי המזבח אמה נוספת ללא שימוש על מנת שהכהנים יוכלו לצעוד ולעמוד שם.
<b>נִמְצָא מְקוֹם הַמַּעֲרָכָה רֹחַב אַרְבַּע וְעֶשְׂרִים אַמָּה וְאַרְבָּעָה טְפָחִים וכו’</b>. שאר השטח שבגג המזבח שימש למערכות האש שבהן הקריבו קרבנות.
<h3> ח</h3>
<b>וְרֹבַע כָּל קֶרֶן</b>. ריבוע כל קרן, אורכה ורוחבה.
<b>וְאַרְבַּע הַקְּרָנוֹת חֲלוּלוֹת הָיוּ מִתּוֹכָן</b>. לקמן הט”ז מבואר אופן עשיית החללים.
<b>וְגֹבַהּ מְקוֹם הַמַּעֲרָכָה שְׁמוֹנָה עָשָׂר טֶפַח</b>. מהסובב עד לגג המזבח.
<b>נִמְצָא חֲצִי גֹּבַהּ הַמִּזְבֵּחַ בְּשִׁשָּׁה טְפָחִים מִסּוֹף הַסּוֹבֵב וּלְמַטָּה</b>. הסובב היה בגובה שלושים וחמישה טפחים מהקרקע וגובה כל המזבח היה חמישים ושמונה טפחים, נמצא חצי הגובה שישה טפחים (אמה) למטה מהסובב.
<h3> ט</h3>
<b>וְחוּט שֶׁל סִיקְרָא וכו'</b>. קו בצבע אדום היה מקיף את המזבח מכל צדדיו.
<b>לְהַבְדִּיל בֵּין דָּמִים הָעֶלְיוֹנִים לְדָמִים הַתַּחְתּוֹנִים</b>. שיש קרבנות שדמם ניתן בחלק העליון של המזבח (כגון חטאת), ויש שדמם ניתן בחלק התחתון של המזבח (כגון עולה).
<b>תֵּשַׁע אַמּוֹת פָּחוֹת טֶפַח</b>. זהו גובה המזבח ללא הקרנות ובהתחשב בכך שאמת היסוד היא בת חמישה טפחים.
<h3> יא</h3>
<b>וּבְקֶרֶן מַעֲרָבִית דְּרוֹמִית הָיוּ שְׁנֵי נְקָבִים וכו’</b>. את שיירי הדם היו שופכים על היסוד הדרומי והמערבי ולפיכך עשו בקרן שבדרום מערב נקבים כדי שהדם יתנקז דרכם (פה”מ מידות ג,ב).
<b>וּמִתְעָרְבִין בָּאַמָּה וְיוֹצְאִין לְנַחַל קִדְרוֹן</b>. מהשיתין נשפך הדם לתעלת מים שהייתה ברצפת העזרה (‘אמה’) וממנה יצא לנחל קדרון, שם אספו את הדם ומכרו אותו כזבל (הלכות מעילה ב,יא).
<h3> יב</h3>
<b>וְטַבְלָה שֶׁל שַׁיִשׁ וְטַבַּעַת קְבוּעָה בָּהּ</b>. אותו מקום היה מכוסה בטבלת שיש שהייתה ניטלת על ידי טבעת ברזל.
<b>שֶׁבּוֹ יוֹרְדִין לַשִּׁית וּמְנַקִּין אוֹתוֹ</b>. מאותו מקום היו יורדים לנקות מקום מתחת לארץ הנקרא שית. למקום זה היו מתקבצים היינות של הנסכים דרך שני נקבים היורדים מהמזבח לשם.
<b>וְזוֹ הִיא צוּרָתוֹ</b>. בציור כאן נראה המזבח במבט מלמעלה.
<h3> יג</h3>
<b>וְהָיָה אוֹכֵל בָּאָרֶץ שְׁלֹשִׁים אַמָּה וכו’</b>. שלושים מתוך שלושים ושתיים האמות של אורך הכבש היו מונחות בארץ. אמה נוספת הייתה גבוהה מעט משאר הכבש והייתה עולה מעל מקום היסוד, והאמה האחרונה הייתה גבוהה עוד יותר והייתה עולה מעל הסובב.
<b>כְּדֵי לִתֵּן הָאֵבָרִים בִּזְרִיקָה</b>. את איברי הקרבנות יש לזרוק על המזבח מצדו, בדומה לזריקת הדם (ראה הלכות מעשה הקרבנות ו,ד). ולכן הפרידו בין הכבש למזבח כדי שהזריקה משם תיחשב כזריקה מצד המזבח.
<b>תֵּשַׁע אַמּוֹת פָּחוֹת שְׁתוּת</b>. פחות טפח (שהוא שישית האמה), כך שהכבש היה מכוון כנגד גובה המערכה (ראה לעיל ה”ט).
<h3> יד</h3>
<b>כִּמְלֹא נִימָה</b>. רוחב של שערה.
<b>וְחַלּוֹן</b>. גומחה.
<b>שֶׁבָּהּ נוֹתְנִין פְּסוּלֵי חַטַּאת הָעוֹף וכו’</b>. כאשר חטאת העוף הייתה נפסלת באופן שלא היה אפשר לשרוף אותה מיד (כגון שנפסלה בספק), היו זורקים אותה לרבובה עד שתתקלקל ויהיה ניתן לשרוף אותה.
<b>לְבֵית הַשְּׂרֵפָה</b>. מקום בעזרה שבו שרפו את הקרבנות שנפסלו (הלכות מעשה הקרבנות ז,ג).
<h3> טו</h3>
<b>שֶׁנּוֹתְנִין עָלָיו אֶת הָאֵבָרִים</b>. של הקרבנות שיש להקריבם על המזבח, לפני שיעלו אותם לכבש. ונעשו משיש ולא מזהב למנוע חימום וקלקול של הבשר.
<b>וְאֶחָד שֶׁל כֶּסֶף שֶׁנּוֹתְנִין עָלָיו כְּלֵי הַשָּׁרֵת</b>. תשעים ושלושה כלי השרת שהיו נצרכים לתשמישי המקדש בכל יום (רע”ב שקלים ו,ד).
<h3> טז</h3>
<b>קוֹנְיָא</b>. סיגים של עופרת.
<b>וּמְמַחֶה וְשׁוֹפֵךְ לְתוֹךְ מַלְבֵּן גָּדוֹל כְּמִדָּתוֹ</b>. היה ממיס את כל החומרים יחד, ויוצקם יחד עם אבנים לתבניות בגודל של קוביות המזבח. בכל שלב יצקו קוביה אחת. בתחילה לתוך ריבוע במידות היסוד, אחר כך מעליו יצקו לריבוע במידות הסובב ומעליו לריבוע במידות מקום המערכה.
<b>וְנוֹתֵן בְּתוֹךְ הַבִּנְיָן גּוּף שֶׁל עֵץ אוֹ אֶבֶן וכו’</b>. כדי שבניין המזבח יהיה שלם ומדויק, היו מניחים בתוך המלבן עץ או אבן במקום שצריך להיות פנוי מיסוד. לאחר שהיסוד התייבש, הסירו אותם והמזבח נשאר שלם ומדויק. באותו אופן יצרו את הקרנות חלולות - נתנו עץ או אבן ביציקה ונוצר חלל.
<h3> יז</h3>
<b>וִיסוֹדוֹ וְרִבּוּעוֹ</b>. שיהיה לו יסוד ושיהיה בנוי בריבוע מדויק.
<b>כְּשִׁעוּר מְקוֹם הַמַּעֲרָכָה שֶׁל מִזְבַּח מִדְבָּר</b>. שגובהו היה שלוש אמות (כדלעיל ה”ה), ואילו שטחו היה חמש אמות מרובעות (שמות כז,א), ומהם נחסרו בכל צד אמה לקרנות ואמה והילוך רגלי הכהנים, ונשאר מקום המערכה סך הכול אמה אחת.
<h3> יח</h3>
<b>מִזְבֵּחַ שֶׁנִּפְגַּם מִבִּנְיָנוֹ</b>. נחסר מהסיד שלו.
<b>וְהוּא שֶׁלֹּא יְהֵא בַּנִּשְׁאָר אֶבֶן פְּגוּמָה</b>. שאבן פגומה פסולה אפילו בחגירת הציפורן (לעיל א,יד).
<h2>פרק ג</h2>
<h3> א</h3>
<b>מְפֹרֶשֶׁת צוּרָתָהּ בַּתּוֹרָה</b>. שמות כה,לא–מ.
<b>בִּקְנֵה הַמְּנוֹרָה</b>. הקנה האמצעי (והוא נקרא בסתם ‘מנורה’).
<b>כַּפְתֹּרֶיהָ וּפְרָחֶיהָ</b>. ומיעוט רבים שניים.
<b>לִירֵכָהּ</b>. יסוד המנורה, הבסיס שלה.
<h3> ב</h3>
<b>וְשָׁלֹשׁ רַגְלַיִם הָיוּ</b>. לירכה.
<b>וְהַכֹּל מְשֻׁקָּדִים כְּמוֹ שְׁקֵדִים שְׁקֵדִים בַּעֲשִׂיָּתָן</b>. כל הגביעים והכפתורים והפרחים היו מעשה שקדים, שהוא מעשה יצירת צורות הדומות לשקדים במתכת על ידי הכאה באיזמל (פה”מ מנחות ג,ז).
<h3> ד</h3>
<b>הַבָּאָה זָהָב תִּהְיֶה כֻּלָּהּ כִּכָּר עִם נֵרוֹתֶיהָ וכו’</b>. בתורה נאמר שיש לעשות את המנורה במשקל כיכר זהב, כמו כן נאמר שיש לעשות את המנורה ‘מקשה’, מחתיכת זהב אחת שתעוצב למנורה ולא מכמה חתיכות שיחוברו. הקפדות אלו נאמרו דווקא במקרה שהמנורה נעשית מזהב.
<b>כִּכָּר</b>. שישים מנה שהם אלף וחמש מאות שקלים של קודש (כארבעים ושניים וחצי ק”ג).
<b>מִקְשָׁה מִן הָעֲשָׁתוֹת</b>. גוש אחד של מתכת.
<b>וְאִם הָיְתָה חֲלוּלָה כְּשֵׁרָה</b>. אם נעשית מגוש אחד למרות שיש בה חללים (כעין צינורות) כשרה.
<b>אֲבָל שֶׁל שְׁאָר מִינֵי מַתָּכוֹת</b>. המנורה צריכה להיעשות לכתחילה זהב, אם לא יכלו לעשותה מזהב ניתן לעשותה משאר מיני מתכות, אבל לא מחומרים אחרים (לעיל א,יח).
<h3> ה</h3>
<b>הַגְּרוּטָאוֹת</b>. שברי כלים וחתיכות מתכת.
<h3> ו</h3>
<b>הַמֶּלְקָחַיִם</b>. בהן נטלו את הפתילות מהנר.
<b>וְהַמַּחְתּוֹת</b>. כפות ששימשו לנטילת האפר שנשאר בנר.
<b>שֶׁנֵּרוֹתֶיהָ</b>. כלי הקיבול בראש המנורה שבתוכם השמן והפתילה דולקים.
<h3> ז</h3>
<b>וְכָל הַנֵּרוֹת קְבוּעִים בַּקָּנִים</b>. מחוברים להם, ואינם מתפרקים.
<h3> ח</h3>
<b>כֻּלָּן פְּנֵיהֶן לַנֵּר הָאֶמְצָעִי שֶׁעַל קְנֵה הַמְּנוֹרָה</b>. פיית הנרות והפתילות שבהן היו פונות למרכז המנורה, לנר האמצעי.
<b>וְהוּא הַנִּקְרָא נֵר מַעֲרָבִי</b>. מכיוון שהוא פונה לקודש הקדשים הנמצא ממערב למנורה.
<h3> ט</h3>
<b>הַגְּבִיעִים דּוֹמִין לְכוֹסוֹת אֲלֶכְּסַנְדְּרִיָּה וכו’</b>. גביעים בצורת קונוס שפיהם רחב ותחתיתם צרה.
<b>כְּמִין תַּפּוּחִים בֵּרוּתִיִים וכו’</b>. יש נוסחאות: ‘בירותיים’, או ’בירותים’, ולפי זה כנראה הכוונה לתפוחים מהעיר ביירות שבלבנון, וייתכן שזו גם הכוונה לפי נוסח הפנים אך ייתכן, אם מנקדים אחרת, שהכוונה לתפוחי בר (הערת הר”י שילת ברמב”ם מדויק). ויש מפרשים שהכוונה לתפוחים של עץ המכונה 'ברות', או 'ברוש' (ונחלקו בזיהויו של עץ זה).
<b>שֶׁהֵן אֲרֻכִּין מְעַט כְּבֵיצָה שֶׁשְּׁנֵי רָאשֶׁיהָ כַּדִּין</b>. שאינם עגולים לגמרי אלא מאורכים בדומה לביצה ששני קצותיה אינם מחודדים.
<b>פִּרְחֵי הָעַמּוּדִים וכו’</b>. כותרת של עמוד בעלת שפה מקופלת כלפי חוץ.
<h3> יא</h3>
<b>שֶׁעָלֶיהָ כֹּהֵן עוֹמֵד</b>. כיון שגובה המנורה היה שמונה עשר טפחים היה צריך הכהן לעמוד במקום גבוה כדי להגיע לנרות.
<b>וּמֵטִיב אֶת הַנֵּרוֹת</b>. מנקה את הנרות שכבו, מחליף להם את הפתילות ומדליק אותם (הלכות תמידין ומוספין ג,יב; לשיטות נוספות ראה בפסקים ושיטות שם).
<h3> יב</h3>
<b>לְאֹרֶךְ הַבַּיִת</b>. ממזרח למערב.
<b>לְרֹחַב הַבַּיִת</b>. מצפון לדרום.
<b>נֵרוֹת הַמַּעֲרָכָה</b>. נרות המנורה.
<h3> יג</h3>
<b>אַרְבָּעָה צְנִיפִין שֶׁל זָהָב וכו’</b>. שנים עשר הלחמים של לחם הפנים היו מסודרים בשתי ערמות (‘מערכות’, ‘סדרים’) על השולחן. בכל אחת שישה לחמים המונחים אחד על השני (הלכות תמידין ומוספין ה,ב). מצדי המערכות היו עמודים שהתפצלו בראשם בצורת Y (פה”מ מנחות יא,ו), שבהם סמכו את המערכות.
<h3> יד</h3>
<b>וּשְׁנֵי הַבָּזִיכִין שֶׁמַּנִּיחִין בָּהֶן הַלְּבוֹנָה</b>. בצד לחם הפנים היו מניחים על השולחן שני כלים ובהם לבונה (ראה גם הלכות תמידין ומוספין ה,ב).
<b>וְהַדְּפוּסִין</b>. תבניות.
<h3> טז</h3>
<b>וּשְׁתֵּי שֻׁלְחָנוֹת הָיוּ בָּאוּלָם מִבִּפְנִים וכו’</b>. על השולחן שבתוך ההיכל היה צריך להיות תמיד לחם. מידי שבת היו מחליפים את הלחמים. את הלחם החדש היו מניחים לפני הכנסתו על שולחן שיש, שהיה באולם סמוך לפתח ההיכל. לאחר שהוציאו את הלחם שהיה בהיכל היו מניחים אותו על שולחן של זהב שהיה באולם, ולאחר מכן היו מחלקים אותו לכהנים (הלכות תמידין ומוספין ה,ד-ה).
<h3> יז</h3>
<b>אַמָּה עַל אַמָּה</b>. באמה בת חמישה טפחים (פה”מ כלים יז,י; וראה לעיל ב,ו).
<b>מְכֻוָּן בֵּין הַצָּפוֹן לַדָּרוֹם</b>. בדיוק באמצע.
<b>מָשׁוּךְ מִבֵּין הַשֻּׁלְחָן וְהַמְּנוֹרָה לַחוּץ</b>. ממזרח לשולחן ולמנורה.
<b>מִשְּׁלִישׁ הַהֵיכָל וְלִפְנִים</b>. בחלק המערבי של ההיכל.
<h3> יח</h3>
<b>שְׁנֵים עָשָׂר דַּד</b>. שנים עשר ברזי יציאה למים.
<b>כְּדֵי שֶׁיִּהְיוּ כָּל הַכֹּהֲנִים הָעוֹסְקִין בַּתָּמִיד מְקַדְּשִׁין מִמֶּנּוּ כְּאֶחָד</b>. שהרי בפיס השני לקביעת הכהנים שיעסקו בעבודות היום-יומיות שבמקדש זכו שלושה עשר כהנים (הלכות תמידין ומוספין ד,ו), וכולם מלבד השוחט (ראה פה”מ יומא ג,י) היו צריכים להתכונן לעבודה ברחיצת ידיים ורגליים מיד אחר הפיס.
<b>וּמֻכְנִי עָשׂוּ לוֹ וכו’</b>. כלי שעמד מעל הכיור וממנו היו יוצאים מים לפי הצורך לכיור (והשווה הלכות ביאת מקדש ה,יד–טו).
<b>וְהִיא חֹל כְּדֵי שֶׁלֹּא יִהְיוּ הַמַּיִם שֶׁבָּהּ נִפְסָלִין בְּלִינָה</b>. בניגוד לכיור שהיה כלי קודש, המוכני לא הוקדש כדי שהמים המונחים בו לא ייפסלו בלינה אם יעבור עליהם הלילה.
<h2>פרק ד</h2>
<h3> א</h3>
<b>אֶבֶן הָיְתָה בְּקֹדֶשׁ הַקֳּדָשִׁים בְּמַעֲרָבוֹ</b>. היא ‘אבן השתיה’ (ראה הלכות עבודת יום הכיפורים ד,א ובביאור שם).
<b>צִנְצֶנֶת הַמָּן</b>. שבה מילאו מלוא העומר מן לזיכרון (שמות טז,לג).
<b>וּמַטֵּה אַהֲרֹן</b>. מטה אהרן הכהן שפרח והעיד על כך שאהרן נבחר לכהונה הגדולה (במדבר יז,טז-כו).
<b>תְּנוּ אֶת אֲרוֹן הַקֹּדֶשׁ בַּבַּיִת</b>. ולדעת חז”ל נתפרש הכתוב שיש לגנוז את הארון במקום שאותו הכין שלמה המלך, ולאחר שיגנזו אותו לא יהיה להם שוב עבודת משא אלא רק עבודת שירה ונעילת שערים.
<b>וְשֶׁמֶן הַמִּשְׁחָה</b>. שבו משחו וקידשו את כלי המשכן, את הכהנים הגדולים ועוד (ראה הלכות כלי המקדש א,א–יב).
<b>אוּרִים וְתֻמִּים</b>. לדעת הרמב”ם הכוונה לאבני החושן שעליהן נחקקו שמות בני ישראל, ובאמצעותן היו שואלים את הכהן הגדול ומקבלים תשובות ברוח הקודש (ראה שם י,י–יא ובפסקים ושיטות שם).
<b>כְּדֵי שֶׁלֹּא יִהְיֶה מְחֻסַּר בְּגָדִים</b>. שכהן שעבד ללא כל בגדי הכהונה, עבודתו פסולה (שם י,ד).
<h3> ב</h3>
<b>כֹּתֶל מַבְדִּיל בֵּין הַקֹּדֶשׁ וּבֵין קֹדֶשׁ הַקֳּדָשִׁים עָבְיוֹ אַמָּה</b>. כותל זה מכונה ‘טרקסין’ והיה בו פתח שעליו תלויה פרוכת (פה”מ מידות ד,ז).
<b>נִסְתַּפֵּק לָהֶן אִם עֹבִי הַכֹּתֶל הָיָה מִמִּדַּת הַקֹּדֶשׁ אוֹ מִמִּדַּת קֹדֶשׁ הַקֳּדָשִׁים</b>. הפרוכת המבדילה בין הקודש לקודש הקדשים הייתה צמודה לכותל מבחוץ. אמנם לא היה ידוע האם הכותל עמד באמה העשרים או באמה העשרים ואחת מהכותל המערבי של קודש הקדשים.
<h3> ג</h3>
<b>הַהֵיכָל שֶׁבָּנוּ בְּנֵי הַגּוֹלָה וכו’</b>. ומידותיו היו גדולות ממידות בית ראשון שבנה שלמה (ראה מלכים א ו,ב-ג).
<b>רוּם</b>. גובה.
<b>אָטוּם סָתוּם כְּמוֹ יְסוֹד לוֹ</b>. יסוד לבניין שעליו בנו את הכתלים.
<b>הַכִּיּוּר שֶׁבַּתִּקְרָה</b>. תקרת ההיכל הייתה בעובי אמה וציירו בה ציורים על ידי פיתוח וחריטה בגבס ובאבנים.
<b>שְׁתֵּי אַמּוֹת פָּנוּי שֶׁיַּכְנִיס בּוֹ הַדֶּלֶף</b>. מעל לתקרה השאירו חלל פנוי שדרכו התנקזו החוצה המים שדלפו מלמעלה.
<b>הַתִּקְרָה שֶׁעַל גַּבֵּי בֵּית דִּילְפָא</b>. קורות עצים.
<b>וּמַעֲזִיבָה</b>. סיד ואבנים שחיפו את הקורות.
<b>וַעֲלִיָּה בְּנוּיָה עַל גַּבָּיו גֹּבַהּ כְּתָלֶיהָ אַרְבָּעִים אַמָּה</b>. קומה שנייה שהייתה להיכל.
<b>וְגֹבַהּ הַמַּעֲקֶה</b>. שמעל לתקרה העליונה.
<b>וְטַס שֶׁל בַּרְזֶל כְּמוֹ סַיִף</b>. טבלת ברזל חדה כחרב.
<b>כּוֹלֶה עוֹרֵב</b>. מכלה (מבריחה) את העורבים.
<h3> ד</h3>
<b>אַרְבָּעָה כְּתָלִים זֶה לִפְנִים מִזֶּה וּבֵינֵיהֶן שָׁלֹשׁ מְקוֹמוֹת פְּנוּיִין</b>. ממערב להיכל היו ארבעה קירות שעמדו אחד אחרי השני וביניהם מרווחים.
<h3> ה</h3>
<b>וְכָתְלֵי הַקֹּדֶשׁ שִׁשָּׁה כְּתָלִים זֶה לִפְנִים מִזֶּה וּבֵינֵיהֶן חֲמִשָּׁה מְקוֹמוֹת פְּנוּיִין</b>. החללים הללו היו בנויים בשלוש קומות ונקראו ‘תאים’ (לקמן ה”י, וראה באיור לקמן עמ’ ﻿34﻿ כיצד נקראו החללים השונים ולמה שימשו).
<h3> ו</h3>
<b>וּשְׁנֵי פְּשֵׁפָשִׁין הָיוּ לַהֵיכָל</b>. ראה לקמן עמ’ ﻿34﻿ באיור.
<b>הַשַּׁעַר הַגָּדוֹל</b>. כניסת ההיכל מצד מזרח.
<b>וּמְהַלֵּךְ בֵּין שְׁנֵי הַכְּתָלִים וכו’</b>. כשהיו פותחים את דלתות ההיכל בבוקר, היו מהלכים בין הכתלים מצפון להיכל (שהרי היו חללים בין הכתלים) ופונים שמאלה לכיוון ההיכל בפתח שהיה בכותלו הצפוני (ראה ציור לקמן ה”ח), משם היו פונים לכיוון שער ההיכל ופותחים אותו מבפנים.
<h3> ז</h3>
<b>הַשַּׁעַר הַגָּדוֹל</b>. שער ההיכל.
<b>שְׁתַּיִם בִּפְנִים וּשְׁתַּיִם מִבַּחוּץ</b>. עובי הכניסה של השער היה שש אמות, כרוחב כותל ההיכל (לעיל ה”ד). ובכל צד היו לו שתי דלתות, כל אחת חמש אמות לסגור חצי מרוחב הפתח.
<b>הַחִיצוֹנוֹת נִפְתָּחוֹת לְתוֹךְ הַפֶּתַח לְכַסּוֹת עָבְיוֹ שֶׁל כֹּתֶל</b>. הדלתות החיצוניות היו מכסות חמש אמות מעובי הכותל שהיה שש אמות.
<b>וְהַפְּנִימִיּוֹת נִפְתָּחוֹת לְתוֹךְ הַבַּיִת לְכַסּוֹת אֲחוֹרֵי הַדְּלָתוֹת</b>. הדלתות הפנימיות נפתחו לגמרי עד שהחלק האחורי שלהם כיסה את הצד הפנימי של כותל ההיכל. שכן השטחים שמאחורי הדלתות לא היו מחופים זהב (משנה מידות ד,א).
<h3> ח</h3>
<b>וְחָמֵשׁ מַלְתְּרָיוֹת</b>. קורות מצוירות ומפותחות בצורות ובתמונות.
<b>מֵילָא</b>. סוג של עץ או שם הצורה שפיתחו על העץ (פה”מ מידות ג,ז).
<b>וְכָל אַחַת מֵחֲמִשְׁתָּן עוֹדֶפֶת עַל שֶׁלְּמַטָּה מִמֶּנָּה אַמָּה מִזֶּה וְאַמָּה מִזֶּה</b>. וכן היו עודפות גם ברוחב הקורה, ועל ידי כך נוצרה מעין כיפה מעל הפתח (פה”מ שם).
<b>וְנִדְבָּךְ שֶׁל אֲבָנִים</b>. שורת אבנים.
<h3> ט</h3>
<b>הַהֵיכָל הָיָה בִּנְיָנוֹ רָחָב מִלְּפָנָיו וְצַר מֵאֲחוֹרָיו</b>. אף שההיכל בכללותו היה מאה על מאה אמה, היו מצדדים מעט את הבניין באופן שהצד המערבי היה צר מעט מהצד המזרחי (פה”מ מידות ד,ז).
<b>כְּמוֹ אֲרִי</b>. שחזיתו רחבה מאחוריו.
<b>וִיצִיעִים הָיוּ מֻקָּפִין לַבַּיִת כֻּלּוֹ מִסָּבִיב</b>. מחוץ לכותל החיצוני של ההיכל היו בנויות בליטות שהקיפו את הכותל לכל אורכו. היציעים היו בנויים בשלוש קומות. היציע התחתון היה צר מהיציע שעליו. והאמצעי היה צר מהעליון. מבנה זה מנע אפשרות לטפס על קירות ההיכל מבחוץ (פה”מ שם ד,ד).
<b>הַיָּצִיעַ הַתַּחְתּוֹנָה חָמֵשׁ וְרֹבֶד עַל גַּבָּהּ שֵׁשׁ</b>. רוחב היציע היה חמש אמות ובראשו הייתה שורת אבנים רחבה יותר ברוחב שש אמות (הר המוריה ע"פ איור הרמב"ם בפה"מ שם).
<b>מַקִּיפִין לַבַּיִת מִשְּׁלֹשׁ רוּחוֹתָיו</b>. מצפון, ממערב ומדרום.
<b>אַמָּה אַחַת חָלָק וְרֹבֶד שָׁלֹשׁ אַמּוֹת</b>. בכל אורך הכותל הייתה אמה אחת של כותל ברוחב רגיל ומעליה הייתה בליטת בנייה בגובה שלוש אמות, וכן הלאה עד גג הכותל. הבליטה העליונה שבגג הכותל הייתה בגובה ארבע אמות.
<h3> י</h3>
<b>חָמֵשׁ מִן הַצָּפוֹן וְחָמֵשׁ מִן הַדָּרוֹם</b>. הרווחים שבין ששת הכתלים שהיו מהצפון ומהדרום.
<b>וְשָׁלֹשׁ מִן הַמַּעֲרָב</b>. הרווחים שבין ארבעת הכתלים שהיו מהמערב.
<b>וְשָׁלֹשׁ דְּיָאטוֹת הָיוּ</b>. התאים היו בנויים בשלוש קומות.
<b>וּשְׁנַיִם עַל גַּבֵּיהֶן בִּדְיוֹטָא אַחַת</b>. בקומת התאים העליונה היו רק שני תאים (בחלק זה של הגובה היו רק שלושה כתלים).
<h3> יא</h3>
<b>שְׁלֹשָׁה פְּתָחִים הָיָה לְכָל אֶחָד וכו’</b>. מלבד התאים העליונים שלא היה להם פתח למעלה, וכן התאים הקיצוניים שהיה להם פתח רק מהצד הפנימי שלהם.
<b>וּבְקֶרֶן מִזְרָחִית צְפוֹנִית בַּתָּא שֶׁבַּדְּיוֹטָא הָאֶמְצָעִית הָיוּ חֲמִשָּׁה פְּתָחִים</b>. בהלכה זו התקשו המפרשים ואמרו בה הסברים רבים (ראה פה”מ מידות ד,ג ובפרשני המשנה והרמב”ם). וייתכן לפרש שמדובר כאן בקומה האמצעית בתא הצמוד להיכל מצפון שהיה מחולק לשני חלקים בשל המעבר להיכל שהיה באמצעו. לתא זה היו חמישה פתחים: אחד לתא שמעליו; אחד לתא שמתחתיו, הנקרא מסיבה (או שדרכו היו מגיעים למסיבה); אחד לצד שמאל שדרכו נכנסים להיכל; ובצד ימין היו שני פתחים: אחד בצדו המזרחי (‘לתא שיש בו הפשפש’), ואחד בצדו המערבי (‘לתא מימין’).
<h3> יב</h3>
<b>וּמְסִבָּה הָיְתָה עוֹלָה וכו’</b>. בתוך התאים המקיפים את ההיכל, הייתה דרך שבה עלו לגגות התאים.
<b>הָיָה עוֹלֶה בַּמְּסִיבָּה וּפָנָיו לַמַּעֲרָב וכו’</b>. על מנת להגיע לעליית ההיכל, היו עולים במסיבה וממשיכים לסובב את כל ההיכל עד לפתח העלייה שהיה בדרום מזרח.
<h3> יג</h3>
<b>שְׁתֵּי כְּלוֹנָסוֹת שֶׁל אֶרֶז שֶׁבָּהֶן עוֹלִין לְגַגָּהּ שֶׁל עֲלִיָּה</b>. סולם עשוי משני קורות ארוכות ששימש לעלייה להיכל.
<b>וְרָאשֵׁי פְּסִיפָסִין</b>. מחיצה קטנה מנוקבת עשויה מקנים, מעץ או מאבנים.
<b>וְלוּלִין</b>. ארובות.
<b>שֶׁבָּהֶן מְשַׁלְשְׁלִין אֶת הָאֻמָּנִין בְּתֵבוֹת וכו’</b>. למרות שאסור להיכנס לקודש הקדשים מלבד הכהן הגדול ביום הכיפורים (לקמן ז,כב), מותר להיכנס לשם כדי לתקן ולסייד שם. והיו מכניסים את האומנים בתיבות סגורות כדי שלא יסתכלו בקודש הקדשים (ראה לקמן ז,כג).
<b>מְלַבְּנִין</b>. מסיידים.
<h2>פרק ה</h2>
<h3> א</h3>
<b>וְכֵיפִין עַל גַּבֵּי כֵּיפִין הָיוּ בְּנוּיוֹת מִתַּחְתָּיו וכו’</b>. הר הבית היה עומד על גבי שתי קומות של כיפות שהיו בנויות כך ששני רגלי הכיפות בקומה העליונה עומדים על גג הכיפות שבקומה התחתונה. באופן זה בכל מקום היה חלל שהפסיק וחצץ בין טומאה בקרקע להר הבית (ראה הלכות פרה ג,א).
<b>וְכֻלּוֹ הָיָה מְקוֹרֶה</b>. כל היקף הר הבית.
<b>סְטָיו לִפְנִים מִסְּטָיו</b>. שדרת עמודים כפולה שעליה היה מונח הקירוי.
<h3> ג</h3>
<b>לִפְנִים מִמֶּנּוּ</b>. מכותל הר הבית.
<b>סוֹרֵג</b>. מחיצה עשויה כסבכה.
<b>חֵל וְחוֹמָה</b>. חומה קטנה (החיל), וחומה גדולה (חומת העזרה).
<h3> ה</h3>
<b>וְשַׁעַר זֶה הוּא הַנִּקְרָא שַׁעַר הָעֶלְיוֹן</b>. נקרא כך כיוון שהיה גבוה (בחמש עשרה מדרגות) מעזרת נשים (הלכות כלי המקדש ז,ו).
<b>וְהוּא הַנִּקְרָא שַׁעַר נִיקָנוֹר</b>. על שם האיש שתרם את הדלתות (לסיפור המעשה ראה בבלי יומא לח,א).
<h3> ז</h3>
<b>עֶזְרַת הַנָּשִׁים</b>. נקראה כך מכיוון שלפנים ממנה לא היו נכנסות נשים בדרך כלל.
<b>מִקְצוֹעוֹתֶיהָ</b>. פינותיה.
<b>וְלֹא הָיוּ מְקוֹרוֹת וְכֵן הֵן עֲתִידִין לִהְיוֹת</b>. כפי שנאמר בנבואת יחזקאל שהלשכות בפינות עזרת הנשים יהיו “קטֻרות” (יחזקאל מו,כב), כלומר ללא תקרה.
<h3> ח</h3>
<b>שֶׁשָּׁם מְבַשְּׁלִין אֶת שַׁלְמֵיהֶם וּמְגַלְּחִין אֶת שְׂעָרָן</b>. הנזיר היה משליך את שערו באש תחת הסיר שבו התבשל איל השלמים שאותו הביא כשסיים את נזירותו (הלכות נזירות ח,ב-ג).
<b>שֶׁשָּׁם כֹּהֲנִים בַּעֲלֵי מוּמִין מְתַלְּעִין בָּעֵצִים</b>. מסירים את העצים המתולעים, ומכיוון שבעלי מומים פסולים לעבודות הקרבנות נתנו להם עבודה זו.
<b>שֶׁכָּל עֵץ שֶׁנִּמְצָא בּוֹ תּוֹלַעַת פָּסוּל</b>. למערכות האש שעל המזבח (הלכות איסורי מזבח ו,ב).
<b>לִשְׁכַּת הַמְצֹרָעִים</b>. שם המצורעים טבלו כשבאו למקדש להביא את קרבנותיהם (הלכות מחוסרי כפרה ד,א).
<b>יַיִן וָשֶׁמֶן</b>. לצורך המנחות והנסכים.
<h3> ט</h3>
<b>מֻקֶּפֶת כְּצֻצְטְרָה כְּדֵי שֶׁיִּהְיוּ הַנָּשִׁים רוֹאוֹת וכו’</b>. בעזרת הנשים היו עורכים את שמחת בית השואבה בהשתתפות גברים ונשים, וכדי למנוע התערבות שלהם יחד, עשו סביב לעזרת נשים יציעים מוגבהים על גבי עמודים שעליהם היו הנשים עומדות (ראה משנה סוכה ה,א ופה”מ שם).
<b>וְהָיָה בָּנוּי כִּפָּה</b>. תקרה מעוגלת.
<b>וּמֻקָּף רוֹבָדִין שֶׁל אֶבֶן</b>. אצטבאות של אבן ועליהן היו זקני הכהנים ישנים (ראה משנה תמיד א,א).
<h3> י</h3>
<b>שְׁתַּיִם קֹדֶשׁ</b>. שתי הלשכות הדרומיות שפנו לכיוון העזרה היו קדושות בקדושת העזרה.
<b>וְרָאשֵׁי פְּסִיפָסִין</b>. מחיצה קטנה מנוקבת מקנים או מעץ או מאבנים.
<b>לִשְׁכַּת הַטְּלָאִים</b>. בה היו טלאים מבוקרים ממום לצורך הקרבת התמיד.
<b>לִשְׁכַּת עוֹשֵׂי לֶחֶם הַפָּנִים</b>. בה הכינו את לחם הפנים.
<b>בָּהּ גָּנְזוּ בֵּית חַשְׁמוֹנַאי אַבְנֵי הַמִּזְבֵּחַ שֶׁשִּׁקְּצוּם מַלְכֵי יָוָן</b>. מלכי יוון הקריבו על המזבח לעבודה זרה, וכשניצחו החשמונאים וטיהרו את המקדש, טמנו את אבני המזבח.
<h3> יא</h3>
<b>בַּמְּסִבָּה</b>. דרך סיבובית.
<b>עַד שֶׁמַּגִּיעַ לְבֵית הַטְּבִילָה</b>. המסיבה שהייתה עוברת תחת המקדש כולו הייתה יוצאת למקום בהר הבית מחוץ לעזרה שבו היה מקווה טהרה (המפרש על תמיד כו,א).
<h3> יב</h3>
<b>וְאֹרֶךְ הַהֵיכָל כֻּלּוֹ מֵאָה אַמָּה</b>. לעיל ד,ד.
<b>הַמִּזְבֵּחַ שְׁלֹשִׁים וּשְׁתַּיִם</b>. לעיל ב,ה.
<h3> יג</h3>
<b>בֵּית הַמִּטְבָּחַיִם</b>. מבנה שבו היו עמודים ובראשם ווים שעליהם תלו את בהמות הקדשים לאחר השחיטה, על מנת להפשיט את עורן.
<h3> יד</h3>
<b>שֻׁלְחָנוֹת שֶׁל שַׁיִשׁ</b>. השיש מצנן את הבשר ומונע ממנו להתקלקל (פה”מ תמיד ג,ה).
<b>הַנְּתָחִים</b>. חתיכות הבשר.
<b>וּמְדִיחִין אֶת הַבָּשָׂר לְבַשְּׁלוֹ</b>. רוחצים את הבשר המתבשל לפני בישולו.
<b>מְקוֹם הַטַּבָּעוֹת</b>. הטבעות היו קבועות ברצפה, ובהן היו לוכדים את רגלי הבהמה בשעת השחיטה (פה”מ מידות ג,ה; ולדעת רש”י יומא טז,ב בטבעות נתנו את צוואר הבהמה בשעת שחיטה).
<h3> טו</h3>
<b>וְהַכֶּבֶשׁ שְׁלֹשִׁים</b>. לעיל ב,יג.
<b>עַד כֹּתֶל הַמִּזְבֵּחַ</b>. הצפוני.
<b>וּכְנֶגְדּוֹ מִכֹּתֶל הָאוּלָם וכו’</b>. כל השטח שנמצא מצפון למזבח בכל האורך שמתחילת העזרה (במזרח) עד האולם (במערב).
<h3> טז</h3>
<b>הוּא הַנִּקְרָא צָפוֹן וכו’</b>. בתורה נאמר שיש לשחוט את העולה “על ירך המזבח צפונה” (ויקרא א,יא) ומשם נלמד ששחיטת כל קדשי הקדשים כשרה רק בצפון (ראה הלכות מעשה הקרבנות ה,ב-ג).
<h3> יז</h3>
<b>לִשְׁכַּת הַמֶּלַח שָׁם נוֹתְנִין מֶלַח לַקָּרְבָּן</b>. את כל הקרבנות יש למלוח קודם ההקרבה (הלכות איסורי מזבח ה,יא).
<b>לִשְׁכַּת הַפַּרְוָה שָׁם מוֹלְחִין עוֹרוֹת הַקֳּדָשִׁים</b>. עורות חלק מן הקרבנות שייכים לכהנים, כדי שלא יתקלקלו היו מולחים אותם בלשכה זו (לטעם כינוי הלשכה ראה פה”מ מידות ד,ח).
<b>וְעַל גַּגָּהּ הָיָה בֵּית טְבִילָה לְכֹהֵן גָּדוֹל בְּיוֹם הַכִּפּוּרִים</b>. כשהחליף הכהן הגדול מבגדי זהב ללבן ומלבן לזהב, היה טובל שם (הלכות עבודת יום הכיפורים ב,ב-ג).
<b>לִשְׁכַּת הַמְּדִיחִין שָׁם הָיוּ מְדִיחִין קִרְבֵי הַקֳּדָשִׁים</b>. מלכלוך ההפרשות ומהמזון שטרם התעכל במעיים, לפני שהעלו אותם למזבח (ראה גם הלכות מעשה הקרבנות ו,ו).
<b>וּמִשָּׁם מְסִבָּה עוֹלָה וכו’</b>. עלייה סיבובית למקווה שבגג.
<b>וְחֶצְיָהּ הָיָה קֹדֶשׁ וְחֶצְיָהּ חֹל וְלָהּ שְׁנֵי פְּתָחִים וכו’</b>. הלשכות שבנויות בקודש ופתחן לחול, דינן כחול (לקמן ו,ז). לשכת הגזית הייתה בקודש, בתוך עזרת ישראל, והיו לה שני פתחים: אחד לחול ואחד לקודש, ולכן חצייה היה חול וחצייה היה קודש (וראה פסקים ושיטות).
<b>וּבַחֲצִי שֶׁל חֹל הָיוּ הַסַּנְהֶדְרִין יוֹשְׁבִין</b>. שהרי אסור לשבת בעזרה (לקמן ז,ו).
<b>בּוֹר שֶׁמְּמַלְּאִין מִמֶּנּוּ בְּגֻלָּה</b>. על ידי גלגל שאיבה.
<b>הָיְתָה אֲחוֹרֵי שְׁתֵּיהֶן</b>. צפונית משתיהן.
<b>וְגַג שְׁלָשְׁתָּן שָׁוָה</b>. שלוש הלשכות הללו היו צמודות אחת לחברתה, והיה לשלושתן גג משותף.
<b>וְהִיא לִשְׁכַּת פִּינְחָס הַמַּלְבִּישׁ</b>. שם אחסנו את בגדי הכהונה. הלשכה נקראה על שם האדם שהיה ממונה על בגדי הכהונה בתקופה מסוימת (ראה פה”מ שקלים ה,א).
<b>וְהִיא לִשְׁכַּת עוֹשֵׂי חֲבִתִּין</b>. שם הכינו את מנחת החביתין שהיה הכהן הגדול מקריב מידי יום (הלכות תמידין ומוספין ג,יח)
<b>וְזוֹ הִיא צוּרַת הַלְּשָׁכוֹת וְהָעֲזָרָה כֻּלָּהּ לְפִי מִדּוֹתֶיהָ</b>. האיור בעמוד הבא מעובד על פי המצויר בכתבי היד של משנה תורה. בעמוד זה מוצגים דגמים תלת ממדיים של המקדש לשיטת הרמב"ם ולשיטת שאר הראשונים.
<h2>פרק ו</h2>
<h3> א</h3>
<b>הַחֵיל</b>. לעיל ה,ג-ד.
<b>מַעֲלוֹת</b>. מדרגות.
<b>רוּם כָּל מַעֲלָה</b>. גובה המדרגה.
<b>וְשִׁלְחָהּ</b>. רוחב (עומק) המדרגה.
<h3> ב</h3>
<b>בַּחֲמֵשׁ עֶשְׂרֵה מַעֲלוֹת</b>. מעלות אלו לא היו ישרות אלא היו עגולות בצורת חצי גורן (פה”מ מידות ב,ה).
<h3> ג</h3>
<b>דּוּכָן</b>. בימה מוגבהת שעליה עמדו הלוויים ואמרו שירה (לקמן ה”ו).
<b>יֵשׁ בּוֹ שָׁלֹשׁ מַעֲלוֹת</b>. לדוכן עלו בשלוש מדרגות והוא שימש למעשה גם כמעבר בין עזרת ישראל לעזרת כהנים.
<h3> ה</h3>
<b>אֵינוֹ רוֹאֶה פֶּתַח הַהֵיכָל</b>. דרך השער.
<b>כְּדֵי שֶׁיְּהֵא הָעוֹמֵד בְּהַר הַמִּשְׁחָה רוֹאֶה... בְּשָׁעָה שֶׁמַּזֶּה מִדַּם הַפָּרָה נֹכַח הַהֵיכָל</b>. את הפרה האדומה היו שוחטים בהר הזיתים, ומשם היו מזים מדמה לכיוון ההיכל (הלכות פרה ג,ב). הכהן המזה מדם הפרה היה צריך לראות את ההיכל בשעה שהיה מזה (הלכות פרה ד,ה).
<b>רוֹאֶה פֶּתַח הַהֵיכָל</b>. מעל הכותל שעל גבי השער.
<h3> ו</h3>
<b>הַכִּנּוֹרוֹת וְהַנְּבָלִים וְהַמְּצִלְתַּיִם וְכָל כְּלֵי הַשִּׁיר</b>. בזמן שהיו מקריבים קרבנות ציבור היו הלוויים עומדים על הדוכן ושרים. שירה זו לוותה בכינורות, חלילים, נבלים ומצלתיים (הלכות כלי המקדש ג,ב-ד).
<h3> ז</h3>
<b>אִם הָיוּ גַּגּוֹתֵיהֶן שָׁוִין עִם קַרְקַע הָעֲזָרָה תּוֹכָן חֹל וְגַגּוֹתֵיהֶן קֹדֶשׁ</b>. כיוון שפתח הלשכה כלפי החול תוכה חול, ומכיוון שהגג שווה לגובה העזרה והוא בשטח העזרה דינו קודש.
<b>שֶׁהַגַּגּוֹת וְהָעֲלִיּוֹת לֹא נִתְקַדְּשׁוּ</b>. כשקידשו את העזרה לא קידשו את הגגות והעליות (הקומות העליונות) של המבנים שבה.
<b>אֵין אוֹכְלִין שָׁם קָדְשֵׁי קָדָשִׁים</b>. שהרי יש לאכלם דווקא בעזרה (הלכות מעשה הקרבנות י,ג).
<b>וְלֹא שׁוֹחֲטִין קָדָשִׁים קַלִּים</b>. שיש לשחטם דווקא בעזרה (הלכות מעשה הקרבנות ה,ב).
<h3> ח</h3>
<b>בְּנוּיוֹת בַּחֹל פְּתוּחוֹת לַקֹּדֶשׁ תּוֹכָן קֹדֶשׁ לַאֲכִילַת וכו’</b>. לשכות אלו נחשבות קודש רק לעניין אכילת קדשים, ומדרבנן החמירו להחשיבם קודש לכל דבר (בבלי זבחים נו,א).
<b>וְהַנִּכְנָס לְשָׁם בְּטֻמְאָה פָּטוּר</b>. מכרת ומקרבן, שזהו דין הנכנס לעזרה בטומאה (הלכות ביאת מקדש ג,יב).
<h3> ט</h3>
<b>הַחַלּוֹנוֹת וְעֹבִי הַחוֹמָה</b>. החלונות שבחומת העזרה, וראש החומה.
<h3> יא</h3>
<b>וּבְאוּרִים וְתֻמִּים</b>. כהן גדול הלבוש בחושן המשפט שבו אורים ותומים (ראה לעיל ד,א בביאור).
<b>שֶׁנֶּאֱמַר כְּכֹל אֲשֶׁר אֲנִי וכו’</b>. בצורה שבה קידשו את המשכן ואת כליו יש לקדש בכל הדורות. ואז הקידוש נעשה על פי משה, שהיה נביא והיה גם מנהיג ישראל ונחשב מלך, ואהרן שהיה כהן גדול עם אורים ותומים, ואתם שבעים הזקנים שיחד עם משה שימשו כסנהדרין.
<h3> יב</h3>
<b>עוֹשִׂין... שְׁתֵּי תּוֹדוֹת וְלוֹקְחִין לֶחֶם חָמֵץ שֶׁבָּהֶן</b>. קרבן התודה הוא קרבן שלמים שמביאים אתו ארבעים לחמים, שלושים מהלחמים עשויים מצה ועשרה לחמים עשויים חמץ (הלכות מעשה הקרבנות פ”ט הל’ ה, יז-יח). התודה ולחמיה נאכלים בכל ירושלים (שם י,ה).
<b>אַחַר שְׁתֵּי הַתּוֹדוֹת</b>. אחר לחמי החמץ של שתי התודות.
<b>וּבְצִלְצֵל</b>. מצלתיים.
<b>וְעַל פִּי הַנָּבִיא שׂוֹרְפִין אֶת זוֹ וְאוֹכְלִין אֶת זוֹ</b>. הנביא אומר איזו תודה תישרף ואיזו תודה תאכל.
<h3> יג</h3>
<b>בִּשְׁיָרֵי הַמִּנְחָה</b>. מקרבנות המנחה היו מקריבים קומץ למזבח, ושאר המנחה היה נאכל לכהנים (הלכות מעשה הקרבנות יב,ט). אכילת שיירי המנחה צריכה להיות בעזרה דווקא (שם י,ג).
<h3> יד</h3>
<b>וְזֶה שֶׁעָשָׂה עֶזְרָא שְׁתֵּי תּוֹדוֹת</b>. בעת חנוכת חומות ירושלים (ראה נחמיה יב,כז–מ).
<h3> טו</h3>
<b>מַקְרִיבִין הַקָּרְבָּנוֹת כֻּלָּן אַף עַל פִּי שֶׁאֵין שָׁם בַּיִת בָּנוּי</b>. ראה לעיל ב,ד.
<b>וְאוֹכְלִין קָדָשִׁים קַלִּים וּמַעֲשֵׂר שֵׁנִי</b>. שהם נאכלים בשטח שבתוך חומת ירושלים (הלכות מעשה הקרבנות י,ה, הלכות מעשר שני ונטע רבעי ב,א).
<h3> טז</h3>
<b>לְעִנְיַן שְׁבִיעִית וּמַעַשְׂרוֹת וְכַיּוֹצֵא בָּהֶן</b>. כל המצוות התלויות בארץ.
<b>לֹא קִדְּשָׁה לֶעָתִיד לָבֹא</b>. אלא בזמן גלות בבל הקדושה פסקה מהם.
<b>לֹא קִדְּשָׁהּ בְּכִבּוּשׁ</b>. שהרי קיבל רשות מכורש מלך פרס לעלות.
<b>הֲרֵי הוּא מְקֻדָּשׁ הַיּוֹם וְאַף עַל פִּי שֶׁנִּלְקְחָה הָאָרֶץ מִמֶּנּוּ</b>. החזקה (ולא הכיבוש) קידשה גם לעתיד לבוא (למהות החילוק בין כיבוש לחזקה ראה הלכות תרומות א,ה בביאור).
<b>עַל הַדֶּרֶךְ שֶׁבֵּאַרְנוּ בְּהִלְכוֹת תְּרוּמָה</b>. תרומות א,ה; וראה שם הכ”ו שבזמן הזה התרומה והשביעית מדרבנן כיוון שלא כל ישראל בארץ.
<h2>פרק ז</h2>
<h3> א</h3>
<b>וְלֹא מִן הַמִּקְדָּשׁ אַתָּה יָרֵא</b>. אין להפוך את המקדש עצמו מושא לפולחן.
<h3> ב</h3>
<b>שֶׁלֹּא יִכָּנֵס אָדָם לְהַר הַבַּיִת בְּמַקְלוֹ וכו’</b>. זהו דין מיוחד בהר הבית, ולבית הכנסת מותר להיכנס באופנים אלו (הלכות תפילה יא,י).
<b>בַּאֲפֻנְדָּתוֹ</b>. בגד הצמוד לבשר וסופג את הזיעה. והאיסור הוא כשלובשו ללא בגד אחר מעליו (פה”מ ברכות ט,ו).
<b>וְלֹא יַעֲשֶׂה הַר הַבַּיִת דֶּרֶךְ... כְּדֵי לְקַצֵּר הַדֶּרֶךְ... וְלֹא יִכָּנֵס לוֹ אֶלָּא לִדְבַר מִצְוָה</b>. וכן הדין בבית הכנסת (ראה הלכות תפילה יא,ח-י).
<h3> ג</h3>
<b>נִכְנָסִין דֶּרֶךְ יָמִין וּמַקִּיפִין וְיוֹצְאִין דֶּרֶךְ שְׂמֹאל</b>. בכל שער שבו נכנסים להר הבית יש לפנות תחילה ימינה וללכת לאותו כיוון.
<b>שֶׁאֲנִי מְנֻדֶּה</b>. ישנן עברות שמנדים את העובר עליהן (לפירוטן ראה הלכות תלמוד תורה ו,יד, לדיני המנודה ראה שם ז,ד). המנודה נשאר מנודה עד שיחזור בתשובה ויתירו לו את הנידוי.
<h3> ד</h3>
<b>וּמְהַלֵּךְ עַל צִדּוֹ</b>. באופן זה יכול גם ללכת וגם לא להפנות עורף.
<b>אַנְשֵׁי מִשְׁמָר</b>. הכהנים העובדים במקדש בשבוע מסוים (ראה הלכות כלי המקדש ד,ג).
<b>וְאַנְשֵׁי מַעֲמָד</b>. נציגים מעם ישראל שנכחו בעת הקרבת קרבנות הציבור (שם ו,א-ב).
<b>וּלְוִיִּם מִדּוּכָנָן</b>. לוויים שעמדו על הדוכן שבעזרה ושרו בעת הקרבת הקרבנות (שם ג,ג).
<b>כְּמוֹ שֶׁפּוֹסֵעַ אַחַר הַתְּפִלָּה לַאֲחוֹרָיו</b>. הלכות תפילה ה,י.
<h3> ה</h3>
<b>שַׁעַר נִיקָנוֹר מִפְּנֵי שֶׁהוּא מְכֻוָּן כְּנֶגֶד קֹדֶשׁ הַקֳּדָשִׁים</b>. לעיל ו,ה.
<b>בְּמָקוֹם שֶׁמֻּתָּר לוֹ לְהִכָּנֵס לְשָׁם</b>. כמפורט לקמן הלכות טו-כב.
<b>וְהָיוּ עֵינַי וְלִבִּי שָׁם</b>. במקדש.
<h3> ו</h3>
<b>בְּחֶצְיָהּ שֶׁל חֹל</b>. לעיל ה,יז.
<h3> ז</h3>
<b>חַיָּב אָדָם בְּמוֹרָאוֹ כְּמוֹ שֶׁהָיָה נוֹהֵג בּוֹ בְּבִנְיָנוֹ</b>. שהרי קדושת המקדש לא התבטלה (לעיל ו,יד-טו).
<h3> ח</h3>
<b>מִן הַצּוֹפִים... וְלִפְנִים</b>. כל מקום הקרוב למקדש יותר מהר הצופים מכל הצדדים.
<h3> ט</h3>
<b>שֶׁיִּפָּנֶה</b>. יעשה צרכיו הגדולים.
<b>וְכָל הַמַּטִּיל מַיִם מִן הַצּוֹפִים וְלִפְנִים וכו’</b>. הנמצא מן הצופים ולפנים ופניו כלפי הקודש לא ישתין בעמידה אלא בישיבה, ובאופן זה הוא לא יראה את הקודש בשעה שמשתין, או ישתין לצדדים (ב”ח או”ח סי’ ג).
<h3> י</h3>
<b>בַּיִת תַּבְנִית הֵיכָל</b>. בית שיהיה בצורת ההיכל.
<b>אַכְסַדְרָה תַּבְנִית אוּלָם</b>. רחבה מקורה לפני הבית שתהיה בצורת האולם.
<b>חָצֵר כְּנֶגֶד הָעֲזָרָה</b>. חצר הדומה בדיוק לעזרה.
<b>מְנוֹרָה שֶׁאֵינָהּ מַתֶּכֶת</b>. שהיא פסולה במקדש (לעיל א,יח).
<h3> יא</h3>
<b>שָׁלֹשׁ מַחֲנוֹת</b>. שלושה תחומים מוגדרים החלוקים אלו מאלו לעניין אכילת קדשים ושילוח הטמאים מהם.
<b>וְהִיא אַרְבַּע מַחֲנוֹת</b>. חניית השבטים במדבר התחלקה לארבעה מחנות שחנו בארבע הרוחות מסביב למשכן (במדבר פרק ב).
<b>וּמַחֲנֵה לְוִיָּה</b>. שבט לוי חנה מסביב למשכן וחצץ בינו לבין מחנה ישראל.
<b>וּכְנֶגְדָּן לְדוֹרוֹת</b>. כנגד שלושת המחנות האלו יש שלושה מחנות במקדש ובירושלים.
<b>וְהַחֵיל וְעֶזְרַת נָשִׁים מַעֲלָה יְתֵרָה בְּבֵית הָעוֹלָמִים</b>. החיל ועזרת הנשים נמצאים מחוץ לעזרה, ודיניהם לעניין שילוח הטמאים חמור מהר הבית (לקמן הל’ טו-טז), חומרה זו אינה מפני שהם נחשבים למחנה נוסף (במדבר היו רק שלושה מחנות), אלא תוספת שהייתה במקדש.
<h3> יב</h3>
<b>שֶׁמְּבִיאִין מִמֶּנָּה הָעֹמֶר</b>. מנחה העשויה משעורים שהיו מביאים עם קרבן העומר בטז’ ניסן בכל שנה (הלכות תמידין ומוספין ז הל’ ג, ה)
<b>וּשְׁתֵּי הַלֶּחֶם</b>. לחמי חמץ עשוים מחיטים שהיו מקריבים במקדש בחג השבועות (הלכות תמידין ומוספין ח,א-ב).
<b>וְהַבִּכּוּרִים</b>. אחת ממתנות הכהונה, לתת את גידולי הפירות הראשונים שגדלו מפירות שבעת המינים (הלכות ביכורים ב,א-ב).
<h3> יג</h3>
<b>עֲיָרוֹת הַמֻּקָּפוֹת חוֹמָה</b>. להגדרתן ראה הלכות שמיטה ויובל יב,טו.
<b>שֶׁמְּשַׁלְּחִין מִתּוֹכָן אֶת הַמְצֹרָעִין</b>. הלכות טומאת צרעת י,ז.
<b>וְאֵין קוֹבְרִין מֵת בְּתוֹכָן</b>. מת שמת בתוך העיר.
<b>שִׁבְעָה טוֹבֵי הָעִיר</b>. נבחרים רשמיים הממונים על ענייני העיר.
<b>קֶבֶר שֶׁהִקִּיפַתּוּ הָעִיר</b>. קבר שהיה מחוץ לעיר והעיר התפשטה עד אליו.
<b>בֵּין מֵאַרְבַּע רוּחוֹתָיו בֵּין מִשְּׁתֵּי רוּחוֹת זוֹ כְּנֶגֶד זוֹ</b>. על מנת לפנות קבר לא צריך שהעיר תגיע אליו מכל הכיוונים, אלא אפילו אם הגיעה העיר אליו משני כיוונים מקבילים (מזרח ומערב או צפון ודרום) מפנים אותו.
<b>יָתֵר מֵחֲמִשִּׁים אַמָּה</b>. מרחק זה יש להרחיק מכל עיר את כל הדברים שעלולים להזיק לעיר או לתושביה (הלכות שכנים י,א-ג).
<h3> יד</h3>
<b>קָדָשִׁים קַלִּים וּמַעֲשֵׂר שֵׁנִי</b>. אינם נאכלים אלא בירושלים (מעשה הקרבנות י,ד-ה, מעשר שני ב,א).
<b>אֵין מַלִּינִין בָּהּ אֶת הַמֵּת</b>. אלא קוברים אותו בו ביום (ואפילו אם הדבר הוא לכבודו — יש”ש בבא קמא פ”ז סימן מד, והשווה הלכות סנהדרין טו,ח).
<b>וְאֵין מַשְׂכִּירִין בְּתוֹכָהּ בָּתִּים</b>. ירושלים היא רכוש העם כולו, לכן הדיירים בבתים שבירושלים אינם נחשבים כבעלי הבית והם אינם רשאים לגבות דמי שכירות על בתיהם.
<b>וְאֵין נוֹתְנִין בָּהּ מָקוֹם לְגֵר תּוֹשָׁב</b>. גוי שקיבל על עצמו שלא לעבוד עבודה זרה ולקיים המצוות שנצטוו בני נח (הלכות עבודה זרה י,ו, הלכות איסורי ביאה יד,ז). ואף שמתירים לגוי כזה לגור בארץ ישראל, אין נותנים לו מקום מגורים בירושלים.
<b>וְאֵין נוֹטְעִין בָּהּ גַּנּוֹת וּפַרְדֵּסִים וכו’</b>. משום הזבל הנחוץ לגידולם.
<b>מִפְּנֵי הַשְּׁרָצִים</b>. שמתרבים באשפה וירבו טומאה במותם.
<b>וְאֵין מוֹצִיאִין הֵימֶנָּה זִיזִין וּגְזֻזְטְרָיוֹת</b>. מוטות היוצאים מקירות ומרפסות. מפני שהם עלולים להאהיל על טומאת מת ולטמא את האנשים המהלכים תחתם.
<b>וְאֵין עוֹשִׂין בָּהּ כִּבְשׁוֹנוֹת מִפְּנֵי הֶעָשָׁן</b>. תנורי ענק המשמשים לייצור סיד, כלי חרס וכדומה, כדי שהעשן לא יכער את העיר.
<b>וְאֵין מְגַדְּלִין בָּהּ תַּרְנְגֹלִין מִפְּנֵי הַקֳּדָשִׁים</b>. שהתרנגולים מחטטים באשפה ועלולים להביא שרצים מתים במגע עם בשר הקדשים.
<b>מִפְּנֵי הַטְּהָרוֹת</b>. מאכלים שיש לאכלם בטהרה, כגון תרומה.
<b>וְאֵין הַבַּיִת נֶחֱלָט בָּהּ</b>. בית הנמכר בערים המוקפות חומה עובר לבעלות הקונה לצמיתות לאחר שנה. בירושלים אינו נוהג דין זה (הלכות שמיטה ויובל יב,יב).
<b>וְאֵינוֹ מִטַּמֵּא בִּנְגָעִים</b>. בית בירושלים שיש בקירותיו נגע, אינו טמא (הלכות טומאת צרעת יד,יא).
<b>וְאֵינָהּ נַעֲשֵׂית עִיר הַנִּדַּחַת</b>. כאשר רוב אנשי העיר עובדים עבודה זרה הורגים אותם ושורפים את העיר ורכושה. ירושלים אינה נעשית עיר הנידחת אלא דנים את עובדיה כיחידים שעבדו עבודה זרה (הלכות עבודה זרה ד,ד).
<b>וְאֵינָהּ מְבִיאָה עֶגְלָה עֲרוּפָה</b>. הרוג שנמצא בדרך ואין ידוע מי הרגו, מודדים את המרחק ממנו אל הערים שמסביב וזקני העיר הקרובה מביאים עגלה ועורפים אותה לכפרה. אם ירושלים נמצאת בסביבת ההרוג אין מודדים אליה, אלא אל יתר הערים שבסביבה (הלכות רוצח ט,ד).
<b>לְפִי שֶׁלֹּא נִתְחַלְּקָה לַשְּׁבָטִים</b>. כשחלקו את ארץ ישראל לשבטים השונים לא חילקו את ירושלים, והיא נשארה שייכת לכל העם (טעם זה נוגע להשכרת בתים, חליטת בתים, נגעי בתים, עיר הנידחת ועגלה ערופה).
<h3> טו</h3>
<b>זָבִין</b>. אדם היוצא ממנו שכבת זרע ללא קישוי כתוצאה מחולי (ראה הלכות מחוסרי כפרה ב,א).
<b>וְזָבוֹת</b>. אישה הרואה דם שלא בזמן הראוי לנידתה (הלכות איסורי ביאה ו,ב-ג).
<b>זָבִין וְזָבוֹת וְנִדּוֹת וְיוֹלְדוֹת</b>. החמירו בביאתם להר הבית יותר מטמא מת כיוון שטומאתם חמורה מטמא מת לעניין זה שהם מטמאים את כל הנמצא תחת משכבם ומושבם (ראה גם הלכות ביאת מקדש ג,ג-ד).
<h3> טז</h3>
<b>הַחֵיל</b>. להגדרתו ראה לעיל ה,ג, וראה גם הלכות ביאת מקדש ג,ה.
<b>וּבוֹעֵל נִדָּה</b>. אדם שבעל אישה נידה, והוא נטמא ממנה (הלכות מטמאי משכב ומושב ג,א-ב).
<h3> יז</h3>
<b>עֶזְרַת הַנָּשִׁים</b>. לעיל ה,ז, וראה גם הלכות ביאת מקדש ג,ו.
<b>טְבוּל יוֹם</b>. טמא שטבל, וכל עוד לא שקעה עליו השמש הוא טמא בטומאה קלה ואסור באכילת תרומה וקדשים (הלכות שאר אבות הטומאות י,א-ב).
<h3> יח</h3>
<b>עֶזְרַת יִשְׂרָאֵל מְקֻדֶּשֶׁת מֵעֶזְרַת הַנָּשִׁים</b>. הלכות ביאת מקדש ג,ז.
<b>מְחֻסַּר כִּפּוּרִים</b>. זב, זבה, יולדת ומצורע שטהרו מטומאתם ועדיין לא הביאו קרבן להשלמת תהליך טהרתם, ואסורים לאכול קדשים (הלכות מחוסרי כפרה א,א).
<h3> יט</h3>
<b>לִסְמִיכָה</b>. סמיכת הידיים על ראש הקרבן (הלכות מעשה הקרבנות ג,ו). ואין הסמיכה כשרה אלא בעזרה (שם ג,יא).
<b>וְלִשְׁחִיטָה</b>. שחיטת הקרבנות שכשרה גם בזרים (הלכות ביאת מקדש ט,ו).
<b>וְלִתְנוּפָה</b>. הנפת אימורי השלמים שנעשית בעזרה על ידי הבעלים יחד עם הכהן (הלכות מעשה הקרבנות ט,ו). וכן הנפת הביכורים בעזרה כשמביאים אותם למקדש (הלכות ביכורים ג,יב).
<h3> כ</h3>
<b>בַּעֲלֵי מוּמִין וּפְרוּעֵי רֹאשׁ וּקְרוּעֵי בְּגָדִים</b>. כל אלו אסורים לעבוד במקדש (הלכות ביאת מקדש א,ח, א,יד, ו,א). וכן אסור לכהן ששתה רביעית יין להיכנס בין האולם למזבח (שם א,א).
<b>שֶׁאֵין בַּעֲלֵי... נִכְנָסִין לְשָׁם</b>. ראה שם א,טו.
<h3> כא</h3>
<b>שֶׁאֵין נִכְנָס לְשָׁם אֶלָּא רְחוּץ יָדַיִם וְרַגְלַיִם</b>. שאסור לכהן לעבוד במקדש ללא רחיצת ידיים ורגליים (הלכות ביאת מקדש ה,א), ואסור להיכנס כלל להיכל שלא לצורך עבודה (שם ב,ב).
<h3> כב</h3>
<b>כֹּהֵן גָּדוֹל בְּיוֹם הַכִּפּוּרִים בִּשְׁעַת הָעֲבוֹדָה</b>. להקטרת קטורת, להזאת דם הפר ודם השעיר ולהוצאת הכף והמחתה של הקטורת (הלכות עבודת יום הכיפורים פרק ד).
<h3> כג</h3>
<b>מָקוֹם שֶׁהָיָה בָּעֲלִיָּה מְכֻוָּן עַל קֹדֶשׁ הַקֳּדָשִׁים</b>. החלק בעליית ההיכל שנמצא מעל קודש הקדשים.
<b>פַּעַם אַחַת בַּשָּׁבוּעַ</b>. אחת לשבע שנים.
<b>לֵידַע מַה הוּא צָרִיךְ לְחַזֵּק בִּדְקוֹ</b>. לבדוק אם צריך לתקן שם משהו.
<b>שֶׁהַטֻּמְאָה דְּחוּיָה בַּצִּבּוּר</b>. שכאשר אין אפשרות להקריב את קרבנות הציבור בטהרה עושים אותם בטומאה (הלכות ביאת מקדש ד,ט).
<b>יִכָּנְסוּ בְּתֵיבוֹת</b>. שלא יהנו ממראה הקודש (לעיל ד,יג).
<h2>פרק ח</h2>
<h3> א</h3>
<b>אֵינוֹ דּוֹמֶה וכו’</b>. השמירה מכבדת, מהדרת ומגדילה את הבית.
<b>פַּלְטוֹרִין</b>. ארמון.
<h3> ב</h3>
<b>אַתָּה וּבָנֶיךָ אִתָּךְ</b>. אהרן הכהן ובניו, ובתחילת הפסוק נאמר “וגם את אחיך מטה לוי שבט אביך הקרב אתך”, הרי כהנים ולוויים.
<b>כְּלוֹמַר אַתֶּם תִּהְיוּ שׁוֹמְרִין לוֹ וַהֲרֵי נֶאֱמַר וְשָׁמְרוּ וכו’</b>. הציווי שבפרשה זו הוא ציווי על שמירת המקדש שהרי בהמשך נאמר “’ושמרו את משמרת אהל מועד”, ופסוק זה נאמר על שמירת הלוויים.
<b>וְנֶאֱמַר וְהַחֹנִים לִפְנֵי הַמִּשְׁכָּן וכו’</b>. וכאן מפורשת שמירת הכהנים (בפסוק זה נשלש השורש שמ”ר וממנו דרשו חז”ל כי הכהנים שומרים בשלושה מקומות — פה”מ תמיד א,א).
<h3> ג</h3>
<b>וּלְשׁוֹן שְׁמִירָה אַזְהָרָה הִיא</b>. בכל מקום שנאמר בתורה ציווי בשורש שמ”ר (‘ושמרתם’ ‘השמר’ וכדו’), משמעותו איסור ‘לא תעשה’.
<h3> ד</h3>
<b>וְאַרְבַּע וְעֶשְׂרִים עֵדָה</b>. קבוצות של שומרים.
<h3> ה</h3>
<b>בְּבֵית אַבְטִינָס</b>. לשכה מעל שער המים, מהשערים הדרומיים שבעזרה. בלשכה זו היו משביעים את הכהן הגדול בערב יום הכיפורים שיעשה את מעשה הקטורת על פי מסורת חז”ל (ראה הלכות עבודת יום הכיפורים א,ז).
<b>וּבְבֵית הַנִּיצוֹץ</b>. מבנה על גבי שער הניצוץ, מהשערים הצפוניים שבעזרה.
<b>וּבְבֵית הַמּוֹקֵד</b>. בית גדול בצפון העזרה (לעיל ה,ט).
<b>עֲלִיּוֹת בְּנוּיוֹת</b>. מבנים מוגבהים.
<b>וְהָרוֹבִין</b>. שומרים היורים בקשת. שומרים אלו היו פרחי כהונה, כהנים צעירים (פה”מ תמיד א,א).
<b>בֵּית אָב</b>. המשפחה שזמנה לעבוד במקדש ביום זה.
<h3> ו</h3>
<b>הַכֹּהֲנִים הַשּׁוֹמְרִין יְשֵׁנִים</b>. בכל משמרת חלק מהכהנים היו ישנים חלק מהזמן (מל”מ).
<b>כְּנֶגֶד רָאשֵׁיהֶן</b>. אבל לא מתחת ראשיהם, כיוון שיש בבגדי הכהונה כלאיים, ואסור להשתמש בהם שלא בשעת העבודה (פה”מ תמיד א,א ע”פ הגמרא).
<h3> ז</h3>
<b>בַּמְּסִבָּה</b>. דרך סיבובית.
<b>שֶׁהַמְּחִלּוֹת הַפְּתוּחוֹת לְהַר הַבַּיִת לֹא נִתְקַדְּשׁוּ</b>. ומותר לו ללכת בהם בטומאה.
<b>יוֹצֵא וְהוֹלֵךְ לוֹ</b>. כיוון שהוא טבול יום ואינו יכול להיכנס לעזרה ולעבוד במקדש באותו היום עד לערב.
<h3> ח</h3>
<b>חֲמִשָּׁה שַׁעֲרֵי הַר הַבַּיִת</b>. לעיל ה,ב.
<b>שֶׁאָסוּר לֵישֵׁב בָּעֲזָרָה</b>. לעיל ז,ו.
<b>חֲמִשָּׁה שַׁעֲרֵי הָעֲזָרָה</b>. מתוך שבעת השערים (לעיל ה,ד).
<b>עַל שַׁעַר הַמּוֹקֵד</b>. שער העזרה מבית המוקד (ראה ציור לעיל סוף פרק ה).
<b>וְעַל שַׁעַר הַנִּיצוֹץ</b>. שם שמרו כהנים בעליית בית הניצוץ (לעיל ה”ה).
<h3> ט</h3>
<b>בְּלִשְׁכַּת הַקָּרְבָּן</b>. לבהמות המיועדות לקרבן.
<b>וּבְלִשְׁכַּת הַפָּרֹכֶת</b>. בה ארגו את הפרוכות.
<b>וַאֲחוֹרֵי בֵּית הַכַּפֹּרֶת</b>. ממערב להיכל.
<h3> י</h3>
<b>מְמֻנֶּה אַחַר כָּל הַמִּשְׁמָרוֹת הַשּׁוֹמְרִין</b>. הלכות כלי המקדש ז,ד.
<h3> יא</h3>
<b>הַמְמֻנֶּה שֶׁל מִקְדָּשׁ</b>. הוא הממונה על הפייסות (הלכות תמידין ומוספין ו,א).
<b>וְיִדְפֹּק</b>. יקיש על הדלת.
<b>הַשַּׁעַר הַקָּטֹן</b>. פתח קטן בתוך השער הגדול.
<b>נָטַל אֶת הַמַּפְתֵּחַ</b>. של העזרה מזקני בית אב שישנו בבית המוקד ומפתחות העזרה היו בידם (לעיל ה”ה).
<b>וְהָיוּ בּוֹדְקִין וְהוֹלְכִין</b>. לראות שכל דבר במקומו (רע”ב תמיד א,ג), או כדי לראות שאין שם טומאה (ריק”ו).
<b>לִמְקוֹם בֵּית עוֹשֵׂי חֲבִתִּין</b>. במזרח העזרה משמאל שער ניקנור (לעיל ה,יז).
<b>וְהֶעֱמִידוּ עוֹשֵׂי חֲבִתִּין לַעֲשׂוֹת חֲבִתָּן</b>. בכל יום היו מקריבין עבור הכהן הגדול מנחת חביתין, מנחה אפויה על מחבת (הלכות תמידין ומוספין ג,יח).
<h3> יב</h3>
<b>חוּץ מִלֵּילֵי שַׁבָּת שֶׁאֵין בָּהֶם אוּר</b>. בשבת, הממונה וכן כתות הכהנים שהיו בודקים את העזרה לא היו הולכים עם אבוקות של אש שכן אסור לטלטלם בשבת, אלא היו הולכים לאור נרות.
