<h1>ביאור שטיינזלץ על משנה תורה, הלכות איסורי המזבח</h1>
<h2>פרק א</h2>
<h3> א</h3>
<b>תְּמִימִים</b>. שלמים, בלא פגם גופני.
<b>וּמֻבְחָרִים</b>. ראה לקמן ב,ח, ז,א-ב.
<h3> ב</h3>
<b>מִפִּי הַשְּׁמוּעָה</b>. מסורת חכמים.
<b>אֲפִלּוּ הִקְדִּישׁוֹ לִדְמֵי נְסָכִים</b>. לא כדי שיקריבו את הבהמה על גבי המזבח אלא שיקנו בדמי מכירתה נסכים ואותם יקריבו על גבי המזבח, אבל מותר להקדישה לבדק הבית כדי שיקנו בדמיה דברים שאינם קרבים על גבי המזבח (בבלי תמורה ז,ב).
<h3> ג</h3>
<b>הַמִּתְכַּוֵּן לוֹמַר שְׁלָמִים וְאָמַר עוֹלָה</b>. רצה להקדיש בהמה לקרבן שלמים, וכשהקדישה בפועל אמר בטעות שתהיה עולה (ראה גם הלכות מעשה הקרבנות יד,יב).
<b>לֹא אָמַר כְּלוּם</b>. והבהמה אינה קדושה.
<b>עַד שֶׁיִּהְיֶה פִּיו וְלִבּוֹ שָׁוִין</b>. שתהיה התאמה בין דיבורו לבין מחשבתו.
<b>אַף עַל פִּי שֶׁנִּתְכַּוֵּן לְאִסּוּר</b>. של הקדשת בעלת מום למזבח.
<b>אֵינוֹ לוֹקֶה</b>. שהקדושה לא חלה.
<b>שֶׁדִּמָּה</b>. חשב.
<b>הֲרֵי זֶה קָדוֹשׁ</b>. אף שעשה זאת מחמת שלא ידע שהדבר אסור, אינו נחשב להקדש בטעות, שהרי התכוון להקדיש.
<b>וְאֵינוֹ לוֹקֶה</b>. שהדבר נעשה בשוגג.
<h3> ד</h3>
<b>אֵמוּרֵי בַּעֲלֵי מוּמִין</b>. החלבים ושאר האיברים הנשרפים על המזבח.
<h3> ה</h3>
<b>בַּעַל מוּם קָבוּעַ אוֹ בַּעַל מוּם עוֹבֵר</b>. מום עובר הוא מום שעשוי להירפא ומום קבוע הוא מום שאינו עשוי להירפא (ראה הלכות ביאת מקדש ו,ד בביאור).
<b>גָּרָב לַח אוֹ חֲזָזִית</b>. מיני שחין עוברים (שם; וראה שם ז,י שיש גם סוגי גרב וחזזית שהם מומים קבועים).
<h3> ו</h3>
<b>קָרְבְּנוֹת הַגּוֹיִם</b>. מקבלים מהגויים עולות הבאים על ידי נדר ונדבה (הלכות מעשה הקרבנות ג,ב).
<h3> ח</h3>
<b>וּבָא אַחֵר וְהִטִּיל בָּהּ מוּם אַחֵר הַשֵּׁנִי אֵינוֹ לוֹקֶה</b>. שהרי לא הטיל את המום בבהמה תמימה אלא בבעלת מום.
<h3> ט</h3>
<b>בַּקֳּדָשִׁים עַצְמָן</b>. בבהמות שהוקדשו לקרבן.
<b>בִּתְמוּרָתָן</b>. כשאמר בעל קרבן על בהמת חולין שלו שתהיה קדושה במקום בהמת הקרבן שלו, קדושת הקרבן המקורי אינה פוקעת אך היא חלה גם על בהמת החולין, אשר נקראת 'תמורה' (הלכות תמורה א,א, ב,א).
<b>חוּץ מִן הַבְּכוֹר</b>. בכור שנולד לבהמה טהורה נעשה קדוש ומקריבים אותו על גבי המזבח (הלכות בכורות א,ב).
<b>וּמִן הַמַּעֲשֵׂר</b>. בכל שנה צריך אדם להפריש אחד מעשר בהמות טהרות שנולדו לו באותו שנה (שם ו,א), ומקריבים בהמה זו על המזבח (שם ו,ד).
<b>לְפִי שֶׁאֵינָן רְאוּיִין לְקָרְבָּן כְּמוֹ שֶׁיִּתְבָּאֵר בִּמְקוֹמוֹ</b>. הלכות תמורה ג,א.
<b>הַמַּטִּיל מוּם בַּתְּשִׁיעִי שֶׁל טָעוּת עֲשִׂירִי אֵינוֹ לוֹקֶה</b>. כשמפרישים את המעשר מכניסים את כל הבהמות שנולדו בשנה זו לדיר ועושים להן פתח צר שדרכו הן יוצאות אחת אחת, וכל בהמה עשירית היוצאת מן הפתח היא מעשר (שם ז,א), אם טעה המונה וקרא לבהמה התשיעית היוצאת מן הפתח 'עשירי', קידש את הבהמה התשיעית גם כן בקדושת מעשר אך אין מקריבים אותה על גבי המזבח (שם ח,א-ב) ולכן המטיל בה מום אינו לוקה.
<h3> י</h3>
<b>וְתִפָּדֶה בְּעֵרֶךְ הַכֹּהֵן וְתֵצֵא לְחֻלִּין וכו'</b>. הכהן מעריך את שווי הבהמה בעלת המום, ומחללים את הבהמה על כסף בשווייה והיא נעשית חולין, ובכסף מביאים קרבן מאותו סוג (הלכות ערכין וחרמין ה,יא).
<b>בִּפְסוּלֵי הַמֻּקְדָּשִׁין שֶׁיִּפָּדוּ</b>. בבהמות המיועדות לקרבן שנפסלו, כגון בהמה שיש בה מום.
<b>וּכְבָר בֵּאַרְנוּ בַּעֲרָכִין</b>. שם ה,יא.
<b>וְאִם כָּל בְּהֵמָה טְמֵאָה וכו'</b>. והמשך הפסוקים שם: "והעמיד את הבהמה לפני הכהן, והעריך הכהן אֹתה...".
<b>שֶׁהוּא מְדַבֵּר בְּבַעֲלֵי מוּמִין שֶׁיִּפָּדוּ</b>. אין הפסוק מדבר על המקדיש בהמה טמאה ממש אלא על המקדיש בהמה בעלת מום שיש לפדותה.
<h3> יא</h3>
<b>יִפָּדֶה הַוָּלָד וְיֵצֵא לְחֻלִּין אַף עַל פִּי שֶׁהוּא תָּמִים וכו'</b>. למרות שהוולד עצמו תמים וראוי למזבח, מכיוון שקדושתו נובעת מאמו והקדושה שלה קדושת דמים בלבד, יכול להיפדות כשהוא תמים.
<b>וְיָלְדָה אַחַר פִּדְיוֹן הַוָּלָד חֻלִּין</b>. שלאחר פדיון יוצאת האם לחולין, וממילא גם הוולד שנולד, חולין.
<b>שֶׁהֲרֵי לֹא חָלָה קְדֻשָּׁה גְּמוּרָה עַל גּוּפָהּ אֶלָּא עַל דָּמֶיהָ</b>. מתחילת הקדשתה לא הייתה ראויה להקרבה כלל, ולכן הקדושה שחלה עליה הייתה רק לעניין שווייה הכספי — לפדות אותה ולהביא קרבן אחר בדמיה, ולכן גם אחרי שמתה יכול לפדותה (שלא כבהמה הקדושה בקדושת הגוף, כמבואר בסמוך).
<b>אֲבָל הַמַּקְדִּישׁ בַּעֲלַת מוּם עוֹבֵר אוֹ תְּמִימָה וכו'</b>. מכיוון שבשעת ההקדשה לא הייתה דחויה לחלוטין מלהיקרב, חלה הקדושה על גופה ולא רק על דמיה.
<b>וְאַחַר שֶׁהִקְדִּישָׁהּ</b>. את בעלת המום העובר או הבהמה התמימה.
<b>תִּקָּבֵר כִּשְׁאָר הַקֳּדָשִׁים הַתְּמִימִין</b>. שמתו ודינם קבורה (הלכות פסולי המוקדשין יט,יא). מִפְּנֵי שֶׁהִיא צְרִיכָה
<b>הַעֲמָדָה וְהַעֲרָכָה</b>. כדי לפדות בהמת הקדש בעלת מום יש להעמידה בפני בין דין בעודה בחיים לצורך הערכת שווייה.
<b>כְּמוֹ שֶׁבֵּאַרְנוּ בַּעֲרָכִין</b>. הלכות ערכין וחרמין ה,יב.
<b>הֲרֵי זוֹ נִפְדֵּית כָּל זְמַן שֶׁהִיא מְפַרְכֶּסֶת</b>. שבכל משך זמן פרכוסה היא נחשבת כחיה (שם ה,יג).
<b>וְאִם יָלְדָה</b>. לפני פדיון.
<b>יִקְרַב וְלָדָהּ</b>. כיוון שעל אמו יש קדושת הגוף, חלה קדושה על הוולד כשאר ולדות הקדשים (ראה הלכות תמורה ד,א).
<b>הַוָּלָד אָסוּר וְאֵינוֹ נִפְדֶּה</b>. ולד זה אסור בהקרבה ובאכילה ואי אפשר לפדותו (מעיקר הדין פקעה קדושתו בפדיון אמו, וחכמים גזרו שלא לאכלו — רש"י בכורות טו,ב).
<b>סָמוּךְ לְפִדְיוֹן אִמּוֹ</b>. לפני פדיונה.
<b>מַתְפִּיס זֶה הַוָּלָד לְשֵׁם אוֹתוֹ הַזֶּבַח</b>. מקדיש את הוולד שייוולד (בעודו עובר, ראה גם הלכות מעשה הקרבנות טו,ח) לשם הקרבן שהוקדשה לו אמו.
<b>שֶׁאֵינוֹ יָכוֹל לְהַקְרִיבוֹ מִכֹּחַ אִמּוֹ</b>. בלי להקדישו בנפרד.
<b>מִפְּנֵי שֶׁבָּא מִכֹּחַ קְדֻשָּׁה דְּחוּיָה</b>. שהרי נולד אחרי שאמו נפדתה ויצאה לחולין.
<h3> יב</h3>
<b>וְלִשְׁקוֹל בְּשָׂרָם בַּלִּיטְרָא</b>. משקל, כדרך ששוקלים בשר רגיל.
<b>מִפְּנֵי שֶׁמְּכִירָתָן בַּשּׁוּק מוֹסִיף בִּדְמֵיהֶן</b>. היתר המכירה באופנים שנזכרו גורמת לקבלת מחיר גבוה יותר עבורם בשעת הפדיון.
<b>שְׁאָר הַקֳּדָשִׁים שֶׁדְּמֵיהֶן חוֹזְרִין לַהֶקְדֵּשׁ... מוֹכְרִין אוֹתָן כְּחֻלִּין בַּשּׁוּק</b>. אף שיש בפעולות אלו צד של זלזול, התירו אותם כדי לגרום רווח להקדש.
<b>אֲבָל הַבְּכוֹר וְהַמַּעֲשֵׂר שֶׁאֵין דְּמֵיהֶן לַהֶקְדֵּשׁ אֶלָּא נֶאֱכָלִין בְּמוּמָן</b>. בכור ומעשר שנפל בהם מום אינם נפדים, אלא נאכלים כבשר חולין.
<b>כְּמוֹ שֶׁיִּתְבָּאֵר</b>. הלכות בכורות א,ג, ו,ד.
<b>אֵין שׁוֹחֲטִין אוֹתָן בְּשׁוּק הַטַּבָּחִים וְאֵין מוֹכְרִין אוֹתָן שָׁם</b>. כיוון שהרווח ממכירתם אינו להקדש אלא לבעלים אין לנהוג בהם מנהג חולין (לאופני היתר למכירת בכור ומעשר ראה שם א,יז-יח, ו,ז).
<b>אֲפִלּוּ הִתְפִּיס בְּכוֹר לְבֶדֶק הַבַּיִת</b>. הקדיש בכור בעל מום למקדש כדי שימכרו אותו לאכילה וישתמשו בדמיו לצורך המקדש. במקרה זה הנאת מכירת הבכור היא להקדש, ובכל זאת אין למכור את הבכור כדרך שמוכרים בהמת חולין.
<b>שֶׁאֵינוֹ יָכוֹל לְהַתְפִּיס אֶלָּא דָּבָר הַקָּנוּי לוֹ קִנְיָן גָּמוּר</b>. כשם שהבעלים שהתפיס את הבכור לבדק הבית אינו יכול לשוקלו בליטרא ולהרוויח, אף ההקדש שקיבל ממנו אינו יכול לעשות כן.
<h2>פרק ב</h2>
<h3> א</h3>
<b>הַמּוּמִין הַפּוֹסְלִין בָּאָדָם וּבַבְּהֵמָה חֲמִשִּׁים וּכְבָר נִמְנוּ</b>. המומים שפוסלים את הכהנים מלעבוד במקדש ואת הבהמה מלהיות קרבן (הלכות ביאת מקדש פרק ז).
<h3> ב</h3>
<b>וְיֵשׁ מוּמִין אֲחֵרִים מְיֻחָדִין בַּבְּהֵמָה וְאֵינָן רְאוּיִין לִהְיוֹת בָּאָדָם</b>. מומים באיברים המיוחדים לבהמה או מומים המצויים בבהמה ואינם מצויים בבני אדם (ריק"ו, רדב"ז, לח"מ).
<b>גַּלְגַּל עֵינָהּ עָגֹל כְּשֶׁל אָדָם</b>. שלא כבהמה שגלגל עינה משוך.
<b>כְּפוֹל</b>. בגודל גרגיר של פול.
<b>נִקַּב הָעוֹר שֶׁבֵּין שְׁנֵי חֳטָמֶיהָ בְּמָקוֹם הַנִּרְאֶה</b>. קרוב לחורי הנחיריים במקום גלוי שניתן לראותו. ואם היה בפנים במקור נסתר, אינו מום (פה"מ בכורות ו,ד).
<b>פָּרוּס</b>. השפה העליונה פרוסה על התחתונה ובולטת החוצה (רש"י בכורות מ,א), ויש מפרשים שהשפה עקומה כלפי מעלה (רבנו גרשום שם).
<b>אַף עַל פִּי שֶׁאֵינוֹ מְחֻדָּד כְּשַׁפּוּד</b>. שכן אצל החזיר החלק העליון של פיו נעשה צר ומחודד כשיפוד, אך כאן נחשב למום גם ללא זה.
<h3> ג</h3>
<b>חִטֶּיהָ הַחִיצוֹנוֹת... הַפְּנִימִיּוֹת</b>. מעין שתי לשונות בשר הנמצאות בעומק החיך קרוב ללוע הבהמה, ויש בהם חיצוניות הנראות כשפותחת את פיה, ופנימיות המכסות פתח הקנה שבגרון (פה"מ בכורות ו,ד). ויש מפרשים שהחיטים הן שיניים. והחיטים הפנימיות הן השיניים הטוחנות, והחיצוניות הן השיניים הקדמיות (פה"מ שם בהסבר השני ורבנו גרשום בכורות לט,א).
<b>שֶׁנִּקְּבוּ</b>. שנעשה בהם חור אפילו כשלא נחסר כלל.
<b>שֶׁנִּפְגְּמוּ</b>. שחסרו מעט.
<b>שֶׁנִּגְמְמוּ</b>. הצטמקו ונשאר בהן רק רושם מועט (ולפירוש השני מדובר שנשברו השיניים).
<b>שֶׁהֲרֵי בְּעֵת שֶׁפּוֹתַחַת פִּיהָ וְצוֹוַחַת הֵן נִרְאִין חֲסֵרִין</b>. אף שכשהבהמה פותחת את פיה בצורה רגילה אין חיטים אלו נראות, מכיוון שכשהיא פותחת הרבה את פיה חיטים אלו נראות נחשב החיסרון שלהן למום גלוי, הפוסל.
<h3> ד</h3>
<b>נִטְּלוּ קַרְנֶיהָ וְזַכְרוּתָן עִמָּהֶן וְלֹא נִשְׁאַר מֵהֶן כְּלוּם</b>. קרן הבהמה מורכבת מעצם ('זכרות') וסביבה חומר קרנִי. כאשר ניטל הקרן עם כל עצם הזכרות נחשב למום (וכאשר נשאר מעט זכרות, נחשב אינו מובחר כדלקמן ה"ח).
<b>אֲבָל נְקֵבָה שֶׁיֵּשׁ לָהּ קַרְנַיִם כְּשֵׁרָה</b>. למרות שבדרך כלל אין לנקבה (של חלק ממיני הבהמות) קרניים.
<b>נִפְגַּם הָעוֹר שֶׁחוֹפֶה אֶת גִּיד הַבְּהֵמָה</b>. נחסר מעט מהכיס שאיבר מינו של הזכר מצוי בו.
<b>הָעֶרְוָה שֶׁל נְקֵבָה</b>. נחסר מאיבר מינה של הנקבה מהחלק הבולט מהגוף.
<b>אִם נִפְגַּם הַזָּנָב מִן הָעֶצֶם אֲבָל לֹא מִן הַפֶּרֶק</b>. נחתך מהזנב במקום שבו יש חוליות של עצם הזנב ולא במקום שבו יש בשר בחיבור בין החוליות ששם חוזר ונראה.
<b>אִם הָיָה רֹאשׁ הַזָּנָב מְפֻצָּל לִשְׁנַיִם בִּשְׁנֵי עֲצָמִים</b>. ראש הזנב התפצל לשניים ובכל חלק יש עצם.
<b>אִם הָיָה בֵּין חֻלְיָה לְחֻלְיָה מְלֹא אֶצְבַּע בָּשָׂר</b>. בין חוליה אחת לחוליה שנייה בזנב היה מרחק של אצבע (כ-2 ס"מ) או יותר של בשר ללא עצם.
<b>חֻלְיָה אַחַת מוּם</b>. כשזנבה קצר עד כדי כך שבעצם הזנב שבו יש רק חוליה אחת, נחשב הדבר למום
<b>זְנַב הַגְּדִי שֶׁהָיָה רַךְ וּמְדֻלְדָּל דּוֹמֶה לְשֶׁל חֲזִיר</b>. בניגוד לזנב הגדי שהוא זקוף כלפי מעלה.
<b>אֲבָל אִם נִשְׁבַּר עֶצֶם מִצַּלְעוֹתָיו כָּשֵׁר מִפְּנֵי שֶׁאֵינוֹ בַּגָּלוּי</b>. וכן הוא במומי אדם (הלכות ביאת מקדש ז,יא).
<h3> ה</h3>
<b>סְדוּקָה וּפְרוּסָה</b>. סדוקה ומחולקת לשניים.
<b>קְלוּטָה</b>. מחוברת.
<b>אִם נִגְמְמוּ טְלָפֶיהָ בְּזַכְרוּתָן עִמָּהֶן</b>. נחתכו פרסותיה עם העצם שבתוך הפרסות.
<h3> ו</h3>
<b>מִשְּׁלֹשָׁה וְשִׁבְעִים</b>. חמישים הפוסלים את האדם והבהמה (הלכות ביאת מקדש פרק ז) ועשרים ושלושה הפוסלים את הבהמה בלבד.
<b>תִּפָּדֶה וְתֵצֵא לְחֻלִּין</b>. מחללים את הבהמה על כסף בשווייה והיא נעשית חולין (ראה לעיל א,י).
<b>חוּץ מִזָּקֵן וְחוֹלֶה וּמְזֹהָם</b>. הנזכרים ברשימת מומי האדם (הלכות ביאת מקדש ז,יב-ג).
<b>אַף עַל פִּי שֶׁאֵינוֹ כָּשֵׁר לְקָרְבָּן אֵינוֹ נִפְדֶּה</b>. שפגמים אלו אינם נחשבים מום גמור.
<h3> ז</h3>
<b>בַּבְּהֵמָה וּבָאָדָם</b>. מומים אלו פוסלים את האדם מלעבוד ואת הבהמה מלהיקרב כקרבן.
<b>גָּרָב לַח חֲזָזִית שֶׁאֵינָהּ מִצְרִית</b>. מיני שחין לחים שיש להם רפואה (ואם הם יבשים נחשבים למום קבוע, ראה הלכות ביאת מקדש ז,י).
<b>מַיִם שֶׁיּוֹרְדִין בָּעַיִן וְאֵינָן קְבוּעִין</b>. דלקת חמורה הגורמת לירידה או לאבדן זמניים של כושר הראייה (ראה לקמן הל' יג-טו).
<b>סַנְוֵרִים שֶׁאֵינָן קְבוּעִים</b>. אבדן או טשטוש זמני של כושר הראייה (ראה לקמן הי"ב).
<h3> ח</h3>
<b>אִם נִגְמְמוּ קַרְנָיו אַף עַל פִּי שֶׁנִּשְׁאַר מִזַּכְרוּתָן מְעַט סָמוּךְ לַבָּשָׂר</b>. הקרניים נחתכו אך לא עד הבשר ממש.
<b>נִפְגְּמוּ... נִגְמְמוּ חִטָּיו הַפְּנִימִיּוֹת</b>. נחסרו או נחתכו חטיו הפנימיות (להגדרתן ראה לעיל ה"ג).
<b>שֶׁהֻרְצוּ</b>. שהתקבלו הקרבנות לרצון ויוצאים בהם ידי חובה.
<h3> ט</h3>
<b>שֶׁנֶּעֶבְרָה בָּהּ עֲבֵרָה</b>. נרבעה על ידי אדם או רבעה אישה (והוא הדין לבהמה שנעבדה או הוקצתה לעבודה זרה, לקמן ג,י).
<b>בְּעֵד אֶחָד אוֹ עַל פִּי הַבְּעָלִים</b>. ראה לקמן ד,ב.
<h3> י</h3>
<b>אַחַת מִן הַטְּרֵפוֹת הָאוֹסְרִין אוֹתָהּ בַּאֲכִילָה</b>. מכה או פגם שבגללם הבהמה נוטה למות (לפירוט הטרפות ראה הלכות שחיטה פרקים ה-י). בהמה כזו נחשבת 'טרפה' ואסורה באכילה.
<b>אֲסוּרָה לְגַבֵּי הַמִּזְבֵּחַ</b>. אבל אדם לא נפסל מעבודה כשנעשה טרפה (הלכות ביאת מקדש ו,ז).
<b>הַקְרִיבֵהוּ נָא לְפֶחָתֶךָ הֲיִרְצְךָ אוֹ הֲיִשָּׂא פָנֶיךָ</b>. אין להקריב בהמות שאילו היו מקריבים אותם לפני שר חשוב ('פחה') הם לא היו מתרצים בקרבנות אלו.
<b>שֶׁאֵין פּוֹדִין אֶת הַקֳּדָשִׁים לְהַאֲכִילָן לַכְּלָבִים</b>. בהמה שנפל בה מום מצווה לפדותה ולאכלה במומה (לעיל א,י). ומכיוון שטרפה אסורה באכילה, אין לפדותה.
<h3> יא</h3>
<b>לְבֵית הַשְּׂרֵפָה</b>. מקום בעזרה שבו שרפו את הקרבנות שנפסלו (הלכות מעשה הקרבנות ז,ג).
<b>שֶׁנִּמְצֵאת בְּכֻלְיָה אַחַת אוֹ שֶׁנִּטַּל הַטְּחוֹל</b>. ופגמים אלו אינם מטריפים את הבהמה (הלכות שחיטה ח,כה, ו,כ).
<b>וְכָל הַיָּתֵר כֶּחָסֵר</b>. שם ו,כ.
<h3> יב</h3>
<b>סַנְוֵרִים קְבוּעִין</b>. הנחשבים מום קבוע (הלכות ביאת מקדש ז,ה) בשונה מסנוורים שאינם קבועים הנחשבים מום עובר (לעיל ה"ז).
<b>כָּל שֶׁשָּׁהָה שְׁמוֹנִים יוֹם וְלֹא רָאָה</b>. באותם השמונים יום בימים שבהם נבדק.
<b>אִם רָאָה</b>. משך אותם ימים ושוב נפסקה ראייתו.
<b>מוֹנִין לוֹ שְׁמוֹנִים וכו'</b>. מתחילים מחדש במניין שמונים ימים אלו.
<h3> יג</h3>
<b>שֶׁהַמַּיִם קְבוּעִין</b>. ונחשבים מום קבוע (הלכות ביאת מקדש ז,ה) ואינם נחשבים מום עובר (לעיל ה"ז).
<b>עֲשָׂבִים לַחִים וכו'</b>. עשבים רטובים מהגשם המצויים בתקופת החורף.
<b>עֲשָׂבִים יְבֵשִׁים וכו'</b>. עשבים יבשים המצויים בסוף תקופת הקיץ.
<h3> יד</h3>
<b>כַּגְּרוֹגֶרֶת</b>. גודל של תאנה יבשה.
<b>וְתִהְיֶה מֻתֶּרֶת</b>. ולא קשורה.
<h3> טו</h3>
<b>כְּמִשְׁפָּטָיו</b>. לפי כל התנאים שפורטו בהלכה הקודמת.
<b>שֶׁנִּמְצֵאת שֶׁאָכְלָה בִּשְׁלֹשָׁה חֳדָשִׁים עַל הַסֵּדֶר</b>. ברצף, מבלי שהפסיקו בינתיים והמתינו לחודש אלול.
<b>שֶׁהָיְתָה בַּגִּנָּה הַסְּמוּכָה לָעִיר</b>. וכל שכן אם הייתה בתוך העיר (בבלי בכורות לט,א).
<b>אִם הִטִּיל בָּהּ מוּם אַחֵר אֵינוֹ לוֹקֶה</b>. המטיל מום בקדשים לוקה (לעיל א,ז), אך בבהמה בעלת מום אסור להטיל מום, ואם מטיל בה מום אינו לוקה (שם ה"ח).
<h3> טז</h3>
<b>הַפּוֹדֶה אוֹתָהּ קֹדֶם שֶׁנִּתְיָאֲשׁוּ מֵרְפוּאָתָהּ וכו'</b>. הנהנה מן ההקדש מעל וצריך להביא קרבן אשם על מעילתו (הלכות מעילה א,ג). במקרה שלנו אם הבהמה אינה נחשבת בעלת מום למפרע, הפדיון לא חל, וכסף הפדיון חולין ולא מועלים בו. ואם נחשבת בעלת מום למפרע, כסף פדיונה קדוש ומועלים בו.
<b>כְּמוֹ שֶׁיִּתְבָּאֵר בִּמְקוֹמוֹ</b>. שם ה"ה, שעל ספק אין מביאים קרבן מעילה.
<h2>פרק ג</h2>
<h3> א</h3>
<b>אֶחָד הַזָּכָר וְאֶחָד הַנְּקֵבָה בָּעוֹף</b>. הנקבה שווה לזכר ושניהם כשרים בכל קרבנות העוף.
<b>גַּפּוֹ</b>. הכנף שלו.
<b>אַחַת מִן הַטְּרֵפוֹת שֶׁאוֹסְרִין אוֹתוֹ בַּאֲכִילָה</b>. ראה לעיל ב,י.
<h3> ב</h3>
<b>תּוֹרִים קְטַנִּים פְּסוּלִים וּבְנֵי יוֹנָה גְּדוֹלִים פְּסוּלִים</b>. קרבנות העוף באים משני מינים: תורים ויונים. התורים כשרים דווקא כשהם גדולים, והיונים כשרים דווקא כשהם קטנים ('בני יונה').
<b>תְּחִלַּת הַצִּהוּב בָּזֶה וּבָזֶה פָּסוּל</b>. כשהתורים ובני היונה נולדים גופם מכוסה בפלומת נוצות חיוורת ודלילה, לאחר כמה ימים מתחיל גופם להתכסות בפלומה צהובה (ביונים) או זהובה (בתורים). בזמן שבו מתחילה הפלומה לכסות את גופם לפני שגופם מתכסה לגמרי, נחשבים התורים לקטנים מדי והיונים גדולים מדי. בזמן זה פסולים מספק (הלכות מעשה הקרבנות טז,ב).
<b>מְקוֹם עִקָּרוֹ</b>. שורש הכנף.
<b>וְהַתּוֹרִים כְּשֵׁרִים מִשֶּׁיַּזְהִיבוּ</b>. לגמרי.
<h3> ג</h3>
<b>הַטֻּמְטוּם</b>. בהמה או עוף שאיברי מינו מכוסים ולא ניכר האם הוא זכר או נקבה.
<b>וְהָאַנְדְּרָגִינָס</b>. שיש לו איברי מין זכריים ונקביים.
<b>הֲרֵי הֵן פְּסוּלִין לַמִּזְבֵּחַ מִדֶּרֶךְ אַחֶרֶת</b>. הפסול שלהם כקרבנות הוא מטעם אחר.
<b>אַף הָעוֹף שֶׁהוּא טֻמְטוּם אוֹ אַנְדְּרָגִינָס פָּסוּל לַמִּזְבֵּחַ</b>. אף שאינו נפסל בגלל מום.
<h3> ד</h3>
<b>הַכִּלְאַיִם</b>. שאביו ממין אחד ואמו ממין אחר.
<b>וְיוֹצֵא דֹּפֶן</b>. הנולד בניתוח קיסרי.
<b>וּמְחֻסַּר זְמַן</b>. בהמה בשבוע הראשון ללידתה (לקמן ה"ח).
<b>לְיָתוֹם שֶׁנּוֹלַד אַחַר שֶׁנִּשְׁחֲטָה אִמּוֹ</b>. או שמתה באופן אחר (משנה בכורות ט,ד).
<h3> ה</h3>
<b>הַנִּדְמֶה</b>. בהמה הדומה לבהמה ממין אחר.
<b>אַף עַל פִּי שֶׁיֵּשׁ בּוֹ מִקְצָת סִימָנִין</b>. בכמה מהדברים דומה לצורת אמו.
<b>פָּסוּל כְּבַעַל מוּם קָבוּעַ</b>. יש בבהמה זו פגם וחיסרון כבהמה בעלת מום. ומכל מקום אינו לוקה על פסול זה (ריק"ו).
<h3> ו</h3>
<b>הָרוֹבֵעַ</b>. זכר בהמה שבעל אדם.
<b>וְהַנִּרְבָּע</b>. בהמה שנבעלה לאדם.
<b>וְהַמֻּקְצֶה לַעֲבוֹדָה זָרָה</b>. בהמה שהפרישו אותה לעבודה זרה.
<b>וְהַנֶּעֱבָד</b>. בהמה שעבדו אותה לשם עבודה זרה (לפרטי דיני כל הפסולים כאן ראה לקמן ד,א-ח).
<b>אַף עַל פִּי שֶׁהֵן מֻתָּרִין בַּאֲכִילָה</b>. המוקצה והנעבד (הלכות עבודה זרה ח,א; ורובע ונרבע אסורים באכילה, אך כאן מדובר ברובע ונרבע על פי עד אחד המותרים באכילה ופסולים למזבח — לקמן ד,ב).
<b>כִּי מָשְׁחָתָם בָּהֶם וכו'</b>. הפסוק אוסר להקריב בהמות בעלות מום בנימוק "כי משחתם בהם", ומכאן נלמד שכל שיש בו השחתה פסול למזבח.
<b>וּבַעֲבֵרָה</b>. של עריות.
<b>וְכֵן בְּהֵמָה אוֹ עוֹף שֶׁהָרְגוּ אֶת הָאָדָם</b>. ראה לקמן ד,א-ג.
<h3> ז</h3>
<b>שֶׁלֹּא נִתְפָּרְשָׁה אַזְהָרָתָן</b>. לא נכתב בפירוש שיש איסור בהקרבתם.
<b>אֶתְנַן זוֹנָה</b>. התמורה שקיבלה הזונה על מעשה הזנות.
<b>וּמְחִיר כֶּלֶב</b>. התשלום עבור מכירת כלב (לפרטי איסורים אלו ראה לקמן ד,ח-יח).
<b>וּמִפְּנֵי מָה לוֹקֶה אַחַת עַל שְׁנֵיהֶן מִפְּנֵי שֶׁנֶּאֶמְרוּ בְּלָאו אֶחָד</b>. למרות שאיסור אתנן ואיסור מחיר הם שני איסורים שונים, הם נכתבו כשני פרטים של אזהרה אחת (וראה גם לקמן ה,א).
<h3> ח</h3>
<b>מִיּוֹם הַשְּׁמִינִי וָהָלְאָה</b>. מלידתו (ולכתחילה אין מקריבים את רוב הקרבנות אלא מיום שלושים והלאה — הלכות מעשה הקרבנות א,יב).
<b>מִפְּנֵי שֶׁהוּא לָאו הַבָּא מִכְּלַל עֲשֵׂה</b>. איסור שלא נתפרש בתורה בלשון שלילה אלא נלמד ממשמעות לשון עשה, אינו נחשב כלאו אלא כמצוות עשה (ראה גם הלכות מאכלות אסורות ב,א).
<b>וְלֹא נִרְצָה הַקָּרְבָּן</b>. הקרבן פסול.
<h3> ט</h3>
<b>תּוֹרִים שֶׁלֹּא הִגִּיעַ זְמַנָּם... וּבְנֵי יוֹנָה שֶׁעָבַר זְמַנָּן</b>. לעיל ה"ב.
<h3> י</h3>
<b>כְּמַקְדִּישׁ עֵצִים וַאֲבָנִים לְפִי שֶׁאֵין קְדֻשָּׁה חָלָה עַל גּוּפָן</b>. לא חלה קדושה על גופם, כיוון שאי אפשר להקריבם במזבח, אלא על דמיהם.
<b>וַהֲרֵי הֵן חֻלִּין לְכָל דָּבָר</b>. גופם חולין. אך חלה עליהם קדושת דמים, כמבואר בסמוך.
<b>וְיִמָּכְרוּ וְיָבִיא בִּדְמֵיהֶן כָּל קָרְבָּן שֶׁיִּרְצֶה</b>. מכיוון שהקדושה לא חלה על גופם, יכול לקנות בדמיהם כל קרבן שירצה, ולא דווקא את המין שלשמו הקדישם (ראה עוד הלכות מעשה הקרבנות טו,ו).
<b>שֶׁבַּעַל מוּם יֵשׁ בְּמִינוֹ קָרְבָּן</b>. סוג זה של בעלי חיים קרב. ואילו הכלאיים והטומטום והאנדרוגינוס הריהם סוגים שאינם קרבים כלל (ואף על הטרפה לא חלה קדושה כלל כיוון שאסורה באכילה, בבלי תמורה יז,א).
<b>הֲרֵי זֶה כְּמַקְדִּישׁ בַּעַל מוּם עוֹבֵר</b>. הקדושה חלה על גופו ואין לפדות אותו עד שיפול בו מום קבוע (לעיל ב,ו).
<b>וְכֵן הַמַּקְדִּישׁ מְחֻסַּר זְמַן הֲרֵי זֶה כְּמַקְדִּישׁ בַּעַל מוּם עוֹבֵר</b>. שאי אפשר לפדות אותו ללא מום קבוע.
<b>כְּמוֹ שֶׁבֵּאַרְנוּ</b>. לעיל ה"ח.
<h3> יא</h3>
<b>בַּעַל מוּם</b>. לעיל א-ז.
<b>וְשֶׁאֵינוֹ מִן הַמֻּבְחָר</b>. לעיל ב,ח.
<b>וּמְחֻסַּר אֵבֶר מִבִּפְנִים</b>. לעיל ב,יא.
<b>וּטְרֵפָה</b>. לעיל ב,י.
<b>וְכִלְאַיִם וְיוֹצֵא דֹּפֶן</b>. לעיל ה"ד.
<b>וְרוֹבֵעַ וְנִרְבָּע וְשֶׁהֵמִית אֶת הָאָדָם הַנֶּעֱבָד הַמֻּקְצֶה</b>. לעיל ה"ו.
<b>הָאֶתְנָן הַמְּחִיר</b>. לעיל ה"ז.
<b>מְחֻסַּר זְמַן</b>. לעיל ה"ח.
<h3> יב</h3>
<b>בְּרִבּוֹא</b>. עשרת אלפים.
<b>חוּץ מִוְּלַד נִרְבַּעַת... שֶׁוְּלָדָן אָסוּר לַמִּזְבֵּחַ כְּמוֹתָן</b>. באופן המבואר בהלכה הבאה.
<h3> יג</h3>
<b>שֶׁהֲרֵי הַוָּלָד הָיָה מָצוּי עִמָּהּ בְּעֵת שֶׁנִּפְסְלָה וְהָיָה כְּאֵבֶר מֵאֵבָרֶיהָ</b>. וכביכול גם בוולד נעברה עברה (בבלי תמורה ל,ב).
<b>אֲפִלּוּ נִרְבְּעָה כְּשֶׁהִיא מְקֻדָּשִׁין</b>. לאחר שהוקדשה, ויש בזה ביזוי לקדשים (שם).
<b>אִם נִרְבְּעָה וְהִיא חֻלִּין וְאַחַר כָּךְ הִקְדִּישָׁהּ</b>. באיסור.
<b>אֶפְרֹחַ בֵּיצַת טְרֵפָה מֻתָּר לַמִּזְבֵּחַ</b>. אפרוח שנולד מביצה שהטילה יונה או תור שהייתה טרפה.
<h3> יד</h3>
<b>לַקָּמָה</b>. תבואה מחוברת לאדמה.
<b>שֶׁהֲרֵי נִשְׁתַּנּוּ</b>. כשעשו מהקמה סולת.
<b>שֶׁפִּטְּמָהּ בְּכַרְשִׁינֵי עֲבוֹדָה זָרָה</b>. הבהמה השמינה על ידי שהאכילו אותה כרשינים (מין ירק המשמש למאכל בהמה) של עבודה זרה.
<b>שֶׁהֲרֵי נִשְׁתַּנּוּ</b>. הכרשינים בתוך גופה.
<h3> טו</h3>
<b>מֵעֲמָלֵקִי הֱבִיאוּם אֲשֶׁר חָמַל הָעָם עַל מֵיטַב הַצֹּאן וְהַבָּקָר לְמַעַן זְבֹחַ וכו'</b>. שאול מספר לשמואל שהעם רצו להקריב את הבהמות שלקחו מעמלק. מכך ששמואל אינו מתנגד באופן עקרוני להבאת קרבנות מהגויים אלא רק לכך שלא החרימו את כל הבהמות של עמלק, ניתן ללמוד שאין איסור בהבאה של בהמות מהגויים (ר"י קאפח; וראה עוד הלכות פרה א,ז).
<h2>פרק ד</h2>
<h3> א</h3>
<b>אֶחָד הַבְּהֵמָה וְאֶחָד הָעוֹף שֶׁנִּרְבַּע וכו'</b>. דין הבהמה והעוף שווים בכל הפסולים הללו (ולא נזכר כאן רובע מכיוון שלא ייתכן שעוף ירבע אדם — בבלי זבחים פה,ב).
<b>הֻקְצָה אוֹ נֶעֱבַד</b>. לעבודה זרה (כמפורט לקמן הל' ד-ח).
<h3> ב</h3>
<b>הָרוֹבֵעַ וְהַנִּרְבָּע</b>. הלכות איסורי ביאה א,טז.
<b>וְשֶׁהֵמִית אֶת הָאָדָם</b>. הלכות נזקי ממון י,א-ב.
<b>וּבְשָׂרָן אָסוּר בַּהֲנָיָה</b>. הלכות מאכלות אסורות ד,כב.
<b>כְּגוֹן שֶׁהָיָה שָׁם עֵד אֶחָד בִּלְבַד... אוֹ עַל פִּי הַבְּעָלִים</b>. אף שאין סוקלים את הבהמה במקרים אלו מכיוון שאין שני עדים, די בעד אחד לפסול מהקרבה על המזבח, שהרי עד אחד נאמן באיסורים (ראה בבלי קידושין סו,א).
<h3> ג</h3>
<b>שֶׁשִּׂחֲקוּ בָּהּ וְהִגִּיחוּהָ</b>. גרמו לה שתיגח ותהרוג אדם בדרך משחק או ספורט (שור זה גם אינו חייב מיתה אם הזיק — הלכות נזקי ממון ו,ה).
<b>הָאָדָם שֶׁרְבָעָהּ בֶּן תֵּשַׁע שָׁנִים וְיוֹם אֶחָד... הָאִשָּׁה הַנִּרְבַּעַת בַּת שָׁלֹשׁ שָׁנִים וְיוֹם אֶחָד</b>. ולפני גיל זה אין ביאת האיש והאישה נחשבים כביאה (הלכות אישות יא,ג; ואין שיעור לגיל הבהמה הרובעת או הנרבעת — הלכות איסורי ביאה א,טז).
<h3> ד</h3>
<b>יַעַבְדוּ בּוֹ לְשֵׁם עֲבוֹדָה זָרָה</b>. יכינו אותו על ידי מעשה (רחיצה וכדומה) לעבודה או להקרבה (ראה הלכות עבודה זרה ח,א, תפא"י תמורה ו,א).
<b>אֲבָל בִּדְבָרִים</b>. בדיבור בלבד, שהקדישו אותה לשם עבודה זרה.
<h3> ה</h3>
<b>אוֹ שֶׁהִקְצָה שֶׁלּוֹ אַחַר שֶׁהִקְדִּישׁוֹ</b>. כיוון שהקדיש את הבהמה, כבר אינה שלו, ואינו יכול להקצותה לעבודה זרה.
<h3> ו</h3>
<b>הַנֶּעֱבָד</b>. שעבדו את הבהמה עצמה לעבודה זרה.
<b>כְּמוֹ שֶׁבֵּאַרְנוּ</b>. לעיל ג,י.
<b>וְהַנֶּעֱבָד הוּא וְכָל מַה שֶּׁעָלָיו אֲסוּרִין לַמִּזְבֵּחַ</b>. כשעבד דבר שלא נעשה ולא השתנה בידי אדם (כגון בהמה), לא נאסר הנעבד בהנאה להדיוט, אבל ציפויו אסור בהנאה (הלכות עבודה זרה ח,א, ח,ז), ובוודאי שאסור למזבח.
<h3> ז</h3>
<b>הַמִּשְׁתַּחֲוֶה לְהַר אַף עַל פִּי שֶׁהוּא מֻתָּר בַּהֲנָיָה</b>. שהרי לא נעשה ולא השתנה בידי אדם.
<b>הַמִּשְׁתַּחֲוֶה לְמַעְיָן הַנּוֹבֵעַ בְּאַרְצוֹ</b>. אבל אין בכוחו לאסור מעיין שמימיו משמשים את הרבים (בבלי עבודה זרה מז,א).
<b>מֵימָיו פְּסוּלִין לְנַסֵּךְ</b>. לניסוך המים בחג סוכות (הלכות תמידין ומוספין י,ו).
<b>אֲשֵׁרָה שֶׁבָּטְלָה</b>. אילן שניטע לשם עבודה זרה ונאסר בהנאה (הלכות עבודה זרה ח,ג), ולאחר מכן ביטלוה מלהיות עבודה זרה באופן שמתירה בהנאה (שם ח,ח).
<b>גְּזָרִין לַמַּעֲרָכָה</b>. עצים להדלקה על גבי מערכות האש שבמזבח.
<b>וְקַרְנֶיהָ פְּסוּלִין לַחֲצוֹצְרוֹת</b>. שהיו מנגנים בהן במקדש (ומדובר בחצוצרות שבהן ניגנו הלוויים, ולא באלו שניגנו בהן הכהנים שהיו עשויות מכסף — ראה הלכות כלי המקדש ג,ד-ה, ריק"ו).
<b>וְשׁוֹקֶיהָ לַחֲלִילִין</b>. עצמות רגלי הבהמה שימשו לעשיית חלילים.
<b>וּבְנֵי מֵעֶיהָ לְנִימִין</b>. מיתרים לכלי נגינה, כגון כינורות וכדומה.
<h3> ח</h3>
<b>כָּל שֶׁיֵּשׁ בּוֹ שֵׁם עֲבוֹדָה זָרָה לֹא יֵעָשֶׂה לִמְלֶאכֶת הַקֹּדֶשׁ</b>. נראה שמשפט זה הוא נימוק וסיכום למה שכתוב לפני כן (הר המוריה). וייתכן שבא להוסיף ולאסור דבר שיש בו שם עבודה זרה אפילו ביחס לדברים שאינם קשורים למקדש (ערוה"ש נה,כ; וראה הלכות ציצית א,יא, הלכות לולב ח,א).
<b>אֶתְנָן</b>. מתנה הניתנת תמורת בעילה אסורה, מתנה זו פסולה מלקרב על גבי המזבח (לעיל ג,ז).
<b>הָאוֹמֵר לְזוֹנָה וכו'</b>. זונה כאן היא אישה שאינה בת ישראל או בת ישראל שאסור לבועל לשאתה, כפי שהולך ומבאר.
<b>יִשְׂרְאֵלִית שֶׁהִיא עֶרְוָה עָלָיו אוֹ מֵחַיָּבֵי לָאוִין</b>. אסורה להינשא לו באיסור כרת או באיסור לא תעשה (ראה הלכות אישות א,ה, א,ז).
<b>אֲבָל הַפְּנוּיָה... אֶתְנַנָּהּ מֻתָּר</b>. למרות שביאה זו היא ביאת איסור, אין איסור לשאתה ולכן לא נחשבת זונה.
<h3> ט</h3>
<b>נָשָׂא אַחַת מֵחַיָּבֵי לָאוִין כָּל שֶׁיִּתֵּן לָהּ מֵחֲמַת בְּעִילָה הֲרֵי זֶה אֶתְנָן</b>. אף שהנישואין תופסים בחייבי לאווין (הלכות אישות ד,יא), אם שילם על בעילתה נחשב התשלום לאתנן.
<b>וְהַזְּכוּר</b>. נתן מתנה לזכר כדי לבעלו.
<h3> י</h3>
<b>הָאוֹמֵר לַחֲבֵרוֹ וכו'</b>. ונחשב אתנן אפילו שהבועל לא נתנו ישירות לנבעלת.
<b>הֲרֵי זֶה מֻתָּר בְּשִׁפְחָה כְּנַעֲנִית כְּמוֹ שֶׁיִּתְבָּאֵר</b>. הלכות עבדים ג,ד.
<h3> יא</h3>
<b>קָדְמָה וְהִקְרִיבַתּוּ קֹדֶם שֶׁיָּבֹא עָלֶיהָ כָּשֵׁר</b>. שבזמן שקרב הקרבן, עדיין לא נעשה אתנן.
<b>אֵימָתַי שֶׁתֵּרָצִי לוֹ קְנִי אוֹתוֹ מֵעַכְשָׁיו</b>. כשתסכימי להיבעל, יהיה החפץ קנוי כבר מעכשיו. [הערה: הרמב”ם בפה”מ מנקד את המילה אימתי: אַמָּתַי.]
<b>אֲבָל אִם לֹא אָמַר לָהּ כֵּן</b>. אלא הקנה לה משעה שיבוא אליה.
<h3> יב</h3>
<b>וְאִם קָרַב נִרְצָה</b>. יצא ידי חובה בהקרבתו.
<h3> יג</h3>
<b>בְּגוֹיָה שֶׁאָמַר לָהּ בְּטָלֶה זֶה שֶׁאֵינָהּ צְרִיכָה מְשִׁיכָה</b>. גויים קונים מטלטלים גם ללא משיכה (ראה הלכות זכייה ומתנה א,יד), ולכן כשייחד לגויה טלה מסוים בשכרה, היא קונה אותו בשעת הביאה והוא נאסר משום אתנן.
<b>אוֹ בְּיִשְׂרְאֵלִית שֶׁהָיָה הַטָּלֶה בַּחֲצֵרָהּ</b>. וכאשר החפץ נמצא בחצרה היא קונה אותו גם ללא משיכה (שם ד,ח).
<b>וְאָמַר לָהּ אִם לֹא אֶתֵּן לָךְ מָעוֹת בְּיוֹם פְּלוֹנִי הֲרֵי הוּא שֶׁלָּךְ</b>. ולמרות שלא הקנה לה מיד את הטלה המונח בחצרה, כיוון שכבר בשעת הביאה הוא הקצה אותו לתשלום במקרה שלא ישלם, נחשב הטלה אתנן.
<b>הֲרֵי זֶה מֻתָּר מִשּׁוּם אֶתְנָן</b>. שהטלה שנשלח לאחר זמן אינו נחשב כאתנן אלא כפריעת חוב בלבד.
<h3> יד</h3>
<b>וּמְחִיר</b>. מחיר כלב שאסור בהקרבה על המזבח (כמבואר לקמן הט"ז).
<b>וְיַיִן שֶׁמֶן וְסֹלֶת</b>. הקרבים כמנחות על המזבח.
<h3> טו</h3>
<b>בֶּהֱמַת קָדָשִׁים</b>. בהמה מוקדשת.
<b>וַאֲפִלּוּ מִנָּה אוֹתָהּ עַל פִּסְחוֹ וְעַל חֲגִיגָתוֹ</b>. אדם שהקדיש בהמה לפסח או לחגיגה יכול למנות אחרים לקרבן תמורת תשלום, וכאן מדובר שמינה אותה על הקרבן תמורת הבעילה.
<b>אֶלָּא אִם כֵּן נִתְיָאֲשׁוּ הַבְּעָלִים</b>. כאשר נתייאשו הבעלים והעביר את החפץ לרשות הזונה (שינוי רשות — ראה הלכות גנבה ה,ג), יוצא החפץ מרשות הבעלים ונאסר משום אתנן.
<b>וּבְדִבְרֵי קַבָּלָה</b>. מסורת חכמים.
<h3> יז</h3>
<b>שֶׁעִם הַכֶּלֶב מֻתָּרִין</b>. תשעת הטלאים שקיבל השותף שלקח גם את הכלב, מותרים שהרי לא הוחלפו בכלב.
<b>אֲבָל הָעֲשָׂרָה שֶׁכְּנֶגְדוֹ</b>. עשרת הטלאים שלקח השותף השני.
<b>אִם יֵשׁ אֶחָד מֵהֶן דָּמָיו כִּדְמֵי הַכֶּלֶב וכו'</b>. אם אחד מהטלאים מחירו כמחיר הכלב או יותר ממחיר הכלב, אנו אומרים שטלה זה הוחלף בכלב, ושאר הטלאים מותרים.
<b>וְאִם כָּל אֶחָד וְאֶחָד מֵהֶן דָּמָיו פְּחוּתִין מִדְּמֵי הַכֶּלֶב וכו'</b>. כשאף טלה אינו שווה למחיר הכלב, אנו אומרים שדמי הכלב מעורבים בכל הטלאים וכולם אסורים.
<h3> יח</h3>
<b>נִשְׁתַּנָּה הַמְּחִיר וכו'</b>. כדלעיל הט"ו.
<b>אֶתְנַן כֶּלֶב</b>. הנותן תשלום תמורת הזכות לבעול כלבה.
<b>וּמְחִיר זוֹנָה</b>. הקונה זונה לשפחה (התשלום תמורת גופה ולא תמורת הבעילה שלה).
<b>אֶתְנַן זוֹנָה וּמְחִיר כֶּלֶב מֻתָּרִין לְבֶדֶק הַבַּיִת</b>. שייעשו כספי הקדש וירכשו בהם את צרכי המקדש.
<b>שֶׁהֲרֵי הֵן מִשְׁתַּנִּין</b>. בדרך כלל לא משתמשים בגופם לצרכי המקדש.
<b>אֲבָל גּוּפוֹ שֶׁל אֶתְנָן לֹא יַעֲשֶׂה רִקּוּעִים לַבַּיִת</b>. גם כאשר הקדישו אתנן לבדק הבית אין להשתמש בגוף האתנן עצמו למקדש, לדוגמה כאשר הקדישו זהב שניתן כאתנן לבדק הבית, אין לעשותו ציפוי לבית המקדש.
<h2>פרק ה</h2>
<h3> א</h3>
<b>שְׂאֹר</b>. בצק חמוץ המחמיץ את העיסה, ובכלל איסור זה כל חמץ (סה"מ ל"ת צח).
<b>וְאוֹסְרִין בְּכָל שֶׁהֵן</b>. אפילו אם מעט מהם התערב עם הקרבן נאסרת כל התערובת בהקרבה. ואם הקריב כזית מהתערובת לוקה (ריק"ו וראה לקמן ה"ב).
<b>וְאִם הִקְטִיר שְׁנֵיהֶן כְּאֶחָד אֵינוֹ לוֹקֶה אֶלָּא אַחַת לְפִי שֶׁשְּׁנֵיהֶן נֶאֶמְרוּ בְּלָאו אֶחָד</b>. למרות שאיסור הקטרת שאור ואיסור הקטרת דבש הם שני איסורים שונים, הם נכתבו בתורה כשני פרטים של איסור אזהרה אחת (וראה גם לעיל ג,ז).
<h3> ב</h3>
<b>נָפַל מֵהֶן כָּל שֶׁהוּא בַּקְּטֹרֶת נִפְסְלָה</b>. ראה גם הלכות כלי המקדש ב,ח.
<b>וְאִם הִקְטִיר מִמֶּנָּה בַּהֵיכָל</b>. על המזבח הפנימי שבו היו מקטירים קטורת בכל יום.
<h3> ג</h3>
<b>לְשֵׁם עֵצִים</b>. שמתכוון לשרפם כחומר בערה ולא כקרבן.
<h3> ד</h3>
<b>מִבְּשַׂר חַטָּאת וְאָשָׁם אוֹ מִבְּשַׂר קָדָשִׁים קַלִּים</b>. הבשר שנשאר מקרבנות אלו לאחר הקטרת אימוריהם ונאכל על ידי הכהנים או בעלי הקרבן.
<b>מִשְּׁיָרֵי הַמְּנָחוֹת</b>. הנשאר מן המנחה לאחר שהקטירו ממנה קומץ למזבח, שהיו אוכלים הכהנים. [הערה: בפה"מ מנקד הרמב"ם: שִׁירֵי.]
<b>מִמּוֹתַר הָעֹמֶר</b>. הנשאר ממנחת העומר שהיו מקריבים בט"ז בניסן.
<b>מֵחַטַּאת הָעוֹף</b>. בשר חטאת העוף שהיה נאכל לכהנים.
<b>מִלֶּחֶם הַפָּנִים</b>. שהיו הכהנים אוכלים בכל שבת לאחר שהוקטרו בזיכי הלבונה שהיו מונחים על שולחן הזהב יחד עם הלחם (הלכות תמידין ומוספין ה,ג-ה).
<b>וּשְׁתֵּי הַלֶּחֶם</b>. לחמים שהיו מביאים בחג השבועות עם שני כבשים, והיו נאכלים על ידי הכהנים (שם ח,יא).
<b>מִלֹּג שֶׁמֶן שֶׁל מְצֹרָע</b>. בנוסף לקרבנות שמביא המצורע ביום טהרתו, הוא מביא לוג שמן שהיו מזים ממנו לפני ה' ונותנים על המצורע, ואת הנשאר מהשמן אוכלים הכהנים (הלכות מחוסרי כפרה ד,ב).
<b>אַף עַל פִּי שֶׁאֵין כָּל אֵלּוּ רְאוּיִין לְהַקְטָרָה</b>. והיה מקום לחשוב שהעלתם למזבח אינה העלאת 'ריח ניחוח' האסורה (לעיל ה"ג).
<b>הוֹאִיל וְהֵן קְרוּיִין קָרְבָּן</b>. שלכולם יש שייכות לקרבנות שקרבים על המזבח.
<b>קָרְבַּן רֵאשִׁית תַּקְרִיבוּ אֹתָם לַיי</b>. פסוק זה עוסק בקרבן שתי הלחם (שעשוי מלחמי חמץ) והביכורים (שבאים משבעת המינים) שיש בהם שאור ודבש. קרבנות אלו מונפים לפני ה' אך אינם עולים על המזבח, ומכאן שגם בקרבנות שאינם עולים למזבח יש איסור לאו להעלותם עם שאור ודבש (וראה ריק"ו).
<h3> ה</h3>
<b>מִפִּי הַשְּׁמוּעָה</b>. מסורת חז"ל.
<b>שֶׁכָּל דָּבָר שֶׁמִּקְצָתוֹ לָאִשִּׁים</b>. כל קרבן שיש מצווה להקטיר את חלקו על המזבח.
<b>שְׁאֵרִיתוֹ בְּבַל תַּקְטִירוּ</b>. בפסוק נאמר "לא תקטירו ממנו אשה ליי", ומכאן לומדים שאסור להקטיר כל דבר שחלק ממנו כבר הוקטר לאש המזבח (בבלי מנחות נז,ב).
<h3> ו</h3>
<b>שֶׁאִסּוּר הַקְרָבָתָהּ מִכְּלַל עֲשֵׂה</b>. איסור הקרבת בהמה טמאה לא נתפרש בתורה בלשון שלילה אלא נלמד ממשמעות לשון עשה, ובדרך כלל איסור כזה אינו נחשב כלאו אלא כמצוות עשה (ראה הלכות שבת כ,א, הלכות אישות א,ח ועוד).
<b>שֶׁהֲרֵי נֶאֱמַר מִן הַטְּהוֹרָה אֱכֹל וּמִן הַטְּהוֹרָה הַקְרֵב וכו'</b>. כאן מתחיל ההסבר מדוע בכל אופן לוקה במקרה זה: איסור הקרבת טמאה נלמד באופן דומה לאיסור אכילת טמאה.
<b>כְּשֵׁם שֶׁלּוֹקֶה עַל אֲכִילַת הַטֻּמְאָה הַבָּא מִכְּלַל עֲשֵׂה כְּמוֹ שֶׁבֵּאַרְנוּ בִּמְקוֹמוֹ</b>. הלכות מאכלות אסורות ב,א. ושם נתבאר שיש לימוד מיוחד לכך שלוקים באכילת הבהמות הטמאות אף שהאיסור נלמד מכלל עשה.
<h3> ז</h3>
<b>תַּקָּנַת מִזְבֵּחַ</b>. תקנת חכמים מפני כבוד המזבח.
<b>נוֹדְעָה לָרַבִּים</b>. רבים יודעים שהיא גזולה.
<b>וְכֵן הָעוֹלָה</b>. גם היא אינה כשרה מפני תקנת המזבח.
<b>וְאִם נִתְיָאֲשׁוּ הַבְּעָלִים הַקָּרְבָּן כָּשֵׁר</b>. שעל ידי הייאוש הבהמה עצמה נעשית שייכת לגנב ואינו חייב להשיב לבעלים אלא את שווייה, ולכן אין הקרבן נחשב גזול (הלכות גנבה ה,ג; וראה כס"מ ולח"מ מדוע אין צריך כאן שינוי רשות).
<b>הַקָּרְבָּן כָּשֵׁר וַאֲפִלּוּ הָיָה חַטָּאת שֶׁהַכֹּהֲנִים אוֹכְלִין אֶת בְּשָׂרָהּ</b>. הקרבן כשר לא רק למזבח אלא גם לאכילת הכהנים (הר המוריה, וראה במפרשים הסברים נוספים).
<h3> ח</h3>
<b>וְהִקְרִיבָהּ סְתָם</b>. לשם עולה, אבל לא לשם בעלים מסוימים (ואם הקריבה לשם עצמו לא יצא ידי חובה, כשאר קרבנות גזולים).
<h3> ט</h3>
<b>אֵין מְבִיאִין וכו'</b>. אסור להביא כקרבן דברים האסורים באכילה (בבלי פסחים מח,א).
<b>מְנָחוֹת וּנְסָכִים</b>. באים מן הדגן ומן היין ויש בהם שמן.
<b>הַטֶּבֶל</b>. שלא הפרישו ממנו תרומות ומעשרות.
<b>הֶחָדָשׁ קֹדֶם לָעֹמֶר</b>. אסור לאכול תבואה חדשה מחמשת מיני דגן, לפני הקרבת קרבן העומר בט"ז בניסן (הלכות מאכלות אסורות י,ב).
<b>הַמְדֻמָּע</b>. חולין שהתערבה בהם תרומה. לכל התערובת הזו יש דין תרומה, והיא אסורה באכילה לישראל שאינו כהן (הלכות תרומות יג,ב).
<b>מֵעָרְלָה</b>. פירות אילן בשלוש השנים הראשונות שלו האסורים בהנאה.
<b>וְכִלְאֵי הַכֶּרֶם</b>. כרם ענבים שגידלו בו תבואה או ירקות, נאסרו פירות הגפן וגידולי התבואה או הירקות בהנאה (הלכות כלאיים ה,ז).
<b>מִצְוָה הַבָּאָה בַּעֲבֵרָה</b>. מצווה שעשייתה כרוכה במעשה עברה (ויש איסור בהנאה מערלה וכלאי הכרם  — הר המוריה).
<b>וְאִם הֵבִיא</b>. הכניסם לכלי שרת כדי לקדשם.
<b>אֲבָל נִתְקַדְּשׁוּ לְהִפָּסֵל וכו'</b>. הכלי מקדשם להיות כקדשים, וכיוון שאינם ראוים להקרבה הם נפסלים מיד ויש לשרפם כשאר פסולי המוקדשין.
<h3> י</h3>
<b>שֶׁהֲרֵי נֶאֱמַר בָּהֶן בִּכּוּרִים</b>. ומכאן שהם צריכים להיות הראשונים שיבואו מן הסולת של התבואה החדשה.
<b>וּמְבִיאִין נְסָכִים מִן הַמֻּקְצֶה בְּיוֹם טוֹב</b>. כגון פירות או יינות ושמנים שהקצו אותם לסחורה (ראה הלכות יום טוב א,יח). ואף שאסורים באכילה התירו לנסכם כיוון שאין איסור בגופם אלא איסורם מחמת יום טוב (בבלי פסחים מח,א).
<h3> יא</h3>
<b>יֵין הַנְּסָכִים</b>. אבל את היין הבא כקרבן בפני עצמו מולחים (הלכות מעשה הקרבנות טז,יד).
<b>וְדָבָר זֶה קַבָּלָה וְאֵין לוֹ מִקְרָא לִסְמֹךְ עָלָיו</b>. נלמד במסורת חכמים, ואין פסוק שממנו לומדים זאת.
<b>כְּמוֹלֵחַ בָּשָׂר לְצָלִי</b>. שמולחים אותו כדי להוציא ממנו את הדם ואחר כך אפשר לצלותו מיד (הלכות מאכלות אסורות ו,יב, ריק"ו).
<h3> יב</h3>
<b>שֶׁהַמֶּלַח מְעַכֵּב בְּקֻמְצוֹ</b>. שאם לא מלח את הקומץ, המנחה פסולה.
<b>כְּמוֹ שֶׁיִּתְבָּאֵר</b>. הלכות פסולי המוקדשין יא,טז.
<h3> יג</h3>
<b>בְּלִשְׁכַּת הַמֶּלַח</b>. אחת מהלשכות בדרום עזרת ישראל (הלכות בית הבחירה ה,יז).
<b>בְּלִשְׁכַּת הַמֶּלַח הָיוּ מוֹלְחִין עוֹרוֹת הַקֳּדָשִׁים</b>. עורות חלק מן הקרבנות שייכים לכהנים, וכדי שלא יתקלקלו היו מולחים אותם. בלשכה זו היו מאחסנים את המלח למליחת עורות הקדשים, אך מליחתם בפועל נעשתה בלשכה סמוכה: לשכת הפרווה (ריק"ו ולח"מ ע"פ הרמב"ם שם).
<b>וְעַל גַּבֵּי הַכֶּבֶשׁ מוֹלְחִין הָאֵבָרִין</b>. של הקרבנות שאותם היו מקריבים על המזבח.
<b>וּבְרֹאשׁוֹ שֶׁל מִזְבֵּחַ מוֹלְחִין הַקֹּמֶץ וְהַלְּבוֹנָה</b>. של המנחות.
<b>וּמְנָחוֹת הַנִּשְׂרָפוֹת</b>. מנחות הכהנים (שם ה"ט).
<h2>פרק ו</h2>
<h3> א</h3>
<b>כָּל קָרְבָּן תָּמִים וּמֻבְחָר</b>. לעיל א,א.
<b>נְסָכָיו יִהְיוּ תְּמִימִים</b>. לא פגומים, כמבואר בהמשך הפרק.
<b>נִבְחָרִים</b>. מובחרים, כמבואר בפרק הבא.
<b>יַיִן מְעֻשָּׁן</b>. לקמן ה"ט.
<b>סֹלֶת שֶׁהִתְלִיעָה</b>. לקמן הי"א.
<b>בְּזַיִת</b>. בשמן זית (והניסוח בהשפעת השפה הערבית), שבו בוללים את הסולת שבמנחות.
<h3> ב</h3>
<b>עֲצֵי הַמַּעֲרָכָה</b>. העצים שהדליקו במערכות האש השונות שהיו בגג המזבח (ראה הלכות תמידין ומוספין ב,ד).
<b>גּוֹרֵד אֶת הַמָּקוֹם שֶׁהִתְלִיעַ</b>. ושאר העץ כשר.
<b>וַעֲצֵי סְתִירָה</b>. ששימשו קורות במבנים או בכלים שנהרסו.
<h3> ג</h3>
<b>לְבַעַל מוּם בַּבְּהֵמָה וְלוֹקֶה</b>. לעיל א,ב.
<b>מַכַּת מַרְדּוּת</b>. מלקות מדברי חכמים.
<h3> ד</h3>
<b>וְהַלְבוֹנָה</b>. שהיו שמים על גבי המנחות.
<b>וּכְלֵי שָׁרֵת</b>. המשמשים לעבודת הקודש במקדש.
<b>אֵין פּוֹדִין אוֹתָן</b>. לא מעריכים את שוויים ונותנים להקדש את דמיהם כדי להוציאם לשימוש של חולין, אלא נשארים בקדושתם למרות שהם פסולים.
<b>שֶׁנֶּאֱמַר וְהֶעֱמִיד... וְהֶעֱרִיךְ וכו'</b>. כתוב זה נאמר על פדיון בהמה שנפל בה מום. ומכאן שרק הבהמה שנאמר בה במפורש שמעמידים ומעריכים אותה, נפדית, אך לא דברים אחרים שהוקדשו למזבח (רדב"ז, ערוה"ש ס,יא). ויש מפרשים שדווקא דברים שיש בהם רוח חיים שאפשר להעמיד אותם לפני הכהן, מה שאין כן סולת יין ושמן, וכן העופות בכלל זה, שהרי אינם עומדים אלא פורחים בכנפיהם (קרן אורה מנחות ק,ב, ח"ד מנחות יב,א).
<h3> ה</h3>
<b>בַּמֶּה דְּבָרִים אֲמוּרִים וכו'</b>. מוסב על הדברים המתקדשים בכלי שרת כגון היין, השמן והסולת של הנסכים (מרכה"מ).
<b>שֶׁנִּתְקַדְּשׁוּ בִּכְלִי שָׁרֵת</b>. הכניסו אותם לכלי שרת ועל ידי זה נתקדשו קדושה יתרה (ראה גם הלכות פסולי המוקדשין ג,יח).
<b>אֲבָל טְהוֹרִין</b>. שעדיין ראויים להקרבה, ורוצים להוציאם לחולין.
<b>חוּץ מִמִּנְחַת חוֹטֵא</b>. על חטאים מסוימים מתחייב האדם להביא קרבן בהתאם ליכולתו הכלכלית: עשיר מביא בהמה, עני מביא שני עופות, ועני ביותר שאין ביכולתו להביא עוף מביא מנחה. מנחה זו נקראת מנחת חוטא (הלכות שגגות י,ד).
<b>שֶׁמֵּבִיא חַטָּאתוֹ מִדְּמֵי חַטָּאתוֹ</b>. עני שהפריש מנחה ולאחר מכן נעשה עשיר, יפדה את מנחתו ויביא בדמיה קרבן עשיר.
<b>כְּמוֹ שֶׁיִּתְבָּאֵר</b>. שם י,יב.
<b>הֲרֵי הִיא כִּקְדֻשַּׁת דָּמִים וּפוֹדִין אוֹתָהּ אַף עַל פִּי שֶׁהִיא טְהוֹרָה</b>. כיוון שהמנחה אינה ראויה לקרבנו של החוטא (אחרי שנעשה עשיר), הרי ניתן לפדות אותה אף על פי שהיא טהורה.
<b>עוֹשֶׂה לָהֶן מַעֲרָכָה בִּפְנֵי עַצְמָן וְשׂוֹרְפָן בַּמִּזְבֵּחַ</b>. כיוון שאי אפשר לפדותם יש לשורפם, ושרפתם נעשית על מערכת אש מיוחדת שמבעירים במזבח.
<h3> ו</h3>
<b>מֵי הֶחָג</b>. המים שהיו מנסכים בחג הסוכות (ראה הלכות תמידין ומוספין י,ו).
<b>וְהִשִּׁיקָן וְטִהֲרָן</b>. חיברם למי מקווה ובאופן זה נטהרים המים הטמאים.
<b>כְּמוֹ שֶׁיִּתְבָּאֵר בִּטְהָרוֹת</b>. הלכות טומאת אוכלין ב,כא.
<b>אִם טִהֲרָן וְאַחַר כָּךְ הִקְדִּישָׁן הֲרֵי אֵלּוּ מִתְנַסְּכִין</b>. אף שבתחילה לא היו ראויים לניסוך, מכיוון שהקדיש אותם רק לאחר שטיהר את המים ונעשו ראויים לניסוך, הרי אלו מתנסכים (לפי העיקרון ש'אין הדחוי מעיקרו דחוי' – ראה הלכות מעשה הקרבנות טו,ד ובביאור שם).
<b>וְאִם הִקְדִּישָׁן וְאַחַר כָּךְ נִטְמְאוּ הוֹאִיל וְנִדְּחוּ יִדָּחוּ</b>. אם המים נטמאו לאחר שהוקדשו לניסוך המים, גם אם יטהר אותם אין לנסכם כיוון שלאחר שהוקדשו נפסלו ובאותה שעה נדחו מניסוך על המזבח, ושוב אין לנסכם, שכן כלל הנוגע לדברים הקדושים הוא שדבר שהיה ראוי להקרבה ונדחה בשל פסול מסוים, הרי הוא נפסל לגמרי אף אם סיבת הפסול כבר אינה קיימת ('נראה ונדחה אינו חוזר ונראה' – ראה שם).
<h3> ז</h3>
<b>דּוֹרְכָן פָּחוֹת פָּחוֹת מִכַּבֵּיצָה וכו'</b>. אוכל אינו מטמא אוכל אחר אם אין בטמא שיעור כביצה (הלכות טומאת אוכלין ד,א). המשקה הנמצא בתוך הזית או הענב אינו נחשב חלק מגוף הפרי (אלא הוא רק מופקד בתוכו), ולכן אינו נטמא כשהפרי נטמא. אם יסחטו זיתים בכמות פחותה משיעור ביצה, לא ייטמאו המשקים (ראה גם הלכות תרומות יא,יב).
<h3> ח</h3>
<b>שֶׁזְּרָעִים שֶׁנִּטְמְאוּ אֲפִלּוּ זְרָעָן הַיּוֹצֵא מֵהֶן פָּסוּל לִנְסָכִים</b>. ואילו בחולין, זרעים טמאים שזרעם, הצומח מהם טהור (הלכות טומאת אוכלין ב,יט).
<b>וְכֵן</b>. מעלה נוספת בטהרת קדשים.
<b>וְיִפָּסְלוּ הָעֵצִים וְהַלְבוֹנָה בְּטֻמְאָה זוֹ לַמִּזְבֵּחַ</b>. לעיל ה"ד.
<h3> ט</h3>
<b>הַמָּתוֹק</b>. מחמת מתיקות הענבים (ראה רש"י מנחות פו,ב).
<b>וְהַמְעֻשָּׁן</b>. יין שהיה בכלי בעל ריח רע וקלט את הריח מהאדים שבכלי (פה"מ מנחות ח,ו).
<b>וְכֵן יֵין צִמּוּקִים</b>. יין שנסחט מהצימוקים עצמם מבלי שהוסיפו להם מים כלל (רדב"ז). ויש שהסבירו ששרו את הצימוקים עד שספגו מעט מים, כדי שאפשר יהיה לסחוט אותם (שו"ת שאילת יעב"ץ א,עג). ויש מפרשים שמדובר במים ששרה בהם צימוקים עד שקיבלו המים טעם יין (שו"ת הריב"ש ט). וראה הלכות שבת כט,יז.
<b>וְיַיִן מִגִּתּוֹ שֶׁלֹּא שָׁהָה אַרְבָּעִים יוֹם</b>. מיץ ענבים מיד לאחר סחיטתו בגת או יין שלא סיים את תהליך תסיסתו.
<b>וְיֵין הַדָּלִיּוֹת</b>. יין מגפנים המטפסות על גבי עמודים ולא מונחות על האדמה.
<b>בְּבֵית הַשְּׁלָהִין</b>. שדה הצמאה למים, שאינה מסתפקת במי הגשמים.
<b>בְּבֵית הַזְּבָלִים</b>. גפנים הנטועות במקום השלכת אשפה (פה"מ מנחות ח,ב).
<b>יֵין גְּפָנִים שֶׁנִּזְרַע זֶרַע בֵּינֵיהֶן</b>. באופן שלא נעשו כלאי הכרם (ואם נעשו כלאי הכרם פסולים לגמרי, לעיל ה,ט).
<b>יֵין כֶּרֶם שֶׁלֹּא נֶעֱבַד</b>. שלא הפכו את האדמה שסביב הגפנים (ראה לקמן ז,ו).
<h3> י</h3>
<b>יַיִן שֶׁנִּתְגַּלָּה</b>. שהיה בכלי ללא כיסוי ויש חשש שמא שתה ממנו נחש והטיל לתוכו ארס. יין זה אסור בשתייה (הלכות רוצח יא,ו), ופסול לקידוש (הלכות שבת כט,יד).
<b>הִדְלָה גֶּפֶן עַל גַּבֵּי תְּאֵנָה יֵינָהּ פָּסוּל לִנְסָכִים מִפְּנֵי שֶׁנִּשְׁתַּנָּה רֵיחוֹ</b>. צורת גידול זו משנה את ריח היין ופוגמת בו.
<b>זֶּבַח</b>. קרבן בהמה.
<b>מַה זֶּבַח שֶׁלֹּא נִשְׁתַּנָּה</b>. שבהמה הדומה למין אחר פסולה (לעיל ג,ה).
<b>יא-יב. סֹלֶת שֶׁהִתְלִיעָה רֻבָּהּ</b>. לאחר שטחנו את החיטים.
<b>שֶׁהִתְלִיעַ רֹב הַחִטִּים שֶׁנַּעֲשָׂת מֵהֶן</b>. רוב החיטים שמהן נעשה הסולת התליעו.
<b>הִתְלִיעַ רֹב חִטָּה אַחַת הֲרֵי זֶה סָפֵק</b>. אפילו אם רק רוב הגרגרים של אחת החיטים התליעה, הדבר פוסל את כל הסולת (כס"מ).
<b>סֹלֶת שֶׁנִּשְׁאַר בָּהּ קֶמַח פְּסוּלָה כֵּיצַד בּוֹדְקָהּ וכו'</b>. הסולת הוא החלק הגס יותר מטחינת החיטים, והקמח הוא החלק הדק יותר שדומה לאבק. את החיטה הטחונה היו מנפים כדי שהקמח הדק יצא ותישאר רק הסולת.
<b>בְּבֵית הָאִילָן</b>. שדה שנטועים בו אילנות.
<h3> יג</h3>
<b>שֶׁלִּקְּטָן מִגֶּלְלֵי הַבָּקָר וּזְרָעָן</b>. הוציא מצואת הבקר גרגרי חיטה שלמים וזרע אותם.
<h3> יד</h3>
<b>גַּרְגְּרִים</b>. גרגרי זיתים.
<b>שְׁלוּקִין</b>. מבושלים קלות במים ללא תבלינים (הערת הר"י קאפח לפה"מ ברכות ו,ח; וראה פה"מ תרומות י,יא, הלכות נדרים ט,א). ויש מפרשים ששלוק היינו מבושל הרבה (רש"י נדרים מט,א ועוד; וראה מאירי שם שהמילה מתפרשת בשני המובנים — הכול לפי ההקשר).
<b>שֶׁמֶן שֶׁל שְׁמָרִים</b>. הבלוע בשמרי שמן זית.
<h3> טו</h3>
<b>מִן הֶחָדָשׁ וּמִן הַיָּשָׁן</b>. מתבואה ופירות שנקטפו מגידולי שנה זו, ומתבואה ופירות שנקטפו בעבר.
<b>כְּמוֹ שֶׁיִּתְבָּאֵר</b>. לקמן פרק ז.
<b>הָעֹמֶר וּשְׁתֵּי הַלֶּחֶם</b>. לביאורם ראה לעיל ה,ד.
<b>שֶׁאֵינָן בָּאִין אֶלָּא מִן הֶחָדָשׁ וּמֵאֶרֶץ יִשְׂרָאֵל</b>. אמנם אם לא מצא מן החדש יכול להביאם מן הישן (ראה הלכות תמידין ומוספין ז,ה-ט, ח,ב).
<h2>פרק ז</h2>
<h3> א</h3>
<b>נוֹכֵל וְיֵשׁ בְּעֶדְרוֹ זָכָר</b>. יש ברשותו בהמה משובחת (זכר), אך במקום זאת מביא קרבן שאינו משובח, כפי שכתוב בהמשך הפסוק "ונֹדר וזֹבח משחת".
<h3> ב</h3>
<b>כְּבָשִׂים שֶׁגַּבֵּיהֶן רְחָבִין</b>. שמנים.
<h3> ג</h3>
<b>הָעֵצִים הַחֲדָשִׁים</b>. שלא השתמשו בהם (לעיל ו,ב).
<b>לַמַּעֲרָכָה</b>. מערכת האש שעל המזבח.
<b>וְלֹא הָיוּ מְבִיאִין מִשֶּׁל זַיִת וְלֹא מִשֶּׁל גֶּפֶן מִשּׁוּם יִשּׁוּב אֶרֶץ יִשְׂרָאֵל</b>. שלא יחסרו בארץ ישראל העצים הללו.
<b>בְּמֻרְבִּיּוֹת שֶׁל תְּאֵנָה שֶׁל חֳרָשִׁין</b>. ענפים צעירים של תאנה הגדלה ביערות, ואין בקציצת ענפיה ביטול יישוב הארץ.
<b>עֵץ שֶׁמֶן</b>. מין של ארז (בבלי ראש השנה כג,א), ויש אומרים שהוא המכונה בימינו 'אורן ירושלים'.
<b>כְּמַחַק גָּדִישׁ שֶׁל סְאָה</b>. כעובי מקל המשמש להסיר גודש של כלי מדידה שמודדים בו סאה.
<b>וּכְמוֹתָן עוֹשִׂין לְדוֹרוֹת</b>. ומהם מעלים בכל יום גזרי עצים למערכה (וראה הלכות מעשה הקרבנות טז,יג שהמתנדב עצים למערכה צריך להביאם במידות אלו).
<h3> ד</h3>
<b>חִטֵּי הַמְּנָחוֹת וְהַנְּסָכִים</b>. החיטים שנצרכו למנחות ולמנחת נסכים.
<b>נָר</b>. חורש את השדה ולא זורע בה.
<b>וְזוֹרֵעַ הַחֵצִי הָאַחֵר קֹדֶם לַפֶּסַח שִׁבְעִים יוֹם</b>. בזמן זה החמה מתחזקת וגידולי התבואה מתרבים ומשתבחים.
<b>וְאִם לֹא הָיְתָה הַשָּׂדֶה עֲבוּדָה</b>. לא הייתה חרושה לפני זריעת השנה הראשונה.
<b>חוֹרֵשׁ</b>. במקום החרישה שלא נעשתה בשנה הקודמת.
<b>וְשׁוֹנֶה</b>. חורש פעם נוספת סמוך לזריעה.
<b>שָׁף אֶת הַחִטִּים וּבוֹעֵט בָּהֶן עַד שֶׁיִּתְקַלְּפוּ</b>. משפשף את החיטים בידיו כדי להעביר את האבק שעליהן ובועט בהן ברגליו כדי להסיר מהן את הקליפה (פה"מ מנחות  ו,ה).
<h3> ה</h3>
<b>וְחוֹשֵׁב הַהֲבָאָה וְהַהוֹלָכָה בְּשִׁיפָה אַחַת לְהַחֲמִיר</b>. כששף ומוליך את ידיו הלוך ושוב על גבי החיטים, מחשיב את הולכת והבאת הידיים כשיפה אחת בלבד.
<b>וּמְרַקֵּד</b>. מסנן בנפה.
<h3> ו</h3>
<b>הָרַגְלִיּוֹת</b>. ענבים הגדלים על האדמה, ולא המטפסים על עמודים.
<b>הָעֲבוּדִים פַּעֲמַיִם בַּשָּׁנָה</b>. שחופרים ועודרים מסביב לגפנים פעמיים בשנה.
<b>וְדוֹרֵךְ</b>. סוחט את הענבים.
<b>אֶלָּא שָׁלֹשׁ שָׁלֹשׁ</b>. זו על גבי זו (רדב"ז, לח"מ; וריק"ו פירש שמונחות אחת ליד השנייה).
<b>כְּדֵי שֶׁיִּהְיֶה רֵיחוֹ נוֹדֵף</b>. שיהיה מקום לאדי היין להתפשט בחלל הפנוי של החבית.
<b>מִפִּי הֶחָבִית</b>. מחלקה העליון.
<b>הַקִּמְחוֹן הָעוֹלֶה עַל פְּנֵי הַיַּיִן</b>. אבק לבן של עובש יין הדומה לקמח הצף על פני היין.
<b>מִשּׁוּלֶיהָ</b>. מתחתיתה.
<b>מִשְּׁלִישָׁהּ וּמֵאֶמְצָעָהּ שֶׁל אֶמְצָעִית</b>. מהשליש האמצעי של החבית האמצעית משלוש החביות המונחות זו אצל זו (ריק"ו, לח"מ).
<h3> ז</h3>
<b>כֵּיוָן שֶׁיִּרְאֶה שִׁנּוּי הַשְּׁמָרִים מַתְחִיל לָצֵאת</b>. שיראה שינוי במראה היין המעיד שהשמרים עומדים לצאת.
<b>מֵאַחַר אַרְבָּעִים יוֹם לִדְרִיכָתוֹ</b>. וקודם לכן היין נחשב יין מגתו ואינו כשר לכתחילה (לעיל ו,ט).
<h3> ח</h3>
<b>מִפְּנֵי שִׁנּוּי מַעֲשָׂיו</b>. ההבדל בין סוגי שמן הוא באופן ייצורם.
<b>זַיִת שֶׁגִּרְגְּרוֹ בְּרֹאשׁ הַזַּיִת</b>. קטף גרגר גרגר מראש העץ.
<b>וּבְרָרוֹ אַחַת אַחַת</b>. את הזיתים שקטף, שיהיו כולם שלמים ובשלים.
<b>וּכְתָשׁוֹ וּנְתָנוֹ לַסַּל</b>. ריסק את הזיתים במכתשת ושם אותם בסל נצרים (עקל) שמהנקבים שלו היה נוזל השמן.
<b>חָזַר אַחַר כָּךְ וּטְעָנוֹ בַּקּוֹרָה</b>. הניח את הזיתים שבעקל תחת קורת בית הבד להוצאת שאריות השמן.
<b>וּטְחָנוֹ וּטְעָנוֹ שְׁנִיָּה</b>. טחן את הזיתים שנכתשו במכתשת וטחן אותם ברחיים, ושוב נתן אותם תחת הקורה, כדי להוציא מן הזיתים את השאריות האחרונות של השמן.
<b>וְהֶעֱלָן לַגַּג</b>. כדי לרכך את הזיתים שאינם בשלים עדיין בשמש.
<b>וְחָזַר וּבָרַר גַּרְגֵּר גַּרְגֵּר</b>. להוציא את הזיתים הטובים.
<b>וַעֲטָנָן בְּתוֹךְ הַבַּיִת עַד שֶׁיִּלְקוּ</b>. כינס את הזיתים בבור או בכלי (המכונה 'מעטן'), כדי שיתרככו ויהיה ניתן להוציא מהם שמן.
<b>וְנִגְּבָן</b>. מהמוהל שעליהם.
<h3> י</h3>
<b>הַיּוֹצֵא מִן הַכָּתוּשׁ בִּלְבַד</b>. השמן שיצא לאחר הכתישה במכתשת, מבלי שנעשו בזיתים פעולות נוספות.
<h3> יא</h3>
<b>מִבְּכֹרוֹת צֹאנוֹ וּמֵחֶלְבֵהֶן</b>. מהמובחרים  והשמנים שבצאנו.
<b>וְהוּא הַדִּין לְכָל דָּבָר שֶׁהוּא לְשֵׁם הָאֵל הַטּוֹב וכו'</b>. דברי חתימה אלה באו להרחיב את הלכות הקרבנות, ללמדנו כי כל מצווה היא בגדר קרבן לה' בין במצוות שבין אדם למקום ובין במצוות שבין אדם לחברו. שראוי למקיים המצוה לא רק לצאת ידי חובה אלא לעשותה נאה ומובחרת ככל האפשר. וכל זה הוא ביטוי של אהבת ה' — שהאדם נותן משלו לשם מצווה את הטוב והיפה.
