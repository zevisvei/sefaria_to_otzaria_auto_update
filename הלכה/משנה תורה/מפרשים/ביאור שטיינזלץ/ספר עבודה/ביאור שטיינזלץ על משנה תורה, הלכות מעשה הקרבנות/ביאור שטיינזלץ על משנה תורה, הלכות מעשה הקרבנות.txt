<h1>ביאור שטיינזלץ על משנה תורה, הלכות מעשה הקרבנות</h1>
<h2>פרק א</h2>
<h3> ב</h3>
<b>עוֹלָה</b>. יתבארו דיניו לקמן פ"ו.
<b>וְחַטָּאת</b>. יתבארו דיניו לקמן פ"ז.
<b>וְאָשָׁם</b>. יתבארו דיניו לקמן ט,א-ב.
<b>וּשְׁלָמִים</b>. יתבארו דיניו לקמן ט,ד-ח.
<h3> ג</h3>
<b>הַפֶּסַח</b>. קרבן פסח הנשחט בי"ד בניסן (הלכות קרבן פסח א,א).
<b>וְהַבְּכוֹר</b>. בכור בהמה טהורה (הלכות בכורות א,ב).
<b>וְהַמַּעֲשֵׂר</b>. מעשר בהמה (שם ו,ד). ומעשה ההקרבה של שלושתם מופיע לקמן ט,כה.
<h3> ד</h3>
<b>מִשְּׁנֵי כְּבָשִׂים הַבָּאִים עִם לֶחֶם הַתְּנוּפָה בָּעֲצֶרֶת</b>. שני כבשים שהיו באים בחג השבועות ומונפים יחד עם שתי הלחם, ולאחר מכן היו נשחטים וקרבים על המזבח (הלכות תמידין ומוספין ח,יא).
<h3> ה</h3>
<b>שְׁנֵי תְּמִידִין שֶׁל כָּל יוֹם</b>. שני כבשים שמקריבים מדי יום עבור קרבן התמיד, אחד בבוקר ואחד בצהריים (הלכות תמידין ומוספין א,א).
<b>וּמוּסְפֵי שַׁבָּתוֹת וְרָאשֵׁי חֳדָשִׁים וְהַמּוֹעֲדוֹת</b>. קרבנות נוספים על התמיד, שהיו מקריבים בשבתות ובמועדים ונזכרים בפרשת פנחס שבחומש במדבר.
<b>וּשְׂעִיר חַטָּאת שֶׁל יוֹם הַכִּפּוּרִים</b>. ראה שם י,ב, הלכות עבודת יום הכיפורים א,ג.
<b>וְהוֹרוּ בַּעֲבוֹדָה זָרָה</b>. שמותר לעבדה והעם עבד על פיהם (הלכות שגגות יב,א).
<b>וְהוֹרוּ בִּשְׁאָר הַמִּצְווֹת</b>. התירו את אחת ממצוות לא תעשה שחייבים עליה כרת, והעם עבר על אותה מצווה על פיהם.
<b>כְּמוֹ שֶׁיִּתְבָּאֵר</b>. שם.
<h3> ו</h3>
<b>וְהַחֲגִיגָה וְהִיא שְׁלָמִים וְהָרְאִיָּה וְהִיא עוֹלוֹת</b>. קרבן שלמים וקרבן עולה שמביאים בכל חג כשעולים לרגל (הלכות חגיגה א,א).
<b>וְקָרְבַּן הַגֵּר וכו'</b>. קרבן שמקריב גוי המתגייר כחלק מתהליך גרותו (ראה גם הלכות איסורי ביאה יג,ד-ה, הלכות מחוסרי כפרה א,ב).
<b>וְהַנּוֹדֵר אוֹ הַמִּתְנַדֵּב עוֹלָה אוֹ שְׁלָמִים</b>. אופנים שונים שהאדם מתחייב להביא קרבן למקדש (ראה לקמן יד,ד).
<b>וּשְׁלָמִים הַבָּאִים עִם הַלֶּחֶם הֵן הַנִּקְרָאִין תּוֹדָה</b>. ראה לקמן ט,ה.
<b>וְכֵן קָרְבְּנוֹת הַנָּזִיר</b>. שמביא הנזיר כשהוא מסיים את ימי הנזירות שלו (ראה הלכות נזירות ח,א).
<b>וְקָרְבְּנוֹת מְצֹרָע</b>. שמביא לאחר שמסיים את תהליך הטהרה שלו (הלכות שגגות י,ג).
<b>וְקָרְבְּנוֹת זָבִים וְיוֹלְדוֹת</b>. שמביאים לאחר סיום תהליך הטהרה שלהם (הלכות מחוסרי כפרה א,ג).
<b>וְהוּא חַטָּאת</b>. ראה הלכות שגגות א,א (ויש חטאים אחדים שמביא עליהם קרבן חטאת עולה ויורד — שם י,א).
<b>מֵבִיא אָשָׁם וְהוּא הַנִּקְרָא אָשָׁם תָּלוּי</b>. שם ח,א.
<b>וְיֵשׁ עֲבֵרוֹת שֶׁמֵּבִיא עֲלֵיהֶן אָשָׁם וְהוּא הַנִּקְרָא אָשָׁם וַדַּאי</b>. ראה שם ט,א.
<b>וְכֵן אֵיל הָעוֹלָה וּפַר הַחַטָּאת שֶׁמַּקְרִיב כֹּהֵן גָּדוֹל מִשֶּׁלּוֹ בְּיוֹם הַכִּפּוּרִים</b>. ראה הלכות עבודת יום הכיפורים א,א.
<h3> ז</h3>
<b>חַיָּב בְּאַחֲרָיוּתָן וּבְאַחֲרָיוּת נִסְכֵּיהֶן</b>. הנסכים הם הסולת, השמן והיין הבאים עם הקרבן (לקמן ב,א). אם אבד הקרבן או הנסכים הבאים עמו, על הבעלים להביא קרבן או נסכים אחרים.
<b>חוּץ מִן הַנְּדָבָה</b>. כשנדב בהמה לקרבן אינו חייב להביא אחרת אם אבדה (לקמן יד,ה).
<b>וְכָל קָרְבְּנוֹת הַצִּבּוּר אֵינָן חַיָּבִין בְּאַחֲרָיוּתָן וְלֹא בְּאַחֲרָיוּת נִסְכֵּיהֶן</b>. אם הפרישו בהמה לקרבן ציבור ועבר זמן הקרבתה אין חייבים להקריבה ולהביא את נסכיה.
<b>וְאִם קָרַב הַזֶּבַח חַיָּבִין בְּאַחֲרָיוּת נִסְכֵּיהֶן</b>. כשהקריבו את הקרבן בזמנו ולא הביאו אתו נסכים, על הציבור להקריב את נסכיו אפילו לאחר שעבר זמנו.
<b>וְקָרְבַּן יָחִיד שֶׁקָּבוּעַ לוֹ זְמַן</b>. שיש לו תאריך מסוים להקרבתו, כגון פר ואיל שמביא כהן גדול ביום הכיפורים.
<b>וְאֵינוֹ חַיָּב בְּאַחֲרָיוּתוֹ</b>. אינו חייב להקריבו לאחר זמנו.
<h3> ח</h3>
<b>וְאֶחָד בָּהֶן הַזָּכָר וְהַנְּקֵבָה</b>. בקרבן העוף אין הבדל בין זכר לנקבה (ראה גם הלכות איסורי מזבח ג,א).
<h3> י</h3>
<b>יֵשׁ אָשָׁם בָּא מִגְּדוֹלֵי מִין זֶה וְיֵשׁ אָשָׁם בָּא מִן הַקְּטַנִּים</b>. ראה הלכות פסולי המוקדשין ד,כב.
<h3> יא</h3>
<b>מִבֶּן שְׁמוֹנַת יָמִים</b>. ולפני כן הם פסולים (הלכות איסורי מזבח ג,ח).
<b>עַד שָׁנָה תְּמִימָה מִיּוֹם לְיוֹם</b>. מיום הלידה עד שמגיע אותו התאריך כעבור שנה.
<b>אִם נִתְעַבְּרָה שָׁנָה נִתְעַבְּרָה לוֹ</b>. ונחשב קטן עד סיום השנה לפי התאריך בו נולד, למרות שכבר עברו שנים עשר חודשים.
<h3> יב</h3>
<b>אֵין מַקְרִיבִין לְכַתְּחִלָּה אֶלָּא מִיּוֹם הַשְּׁלֹשִׁים וָהָלְאָה</b>. שנאמר בתורה לגבי הקרבנות "מיום השמיני והלאה ירצה" (ויקרא כב,כז), ומכאן למדו שלכתחילה אין להקריבם ביום השמיני אלא רק בזמן מאוחר יותר.
<b>חוּץ מִן הַבְּכוֹר... שֶׁאִם רָצָה לְהַקְרִיבָן בַּשְּׁמִינִי לְכַתְּחִלָּה מַקְרִיב</b>. שלגבי בכור נאמר "ביום השמיני תתנו לי" (שמות כב,כט), ומכאן שאפשר להקריבו אפילו לכתחילה ביום השמיני, וממנו למדו למעשר ולפסח (פה"מ פרה א,ד).
<h3> יד</h3>
<b>הֲרֵי אֵלּוּ בְּנֵי שָׁנָה</b>. עד סוף שנתם הראשונה.
<b>בְּנֵי שְׁנָתַיִם</b>. עד גיל שנתיים.
<b>אֲבָל בְּיוֹם שְׁלֹשִׁים</b>. וכן מסוף השנה הראשונה ועד יום שלושים.
<b>פַּלְגָּס</b>. משמעות המילה ביוונית: צעיר שכבר אינו ילד ועדיין אינו בוגר (וראה פה"מ פרה א,ג).
<b>פַּר בֶּן שְׁנָתַיִם</b>. החל משנתו השנייה נקרא פר. אך אפשר להקריבו עד סוף שלוש שנים כדלעיל הי"א (כס"מ).
<b>כָּל שָׁנָה שְׁנִיָּה הוּא נִקְרָא שָׂעִיר</b>. מתחילת השנה ועד סופה (בשונה מאיל — מרכה"מ).
<h3> טו</h3>
<b>וְכָל חַטָּאוֹת שֶׁל צִבּוּר מִן הָעֵז</b>. שעיר עבודה זרה של ציבור ושעירי ראשי חודשים ומועדות.
<b>אוֹ מִן הַבָּקָר</b>. פר העלם דבר של ציבור.
<b>מִן הַכְּבָשִׂים וּמִן הַבָּקָר</b>. תמידים ומוספים הבאים מהכבשים, מהאילים ומן הבקר.
<b>חוּץ מִשָּׁלֹשׁ חַטָּאוֹת</b>. הבאות מן הזכרים או מן הבקר.
<b>חַטַּאת נָשִׂיא שֶׁהִיא עֵז</b>. זכר (שעיר), שמביא המלך כאשר חוטא בחטא שהיחיד מביא עליו חטאת (הלכות שגגות טו,א).
<b>וְחַטַּאת כֹּהֵן מָשִׁיחַ</b>. שמביא הכהן הגדול כאשר טועה בהוראה ועובר על מצווה שחייבים עליה חטאת (שם).
<b>פַּר שֶׁמֵּבִיא כֹּהֵן גָּדוֹל בְּיוֹם הַכִּפּוּרִים</b>. הלכות עבודת יום הכיפורים א,א.
<h3> טז</h3>
<b>מִשָּׂעִיר שֶׁל יוֹם הַכִּפּוּרִים שֶׁחֲבֵרוֹ מִשְׁתַּלֵּחַ</b>. שעיר החטאת שהוא בן זוגו של השעיר שנשלח לעזאזל. אבל שעיר החטאת שקרב יחד עם המוספים, נאכל (הלכות עבודת יום הכיפורים א,א).
<h3> יז</h3>
<b>זְבָחִים</b>. קרבנות מן החי.
<b>קָדְשֵׁי קָדָשִׁים... קָדָשִׁים קַלִּים</b>. והם נבדלים ביניהם במקום השחיטה (לקמן ה,ב-ד); ובדיני האכילה (לקמן י,ג-ז).
<h3> יח</h3>
<b>הַחֵלֶב אֲשֶׁר עַל הַכְּסָלִים</b>. השומן במקום שבו מתחברות עצמות הירך לעצמות האגן.
<b>וְיוֹתֶרֶת הַכָּבֵד וכו'</b>. חתיכת כבד היוצאת מקצהו התחתון של הכבד ונראית כאצבע יחד עם מעט מהכבד עצמו.
<b>הָאַלְיָה תְּמִימָה</b>. כל הזנב המעובה המלא שומן המצוי בכבשים.
<b>עִם חֻלְיוֹת מִן הַשִּׁדְרָה עַד מָקוֹם הַכְּלָיוֹת</b>. החוליות של עמוד השדרה נכנסות לתוך האליה, כשמסירים את האליה יש להסיר אתה את כל החוליות שבה ואת החוליות שמעליה עד מעל הכליות.
<b>הֶעָצֶה</b>. הכליות.
<b>הָאֵבָרִין שֶׁשּׂוֹרְפִין אוֹתָן עַל גַּבֵּי הַמִּזְבֵּחַ מִן הַחַטָּאוֹת הַנֶּאֱכָלוֹת וכו'</b>. ולעומתם, בשר העולה והחטאות הנשרפות היה נשרף כולו.
<b>הַחֵלֶב שֶׁעַל הַקֶּרֶב וּבִכְלָלוֹ חֵלֶב שֶׁעַל גַּבֵּי הַקֵּבָה</b>. השומן המכסה את הכרס ואת ההמסס, בית הכוסות והקיבה (ראה גם הלכות מאכלות אסורות ז,ו).
<h3> יט</h3>
<b>אַף עַל פִּי שֶׁכָּלוּ חֳדָשָׁיו שֶׁל עֻבָּר</b>. נגמרו חודשי ההיריון שלו. באופן זה חלבו אסור באכילה (הלכות מאכלות אסורות ז,ג) ולמרות זאת לא צריך להקריב אותו.
<b>וַאֲפִלּוּ נִמְצָא חַי</b>. לאחר ששחטו את אמו.
<b>וַהֲרֵי הָעֻבָּר כְּאֶחָד מֵאֵבָרֶיהָ</b>. נאכל כדין שאר איבריה (ראה הלכות תמורה ד,ג).
<h2>פרק ב</h2>
<h3> א</h3>
<b>אֵינָהּ טְעוּנָה לֹא תְּנוּפָה וְלֹא הַגָּשָׁה וְלֹא לְבוֹנָה</b>. פעולות שנעשות במנחות השונות (ראה לקמן יב,ו-ז).
<b>טְעוּנָה מֶלַח</b>. פיזור מלח לפני שרפתה על המזבח (הלכות איסורי מזבח ה,יא).
<b>וְאֵין נוֹתְנִין אוֹתוֹ עַל הָאֵשׁ</b>. על מערכת האש שבגג המזבח.
<b>וְיוֹצֵק עַל הַיְסוֹד וְהוּא יוֹרֵד לַשִּׁיתִין</b>. היה יוצק את היין בראש המזבח ומשם היה יורד ליסוד המזבח וממנו לשיתין (ריק"ו ולח"מ על פי הנאמר לקמן ז,י; וראה ראב"ד וכס"מ).
<b>לַשִּׁיתִין</b>. לנקבים שבפינה הדרום מערבית של היסוד (ראה הלכות בית הבחירה ב,יא).
<h3> ב</h3>
<b>כֶּבֶשׂ יוֹלֶדֶת וְאֵילוֹ שֶׁל כֹּהֵן גָּדוֹל</b>. שהם חובות ואינם נדר או נדבה.
<b>וְאֵילוֹ שֶׁל כֹּהֵן גָּדוֹל</b>. איל לעולה שמביא הכהן הגדול ביום הכיפורים, בנוסף לפר החטאת (הלכות עבודת יום הכיפורים א,א).
<b>חוּץ מֵחַטַּאת מְצֹרָע וַאֲשָׁמוֹ</b>. המצורע מביא ביום טהרתו: חטאת, אשם ועולה (לעיל א,ו), ועם שלושת קרבנותיו מביא נסכים (לקמן ה"ו).
<b>שֶׁנִּתְפָּרְשׁוּ נִסְכֵּיהֶם בַּתּוֹרָה</b>. ויקרא יד,י.
<h3> ג</h3>
<b>שֶׁנֶּאֱמַר לְפַלֵּא נֶדֶר וכו'</b>. בעניין חובת הנסכים.
<b>לְהָבִיא שַׁלְמֵי חֲגִיגָה וְעוֹלַת רְאִיָּה</b>. למרות שחובה להקריבם ברגל (הלכות חגיגה א,א), יש להביא אתם נסכים.
<h3> ד</h3>
<b>כֶּבֶשׂ אוֹ כִּבְשָׂה</b>. קטנים, בשנתם הראשונה.
<b>עִישָּׂרוֹן... הַהִין</b>. ראה לקמן ה"ז.
<b>נִסְכֵּי רָחֵל</b>. כבשה בשנתה השנייה.
<b>אַיִל</b>. כבש בשנתו השנייה.
<h3> ה</h3>
<b>לְכָל אֶחָד וְאֶחָד</b>. לכל קרבן וקרבן, גם כאשר מביא קרבנות רבים.
<b>מִכֶּבֶשׂ הָעוֹלָה שֶׁמַּקְרִיבִין בְּיוֹם הֲנָפַת הָעֹמֶר</b>. שהיו מקריבים ביום השני של פסח יחד עם מנחת העומר (הלכות תמידין ומוספין ז,ג).
<b>שֶׁהַנְּסָכִים שֶׁלּוֹ שְׁנֵי עֶשְׂרוֹנִים בָּלוּל בִּשְׁלִישִׁית הַהִין שֶׁמֶן</b>. פי שניים מנסכי הכבש.
<b>לֹא נִכְפַּל יֵינוֹ אֶלָּא יַיִן לַנֶּסֶךְ רְבִיעִית הַהִין</b>. כנסכי שאר כבשים.
<h3> ו</h3>
<b>וּמִפִּי הַשְּׁמוּעָה</b>. מסורת חכמים.
<b>הַפַּלְגָּס</b>. כבש בחודש הראשון של שנתו השנייה ואינו ראוי לא לכבש ולא לאיל (לעיל א,יד).
<h3> ז</h3>
<b>וּכְבָר הוֹדַעְנוּ שִׁעוּר הַלֹּג עִם מִדּוֹת אֲחֵרוֹת בְּהִלְכוֹת עֵרוּבִין</b>. א,יג; ובמידות ימינו שיעור הלוג כ-350 סמ"ק.
<b>וְהָעִשָּׂרוֹן הוּא הָעֹמֶר</b>. ושיעורו עשירית האיפה (שמות טז,לו).
<b>וּכְבָר בֵּאַרְנוּ שִׁעוּרוֹ בְּעִנְיַן חַלָּה</b>. הלכות ביכורים ו,טו; ושם נאמר ששיעורו ארבעים ושלוש ביצים וחמישית (כ-2.5 ליטר).
<h3> ח</h3>
<b>בְּעִשָּׂרוֹן אֶחָד שֶׁהָיָה בַּמִּקְדָּשׁ</b>. כלי מדידה שהיה במקדש למדידת יבש ובו מדדו את הסולת למנחות (הלכות כלי המקדש א,טז).
<b>הַשֶּׁמֶן שֶׁל נְסָכִים מוֹדְדִין אוֹתוֹ בְּמִדָּתוֹ שֶׁבַּמִּקְדָּשׁ</b>. כל נסך בכלי המידה המתאים ממידות הלח שהיו במקדש: רביעית ההין לכבש, שלישית ההין לאיל, חצי ההין לפר (שם א,יז).
<b>וְשֶׁמֶן שֶׁל מִנְחוֹת הַיָּחִיד בַּלֹּג שֶׁבַּמִּקְדָּשׁ</b>. מנחה שהיחיד מתנדב למזבח אינה פחותה מעישרון סולת ויכול להוסיף עליה כמה שירצה (לקמן יב,ה). לכל עישרון יש לתת לוג שמן (שם ה"ז), ולוג זה היה נמדד במידת לוג שהייתה במקדש.
<b>כְּמִנְיַן הָעֶשְׂרוֹנוֹת כְּמִנְיַן הַלֻּגִּין</b>. לפי מניין העשרונות של הסולת כך מניין הלוגין של השמן.
<h3> ט</h3>
<b>בֵּרוּצֵי הַמִּדּוֹת</b>. מה שעולה וגודש מעל גובה הכלי.
<b>גַּב הָעִשָּׂרוֹן</b>. הצד החיצוני של הכלי.
<b>כְּמוֹ שֶׁבֵּאַרְנוּ</b>. הלכות כלי המקדש א,יט.
<b>אַף עַל פִּי שֶׁאֵין כַּוָּנַת הַמּוֹדֵד אֶלָּא לְמַה שֶּׁבַּכְּלִי בִּלְבַד</b>. וכלי השרת אינם מקדשים אלא לדעת — כאשר מתכוונים שיקדשו (הלכות פסולי המוקדשין ג,כ).
<b>שֶׁלֹּא יֹאמְרוּ מוֹצִיאִין מִכְּלִי שָׁרֵת לְחֹל</b>. שהרואה יודע שכלי הלח נמשחו גם מבחוץ, ואינו יודע שהמודד לא התכוון אלא למה שבפנים, ויחשוב שמותר לנהוג מנהג חולין במה שהתקדש בכלי שרת.
<h3> י</h3>
<b>אִם יֵשׁ שָׁם זֶבַח אַחֵר יִקְרְבוּ עִמּוֹ</b>. אם יש שם קרבן אחר הטעון נסכים, יקריבו את הבירוצים עבור הנסכים של אותו קרבן.
<b>וְאִם לֹא יִפָּסְלוּ בְּלִינָה</b>. אם לא השתמשו בהם לנסכי קרבנות אחרים, הם נפסלים לאחר לילה ככל הדברים שהתקדשו בכלי קודש (הלכות בית הבחירה ג,יח).
<b>וְאִם לָאו מְקַיְּצִין בָּהֶן הַמִּזְבֵּחַ</b>. אם עדיין לא נפסלו בלינה ניתן לפדות אותם ובכסף לקנות קרבנות ל'קיץ המזבח' — עולות נדבה של ציבור שהיו מקריבים בנוסף לקרבנות החובה (ונקראו כך על שם פירות הקיץ הבאים כתוספת לסעודה - פה"מ שקלים ד,ד).
<h3> יא</h3>
<b>כֵּיצַד</b>. מקייצין את המזבח.
<b>לוֹקְחִין בָּהֶן</b>. מוכרים את הבירוצים ובכסף שמקבלים תמורתם קונים קרבנות ומקריבים אותם לעולה.
<b>וְהָעוֹרוֹת לַכֹּהֲנִים</b>. כשאר העורות של קרבנות העולה (לקמן ה,יט).
<h3> יב</h3>
<b>הַסֹּלֶת עִם הַשֶּׁמֶן שֶׁל נְסָכִים אֵינָן מְעַכְּבִין אֶת הַיַּיִן וְלֹא הַיַּיִן מְעַכְּבָן</b>. ויכול להביא אחד גם אם אינו מביא את השני.
<b>אִם לָנוּ יִפָּסְלוּ בַּלִּינָה</b>. ועליו להביא נסכים אחרים.
<h3> יג</h3>
<b>אֵין מְבִיאִין נְסָכִים אֶלָּא מִן הַחֻלִּין</b>. בטעם הדין ראה לקמן טז,יז.
<b>תּוֹדָה שֶׁמֵּבִיא לַחְמָהּ מִן הַמַּעֲשֵׂר</b>. כשהתנה שכך יביא, יכול להביא ממעות מעשר שני (שם).
<h3> יד</h3>
<b>הַנְּסָכִים הָאֲמוּרִין בְּסֵפֶר יְחֶזְקֵאל</b>. פרקים מה-מו.
<b>מִלּוּאִין</b>. קרבנות שבאים לצורך חנוכת העבודה במקדש.
<h3> טו</h3>
<b>שֶׁהִקְרִיבוּ הַנְּשִׂיאִים בַּחֲנֻכַּת הַמִּזְבֵּחַ</b>. שנים עשר נשיאי השבטים הקריבו מדי יום קרבנות בחנוכת המשכן בימי משה רבנו (במדבר פרק ז).
<b>וְהִקְרִיבוּ בְּשַׁבָּת</b>. שהרי הקריבו משך שנים עשר ימים רצופים.
<b>כָּךְ הַנָּשִׂיא מַקְרִיב חֲנֻכָּתוֹ בְּשַׁבָּת לֶעָתִיד כַּאֲשֶׁר מְפֹרָשׁ שָׁם</b>. יחזקאל מו,ד.
<b>הַבָּאִים מֵהַשְּׁבִי</b>. האנשים שעלו עם עזרא מהגולה (ראה עזרא ח,לה).
<b>אֲבָל דְּבָרִים הַנּוֹהֲגִין לְדוֹרוֹת</b>. שיעור הנסכים.
<b>הֵן דִּבְרֵי תּוֹרָה שֶׁפֵּרַשְׁנוּ</b>. לעיל הל' ד-ו.
<h2>פרק ג</h2>
<h3> א</h3>
<b>בֵּין בְּנֶדֶר בֵּין בִּנְדָבָה</b>. אופנים שונים שהאדם מתחייב להביא קרבן למקדש (ראה לקמן יד,ד).
<b>וַאֲפִלּוּ עוֹף יָבֹא בְּשֻׁתָּפוּת</b>. אבל מנחה אינה באה בשותפות (לקמן יד,ב).
<h3> ב</h3>
<b>וּמִיַּד בֶּן נֵכָר לֹא תַקְרִיבוּ אֶת לֶחֶם אֱלֹהֵיכֶם מִכָּל אֵלֶּה</b>. הפרשייה שם עוסקת בבהמה בעלת מום. ונאמר שאין לקבלה מן הגויים כקרבן, ומכאן שכאשר אין בה מום יכול הגוי להקריבה (ירושלמי עבודה זרה ב,א). ומכך שתחילת הפרשייה עוסקת בקרבן עולה (ויקרא כב,יח) לומדים שמקבלים מן הגוי רק קרבן עולה (בבלי מנחות עג,ב).
<b>אַף עַל פִּי שֶׁהוּא עוֹבֵד עֲבוֹדָה זָרָה</b>. ואין חוששים שמא הביא קרבן זה לשם עבודה זרה (רדב"ז).
<b>וְכֵן עוֹלוֹת שֶׁאֵינָן בָּאוֹת בְּנֶדֶר וּנְדָבָה</b>. שהפרשייה שם עוסקת בקרבנות שבאים בנדר ובנדבה.
<h3> ג</h3>
<b>שֶׁהֵבִיא שְׁלָמִים</b>. הביא קרבן לשם שלמים.
<b>לִבּוֹ לַשָּׁמַיִם</b>. ולא שיאכלו ממנו בני אדם.
<b>עַל מְנַת שֶׁיִּתְכַּפֵּר בָּהֶן לְיִשְׂרָאֵל</b>. שישראל שהיה חייב שלמים יצא בהם ידי חובתו.
<h3> ד</h3>
<b>יִשְׂרָאֵל שֶׁהוּא מְשֻׁמָּד וכו'</b>. ראה גם הלכות שגגות ג,ז.
<b>מְשֻׁמָּד לַעֲבוֹדָה זָרָה</b>. רגיל לעבוד עבודה זרה בכל עת (ראה הלכות תשובה ג,ט).
<b>בְּפַרְהֶסְיָא</b>. בפומבי.
<b>מִפִּי הַשְּׁמוּעָה</b>. מסורת חכמים.
<b>בֵּין לְהַכְעִיס</b>. עובר על האיסור מתוך זלזול ומרד.
<b>בֵּין לְתֵאָבוֹן</b>. עובר על איסור זה מחמת תאוותו ולא כמרד.
<h3> ה</h3>
<b>הָאֶזְרָח</b>. ישראל.
<b>אֲבָל נִסְכֵּיהֶן קְרֵבִין מִשֶּׁל צִבּוּר</b>. למרות שהגויים עצמם אינם מביאים את נסכיהם, הקרבן שלהם טעון נסכים, ויש לקנות אותם מכספי הציבור (ראה גם הלכות שקלים ד,ג, ובפסקים ושיטות כאן).
<b>סְמִיכָה</b>. מבואר בהלכות הבאות.
<h3> ז</h3>
<b>כָּל הַמָּעוֹת שֶׁדִּינָם שֶׁיִּפְּלוּ לְתֵבוֹת שֶׁל נְדָבָה וכו'</b>. את הכסף הנשאר ממה שהפריש האדם לקרבן שלו, נותנים בקופות במקדש וקונים בהם עולות (הלכות שקלים ב,ב-ג; וראה גם הלכות תמורה ד,ה).
<b>וְאִם הָיָה כֹּהֵן עֲבוֹדָתָהּ וְעוֹרָהּ שֶׁל אַנְשֵׁי מִשְׁמָר</b>. בדרך כלל כהן שמביא קרבן זכאי להקריב אותו בעצמו, לאכול את בשרו (בקרבנות הנאכלים) ולקבל את עורו (ראה הלכות כלי המקדש ד,ז). אמנם העולות שקרבות מהכסף שניתן בתיבות הנדבה נחשבות של הציבור, ולכן גם אם העולה נקנתה מכספו של כהן, הקרבת העולה ועורה שייכים לאנשי משמר הכהנים העובדים במקדש באותו שבוע.
<h3> ח</h3>
<b>הַשָּׁלִיחַ</b>. המקריב בהמה עבור אחר.
<h3> ט</h3>
<b>שֶׁמֵּת וְהִנִּיחַ קָרְבָּנוֹ עוֹלָה אוֹ שְׁלָמִים</b>. אבל אם הניח חטאת או אשם, אין מקריבים אותם (הלכות פסולי המוקדשין ד,א, ד,יד).
<h3> י</h3>
<b>עַל שָׂעִיר הַמִּשְׁתַּלֵּחַ</b>. לעזאזל ביום הכיפורים, הכהן הגדול סומך עליו (הלכות עבודת יום הכיפורים ד,ב).
<b>וְעַל פַּר הֶעְלֵם</b>. פר העלם דבר של ציבור (ראה לעיל א,ה).
<h3> יא</h3>
<b>וְהוּא שֶׁיִּסְמֹךְ בְּכָל כֹּחוֹ</b>. ככל הסמיכות (לקמן הי"ג).
<b>וְאִם סָמַךְ הַטָּמֵא סָמַךְ</b>. כשהכניס ידיו (או שנכנס באיסור) וסמך בכל כוחו, נחשבת הסמיכה ולא צריך לחזור ולסמוך (ריק"ו, לח"מ ועיין כס"מ).
<h3> יב</h3>
<b>שְׁיָרֵי מִצְוָה</b>. ואינה עיקר המצווה.
<b>אִם לֹא סָמַךְ כִּפֵּר</b>. הקרבן כשר.
<b>וְאַף עַל פִּי כֵן מַעֲלִין עָלָיו כְּאִלּוּ לֹא כִּפֵּר</b>. לא עשה מצווה מן המובחר (רש"י מנחות צג,ב), או פירושו שאין לו שכר על הבאת הקרבן (ערוה"ש סח,יט).
<h3> יג</h3>
<b>וְלֹא עַל הַצְּדָדִין</b>. צדי הראש.
<h3> יד</h3>
<b>בַּצָּפוֹן</b>. השטח שמצפון למזבח, שבו שוחטים את קדשי הקדשים (לקמן ה,ב).
<b>וּפָנָיו לַמַּעֲרָב וכו'</b>. פני הבהמה כלפי ההיכל, והסומך עומד ממזרח לבהמה ופניו כלפי ההיכל.
<b>עַל חַטָּאת עֲוֹן חַטָּאת וְעַל אָשָׁם עֲוֹן אָשָׁם</b>. מפרט בווידוי את החטא שעליו הוא מביא את הקרבן (ראה גם הלכות תשובה א,א).
<b>וְעַל הָעוֹלָה מִתְוַדֶּה עֲוֹן עֲשֵׂה</b>. שביטל מצוות עשה.
<b>וַעֲוֹן לֹא תַעֲשֶׂה שֶׁנִּתַּק לַעֲשֵׂה</b>. מצוות לא תעשה שיש ציווי מפורש לתקן את העברה במעשה מסוים, ובכך היא הועברה להיות מצוות עשה ואין לוקים עליה (ראה הלכות סנהדרין יח,ב). העולה מכפרת על עוונות אלו (בבלי יומא לו,א).
<h3> טו</h3>
<b>חָטָאתִי</b>. בשוגג.
<b>עָוִיתִי</b>. במזיד.
<b>פָּשַׁעְתִּי</b>. כפירה ופשעים גדולים שיש בהם מרד בה' ופריקת עול (פה"מ יומא ד,ב).
<b>וְזוֹ כַּפָּרָתִי</b>. קרבן זה.
<b>שְׁלָמִים</b>. שחיטתם בכל העזרה (לקמן ה,ב).
<b>שֶׁאֵינוֹ מִתְוַדֶּה עַל הַשְּׁלָמִים</b>. שהרי אינו בא על עוון, כשאר הקרבנות. ולכן הוא חביב לפני הקב"ה ועושה שלום (לשון שלמים) בין ישראל לאביהם שבשמים (תנחומא צו ז).
<h2>פרק ד</h2>
<h3> א</h3>
<b>הַזְּבִיחָה</b>. השחיטה.
<b>הַהַקְרָבָה</b>. זריקת הדם על המזבח.
<b>וְכֵיוָן שֶׁשָּׁקְעָה הַחַמָּה נִפְסַל הַדָּם</b>. ואין לזרקו על המזבח, והקרבן נפסל (ראה גם הלכות פסולי המוקדשין א,לז).
<h3> ב</h3>
<b>שֶׁקָּרְבוּ מַתִּירָיו</b>. שזרקו על המזבח את הדם המתיר את הקטרת האימורים ואיברי העולה על המזבח.
<b>אֵמוּרֵיהֶן</b>. ראה לעיל א,יח.
<b>עַד שֶׁיַּעֲלֶה עַמּוּד הַשַּׁחַר</b>. תחילת הארת צד מזרח קודם הזריחה (כשעה וחמישית לפניה — פה"מ ברכות א,א).
<b>וּכְדֵי לְהַרְחִיק מִן הַפְּשִׁיעָה וכו'</b>. כדי שלא יבואו להקטיר אחרי עלות השחר (לעיקרון זה ראה לקמן י,ח, הלכות קריאת שמע א,ט, הלכות קרבן פסח ח,טו).
<b>עַד חֲצוֹת הַלַּיְלָה</b>. אמצע הלילה (ראה גם הלכות תמידין ומוספין א,ו).
<h3> ג</h3>
<b>לְדַעַת</b>. בכוונה.
<b>דּוֹחִין אֶת הַשַּׁבָּת בִּזְמַנָּן וכו'</b>. את האיברים והחלבים של הקרבנות שקרבו בשבת שורפים עוד באותו היום, אף שאפשר לדחות את שרפתם למוצאי שבת.
<h3> ד</h3>
<b>הַקֹּמֶץ וְהַ</b>. לְבוֹנָה
<b></b>. החלק הקרב מהמנחות הנאכלות.
<b>וּמְנָחוֹת הַנִּשְׂרָפוֹת</b>. מנחת כהן ומנחת נסכים.
<b>עִם מְבוֹא הַשֶּׁמֶשׁ</b>. סמוך לשקיעת החמה.
<b>מִתְעַכְּלִין</b>. מסיימים את תהליך שרפתם.
<b>כְּאֵבְרֵי עוֹלָה</b>. שמותר לשרפם כל הלילה.
<h3> ה</h3>
<b>הַנְּסָכִים הַבָּאִים עִם הַזֶּבַח</b>. סולת ויין שמקריבים עם הקרבן (לעיל ב,א), והובאו יחד עם הקרבן.
<b>הַנְּסָכִים הַבָּאִין בִּפְנֵי עַצְמָן</b>. שלא הביא את הנסכים עם הקרבן אלא לאחר זמן (לעיל ב,יב).
<b>מַקְדִּישָׁן וּמַקְרִיבָן בַּלַּיְלָה</b>. מותר ליתנם בכלי שרת כדי שיתקדשו בלילה ויקריבו אותם בלילה.
<h3> ו</h3>
<b>לִסְמִיכָה</b>. לעיל ג,ו.
<b>וְלִמְלִיקָה</b>. שחיטת קרבנות העוף בציפורן (לקמן ו,כג).
<b>וּלְהַקְטָרָה</b>. הקטרת קומץ המנחה.
<b>לְהַגָּשָׁה</b>. קירוב המנחה לקרן דרומית מערבית של המזבח (לקמן יב,ו).
<b>וּלְהַזָּיָה</b>. הזיית הדם.
<b>וְלִתְנוּפָה</b>. הנפת המנחות או הקרבנות הטעונים תנופה.
<b>וְלִקְמִיצָה</b>. הפרשת קומץ מן המנחה שאותו מקריבים (לקמן יב,ט, יג,יג).
<b>וּלְקָרְבַּן הַמּוּסָפִין</b>. הקרבת קרבנות המוספים (אבל הקרבת התמידים אינה כשרה כל היום, אלא של שחר בשעות הבוקר ושל בין הערביים בשעות הצהריים).
<b>וְכָל הַלַּיְלָה כָּשֵׁר לְהַקְטִיר אֵמוּרִין וְאֵבָרִין</b>. של הקרבנות שהקריבו במשך היום.
<b>וְאַף עַל פִּי כֵן הַזְּרִיזִין מַקְדִּימִין לַמִּצְווֹת</b>. ואינם ממתינים לסוף היום והלילה (ראה גם הלכות מילה א,ח).
<h3> ז</h3>
<b>בְּסַכִּין מִכְּלֵי שָׁרֵת</b>. בסכין של מתכת מהכלים המיוחדים לעבודת המקדש שהוקדשו לכך.
<b>בִּקְרוּמִיּוֹת שֶׁל קָנֶה</b>. הקליפה הקשה של הקנה (ראה הלכות שחיטה א,יד).
<h3> ח</h3>
<b>שֶׁקִּבֵּל מִדָּמָן פָּחוֹת מִכְּדֵי הַזָּיָה וכו'</b>. לאחר השחיטה יש לקבל את הדם לתוך כלי. וצריך שיהיה בכלי לא פחות משיעור הראוי להזיה על המזבח (ראה לקמן ה,ט).
<b>וְצָרִיךְ לְהִתְכַּוֵּן לְקַבֵּל כָּל הַדָּם</b>. לכתחילה יש לנסות לקבל את כל הדם לתוך הכלי.
<b>וּמוֹצִיא הַסִּימָנִין וְהַוְּרִידִין לְתוֹךְ הַמִּזְרָק</b>. מותח את סימני השחיטה (הקנה והוושט) ואת עורקי הדם שבצוואר מעל המזרק כדי שכל הדם ייכנס לכלי.
<b>הַמִּזְרָק</b>. כלי בעל תחתית מחודדת שמשמש לקבלת הדם.
<b>שְׁנַיִם אוֹ רֹב שְׁנַיִם</b>. לכתחילה ישחוט את שני הסימנים, ואם שחט רוב משני הסימנים שחיטתו כשרה (הלכות שחיטה א,ט).
<b>כְּדֵי שֶׁלֹּא יֵרֵד הַדָּם מֵעָלֶיהָ</b>. שהדם שנדבק לסכין לא ייכנס למזרק.
<b>וְדָם שֶׁבַּסַּכִּין מְקַנְּחוֹ בִּשְׂפַת הַמִּזְרָק</b>. בצדו החיצוני.
<h3> ט</h3>
<b>אֲוִיר הַכְּלִי הֲרֵי הוּא כַּכְּלִי</b>. ודם שהתקבל בו התקדש כדם שהתקבל בכלי.
<b>הָיָה מְקַבֵּל הַדָּם וְנִפְחֲתוּ שׁוּלֵי הַמִּזְרָק וכו'</b>. אם הדם הגיע לאוויר דפנות הכלי לאחר שנפחתה התחתית שלו הוא אינו מתקדש, מכיוון שבשעה שהגיע לשם לא היה עתיד להיות מונח שם אלא ליפול (ובמקרה שנפחתו שולי הכלי לאחר שהגיע לדפנות הכלי, נתקדש הדם, למרות שהדם לא נח כלל בכלי — רדב"ז).
<h3> י</h3>
<b>לְשֵׁם הַזֶּבַח</b>. לקרבן שלשמו הוקדש: שלמים לשם שלמים, עולה לשם עולה וכו'.
<b>וּלְשֵׁם בְּעָלָיו</b>. לשם בעלי הקרבן.
<b>בִּשְׁעַת זְבִיחָה</b>. בזמן השחיטה.
<b>שֶׁתִּהְיֶה זְבִיחָה עִם שְׁאָר הָעֲבוֹדוֹת הָאַרְבַּע</b>. קבלה, זריקה והולכה שיחד עם השחיטה הם ארבע העבודות שפוסלות את הקרבן במחשבה (הלכות פסולי המוקדשין יג,ד).
<b>וְאִם שָׁחַט וְעָבַד שְׁאָר הָעֲבוֹדוֹת סְתָם... הֲרֵי הֵן כְּשֵׁרִים וְעָלוּ לַבְּעָלִים</b>. כיוון שסתם עבודה בקרבנות היא לשם אותו זבח ולשם הבעלים (בבלי זבחים ב,ב).
<h3> יא</h3>
<b>וּלְשֵׁם הַזּוֹבֵחַ</b>. הבעלים.
<b>וְשֶׁיַּקְטִירוֹ לָאִשִּׁים</b>. שיעלו אותו לשרפה באש המזבח.
<b>וְשֶׁהַקְטָרָתוֹ לְרֵיחַ בִּלְבַד</b>. ולא לשם אוכל לקב"ה ולמזבח (ערוה"ש ע,טו).
<b>כְּמוֹ שֶׁבֵּאַרְנוּ</b>. לעיל ה"י.
<h2>פרק ה</h2>
<h3> א</h3>
<b>כְּבָר בֵּאַרְנוּ שֶׁשְּׁחִיטַת הַקֳּדָשִׁים כְּשֵׁרָה בְּזָרִים</b>. הלכות ביאת מקדש ט,ו.
<b>וּמִקַּבָּלַת הַדָּם וָאֵילָךְ מִצְוַת כְּהֻנָּה</b>. ראה גם הלכות פסולי המוקדשין א,כב.
<h3> ב</h3>
<b>קָדְשֵׁי קָדָשִׁים... קָדָשִׁים קַלִּין</b>. ראה לעיל לעיל א,יז.
<b>בִּצְפוֹן הַמִּזְבֵּחַ</b>. השטח בעזרה שמצפון למזבח מהכותל המזרחי של העזרה עד כותל ההיכל.
<b>בְּכָל מָקוֹם שֶׁבֵּאַרְנוּ גְּבוּלוֹתָיו בִּתְחִלַּת סֵפֶר זֶה</b>. הלכות בית הבחירה ה,טו-טז.
<h3> ג</h3>
<b>וּכְשֵׁם שֶׁהַחַטָּאת נִקְרֵאת קֹדֶשׁ קָדָשִׁים כָּךְ הָעוֹלָה קֹדֶשׁ קָדָשִׁים</b>. החטאת והאשם נקראים בתורה קודש קדשים (ויקרא ו,יח; ז,א), ומכיוון שלעולה דינים זהים היא גם נחשבת קודש קדשים.
<b>וַעֲשִׂיתֶם שְׂעִיר עִזִּים אֶחָד לְחַטָּאת</b>. והמשך הפסוק: "ושני כבשים בני שנה לזבח שלמים".
<h3> ד</h3>
<b>אֲחוֹרֵי הַהֵיכָל</b>. מערבית לכותל ההיכל היו אחת עשרה אמות הנחשבות חלק משטח העזרה (הלכות בית הבחירה ה,יב).
<b>וְאִם שְׁחָטָן בַּהֵיכָל כְּשֵׁרִים</b>. ובשעת הדחק מותר לעשות כן לכתחילה (פה"מ זבחים ו,א).
<b>שֶׁאֵין הַגַּגּוֹת רְאוּיוֹת לִשְׁחִיטָה כְּלָל</b>. שהגגות לא התקדשו (ראה הלכות בית הבחירה ו,ז).
<h3> ה</h3>
<b>קֹדֶם שֶׁיִּפָּתְחוּ דַּלְתוֹת הַהֵיכָל</b>. בבוקר (הלכות תמידין ומוספין ו,א; וכן כששחט בזמן אחר בו היו הדלתות סגורות).
<b>אֲבָל הַפָּרֹכֶת שֶׁעָלָיו</b>. כשהיא סגורה.
<h3> ו</h3>
<b>מֵחֲצִי הַמִּזְבֵּחַ וּלְמַטָּה</b>. למטה מ'חוט הסקרא' שהיה באמצע גובה המזבח (הלכות בית הבחירה ב,ט).
<b>מַקִּיף עַל הַזָּוִיּוֹת כְּמִין גַּ"ם</b>. שהדם ייזרק על שני כתלי המזבח משני צדי הזווית. באופן זה הדם מתפשט על המזבח בצורת האות היוונית גמ"א שצורתה: Γ.
<b>סָבִיב</b>. מכל הכיוונים.
<b>וְהוּא הַדִּין לָאָשָׁם</b>. גם בו נאמר "סביב" (ויקרא ז,ב).
<b>וּשְׁיָרֵי הַדָּם</b>. הדם שנשאר במזרק לאחר שתי הזריקות.
<h3> ז</h3>
<b>מַתָּנוֹת</b>. נתינות.
<b>קַרְנוֹת הַמִּזְבֵּחַ הַחִיצוֹן</b>. הזוויות היורדות מפינות המזבח (ואינן הקרנות המרובעות שנמצאות בארבע הפינות של גג המזבח).
<b>מוֹלִיכוֹ אֵצֶל הַמִּזְבֵּחַ</b>. כמבואר לקמן ה"י.
<b>לַגּוּדָל</b>. לאגודל.
<b>וְסוֹמֵךְ בְּאֶצְבָּעוֹ הַגְּדוֹלָה מִכָּאן וּבַגּוּדָל מִכָּאן</b>. סומך את האצבע שהדם עליה משני צדדיה כדי לכוון את הנתינה שתהיה על הזווית בדיוק (רדב"ז).
<b>וּמְחַטֵּא וְיוֹרֵד כְּנֶגֶד חֻדָּהּ שֶׁל קֶרֶן</b>. מורח את הדם שבאצבעו מלמעלה למטה לאורך הזווית של המזבח.
<b>סָמוּךְ לַקֶּרֶן בְּאַמָּה אַחַת מִכָּאן אוֹ מִכָּאן</b>. באמה הסמוכה לזווית משני הצדדים.
<h3> ח</h3>
<b>מְקַנֵּחַ אֶצְבָּעוֹ בִּשְׂפַת הַמִּזְרָק</b>. מנקה את האצבע משאריות הדם על קצה המזרק מבחוץ.
<h3> ט</h3>
<b>וְצָרִיךְ שֶׁיִּהְיֶה שָׁם דָּם כְּדֵי טְבִילָה וכו'</b>. צריך שיהיה מספיק דם כדי לטבול בו את האצבע מבלי שיצטרך לנגב את הדם שבדפנות הכלי.
<h3> י</h3>
<b>וְעַל יְסוֹד אוֹתָהּ הַקֶּרֶן שֶׁהִשְׁלִים בָּהּ הַמַּתָּנוֹת וכו'</b>. לאחר שמשלים את נתינת הדם, יורד מהסובב לקרקע העזרה (בכבש הפונה ליסוד, ראה הלכות בית הבחירה ב,יד) ושופך את שיירי הדם ליסוד הדרומי הסמוך למקום ירידתו.
<h3> יא</h3>
<b>הַחַטָּאוֹת הַנִּשְׂרָפוֹת</b>. ראה לעיל א,טו-טז.
<b>דָּמָן נִכְנָס לִפְנִים לַהֵיכָל</b>. מכניסים את דמם להיכל כדי להזות ממנו שם.
<b>כַּאֲשֶׁר מְפֹרָשׁ בַּתּוֹרָה</b>. פר כהן משיח — ויקרא ד,ה-ז; פר העלם דבר של ציבור — שם ד,טז-יח; פר ושעיר של יום הכיפורים — שם טז,יד-יט.
<b>שֶׁהוּא פּוֹגֵעַ בּוֹ תְּחִלָּה כְּשֶׁיֵּצֵא מִן הַהֵיכָל</b>. שההיכל נמצא ממערב למזבח.
<h3> יב</h3>
<b>וּמֵהֵיכָן מַזִּין מִדָּמָן</b>. באיזה מקום בהיכל.
<b>עַל בֵּין הַבַּדִּים</b>. בין שני בדי הארון שבקודש הקדשים.
<b>עַל הַפָּרֹכֶת</b>. על הצד החיצוני של הפרוכת המבדילה בין הקודש לקודש הקדשים.
<b>עַל אַרְבַּע קַרְנוֹת מִזְבַּח הַזָּהָב שֶׁבַּהֵיכָל</b>. על הפינות של מזבח הקטורת (ונראה שכאן הכוונה לקרנות המרובעות שנמצאות בארבע הפינות של גג המזבח, ראה לקמן הי"ד).
<b>עַל אֶמְצָעוֹ שֶׁל מִזְבֵּחַ זֶה</b>. אמצע גגו.
<b>כְּמוֹ שֶׁיִּתְבָּאֵר בְּהִלְכוֹת עֲבוֹדַת יוֹם הַכִּפּוּרִים</b>. ג,ה, ד,ב.
<b>וְאִם לֹא כִּוֵּן בַּהַזָּיוֹת שֶׁבִּפְנִים כְּשֵׁרוֹת</b>. לא דייק בכיוון ההזיה שלהם.
<h3> יג</h3>
<b>פָּרִים הַנִּשְׂרָפִים וּשְׂעִירִין הַנִּשְׂרָפִין</b>. ראה לעיל א,טז.
<h3> יד</h3>
<b>כְּשֶׁהוּא נִכְנָס</b>. הכהן המזה להיכל.
<b>בֵּין הַמִּזְבֵּחַ לַמְּנוֹרָה וְהַמִּזְבֵּחַ לְפָנָיו</b>. הכהן עמד ממזרח למזבח הזהב בפינה הדרומית מזרחית שלו, כנגד המרווח שבין המזבח והמנורה (מזבח הזהב עמד באמצע ההיכל, והמנורה הייתה משוכה לצד הכותל הדרומי ממערב למזבח). והשווה הלכות עבודת יום הכיפורים ד,ב.
<b>וְנוֹתֵן עַל קַרְנוֹת הַמִּזְבֵּחַ מִבַּחוּץ</b>. על הצד החיצוני של הבליטות שעל גג המזבח.
<h3> טו</h3>
<b>פַּר כֹּהֵן מָשִׁיחַ הַבָּא עַל כָּל הַמִּצְווֹת</b>. ראה לעיל א,טו.
<h3> טז</h3>
<b>שְׂעִירֵי עֲבוֹדָה זָרָה</b>. ראה לעיל א,טז.
<b>לֹא נִתְפָּרֵשׁ בָּהֶן בַּתּוֹרָה כֵּיצַד נוֹתְנִין דָּמָן וְלֹא הֵיכָן הוּא נִתָּן</b>. ראה במדבר טו,כד-כה.
<b>חַטַּאת הַקָּהָל</b>. חטאת ציבור שמביאים הציבור על חטא כשחטאו רובם.
<b>לְמַתַּן דָּמִים</b>. שיזו מדמם בהיכל על הפרוכת ועל קרנות מזבח הזהב.
<b>וְלִשְׂרֵפָה</b>. שישרפו את בשרם.
<b>וּלְטַמֵּא אֶת הַשּׂוֹרֵף</b>. השורף את החטאות הנשרפות והמסייע בשרפתם נטמא הוא ובגדיו (הלכות פרה ה,ד).
<h3> יז</h3>
<b>הַבְּכוֹר וְהַמַּעֲשֵׂר וְהַפֶּסַח</b>. ראה לעיל א,ו.
<b>מַתָּנָה אַחַת</b>. נתינת דם אחת על המזבח.
<b>בִּשְׁפִיכָה כְּנֶגֶד הַיְסוֹד</b>. שיעמוד קרוב למזבח באחת מזוויותיו וישפוך את הדם ישירות על היסוד (ראה רש"י זבחים לז,א).
<b>שֶׁהֲרֵי קֶרֶן מִזְרָחִית דְּרוֹמִית לֹא הָיָה לָהּ יְסוֹד כְּמוֹ שֶׁבֵּאַרְנוּ</b>. הלכות בית הבחירה ב,י.
<b>תִּזְרֹק</b>. מתנה אחת.
<b>מִפִּי הַשְּׁמוּעָה</b>. מסורת חז"ל.
<h3> יח</h3>
<b>אֵמוּרֵיהֶן</b>. ראה לעיל א,יח.
<b>אֶת עוֹרָם וְאֶת בְּשָׂרָם וכו'</b>. נאמר על פר ושעיר של יום הכיפורים: "ושרפו באש את עֹרֹתם ואת בשרם".
<b>וְקוֹרֵעַ וּמוֹצִיא הָאֵמוּרִין</b>. קורע את בטן הבהמה כדי להוציא ממנה את האימורים.
<h3> יט</h3>
<b>קָדְשֵׁי הַקֳּדָשִׁים... קָדָשִׁים קַלִּים</b>. לעיל א,יז.
<b>עוֹר הָעֹלָה אֲשֶׁר הִקְרִיב</b>. עור קרבן העולה יהיה לכהן המקריב אותה, וממנה למדו לעורות שאר הקרבנות שהם קדשי קדשים (משנה זבחים יב,ג).
<b>וְכָל עוֹלָה שֶׁלֹּא זָכָה הַמִּזְבֵּחַ בִּבְשָׂרָהּ</b>. דהיינו שהקרבן נפסל לפני זריקת הדם קודם שהיה הבשר ראוי להקטרה על המזבח.
<h3> כ</h3>
<b>כָּל קָדְשֵׁי קָדָשִׁים וכו'</b>. ראה גם הלכות פסולי המוקדשין יט,ט.
<b>כָּל קָדְשֵׁי קָדָשִׁים שֶׁאֵרַע בָּהֶן פְּסוּל קֹדֶם הֶפְשֵׁטָן אֵין עוֹרוֹתֵיהֶן לַכֹּהֲנִים</b>. אלא שורפים את הקרבן עם עורו, למרות שבשעת זריקת הדם היה הקרבן כשר.
<b>לְאַחַר הֶפְשֵׁטָן עוֹרוֹתֵיהֶן לַכֹּהֲנִים</b>. שהרי המזבח זכה בבשרם בזריקת הדם.
<b>מְחַלְּקִין אוֹתָן אַנְשֵׁי מִשְׁמָר וכו'</b>. הכהנים העובדים במקדש באותו שבוע היו מחלקים ביניהם את עורות כל הקרבנות מדי שבוע ביום שישי.
<h3> כא</h3>
<b>הַמַּתְפִּיס עוֹלָתוֹ לְבֶדֶק הַבַּיִת</b>. מי שמקדיש את קרבן העולה שלו לצרכי המקדש, נותנים את דמיה לבדק הבית, ומקריבים את הבהמה כפי שהיה צריך להקריבה בתחילה (הלכות ערכין וחרמין ו,ח).
<b>וְהָיָה בָּהֶן זְכָרִים שֶׁדִּינָן שֶׁיִּקְרְבוּ עוֹלוֹת</b>. כשהקדיש את כל נכסיו אין לתת את הבהמות הראויות לקרבן לבדק הבית, אלא מקריבים לעולה את הבהמות הראויות לכך (ראה גם שם ה,ז וראה לח"מ שדן ביחס בין שתי ההלכות).
<b>יִמָּכְרוּ הָעוֹרוֹת וְיִפְּלוּ לְבֶדֶק הַבַּיִת</b>. דמי מכירתם יינתנו לבדק הבית.
<h2>פרק ו</h2>
<h3> א</h3>
<b>כְּמִשְׁפָּטָהּ הַכָּתוּב בַּתּוֹרָה</b>. ויקרא פרק א.
<b>שׁוֹחֵט וְזוֹרֵק הַדָּם כְּמוֹ שֶׁבֵּאַרְנוּ</b>. לעיל ה,ב, ה,ו.
<b>וּמַפְשִׁיט</b>. את העור.
<b>וּמְנַתֵּחַ</b>. חותך ומפריד את האיברים.
<h3> ב</h3>
<b>צֶמֶר שֶׁבְּרָאשֵׁי כְּבָשִׂים וְשֵׂעָר שֶׁבִּזְקַן הַתְּיָשִׁים</b>. שכן עור הראש של העולה לא מופשט עם שאר העור (לקמן ה"ה), ולכן נשארו בו השערות (רש"י זבחים פה,ב).
<b>וְהַטְּלָפַיִם</b>. פרסות הרגל.
<b>בִּזְמַן שֶׁהֵן מְחֻבָּרִין</b>. לבשר.
<b>וְאִם פָּרְשׁוּ לֹא יַעֲלוּ</b>. ואסור להעלותם (וראה הלכות פסולי המוקדשין ג,טז).
<b>עֹלֹתֶיךָ הַבָּשָׂר וְהַדָּם</b>. ולא שאר חלקי הבהמה.
<b>וְכֻלָּם שֶׁפָּקְעוּ מֵעַל הַמִּזְבֵּחַ לֹא יַחֲזִיר</b>. אם העלו אותם למזבח והם ניתזו על ידי חום האש מהמזבח לא יחזירו אותם למזבח.
<b>גַּחֶלֶת</b>. חתיכת עץ לוהטת ממערכת האש.
<h3> ג</h3>
<b>אִם יֵשׁ בָּהֶן מַמָּשׁ</b>. יש בהם בשר שלא נשרף.
<b>אֲפִלּוּ פָּקְעוּ אַחַר חֲצוֹת הַלַּיְלָה</b>. אף שאין להקטיר בתחילה איברים לאחר חצות הלילה (לעיל ד,ב), את האיברים שכבר היו על המזבח ופקעו, צריך להחזיר.
<b>אֵין בָּהֶן מַמָּשׁ</b>. שבשרם נשרף לגמרי ונעשה אפר.
<b>נִתְחָרֵךְ הַבָּשָׂר וְיָבַשׁ עֲלֵיהֶן כְּעֵץ</b>. הבשר שעל האיברים התייבש מהאש לגמרי אך לא נעשה אפר.
<h3> ד</h3>
<b>וּמוֹלְחִין אוֹתָם שָׁם</b>. שהרי יש למלוח את כל הקרבנות (הלכות איסורי מזבח ה,יא).
<b>וּמֵסִיר גִּיד הַנָּשֶׁה</b>. הגיד הפנימי הקרוב לעצם שעל כף ירך הבהמה. גיד זה אסור באכילה (הלכות מאכלות אסורות ח,א), ואין להקטירו על המזבח.
<b>הַדֶּשֶׁן שֶׁבְּאֶמְצַע הַמִּזְבֵּחַ</b>. האפר של האיברים שנשרפו, הצבור באמצע המזבח.
<b>וְזוֹרֵק כָּל הָאֵבָרִים עַל הָאֵשׁ</b>. את האיברים היה זורק מקצה הכבש למערכה שעל המזבח (הלכות בית הבחירה ב,יג; וראה מל"מ ואבן האזל).
<b>וְאַחַר שֶׁזּוֹרְקָן חוֹזֵר וְעוֹרֵךְ אוֹתָן עַל הָאֵשׁ</b>. לאחר שהאיברים נזרקו למזבח מסדרים אותם על מערכת האש הגדולה שבמזבח.
<b>אֵין בָּהֶן מִשּׁוּם רֵיחַ נִיחוֹחַ</b>. כאשר הבשר נצלה קודם הוא אינו מפיק ריח בהעלתו לאש.
<h3> ה</h3>
<b>לֹא הָיָה שׁוֹבֵר אֶת הָרֶגֶל אֶלָּא נוֹקְבוֹ וְתוֹלֶה בּוֹ</b>. המנהג הרווח אצל פושטי עורות הוא לשבור רגל אחת ולהניחה בתוך הרגל השנייה, וכשהיה מפשיט את העולה לא היה עושה כך, אלא היה עושה נקב בשתי הברכיים של הבהמה, ותולה אותה על וו שהוכנס לנקב, כשרגליה האחוריות כלפי מעלה. והטעם שעשה כן כדי שהבהמה תישאר תלויה גם לאחר שמנתח את הרגל הראשונה (תוי"ט תמיד ד,ב בשם המפרש).
<b>וְאִם הָיָה שׁוֹר מַפְשִׁיטוֹ בְּלֹא תְּלִיָּה</b>. מחמת כובדו לא היה תולהו (ערוה"ש עד,כ).
<b>וּמַפְשִׁיט עַד שֶׁהוּא מַגִּיעַ לֶחָזֶה</b>. מהרגליים (התלויות למעלה) כלפי מטה, עד החזה.
<b>הַכְּרָעַיִם</b>. החלק התחתון של ארבעת רגלי הבהמה.
<b>וּנְתָנָן לְאַחֵר</b>. כהן אחר. והכהנים שקיבלו את חלקי הבהמה היו מעלים אותם למזבח כמבואר לקמן ה"י.
<b>וְהִשְׁלִים אֶת הַהֶפְשֵׁט</b>. מהחזה עד הצוואר.
<b>וְקָרַע אֶת הַלֵּב וְהוֹצִיא אֶת דָּמוֹ</b>. פתח את החזה כנגד הלב וקרע את הלב כדי שיצא ממנו הדם שכנוס בו (רדב"ז; ויש שהסבירו שלא היה קורע את החזה אלא היה מכניס את ידו דרך מקום השחיטה עד ללב — תפא"י תמיד ד,ב).
<b>וְחָתַךְ אֶת הַיָּדַיִם</b>. החלק העליון של הרגליים הקדמיות.
<b>עָלָה וכו'</b>. שהרי הבהמה תלויה הפוכה ורגליה למעלה.
<b>עָלָה לָרֶגֶל הַיְמָנִית חֲתָכָהּ וּנְתָנָהּ לְאַחֵר</b>. לאותו הכהן שזכה גם בראש (לקמן הי"א).
<b>וּשְׁתֵּי בֵּיצִים עִמָּהּ</b>. חתך את החלק העליון של הרגל האחורית הימנית באופן ששתי הביצים (בקרבן זכר) נחתכו עמה.
<b>וְאַחַר כָּךְ קוֹרֵעַ אֶת הַבְּהֵמָה</b>. את בטן הבהמה.
<b>הַפֶּדֶר</b>. חֵלב הבהמה (השומן המכסה את האיברים הפנימיים).
<b>וְנוֹתְנוֹ עַל הָרֹאשׁ מִלְּמַעְלָן עַל בֵּית הַשְּׁחִיטָה</b>. הכהן שהיה מחזיק את הראש היה מחזיק אותו באופן שמקום שחיטתו היה כלפי מעלה (לקמן ה"י), ועליו היה נותן המפשיט את הפדר שיכסה את בית השחיטה (המלוכלך בדם) ויעלה הראש למזבח בדרך כבוד (בבלי יומא כו,א).
<b>הַקְּרָבַיִן</b>. איברי מערכת העיכול.
<h3> ו</h3>
<b>מְדִיחִין אוֹתָהּ בְּבֵית מְדִיחִין כָּל צָרְכָּהּ</b>. מדיחים אותה כמה פעמים עד שתתנקה לגמרי, בלשכה המיוחדת להדחת הקרביים הנמצאת בדרום העזרה (הלכות בית הבחירה ה,יז).
<b>הַקְּרָבַיִם</b>. שאר איברי מערכת העיכול מלבד הכרס.
<b>וּמְדִיחִין אוֹתָן עַל שֻׁלְחָנוֹת שֶׁל שַׁיִשׁ שֶׁבֵּין הָעַמּוּדִים</b>. בין העמודים שעליהם תלו והפשיטו את הבהמות. העמודים והשולחנות היו בבית המטבחיים, שהיה מצפון למזבח (ראה משנה שקלים ו,ד, הלכות בית הבחירה ה,יד).
<b>הוֹלֵךְ</b>. הכהן שקיבלם כדי להעלותם לכבש.
<b>וּמַדִּיחָם בַּמַּיִם</b>. לנקותם מהפסולת המצויה בתוכם (ויחד עם הקרביים היה מדיח את הכרעיים — ביאור הגר"א לתמיד ד,ב).
<b>בַּמֶּזֶג</b>. יין מזוג.
<b>הַכָּרֵס</b>. שבה יש פסולת מרובה.
<h3> ז</h3>
<b>וְהִפְרִישׁ אֶת הָרֵיאָה מִן הַכָּבֵד וְאֶצְבַּע הַכָּבֵד מִן הַכָּבֵד</b>. הפריד מן הכבד את הריאה ואת יותרת הכבד (ראה לעיל א,יח).
<b>וְלֹא מֵזִיז אֶת הַכָּבֵד מִמְּקוֹמָהּ</b>. שהיא ניטלת עם הדופן הימנית (והריאה ניטלת עם הצוואר, ואצבע הכבד עם העוקץ).
<b>וְנוֹקֵב אֶת הֶחָזֶה</b>. חתך סביב החזה וניתקו מחיבורו לדפנות ולצלעות.
<b>לַדֹּפֶן הַיְמָנִית</b>. הבשר והצלעות בצד הימני של הבהמה.
<b>וְחוֹתֵךְ וְיוֹרֵד עִם הַשִּׁזְרָה וְלֹא יִגַּע בַּשִּׁזְרָה</b>. חתך את הדופן בצמוד לעמוד השדרה אך מבלי לגעת בו (שהשדרה הייתה ניטלת עם הדופן השמאלית).
<b>עַד שֶׁהוּא מַגִּיעַ לִשְׁתֵּי צְלָעוֹת רַכּוֹת</b>. שתי הצלעות הסמוכות לצוואר. וחתך את הדופן מתחת לצלעות אלו, שהן היו ניטלות יחד עם הצוואר, כמבואר בהלכה הבאה (ובדומה לכך השאיר את שתי הצלעות הרכות בצד השני מחוברות לעוקץ, כמבואר בהלכה הבאה).
<h3> ח</h3>
<b>לַגֵּרָה</b>. הצוואר.
<b>הִנִּיחַ בָּהּ שְׁתֵּי צְלָעוֹת מִכָּאן וּשְׁתֵּי צְלָעוֹת מִכָּאן</b>. שתי הצלעות  הרכות שסמוכות לצוואר מצד ימין ומצד שמאל.
<b>וְהַקָּנֶה</b>. קנה הנשימה.
<b>וְהִנִּיחַ בָּהּ שְׁתֵּי צְלָעוֹת רַכּוֹת מִלְּמַעְלָן</b>. שתי הצלעות הקרובות לזנב.
<b>וּשְׁתֵּי צְלָעוֹת רַכּוֹת מִלְּמַטָּן</b>. שתי הצלעות הקרובות לצוואר.
<b>וְהַשִּׁזְרָה עִמָּהּ וְהַטְּחוֹל תָּלוּי בָּהּ</b>. עמוד השדרה והטחול נשארו מחוברים לדופן  השמאלית.
<h3> ט</h3>
<b>לָעֹקֶץ</b>. הקצה האחורי של הבהמה — סוף השדרה הסמוך לזנב (רא"ש תמיד לא,ב).
<b>חֲתָכוֹ</b>. מהרגל השמאלית.
<b>וְהָאַלְיָה</b>. זנב הכבש השמן.
<b>וְהָאַלְיָה וְאֶצְבַּע הַכָּבֵד וּשְׁתֵּי כְּלָיוֹת עִמָּהּ</b>. כל אלו היו מחוברים לעוקץ (וכן גם שתי הצלעות הרכות משני הצדדים, המפרש תמיד לא,א).
<b>וְכַסֵּדֶר הַזֶּה מַפְשִׁיטִין וּמְנַתְּחִין כָּל עוֹלַת בְּהֵמָה</b>. חלוקת האיברים בצורה זו היא החלוקה של כל סוגי הבהמות שמקריבים אותם לעולה
<b>,</b>. אפילו במיני הבהמה הגדולים ביותר (ראה לקמן  הי"ט).
<h3> י</h3>
<b>בְּכַמָּה מוֹלִיכִין</b>. כמה כהנים מוליכים את האיברים לכבש.
<b>מִן הַצֹּאן</b>. כבש או עז (למעט כבש בשנתו השנייה שנחשב איל ודינו מפורט לקמן הי"ז).
<h3> יא</h3>
<b>הָרִאשׁוֹן בָּרֹאשׁ וּבָרֶגֶל</b>. הכהן הראשון מחזיק את הראש ואת הרגל האחורית הימנית.
<b>בִּימִינוֹ</b>. בידו הימנית של הכהן. הכהן היה מחזיק את ראש הבהמה באופן שפניה מופנות פנימה לכיוון זרועו, קרניה בבין אצבעות כף ידו, ומקום שחיטתה (צווארה) לכיוון מעלה. ועל גבי מקום השחיטה היה מונח חלב הבהמה.
<b>וּבֵית עוֹרָהּ לַחוּץ</b>. הצד התחתון של הרגל שממנו מפשיטים את העור מופנה כלפי חוץ.
<h3> יג</h3>
<b>וְהָאַלְיָה מְדֻלְדֶּלֶת בֵּין אֶצְבְּעוֹתָיו</b>. האליה משתלשלת מהעוקץ כלפי מטה בין אצבעות הכהן.
<b>וְאֶצְבַּע הַכָּבֵד וּשְׁתֵּי הַכְּלָיוֹת עִמּוֹ</b>. עם העוקץ.
<b>וּבֵית עוֹרָן לַחוּץ</b>. של העוקץ והרגל.
<h3> יד</h3>
<b>וְצַלְעוֹתֶיהָ בֵּין אֶצְבְּעוֹתָיו</b>. ארבע הצלעות (שתיים מכל צד) שהיו מחוברות לגרה הוחזקו באצבעות ידיו של הכהן.
<h3> טז</h3>
<b>נְתוּנִים בַּבָּזֵךְ</b>. בקערה.
<b>אַיִל</b>. ראה לעיל א,יד.
<b>וְאִם הָיָה אַיִל הַסֹּלֶת בִּשְׁנַיִם וְהַיַּיִן בִּשְׁנַיִם</b>. שנסכיו מרובים משל הכבש והעז (לעיל ב,ד).
<h3> יח</h3>
<b>וְהַשֵּׁנִי וְהַשְּׁלִישִׁי מוֹלִיכִין הָרֶגֶל שֶׁל יָמִין</b>. שני כהנים הוליכו יחד את הרגל.
<b>שְׁתֵּי הַיָּדַיִם בִּשְׁנַיִם</b>. כל כהן נשא רגל אחת מהרגליים הקדמיות.
<h3> יט</h3>
<b>וְלָמָּה לֹא יְחַלְּקוּ הָאֵבֶר הַגָּדוֹל שֶׁל שׁוֹר לַחֲלָקִים</b>. באופן שכל כהן יישא לבדו נתח קטן יותר.
<b>בַּמֶּה דְּבָרִים אֲמוּרִים</b>. שמוליכים את הנתחים במספר קבוע כהנים לפי סוג הבהמה.
<b>אֲבָל עוֹלוֹת הַיָּחִיד אִם רָצוּ לְהוֹלִיךְ נְתָחֶיהָ בְּפָחוֹת מֵאֵלּוּ אוֹ בְּיָתֵר מוֹלִיכִין</b>. אבל הניתוח יעשה באופן שתואר לעיל (רדב"ז, ערוה"ש עד,כח).
<h3> כ</h3>
<b>וּפוֹנֶה לַסּוֹבֵב וּבָא לוֹ לְקֶרֶן דְּרוֹמִית מִזְרָחִית</b>. כדרך שעולה להזאת דם החטאת (לעיל ה,י).
<b>מוֹלֵק רֹאשָׁהּ מִמּוּל עָרְפָּה וּמַבְדִּיל</b>. קוצץ בציפורן מאחורי צווארה, ומפריד את הראש מהגוף (ראה לקמן הכ"ג).
<b>וּמְמַצֶּה</b>. מצמיד ודוחק לקיר המזבח ועל ידי כך סוחט את הדם עליו.
<b>לְמַעְלָה מִן הַחוּט שֶׁבְּאֶמְצַע הַמִּזְבֵּחַ</b>. חוט הסקרא (הלכות בית הבחירה ב,ט).
<h3> כא</h3>
<b>וּמַקִּיף בֵּית מְלִיקָתוֹ לַמִּזְבֵּחַ</b>. מקרב את מקום המליקה למזבח, כדי לתת עליו מהמלח שהיה מונח בראש המזבח (שערי היכל זבחים קס). ויש מפרשים שהכוונה שהיה מצמיד שוב את צווארו לקיר המזבח כדי לסחוט את שאריות הדם שבו (ליקו"ה זבחים סד,ב).
<b>וְסוֹפְגוֹ בַּמֶּלַח</b>. מבליע את המלח בבשרו.
<b>הַמֻּרְאָה וְהָעוֹר שֶׁעָלֶיהָ בְּיָדוֹ עִם הַנּוֹצָה</b>. הוציא בידיו את הזפק עם העור המכסה אותו והנוצות שעל העור.
<b>וְאֶת בְּנֵי מֵעַיִם הַיּוֹצְאִין עִמָּהּ</b>. יחד עם הזפק הוציא את המעיים המחוברים לה ונמשכים אחריה כשמוציא אותה.
<b>וְהִשְׁלִיכָן לְבֵית הַדֶּשֶׁן</b>. מקום במזרח הכבש שבו היו מניחים את האפר של תרומת הדשן (הלכות תמידין ומוספין ב,יב).
<h3> כב</h3>
<b>וְשִׁסַּע אֹתוֹ בִכְנָפָיו בְּיָדוֹ</b>. חותך ופותח בידו את גוף העוף מגבו סמוך לשדרתו.
<b>וְאֵינוֹ צָרִיךְ לְהַבְדִּיל</b>. להפריד את גוף העוף לשני חלקים.
<b>מֵאַחַר תַּמְצִית הַדָּם</b>. בעבודות שלאחר מיצוי הדם.
<h3> כג</h3>
<b>כֵּיצַד מוֹלְקִין</b>. ראה עוד לקמן ז,ח.
<b>קוֹצֵץ וְיוֹרֵד בַּצִּפֹּרֶן מִמּוּל עֹרֶף</b>. חותך בציפורנו מאחורי הצוואר.
<b>אִם רָצָה לְהוֹלִיךְ וּלְהָבִיא</b>. למלוק את העוף על ידי הולכת הציפורן ימינה ושמאלה על גבי העורף.
<b>דּוֹרֵס וְיוֹרֵד בַּצִּפֹּרֶן</b>. בלחיצה פנימה.
<b>וְאִם נֶעֶקְרוּ הַסִּימָנִין אֵינוֹ חוֹשֵׁשׁ</b>. גם אם סימני השחיטה (קנה וושט) זזו ממקומם, המליקה כשרה (בניגוד לשחיטה שבה עיקור הסימנים פוסל, הלכות שחיטה ג,יד).
<b>וְחוֹתֵךְ שִׁדְרָה וּמַפְרֶקֶת בְּלֹא רֹב בָּשָׂר וכו'</b>. כשחותך את חוליות הצוואר עליו להיזהר שלא ייחתך גם רוב הבשר שעל החוליות כיוון שבמקרה כזה העוף נחשב כמת וכנבלה מחיים, ושוב אין מליקת הסימנים מועילה בו (שם ג,יט).
<b>וְצָרִיךְ לַחְתֹּךְ שְׁנֵי הַסִּימָנִין בָּעוֹלָה</b>. רוב הקנה והוושט (פה"מ זבחים ו,ו; בניגוד לחטאת שבה די בחיתוך רוב סימן אחד, לקמן ז,ו).
<b>מִן הַצְּדָדִין</b>. מצידי הצוואר.
<b>נָחַר</b>. הרג בדרך שאינה שחיטה (או מליקה).
<b>וְכָל הָעֹרֶף כָּשֵׁר לִמְלִיקָה</b>. כל החלק האחורי של הצוואר.
<h2>פרק ז</h2>
<h3> א</h3>
<b>כְּמִצְוָתָן הָאֲמוּרָה בַּתּוֹרָה</b>. ויקרא פרקים ד-ה.
<b>שׁוֹחֵט וְנוֹתֵן הַדָּם כְּמוֹ שֶׁבֵּאַרְנוּ</b>. שחיטה בצפון המזבח (לעיל ה,ב-ג), ונתינת הדם על ארבע קרנות המזבח למעלה (לעיל ה,ז).
<b>וּמַפְרִישׁ הָאֵמוּרִין</b>. מוציא מהבהמה את החלקים שקרבים על המזבח (לעיל א,יח).
<b>וּמוֹלְחָן</b>. כדין כל הקרב על המזבח (הלכות איסורי מזבח ה,יא).
<b>וְזוֹרְקָן עַל גַּבֵּי הָאִשִּׁים</b>. על מערכת האש שבמזבח.
<b>וְאִם רָצָה לִתֵּן אֶת הָאֵמוּרִין בִּכְלִי כְּשֶׁמַּשְׁלִיכָן לַמִּזְבֵּחַ נוֹתֵן</b>. ואינו חייב להוליכם ולהשליכם בידו.
<b>נֶאֱכָל לְזִכְרֵי כְּהֻנָּה בָּעֲזָרָה</b>. לקמן י,ג.
<h3> ב</h3>
<b>הַחַטָּאוֹת הַנִּשְׂרָפוֹת</b>. פר ושעיר של יום הכיפורים, פר העלם דבר של ציבור, פר כהן משיח ושעירי עבודה זרה (לעיל א,טז).
<b>כְּמוֹ שֶׁבֵּאַרְנוּ</b>. לעיל ה,יא-טז.
<b>קוֹרְעָן</b>. קורע את בטנם להוציא את האימורים.
<b>וּמְנַתְּחִין אוֹתָן שָׁם כְּנִתְחֵי הָעוֹלָה בְּעוֹרָן</b>. חותכים את בשר החטאות הנשרפות באופן שבו חותכים את בשר קרבן העולה (לעיל ו,ה-ט), אך ללא הפשטת העור (ראה גם לעיל ה,יח).
<b>בְּבֵית הַדֶּשֶׁן</b>. במקום המיוחד לשרפת החטאות הנשרפות (לקמן ה"ד).
<h3> ג</h3>
<b>פְּסוּלֵי הַמֻּקְדָּשִׁין</b>. קדשי קדשים (בשר ואימורים) שנפסלו (בטומאה וכדומה).
<b>וְאֵמוּרֵי קָדָשִׁים קַלִּים שֶׁנִּפְסְלוּ</b>. את אימורי הקדשים הקלים יש להקטיר על המזבח שנמצא בעזרה, לכן גם שרפתם כשנפסלו — בעזרה.
<b>וּפָרִים וּשְׂעִירִים שֶׁל חַטָּאוֹת הַנִּשְׂרָפוֹת אִם אֵרַע בָּהֶן פְּסוּל</b>. בעודם בעזרה.
<b>שֶׁיָּצְאוּ חוּץ לָעֲזָרָה עַד שֶׁלֹּא הִגִּיעַ זְמַנָּן לָצֵאת</b>. לפני זריקת הדם.
<b>אוֹ שֶׁלָּן הַבָּשָׂר</b>. נשאר הבשר כל הלילה בעזרה ולא הוצא לבית השרפה (ראה הלכות פסולי המוקדשין יט,ג ובפסקים ושיטות שם).
<b>אוֹ לָנוּ הָאֵמוּרִין</b>. ולא הוקטרו על המזבח.
<h3> ד</h3>
<b>בִּזְמַן שֶׁהֵן נִשְׂרָפוֹת כְּמִצְוָתָן</b>. כדינן הראוי ולא מחמת פסול.
<h3> ה</h3>
<b>בְּזָר</b>. שאינו כהן.
<b>וּבִגְבָבָה</b>. תבן מעורב בזבל הנאסף מן השדות.
<b>אֵשׁ מִכָּל מָקוֹם</b>. כל סוגי האש.
<b>לְהוֹצִיא אֶת הַסִּיד וְאֶת הָרֶמֶץ</b>. סיד רותח ואפר רותח, השורפים על ידי חום ולא על ידי אש.
<h3> ו</h3>
<b>מוֹלֵק אוֹתָהּ... כְּמוֹ שֶׁבֵּאַרְנוּ</b>. לעיל ו,כג.
<b>בְּקֶרֶן דְּרוֹמִית מַעֲרָבִית</b>. מלמטה (לקמן ה"י).
<b>וְיוֹרֵד בְּצִפָּרְנוֹ עַד שֶׁיַּחְתֹּךְ הַסִּימָנִין אוֹ רֻבּוֹ שֶׁל אֶחָד מֵהֶן</b>. כדין שחיטת עוף שדי בחיתוך רובו של סימן אחד (הלכות שחיטה א,ט; ובניגוד לעולת העוף שחייב לחתוך בה את שני הסימנים — לעיל ו,כג).
<b>וְאֵינוֹ מַבְדִּיל הָרֹאשׁ מִן הַגּוּף</b>. אינו מפריד את הראש מהגוף (בניגוד לעולת העוף — שם).
<b>וּמַזֶּה מִדָּמָהּ עַל קִיר הַמִּזְבֵּחַ</b>. מחזיק את הגוף והראש של העוף ומנער את הדם על המזבח (לא באצבעו או מכלי).
<b>לְמַטָּה מֵאֶמְצָעוֹ</b>. למטה מחוט הסקרא.
<b>וּשְׁיָרֵי הַדָּם מִתְמַצִּין עַל הַיְסוֹד</b>. בהמשך לפעולת ההזאה היה מקרב את העוף לקיר המזבח באופן שהדם היה מתמצה מן העוף ונוזל לאורך קיר המזבח עד ליסוד (ערוה"ש עז,ט; וראה אבן האזל שעצם הגעת הדם שהוזה ליסוד היא המיצוי).
<b>מִכְּלָל שֶׁהַנְּתִינָה עַל קִיר שֶׁהַשְּׁיָרִין שֶׁלּוֹ מִתְמַצִּין עַל יְסוֹד וְזֶה הוּא הַקִּיר הַתַּחְתּוֹן</b>. מהפסוק לומדים שדם חטאת העוף צריך להינתן על קיר המזבח שממנו ייפול הדם ליסוד. קיר זה הוא קיר הסובב (הנמצא מעל היסוד) ורובו נמצא בחלק התחתון של המזבח, לכן יש לתת את דם חטאת העוף על החלק התחתון של המזבח.
<h3> ז</h3>
<b>וְאֵין לַמִּזְבֵּחַ בָּהּ אֶלָּא דָּמָהּ</b>. לא מקטירים על המזבח מבשרה.
<b>וְהַשְּׁאָר</b>. כל הבשר.
<b>כִּבְשַׂר חַטַּאת הַבְּהֵמָה</b>. לקמן י,ג.
<h3> ח</h3>
<b>כֵּיצַד אוֹחֵז חַטַּאת הָעוֹף וכו'</b>. הכהן מחזיק את העוף על גב ידו (ולא בתוך כף ידו). את רגלי העוף הוא מחזיק בין שתיים מאצבעותיו, ואת כנפי העוף הוא מחזיק בין שתי אצבעותיו האחרות. באגודלו הוא מותח את צוואר העוף כלפי כף ידו, באופן שעורף העוף היה מופנה כלפי חוץ וכך הוא מלק את העוף.
<b>וּשְׁנֵי גַּפֶּיהָ</b>. שתי כנפיה.
<b>שִׁנָּה וְאָחַז מִכָּל מָקוֹם</b>. אם החזיק את העוף באופן שונה, בכל דרך שהיא.
<h3> ט</h3>
<b>וְכָל מָקוֹם מִן הַמִּזְבֵּחַ כָּשֵׁר לִמְלִיקָתָהּ</b>. ולא רק בקרן דרומית מערבית שבה מצוותה לכתחילה, אלא אפילו למעלה או במקומות אחרים סביב המזבח.
<b>וְאִם הִזָּה בְּכָל מָקוֹם כְּשֵׁרָה</b>. אפילו למעלה.
<b>וְהוּא שֶׁיִּתֵּן לְמַטָּה מְעַט מִדַּם הַנֶּפֶשׁ</b>. על החלק התחתון של המזבח.
<b>מִדַּם הַנֶּפֶשׁ</b>. הדם שעל ידו הנפש יוצאת (והוא הדם שיש להזות ממנו על המזבח).
<h3> י</h3>
<b>קֶרֶן דְּרוֹמִית מַעֲרָבִית וכו'</b>. הזווית הדרומית מערבית של המזבח בחצי העליון (מעל חוט הסקרא), ובחצי התחתון.
<b>חַטַּאת הָעוֹף</b>. מליקתה והזאת דמה (לעיל ה"ו).
<b>וְהַגָּשַׁת הַמְּנָחוֹת</b>. קירוב המנחה לקרן לפני הקמיצה (לקמן יב,ו).
<b>וּשְׁיָרֵי הַדָּם... שֶׁשּׁוֹפְכִין עָלֶיהָ</b>. לעיל ה,ו, ה,י.
<b>נִסּוּךְ הַמַּיִם שֶׁמְּנַסְּכִין בֶּחָג</b>. בחג הסוכות, עם נסכי קרבן התמיד של שחר (הלכות תמידין ומוספין י,ו).
<b>וְנִסּוּךְ הַיַּיִן שֶׁל נְסָכִים</b>. לעיל ב,א.
<b>וְעוֹלַת הָעוֹף בִּזְמַן שֶׁהִיא רַבָּה וכו'ּ</b>. בדרך כלל עולת העוף נעשתה בקרן דרומית מזרחית למעלה (לעיל ו,כ), וכאשר היו הרבה עולות ולא היה שם מקום, היו עושים אותה בקרן דרומית מערבית.
<h3> יא</h3>
<b>עוֹלִין דֶּרֶךְ יָמִין וּמַקִּיפִין וְיוֹרְדִין דֶּרֶךְ שְׂמֹאל</b>. עולים ופונים לצד ימין של המזבח (לכיוון דרום מזרח), ואינם חוזרים בדרך ביאתם אלא מקיפים את כל המזבח ויורדים מצדו השני (דרום מערב).
<b>לְאֶחָד מִשְּׁלֹשָׁה דְּבָרִים אֵלּוּ</b>. ניסוך המים, ניסוך היין ועולת העוף.
<b>שֶׁהֵן עוֹלִין וְנִפְנִין עַל הַשְּׂמֹאל לַקֶּרֶן</b>. בעלייתם למזבח הם פונים שמאלה ישירות לקרן דרומית מערבית.
<b>וְעוֹשִׂין מְלַאכְתָּן, וְחוֹזְרִין לֶעָקֵב</b>. לאחר שהם מסיימים את עבודתם בקרן זו, אינם ממשיכים להקיף את כל המזבח אלא חוזרים בדרך שבה באו.
<h3> יב</h3>
<b>הַמְנַסֵּךְ מַיִם אוֹ יַיִן כְּשֶׁהוּא מַקִּיף אֶת הַמִּזְבֵּחַ וכו'</b>. אף שהמנסך היה פונה לשמאלו, הוא היה רשאי להקיף את כל המזבח (דרך ימינו) ללא היין או המים ובהגיעו לקרן היו אחרים (שלא הקיפו) נותנים לו את היין או המים.
<b>וְאִם לֹא הִקִּיף וכו'</b>. אם הוא אינו מעוניין להקיף את כל המזבח, הוא פונה לשמאלו ומגיע מיד לקרן דרומית מערבית.
<h2>פרק ח</h2>
<h3> ב</h3>
<b>הַשַּׂק</b>. אריג משער עזים וכדומה.
<b>הָעוֹר הַקָּשֶׁה הֲרֵי הוּא כָּעֵץ</b>. דינו ככלי עץ (לקמן ה"ד).
<b>הַחַטָּאת הַנִּשְׂרֶפֶת</b>. לעיל א,טז.
<h3> ג</h3>
<b>שֶׁהָיְתָה לָהּ שְׁעַת הַכֹּשֶׁר</b>. שהקרבן נעשה בכשרות.
<b>שֶׁלָּנָה</b>. שנפסל הקרבן בלינה (הלכות פסולי המוקדשין ג,ז).
<b>וְשֶׁיָּצָאת חוּץ לָעֲזָרָה</b>. שיצא הדם או הבשר מהעזרה (שם א,לא, א,לה).
<h3> ד</h3>
<b>וְרָאוּי לְכִבּוּס</b>. בגד רך שניתן לנקותו על ידי שפשופו במים.
<h3> ה</h3>
<b>לְפִי שֶׁאֵינוֹ רָאוּי לְקַבֵּל טֻמְאָה</b>. שהעשוי מבעלי חיים שמן הים אינו מקבל טומאה (הלכות כלים א,ג).
<b>עַד שֶׁלֹּא הֻפְשַׁט אֵינוֹ טָעוּן כִּבּוּס</b>. כי אינו נחשב כלל כלי.
<h3> ו</h3>
<b>נִתַּז מִן הַצַּוָּאר</b>. מצוואר הבהמה לפני שהגיע לכלי.
<b>מֵעַל קֶרֶן הַמִּזְבֵּחַ</b>. לאחר שהיזו עליה את הדם.
<b>שֶׁנִּשְׁפַּךְ הַדָּם עַל הָרִצְפָּה וַאֲסָפוֹ</b>. נשפך הדם מצוואר הבהמה לרצפה ומשם אספו לכלי (אבל כשנשפך מהכלי ואספו טעון כיבוס, ריק"ו).
<b>בִּכְלִי שָׁרֵת</b>. כלים המשמשים לעבודת הקודש במקדש.
<b>וְיֵשׁ בּוֹ כְּדֵי הַזָּיָה</b>. מספיק דם שיוכלו להזות ממנו (ראה לעיל ד,ח).
<h3> ז</h3>
<b>נָתַן אַרְבַּע הַמַּתָּנוֹת</b>. שיש לתת מהחטאת על קרנות המזבח (לעיל ה,ז).
<b>מִשְּׁיָרֵי הַדָּם וכו'</b>. את הדם שנשאר בכלי לאחר נתינת המתנות יש לשפוך על היסוד (לעיל ה,י). דם חטאת זו כבר הוזה ולכן אינו ראוי להזיה ואינו טעון כיבוס.
<b>וְכֵן בַּחַטָּאוֹת הַנִּשְׂרָפוֹת נִתַּז מֵאֶצְבָּעוֹ וכו'</b>. את דם החטאות הפנימיות מזים על ידי טבילת האצבע בכלי שבו הדם. אם הדם ניתז מהאצבע על הבגד לפני שהכהן היזה את הדם, הבגד טעון כיבוס, אבל אם ניתז על הבגד לאחר ההזיה, משאריות הדם שבאצבע, הבגד אינו טעון כיבוס כיוון שדם זה פסול להזיה נוספת (לעיל ה,ח).
<h3> ט</h3>
<b>שֶׁהֲרֵי לֹא נִבְלַע בּוֹ</b>. הדם השני לא נבלע בבגד.
<h3> י</h3>
<b>עַד שֶׁלֹּא יִשָּׁאֵר לוֹ רֹשֶׁם</b>. שלא יהיה ניכר הדם על הבגד כלל.
<b>שִׁבְעַת הַסַּמָּנִין שֶׁמַּעֲבִירִין עַל הַכֶּתֶם</b>. חומרי ניקוי שמנקים בהם בגד שנמצא עליו מראה אדום כדי לברר אם הוא דם או צבע (ראה הלכות איסורי ביאה ט,לו-לז).
<b>מַעֲבִירִין עַל דַּם חַטָּאת</b>. בנוסף לכיבוסו במים.
<h3> יא</h3>
<b>מְרִיקָה וּשְׁטִיפָה</b>. לקמן הי"ב.
<b>וְאֶחָד כְּלִי שֶׁנִּתְבַּשֵּׁל בּוֹ וכו'</b>. יש להם אותו הדין.
<b>כְּלִי שֶׁעֵרָה לְתוֹכוֹ רוֹתֵחַ</b>. שפך לתוכו תבשיל רותח של בשר החטאת.
<h3> יב</h3>
<b>מְרִיקָה</b>. רחיצה יסודית של הכלי (פה"מ זבחים יא,ח).
<b>וּשְׁטִיפָה</b>. שפיכת מים לתוספת ניקוי ללא שפשוף הכלי (שם).
<b>בְּמֶזֶג</b>. יין מזוג במים.
<b>כִּמְרִיקַת הַכּוֹס וּשְׁטִיפָתוֹ</b>. אין חיוב לדקדק ולהסיר עד הסוף כל סימן (שם).
<b>וְהַשַּׁפּוּד</b>. המשמש לצלייה.
<b>וְהָאַסְכָּלָה</b>. רשת מתכת שצולים עליה בשר.
<b>מַגְעִילָן בְּמַיִם חַמִּין עַל גַּבֵּי הָאֵשׁ</b>. מפליט מהם את בליעת השומן שבהם, על ידי נתינתם בסיר העומד על האש ובו מים רותחים (ראה גם הלכות מאכלות אסורות יז,ד).
<h3> יג</h3>
<b>אַחַר שֶׁנִּזְרַק דָּמָהּ כְּהִלְכָתוֹ</b>. שאז הותר בשר החטאת לאכילה (לקמן יא,ד).
<h3> יד</h3>
<b>צָלָה הַבָּשָׂר בְּתַנּוּר שֶׁל חֶרֶשׂ</b>. כשהוא תלוי באוויר ודפנותיו אינן בולעות את טעם החטאת (בבלי זבחים צה,ב).
<b>עֵקֶב אֲכִילָה</b>. לאחר האכילה וסמוך לה (רדב"ז).
<b>וְאֵינוֹ מַנִּיחָן עַד זְמַן אֲכִילָה שְׁנִיָּה</b>. אינו משאירם ללא מריקה ושטיפה עד הפעם הבאה שיאכל.
<b>וּמְבַשֵּׁל וְשׁוֹנֶה וּמְשַׁלֵּשׁ מִיָּד</b>. רשאי לבשל כמה פעמים בזה אחר זה ללא מריקה ושטיפה ביניהם.
<b>וּמְמָרֵק וְשׁוֹטֵף עַד סוֹף אֲכִילָה</b>. בסוף אכילה האחרונה (ראה פה"מ זבחים יא,ז).
<h3> טו</h3>
<b>וּכְלֵי אֲדָמָה</b>. שלא נצרפו בתנור.
<b>יֵאָכֵל כָּמוֹהָ וּבִקְדֻשָּׁתָהּ</b>. יש לאכול את המאכל לפי דיני אכילת חטאת (ראה לקמן י,ג, י,ז).
<h3> טז</h3>
<b>בְּשֶׁנִּבְלְעָה בּוֹ</b>. בשר החטאת נבלע במאכל שנגע בו.
<h3> יז</h3>
<b>בְּרָקִיק</b>. לחם דק.
<h3> יח</h3>
<b>אִם יֵשׁ בָּהֶם בְּנוֹתֵן טַעַם</b>. אם הקדשים נותנים טעם בחולין או קדשי הקדשים נותנים טעם בקדשים הקלים.
<b>הַכֹּל נֶאֱכָל כֶּחָמוּר שֶׁבָּהֶן</b>. לפי דיני האכילה של המאכל החמור מבין השניים.
<b>וְטָעוּן הַכְּלִי מְרִיקָה וּשְׁטִיפָה וְהַכֹּל כֶּחָמוּר שֶׁבָּהֶן לְכָל דָּבָר</b>. כגון במקרה שבישל בכלי חטאת וקדשים קלים, הכלי טעון מריקה ושטיפה דווקא בעזרה. ואילו בישל בו קדשים קלים בלבד יכול לשטוף את הכלי גם מחוץ לעזרה (ח"ד זבחים י,ו).
<b>וְאִם לֹא נָתַן טַעַם זֶה בָּזֶה</b>. אם החמורים לא נתנו טעם בקלים.
<b>אֲבָל הַכְּלִי טָעוּן מְרִיקָה וּשְׁטִיפָה</b>. ככל כלי שבישלו בו קדשים (לעיל הי"ד).
<h3> יט</h3>
<b>מַחֲזִירוֹ לָעֲזָרָה וּמְכַבְּסוֹ שָׁם</b>. כדלעיל ה"א.
<b>נִטְמָא חוּץ לָעֲזָרָה כֵּיצַד יַעֲשֶׂה</b>. שהרי אסור להכניס טומאה למקדש (הלכות ביאת מקדש ג,טז), אך מצד שני יש לכבס את הבגד בעזרה.
<b>קוֹרְעוֹ כְּדֵי שֶׁיִּטְהַר</b>. קורע את רוב הבגד ועל ידי זה הוא נעשה טהור.
<b>וְצָרִיךְ לְהַנִּיחַ בּוֹ שָׁלֵם כְּדֵי מַעְפֹּרֶת</b>. לא קורע את הבגד כולו אלא משאיר בו חלק שלם בגודל של מטפחת (פה"מ כלים כט,א).
<b>צָרִיךְ לְכַבֵּס בֶּגֶד</b>. וכשקרוע כולו אינו נחשב בגד.
<b>טָמֵא מִדִּבְרֵיהֶם מִפְּנֵי כְּדֵי הַמַּעְפֹּרֶת שֶׁנִּשְׁאֲרָה בּוֹ</b>. הלכות כלים כג,יא.
<h3> כ</h3>
<b>וַהֲרֵי הַקּוֹרֵעַ אוֹתוֹ לוֹקֶה כְּמוֹ שֶׁבֵּאַרְנוּ</b>. הלכות כלי המקדש ט,ג.
<b>מַכְנִיסוֹ פָּחוֹת מִשָּׁלֹשׁ פָּחוֹת מִשָּׁלֹשׁ אֶצְבָּעוֹת</b>. באופן זה (הכנסת חלק קטן מן הבגד שאין בו שיעור טומאת בגד), אין איסור הכנסת טומאה לעזרה.
<b>וּמְכַבְּסוֹ בִּפְנִים וכו'</b>. מכניס לעזרה חלק קטן מן המעיל ומכבס אותו, ולאחר מכן מכניס חלק אחר ומכבס אותו עד שכל הדם מתכבס.
<h3> כא</h3>
<b>מַכְנִיסוֹ וְשׁוֹבְרוֹ בִּפְנִים</b>. לעיל הי"א.
<b>נוֹקְבוֹ בִּכְדֵי שֹׁרֶשׁ קָטָן כְּדֵי שֶׁיִּטְהַר וכו'</b>. כשניקב נקב קטן הכלי נטהר מהטומאה שלו אך עדיין נחשב כלי, ואם ניקב נקב גדול יותר אינו נחשב כלל כלי (הלכות כלים יט,ב).
<b>בִּכְדֵי שֹׁרֶשׁ קָטָן</b>. וגודלו פחות מכזית (הלכות תרומות ה,טו; וראה לחם משנה ואבן האזל מדוע לא נצרך כאן נקב כזית שהוא הנקב שבו נטהר הכלי מלקבל טומאה כפי שמבואר בהלכות כלים  שם).
<b>וְאֵין שׁוֹבְרִין בִּפְנִים אֶלָּא כֵּלִים</b>. ולא שברי כלים.
<b>מַכְנִיסוֹ וּמוֹרְקוֹ וְשׁוֹטְפוֹ בִּפְנִים</b>. לעיל הי"א.
<b>פּוֹחֲתוֹ</b>. נוקב בו נקב גדול.
<b>עַד שֶׁיִּטְהַר</b>. הלכות כלים יא,א-ב.
<b>וּמְרַדְּדוֹ עַד שֶׁיִּסָּתֵם הַפְּחָת</b>. מרקע את הכלי וסותם את הנקב.
<b>וְיַחֲזֹר כְּתַבְנִית הַכֵּלִים</b>. ישוב הכלי להיות כלי שלם.
<h2>פרק ט</h2>
<h3> א</h3>
<b>אָשָׁם וַדַּאי... אָשָׁם תָּלוּי</b>. ראה לעיל א,ו.
<b>שׁוֹחֲטוֹ וְזוֹרֵק הַדָּם כְּמוֹ שֶׁבֵּאַרְנוּ</b>. שחיטה בעזרה בצפון המזבח (לעיל ה,ב), וזריקת הדם שתי מתנות שהן ארבע (שם ה"ו).
<b>וּמַפְשִׁיט וּמוֹצִיא הָאֵמוּרִין... כַּחַטָּאת</b>. ראה לעיל ז,א.
<h3> ב</h3>
<b>אֲשַׁם מְצֹרָע</b>. שמביא המצורע ביום טהרתו (הלכות שגגות י,ג).
<b>יֵשׁ בְּקַבָּלַת דָּמוֹ שִׁנּוּי כְּמוֹ שֶׁיִּתְבָּאֵר בְּהִלְכוֹת מְחֻסְּרֵי כַּפָּרָה</b>. ד,ב. ושם התבאר ששני כהנים מקבלים את דמו: אחד בכלי, לזריקה על המזבח; והשני בידו, להזות מדם זה על המצורע.
<h3> ג</h3>
<b>מִינִין</b>. סוגים.
<b>שַׁלְמֵי צִבּוּר</b>. כבשי עצרת (לעיל א,ד).
<b>וְהַשְּׁלֹשָׁה שַׁלְמֵי יָחִיד</b>. לקמן ה"ה.
<h3> ד</h3>
<b>שׁוֹחֵט וְזוֹרֵק הַדָּם כְּמוֹ שֶׁבֵּאַרְנוּ</b>. שחיטה בעזרה בצפון המזבח (לעיל ה,ב), וזריקת הדם שתי מתנות שהן ארבע (שם ה"ו).
<b>מִפְּנֵי שֶׁהֵן קָדְשֵׁי קָדָשִׁים כְּמוֹ שֶׁבֵּאַרְנוּ</b>. לעיל א,יז.
<h3> ה</h3>
<b>כְּגוֹן שַׁלְמֵי חֲגִיגָה וְשִׂמְחָה</b>. קרבנות שחייבים להקריב העולים לרגל (הלכות חגיגה א,א). ובכלל מין זה גם קרבן שלמים רגיל שבא בנדר או בנדבה.
<b>שְׁלָמִים שֶׁמַּקְרִיב הַנָּזִיר בְּיוֹם מְלֹאת</b>. כשמסיים את ימי נזירותו, ויחד עם קרבן זה מביא עשרים לחמים (הלכות נזירות ח,א, לקמן הכ"ג).
<h3> ו</h3>
<b>שׁוֹחֵט וְזוֹרֵק הַדָּם כְּמוֹ שֶׁבֵּאַרְנוּ</b>. שוחט בכל מקום בעזרה (לעיל ה,ד), וזורק שתי מתנות שהן ארבע (שם ה"ו).
<b>מְנַתֵּחַ אֶת הַבָּשָׂר</b>. חותך אותו לחתיכות.
<b>וּמַפְרִישׁ הֶחָזֶה וְשׁוֹק הַיָּמִין</b>. מפריד את החזה ואת הרגל (האחורית) משאר החתיכות, חלקים אלו ניתנים לכהנים (לקמן הי"א).
<b>לִפְנֵי יי בַּמִּזְרָח</b>. בחלק המזרחי של העזרה.
<b>וְכֵן כָּל הַטָּעוּן תְּנוּפָה בַּמִּזְרָח מְנִיפִין אוֹתוֹ</b>. ראה גם הלכות סוטה ג,טו, הלכות תמידין ומוספין ז,יב, ח,יא, הלכות מחוסרי כפרה ד,ב.
<h3> ז</h3>
<b>מוֹלִיךְ וּמֵבִיא</b>. מנענע לארבעת הכיוונים (פה"מ מנחות ה,ה).
<b>לוֹקֵחַ מִן הַלֶּחֶם הַבָּא עִמָּהּ אֶחָד מֵעֲשָׂרָה</b>. עם התודה היו מביאים ארבעים לחמים מארבעה סוגים (לקמן הל' יז-יח), והכהן היה לוקח מכל סוג לחם אחד (לקמן הכ"א).
<b>וּמֵנִיף הַכֹּל עַל יְדֵי הַבְּעָלִים כְּמוֹ שֶׁבֵּאַרְנוּ</b>. לעיל ה"ו.
<h3> ח</h3>
<b>הַחֲלָבִים</b>. חלבי האימורים (לעיל א,יח).
<b>וּשְׁתֵּי כְּלָיוֹת וְיוֹתֶרֶת הַכָּבֵד</b>. איברי האימורים (שם).
<h3> ט</h3>
<b>בְּעֶזְרַת הַנָּשִׁים</b>. שהייתה ממזרח לעזרה ובה הייתה לשכה המיוחדת לבישול איל הנזיר (הלכות בית הבחירה ה,ז-ח).
<b>הַזְּרוֹעַ בְּשֵׁלָה מִן הָאַיִל</b>. הכהן מוציא מחלקי האיל שהתבשלו את היד (הרגל הקדמית) הימנית.
<b>עִם אֶחָד מֵעֲשָׂרָה מִן הַלֶּחֶם הַבָּא עִמּוֹ</b>. עם איל הנזיר מביא הנזיר עשרים לחמים משני סוגים, והכהן לוקח מכל סוג לחם אחד (לקמן הכ"ג).
<b>כְּמוֹ שֶׁבֵּאַרְנוּ</b>. לעיל ה"ו.
<h3> י</h3>
<b>כָּל הָרוֹאֶה אֶת הַקַּרְקַע וכו'</b>. החלק התחתון שבגוף הבהמה הנמצא מעל הקרקע כשהבהמה עומדת, מהצוואר עד כרס הבהמה.
<b>וְאֵי זֶה הוּא זְרוֹעַ וכו'</b>. ראה גם הלכות ביכורים ט,יח.
<b>מִן הַפֶּרֶק שֶׁל אַרְכֻּבָּה עַד כַּף שֶׁל יָד</b>. מהמפרק שבקצה עצם הזרוע המחוברת לגוף, כלפי מטה עד הפרסות (ראה פה"מ חולין ד,ו, י,ד).
<b>שֶׁהֵן שְׁנֵי אֵבָרִים מְעֹרִין זֶה בָּזֶה</b>. בזרוע כלולות שתי עצמות המחוברות יחד (וייתכן לפרש שמילים אלו מוסבות על 'כף של יד', ומסבירות שהכוונה לפרסת הבהמה שמורכבת משתי עצמות צמודות זו לזו).
<b>וּכְנֶגְדָּהּ בָּרֶגֶל הוּא הַשּׁוֹק</b>. אותו חלק ברגל הימנית האחורית הוא השוק.
<h3> יא</h3>
<b>וְאֵין הַכֹּהֲנִים זָכִין</b>. זוכים ויכולים לאכול.
<h3> יג</h3>
<b>אֵין חַיָּבִין עָלָיו מִיתָה וְחֹמֶשׁ כַּתְּרוּמָה</b>. שזר האוכל תרומה במזיד חייב מיתה בידי שמים, ובשוגג משלם את שווי התרומה בתוספת חומש (הלכות תרומות ו,ו).
<b>וְאֵינוֹ מְדַמֵּעַ כַּתְּרוּמָה</b>. כאשר תרומה מתערבת בפחות ממאה חולין יש לתערובת דין תרומה, שמותרת באכילה רק לכהנים ובטהרה (שם יג,ב). לחמי תודה של הכהנים שהתערבו בטלים ברוב כשאר איסורים (ריק"ו, כס"מ).
<h3> יד</h3>
<b>שְׁאָר הַלֶּחֶם נֶאֱכָל לַבְּעָלִים כְּתוֹדַת יִשְׂרָאֵל וכו'</b>. כלחמים של תודת ישראל, ואינו נשרף כמנחת כהן (לקמן יב,ט).
<h3> טו</h3>
<b>עַל יְדֵי כֻּלָּן</b>. עבור כולם.
<b>מַה שֶּׁאֵין כֵּן בַּסְּמִיכָה</b>. שכולם סומכים זה אחר זה (לעיל ג,ט).
<h3> טז</h3>
<b>הַכֹּהֵן מֵנִיף שֶׁקָּרְבָּנָהּ טָעוּן תְּנוּפָה וְהִיא פְּסוּלָה לִתְנוּפָה</b>. שהכהן מניף את כל התנופות יחד עם הבעלים, וכשאינם יכולים להניף הוא מניף לבד.
<b>אֶלָּא הַשּׂוֹטָה</b>. מניפה את מנחתה (הלכות סוטה ג,טו).
<b>וְהַנְּזִירָה</b>. מניפה את המורם מאיל הנזיר שלה (הלכות נזירות ח,ד).
<b>וּתְנוּפָה קוֹדֶמֶת לַהַגָּשָׁה בְּכָל מָקוֹם</b>. את קרבנות המנחה יש להגיש לקרן המזבח לפני הקטרתם, ואת מנחת הסוטה ומנחת העומר צריכים גם להניף (לקמן יב,ו), וההנפה צריכה להיעשות לפני ההגשה.
<h3> יז</h3>
<b>עֶשְׂרִים עִשָּׂרוֹן סֹלֶת</b>. כארבעים ושניים ליטר.
<h3> יח</h3>
<b>שְׂאֹר</b>. עיסה חמוצה ממים וקמח המשמשת להתפחת בצק אחר.
<b>כְּדֵי חִמּוּצָן</b>. בכמות המספיקה להתפחת הסולת.
<b>וְנוֹתְנוֹ לְתוֹךְ הַמִּדָּה וּמְמַלֵּא אֶת הַמִּדָּה</b>. מכניס לכלי מדידה של עישרון את השאור וממלא את שאר המידה בסולת.
<b>אַף עַל פִּי שֶׁסּוֹפָהּ לִהְיוֹת חֲסֵרָה אוֹ יְתֵרָה מִפְּנֵי הַשְּׂאֹר שֶׁפְּעָמִים יִהְיֶה עָבֶה וְקָשֶׁה וּפְעָמִים רַךְ</b>. שהשאור יכול להיות דחוס או אוורירי (על פי יחס הקמח והמים שבו). וכתוצאה מכך סך כל כמות הסולת שבעישרון (המורכבת מסולת המנחה והשאור) תהיה יותר או פחות מאילו היה כל העישרון סולת ללא שאור.
<b>חַלּוֹת מַאֲפֵה תַּנּוּר</b>. נבללות בשמן לפני לישתן במים ואפייתן (לקמן הכ"א).
<b>חַלּוֹת רְקִיקִין</b>. נילושות במים בלבד, ולאחר אפייתן בתנור נמשחות בשמן (שם).
<b>מֻרְבֶּכֶת</b>. מטוגנת בשמן רב.
<h3> יט</h3>
<b>חוֹלֵט אוֹתָהּ בְּרוֹתְחִין</b>. מערה על הסולת מים רותחים.
<b>וְאַחַר כָּךְ קוֹלֶה אוֹתָהּ בְּשֶׁמֶן עַל הַלְּפָס וְכַיּוֹצֵא בּוֹ</b>. מטגן את הסולת בכלי שבו היא צפה בשמן.
<b>הַסֻּפְגָּנִין</b>. העשויות מבצק רך כספוג ומטוגנות בשמן.
<b>וְזֶה הוּא הָרִבּוּךְ הָאָמוּר בְּכָל מָקוֹם</b>. וכך, בריבוי שמן, עושים גם את מנחת החביתים שעליה נאמר: "מרבכת תביאנה" (ויקרא ו,יד; פה"מ מנחות ט,ג, וראה לקמן יג,ב).
<h3> כ</h3>
<b>בַּחֲצִי לֹג שֶׁמֶן</b>. כמאה וחמישים סמ"ק.
<b>הֲלָכָה לְמֹשֶׁה מִסִּינַי</b>. מסורת התורה שבעל פה.
<h3> כא</h3>
<b>הַחַלּוֹת... וְהָרְקִיקִים</b>. ראה גם לקמן יג,ח.
<b>לוֹתֵת</b>. בולל.
<b>לָשׁ</b>. במים פושרים (שם).
<h3> כב</h3>
<b>אַרְבַּע חַלּוֹת</b>. חלה אחת מכל מין.
<b>וְהוּא שֶׁיַּפְרִישׁ הַחַלָּה שֶׁלָּהֶן... כְּשֶׁהֵן בָּצֵק</b>. יש להפריש את הלחם הניתן לכהן מן הבצק ולאפות בנפרד.
<b>אֶחָד מִכָּל קָרְבָּן</b>. שלם.
<b>פְּרָס</b>. פרוס, חתוך.
<h3> כג</h3>
<b>לוֹקֵחַ שִׁשָּׁה עֶשְׂרוֹנוֹת וּשְׁנֵי שְׁלִישֵׁי עִשָּׂרוֹן</b>. כארבע עשרה ליטר.
<b>רְבִיעִית</b>. רבע לוג, כשבעים וחמש סמ"ק.
<h3> כד</h3>
<b>מְעַכְּבִין זֶה אֶת זֶה</b>. אינו יכול להביא אחד מהם מבלי להביא את השאר.
<b>וּמַעֲשֵׂה הַלֶּחֶם</b>. הכנתו.
<h3> כה</h3>
<b>שֶׁיִּזְרֹק דָּמָם כְּמוֹ שֶׁבֵּאַרְנוּ</b>. נתינה אחת כנגד היסוד (לעיל ה,יז).
<b>בְּשַׂר הַבְּכוֹר נֶאֱכָל לַכֹּהֲנִים</b>. הלכות בכורות א,ב.
<b>וּשְׁאָר בְּשַׂר הַמַּעֲשֵׂר נֶאֱכָל לִבְעָלָיו</b>. שם ד,ד.
<b>נֶאֱכָל לִמְנוּיוֹ</b>. רק לכל מי שהתמנה לקרבן (הלכות קרבן פסח ב,א).
<b>כְּהִלְכוֹתָיו כְּמוֹ שֶׁיִּתְבָּאֵר בְּהִלְכוֹת הַפֶּסַח</b>. כהלכות אכילת הפסח (שם פרקים ח-י).
<h2>פרק י</h2>
<h3> א</h3>
<b>וְאָכְלוּ אֹתָם אֲשֶׁר כֻּפַּר בָּהֶם</b>. על ידי האכילה תהיה הכפרה.
<h3> ב</h3>
<b>שְׁיָרֵי הַמְּנָחוֹת</b>. מהמנחות שמביא ישראל מקריבים קומץ על המזבח, ושאר המנחה נאכלת לכהנים (לקמן יב,ט).
<h3> ג</h3>
<b>לְזִכְרֵי כְּהֻנָּה</b>. לכהנים זכרים, ואפילו קטנים (לקמן הי"ז).
<b>וְאִם נֶאֶכְלוּ בַּהֵיכָל נֶאֶכְלוּ</b>. ונחשבת אכילתם לאכילת מצווה. ובשעת הדחק מותר לאכלם בהיכל אף לכתחילה (פה"מ זבחים ו,א).
<b>שֶׁנֶּאֱמַר לְכָל מִנְחָתָם וּלְכָל חַטָּאתָם וּלְכָל אֲשָׁמָם וכו' בְּקֹדֶשׁ הַקֳּדָשִׁים תֹּאכְלֶנּוּ</b>. ומכאן נלמד שבשעת הדחק אפשר לאכול אותם אפילו בהיכל שמכונה בכתוב כאן 'קדש הקדשים' (בבלי זבחים סג,א; וראה ראב"ע במדבר יח,י).
<b>שַׁלְמֵי צִבּוּר הֲרֵי הֵן כְּחַטָּאת וְאָשָׁם כְּמוֹ שֶׁבֵּאַרְנוּ</b>. לעיל ה,ג, ט,ד.
<h3> ד</h3>
<b>וּנְקֵבוֹת</b>. בת כהן (בתנאי שלא נישאה לזר, הלכות תרומות ו,ז).
<b>הַמּוּרָם מִתּוֹדָה וְהַמּוּרָם מֵאֵיל נָזִיר</b>. לעיל ט,יג.
<b>חָזֶה וְשׁוֹק שֶׁל שְׁלָמִים</b>. שניתנים לכהנים (לעיל ט,יא).
<h3> ה</h3>
<b>לְעַבְדֵי הַכֹּהֲנִים</b>. הכנענים.
<b>וְלִנְשֵׁיהֶם</b>. אשת כהן, אף אם אינה בת כהן.
<b>כַּתְּרוּמָה</b>. הלכות תרומות ו,א-ג.
<b>בְּכָל הָעִיר</b>. ירושלים.
<b>אֵת חֲזֵה הַתְּנוּפָה וְאֵת שׁוֹק הַתְּרוּמָה</b>. והמשך הפסוק: "תאכלו במקום טהור".
<b>כָּל מַחֲנֵה יִשְׂרָאֵל שֶׁכְּנֶגְדוֹ לְדוֹרוֹת יְרוּשָׁלַיִם</b>. בזמן המשכן היה מחנה ישראל מוגדר כ'מקום טהור', ולאחר שנבנה המקדש נחשבת ירושלים כמקום המקביל בדרגתו למחנה ישראל (הלכות בית הבחירה ז,יא).
<b>וְהוּא הַדִּין לְמַעֲשֵׂר וּפֶסַח</b>. קרבנות המעשר והפסח נחשבים גם קדשים קלים (לעיל א,יז), ואכילת בשרם על ידי הבעלים נעשית בתוך ירושלים.
<b>וְהַחַלּוֹנוֹת וְעוֹבִי הַחוֹמָה כְּלִפְנִים</b>. החלונות שבחומת ירושלים וגג החומה, נחשבים כתוך ירושלים ומותר לאכול בהם קדשים קלים (וראה גם הלכות מעשר שני ב,טז; הלכות בית הבחירה ו,ט ובפסקים ושיטות שם).
<h3> ו</h3>
<b>לִשְׁנֵי יָמִים וְלַיְלָה אֶחָד</b>. הלילה ביניהם.
<h3> ח</h3>
<b>עַד שֶׁיַּעֲלֶה עַמּוּד הַשַּׁחַר</b>. תחילת הארת צד מזרח קודם הזריחה (כשעה וחמישית לפניה — פה"מ ברכות א,א).
<b>וּכְדֵי לְהַרְחִיק מִן הָעֲבֵרָה</b>. ראה גם הלכות קריאת שמע א,ט, לעיל ד,ב.
<b>אָמְרוּ חֲכָמִים שֶׁאֵינָן נֶאֱכָלִין אֶלָּא עַד חֲצוֹת</b>. כיוון שקשה להבחין מתי התחלת עלות השחר גזרו כאן חכמים, אבל בשלמים שנאכלים עד השקיעה (לעיל ה"ו) לא גזרו, שהרי קל להבחין מתי שוקעת השמש (תוספות זבחים נז,ב).
<h3> ט</h3>
<b>הַמּוּלִים</b>. שנימולו.
<b>אֲפִלּוּ הֶעֱרִיב שִׁמְשׁוֹ וְלֹא הֵבִיא כַּפָּרָתוֹ אֵינוֹ אוֹכֵל בַּקֳּדָשִׁים</b>. טמא שטבל משלים את תהליך הטהרה רק לאחר שתשקע השמש. ואם הוא מהטמאים שחייבים להביא קרבן על טומאתם (זבים, מצורעים, יולדת), אינו נטהר לגמרי עד לאחר שיביא את קרבנו, ואסור לו לאכול קדשים עד אז (ראה הלכות ביאת מקדש ג,ז).
<b>וְהַטֻּמְטוּם</b>. מי שאיברי המין שלו מכוסים ואין ניכר אם הוא זכר או נקבה. [הערה: בפה"מ מנקד הרמב"ם מילה זו: טֻומְטוֹם.]
<b>אָסוּר לֶאֱכֹל בַּקֳּדָשִׁים לְפִי שֶׁהוּא סָפֵק עָרֵל</b>. שייתכן שהוא זכר, והרי לא מלו אותו.
<b>הָאַנְדְּרָגִינָס</b>. מי שיש לו איברי מין זכריים ונקביים.
<b>יֵרָאֶה לִי שֶׁהוּא אוֹכֵל בְּקָדָשִׁים קַלִּים</b>. במקרה שמלו אותו. אבל בקדשי קדשים אינו אוכל כיוון שאינו ודאי זכר.
<h3> י</h3>
<b>בְּכָל מַאֲכָל</b>. לאכול אותם בכל אופן שירצו.
<b>שְׁלוּקִין</b>. מבושלים קלות במים ללא תבלינים (הערת הר"י קאפח לפה"מ ברכות ו,ח; וראה פה"מ תרומות י,יא, הלכות נדרים ט,א). ויש מפרשים ששלוק היינו מבושל הרבה (רש"י נדרים מט,א ועוד; וראה מאירי שם שהמילה מתפרשת בשני המובנים — הכול לפי ההקשר).
<b>שֶׁלֹּא יָבִיאוּ אֶת הַתְּרוּמָה לִידֵי פְּסוּל</b>. לאחר זמן אכילתם נפסלים הקדשים מאכילה (הלכות פסולי המוקדשין יח,ט-י), ואם יבשלו אתם תבליני תרומה ויאחרו לאכול את התבשיל, התבלין ייפסל כשהקדשים יפסלו.
<b>וְהָעֲצָמוֹת הַנִּשְׁאָרוֹת</b>. ואינן ראויות לאכילה (ריק"ו, כס"מ).
<h3> יא</h3>
<b>אֲכִילָה מוּעֶטֶת</b>. מעט אוכל.
<b>כְּדֵי שֶׁתִּהְיֶה נֶאֱכֶלֶת עִם הַשֹּׂבַע</b>. מתוך שובע.
<b>כְּדֵי שֶׁלֹּא תִּהְיֶה נֶאֱכֶלֶת עִם הַגַּסָּה</b>. שלא יאכלו אותה לאחר שכבר נמאס להם לאכול עוד.
<h3> יב</h3>
<b>חַטָּאת אוֹ אָשָׁם</b>. קדשי קדשים הנאכלים לזכרי כהונה בעזרה ליום ולילה.
<b>עִם מוּרָם מִתּוֹדָה אוֹ מֵאֵיל נָזִיר</b>. קדשים קלים הנאכלים לכהנים זכרים ונקבות בכל ירושלים ליום ולילה.
<b>מִפְּנֵי שֶׁמְּמַעֵט בְּאוֹכְלֵיהֶן וּבִמְקוֹם אֲכִילָתָן</b>. כשמתבשלים עם החטאת חל עליהם דין חטאת, ונאסרים לנקבות ומחוץ לעזרה.
<b>בְּכוֹר אוֹ עִם חָזֶה וְשׁוֹק שֶׁל שְׁלָמִים</b>. נאכלים לכהנים זכרים ונקבות לשני ימים ולילה אחד.
<b>מוּרָם מִשְּׁלָמִים שֶׁל אֶמֶשׁ</b>. שנשחטו והוקרבו אתמול ונאכלים עד השקיעה של יום זה.
<b>חַטָּאת וְאָשָׁם שֶׁל יוֹם</b>. שנאכלים גם בלילה.
<b>שֶׁמְּמַעֵט בְּאוֹכְלֵיהֶן וּבִמְקוֹם אֲכִילָתָן וּבִזְמַן אֲכִילָתָן</b>. החטאת והאשם ממעטים את האוכלים והמקום של המורם מהשלמים, והמורם מהשלמים ממעט את הזמן של החטאת והאשם.
<b>פִּגּוּל</b>. קרבן שנפסל על ידי מחשבת חוץ לזמנו או חוץ למקומו (כמשמעות הכללית של הביטוי 'פיגול', ראה למשל פירוש הרא"ש נדרים י,ב).
<b>נוֹתָר</b>. בשר קרבן שעבר זמן אכילתו.
<b>שֶׁנִּתְבַּשְּׁלָה עִם חֲתִיכוֹת אֲחֵרוֹת</b>. וחתיכות האיסור הוצאו מהתבשיל, והכמות שלהם בתחילה לא הייתה בשיעור שאוסר את התערובת בשאר איסורים (פה"מ ערלה ב,טז).
<b>אֲסוּרוֹת לְזָרִים וּמֻתָּרוֹת לַכֹּהֲנִים</b>. משום חומרת איסור אכילת קדשים לזר, לא הותר להם אכילת שאר החתיכות גם כשהתבטלו הקדשים בתוך התערובת. אמנם לגבי הכהנים, מכיוון שהבשר היה מותר להם באכילה בתחילה, גם כאשר נאסר משום פיגול ונותר אין איסורם חמור באותה מידה ומתבטל (שם).
<h3> יג</h3>
<b>בְּשַׂר תַּאֲוָה</b>. בשר חולין (ומותר באכילה לטמאים).
<b>הֲרֵי בְּשַׂר הַתַּאֲוָה אָסוּר לַטְּמֵאִים וּמֻתָּר לַטְּהוֹרִים</b>. גם כאשר בשר התאווה היה רוב, אינו מבטל את בשר הקדשים, ולכן צריך לאכול את התבשיל בטהרה. והתבשיל מותר באכילה לטהורים זרים, ובמקרה של קדשי קדשים מותר רק לטהורי כהנים (פה"מ ערלה ב,יז).
<h3> יד</h3>
<b>אֵין הַכָּתוּב מְדַבֵּר בְּכָל אֵלּוּ אֶלָּא בָּרָאוּי</b>. לא מדובר על הכהן שעשה בפועל את עבודות הקרבן, אלא על כל הכהנים הראויים לעשות עבודות אלו.
<b>בִּשְׁעַת הַקָּרְבָּן</b>. בשעה שמקריבים את הקרבן.
<b>לְאַנְשֵׁי בֵּית אָב שֶׁמַּקְרִיבִין בְּאוֹתוֹ הַיּוֹם</b>. הכהנים הממונים על עבודת המקדש באותו יום (הלכות כלי המקדש ד,יא).
<b>קָדְשֵׁי הַמִּקְדָּשׁ</b>. מתנות הכהונה הניתנות במקדש (ראה הלכות ביכורים א,י).
<h3> טו</h3>
<b>מִנְחָה כְּנֶגֶד מִנְחָה</b>. כהן אחד יקבל מנחה שלמה וכנגדה יקבל השני מנחה אחרת, ולא יחלקו את המנחות עצמן.
<h3> יז</h3>
<b>וְכֵן אִשָּׁה וְאַנְדְּרָגִינָס</b>. שרשאים לאכול קדשים קלים (לעיל הל' ד-ו, ט).
<b>אֲבָל בַּעַל מוּם... חוֹלֵק וְאוֹכֵל</b>. ראה גם הלכות ביאת מקדש ו,יב.
<b>בֵּין קָבוּעַ בֵּין עוֹבֵר</b>. לפירוט סוגי המומים ראה הלכות ביאת מקדש פרק ח.
<h3> יח</h3>
<b>וְכֹהֵן גָּדוֹל אוֹכֵל שֶׁלֹּא בַּחֲלֻקָּה אֶלָּא נוֹטֵל כָּל מַה שֶּׁיִּרְצֶה</b>. ולוקח את חלקו ראשון (הלכות כלי המקדש ה,יב).
<h3> יט</h3>
<b>טְבוּל יוֹם</b>. טמא שטבל, וכל עוד לא שקעה עליו השמש הוא טמא בטומאה קלה ואסור באכילת תרומה וקדשים (הלכות שאר אבות הטומאות י,א-ב).
<b>וּמְחֻסַּר כִּפּוּרִים</b>. זב, זבה, יולדת ומצורע שטהרו מטומאתם, ואסורים לאכול קדשים עד שיביאו קרבן להשלמת תהליך טהרתם (הלכות מחוסרי כפרה א,א).
<b>וְהָאוֹנֵן בְּיוֹם הַקְּבוּרָה</b>. מי שמת לו אחד מהקרובים אסור לו לעבוד ולאכול קדשים ביום הקבורה, ובלילה שלאחריו מותר (בתנאי שהקבורה לא הייתה ביום המיתה — הלכות ביאת מקדש ב,ט-י).
<h3> כ</h3>
<b>שֶׁהוּא עוֹבֵד וְאֵינוֹ אוֹכֵל כְּמוֹ שֶׁבֵּאַרְנוּ</b>. הלכות ביאת מקדש ב,ח.
<b>חוּץ מִבַּעַל מוּם שֶׁהֲרֵי נִתְפָּרֵשׁ בַּתּוֹרָה</b>. ראה לעיל הי"ז.
<h3> כא</h3>
<b>כָּל שֶׁאֵין לוֹ חֵלֶק בַּבָּשָׂר אֵין לוֹ בָּעוֹרוֹת</b>. עורות קדשי הקדשים שזוכים בהם הכהנים (לעיל ה,יט).
<b>אֲפִלּוּ טָמֵא בִּשְׁעַת זְרִיקַת דָּמִים וְטָהוֹר בִּשְׁעַת הֶקְטֵר חֲלָבִים</b>. כגון שהחלבים הוקטרו בלילה לאחר שהעריב שמשו, או מחוסר כיפורים שהביא קרבנו בין זריקה להקטרה.
<h3> כב</h3>
<b>הַדָּבָר סָפֵק אִם חוֹלֵק אוֹ אֵינוֹ חוֹלֵק</b>. הספק הוא אם די שיהיה טהור בשעת העבודות, או צריך להיות טהור מתחילת העבודות ועד סופם.
<b>לְפִיכָךְ אִם תָּפַס אֵין מוֹצִיאִין מִיָּדוֹ</b>. מספק אינו יכול לתבוע חלק בקרבן, ולא מחלקים לו. אך אם לקח בעצמו, אי אפשר ליטול ממנו את מה שלקח כיוון שייתכן שמגיע לו (לעיקרון זה ראה גם הלכות בכורות ב,ו, הלכות נזקי ממון ט,יא ועוד).
<h3> כג</h3>
<b>קָרְבַּן צִבּוּר הַבָּא בְּטֻמְאָה אַף עַל פִּי שֶׁהַטְּמֵאִין מַקְרִיבִין בּוֹ</b>. כאשר רוב הקהל (או כלי השרת או הכהנים) טמאים, מותר לטמאים להקריב קרבנות שזמנם קבוע (הלכות ביאת מקדש ד,ט-י; ומדובר באופן שהבשר לא נטמא ראה ריק"ו וערוה"ש פב,יט).
<h2>פרק יא</h2>
<h3> א</h3>
<b>מִפִּי הַשְּׁמוּעָה</b>. מסורת חכמים בפירוש המקראות.
<b>שֶׁזּוֹ אַזְהָרָה לֶאֱכֹל בְּשַׂר הָעוֹלָה</b>. אזהרה שלא לאכול. ומכתוב זה למדו גם את האזהרה על מעילה בקדשים (הלכות מעילה א,ג).
<h3> ב</h3>
<b>נְסָכֶיהָ</b>. מנחת הנסכים הבאה עם העולה (לעיל ב,א-ב).
<b>חֲמִשְׁתָּן מִצְטָרְפִין לְכַזַּיִת</b>. לחיוב מלקות אם אכלם (וכן לעניין מעילה אם נהנה מהם, פה"מ מעילה ד,ב).
<h3> ג</h3>
<b>הָאֵמוּרִין</b>. ראה לעיל א,יח.
<b>כָּלִיל לַמִּזְבֵּחַ</b>. כולם נשרפים על המזבח.
<b>בְּמִנְחַת כֹּהֲנִים</b>. המנחות שמביאים הכהנים נשרפות על המזבח, ולא נאכלות כשאר המנחות (לקמן יב,ט).
<b>מִבְּשַׂר חַטָּאוֹת הַנִּשְׂרָפוֹת</b>. לעיל א,טז.
<h3> ד</h3>
<b>קֹדֶם זְרִיקַת דָּמִים לוֹקֶה</b>. גם לאחר זריקת הדם אין לאכול מהבשר עד הקטרת האימורים (לעיל ט,יא, אך אין לוקים על כך — מל"מ).
<b>בֵּין קַלִּים בֵּין חֲמוּרִין</b>. קדשים קלים וקדשי קדשים.
<b>וְהַלֶּחֶם</b>. הבא עם התודה (לעיל ט,יז-יח).
<h3> ה</h3>
<b>חוּץ לָעֲזָרָה</b>. לעיל י,ג.
<b>חוּץ לִירוּשָׁלַיִם</b>. לעיל י,ה.
<b>וְאֶחָד בְּשַׂר חַטָּאת וְאָשָׁם אוֹ שְׁיָרֵי מְנָחוֹת</b>. איסורם שווה.
<h3> ו</h3>
<b>חוּץ לִמְחִצָּתוֹ</b>. מחוץ לגבול המקום שבו מותר לאכול אותו.
<b>כְּמוֹ שֶׁבֵּאַרְנוּ בְּהִלְכוֹת מַאֲכָלוֹת אֲסוּרוֹת</b>. ה,ט.
<h3> ז</h3>
<b>נִכְנַס בְּשַׂר קָדָשִׁים קַלִּים לַהֵיכָל</b>. וכל שכן בשר קדשי קדשים (ראה לעיל י,ג).
<h3> ט</h3>
<b>מֵחַטַּאת הָעוֹף</b>. חטאת העוף לא נשחטת אלא נמלקת, ובשרה נאכל לכהנים בעזרה כבשר חטאת בהמה (לעיל ז,ו-ז).
<b>נְבֵלָה</b>. חיה או עוף שמתו ללא שחיטה.
<b>שֶׁכָּל מְלוּקָה נְבֵלָה הִיא</b>. שהרי לא נשחטה.
<b>וּכְשֶׁהֻתְּרָה</b>. אכילת חטאת העוף.
<b>שְׁנֵי אִסּוּרִין הַבָּאִין כְּאֶחָד כְּמוֹ שֶׁבֵּאַרְנוּ</b>. כששני איסורים חלים בו זמנית, חל איסור על איסור ולוקים על מעשה אחד פעמיים (הלכות איסורי ביאה יז,ח).
<h2>פרק יב</h2>
<h3> א</h3>
<b>וְהַמְּנָחוֹת הַבָּאוֹת בִּפְנֵי עַצְמָן</b>. חוץ ממנחת הנסכים שנזכרה לעיל פרק ב.
<h3> ב</h3>
<b>סֹלֶת חִטִּים</b>. קמח עבה, מנופה מפסולת ומקמח דק (הלכות איסורי מזבח ו,יא-יב).
<b>מִמִּנְחַת שׂוֹטָה</b>. שמקריבים בעת השקאת הסוטה (הלכות סוטה ג,יב).
<b>וְעֹמֶר הַתְּנוּפָה</b>. מנחת העומר (הלכות תמידין ומוספין ז,יא-יב).
<b>שֶׁהֵן מִן הַשְּׂעוֹרִים</b>. מנחת סוטה מקמח שעורים ומנחת העומר מסולת שעורים.
<h3> ג</h3>
<b>עֹמֶר הַתְּנוּפָה וְהוּא קָרֵב לַמִּזְבֵּחַ כְּמוֹ שֶׁיִּתְבָּאֵר</b>. הלכות תמידין ומוספין ז,ג-יב.
<b>וּשְׁתֵּי הַלֶּחֶם שֶׁמְּבִיאִין בְּיוֹם עֲצֶרֶת</b>. בחג השבועות (שם ח,א-י).
<b>וְאֵלּוּ נִקְרְאוּ מִנְחָה וְאֵינָן קְרֵבִין לְגַבֵּי הַמִּזְבֵּחַ</b>. שתי הלחם נחשבים מנחה אף שלא מקריבים אותם למזבח אלא הכהנים אוכלים אותם.
<b>לֶחֶם הַפָּנִים שֶׁעוֹשִׂין בְּכָל שַׁבָּת... כְּמוֹ שֶׁיִּתְבָּאֵר</b>. שם פרק ה.
<h3> ד</h3>
<b>מִנְחַת חוֹטֵא וְהִיא מִנְחָה שֶׁמַּקְרִיב הֶעָנִי כְּשֶׁיִּתְחַיֵּב חַטָּאת וְלֹא תַּגִּיעַ יָדוֹ</b>. עני שאינו יכול להקריב בהמה או שני עופות לקרבן חטאת עולה ויורד, מקריב מנחה (הלכות שגגות י,ד).
<b>מִנְחַת שׂוֹטָה וְהִיא מִנְחַת הַקְּנָאוֹת שֶׁכְּבָר נִתְפָּרְשׁוּ מַעֲשֶׂיהָ</b>. הלכות סוטה ג,יב-טו.
<b>הַמִּנְחָה שֶׁמַּקְרִיב כָּל כֹּהֵן תְּחִלָּה כְּשֶׁיִּכָּנֵס לַעֲבוֹדָה</b>. בפעם הראשונה שמתחיל לעבוד במקדש (הלכות כלי המקדש ה,טז).
<b>שֶׁמַּקְרִיב אוֹתָהּ בְּיָדוֹ</b>. הכהן מקריבה בעצמו.
<b>הַמִּנְחָה שֶׁמַּקְרִיב כֹּהֵן גָּדוֹל בְּכָל יוֹם</b>. מחציתה בבוקר ומחציתה בין הערביים (הלכות תמידין ומוספין ג,יח; לאופן הכנתה ראה לקמן יג,ב-ד).
<b>מִנְחַת סֹלֶת... הַמַּחֲבַת... הַמַּרְחֶשֶׁת... מַאֲפֵה תַּנּוּר חַלּוֹת... מַאֲפֵה תַּנּוּר רְקִיקִין</b>. חמישה סוגי מנחות הנבדלות זו מזו באופן עשייתן (לקמן יג,ה-ט), ובאות בהתנדבות על פי רצונו של האדם.
<b>בְּנֶדֶר וּבִנְדָבָה</b>. לקמן יד,ד.
<h3> ה</h3>
<b>מֵעִשָּׂרוֹן</b>. עשירית האיפה (כשני ליטר).
<b>וּמִעוּטוֹ מְעַכֵּב אֶת כֻּלּוֹ</b>. אם הביא מנחה פחותה מעישרון, המנחה פסולה.
<b>יֵשׁ לוֹ לְהִתְנַדֵּב וְלִנְדֹּר מֵהֶן כָּל שֶׁיִּרְצֶה</b>. אבל צריך להביא עשרונות שלמים (לקמן יז,י).
<h3> ו</h3>
<b>הַגָּשָׁה בַּמַּעֲרָב כְּנֶגֶד חֻדָּהּ שֶׁל קֶרֶן דְּרוֹמִית מַעֲרָבִית</b>. מקרבים את המנחה לפינה הדרום מערבית של המזבח בחלקו התחתון (לעיל ז,י).
<b>תְּנוּפָה</b>. הנפת המנחה למעלה, למטה ולצדדים (לעיל ט,ז).
<b>שֶׁשְּׁתֵּיהֶן טְעוּנוֹת תְּנוּפָה וְהַגָּשָׁה</b>. תנופה ואחר כך הגשה (לעיל ט,טז).
<h3> ז</h3>
<b>טְעוּנוֹת שֶׁמֶן</b>. שהיו נותנים למנחה באחד משלבי הכנתה (תלוי לפי סוג המנחה — ראה לקמן פי"ג).
<b>וּלְבוֹנָה</b>. גרגרי לבונה שהיו שמים על גבי המנחה (לזיהויה ראה הלכות כלי המקדש ב,ד).
<b>לֹג</b>. כשלוש מאות סמ"ק.
<b>וְקֹמֶץ</b>. מה שנכנס ליד כשסוגר עליה את אצבעותיו (אופן הקמיצה ושיעורה מבוארים לקמן יג,יג-יד).
<b>שֶׁאֵין מְבִיאִין בִּכְלִי אֶחָד יָתֵר עַל שִׁשִּׁים כְּמוֹ שֶׁיִּתְבָּאֵר</b>. לקמן יז,ו.
<h3> ח</h3>
<b>נָתַן וְהִקְרִיב</b>. שמן ולבונה על מנחת קנאות או על מנחת חוטא.
<b>לוֹקֶה עַל הַשֶּׁמֶן בִּפְנֵי עַצְמוֹ וְעַל הַלְבוֹנָה בִּפְנֵי עַצְמָהּ</b>. עובר על שני איסורים וחייב שתי מלקויות.
<b>אֵינוֹ עוֹבֵר וְלֹא פָּסַל</b>. אך כששם במנחה עצמה שמן או לבונה שאין אפשרות לאספם, המנחה נפסלת (הלכות פסולי המוקדשין יא,י).
<b>מִנְחַת חִנּוּךְ וְהַחֲבִתִּין מוֹסִיף לְכָל אַחַת מֵהֶן שֶׁמֶן</b>. כמות גדולה יותר של שמן.
<b>כְּמוֹ שֶׁיִּתְבָּאֵר</b>. לקמן יג,ב.
<h3> י</h3>
<b>הַכֹּהֶנֶת</b>. בת כהן פנויה או שנישאת לישראל (ודין הנשואה לכהן מבואר לקמן הי"ב).
<h3> יא</h3>
<b>וְלָדוֹת שֶׁנִּתְעָרְבוּ</b>. שאחד מהם כהן והשני ישראל, ולא ידוע מי הוא מה.
<b>נִקְמֶצֶת כְּמִנְחַת יִשְׂרָאֵל</b>. במנחת כהן מקטירים את כל המנחה ובמנחת ישראל מקטירים רק את הקומץ, ולכן את הקומץ בכל מקרה יש להקטיר.
<b>וְאֵינָהּ נֶאֱכֶלֶת כְּמִנְחַת כֹּהֲנִים</b>. שמא מדובר בכהן ואסור לאכול את מנחתו.
<b>וְהַשְּׁיָרִים מִתְפַּזְּרִים עַל בֵּית הַדֶּשֶׁן</b>. שהיה ממזרח לכבש ובו היו משליכים גם את האפר של תרומת הדשן (הלכות תמידין ומוספין ב,יב).
<h3> יב</h3>
<b>מִפְּנֵי חֵלֶק הַבַּעַל</b>. שלבעל הכהן יש שייכות במנחת האישה, ומנחת כהן נשרפת.
<b>הַקֹּמֶץ קָרֵב לְעַצְמוֹ וְהַשְּׁיָרִים מִתְפַּזְּרִין עַל בֵּית הַדֶּשֶׁן</b>. ראה גם הלכות סוטה ד,טו.
<h3> יג</h3>
<b>וּמְקַדְּשִׁין מִנְחָה</b>. לקמן יג,יב.
<b>בִּכְלִי שֶׁעַל גַּבֵּי קַרְקַע</b>. ולא צריך שהכלי יהיה בידיים.
<b>וְאֵין מְקַדְּשִׁין הַקֹּמֶץ בִּכְלִי שֶׁעַל גַּבֵּי קַרְקַע</b>. לאחר הקמיצה, נתנו את הקומץ בכלי שרת, המקדשו להקטרה על המזבח (שם).
<b>וּמֵאֵימָתַי יֻתְּרוּ הַשְּׁיָרִים בַּאֲכִילָה</b>. שיירי המנחה, לכהנים.
<b>מִשֶּׁיִּצַּת הָאוּר</b>. תאחוז האש.
<h3> יד</h3>
<b>הַקְּרֵבוֹת לְגַבֵּי הַמִּזְבֵּחַ</b>. אבל שתי הלחם שאינם קרבים על המזבח, נעשים חמץ (לעיל ה"ג).
<b>מַצָּה</b>. לא עוברים תהליך חימוץ והתפחה.
<b>אַף עַל פִּי שֶׁהֵן מֻתָּרִין לֶאֱכֹל אוֹתָן בְּכָל מַאֲכָל</b>. לעיל י,י.
<b>וּדְבַשׁ</b>. אף שיש איסור מיוחד על הקטרתו על המזבח (הלכות איסורי מזבח ה,א).
<b>אֲפִלּוּ חֶלְקָם</b>. שיירי המנחות, חלק הכהנים.
<b>וְהַמְחַמֵּץ אַחַר הַמְחַמֵּץ</b>. כגון שהעיסה הייתה מוחמצת מעט ובא אחר והוסיף בה שאור וגרם שתחמיץ עוד (ליקו"ה מנחות נו,ב).
<h3> טו</h3>
<b>לָשָׁהּ</b>. עירב קמח ומים.
<b>עֵרְבָהּ</b>. יש גורסים: 'ערכה' ופירושו ריכך ועיסה את הבצק (פה"מ מנחות ה,ב; ונראה שכך פירושו גם לפי הגרסה שלפנינו ראה הערת הר"י שילת ברמב"ם מדויק).
<b>קִטְּפָהּ</b>. חתך מהבצק חתיכות לעשותן כיכרות (פה"מ מנחות ה,ב).
<h3> טז</h3>
<b>שְׂאֹר</b>. עיסה חמוצה ממים וקמח המשמשת להתפחת בצק אחר.
<h3> יז</h3>
<b>תִּבֵּל הַשְּׁיָרִין בְּקֶצַח אוֹ בְּשֻׁמְשְׁמִין וּבְכָל תְּבָלִין וּשְׁמָנִין כְּשֵׁרָה</b>. שתבלינים אלו אינם מחמיצים (הלכות חמץ ומצה ה,כ).
<b>אֶלָּא שֶׁנִּקְרֵאת מַצָּה מְתֻבֶּלֶת</b>. ואין לעשות כן במצה של היום הראשון של פסח (שאז צריכה המצה להיות 'לחם עוני' - ראה הלכות חמץ ומצה ה,כ), אך לעניין מנחות אין בכך בעיה.
<h3> יח</h3>
<b>חִמְּצָהּ כְּשֶׁהִיא כְּשֵׁרָה וְיָצָאת לַחוּץ</b>. ונפסלה על ידי יציאה זו (לעיל יא,ו).
<b>וְחָזַר וְחִמְּצָהּ אַחַר שֶׁנִּפְסְלָה בִּיצִיאָתָהּ אֵינוֹ לוֹקֶה</b>. על החימוץ השני (ריק"ו), שהרי הוא נעשה במנחה פסולה.
<b>חִמְּצָהּ בְּרֹאשׁוֹ שֶׁל מִזְבֵּחַ</b>. לפני ההקטרה על האש.
<h3> יט</h3>
<b>שֶׁאִם גִּבְּלָהּ בַּמַּיִם הֲרֵי נִפְסְלָה קֹדֶם שֶׁתִּתְחַמֵּץ</b>. שמנחת הנסכים היא סולת בלולה בשמן, ללא תוספת.
<b>מֵי פֵּרוֹת הֵן וְאֵינָן מַחֲמִיצִין</b>. מיץ היוצא מהפירות, אינו יכול להחמיץ עיסה ללא מים (הלכות חמץ ומצה ה,ב).
<h3> כ</h3>
<b>לוֹתְתִין</b>. בוללים אותם במים כדי לנקותם מהסובין.
<b>שֶׁמָּא יַחֲמִיצוּ</b>. אם ישהו לאחר הלתיתה (הלכות חמץ ומצה ה,ז).
<b>שֶׁהֲרֵי בַּחוּץ לוֹתְתִין אוֹתָן וְאֵין הַכֹּל זְרִיזִין לְשָׁמְרָן</b>. הכנת הסולת של המנחות נעשתה מחוץ למקדש (לקמן הכ"ג), ויש חשש שעשייה זו לא תיעשה בזריזות ודקדוק למנוע חימוץ.
<b>שֶׁהֲרֵי הַצִּבּוּר</b>. בית דין הממונים על קרבנות הציבור.
<b>זְרִיזִין הֵן</b>. מדקדקים במצוות (לעיקרון זה ראה הלכות שופר ב,ט).
<h3> כא</h3>
<b>נִלּוֹשׁוֹת בְּפוֹשְׁרִין וּמְשַׁמְּרָן שֶׁלֹּא יַחֲמִיצוּ וכו'</b>. חום המים ממהר את החימוץ, וכדי למנוע חימוץ במצת פסח יש להשתמש במים צוננים לגמרי (הלכות חמץ ומצה ה,יא). בתוך המקדש היו לשים במים פושרים, כיוון שעשיית המלאכה במקדש נעשית בזריזות ובדקדוק.
<b>אַנְשֵׁי פְּנִים זְרִיזִין הֵן</b>. ראה גם הלכות שבת  ג,כ.
<h3> כב</h3>
<b>וּבַמָּקוֹם שֶׁמְּבַשְּׁלִין קָדְשֵׁי קָדָשִׁים שָׁם אוֹפִין אֶת מְנָחוֹת</b>. בתוך העזרה, שהרי בשר קדשי קדשים שיצא פסול (כס"מ, ויש אומרים שהיה מקום מיוחד לאפייתם בתוך העזרה, ערוה"ש פה,כג).
<h3> כג</h3>
<b>כָּל הַמְּנָחוֹת וכו'</b>. מלבד לחם הפנים ושתי הלחם שלישתם ועריכתם בחוץ ואפייתם בפנים (הלכות תמידין ומוספין ה,ז, ח,ז).
<b>וְהַרְקָדָתָן</b>. ניפויין.
<b>בַּחוּץ</b>. מחוץ לעזרה (ראה גם לקמן יג,יב).
<b>וְלִישָׁתָן וַעֲרִיכָתָן</b>. עירוב המים, וריכוך הבצק.
<b>בְּזָר</b>. ישראל, שאינו כהן.
<b>עַד שֶׁיָּבֹאוּ לְבֵית הַקְּמִיצָה</b>. עד הקמיצה והעבודות שאחריה שנעשים רק על ידי כהן.
<b>וּמַחֲבַת וּמַרְחֶשֶׁת</b>. שבהן טיגנו את המנחות (ראה לקמן יג,ז).
<b>מִכְּלֵי הַשָּׁרֵת וּמְקַדְּשִׁין</b>. מהכלים המיוחדים לעבודת המקדש, ולכן הם קידשו את המנחה שהונחה בהם.
<b>וְתַנּוּר שֶׁל מִקְדָּשׁ שֶׁל מַתֶּכֶת הָיָה</b>. התנור שבו אפו את המנחות היה עשוי מתכת, ונחשב לאחד מכלי השרת שבמקדש (בבלי זבחים צו,א).
<h2>פרק יג</h2>
<h3> ב</h3>
<b>חֲבִתֵּי כֹּהֵן גָּדוֹל</b>. מנחת חביתין שמקריב הכהן הגדול בכל יום, חציה בבוקר וחציה בין הערביים (הלכות תמידין ומוספין ג,יח).
<b>מֵבִיא עִשָּׂרוֹן שָׁלֵם וכו'</b>. מביאים עשירית האיפה סולת ומקדשים אותה במידת העישרון שבמקדש, ולאחר מכן מחלקים את העישרון לשניים בעזרת מידת חצי העישרון שבמקדש (ראה הלכות כלי המקדש א,טז).
<b>שְׁלֹשָׁה לֻגִּין</b>. כתשע מאות סמ"ק.
<b>לְהוֹסִיף לָהּ שֶׁמֶן כְּנִסְכֵּי הַכֶּבֶשׂ</b>. בכל קרבנות המנחה היו נותנים לוג שמן לכל עישרון (לעיל יב,ז). למנחת חביתי כהן גדול הוסיפו במידת השמן, ונתנו בה כמות השווה לשמן של מנחת נסכי כבש (לעיל ב,ד).
<b>וְחוֹלֵט אוֹתָהּ בְּרוֹתְחִין</b>. מערה עליה מים רותחים.
<h3> ג</h3>
<b>וְאַחַת אַחַת הָיוּ נַעֲשׂוֹת</b>. היה בולל את הסולת של כל חלה בשמן שלה ועורך אותה לאפייה בנפרד.
<b>בָּרְבִיעִית שֶׁבַּמִּקְדָּשׁ</b>. בכלי מדידה של רביעית הלוג שהיה במקדש (הלכות כלי המקדש א,יז).
<b>וְאוֹפֶה הַחַלָּה מְעַט</b>. בתנור, לאחר בלילה בחלק מהשמן, חליטה ולישה.
<b>וְאֵינוֹ מְבַשְּׁלָהּ הַרְבֵּה</b>. אינו אופה הרבה לפני הטיגון (כס"מ ועוד, והשווה לעיל ט,יט).
<b>תֻּפִינֵי</b>. ונדרש: תאפה נא.
<h3> ד</h3>
<b>בְּאֹמֶד</b>. מחלק את החלות באופן מקורב.
<b>כְּדֵי שֶׁיַּקְרִיב הַחֵצִי בַּבֹּקֶר וְהַחֵצִי בָּעֶרֶב</b>. חצי מכל חלה בבוקר וחצי בערב.
<b>וְלוֹקֵחַ הַחֲצָיִין וְכוֹפֵל כָּל אֶחָד מֵהֶן לִשְׁנַיִם וּפוֹתֵת וכו'</b>. את חצאי החלות היו כופלים, ולאחר מכן מפוררים אותם לחתיכות קטנות שכל אחת מהן כפולה לשניים (לח"מ).
<b>וְאִם הָיְתָה מִנְחַת חִנּוּךְ וכו'</b>. באופן זה מכינים ומקריבים גם את מנחת החינוך שמקריב כל כהן ביום כניסתו לעבודה והכהן הגדול ביום מינויו (הלכות כלי המקדש ה,טז). אמנם את החלות של מנחת החינוך לא מחלקים, אלא מקריבים אותן בבת אחת.
<b>וּשְׁתֵּיהֶן כָּלִיל לָאִשִּׁים</b>. מנחת כהן גדול ומנחת חינוך אינן נאכלות אלא נשרפות על המזבח (כשאר מנחות כהנים, לעיל יב,ט).
<h3> ה</h3>
<b>וְשֶׁמֶן הָרָאוּי לָהּ</b>. לוג לכל עישרון.
<b>וְצָק לְתוֹכָהּ</b>. שופך עליה.
<b>הַכֹּל לֹג לְעִשָּׂרוֹן</b>. ומחלקים את לוג השמן לנתינה שלפני הסולת, לבלילה וליציקה.
<h3> ו</h3>
<b>וְאַחַר כָּךְ לָשָׁהּ בְּפוֹשְׁרִין</b>. כדלעיל יב,כא.
<b>וּפוֹתֵת אוֹתָהּ פִּתִּים</b>. כמבואר לקמן ה"י.
<h3> ז</h3>
<b>מַרְחֶשֶׁת יֵשׁ לָהּ שָׂפָה</b>. דפנות (כמחבת של ימינו).
<b>שֶׁהֲרֵי יֵשׁ לָהּ שָׂפָה וְאֵינוֹ יוֹצֵא</b>. הבצק אינו נוזל מהמרחשת.
<b>וּמַחֲבַת אֵין לָהּ שָׂפָה</b>. מתכת שטוחה ללא דפנות.
<b>וְהַבָּצֵק שֶׁאוֹפִין אוֹתוֹ בָּהּ קָשֶׁה וכו'</b>. עושים אותו קשה, כדי שלא יישפך מצדי המחבת.
<h3> ח</h3>
<b>אִם חַלּוֹת... וְאִם רְקִיקִין</b>. יכול להתחייב להביא שני סוגים של מנחת מאפה תנור: חלות או רקיקין.
<b>וּפוֹתֵת</b>. ראה לקמן ה"י.
<b>בּוֹלֵל הַסֹּלֶת בְּשֶׁמֶן</b>. בכל השמן של המנחה.
<b>לָשׁ אֶת הַסֹּלֶת בְּפוֹשְׁרִין</b>. ללא שמן.
<b>וּמוֹשֵׁחַ אֶת הָרְקִיקִין בְּשֶׁמֶן</b>. מורח את השמן על הרקיקים, עד שהוא נגמר.
<h3> י</h3>
<b>כּוֹפֵל הַחַלָּה לִשְׁנַיִם וְהַשְּׁנַיִם לְאַרְבָּעָה וּמַבְדִּיל</b>. מקפל את המנחה פעמיים (לארבע שכבות) ומפריד את הכפלים.
<b>וְאִם הָיְתָה הַמִּנְחָה שֶׁל זִכְרֵי כְּהֻנָּה וכו'</b>. את מנחת הכהנים (שאינה נקמצת) לא מחלקים לחתיכות אלא מקפלים אותה ומשאירים את הכפלים מחוברים.
<b>וּפוֹתֵת</b>. לאחר שכפל והבדיל (ובמנחת כהנים כפל מבלי להבדיל), מפורר את הכפלים לחתיכות קטנות בגודל של כזית.
<h3> יא</h3>
<b>לֹא הִגִּישׁ</b>. לעיל יב,ו.
<b>אֶלָּא לְמִצְוָה</b>. לכתחילה (אבל היציקה מעכבת —  בבלי מנחות יח,א; וכן מליחת הקומץ מעכבת — הלכות איסורי מזבח ה,יב).
<h3> יב</h3>
<b>בִּקְלָתוֹת</b>. סלים.
<b>כְּלִי שֶׁהוּא רָאוּי לִכְלִי שָׁרֵת</b>. הראוי להיות מהכלים המשמשים לעבודת הקודש במקדש, כלי עשוי ממתכת (הלכות בית הבחירה א,יח).
<b>וְאִם הָיְתָה מִנְחַת הַסֹּלֶת נוֹתְנָהּ לִכְלִי שָׁרֵת</b>. כמו שהיא ללא הכנה.
<b>וּמְקַדְּשָׁהּ בִּכְלִי שָׁרֵת</b>. על ידי הנתינה הזו מתקדשת הסולת של המנחה.
<b>אוֹפָהּ שָׁם בַּמִּקְדָּשׁ</b>. לעיל יב,כג.
<b>וּפוֹתֵת כְּמוֹ שֶׁבֵּאַרְנוּ</b>. לעיל ה"י.
<b>וְנוֹתֵן עָלֶיהָ שַׁמְנָהּ וּלְבוֹנָתָהּ</b>. על הסולת או על פתיתי המנחות האפויות.
<b>וּמַגִּישָׁהּ בְּקֶרֶן דְּרוֹמִית מַעֲרָבִית כְּנֶגֶד חֻדָּהּ שֶׁל קֶרֶן</b>. הכהן מקרב את הכלי שבה המנחה לפינה הדרומית מערבית של המזבח (לעיל יב,ו).
<b>וְדַיּוֹ</b>. אינו צריך להצמיד את סולת המנחה עצמה אלא מספיק להצמיד את הכלי שבו המנחה (בבלי סוטה יד,ב).
<b>מִמָּקוֹם שֶׁנִּתְרַבָּה שַׁמְנָהּ</b>. המקום במנחה שבו יש הרבה שמן.
<b>וּמוֹלְחוֹ</b>. הלכות איסורי מזבח ה,יא-יב.
<b>וְנוֹתֵן עַל גַּבֵּי הָאִשִּׁים מִכְּלֵי שָׁרֵת</b>. משליך את המנחה לאש המזבח מהכלי.
<b>וְאִם מִנְחַת כֹּהֲנִים הִיא</b>. שמוקטרת כליל על המזבח (לעיל יב,ט).
<h3> יג</h3>
<b>כְּדֶרֶךְ שֶׁקּוֹמֵץ כָּל אָדָם פּוֹשֵׁט פַּס יָדוֹ וְקוֹמֵץ</b>. טומן את כף ידו בכלי שבו המנחה (כשגב ידו כלפי מעלה), ואוסף ממנה קומץ על ידי קיפול כל האצבעות לכף היד.
<b>קָמַץ בְּרָאשֵׁי אֶצְבְּעוֹתָיו</b>. הכניס את ראשי אצבעותיו בלבד לתוך המנחה ואסף באמצעותם את הקומץ לכף ידו.
<b>מִן הַצְּדָדִין</b>. הכניס את הקומץ לכף ידו מהצד באמצעות האגודל, ולא על ידי קיפול האצבעות.
<b>הוֹסִיף בַּקֹּמֶץ כְּגוֹן שֶׁהִרְחִיק אֶצְבְּעוֹתָיו וְקָמַץ</b>. שלא הצמיד את אצבעותיו ונוספו הגרגרים או הפתיתים שבין אצבעותיו לכמות של הקומץ.
<h3> יד</h3>
<b>וּמִקְצָת הַקֹּמֶץ מְעַכֵּב אֶת כֻּלּוֹ</b>. אם חסר מעט משיעור הקומץ, הוא פסול.
<b>וְהַקֹּמֶץ וְהַלְבוֹנָה מְעַכְּבִין זֶה אֶת זֶה</b>. לא יוצאים ידי חובה בהקטרת הקומץ ללא הלבונה ולא בהקטרת הלבונה ללא הקומץ.
<b>וּמִקְצָת הַשֶּׁמֶן מְעַכֵּב אֶת כֻּלּוֹ</b>. אם חסר מעט משיעור השמן, המנחה פסולה.
<b>אֵין פָּחוֹת מִלֹּג לְעִשָּׂרוֹן כְּמוֹ שֶׁבֵּאַרְנוּ</b>. לעיל יב,ז.
<h2>פרק יד</h2>
<h3> א</h3>
<b>מֵחֲמֵשֶׁת מִינֵי מְנָחוֹת הַבָּאִים בְּנֶדֶר וּנְדָבָה</b>. לעיל יג,ה-ח.
<b>מִנְחָה מִמִּנְחוֹת נְסָכִים לְבַדָּהּ</b>. אף שמנחת נסכים (סולת בלולה בשמן) באה עם הקרבן (לעיל ב,ב), יכול להביאה בפני עצמה.
<b>מֵאֵי זֶה מִין מִשְּׁלֹשֶׁת מִינֵי מִנְחַת נְסָכִים שֶׁבֵּאַרְנוּ</b>. נסכי צאן, איל ובקר (לעיל ב,ד).
<b>וּמִתְנַדֵּב אוֹ נוֹדֵר יַיִן בִּפְנֵי עַצְמוֹ</b>. לניסוך על גבי המזבח ללא קרבן (לקמן טז,יד).
<b>שֶׁמֶן בִּפְנֵי עַצְמוֹ</b>. ומקריב ממנו קומץ למזבח והשאר נאכל לכהנים (שם).
<b>לְבוֹנָה בִּפְנֵי עַצְמָהּ</b>. ומקריבים את כולה על המזבח (שם).
<b>מִפְּנֵי שֶׁהֵן כְּקָרְבָּן</b>. ראה גם הלכות כלי המקדש ו,ט.
<h3> ב</h3>
<b>שְׁנַיִם מִתְנַדְּבִין אוֹ נוֹדְרִין קָרְבָּן אֶחָד</b>. ראה גם לעיל ג,א.
<b>פְּרִידָה אַחַת שֶׁל תּוֹרִים אוֹ בְּנֵי יוֹנָה</b>. יחידה אחת, תור אחד או בן יונה אחד.
<b>דִּבְרֵי קַבָּלָה</b>. מסורת חכמים.
<h3> ג</h3>
<b>הֲרֵי אֵלּוּ מְבִיאִין אוֹתָהּ</b>. אף ששניהם ירשו אותה, אינה נחשבת כמנחה הבאה בשותפות.
<h3> ד</h3>
<b>אֵי זֶה הוּא נֶדֶר וכו'</b>. ראה גם הלכות נדרים א,ב.
<b>אֵי זֶה הוּא נֶדֶר וְאֵי זוֹ הִיא נְדָבָה וכו'</b>. התחייבות הנדר מתייחסת לנודר, עליו להביא דבר מסוים (בהמה להקרבה או סכום כסף מסוים) למקדש. התחייבות הנדבה מתייחסת לבהמה או לחפץ מסוים ומקדישה או מייעדת אותו להקרבה או לצרכי המקדש.
<b>דְּמֵי הַבְּהֵמָה זוֹ עָלַי עוֹלָה</b>. ההתחייבות מוטלת על האדם ומתייחסת אליו ('עלי') ולכן היא נדר (ראה לקמן ה"ו).
<b>דְּמֵי בְּהֵמָה זוֹ עוֹלָה</b>. ההתחייבות מתייחסת לדמי הבהמה ולא לאדם ולכן היא נדבה.
<h3> ו</h3>
<b>וּדְמֵי בַּיִת זֶה עָלַי קָרְבָּן</b>. עלי להביא את שוויו לבדק הבית.
<b>וּמֵת הַשּׁוֹר וְנָפַל הַבַּיִת חַיָּב לְשַׁלֵּם</b>. שהרי התחייבות זו היא נדר (לעיל ה"ד).
<b>הֲרֵי עָלַי עוֹלָה עַל מְנַת שֶׁלֹּא אֶתְחַיֵּב בְּאַחֲרָיוּתָהּ וכו'</b>. התחייב להביא קרבן בלשון נדר, והתנה שלאחר שיפריש את הבהמה לקרבן, לא יהיה חייב באחריותה אם תמות.
<h3> ז</h3>
<b>כְּבָר בֵּאַרְנוּ</b>. הלכות ביאת מקדש ט,יד.
<b>וְהִקְרִיבָהּ בְּבַיִת זֶה לֹא יָצָא</b>. אף שבית זה אינו בית עבודה זרה אי אפשר להקריב בו קרבנות, ולכן לא קיים את התחייבותו בהקרבה בבית זה.
<b>שֶׁאַקְרִיבֶנָּה בְּבַיִת זֶה וכו'</b>. התחייב להביא קרבן שיוקרב מחוץ למקדש. מכיוון שאי אפשר להקריב מחוץ למקדש, משמעות התנאי שלו היא שנדר להקדיש עולה מבלי להתחייב באחריותה אלא שיהיה באפשרותו להקריבה במקדש או להרגה בחוץ. ולכן כאשר הקריב אותה שלא במקדש יצא ידי חובת נדרו (פה"מ מנחות יג,י).
<b>וְעָנוּשׁ כָּרֵת עַל הַעֲלָיָתָהּ בַּחוּץ</b>. כדין המקריב קרבן מחוץ למקדש (לקמן יח,ב).
<b>עַל מְנַת שֶׁאֲגַלֵּחַ בְּבַיִת זֶה</b>. כשמשלים הנזיר את ימי נזירותו עליו לגלח את שערות ראשו, ולהביא למקדש קרבנות (הלכות נזירות ח,א-ב). קרבנות אלו מכונים 'תגלחת הנזירות' (פה"מ מנחות יג,י), ואם קיבל על עצמו נזירות בתנאי שיביא את קרבנותיו לבית זה, אין כאן קבלת נזירות אלא התחייבות סתמית לא לשתות יין וכדומה.
<h3> ח</h3>
<b>הֲרֵי זוֹ חַטָּאת אוֹ אָשָׁם לֹא אָמַר כְּלוּם</b>. גם אם מחויב חטאת או אשם, מכיוון שלא הפריש לחטא מסוים אין ההקדשה חלה (תוספתא תמורה ג,יב, בבלי נדרים ו,א).
<h3> ט</h3>
<b>הָאוֹמֵר קָרְבַּן מְצֹרָע זֶה אוֹ יוֹלֶדֶת זוֹ עָלַי וכו'</b>. אדם קיבל על עצמו להביא עבורם את הקרבנות שמחויבים.
<b>אִם הָיָה אוֹתוֹ מְצֹרָע אוֹ הַיּוֹלֶדֶת עֲנִיִּים מֵבִיא הַנּוֹדֵר קָרְבַּן עָנִי וכו'</b>. קרבנות המצורע או היולדת משתנים לפי מצבו הכלכלי של האדם (הלכות שגגות י,ב-ג), ועניין זה נקבע לפי האדם שמחויב בקרבן אף אם הנודר עצמו עני (אמנם אם הנודר עשיר, צריך להביא קרבן עשיר אף שהיולדת או המצורע עניים — כס"מ וריק"ו על פי הלכות מחוסרי כפרה ה,יא).
<h3> י</h3>
<b>הֲרֵי זֶה מַנִּיחוֹ לְהַקְרִיבָן עַל יָדוֹ</b>. בשבילו.
<b>וּמִתְכַּפֵּר לוֹ</b>. אותו אדם שהיה חייב קרבן יצא על ידי הקרבת המקריב.
<h3> יא</h3>
<b>הֲרֵי עָלַי כְּנִדְרֵי רְשָׁעִים שֶׁמִּנִּדְרֵיהֶן נָזִיר וְקָרְבָּן וּשְׁבוּעָה חַיָּב בְּכֻלָּם</b>. כשהתחייב לדבר מסוים, ואמר שאם יעבור על דבריו יהיה עליו 'כנדרי הרשעים שמנדריהן נזיר וקרבן ושבועה', שכן הרשעים רגילים לנדור ולהישבע בשעת כעס וכדומה, ואם עבר על דבריו — חייב להביא קרבן הבא בנדר (עולה או שלמים, מאירי נדרים ב,א), ונעשה נזיר, ועבר על איסור שבועה (הלכות נדרים א,כה-כו; ואם אמר רק 'כנדרי רשעים עלי' — חייב קרבן בלבד, שם).
<b>כְּנִדְרֵי כְּשֵׁרִים לֹא נִתְחַיֵּב כְּלוּם</b>. אין הכשרים נוהגים בפזיזות ובחוסר זהירות הנובעת מכעס, ולכן אינם מחייבים את עצמם בנדר משום שהנודר חייב באחריותו ויכולים לבוא על ידי כך לידי 'בל תאחר' (שם, פה"מ נדרים א,א).
<b>כְּנִדְבוֹת כְּשֵׁרִים הֲרֵי זֶה נָדַר בְּנָזִיר וּבְקָרְבָּן</b>. אם המשיך לומר "שמנדבותם נזיר וקרבן" (הלכות נדרים שם), שדרך הכשרים להביא את הקרבן לעזרה ולנדבו שם (פה"מ נדרים א,א). ומשום כך כשאמר 'כנדבות כשרים' התחייב במה שאמר.
<b>וְכָל כִּנּוּיֵי קָרְבָּן כַּקָּרְבָּן</b>. קבלת נדר להביא קרבן שנאמרת בלשון עילגת המקובלת באותו מקום, מחייבת (שם א,טז-יז).
<h3> יב</h3>
<b>פִּיו וְלִבּוֹ</b>. דיבורו וכוונתו.
<b>הַמִּתְכַּוֵּן לוֹמַר הֲרֵי עָלַי עוֹלָה וְאָמַר שְׁלָמִים</b>. ראה גם הלכות איסורי מזבח א,ג.
<b>נִתְכַּוֵּן לִנְדֹּר בְּעוֹלָה וְאָמַר קָרְבָּן... דְּבָרָיו קַיָּמִין</b>. חייב עולה.
<b>שֶׁהָעוֹלָה קָרְבָּן</b>. העולה היא סוג של קרבן ולכן אין סתירה בין פיו ללבו.
<b>וְהַחֵרֶם הֶקְדֵּשׁ</b>. הקדשת נכסיו בלשון חרם היא הקדשה לבדק הבית או לכהנים (הלכות ערכין וחרמין ו,א).
<b>בִּנְדָרִים וּנְדָבוֹת אֵינוֹ צָרִיךְ לְהוֹצִיא בִּשְׂפָתָיו</b>. בניגוד לנדרים ושבועות של איסור (הלכות נדרים ב,ב, הלכות שבועות ב,י).
<b>גָּמַר בְּלִבּוֹ</b>. החליט באופן סופי.
<h3> יג</h3>
<b>בָּרֶגֶל שֶׁפָּגַע בּוֹ תְּחִלָּה</b>. החג הראשון לאחר הנדר.
<b>וְאֵין לוֹקִין עַל לָאו זֶה לְפִי שֶׁאֵין בּוֹ מַעֲשֶׂה</b>. שאין לוקים על עברה אלא אם יש בה מעשה ממשי (הלכות סנהדרין יח,א-ב).
<b>מֵעֲרָכִים וְדָמִים</b>. התחייבויות כספיות למקדש (הלכות ערכין וחרמין א,י וראה גם שם ה"א).
<b>וּמַעַשְׂרוֹת</b>. שעליו להפריש מתבואתו.
<b>וּמַתְּנוֹת עֲנִיִּים</b>. לקט, שכחה ופאה (ולגבי צדקה ראה הלכות מתנות עניים ח,א).
<h3> יד</h3>
<b>וּפְדָיָהּ עַל גַּבֵּי בְּהֵמָה אַחֶרֶת</b>. פדה את בהמת ההקדש בעלת המום בבהמה אחרת, ועל ידי כך נעשתה הבהמה השנייה הקדש במקומה (הלכות איסורי מזבח א,י).
<b>הַיּוֹרֵשׁ אֵינוֹ עוֹבֵר בְּלֹא תְּאַחֵר</b>. על נדר שנדר אביו, למרות שעליו להביאו (לעיל ג,ט).
<h3> טו</h3>
<b>וּבֵית דִּין מְצֻוִּין לְעַשּׂוֹתוֹ מִיָּד עַד שֶׁיַּקְרִיב קָרְבְּנוֹתָיו בָּרֶגֶל שֶׁפָּגַע בּוֹ רִאשׁוֹן</b>. בית דין מצווים לכופו ('לעשותו') כדי שיביא את הקרבנות שנדר קודם שיעבור הרגל הראשון כדי שלא יעבור על איסור עשה (ריק"ו; ויש שפירשו שמיד לאחר שעברו עליו שלושה רגלים כופים אותו שיקריב ברגל הבא — ערוה"ש צא,יא).
<h3> טז</h3>
<b>אַף עַל פִּי שֶׁנֶּאֱמַר לִרְצֹנוֹ</b>. ומכאן שהקרבן צריך לבוא מתוך רצונו של האדם.
<b>כּוֹפִין אוֹתוֹ עַד שֶׁיֹּאמַר רוֹצֶה אֲנִי</b>. ואין כאן כפייה בניגוד לרצונו, אלא כשאומר 'רוצה אני' מתגלה רצונו האמתי שהיה כפוף ליצרו הרע והשתחרר על ידי הכפייה של בית הדין (ראה הלכות גירושין ב,כ).
<h3> יז</h3>
<b>מְמַשְׁכְּנִין אוֹתָן</b>. נוטלים מהם משכון עד שיקריבו (ראה הלכות ערכין וחרמין ג,יד).
<b>מְעַכְּבֵי כַּפָּרָה</b>. הבאת הקרבן מעכבת את הכפרה שלהם.
<b>חוּץ מֵחַטַּאת נָזִיר הוֹאִיל וְאֵינָהּ מְעַכֶּבֶת אוֹתוֹ מִלִּשְׁתּוֹת יַיִן</b>. שלאחר שזרקו את דמו של אחד מהקרבנות שמביא הנזיר ביום טהרתו, מותר לו לשתות יין (הלכות נזירות ח,ה).
<h2>פרק טו</h2>
<h3> א</h3>
<b>הָאוֹמֵר</b>. על בהמה מעוברת.
<b>וְלָדָהּ</b>. העובר שהיא תלד.
<b>וְלָדָהּ שֶׁל זוֹ עוֹלָה וְהִיא שְׁלָמִים דְּבָרָיו קַיָּמִין</b>. המקדיש את הוולד לא מקדיש את אמו, ולכן יכול אחר כך להקדיש אותה בקדושה אחרת.
<b>הִיא שְׁלָמִים וּוְלָדָהּ עוֹלָה אִם לְכָךְ נִתְכַּוֵּן דְּבָרָיו קַיָּמִין</b>. אם כשהקדיש את הבהמה התכוון שהוולד לא יתקדש עם אמו אלא בקדושה אחרת דבריו קיימים.
<b>וְאִם אַחַר שֶׁגָּמַר בְּלִבּוֹ וְהוֹצִיא בִּשְׂפָתָיו שֶׁתִּהְיֶה שְׁלָמִים וכו'</b>. אם בשעת הקדשת האם לא התכוון להקדיש את הוולד לקדושה אחרת, הוולד התקדש יחד עם אמו ונעשה שלמים ואינו יכול לחזור ולהקדישו לעולה.
<b>בְּתוֹךְ כְּדֵי דִּבּוּר</b>. שיעור אמירת 'שלום עליך רבי' (הלכות שבועות ב,יז). בדרך כלל, חזרה תוך כדי דיבור מבטלת את האמירה הקודמת, אך כאן אין כלל זה תקף (ראה גם הלכות עבודה זרה ב,ט).
<h3> ב</h3>
<b>תִּמָּכֵר לְחַיָּבֵי עוֹלוֹת</b>. שיקריבו אותה.
<b>חוּץ מִדְּמֵי אוֹתוֹ אֵבֶר</b>. שדמיו הקדש.
<b>וְהוּא שֶׁיִּהְיֶה זֶה הַמְחֻיָּב עוֹלָה שֶׁקָּנָה אוֹתָהּ נָדַר עוֹלָה בְּדָמִים קְצוּבִין</b>. מאחר שרגלה של הבהמה הוקדשה על ידי הבעלים הקודמים, אין הקונה יכול לקיים בה את ההתחייבות שלו להביא עולה (שכן הוא כמקדיש בהמה ללא רגל). אמנם כאשר ההתחייבות שלו הייתה קצובה בסכום מסוים, ודמי הבהמה ללא הרגל שווים סכום זה (או גבוהים ממנו), הוא מקיים את התחייבותו בבהמה זו אף שקדושת הרגל שלה היא מכוח הקדשת הראשון.
<b>שֶׁהַנְּשָׁמָה תְּלוּיָה בּוֹ</b>. שחיי הבהמה תלויים בו.
<b>הִקְדִּישׁ אֵבֶר אֶחָד מִן הָעוֹף</b>. שהנשמה תלויה בו (כס"מ; וריק"ו פירש שהספק הוא גם באיבר שאין הנשמה תלויה בו).
<h3> ג</h3>
<b>קְדֵשָׁה וְאֵינָהּ קְרֵבָה</b>. הבהמה קדושה בקדושת עולה ובקדושת שלמים ואי אפשר להקריבה.
<b>שֶׁיִּפֹּל בָּהּ מוּם וְתִמָּכֵר</b>. לאחר שיפול בה מום יפדו אותה ועל ידי כך היא תיעשה חולין ודמיה יהיו הקדש (הלכות איסורי מזבח א,י).
<b>הֲרֵי זוֹ תָּמוּת כְּמוֹ שֶׁיִּתְבָּאֵר בַּחַטָּאוֹת הַמֵּתוֹת</b>. הלכות פסולי המוקדשין ד,א; ושם התבאר אופן ההמתה.
<h3> ד</h3>
<b>וְלָקַח הַחֵצִי הָאַחֵר</b>. קנה מן השותף את החצי השני.
<b>אַף עַל פִּי שֶׁמִּתְּחִלָּתָהּ דְּחוּיָה הָיְתָה כְּשֶׁהִקְדִּישׁ חֶצְיָהּ</b>. בהתחלה כשהקדיש את החצי הראשון לא היה אפשר להקריב את הבהמה כלל.
<b>אֵין הַדָּחוּי מֵעִקָּרוֹ דָּחוּי וְאַף עַל פִּי שֶׁהִיא קְדֻשַּׁת דָּמִים</b>. יש כלל הנוגע לדברים הקדושים (בין בקדושת הגוף ובין בקדושת דמים) שדבר שהיה ראוי להקרבה ונדחה בשל פסול מסוים, הרי הוא נפסל לגמרי אף אם סיבת הפסול כבר אינה קיימת ('נראה ונדחה אינו חוזר ונראה' — ראה הלכות איסורי מזבח ו,ו). אמנם, כאשר הדבר לא היה ראוי להקרבה מתחילה, כשנעשה ראוי, מקריבים אותו ('אין הדחוי מעיקרו דחוי'; ראה גם הלכות פסולי המוקדשין ג,כב-כד ובביאור שם).
<b>הוֹאִיל וְהִיא בַּעֲלֵי חַיִּים אֵין בַּעֲלֵי חַיִּים נִדְחִין</b>. נראה שיש כאן טעם נוסף לדין האמור: שהכלל 'שנראה ונדחה אינו חוזר ונראה', אינו נוגע לבעלי חיים בהיותם חיים. ולכן כאשר חזר והקדיש את החצי השני ונעשתה הבהמה ראויה, יכול להקריבה (לכלל זה ראה גם הלכות פסולי המוקדשין שם, הלכות שגגות ג,ח ועוד).
<b>וְעוֹשָׂה תְּמוּרָה</b>. האומר על בהמת חולין שתהיה תמורת בהמת קודש, נשארת בהמת הקודש בקדושתה ובנוסף חלה קדושה על הבהמה המומרת (הלכות תמורה א,א). כאשר אחד מהשותפים המיר בהמה, אין התמורה קודש (שם), אך לאחר שקנה את חלק חברו נעשית התמורה קודש.
<h3> ה</h3>
<b>אִם הָיְתָה רְאוּיָה לִקְרַב עוֹלָה</b>. זכר תמים.
<b>נִתְקַדְּשָׁה קְדֻשַּׁת הַגּוּף</b>. גם במקרה שהקדיש אותה לדמיה, חלה עליה קדושת הגוף למזבח (ראה גם הלכות ערכין וחרמין ה,יד).
<b>תִּמָּכֵר</b>. לאחר שיפול בה מום (פה"מ תמורה ג,ג, כס"מ; וראה גם הלכות פסולי המוקדשין ד,טז; ויש שכתבו שתימכר אפילו בלא מום, ריק"ו).
<h3> ו</h3>
<b>לֹא אָמַר כְּלוּם כְּמוֹ שֶׁבֵּאַרְנוּ בְּהִלְכוֹת אִסּוּרֵי מִזְבֵּחַ</b>. ג,י (ושם משמע שכשהקדישם למזבח לא חלה עליה קדושת הגוף אלא קדושת דמים — ראה שם בביאור. וייתכן שההפניה כאן להלכות איסורי מזבח מתייחסת למקרה הנזכר בסמוך 'הרי אלו לעולה' שבמקרה זה חלה על הבהמה קדושת דמים ותימכר ויביא בדמיה עולה).
<b>הֲרֵי אֵלּוּ לְעוֹלָה יִמָּכְרוּ וְיָבִיא בִּדְמֵיהֶן עוֹלָה</b>. כיוון שמדובר באיסורי מזבח שלא חלה עליהם קדושה, יש לפרש את דבריו שהתכוון להקדיש את דמיהם לעולה (רדב"ז).
<h3> ז</h3>
<b>דְּבָרָיו קַיָּמִין</b>. ומוכר את הבהמה ומביא בדמיה כפי שנדר: תוך שלושים יום עולה ולאחר שלושים יום שלמים (ואף שלעיל ה"ה התבאר שכשהקדיש בהמה לדמיה והיא ראויה להיקרב, היא מתקדשת קדושת הגוף וקרבה על המזבח וממילא אי אפשר למכרה, כאן שהקדישה לזמן מוגבל אין קדושת הגוף חלה — ראה ערוה"ש צג,לה).
<h3> ח</h3>
<b>יָלְדָה שְׁנֵי זְכָרִים הָאֶחָד יִקְרַב עוֹלָה וְהַשֵּׁנִי יִמָּכֵר לְצָרְכֵי עוֹלָה וְדָמָיו חֻלִּין</b>. קדושת עולה חלה על שני הזכרים שנולדו. אמנם הוא מחויב להביא רק אחד, ולכן ימכור אחד מהם לאחר שצריך להביא עולה, ודמי המכירה חולין (רש"י תמורה כד,ב).
<b>טֻמְטוּם</b>. בהמה שאיברי מינה מכוסים ולא ניכר אם היא זכר או נקבה.
<b>וְאַנְדְּרָגִינָס</b>. שיש לה איברי מין זכריים ונקביים.
<b>אֵינָן קְדֵשִׁין וַהֲרֵי הֵן חֻלִּין כְּמוֹ שֶׁבֵּאַרְנוּ</b>. שהמקדיש טומטום ואנדרגינס כמקדיש עצים ואבנים והם חולין לכל דבר (הלכות איסורי מזבח ג,י).
<b>וְכַיּוֹצֵא בָּהּ</b>. בהמות פסולות להקרבה.
<h2>פרק טז</h2>
<h3> א</h3>
<b>נָדַר קָטָן וְהֵבִיא גָּדוֹל</b>. מהמין שאותו נדר.
<b>כֶּבֶשׂ</b>. עד גיל שנה.
<b>אַיִל</b>. מגיל שנה וחודש והלאה.
<b>עֵגֶל</b>. עד גיל שנה.
<b>שָׂעִיר</b>. בתוך שנתו השנייה (לעיל א,יד).
<h3> ב</h3>
<b>וְהֵבִיא פַּלְגָּס הֲרֵי זֶה סָפֵק אִם יָצָא יְדֵי נִדְרוֹ אוֹ לֹא יָצָא</b>. זכרי הכבשים עד גיל שנה נחשבים 'כבש' ומגיל שנה וחודש נחשבים 'איל', בשלושים יום הראשונים של שנתם השנייה הם נקראים 'פלגס' והגדרתם ההלכתית מסופקת (ראה לעיל א,יד).
<b>הַתּוֹרִים אוֹ מִבְּנֵי הַיּוֹנָה וכו'</b>. עולת העוף היא מתורים גדולים או מבני יונה קטנים. בתחילת הציהוב הם כבר אינם קטנים אך עדיין לא גדולים ואין להקריבם (הלכות איסורי מזבח ג,ב), ואם הביאם ספק אם יצא ידי נדרו.
<h3> ג</h3>
<b>הַנּוֹדֵר סְתָם</b>. נדר מין בהמה מסוים, ולא פירש את גודלה.
<b>וְאִם אוֹתוֹ הַמָּקוֹם רְגִילִין לִקְרוֹת בִּסְתָם לְאֶחָד מִן הַמִּינִין וכו'</b>. אם נדר קרבן מסוים (עולה או שלמים) באופן סתמי מבלי לפרש את מינו, מביא את המין הפחות שייתכן שהתכוון אליו לפי מה שרגילים לקרוא באותו המקום (פה"מ מנחות יג,ו, לח"מ).
<b>פְּרִידָה אַחַת</b>. עוף יחיד.
<h3> ד</h3>
<b>לֹא יָבִיא כָּחוּשׁ בְּיוֹתֵר שֶׁבְּאוֹתוֹ הַמִּין</b>. ראה גם הלכות איסורי מזבח ז,א.
<h3> ה</h3>
<b>יָבִיא שׁוֹר שֶׁשָּׁוֶה מָנֶה בְּאוֹתוֹ מָקוֹם חוּץ מִנְּסָכָיו</b>. בהתחייבותו הוא קצב את סכום השור ולא כלל בזה את הנסכים הבאים עם הקרבן (לעיל ב,א).
<h3> ו</h3>
<b>שׁוֹר זֶה עוֹלָה וְנָפַל בּוֹ מוּם</b>. ויש למכור אותו ולקנות בדמיו בהמה אחרת ולהקריבה עולה.
<b>אִם רָצָה יָבִיא בְּדָמָיו שְׁנַיִם וַאֲפִלּוּ וכו'</b>. כיוון שהתחייב להביא שור מסוים (נדבה), לאחר שנפל בו מום בטלה ההתחייבות שלו (לעיל יד,ה). אמנם עליו להביא מדמי השור קרבן לעולה, ולכן הוא יכול להביא בדמי השור איזו עולה שירצה.
<h3> ז</h3>
<b>הֲרֵי עָלַי עוֹלָה וְהִפְרִישׁ שׁוֹר וְנִגְנַב פּוֹטֵר עַצְמוֹ בְּשֶׂה</b>. מכיוון שבשעת הנדר לא התחייב להביא שור.
<b>שׁוֹר זֶה וְדָמָיו עָלַי עוֹלָה הֻקְבַּע וכו'</b>. כשאמר כך התחייב להביא דווקא שור (גם אם יביא שור אחר מדמי שור זה), ונקבע חיובו להביא שור אחר מדמי שור זה.
<h3> ח</h3>
<b>הַגָּדוֹל שֶׁבָּהֶן הֶקְדֵּשׁ</b>. כיוון שהמקדיש דבר להקדש מן הסתם מקדיש בעין יפה (בבלי מנחות קח,ב).
<b>הָיוּ שְׁלֹשָׁה הַגָּדוֹל שֶׁבָּהֶן הֶקְדֵּשׁ וְחוֹשְׁשִׁין לַבֵּינוֹנִי</b>. חוששים שמא התכוון להקדיש את הבינוני, שגם הקדש הבינוני נחשב הקדש בעין יפה יחסית לקטן (שם).
<b>יַמְתִּין לַבֵּינוֹנִי עַד שֶׁיִּפֹּל בּוֹ מוּם וְתָחוּל הַקְּדֻשָּׁה עַל הַגָּדוֹל לְבַדּוֹ</b>. שלאחר שהבינוני נפסל ואינו ראוי לקרבן, נעשה הגדול לבדו קדוש.
<b>שׁוֹר שֶׁבִּשְׁוָרַי וכו'</b>. לשון זו משמעה השור המובחר בעדר, ולכן רק הגדול שבהם הקדש.
<h3> ט</h3>
<b>פֵּרֵשׁ אֶחָד מֵהֶן וְשָׁכַח</b>. הקדיש בפירוש בהמה מסוימת.
<b>אוֹ שֶׁאָמַר לוֹ אָבִיו אֶחָד מֵהֶן הֶקְדֵּשׁ</b>. ולא אמר לו איזו בהמה הוקדשה.
<b>הֲרֵי זֶה מַקְדִּישׁ גָּדוֹל שֶׁבָּהֶן וְאַחַר כָּךְ יֵצֵא יְדֵי חוֹבָתוֹ</b>. שכשאמר בפירוש על אחת הבהמות שהיא הקדש, מן הסתם הקדיש את הגדול והמובחר בעין יפה, ולא חוששים לבינוני.
<b>וְכֵן הַנּוֹדֵר עוֹלָה וכו'</b>. העולה אינה באה מנקבות (לעיל א,ח) ולכן הספק הוא רק בזכרים.
<b>מִן הַבָּקָר וְקָבַע נִדְרוֹ</b>. פירש בשעת הנדר שור או עגל.
<b>הֲרֵי זֶה יָבִיא שׁוֹר</b>. שהרי כשנדר קטן יוצא גם בגדול (לעיל ה"א).
<b>קָבַע בַּכְּבָשִׂים וְשָׁכַח מַה קָּבַע</b>. כבש קטן או איל.
<b>קָבַע בָּעִזִּים וְשָׁכַח</b>. אם נדר גדי קטן או שעיר.
<h3> י</h3>
<b>תּוֹדָה אוֹ שְׁלָמִים</b>. באים מזכרים ומנקבות (לעיל א,יא).
<b>וְקָבַע נִדְרוֹ בַּבָּקָר וְשָׁכַח בַּמֶּה קְבָעוֹ</b>. התחייב להביא בקר ולא זוכר באיזה גודל (עגל, פר) ואם זכר או נקבה.
<b>יָבִיא פַּר וּפָרָה</b>. ויוצא בכך גם חובת הקטנים (לעיל ה"א).
<h3> יא</h3>
<b>הֲרֵי עָלַי לַמִּזְבֵּחַ</b>. מתפרש כנדר להביא דבר שכולו למזבח.
<b>שֶׁאֵין לְךָ דָּבָר שֶׁקָּרֵב כֻּלּוֹ לַמִּזְבֵּחַ כְּמוֹת שֶׁהוּא אֶלָּא</b>. לְבוֹנָה
<b></b>. כמפורש לקמן הי"ג. ואילו שאר הדברים שמקריבים למזבח אינן ניתנים על האש בשלמותם (ראה בבלי מנחות קו,ב-קז,א).
<b>פֵּרֵשׁ נִדְרוֹ וְשָׁכַח מַה פֵּרֵשׁ</b>. אמר הרי עלי למזבח דבר מסוים, ושכח מה אמר.
<b>יָבִיא מִכָּל דָּבָר שֶׁקָּרֵב כֻּלּוֹ לַמִּזְבֵּחַ</b>. יביא מכל הדברים שמקריבים אותם למזבח ושייריהם אינם נאכלים. במקרה זה מכיוון שהזכיר מה עליו להביא ולא אמר סתם 'למזבח', ייתכן שאמר דבר אחר ולא דווקא לבונה.
<b>וּמִנְחַת נְסָכִים</b>. סולת בלולה בשמן הבאה עם הקרבנות, ונודרים מנחה זו בפני עצמה (לעיל יד,א).
<h3> יב</h3>
<b>הֲרֵי עָלַי בְּסֶלַע לַמִּזְבֵּחַ</b>. עלי להביא למזבח דבר שמחירו סלע.
<b>שֶׁאֵין לְךָ דָּבָר שֶׁקָּרֵב בְּסֶלַע לַמִּזְבֵּחַ אֶלָּא כֶּבֶשׂ</b>. שזהו המחיר הרגיל של כבש (מחצית ממחיר האיל שנקבע על ידי התורה לשני סלעים — בבלי כריתות י,ב, וראה תוס' שם).
<b>פֵּרֵשׁ וְשָׁכַח מַה פֵּרֵשׁ יָבִיא בְּסֶלַע מִכָּל דָּבָר וכו'</b>. כשהתחייב להביא דבר מסוים במחיר סלע ואינו זוכר מה התחייב, יביא מכל דבר שאפשר להקריבו, במחיר סלע (ודבר שאי אפשר לקנותו במחיר סלע אלא רק במחיר יקר יותר לא יביא, רש"י מנחות קז,ב).
<h3> יג</h3>
<b>לְבוֹנָה</b>. לזיהויה ראה הלכות כלי המקדש ב,ד.
<b>מִקֹּמֶץ</b>. ושיעורו לא פחות מכשני זיתים (לעיל יג,יד).
<b>הֲרֵי עָלַי עֵצִים</b>. להביא למערכת האש שעל המזבח.
<b>עָבְיָן כְּמָחוֹקוֹת</b>. עובי כל גזר כעובי מקל המשמש להסיר גודש שעל כלי מדידה (ראה גם הלכות איסורי מזבח ז,ג).
<b>וְאִם רָצָה לְהָבִיא דְּמֵי הָעֵצִים יָבִיא</b>. כשנדר עצים אינו חייב להביא עצים, אלא יכול להביא את דמיהם להקדש כדי שיקנו בהם עצים (במקדש הייתה קופה מיוחדת ובה שמו את דמי העצים, הלכות שקלים ב,ב).
<h3> יד</h3>
<b>הָאִשִּׁים</b>. אש המערכה שעל המזבח.
<b>כִּשְׁיָרֵי מְנָחוֹת</b>. הנאכלים לכהנים לאחר הקטרת הקומץ (לעיל יב,ט).
<b>בַּיַּיִן הַבָּא בִּפְנֵי עַצְמו</b>. כשנדר להביא יין למזבח.
<b>נוֹתֵן עָלָיו מֶלַח</b>. אבל על יין הנסכים אין נותנים מלח (הלכות איסורי מזבח ה,יא).
<b>וּמְנַסְּכוֹ כֻּלּוֹ עַל גַּבֵּי הַשִּׁיתִין</b>. נקבים בפינה הדרומית מערבית של המזבח (לעיל ב,א).
<h3> טו</h3>
<b>מִמְּעוֹת מַעֲשֵׂר שֵׁנִי</b>. כסף פדיון מעשר שני שקונים בו אוכל בירושלים ואוכלים שם (ראה הלכות מעשר שני ב,א-ב).
<b>וְכָל הַמְחֻיָּב קָרְבָּן וכו'</b>. אבל כשהתנה לפני ההתחייבות שיביא ממעות מעשר, רשאי.
<b>לֹא יָבִיא קָרְבָּנוֹ אֶלָּא מִן הַחֻלִּין</b>. ראה גם הלכות חגיגה ב,ח.
<h3> טז</h3>
<b>וְלַחְמָהּ</b>. הלחמים שבאים עם קרבן התודה (לעיל ט,יז-כב).
<b>הֲרֵי עָלַי תּוֹדָה מִן הַחֻלִּין וְלַחְמָהּ מִן הַמַּעֲשֵׂר וכו'</b>. החייב להביא תודה חייב להביא את לחמה. ולכן לא יכול להתנות על לחמיה לאחר שכבר התחייב תודה מהחולין.
<h3> יז</h3>
<b>וְאִם הֵבִיא הַכֹּל מִן הַחֻלִּין יָצָא</b>. וזוהי הדרך היותר רצויה (פה"מ מנחות ז,ה).
<b>וְלֹא יָבִיא לַחְמָהּ מֵחִטֵּי מַעֲשֵׂר שֵׁנִי אֶלָּא מִמְּעוֹת מַעֲשֵׂר שֵׁנִי וכו'</b>. למרות שמפרישים מעשר שני מן הדגן, אין להכין את לחמי התודה מחיטי מעשר שני, אלא יש להביאם ממעות מעשר שני (חיטים או חלות שנקנו מכספי פדיון מעשר שני).
<b>כְּמוֹ הַבְּהֵמָה שֶׁהִיא מִמְּעוֹת מַעֲשֵׂר שֵׁנִי</b>. שהרי הבהמה עצמה אינה יכולה להיות מעשר שני.
<b>שֶׁאֵין הַנְּסָכִים בָּאִין לְעוֹלָם אֶלָּא מִן הַחֻלִּין כְּמוֹ שֶׁבֵּאַרְנוּ</b>. לעיל ב,יג.
<h2>פרק יז</h2>
<h3> א</h3>
<b>תַּנּוּר</b>. כלי גדול שהיו מסיקים עצים מתחתיו, ומדביקים בדפנותיו בצק לאפייה.
<b>כֻּפָּח</b>. כלי שמסיקים בתוכו עצים ושעליו מקום להנחת קדרה אחת (הלכות שבת ג,ז), וניתן לבשל על גביו או לאפות בתוכו (פה"מ מנחות ה,ט).
<b>מַאֲפֵה רְעָפִים</b>. אפייה באמצעות אבנים שלובנו באש (פה"מ שם).
<b>יוֹרַת הָעַרְבִיִּים</b>. גומה בארץ שהיו טחים בטיט ואופים בתוכה (הלכות כלים טז,ו).
<h3> ב</h3>
<b>בַּמַּחֲבַת... בַּמַּרְחֶשֶׁת</b>. להגדרתם ראה לעיל יג,ז.
<b>מַה שֶּׁהֵבִיא הֵבִיא וִידֵי חוֹבָתוֹ לֹא יָצָא</b>. כשנדר ולא הביא בדיוק את מה שנדר, אינו יוצא ידי חובת נדרו ועליו להביא מנחה חדשה. אמנם המנחה שהביא כשרה.
<b>זוֹ לְהָבִיא בַּמַּרְחֶשֶׁת וכו'</b>. מכיוון שפירש על סולת מסוימת שיביאה באופן מסוים, אם שינה ממה שאמר המנחה פסולה.
<b>בִּכְלִי אֶחָד... בִּשְׁנֵי כֵּלִים</b>. המנחה שבכל כלי נחשבת כמנחה בפני עצמה, ומכל כלי מקטירים קומץ אחד.
<h3> ג</h3>
<b>לֹא קְבָעָן בִּשְׁעַת הַנֶּדֶר</b>. נדר שני עשרונות ולא פירש בכמה כלים יביאם.
<b>וְחָזַר וֶהֱבִיאָן בִּכְלִי אֶחָד</b>. בשעת ההקרבה.
<b>כַּאֲשֶׁר נָדַרְתָּ וְלֹא כַּאֲשֶׁר הִפְרַשְׁתָּ</b>. רק ההתחייבות בשעת הנדר מחייבת.
<b>הִקְרִיבָן בִּשְׁנֵי כֵּלִים הֲרֵי אֵלּוּ פְּסוּלִים</b>. אף שלא אמר 'עשרונות אלו', מכיוון שכשאמרו לו שלא הביא כאשר נדר לא ענה להם שמביא מנחה זו כנדבה אחרת, משמע שהביא לשם נדרו, ופסול (ריק"ו).
<b>הִקְרִיבָן בִּכְלִי אֶחָד הֲרֵי אֵלּוּ כְּשֵׁרִים</b>. ויצא ידי חובת נדרו.
<h3> ד</h3>
<b>הִקְרִיבָן בִּכְלִי אֶחָד הֲרֵי אֵלּוּ כִּשְׁתֵּי מְנָחוֹת שֶׁנִּתְעָרְבוּ</b>. ודינן שאם יכול לקמוץ מכל עישרון בפני עצמו כשרות, ואם לא פסולות (הלכות פסולי המוקדשין יא,כט; וכן הדין לעיל ה"ג 'אלו בשני כלים והביא בכלי אחד' — ריק"ו).
<h3> ה</h3>
<b>מֵחֲמֵשֶׁת מִינֵי מִנְחָה הַבָּאוֹת בְּנֶדֶר וּבִנְדָבָה</b>. סולת, מחבת, מרחשת, חלות ורקיקין (לעיל יב,ד).
<b>יָבִיא שְׁנֵי מִינֵי מְנָחוֹת מֵחֲמִשְׁתָּן</b>. שתי מנחות משני סוגים שונים (ויש שפירשו שיכול להביא את שתי המנחות מאותו המין — ראה ריק"ו, כס"מ ורדב"ז).
<b>שְׁתֵּי מְנָחוֹת מִשְּׁנֵי מִינִין</b>. אחת מכל מין.
<b>מִינֵי מִנְחָה יָבִיא שְׁנֵי מִינִין</b>. אחת מכל מין.
<b>קָבַע נִדְרוֹ בְּמִין מֵהֶם</b>. פירש איזה מין יביא.
<h3> ו</h3>
<b>מִשִּׁשִּׁים עִשָּׂרוֹן</b>. כמאה עשרים ושישה ליטר.
<b>שֶׁאֵין יְכוֹלִין לְהִבָּלֵל כְּאֶחָד</b>. אי אפשר לערבב כראוי כמות גדולה כזו של סולת ושמן.
<b>אַף עַל פִּי שֶׁאֵין הַבְּלִילָה מְעַכֶּבֶת כְּמוֹ שֶׁבֵּאַרְנוּ</b>. לעיל יג,יא.
<b>כָּל הָרָאוּי לִבְלִילָה וכו'</b>. למרות שכשר כשלא בלל, אם אי אפשר לבלול פסול.
<h3> ז</h3>
<b>פֵּרֵשׁ נִדְרוֹ וְשָׁכַח כַּמָּה עִשָּׂרוֹן פֵּרֵשׁ יָבִיא שִׁשִּׁים עִשָּׂרוֹן בִּכְלִי אֶחָד</b>. נדר כמות מסוימת ולא זוכר כמה, יביא שישים (שזו הכמות הגדולה ביותר שאפשר להביא בכלי אחד).
<b>שָׁכַח כַּמָּה עִשָּׂרוֹן פֵּרֵשׁ וּבְאֵי זֶה מִין קְבָעוֹ</b>. נדר מנחה מסוימת בכמות מסוימת, ואינו זוכר מה נדר.
<h3> ח</h3>
<b>קָבַע נִדְרוֹ וְשָׁכַח כַּמָּה עֶשְׂרוֹנוֹת נָדַר בְּכַמָּה כֵּלִים נָדַר</b>. נדר מנחה בכמות מסוימת של עשרונות וקבע להביאם במספר כלים, ואינו זוכר מה נדר.
<h3> ט</h3>
<b>מִנְחַת שְׂעוֹרִים... הֲרֵי זֶה פָּטוּר</b>. כשאומר 'מנחת שעורים' בצורת נסמך הרי התחייב להביא סוג מנחה שלא מקריבים כמותה, וההתחייבות שלו חסרת משמעות והוא פטור.
<b>הֲרֵי עָלַי מִנְחָה מִן הַשְּׂעוֹרִים... שׁוֹאֲלִין אוֹתוֹ וכו'</b>. כשאמר 'מנחה' בצורת נפרד ולאחר מכן הוסיף 'מן השעורים', אפשר להבין את כוונתו שהתחייב להביא מנחה אלא שהוסיף תנאי שתהיה מן השעורים, ובמקרה זה יש לברר אם היה יודע שאין מביאים מנחה כזו היה נודר אחרת או לא.
<b>הֲרֵי זֶה חַיָּב לְהַקְרִיב כְּדֶרֶךְ שֶׁמַּקְרִיבִין</b>. עישרון שלם, מסולת חיטים, בשמן ולבונה.
<h3> י</h3>
<b>עִשָּׂרוֹן וּמֶחֱצָה</b>. ואי אפשר להקריב חצאי עשרונים.
<b>אִלּוּ הָיִיתִי יוֹדֵעַ הָיִיתִי נוֹדֵר כְּדֶרֶךְ הַמִּתְנַדְּבִין</b>. שני עשרונות שלמים.
<b>וְלֹא הִזְכִּיר שֵׁם מִנְחָה הֲרֵי זֶה פָּטוּר כְּמִי שֶׁלֹּא נָדַר מֵעוֹלָם</b>. במקרה זה לא מדובר בנדר עם פרט מוטעה, אלא בהתחייבות שכולה אינה נכונה, ופטור גם כשאומר שאילו היה יודע שלא מקריבים כך היה נודר כדרך שמתנדבים.
<b>תּוֹדָה בְּלֹא לֶחֶם</b>. קרבן תודה בלי לחמי תודה.
<b>זֶבַח בְּלֹא נְסָכִים</b>. קרבן ללא נסכים.
<b>הֲרֵי זֶה פָּטוּר</b>. אי אפשר להקריב כך.
<b>הֲרֵי זֶה חַיָּב לְהָבִיא כְּדֶרֶךְ הַמַּקְרִיבִין</b>. תודה עם לחם וזבח עם נסכים.
<h3> יא</h3>
<b>וְסוֹף הַקָּרְבָּן הִזְכִּיר</b>. כשהזכיר את הלחם התכוון גם לקרבן.
<b>אָמַר הֲרֵי עָלַי לֶחֶם לִפְטֹר תּוֹדָתוֹ שֶׁל פְּלוֹנִי</b>. ראה גם לעיל יד,י.
<h3> יב</h3>
<b>וְאֵין מִתְנַדְּבִין לֹג יַיִן אוֹ שְׁנֵי לֻגִּין שֶׁאֵין בַּנְּסָכִים וכו'</b>. המתנדב יין למזבח מביא יין כדרך שמביאים יין לנסכים. בנסכים מביאים שלושה לוגים לכבש, ארבעה לאיל ושישה לשור (לעיל ב,ד). אין להביא לוג, שני לוגים או חמישה לוגים, כי אין כשיעורים הללו בנסכים.
<h3> יג</h3>
<b>וְכֵן עַד לְעוֹלָם</b>. כל כמות שיתנדב היא סכום נסכים של כמה קרבנות.
<h3> יד</h3>
<b>אוֹמְרִין לוֹ הַשְׁלֵם שִׁשָּׁה</b>. הוסף לוג אחד ויקרבו כנסכי שור.
<b>שֶׁהֲרֵי קְבָעָן לְקָרְבָּן</b>. כשהתנדב חמישה התחייב להקריב את כל החמישה לקרבן, והאופן היחיד להקריב את כולם יחד הוא על ידי הוספת לוג.
<b>שֶׁהֲרֵי אֵינָן רְאוּיִין כְּלָל לֹא הֵן וְלֹא מִקְצָתָן</b>. אבל כשנדר חמישה, אף שאינו יכול להקריב את כולם, מקצתם ראויים ולכן הנדר חל.
<b>וְאֵין מִתְנַדְּבִין וְלֹא נוֹדְרִין פָּחוֹת מִלֹּג שֶׁמֶן שֶׁאֵין לְךָ מִנְחָה וכו'</b>. והמתנדב שמן למזבח מביא כדרך שמביאים שמן לערב בו את המנחות.
<h3> טו</h3>
<b>פֵּרֵשׁ נִדְרוֹ וְשָׁכַח כַּמָּה לֹג נָדַר... שֶׁאֵין לְךָ יוֹם וכו'</b>. למרות שאינו זוכר כמה נדר לא חייבו אותו להביא יותר ממה שמביאים עם כל קרבנות הציבור ביום שבו מביאים הציבור את הכמות הגדולה ביותר של הקרבנות.
<b>מִיּוֹם טוֹב הָרִאשׁוֹן שֶׁל חַג שֶׁחָל לִהְיוֹת בְּשַׁבָּת וכו'</b>. מוסף החג ביום הראשון של סוכות הוא שלושה עשר פרים, שני אילים, וארבעה עשר כבשים. בנוסף מקריבים ביום זה שני כבשים למוסף שבת ושני כבשים לקרבן תמיד. נסכי כל כבש שלושה לוגים שמן ויין, נסכי כל איל ארבעה לוגים ונסכי כל פר שישה לוגים שמן ויין, ובסך הכול הביאו מאה וארבעים לוגים.
<b>כְּמוֹ שֶׁיִּתְבָּאֵר בְּהִלְכוֹת תְּמִידִין וּמוּסָפִין</b>. י,ג.
<h2>פרק יח</h2>
<h3> א</h3>
<b>מִפִּי הַשְּׁמוּעָה</b>. מסורת חכמים.
<h3> ב</h3>
<b>הַמַּקְרִיב קָרְבָּן</b>. שורף את איבריו וחלבו על המזבח (וכן הדין בזורק דמו ומנסך נסכים, לקמן יט,ג).
<b>חַטָּאת קְבוּעָה</b>. קרבן חטאת הבא תמיד מן הבהמה, בניגוד לקרבן 'עולה ויורד' שמשתנה לפי מצבו הכספי של האדם (ראה הלכות שגגות א,ד).
<h3> ג</h3>
<b>אַף עַל פִּי שֶׁלֹּא הֶעֱלָה אוֹתָן</b>. למזבח.
<h3> ד</h3>
<b>וְהֵיכָן הִזְהִיר עַל הַשְּׁחִיטָה בַּחוּץ</b>. הפסוק שהובא לעיל ה"ג מלמד שעונש השוחט בחוץ, כרת. אך לא מצאנו פסוק שאוסר לשחוט בחוץ.
<b>מָה הַעֲלָיָה בַּחוּץ... אַף עֲשִׂיָּה שֶׁבִּכְלָלָהּ הַשְּׁחִיטָה וכו'</b>. הפסוק מקיש את ציווי ההעלאה במקדש לציווי השחיטה, במקדש. ומכאן לומדים שכשם שיש אזהרה על איסור העלאה מחוץ למקדש כך יש אזהרה גם באיסור שחיטה מחוץ למקדש.
<b>שֶׁלֹּא עָנַשׁ הַכָּתוּב אֶלָּא אִם כֵּן הִזְהִיר</b>. אין עונש מיתה או כרת למעשה שהתורה אינה כותבת בפירוש שלא לעשותו (ראה גם הלכות ממרים ז,א).
<h3> ו</h3>
<b>אֶחָד מֵאִסּוּרֵי מִזְבֵּחַ</b>. בהמות הפסולות לקרבן (ראה הלכות איסורי מזבח ג,יא).
<b>מֵחַטָּאוֹת הַמֵּתוֹת</b>. קרבנות חטאת שאי אפשר להקריבם ודינם למות (הלכות פסולי המוקדשין ד,א).
<h3> ז</h3>
<b>מְחֻסַּר זְמַן בְּגוּפוֹ אוֹ בַּבְּעָלִים</b>. כמבואר בהלכות הסמוכות.
<h3> ח</h3>
<b>בְּתוֹךְ שִׁבְעַת יְמֵי הַלֵּדָה</b>. הלכות איסורי מזבח ג,ח.
<b>וְתוֹרִים שֶׁלֹּא הִגִּיעַ זְמַנָּן</b>. תורים קטנים (שם ה"ב).
<b>וְאוֹתוֹ וְאֶת בְּנוֹ שֶׁנִּשְׁחַט אֶחָד מֵהֶן הַיּוֹם</b>. אסור לשחוט בהמה ובנה באותו יום (הלכות שחיטה יב,א-ג). לכן כאשר שוחטים אחד מהם, השני פסול להקרבה באותו היום.
<h3> ט</h3>
<b>הַזָּב וְהַזָּבָה וְהַיּוֹלֶדֶת שֶׁשָּׁחֲטוּ חַטָּאתָן... וְכֵן מְצֹרָע</b>. לאחר שהטמאים הללו נטהרים מטומאתם הם צריכים לספור ימי טהרה ולאחריהם מקריבים קרבנות להשלמת תהליך כפרתם (הלכות מחוסרי כפרה א,ד-ה, ד,א).
<b>נִרְאוּ</b>. נעשו ראויים.
<b>אִם שָׁחֲטוּ עוֹלוֹתֵיהֶן</b>. שמביאים עם החטאת בסיום טהרתם.
<b>שֶׁהָעוֹלָה דֹּרוֹן הִיא</b>. מתנה, תוספת ריצוי.
<b>נָזִיר שֶׁשָּׁחַט וכו'</b>. הנזיר מביא בסיום הנזירות חטאת, עולה ושלמים (לעיל א,ו). קרבן החטאת הוא הקרבן העיקרי שמוטל עליו להביא, ולכן לפני סיום הנזירות נחשב מחוסר זמן (אף שאם יביא רק עולה או שלמים, מיד לאחר הבאתם הוא רשאי לסיים את דיני נזירותו — לח"מ נזירות ח,י).
<h3> י</h3>
<b>אָשָׁם תָּלוּי</b>. לעיל א,ו.
<b>וְחַטַּאת הָעוֹף הַבָּאָה עַל הַסָּפֵק</b>. כשמסופק אם חייב חטאת עוף (כגון ספק יולדת וספק זבה), מביא עוף ומקריבו לחטאת מספק (הלכות פסולי המוקדשין ז,י).
<b>שֶׁהֲרֵי לֹא נִקְבַּע הָאִסּוּר</b>. אין ודאות שחייב קרבן, וייתכן שאינו ראוי להקרבה בפנים (אם ייוודע שלא חטא) ולכן פטור (ראה מרכה"מ).
<b>אֲשַׁם מְצֹרָע שֶׁשְּׁחָטוֹ בַּחוּץ שֶׁלֹּא לִשְׁמוֹ</b>. לא לשם קרבן אשם. והקרבן כשר וקרב על המזבח, אך אינו עולה למצורע לחובתו וצריך להביא אשם אחר (הלכות מחוסרי כפרה ה,ב), ומכיוון שאינו עולה למצורע לחובתו, חייב אף אם שחטו בתוך ימי ספירתו (ראה לעיל ה"ט), שהרי באופן זה הוא כשר אף לפני זמנו (בבלי זבחים קיד,ב).
<b>הוֹאִיל וְשֶׁלֹּא לִשְׁמוֹ רָאוּי בִּפְנִים וְכָשֵׁר כְּמוֹ שֶׁיִּתְבָּאֵר</b>. שכל הקרבנות חוץ מחטאת ופסח כשרים כשנעשו שלא לשמם (הלכות פסולי המוקדשין טו,א).
<h3> יא</h3>
<b>שְׁנֵי שְׂעִירֵי יוֹם הַכִּפּוּרִים</b>. אחד מהם מוקרב במקדש והשני נשלח לעזאזל, לאחר שמתוודים עליו בעזרה.
<b>הוֹאִיל וּרְאוּיִן לָבֹא לִפְנֵי יי לְוִדּוּי</b>. אף שהשעיר המשתלח אינו קרב במקדש, מכיוון שמתוודים עליו בעזרה נחשב ראוי לבוא לפני ה' וחייבים על שחיטתו בחוץ.
<b>וְאִם אַחַר שֶׁהִתְוַדָּה פָּטוּר עַל הַמִּשְׁתַּלֵּחַ</b>. ראה גם לקמן יט,ז.
<h3> יב</h3>
<b>כְּמוֹ שֶׁבֵּאַרְנוּ</b>. לעיל ה,ה, שאסור להקריב שלמים לפני פתיחת הדלתות, ואם נשחטו פסולים.
<b>בִּשְׁאָר יְמוֹת הַשָּׁנָה בֵּין לִשְׁמוֹ בֵּין שֶׁלֹּא לִשְׁמוֹ חַיָּב</b>. כששחט פסח בשאר ימות השנה, דינו כשלמים. ולכן בין אם שחט לשם פסח או לשם קרבן אחר הקרבן כשר (ששלמים ששחטם שלא לשמם כשרים — הלכות פסולי המוקדשין טו,א), וחייבים על שחיטתו בחוץ. אמנם אם שחט את הפסח בזמנו בחוץ שלא לשמו פטור, שהרי הפסח שנשחט שלא לשמו פסול (ברכת אברהם סי' ז, כס"מ; וראה הלכות פסולי המוקדשין טו,יא).
<h3> יג</h3>
<b>שֶׁעֻבָּרָהּ קָדְשֵׁי מִזְבֵּחַ</b>. כשהקדיש רק את העובר לקרבן (ראה לעיל טו,ח).
<b>אָסוּר לִשְׁחֹט אוֹתָהּ בַּחוּץ</b>. ששחיטת האם נחשבת כשחיטה של העובר (רדב"ז).
<b>מִפְּנֵי שֶׁאֵינָהּ רְאוּיָה לָבֹא לִפְנֵי יי</b>. שהרי האם בהמת חולין והעובר עדיין לא נולד.
<h3> יד</h3>
<b>וּמֵאֵימָתַי הֶעֱמִידוּהָ בִּרְשׁוּתוֹ כְּדֵי לְחַיְּבוֹ עָלֶיהָ כָּרֵת וכו'</b>. לפני ייאוש הבהמה עדיין שייכת לבעלים (הלכות גנבה ה,ב-ג), ואין הגנב יכול להקדישה ולהקריבה (שם ב,ו). אמנם אם הקדיש את הבהמה לפני ייאוש ושחטה בחוץ לאחר ייאוש, מכיוון שבשעת השחיטה כבר הייתה ברשותו החשיבו אותה למפרע כשלו משעת ההקדש וחייב כרת על שחיטתה (מרכה"מ, מעשי למלך; וראה עוד הלכות גזלה ב,ח).
<h3> טו</h3>
<b>עַד שֶׁתִּהְיֶה הַבְּהֵמָה כֻּלָּהּ בַּמִּקְדָּשׁ</b>. השווה הלכות פסולי המוקדשין א,יד.
<b>הַשּׁוֹחֵט בְּגַגּוֹ שֶׁל הֵיכָל אַף עַל פִּי שֶׁאֵינוֹ רָאוּי לִזְבִיחָה כְּלָל</b>. לעיל ה,ד.
<h3> טז</h3>
<b>שְׁנַיִם שֶׁאָחֲזוּ בְּסַכִּין וְשָׁחֲטוּ בַּחוּץ פְּטוּרִין</b>. בניגוד לשניים שהעלו בחוץ שחייבים (לקמן יט,יב).
<b>אַף עַל פִּי שֶׁלֹּא נִתְכַּוֵּן לִשְׁחֹט קָדָשִׁים אֵלּוּ לַיי</b>. אלא שחט לאכילה או לצורך אחר.
<b>הֲרֵי זֶה חַיָּב</b>. בניגוד למעלה שחייב רק אם העלה לשם ה' (לקמן יט,א).
<h3> יז</h3>
<b>הוֹאִיל וְהַשְּׁחִיטָה בַּלַּיְלָה כְּשֵׁרָה בַּחוּץ</b>. ולכן אף ששחיטת קדשים במקדש כשרה רק ביום, כששוחט בלילה בחוץ חייב.
<b>אֲבָל אִם שָׁחַט בִּפְנִים בַּלַּיְלָה וְהֶעֱלָה בַּחוּץ פָּטוּר</b>. על השחיטה ועל ההעלאה.
<b>שֶׁאֵין לְךָ שְׁחִיטָה כְּשֵׁרָה בַּלַּיְלָה בַּמִּקְדָּשׁ</b>. לעיל ד,א.
<b>וְכֵן אִם קִבֵּל בִּכְלִי חֹל בִּפְנִים וְזָרַק בַּחוּץ פָּטוּר</b>. שהדם שהתקבל בכלי חול פסול לזריקה (הלכות פסולי המוקדשין א,כד). אבל אם שחט בחוץ וקיבל את הדם בכלי חול וזרק את הדם בחוץ, חייב גם על הזריקה (בבלי זבחים קיא,ב).
<h3> יח</h3>
<b>וְכֵן הַמּוֹלֵק אֶת הָעוֹף בַּחוּץ פָּטוּר וְאִם הֶעֱלָהוּ פָּטוּר</b>. מליקת העוף כשרה רק לקרבן ובמקדש. עוף הנמלק מחוץ למקדש נחשב כנבלה ופסול להקרבה ואין חייבים על שחיטתו והעלאתו בחוץ.
<b>שְׁחָטוֹ בִּפְנִים וְהֶעֱלָהוּ בַּחוּץ פָּטוּר וכו'</b>. שחיטת העוף במקדש נחשבת כחניקה או נחירה (לעיל ו,כג) והוא פסול להקרבה.
<h2>פרק יט</h2>
<h3> א</h3>
<b>הַמִּזְבֵּחַ</b>. בניין של אבנים.
<b>וְאֵינוֹ חַיָּב עַד שֶׁיַּעֲלֶה לַשֵּׁם</b>. שיעלה את הקרבן לשם ה' (בניגוד לשוחט שחייב אפילו שחט להדיוט, לעיל יח,טז).
<h3> ב</h3>
<b>לָאִשִּׁים</b>. הקטרה על האש.
<b>אוֹ לַמִּזְבֵּחַ</b>. זריקה, הזיה וניסוך.
<h3> ג</h3>
<b>אֵמוּרִין</b>. של הקרבנות הנאכלים.
<b>קֹמֶץ אוֹ לְבוֹנָה</b>. של המנחות.
<b>קְטֹרֶת</b>. הראויה להקטרה על המזבח הפנימי.
<b>מִנְחַת כֹּהֲנִים אוֹ מִנְחַת נְסָכִים</b>. מוקטרות כליל על המזבח.
<b>הַמְנַסֵּךְ שְׁלֹשֶׁת לֻגִּין יַיִן</b>. שיעור הנסכים הקטן ביותר (לעיל ב,ד).
<b>שְׁלֹשֶׁת לֻגִּין מַיִם</b>. שיעור המים שהיו מנסכים על המזבח בחג הסוכות (הלכות תמידין ומוספין י,ז), ומדובר כאן כשניסך בחג הסוכות (כס"מ, וראה רדב"ז).
<h3> ד</h3>
<b>שְׁיָרֵי הַדָּם</b>. דם הקרבן שנותר לאחר נתינת הדם על המזבח ונשפך על היסוד (לעיל ה,י-יא).
<b>אֲפִלּוּ שְׁיָרֵי דָּמִין הַפְּנִימִין</b>. של הפרים והשעירים הנשרפים.
<b>שֶׁזְּרִיקַת שְׁיָרֵי הַדָּם שְׁיָרֵי מִצְוָה הֵן</b>. ואינם מעיקר המצווה.
<b>בֶּחָג</b>. הסוכות.
<b>שֶׁכָּל אֵלּוּ רְאוּיִין לַאֲכִילָה לֹא לָאִשִּׁים</b>. ואסור להקטירם על המזבח (הלכות איסורי מזבח ה,ה).
<h3> ה</h3>
<b>שֶׁאֵין הַקֹּמֶץ בָּרוּר וּמֻבְדָּל</b>. ולפני הקמיצה אין חלק מסוים ומוגדר במנחה שהוא הקומץ.
<b>קְמָצָהּ וְחָזַר קֻמְצָהּ לְתוֹכָהּ וְהִקְרִיב כֻּלָּהּ בַּחוּץ חַיָּב</b>. כיוון שהקומץ היה נפרד ומובדל הוא נחשב בפני עצמו וחייבים על הקטרתו.
<h3> ו</h3>
<b>הַיּוֹצֵק וְהַבּוֹלֵל וְהַפּוֹתֵת וְהַמּוֹלֵחַ וְהַמֵּנִיף וְהַמַּגִּישׁ</b>. את המנחות (לביאור הפעולות הללו ראה לעיל יב,ו, יג,ה-ח).
<b>וְהַמְסַדֵּר אֶת הַשֻּׁלְחָן</b>. את לחם הפנים או את בזיכי הלבונה שעליו.
<b>וְהַמֵּטִיב אֶת הַנֵּרוֹת</b>. מכין את נרות המנורה להדלקה.
<b>וְהַקּוֹמֵץ</b>. מנחה.
<b>שֶׁכָּל אֶחָד מֵאֵלּוּ אֵינוֹ גְּמַר עֲבוֹדָה</b>. ויש אחריה עבודה נוספת המשלימה ומסיימת אותה (ראה גם הלכות ביאת מקדש ט,ה).
<h3> ז</h3>
<b>פָּרָה אֲדֻמָּה שֶׁשְּׂרָפָהּ חוּץ מִמְּקוֹם שְׂרֵפָתָהּ</b>. את הפרה היו שורפים במקום שהוכן במיוחד לכך בהר המשחה. כשנשרפה מחוץ למקום זה פסולה כקרבנות שהוקרבו מחוץ לעזרה (פה"מ זבחים יד,א).
<b>שָׂעִיר הַמִּשְׁתַּלֵּחַ שֶׁהִקְרִיבוֹ בַּחוּץ</b>. במקום לשלוח אותו לעזאזל המדברה.
<b>אַחַר שֶׁהִתְוַדָּה עָלָיו</b>. אבל לפני וידוי חייבים עליו (לעיל יח,יא).
<b>שֶׁהָיָה פְּסוּלָן בַּמִּקְדָּשׁ... חַיָּב</b>. קרבנות שהיו כשרים כשהובאו למקדש ואחר כך נפסלו בשחיטה או לאחריה (ולהבדיל מאיסורי מזבח הפסולים מראש כדלעיל יח,ו).
<b>שֶׁכֻּלָּן נִשְׂרָפִין כְּמוֹ שֶׁיִּתְבָּאֵר בְּהִלְכוֹת פְּסוּלֵי קָדָשִׁים</b>. הלכות פסולי המוקדשין יט,א.
<b>וְאֵלּוּ נַעֲשׂוּ לַיי</b>. ואחר כך נפסלו.
<h3> ח</h3>
<b>אִם חָסַר אוֹתוֹ דָּבָר הַקָּרֵב כָּל שֶׁהוּא בִּפְנִים</b>. כגון שנאבד או נשרף.
<h3> ט</h3>
<b>וְהָעוֹלָה</b>. איברי העולה.
<h3> י</h3>
<b>וְעוֹלָה וְאֵמוּרֶיהָ מִצְטָרְפִין לְכַזַּיִת</b>. שהרי בקרבן עולה מקטירים גם את הבשר ולא רק את האימורים.
<h3> יא</h3>
<b>שֶׁהֲרֵי חָלַק הַכָּתוּב בֵּין מַעֲלֶה לְעוֹשֶׂה</b>. הפסוק מתייחס לאיסור העלאה ולאיסור שאר עשיות הקרבן בנפרד.
<b>הֶעֱלָה אֵבֶר חָסֵר פָּטוּר</b>. העלה כזית מאיבר שחלק ממנו אבד. אבל כשהאיבר כולו קיים, חייב גם כשהעלה ממנו כזית (כדלעיל ה"ח — מל"מ; וראה ליקו"ה זבחים קח,ב שפירש באופן אחר).
<h3> יב</h3>
<b>שְׁנַיִם שֶׁאָחֲזוּ בְּאֵבֶר וְהֶעֱלוּהוּ בַּחוּץ חַיָּבִין</b>. בניגוד לשחיטה (לעיל יח,טז).
<h3> יג</h3>
<b>הַזּוֹרֵק מִקְצָת מַתָּנוֹת בַּחוּץ חַיָּב</b>. זרק רק חלק מהדם של הקרבן ולא את כל הזריקות שצריך לזרוק באותו קרבן.
<b>שֶׁהֲרֵי כֻּלּוֹ רָאוּי לִקְרַב בִּפְנִים</b>. שעדיין לא היזו את הדם על המזבח.
<b>וְאִם נָתַן מִמֶּנּוּ בִּפְנִים</b>. את כל המתנות.
<b>מִפְּנֵי שֶׁהֵן שְׁיָרִים</b>. שאינם מעכבים ופטור עליהם (לעיל ה"ד).
<b>אֲבָל אִם קִבֵּל בִּשְׁתֵּי כּוֹסוֹת</b>. הדם שבשתיהן כשר להזיה (הלכות פסולי המוקדשין ב,כא).
<b>אֶחָד בַּחוּץ וְאֶחָד בִּפְנִים</b>. נתן מהכוס הראשונה בחוץ לפני שהיזה בפנים.
<b>אוֹ אֶחָד בִּפְנִים וְאֶחָד בַּחוּץ הֲרֵי זֶה חַיָּב</b>. שבמקרה זה אין הדם שבכוס השנייה נחשב כשיירים. ואף שהדם שבו כבר אינו ראוי לזריקה (שהרי דם הקרבן ניתן על המזבח מהכוס הראשונה), חייבים על זריקתו כשם שחייבים על הקרבת קרבנות שהיה פסולם בקודש (מרכה"מ, אבן האזל).
<h3> יד</h3>
<b>הַקֹּמֶץ וְהַלְּבֹונָה שֶׁל מִנְחָה</b>. מקטירים את שניהם (לעיל יג,יב).
<b>וְכֵן שְׁנֵי בָּזִיכֵי לְבוֹנָה שֶׁל לֶחֶם הַפָּנִים</b>. על השולחן לצד לחם הפנים היו שני כלים ובהם לבונה. בשבת כשהיו מפנים את לחם הפנים מן השולחן היו מקטירים את הלבונה על המזבח (הלכות תמידין ומוספין ה,ה).
<h3> טו</h3>
<b>מִפְּנֵי שֶׁהוּא רָאוּי לִקְרַב בִּפְנִים</b>. הקרבן שנשחט בחוץ ראוי אפילו בזמן הזה להקרבה בפנים.
<b>שֶׁהֲרֵי מֻתָּר לְהַקְרִיב אַף עַל פִּי שֶׁאֵין שָׁם בַּיִת... כְּמוֹ שֶׁבֵּאַרְנוּ</b>. הלכות בית הבחירה ו,טו.
<h3> טז</h3>
<b>שֶׁיַּקְרִיבוּ בְּבָמָה שֶׁיִּבְנוּ</b>. במזבח בנוי, ולא על סלע או אבן שאינם נחשבים מזבח (לעיל ה"א).
<b>וְאָסוּר לְסַיְּעָן וְלַעֲשׂוֹת שְׁלִיחוּתָן</b>. לעזור להם להקריב ולהקריב עבורם.
