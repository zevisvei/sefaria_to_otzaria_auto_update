<h1>ביאור שטיינזלץ על משנה תורה, הלכות ביאת מקדש</h1>
<h2>פרק א</h2>
<h3> א</h3>
<b>מִן הַמִּזְבֵּחַ וְלִפְנִים</b>. כלפי ההיכל.
<b>רְבִיעִית</b>. רבע לוג (כ-75 סמ"ק).
<b>יַיִן חַי</b>. יין שאינו מעורב במים.
<b>שֶׁעָבְרוּ עָלָיו אַרְבָּעִים יוֹם</b>. מסחיטתו.
<b>וְהִפְסִיק בָּהּ</b>. לא שתה ברצף.
<b>יַיִן מִגִּתּוֹ בְּתוֹךְ אַרְבָּעִים יוֹם</b>. מיץ ענבים מיד לאחר סחיטתו בגת או יין שלא סיים את תהליך תסיסתו.
<b>וְאֵינוֹ מְחַלֵּל עֲבוֹדָה</b>. עבודתו אינה פסולה.
<h3> ב</h3>
<b>מִשְּׁאָר הַמַּשְׁכִּירִין</b>. מאכלים ומשקאות המשכרים.
<b>אֲפִלּוּ מִן הֶחָלָב אוֹ מִן הַדְּבֵלָה</b>. שצריכת יתר שלהם עלולה להביא לתחושת טשטוש (ראה פה"מ בכורות ז,ו).
<h3> ג</h3>
<b>לְהוֹרוֹת</b>. לפסוק הלכה.
<b>אָכַל תְּמָרִים אוֹ שָׁתָה חָלָב וְנִשְׁתַּבְּשָׁה דַּעְתּוֹ מְעַט</b>. נעשה מטושטש מחמת ריבוי הסוכר.
<b>שֶׁנֶּאֱמַר וּלְהוֹרֹת וכו'</b>. פסוק זה נאמר בסיום הפרשה העוסקת באיסור שתיית יין ושכר במקדש, וממנו נלמד שאף אסור להורות בשעת שכרות.
<b>בְּדָבָר שֶׁהוּא מְפֹרָשׁ בַּתּוֹרָה עַד שֶׁיֵּדָעוּהוּ הַצְּדוֹקִין</b>. דין שמפורש בתורה שבכתב, שאפילו הצדוקים שלא קיבלו את התורה שבעל פה יודעים אותו.
<h3> ד</h3>
<b>וַאֲפִלּוּ הֲלָכוֹת וּמִדְרָשׁוֹת</b>. לימוד הלכה למשה מסיני ומדרש ההלכה של הפסוקים.
<b>וְהוּא שֶׁלֹּא יוֹרֶה</b>. כשמלמד תורה אפילו כשמלמד לימוד שיש בו הוראת הלכות, מותר אם הלימוד נושא אופי לימודי שאינו הלכתי והוא אינו מורה בו הלכה למעשה.
<h3> ה</h3>
<b>שָׁתָה כְּדֵי רְבִיעִית בִּלְבַד וְהָיָה בָּהּ מַיִם כָּל שֶׁהוּא</b>. כך שבסך הכל שתה פחות מרביעית יין (כס"מ).
<b>הָלַךְ כְּדֵי מִיל</b>. הלך מרחק מיל (כ-900 מטר).
<h3> ו</h3>
<b>אַנְשֵׁי מִשְׁמָר</b>. כהנים העובדים בשבוע זה במקדש (הלכות כלי המקדש ד,ג).
<b>אֲבָל לֹא בִּימֵי שַׁבַּתָּן</b>. במשך היום בכל אותו השבוע.
<b>שְׁאָר בָּתֵּי אָבוֹת שֶׁל מִשְׁמָר שֶׁאֵין עֲבוֹדָתָן הַיּוֹם</b>. המשמר היה מחולק לבתי אבות וכל אחד מהם עבד ביום אחד מימי השבוע (שם ד,יא).
<b>בֵּית אָב שֶׁל יוֹם</b>. העובדים באותו יום.
<h3> ז</h3>
<b>וְיוֹדֵעַ שֶׁבָּתֵּי אֲבוֹתָיו קְבוּעִין הֵן בַּעֲבוֹדָה הַיּוֹם אָסוּר לוֹ לִשְׁתּוֹת כָּל אוֹתוֹ הַיּוֹם</b>. ומדובר גם בזמן החורבן, כדי שכשייבנה המקדש הוא יהיה מוכן לעבודה.
<b>לֹא הָיָה מַכִּיר מִשְׁמַרְתּוֹ וְלֹא בָּתֵּי אֲבוֹתָיו</b>. וכל יום הוא מסופק שמא היום הוא יום בית אבותיו.
<b>אֲבָל תַּקָּנָתוֹ קַלְקָלָתוֹ</b>. תקנתו (ההיתר שלו לשתות) נובעת מקלקלתו (חוסר הידיעה שלו מאיזה בית אב הוא), שהרי אינו יכול לעבוד עד שיתברר מאיזה משמר ובית אב הוא, ועד אז כבר יסור יינו.
<h3> ח</h3>
<b>כֹּהֵן שֶׁגִּדֵּל שְׂעָרוֹ</b>. לא הסתפר שלושים יום (לקמן הי"א).
<b>וְרֹאשָׁם לֹא יְגַלֵּחוּ</b>. זהו איסור נפרד שלא לגלח את כל שערות הראש (ראה הלכות עבודה זרה פרק יב).
<b>וּפֶרַע לֹא יְשַׁלֵּחוּ</b>. לא יגדלו שער ראשם יותר מדי.
<h3> י</h3>
<b>שֶׁאֵין הַכֹּהֲנִים מֻזְהָרִין עַל הַיַּיִן אֶלָּא בִּשְׁעַת בִּיאָה לַמִּקְדָּשׁ</b>. לעיל ה"א ולקמן הי"ז.
<b>אֲבָל כֹּהֵן גָּדוֹל אָסוּר לְגַדֵּל פֶּרַע</b>. אלא הוא מסתפר כל ערב שבת (הלכות כלי המקדש ה,ו).
<b>וְלִקְרֹעַ בְּגָדָיו לְעוֹלָם</b>. ואינו קורע את בגדיו אפילו כשנפטר לו קרוב (שם).
<b>שֶׁהֲרֵי תָּמִיד הוּא בַּמִּקְדָּשׁ</b>. שם ה,ז.
<h3> יא</h3>
<b>וְאֵין נְזִירוּת פְּחוּתָה מִשְּׁלֹשִׁים יוֹם</b>. ראה גם הלכות נזירות ג,ב.
<h3> יב</h3>
<b>וְאַנְשֵׁי מִשְׁמָר</b>. ראה לעיל ה"ו.
<b>כְּדֵי שֶׁלֹּא יַעֲלוּ לְמִשְׁמָרָן כְּשֶׁהֵן מְנֻוָּלִין</b>. ובדומה לכך אסור לאנשי המעמד להסתפר ולכבס בשבוע של מעמדם (הלכות כלי המקדש ו,יא).
<h3> יג</h3>
<b>מִי שֶׁשָּׁלְמָה מִשְׁמַרְתּוֹ בְּתוֹךְ הָרֶגֶל</b>. כהן שסיים את שבוע העבודה שלו באמצע החג.
<b>מֻתָּר לְגַלֵּחַ בָּרֶגֶל</b>. אף שחכמים אסרו להסתפר ולכבס ברגל כדי שלא ייכנסו בני אדם לרגל כשהם מנוולים, לכהני משמר התירו להסתפר ולכבס כיוון שהיה אסור להם לספר ולכבס לפני הרגל (וכן התירו לשאר אנשים שלא היה להם אפשרות לספר ולכבס לפני הרגל, ראה הלכות יום טוב ז,יז-יט).
<h3> טו</h3>
<b>כְּדֶרֶךְ שֶׁקּוֹרְעִין עַל הַמֵּתִים</b>. קרע באורך טפח (הלכות אבל ח,ב).
<h3> טז</h3>
<b>וְדִין הַנִּכְנָס כָּכָה מִן הַמִּזְבֵּחַ וְלִפְנִים וְדִין הַיּוֹצֵא מִשָּׁם אֶחָד הוּא</b>. איסור זה אינו דווקא כאשר נכנס שתוי או פרוע ראש או קרוע בגדים, אלא גם אם שתה בתוך המקדש לפני שיצא.
<h3> יז</h3>
<b>אַף עַל פִּי שֶׁאֵינוֹ בְּאַזְהָרָה</b>. אינו באיסור לאו.
<b>שֶׁאֵין זֶה כָּבוֹד וּמוֹרָא לַבַּיִת הַגָּדוֹל וְהַקָּדוֹשׁ</b>. והדבר אסור מדין מורא וכבוד מקדש (ראה הלכות בית הבחירה ז,א).
<b>יִשְׂרָאֵל שֶׁגִּדֵּל שְׂעָרוֹ עַד שֶׁנַּעֲשָׂה מַחֲלֶפֶת</b>. שער קלוע בצורה מסודרת.
<h2>פרק ב</h2>
<h3> א</h3>
<b>אֶלָּא מִיּוֹם הַכִּפּוּרִים לְיוֹם הַכִּפּוּרִים</b>. ראה גם הלכות בית הבחירה ז,כב.
<b>וְכֹהֵן הֶדְיוֹט נִכְנָס בְּכָל יוֹם לַקֹּדֶשׁ לָעֲבוֹדָה</b>. לצורך הקטרת הקטורת והדלקת הנרות, ובשבת נכנס גם לצורך סידור לחם הפנים, וכן נכנסים הכהנים לצורך השתחוויה.
<h3> ד</h3>
<b>אוֹ לְהִשְׁתַּחֲוָיָה</b>. שהשתחוויה דינה כעבודה, והכהנים היו נכנסים בכל יום להיכל להשתחוות שם (ראה הלכות תמידין ומוספין ו,ה).
<h3> ה</h3>
<b>לֹא תַּנִּיחוּ עֲבוֹדָה וְתֵצְאוּ מְבֹהָלִים וּדְחוּפִים מִפְּנֵי גְּזֵרָה זוֹ</b>. כך נאמר לאהרן ובניו שלא יפסיקו את העבודה מפני המוות שנגזר על נדב ואביהו, ומכאן נלמד האיסור לדורות.
<h3> ו</h3>
<b>נִשְׁתַּנָּת</b>. נכתבה אזהרה מיוחדת, שהרי הוא בכלל הכהנים.
<b>מֵת שֶׁהוּא חַיָּב לְהִתְאַבֵּל עָלָיו</b>. קרובי משפחה מדרגה ראשונה, כמפורט בהלכות אבל ב,א–ב.
<b>אַף עַל פִּי שֶׁאֵינוֹ יוֹצֵא מִן הַמִּקְדָּשׁ אֵינוֹ עוֹבֵד</b>. לאונן אסור לעבוד ולכן עליו להפסיק את העבודה שעוסק בה, ובכל זאת אסור לו לצאת עד שתיגמר העבודה על ידי אחר (כס"מ).
<b>אוֹנֵן שֶׁל תּוֹרָה</b>. מבואר לקמן ה"ט.
<b>וּמִן הַמִּקְדָּשׁ לֹא יֵצֵא וכו'</b>. ומדובר כששמע שמת לו מת כפי שעולה מן הפסוק שלפניו שמדבר על כך שאסור לו להיטמא לקרוביו שמתו.
<h3> ח</h3>
<b>וְאָכַלְתִּי חַטָּאת הַיּוֹם הַיִּיטַב וכו'</b>. אהרן הכהן הסביר מדוע לא אכל את שעיר החטאת כשהיה אונן על מות בניו נדב ואביהוא.
<b>וְכֵן אֵינוֹ חוֹלֵק לֶאֱכֹל לָעֶרֶב</b>. מכיוון שלא היה ראוי לאכול את בשר הקרבן בשעת ההקרבה (הלכות מעשה הקרבנות י,יט–כ).
<b>אוֹנֵן שֶׁעָבַד אֵינוֹ לוֹקֶה</b>. כיוון שדין זה לא מפורש בתורה אלא נלמד בקל וחומר (כס"מ, ריק"ו).
<b>וּמֻתָּר לִגַּע בַּקֳּדָשִׁים אַף עַל פִּי שֶׁלֹּא טָבַל וכו'</b>. האונן, לאחר שהסתיימה אנינותו, חייב לטבול ורק אחר כך מותר לו לאכול בקדשים. תקנה זו היא 'מעלה' שעשו חכמים לגבי אכילת קדשים (מחשש שמא לא נזהר מטומאה בזמן שהיה אסור לו לאכול), אמנם לגבי נגיעה בקדשים האונן נחשב טהור אפילו לפני טבילתו (הלכות שאר אבות הטומאות יב,טו).
<h3> י</h3>
<b>וְכֵן יוֹם הַקְּבוּרָה וְאֵינוֹ תּוֹפֵשׂ לֵילוֹ</b>. ביום הקבורה הוא נחשב אונן מדברי חכמים, אבל בלילה שלאחריו, הוא אינו אונן כלל אפילו לא מדבריהם.
<b>וְיוֹם שְׁמוּעָה קְרוֹבָה</b>. כששמע על מיתת אחד מקרוביו בתוך שלושים ימים מהמיתה (הלכות אבל ז,א).
<b>וְיוֹם לִקּוּט עֲצָמוֹת</b>. ביום שבו העבירו את עצמות אחד מהוריו מקבר ארעי לקבר קבוע.
<b>הֲרֵי הוּא כְּיוֹם קְבוּרָה</b>. שלאחר יום המיתה ובלילה שלאחר מכן אין אנינות כלל.
<b>כְּמוֹ שֶׁיִּתְבָּאֵר בִּמְקוֹמוֹ</b>. הלכות קרבן פסח ו,ט.
<h3> יא</h3>
<b>הָאָבֵל</b>. מי שנפטר לו קרוב בתוך שבוע לקבורתו.
<b>אֵינוֹ מְשַׁלֵּחַ קָרְבְּנוֹתָיו</b>. אינו רשאי לשלוח קרבנות שנדב או שמחויב להביא, אפילו לא בידי אחרים.
<b>אֲפִלּוּ יַיִן אוֹ עֵצִים אוֹ לְבוֹנָה</b>. שאפשר להתנדב ולהקריבם בפני עצמם (הלכות מעשה הקרבנות יד,א).
<b>כָּל זְמַן שֶׁאֵינוֹ רָאוּי לְבִיאָה אֶל הַמַּחֲנֶה</b>. בזמן שהוא מצורע עד שיטבול בסיום תהליך טהרתו (הלכות טומאת צרעת יא,א).
<b>אֲבָל הַמְנֻדֶּה וכו'</b>. אדם שעבר על איסור שעונשו נידוי (לפירוט האיסורים ראה הלכות תלמוד תורה ו,יד) ובית דין נידו אותו (לפירוט הנהגת הנידוי ראה שם ז,ד).
<b>לְפִיכָךְ אִם הִקְרִיבוּ עָלָיו נִרְצָה</b>. לכתחילה לא ישלח את קרבנותיו מספק, אך אם שלח נחשב הקרבן שהוקרב בזמן נידויו לקרבן, והוא אינו חייב להביא קרבן אחר.
<h3> יב</h3>
<b>טְמֵא שֶׁרֶץ וְכַיּוֹצֵא בּוֹ</b>. הנוגע בשרץ מת, וכן שאר הטמאים שטובלים ונטהרים ביום טומאתם.
<b>וְהֶעָרֵל</b>. מי שאינו מהול.
<b>חוּץ מִפֶּסַח שֶׁאֵין שׁוֹחֲטִין וכו'</b>. הלכות קרבן פסח ב,ה.
<h2>פרק ג</h2>
<h3> ב</h3>
<b>מַחֲנֵה שְׁכִינָה שֶׁהוּא מִפֶּתַח עֶזְרַת יִשְׂרָאֵל וְלִפְנִים</b>. שבמדבר היו שלושה מחנות זה לפנים מזה: מחנה ישראל, לווייה ושכינה. והשטחים המקבילים אליהם לדורות הם: ירושלים, הר הבית והמקדש מפתח העזרה ולפנים (הלכות בית הבחירה ז,יא).
<b>בָּדָד יֵשֵׁב מִחוּץ לַמַּחֲנֶה מוֹשָׁבוֹ</b>. המצורע צריך להיות לבדו מובדל מחברת אנשים ולכן יוצא מחוץ למחנה ישראל.
<b>מְצֹרָע שֶׁטֻּמְאָתוֹ חֲמוּרָה</b>. כמבואר בסמוך.
<b>אַף כָּל שֶׁטֻּמְאָתוֹ חֲמוּרָה חָמוּר שִׁלּוּחוֹ מִשִּׁלּוּחַ חֲבֵרוֹ</b>. ומכאן למדו חכמים שמידת ההרחקה מן המקדש נקבעת לפי חומרת הטומאה. ובנוסף התקינו חכמים הרחקות נוספות מאזורים נוספים במקדש בהתאם למעלת קדושתם כמפורט לקמן (וראה גם הלכות בית הבחירה ז,יג–כב).
<b>מִפְּנֵי שֶׁהוּא מְטַמֵּא בְּבִיאָה</b>. כל מה שבבית נטמא אם הוא נכנס אליו (הלכות טומאת צרעת י,יב).
<h3> ג</h3>
<b>זָבִים</b>. אדם שיוצאת ממנו הפרשה מוגלתית (הדומה במראה לשכבת זרע) כתוצאה מחולי (הלכות מחוסרי כפרה ב,א).
<b>וְזָבוֹת</b>. אישה הרואה דם שלא בזמן הראוי לנידתה (הלכות איסורי ביאה ו,ב-ג).
<b>שֶׁהֵן מְטַמְּאִין הַמִּשְׁכָּב וְהַמּוֹשָׁב אֲפִלּוּ מִתַּחַת הָאֶבֶן</b>. אם אחד מהטמאים הללו היה על גבי כלי שעשוי לישיבה או לשכיבה, אפילו כשלא נגע בכלי ואפילו הייתה אבן (שאינה נטמאת) חוצצת בינו לכלי, נטמא הכלי (הלכות מטמאי משכב ומושב ו,ה). וזאת בניגוד לטומאת מת (הלכות טומאת מת ה,יד).
<b>מַה שֶּׁאֵין הַמֵּת מְטַמֵּא</b>. ולכן הוא משולח רק ממחנה שכינה.
<h3> ד</h3>
<b>עִמּוֹ בְּמַחֲנֵה לְוִיָּה</b>. מקום מושבו של משה במדבר.
<h3> ה</h3>
<b>הַחֵיל</b>. חומה בגובה עשר אמות מחוץ לחומת העזרה (הלכות בית הבחירה ה,ג).
<b>וּבוֹעֲלֵי נִדּוֹת</b>. טמאים שבעה ימים כנידה אך טומאתם קלה יותר (ראה הלכות מטמאי משכב ומושב ג,א-ב).
<b>טְבוּל יוֹם</b>. טמא שטבל, וכל עוד לא שקעה עליו השמש הוא טמא בטומאה קלה ואסור באכילת תרומה וקדשים (הלכות שאר אבות הטומאות י,א-ב).
<h3> ו</h3>
<b>עֶזְרַת הַנָּשִׁים</b>. שטח שהיה מזרחית לעזרה (הלכות בית הבחירה ה,ז).
<b>מְחֻסַּר כִּפּוּרִים</b>. זב, זבה, יולדת ומצורע שטהרו מטומאתם ועדיין לא הביאו קרבן להשלמת תהליך טהרתם, ואסורים לאכול קדשים (הלכות מחוסרי כפרה א,א).
<b>הֶעֱרִיב שִׁמְשׁוֹ</b>. שקעה עליו השמש, ולכן טומאתו קלה יותר.
<b>וְאִסּוּר טְבוּל יוֹם בְּמַחֲנֵה לְוִיָּה</b>. כלומר, בעזרת הנשים הנמצאת במחנה לווייה.
<b>מִדִּבְרֵי סוֹפְרִים</b>. וכן האסורים בכניסה לחיל דינם מדברי סופרים (פה"מ כלים א,ח), שהחיל ועזרת הנשים הם מעלות יתרות שהיו במקדש (הלכות בית הבחירה ז,יא).
<h3> ז</h3>
<b>וְכִפֶּר עָלֶיהָ הַכֹּהֵן וְטָהֵרָה</b>. כך נאמר על יולדת, שרק לאחר שהביאה את קרבנותיה היא טהורה באופן מלא, וכן הדין בשאר מחוסרי כיפורים (לקמן ד,ד).
<h3> ח</h3>
<b>לִשְׁאָר הֶעָרִים הַמֻּקָּפוֹת חוֹמָה</b>. להגדרתן ראה הלכות שמיטה ויובל יב,טו.
<h3> ט</h3>
<b>נִכְנַס הַמְּצֹרָע לְהַר הַבַּיִת לוֹקֶה שְׁמוֹנִים</b>. לוקה פעמיים עבור שתי עברות: על כניסה לירושלים, ועל כניסה להר הבית.
<b>מַכַּת מַרְדּוּת</b>. מלקות מדברי חכמים.
<h3> יב</h3>
<b>קָרְבָּן עוֹלֶה וְיוֹרֵד</b>. קרבן חטאת שסוגו משתנה לפי מצבו הכלכלי של האדם (הלכות שגגות א,ד).
<b>אוֹ נֶפֶשׁ אֲשֶׁר תִּגַּע בְּכָל דָּבָר טָמֵא</b>. פסוק זה הינו חלק מרשימת החטאים שהעובר עליהם בשוגג מביא קרבן עולה ויורד (ראה ויקרא ה,א-יג).
<b>תּוֹסֶפֶת הָעֲזָרָה שֶׁנִּתְקַדְּשָׁה קִדּוּשׁ גָּמוּר כְּמוֹ שֶׁבֵּאַרְנוּ</b>. שיש אפשרות להוסיף על שטח העזרה. וכדי שהתוספת תתקדש באופן גמור, יש לעשות זאת בסדר מסוים כמפורט בהלכות בית הבחירה ו,י-יד.
<h3> יג</h3>
<b>בְּטֻמְאוֹת מִן הַמֵּת שֶׁהַנָּזִיר מְגַלֵּחַ עֲלֵיהֶן</b>. נזיר שנטמא בטומאת מת, מתבטלים ימי נזירותו שנהג בהם והוא חייב לגלח שערו ולהביא קרבנות (הלכות נזירות ו,ג). אך זהו רק אם נטמא למת באופנים מסוימים, שכן בחלק מן המקרים, אף על פי שהוא טמא טומאת שבעה, אין נזירותו מתבטלת (ראה שם ז,א–ח).
<b>שֶׁכְּבָר נִתְפָּרֵשׁ בִּנְזִירוּת</b>. שם ז,ב.
<b>שֶׁהֲרֵי הוּא שֵׁנִי לָרִאשׁוֹן שֶׁנָּגַע בְּמֵת</b>. האדם או הכלי שנטמאו למת הם 'הראשון שנגע במת' (והם טמאים טומאת שבעה), ואילו הנוגע בהם הוא השני (וטמא טומאת ערב).
<b>אוֹ שֶׁנִּטְמָא בִּשְׁאָר אֲבוֹת הַטֻּמְאוֹת שֶׁל תּוֹרָה</b>. כגון שנטמא בנבלה או בשרץ וכיוצא בזה (לרשימת אבות הטומאות מן התורה ראה הקדמת הרמב"ם לסדר טהרות).
<h3> יד</h3>
<b>כָּל הַטָּעוּן בִּיאַת מַיִם מִן הַתּוֹרָה</b>. מי שעליו לטבול מדין תורה (טמא מת וראשון לטומאה, פה"מ פרה יא,ד).
<b>שֶׁיַּעֲרִיב שִׁמְשׁוֹ</b>. שתשקע עליו השמש בסוף יום טבילתו.
<h3> טו</h3>
<b>אַף עַל פִּי שֶׁהוּא טָמֵא רִאשׁוֹן לְעִנְיַן תְּרוּמָה וכו'</b>. אף שהאדם או הכלי הללו נחשבים 'ראשון לטומאה' (כך נקרא מי שנוגע באב הטומאה — הלכות טומאת מת ה,ח), והם מטמאים תרומה ובשר קרבנות, מכל מקום פטורים על ביאת מקדש (ראה גם שם ה,ה).
<b>שֶׁדְּבָרִים אֵלּוּ הֲלָכָה מִפִּי הַקַּבָּלָה</b>. התקבלו במסורת ההלכה ואינם מן התורה (ראה שם).
<h3> טז</h3>
<b>וְכַיּוֹצֵא בּוֹ</b>. אחד מאבות הטומאה.
<b>אֲפִלּוּ הָיוּ כֵּלִים שֶׁנָּגְעוּ בְּמֵת</b>. שטומאתם חמורה כטומאת המת עצמו.
<b>מִפִּי הַשְּׁמוּעָה</b>. מסורת חכמים.
<b>עַל רְחִיצַת גּוּפוֹ עָנוּשׁ כָּרֵת</b>. כפי שנאמר בהמשך הפסוק: "ובשרו לא ירחץ ונשא עונו" (לעיל הי"ב).
<b>עַל כִּבּוּס בְּגָדָיו לוֹקֶה אַרְבָּעִים</b>. על כניסה עם בגדים טמאים שלא נטהרו אינו חייב כרת אלא מלקות.
<h3> יז</h3>
<b>כְּמוֹ שֶׁיִּתְבָּאֵר</b>. הלכות טומאת מת ה,ב.
<b>אֲבָל בֶּגֶד שֶׁהוּא רִאשׁוֹן</b>. שנגע בו אחד מאבות הטומאה.
<h3> יח</h3>
<b>שֶׁהִכְנִיס יָדָיו</b>. ולא הכניס את כל גופו.
<b>מֵאֲבוֹת הַטֻּמְאוֹת שֶׁל דִּבְרֵיהֶם</b>. כגון הנטמא מן הגויים (ראה הלכות מטמאי משכב ומושב ב,י; לרשימת אבות הטומאות מדברי חכמים ראה הקדמת הרמב"ם לסדר טהרות).
<b>אוֹ שֶׁאָכַל אֳכָלִין טְמֵאִין וכו'</b>. שמדברי חכמים נעשה טמא מחמתם (ראה הלכות שאר אבות הטומאות ח,י).
<h3> יט</h3>
<b>פָּטוּר</b>. בתנאי שלא שהה בפנים כמבואר לקמן הכ"ב (ריק"ו, מל"מ).
<b>דֶּרֶךְ בִּיאָה חִיְּבָה תּוֹרָה</b>. באופן הרגיל שבני אדם נכנסים.
<b>אֲפִלּוּ נִכְנַס בְּמִגְדָּל הַפּוֹרֵחַ בָּאֲוִיר</b>. ארון התלוי באוויר, שלא דרך כלל בקרקע המקדש.
<h3> כ</h3>
<b>כָּל מָקוֹם שֶׁחַיָּבִין עַל זְדוֹנוֹ כָּרֵת וכו'</b>. לפנים מעזרת ישראל (לעיל הי"ב).
<b>כּוֹפִין עָלָיו כְּלִי</b>. את הפסכתר (כלי גדול המכיל לתך, הלכות תמידין ומוספין ב,יג, ראה גם שם ג,ו).
<b>עַד אַחַר הַשַּׁבָּת</b>. מכיוון שאסור לטלטלו בשבת (ראה הלכות שבת כה,ו).
<b>בִּפְשׁוּטֵי כְּלֵי עֵץ</b>. כלי עץ שאין להם בית קיבול, שאינם יכולים להיטמא (הלכות כלים א,י).
<b>שֶׁלֹּא לְרַבּוֹת אֶת הַטֻּמְאָה</b>. שאם ייטמא הכלי תהיה טומאה נוספת במקדש.
<h3> כא</h3>
<b>לְמִקְדָּשׁ טָהוֹר</b>. שלא הייתה בו טומאה.
<b>שֶׁהָיָה מֵת תַּחַת אֹהֶל בַּמִּקְדָּשׁ</b>. ולכן כל מי שנכנס מתחת לאותו אוהל נטמא בטומאת מת.
<b>שֶׁהֲרֵי בִּיאָתוֹ וְטֻמְאָתוֹ בָּאִין כְּאַחַת</b>. למרות שלפני שנכנס למקדש היה טהור, מכיוון שמיד בכניסתו נטמא, נחשב כנכנס בטומאה ולא כטהור שנטמא במקדש שדינו מבואר בסמוך.
<h3> כג</h3>
<b>הִשְׁתַּחֲוָה דֶּרֶךְ יְצִיאָתוֹ כְּלַפֵּי חוּץ פָּטוּר</b>. שאין דינה כהשתחוויה אלא כשהייה רגילה.
<b>כְּדֵי לִקְרוֹת וכו'</b>. הזמן שאורכת אמירת הפסוק באופן ממוצע (פה"מ שבועות ב,ג).
<b>וְזֶה הוּא שִׁעוּר הִשְׁתַּחֲוָיָה</b>. זה הזמן שבדרך כלל אורכת ההשתחוויה.
<h2>פרק ד</h2>
<h3> א</h3>
<b>אַף עַל פִּי שֶׁלֹּא שָׁהָה</b>. שהרי אם שהה חייב כרת אף אם לא עבד (לעיל ג,כב).
<b>וּמֵתוּ בוֹ כִּי יְחַלְּלֻהוּ</b>. בעניין זר שאכל תרומה (הלכות תרומות ו,ו).
<b>וְכָל לָאו שֶׁחַיָּבִין עָלָיו מִיתָה בִּידֵי שָׁמַיִם לוֹקִין עָלָיו</b>. ראה גם הלכות סנהדרין יח,א.
<h3> ב</h3>
<b>אֶחָיו הַכֹּהֲנִים וכו'</b>. ראה גם הלכות סנהדרין יח,ו.
<h3> ג</h3>
<b>וְהֵיאַךְ אֶפְשָׁר לוֹ לַעֲבוֹד וְלֹא יִשְׁהֶה עַד שֶׁיִּתְחַיֵּב כָּרֵת</b>. שהרי שיעור שהיית הטמא עד שיתחייב כרת הוא קצר ביותר (ראה לעיל ג,כג).
<b>וְיָצָא בַּקְּצָרָה</b>. יצא בדרך הקצרה ביותר, שאם לא כן חייב כרת גם אם לא שהה (שם הכ"ב).
<b>צִנּוֹר</b>. כעין מזלג שבו הופכים את איברי הקרבנות.
<b>שֶׁכָּל קֵרוּב עֲבוֹדָה הֲרֵי הוּא כַּעֲבוֹדָה</b>. ראה גם לקמן ט,ד.
<h3> ד</h3>
<b>קֹדֶם שֶׁיַּעֲרִיב שִׁמְשׁוֹ</b>. קודם שתשקע השמש, ואז הוא נקרא 'טבול יום'.
<b>מִפִּי הַשְּׁמוּעָה</b>. מסורת חז"ל.
<b>שֶׁעֲדַיִן טָמֵא הוּא</b>. ראה גם הלכות שאר אבות הטומאות י,א-ב.
<b>מְחֻסַּר כִּפּוּרִים</b>. לביאורו ראה לעיל ג,ו.
<h3> ה</h3>
<b>וְכִפֶּר עָלֶיהָ הַכֹּהֵן וְטָהֵרָה</b>. ראה לעיל ג,ז בביאור.
<h3> ו</h3>
<b>אִם הִיא טֻמְאָה יְדוּעָה</b>. שאנשים היו מודעים לטומאה זו לפני שנטמא זה.
<b>וְאִם הִיא טֻמְאַת הַתְּהוֹם</b>. טומאת מת שלא הייתה ידועה לאדם מעולם קודם שנטמא הכהן.
<b>הַצִּיץ מְרַצֶּה</b>. הציץ גורם לקרבן הזה שהיה צריך להיות פסול ומחולל, להיות קרבן רצוי.
<b>אַף עַל פִּי שֶׁהוּא מֵזִיד</b>. שיודע שהוא טמא בזמן שזורק את הדם.
<b>וּכְבָר בֵּאַרְנוּ טֻמְאַת הַתְּהוֹם בִּנְזִירוּת</b>. הלכות נזירות ו,יח–יט.
<h3> ז</h3>
<b>דְּבָרִים הַקְּרֵבִין</b>. החלקים של הקרבנות שמוקרבים על המזבח.
<b>טֻמְאַת הַנֶּאֱכָלִין</b>. בשר הקרבן שנאכל.
<b>הַטֻּמְאָה הַדְּחוּיָה בַּצִּבּוּר</b>. לקמן ה"ט.
<h3> ח</h3>
<b>עַל מִצְחוֹ</b>. של הכהן הגדול.
<h3> ט</h3>
<b>וּלְמָחָר מָחָר</b>. וגם אם לא יקרב מחר יקרב מחרתיים.
<b>וְכָל קָרְבָּן שֶׁקָּבוּעַ לוֹ זְמַן</b>. שיש זמן מוגדר שבו צריך להקריבו.
<b>בֵּין קָרְבַּן יָחִיד</b>. כגון קרבן פסח.
<b>דּוֹחֶה אֶת הַשַּׁבָּת</b>. מקריבים אותו בשבת.
<h3> י</h3>
<b>כָּל קָרְבְּנוֹת הַצִּבּוּר קָבוּעַ זְמַנָּן</b>. חוץ מקרבן פר העלם דבר של ציבור ושעיר עבודה זרה שלמרות שנחשבים קרבן ציבור אין קבוע להם זמן (ריק"ו).
<h3> יא</h3>
<b>נִשְׂרָף כִּשְׁאָר קָדָשִׁים שֶׁנִּטְמְאוּ</b>. הלכות פסולי המוקדשין יט,א.
<h3> יב</h3>
<b>וְהָיוּ רֹב הַקָּהָל שֶׁמַּקְרִיבִין אוֹתוֹ טְמֵאִים לְמֵת</b>. אסור להקריב קרבן של טמא מת (לעיל ב,יב), אך כשרוב הקהל טמאים, למרות שהקהל הוא הבעלים של קרבנות הציבור, נדחה איסור ההקרבה לטמאים (ע"פ אור שמח).
<b>כְּלֵי הַשָּׁרֵת טְמֵאִים לְמֵת</b>. ואי אפשר להקריב קרבנות בלי אותם כלי שרת.
<b>וְיִתְעַסְּקוּ בּוֹ הַטְּמֵאִים וְהַטְּהוֹרִים כְּאֶחָד</b>. מכיוון שהקרבן בא בטומאה לא מקפידים שדווקא טהורים יתעסקו בו.
<b>חַיָּבִין כָּרֵת עַל הַבִּיאָה</b>. כדין טמאים שנכנסו לעזרה (לעיל ג,יב).
<h3> יג</h3>
<b>אַף עַל פִּי שֶׁלֹּא הֻתְּרוּ אֶלָּא לָעֲזָרָה</b>. לצורך הקרבת הפסח יש להיכנס לעזרה כדי לשחוט בה את הפסח ולזרוק את הדם על המזבח, ואין צורך להיכנס להיכל.
<b>הוֹאִיל וְאֵין אֲנִי קוֹרֵא בָּהֶם אֶל מִחוּץ לַמַּחֲנֶה תְּשַׁלְּחוּם</b>. שהרי מותר להם להיכנס לעזרה.
<h3> יד</h3>
<b>בֵּית אָב</b>. הכהנים הצריכים לעבוד באותו יום במקדש (הלכות כלי המקדש ד,יא).
<b>אַף עַל פִּי שֶׁרֻבָּם טְמֵאֵי מֵת לֹא יַקְרִיבוּ אֶלָּא הַטְּהוֹרִים</b>. למרות שרוב כהני בית האב טמאים (וכן כשכולם טמאים), אין הטומאה מותרת מכיוון שיש כהנים אחרים שיכולים לעבוד.
<b>יָבֹאוּ בֵּית אָב אַחֵר</b>. ממשמר הכהנים של אותו שבוע.
<b>הַמִּשְׁמָרָה</b>. בכל שבוע היה משמר אחר שעבד באותו שבוע במקדש (שם ה"ג).
<b>אִם הָיוּ רֹב הַכֹּהֲנִים הַנִּמְצָאִין שָׁם בִּירוּשָׁלַיִם וכו'</b>. כאשר לא נמצאו כהנים טהורים מכהני משמר, ורוב הכהנים הנמצאים בירושלים טמאים, נחשב מצב זה כמצב שבו טומאה בציבור והטומאה נדחית. במצב זה יעבדו גם הטמאים וגם הטהורים כאחת (כמתואר לעיל הי"ב).
<b>בַּזְּמַן הַקָּבוּעַ</b>. להקרבת הקרבן.
<h3> טז</h3>
<b>וַיְהִי אֲנָשִׁים אֲשֶׁר הָיוּ טְמֵאִים לְנֶפֶשׁ אָדָם</b>. על אנשים אלו נאסר להקריב קרבן פסח, והם עשו פסח שני.
<b>מִפִּי הַשְּׁמוּעָה</b>. מסורת חז"ל.
<h3> יז</h3>
<b>וַהֲרֵי הַדָּבָר מְפֹרָשׁ בַּכְּתוּבִים וכו'</b>. שכאשר רוב הציבור היו טמאים הקריבו קרבן פסח בטומאה, שכן נעשה בשנה הראשונה של מלכות חזקיה.
<b>בְּלֹא כַכָּתוּב</b>. שמשמע מכאן שהדבר היה שלא כהלכה.
<b>מִפְּנֵי שֶׁעִבֵּר אֶת אוֹתָהּ שָׁנָה מִפְּנֵי הַטֻּמְאָה</b>. באותה שנה לא הייתה סיבה לעבר את השנה ולהוסיף לה חודש נוסף, ובכל זאת חזקיה הורה לעבר את השנה מכיוון שרוב הקהל היו טמאים ולא היו מספיקים להיטהר לפני הפסח אם לא היו מעברים את השנה (אמנם בסופו של דבר, למרות שעיברו את השנה, רוב הקהל לא הספיק להיטהר).
<b>וּכְבָר בֵּאַרְנוּ בְּקִדּוּשׁ הַחֹדֶשׁ</b>. הלכות קידוש החודש ד,ו.
<h3> יח</h3>
<b>וְעוֹד אַחֶרֶת הָיְתָה שָׁם</b>. תקלה נוספת הייתה בעיבור אותה שנה.
<b>שֶׁעִבֵּר יְחִזְקִיָּה הַמֶּלֶךְ וכו'</b>. ההחלטה על עיבור השנה צריכה להתקבל עד כט באדר, לאחר מכן למרות שעדיין לא קידשו את חודש ניסן אין לעבר את השנה.
<b>כְּמוֹ שֶׁבֵּאַרְנוּ בְּקִדּוּשׁ הַחֹדֶשׁ</b>. ד,יד.
<b>זֶה שֶׁנִּרְצָה קָרְבָּנָם</b>. הם יצאו ידי חובת הקרבת הפסח למרות שעיבור השנה היה שלא כהלכה.
<h2>פרק ה</h2>
<h3> א</h3>
<b>מִמֶּנּוּ</b>. מן הכיור.
<b>שַׁחֲרִית</b>. בבוקר לפני שהתחיל לעבוד, וכן בכל שעה לפני שיתחיל לעבוד (מער"ק).
<h3> ב</h3>
<b>שֶׁנֶּאֱמַר</b>. בפרשת הכיור וציווי הרחיצה.
<b>כְּמוֹ שֶׁבֵּאַרְנוּ</b>. הלכות כלי המקדש י,ד.
<h3> ג</h3>
<b>יַטִּיל מַיִם</b>. ישתין.
<b>וְלֹא יַסִּיחַ דַּעְתּוֹ</b>. אלא צריך לשמור את ידיו בידיעה שהן מקודשות לעבודה.
<h3> ו</h3>
<b>נִטְמְאוּ יָדָיו</b>. כגון שנגע בידיו באדם שהיה ראשון לטומאה או במאכלים ומשקים טמאים, שגופו טהור אך ידיו נטמאות (הלכות שאר אבות הטומאות ח,א), וכדי לגעת בקודש צריך לטבול אותן (שם יב,יב).
<b>וְאֵינוֹ צָרִיךְ לַחֲזֹר וּלְקַדֵּשׁ</b>. שקידוש ידיים ורגליים אינו מצד טומאה וטהרה.
<b>נִטְמָא גּוּפוֹ בַּאֲכִילַת אֳכָלִין טְמֵאִין וכו'</b>. טומאה זו היא מדרבנן, ולכן לאחריה הטובל טהור ויכול לעבוד מיד ואינו צריך להמתין שתשקע השמש (שם ט,א; אבל הטעון הערב שמש מן הסתם מסיח דעתו. ומכל מקום אם נטמא סמוך לסוף היום ולא הסיח דעתו ולא קידש ידיו לאחר הטבילה, עבודתו כשרה — בבלי זבחים כ,ב).
<h3> ז</h3>
<b>כֹּהֵן גָּדוֹל שֶׁלֹּא טָבַל וְלֹא קִדֵּשׁ יָדָיו וְרַגְלָיו וכו'</b>. ביום הכיפורים הכהן הגדול עובד חלק מעבודות היום בשמונה בגדיו הרגילים, וחלק מעבודות היום בבגדים מיוחדים ליום הכיפורים. כאשר הוא מחליף את בגדיו בין העבודות עליו לטבול ולקדש ידיו ורגליו לפני הטבילה ולאחריה (הלכות עבודת יום הכיפורים ב,א-ב).
<b>אֵינָן שָׁוִים בְּאַהֲרֹן וּבְבָנָיו</b>. דיני טבילות וקידושים אלו מיוחדים לכהן הגדול ואינם בכהנים הדיוטות.
<b>שֶׁהוּא קִדּוּשׁ רִאשׁוֹן</b>. בתחילת העבודה בבוקר.
<h3> י</h3>
<b>הַכִּיּוֹר</b>. כלי שנועד לצורך זה (ראה הלכות בית הבחירה ג,יח).
<b>מִכְּלֵי הַשָּׁרֵת</b>. כלים המקודשים לעבודת המקדש.
<b>בַּחוּץ</b>. מחוץ לעזרה.
<b>וְאֵין מְקַדְּשִׁין בְּתוֹךְ הַכִּיּוֹר אוֹ בְּתוֹךְ כְּלִי הַשָּׁרֵת</b>. באופן שמכניס ידיו ורגליו לתוכם.
<b>אֶלָּא מֵהֶן</b>. יש להריק את המים מהכלי על הידיים והרגליים.
<b>וְאִם קִדֵּשׁ בְּתוֹכוֹ וְעָבַד לֹא חִלֵּל</b>. אך אם רוצה לעבוד, עליו לקדש שוב.
<h3> יא</h3>
<b>בְּמֵי מִקְוֶה</b>. המטהרים טמאים.
<b>אֲפִלּוּ בְּמַעְיָן</b>. המטהר באופנים שאין המקווה מטהר.
<b>בֵּין שֶׁיֵּשׁ בָּהֶן רְבִיעִית בֵּין שֶׁאֵין בָּהֶן כְּדֵי רְבִיעִית</b>. שלא ככלי הדרוש לנטילת ידיים לסעודה שצריך שיהיה בו רביעית (הלכות ברכות ו,יב).
<h3> יב</h3>
<b>מַיִם חַיִּים</b>. מי מעיין.
<b>אֶלָּא יִהְיוּ כַּמַּיִם הַכְּשֵׁרִים לִטְבִילָה</b>. ראה הלכות מקוואות ז,א.
<b>טִיט הַנָּרוֹק וכו'</b>. טיט דליל כמו רוק (פה"מ מקוואות ז,א), הראוי לשתיית בהמה.
<b>מַשְׁלִים לְמֵי כִּיּוֹר</b>. משלים את שיעור המים שצריכים להיות בכיור (לקמן הי"ג).
<b>כָּל הַמַּשְׁלִים לְמֵי מִקְוֶה</b>. לפירוטם ראה הלכות מקוואות ז,ג.
<h3> יג</h3>
<b>אֵין פָּחוֹת מִכְּדֵי לְקַדֵּשׁ מִמֶּנּוּ אַרְבָּעָה כֹּהֲנִים</b>. לא פחות מהשיעור הדרוש לקידוש ידיים ורגליים של ארבעה כהנים.
<b>שֶׁנֶּאֱמַר</b>. לגבי הרחיצה מן הכיור.
<h3> יד</h3>
<b>נִפְסָלִין בְּלִינָה</b>. נפסלים לקדש מהם אם נשארו לילה בכיור, ככל כלי שרת הפוסלים בלינה את מה שבתוכם.
<b>כְּמוֹ שֶׁבֵּאַרְנוּ</b>. הלכות בית הבחירה ג,יח.
<b>מַשְׁקִיעִין אוֹתוֹ בְּמֵי מִקְוֶה וכו'</b>. בלילה היו מכניסים את הכיור למי מקווה או מעין והיו מחברים את המים שבו למים אלו וכך מנעו את פסילת המים בלינה.
<b>אוֹ מְמַלְּאִין אוֹתוֹ בְּכָל יוֹם בַּבֹּקֶר</b>. לחילופין אפשר לרוקן את הכיור בלילה ובבוקר למלא אותו במים חדשים. בבית שני היה כלי מיוחד ('מוכני') וממנו מילאו מים חדשים לכיור בכל בוקר (שם).
<h3> טו</h3>
<b>הַיָּם שֶׁעָשָׂה שְׁלֹמֹה</b>. מיכל נחושת גדול ועגול שבנה שלמה המלך בבית המקדש הראשון (ראה מלכים א ז,כג-כו). תעלת מים ממעיין עין עיטם הייתה עוברת בתוכו ולכן המים שבו לא נפסלו בלינה (אף שהוא היה כלי שרת) וניתן היה למלאות ממנו בכל בוקר את הכיור.
<h3> טז</h3>
<b>וְשׁוֹחֶה</b>. מתכופף.
<b>וְכָל הַחוֹצֵץ בִּטְבִילָה</b>. לפירוט החוצצים בטבילה ראה הלכות מקוואות פרק ב.
<h3> יז</h3>
<b>מִפְּנֵי שֶׁאַזְהָרָה שֶׁלּוֹ מִכְּלַל עֲשֵׂה הִיא</b>. איסור שלא נתפרש בתורה בלשון שלילה, אלא נובע ממשמעות לשון מצוות עשה, אינו נחשב כלאו אלא כמצוות עשה.
<b>עוֹמֵד עַל הָרִצְפָּה</b>. יחף.
<b>פָּסַל</b>. את עבודתו.
<b>וְכֵן אִם הָיָה חוֹצֵץ בֵּין יָדוֹ וּבֵין הַכְּלִי שֶׁעוֹבֵד בּוֹ פָּסַל</b>. ראה גם הלכות כלי המקדש י,ט.
<h3> יח</h3>
<b>כָּל שֶׁאִלּוּ יִנָּטֵל הַכְּלִי אוֹ הָאֶבֶן יָכוֹל לַעֲמֹד עַל רַגְלוֹ אַחַת</b>. ואז הוא אינו נסמך בעמידתו על הכלי או האבן אלא על הרצפה.
<b>קִבֵּל</b>. את הדם, פעולה הנחשבת עבודה מעבודת הקרבנות.
<b>בְּיָמִין וּשְׂמֹאל מְסַיַּעְתּוֹ</b>. יד שמאל רק עזרה לקבלה שנעשתה ביד ימין והעבודה לא נעשתה בה.
<b>שֶׁהַמְסַיֵּעַ אֵין מַשְׁגִּיחִין עָלָיו</b>. סיוע אינו נחשב כמעשה.
<h3> יט</h3>
<b>נִתְנַדְנְדָה אֶבֶן מֵאַבְנֵי הָעֲזָרָה וכו'</b>. השווה הלכות בית הבחירה א,י.
<h2>פרק ו</h2>
<h3> א</h3>
<b>מוּם</b>. פגם חיצוני בגוף (לקמן ה"ז).
<b>מוּם קָבוּעַ... מוּם עוֹבֵר</b>. ראה לקמן ה"ד.
<b>מִן הַמִּזְבֵּחַ וְלִפְנִים</b>. מתחילת מקום המזבח כלפי מערב (סה"מ ל"ת סט).
<b>מִפִּי הַשְּׁמוּעָה</b>. מסורת חז"ל.
<h3> ד</h3>
<b>שֶׁבֶר רָגֶל אוֹ שֶׁבֶר יָד</b>. ומדובר שהשבר ניכר כלפי חוץ, ראה לקמן ז,ט.
<b>גָרָב אוֹ יַלֶּפֶת וְהִיא הַחֲזָזִית</b>. הילפת מכונה בלשון חזזית. גרב וילפת הם מיני שחין, ויש לכל אחד מהם שני סוגים: אחד שהוא מום קבוע (לקמן ז,י), וסוג אחר שהוא מום עובר (הלכות איסורי מזבח ב,ז).
<h3> ה</h3>
<b>מוּמִין שֶׁהֵן פּוֹסְלִין הַכֹּהֵן מִלַּעֲבֹד וְהַבְּהֵמָה מִלִּקְרַב</b>. שכן קיים גם איסור להקדיש ולהקריב בהמה שיש בה מום (הלכות איסורי מזבח א,א–ה; מומים אלו מפורטים לקמן פ"ז, ובהלכות איסורי מזבח פ"ב מפורטים מומים נוספים שקיימים רק בבהמה).
<b>מוּמִין שֶׁפּוֹסְלִין הָאָדָם בִּלְבַד מִלַּעֲבוֹד</b>. לקמן פ"ח.
<b>מוּמִין שֶׁאֵין פּוֹסְלִין אֲבָל מִפְּנֵי מַרְאִית הָעַיִן וכו'</b>. לקמן ח,יז.
<h3> ז</h3>
<b>כְּגוֹן שֶׁנִּטְּלָה כִּלְיָתוֹ שֶׁל אָדָם אוֹ טְחוֹל שֶׁלּוֹ</b>. אלו דוגמאות למומים שאין האדם או הבהמה נחשבים טרפה מחמתם (ערוה"ש מד,יב, ר"י קאפח; וראה הלכות שחיטה ח,כה, ו,כ).
<b>שֶׁנִּקְּבוּ מֵעָיו... שֶׁנַּעֲשָׂה טְרֵפָה</b>. וכן הדין בבהמה (שם ו,יג), אך כשנטרפה הבהמה אין להקריבה כקרבן (הלכות איסורי מזבח ב,י).
<b>טְרֵפָה</b>. בהמה או אדם הנוטים למות מחמת פגם או מכה וכיוצא בזה.
<h3> ח</h3>
<b>הֶעָרֵל</b>. אדם שאינו מהול.
<b>כְּבֶן נֵכָר</b>. כגוי.
<b>חִלֵּל עֲבוֹדָתוֹ וְלוֹקֶה כְּזָר שֶׁעָבַד</b>. לקמן ט,א.
<b>אֲבָל אֵינוֹ חַיָּב מִיתָה</b>. למרות שזר שעבד חייב מיתה (שם).
<h3> ט</h3>
<b>כֹּהֵן שֶׁהָיָה נוֹשֵׂא נָשִׁים בַּעֲבֵרָה</b>. התחתן עם נשים האסורות לו.
<b>שֶׁיַּדִּירוּהוּ בֵּית דִּין</b>. שיידור הנאה מהאישה האסורה לו.
<b>עַל דַּעַת רַבִּים כְּדֵי שֶׁלֹּא תִּהְיֶה לוֹ הֲפָרָה</b>. שכן מי שנודר על דעת רבים אין מתירים את נדרו אלא לדבר מצווה (הלכות שבועות ו,ח).
<b>וְעוֹבֵד וְיוֹרֵד וּמְגָרֵשׁ</b>. לאחר הנדר הוא יכול לעבוד מיד, ולאחר שיסיים עבודתו ילך ויגרש את אשתו.
<b>עַד שֶׁיְּקַבֵּל עָלָיו בְּבֵית דִּין שֶׁלֹּא יִטַּמֵּא</b>. ואינו צריך לנדור. ומכיוון שהנושא נשים בעברה יצרו תוקפו להמשיך במעשיו, עליו לנדור ולא מספיקה הקבלה שיקבל על עצמו בבית דין (בבלי בכורות מה,ב).
<h3> י</h3>
<b>חָלָל</b>. שנולד מביאת איסור של כהן על אישה האסורה עליו בגלל כהונתו (הלכות איסורי ביאה יט,א-ה), החלל אינו נחשב ככהן ודינו כישראל לכל דבר (שם ה"י).
<h3> יא</h3>
<b>בֵּית דִּין הַגָּדוֹל הָיוּ יוֹשְׁבִין בְּלִשְׁכַּת הַגָּזִית</b>. הלכות בית הבחירה ה,יז.
<b>וּבוֹדְקִין אֶת הַכֹּהֲנִים בַּיּוֹחָסִין</b>. שהם שייכים למשפחת הכהנים, ושאינם חללים, ולאחר בדיקתם אין הכהן צריך בדיקה נוספת (הלכות איסורי ביאה כ,ב).
<h3> יב</h3>
<b>יוֹשֵׁב בְּלִשְׁכַּת הָעֵצִים</b>. אחת מלשכות עזרת הנשים (הלכות בית הבחירה ה,ח).
<b>מְתַלֵּעַ עֵצִים לַמַּעֲרָכָה</b>. מסיר תולעים מהעצים, שכל עץ שנמצא בו תולעת פסול למערכה (שם).
<b>וְחוֹלֵק בַּקֳּדָשִׁים וכו'</b>. הוא מקבל חלק בבשר הקדשים כאחיו התמימים.
<b>אַנְשֵׁי בֵּית אָב שֶׁלּוֹ</b>. העובדים באותו יום במקדש (הלכות כלי המקדש ד,יא).
<h2>פרק ז</h2>
<h3> א</h3>
<b>כָּל הַמּוּמִין הַפּוֹסְלִים בָּאָדָם וּבַבְּהֵמָה</b>. ובפרק הבא נמנים המומים הפוסלים באדם בלבד. ואילו בהלכות איסורי מזבח פרק ב נמנים מומים נוספים שמיוחדים בבהמה.
<h3> ב</h3>
<b>סְחוּס אָזְנוֹ</b>. הסחוס האלסטי שממנו בנויה האוזן החיצונה שהוא החלק העבה, הקשה יותר של האוזן, שאינו עור רך ממש.
<b>כְּדֵי שֶׁתַּחְגֹּר הַצִּפֹּרֶן בַּפְּגָם</b>. שאם יוליך את הציפורן על גבה היא תיתקל בפגימה.
<b>אֲבָל הָעוֹר הַמֻּקָּף לִסְחוּס הָאֹזֶן</b>. הבשר הרך סביב האוזן.
<h3> ג</h3>
<b>כְּכַרְשִׁנָּה</b>. גרגר הכרשינה שהוא מין קטנית המכונה בִקיַת כרשינה (Vicia ervilia) וקוטרו 5.5-3.5 מ"מ.
<b>אֲפִלּוּ הַגְּדִי שֶׁדֶּרֶךְ אָזְנוֹ לִהְיוֹתָן נוֹטוֹת וּכְפוּלוֹת</b>. בשל היותן ארוכות במיוחד.
<h3> ד</h3>
<b>בָּרִיס שֶׁל עַיִן</b>. עפעף (העור המכסה את העין, ולא השער שעליו).
<b>חָרוּץ הָאָמוּר בַּתּוֹרָה</b>. ראה עוד לקמן הי"א.
<h3> ה</h3>
<b>הָעִוֵּר</b>. שעיניו (או עין אחת שלו) נעקרו או שבאופן חיצוני ניכר עליהן שאינן רואות.
<b>מֵחֲמַת שֶׁיָּרְדוּ מַיִם קְבוּעִין כְּנֶגֶד רוֹאוֹתָיו</b>. סוג של דלקת הגורמת לפגיעה חמורה ביכולת הראייה.
<b>מֵחֲמַת שֶׁהָיָה בָּהּ סַנְוֵרִים קְבוּעִין</b>. אבדן או טשטוש קבוע של כושר הראייה שאינו ניכר באופן חיצוני. ואם המים או הסנוורים אינם קבועים, נחשבים למום עובר (הלכות איסורי מזבח ב,ז; ואופן הבדיקה אם הם קבועים מבואר שם ב,יב–טז).
<b>כְּמוֹ עֵנָב</b>. בליטה בעין הנובעת כתוצאה מדלקת בקרנית.
<b>מִי שֶׁיָּצָא בָּשָׂר יָתֵר בְּעֵינוֹ וכו'</b>. שנמשך על גבי העין בשר מיותר.
<b>שֶׁאֵין מוּמִין בַּלָּבָן</b>. אין להחשיב פגמים בלבן שבעין כמום.
<b>שֶׁתִּהְיֶה צָפָה עַל גַּבֵּי הַשָּׁחֹר</b>. שהנקודה הלבנה תהיה בולטת מעל השחור.
<h3> ו</h3>
<b>בַּחֹטֶם</b>. באף.
<b>מִי שֶׁנִּקַּב חָטְמוֹ</b>. באחת מן הדפנות החיצוניות של האף (ונקב במחיצת האף פוסל רק בבהמה, ראה הלכות איסורי מזבח ב,ב).
<h3> ז</h3>
<b>וְהוּא שֶׁתִּסָּדֵק מִזֵּר שֶׁלָּהּ</b>. שהסדק נמצא בחלקו החיצוני והבולט של השפה (ולא בחלק הפנימי של הפה), והפגם שלה נראה בחוץ (רדב"ז; וערוה"ש מו,יא מפרש שהסדק נמצא בקצה השפה הנושק לשפה השנייה).
<b>מִי שֶׁעֶצֶם לֶחְיוֹ הַתַּחְתּוֹן עוֹדֵף עַל הָעֶלְיוֹן</b>. הלסת התחתונה בולטת החוצה יותר מהעליונה.
<b>בָּלוּם</b>. נפוח (הסבר שני ברש"י בכורות מ,ב, ולדעת הב"י יו"ד שט זוהי דעת הרמב"ם).
<b>מֵחֲמַת גּוּפוֹ וּבְרִיָּתוֹ</b>. שכך נולד.
<b>מֵחֲמַת הָרוּחַ</b>. מחמת מחלה.
<b>רֹב הַמְדַבֵּר שֶׁל לְשׁוֹנוֹ</b>. רוב החלק של הלשון שאינו דבוק לחיך.
<h3> ח</h3>
<b>הַגִּיד</b>. איבר המין של הזכר.
<b>נִכְתַּת</b>. נכתש לחתיכות קטנות.
<b>נִתַּק</b>. נחתך האיבר אך עדיין קיים חיבור כלשהו.
<b>אוֹ נִכְרַת</b>. נחתך לגמרי.
<b>הַבֵּיצִים</b>. האשכים.
<b>נִתְּקוּ</b>. הביצים מהחוטים המחברים אותן, אך עדיין קיים חיבור כלשהו.
<b>נִכְרְתוּ</b>. נחתכו הביצים לגמרי מהגידים המחברים אותן, ואפילו אם מונחות בכיס האשכים (בבלי בכורות לט,ב; ומרש"י משמע גם שניתוק הוא ביד וכריתה היא בסכין).
<b>מִי שֶׁאֵין לוֹ אֶלָּא בֵּיצָה אַחַת אַף עַל פִּי שֶׁיֵּשׁ לוֹ שְׁנֵי כִּיסִין</b>. שכן כיס האשכים והאשכים נוצרים בתהליכים נפרדים. וכאן מדובר במקרה שאחת מביציו נשארה בתוך הגוף בתהליך היווצרותה ולא ירדה אל כיס האשכים (וראה עוד הלכות בכורות ג,ה).
<b>הַטֻּמְטוּם</b>. מי שאיברי המין שלו מכוסים ואין ניכר אם הוא זכר או נקבה. [הערה: בפה"מ מנקד הרמב"ם מילה זו: טֻומְטוֹם].
<b>הָאַנְדְּרָגִינָס</b>. מי שיש לו איברי מין זכריים ונקביים.
<h3> ט</h3>
<b>הַפִּסֵּחַ</b>. צולע.
<b>מִי שֶׁנִּשְׁמְטָה יְרֵכוֹ</b>. שעצם הירך יצאה ממקומה ורגלו נראית שמוטה.
<b>וְהוּא שֶׁיִּהְיֶה נִכָּר</b>. שייראה בחוץ.
<b>מִי שֶׁרַגְלָיו מְבֻלָּמוֹת וכו'</b>. שאינו מסוגל לפתוח את רגליו כראוי או שהן נפוחות (ראה לעיל ה"ז לעניין פיו בלום).
<h3> י</h3>
<b>גָּרָב יָבֵשׁ</b>. מין שחין יבש.
<b>כָּל שֶׁהוּא</b>. אפילו בשיעור קטן מאוד.
<b>חֲזָזִית הַמִּצְרִית</b>. מין שחין יבש מבחוץ ולח מבפנים (בבלי בכורות מא,א; וראה תוס' שם ורש"י דברים כח,כז שפירשו שהחזזית לחה מבחוץ ויבשה מבפנים).
<h3> יא</h3>
<b>שֶׁנֶּחֱרַץ בּוֹ חֶרֶץ</b>. נעשה בו חריץ.
<b>הַצְּלָעִים</b>. הצלעות.
<h3> יב</h3>
<b>אֲבָל הַטְּרֵפָה כָּשֵׁר בָּאָדָם</b>. לעיל ו,ז.
<b>וּפָסוּל בַּבְּהֵמָה</b>. הלכות איסורי מזבח ב,י.
<b>יוֹצֵא דֹּפֶן</b>. שלא נולד דרך הרחם אלא בניתוח קיסרי.
<b>וּפָסוּל בַּבְּהֵמָה</b>. שם ג,ד.
<h3> יג</h3>
<b>הַמְזֹהָם</b>. מסריח.
<b>רוֹחֵץ וְשָׁף כָּל גּוּפוֹ בְּבֹשֶׂם</b>. כדי שבשעת עבודה לא יהיה מסריח.
<h2>פרק ח</h2>
<h3> א</h3>
<b>כָּל הַמּוּמִין הַמְיֻחָדִין בָּאָדָם</b>. והעובד במומים אלו לוקה, אך עבודתו כשרה ואינה מחוללת (לעיל ו,ו).
<b>מִי שֶׁפְּאַת רֹאשׁוֹ יוֹצֵא כְּנֶגֶד פָּנָיו כְּמוֹ מַקֶּבֶת</b>. המצח שלו בולט קדימה בדומה לפטיש.
<b>שִׁיטָה</b>. שורה.
<h3> ב</h3>
<b>עַד שֶׁיֵּרָאֶה כְּשָׁמוּט מִבֵּין כְּתֵפָיו</b>. צווארו ארוך וראשו נראה שמוט.
<h3> ג</h3>
<b>מְדֻלְדָּלוֹת לְמַטָּה</b>. מרוב אורכן.
<h3> ד</h3>
<b>בַּגְּבִינִין</b>. גבות העיניים.
<b>שֶׁגְּבִינָיו שׁוֹכְבִין</b>. על עפעפיו מרוב אורכם (פה"מ בכורות ז,ב).
<b>מִי שֶׁאֵין לוֹ אֶלָּא גְּבִין אֶחָד</b>. ששתי גבותיו מחוברות.
<b>מִי שֶׁיֵּשׁ לוֹ גְּבִינִין יָתֵר עַל שְׁנַיִם</b>. שכל גבה מגבות עיניו מחולקת לכמה גבות (חזו"א בכורות כו,ה).
<h3> ה</h3>
<b>בְּרִיס הָעַיִן</b>. בעפעפף.
<b>שֶׁאֵין לוֹ שֵׂעָר כְּלָל בְּרִיסֵי עֵינָיו</b>. אבל אם היה לו שער ונשר, פסול משום מראית העין בלבד (לקמן הי"ז).
<b>מְרֻבֶּה מְעֻבֶּה</b>. שהיה שער הריסים מרובה מאוד וסבוך זה בזה (פה"מ בכורות ז,ג).
<b>אֶחָד נוֹשֵׁר</b>. דליל.
<h3> ו</h3>
<b>קְרוֹבוֹת מִפַּדַּחְתּוֹ</b>. סמוכות למצח.
<b>וְאֵינָם נִמְשָׁכוֹת בָּאֹרֶךְ מְעַט</b>. אין להן צורה אליפטית מעט.
<b>שֶׁדְּמָעָיו זוֹלְפוֹת תָּמִיד</b>. עיניו דומעות כל הזמן.
<b>מִי שֶׁלַּחְלוּחִית נִמְשֶׁכֶת מֵרֹאשׁ עֵינוֹ... אוֹ מִזְּנַב עֵינוֹ</b>. יוצאת הפרשה קבועה מהעין מקצה העין הסמוך לאף או לצדעיים.
<b>מִי שֶׁרְאִיַּת עֵינוֹ מְעֻרְבֶּבֶת</b>. פוזל.
<b>וְאַחַת פְּתוּכָה</b>. בעלת גוון מעורב משני צבעים.
<h3> ז</h3>
<b>שֶׁעִקַּר חָטְמוֹ</b>. חלקו העליון של האף.
<b>אַף עַל פִּי שֶׁאֵינוֹ כּוֹחֵל שְׁתֵּי עֵינָיו כְּאַחַת</b>. אפילו אם אינו יכול למרוח משחת איפור בשתי עיניו בבת אחת מכיוון שאפו בולט מעט ומעכב את המכחול, בכל זאת פסול.
<b>מִי שֶׁאֶמְצַע חָטְמוֹ בּוֹלֵט לְמַעְלָה</b>. יש לו בליטה באמצע האף.
<b>שֶׁעֹקֶץ חָטְמוֹ</b>. הקצה התחתון של אפו.
<b>שֶׁחָטְמוֹ גָּדוֹל מֵאֵבָרָיו</b>. אפו גדול ביחס לשאר איבריו.
<b>בְּאֶצְבַּע קְטַנָּה שֶׁל יָדוֹ</b>. זרת.
<h3> ט</h3>
<b>שֶׁכְּרֵסוֹ צָבָה</b>. בטנו נפוחה.
<b>שֶׁטַּבּוּרוֹ יוֹצֵא</b>. טבורו בולט יותר מגובה פני הבטן בניגוד לרוב בני האדם שטבורם שוקע מפני הבטן (פה"מ בכורות ז,ה).
<b>מִי שֶׁדַּדָּיו שׁוֹכְבִין עַל בִּטְנוֹ כְּדַדֵּי הָאִשָּׁה</b>. חזהו בולט כשדיים של אישה.
<h3> י</h3>
<b>שֶׁשִּׁדְרָתוֹ</b>. עמוד השדרה שלו.
<b>שֶׁיָּצָאת חֻלְיָה מִשִּׁדְרָתוֹ</b>. חוליה החליקה על חוליות אחרות.
<b>וְזֶה הוּא בַּעַל חֲטֹרֶת</b>. האמור במשנה (בכורות ז,א).
<b>וְנַעֲשָׂה כַּחֲטֹרֶת</b>. בעל גיבנת, בעל בליטה בגבו.
<h3> יא</h3>
<b>אֲפִלּוּ הָיוּ שֵׁשׁ וְשֵׁשׁ</b>. אפילו אם יש לו מספר זהה של אצבעות בשתי ידיו.
<b>וְאִם הָיָה בָּהּ עֶצֶם אֲפִלּוּ חֲתָכָהּ פָּסוּל</b>. שאז נחשב כאילו חסר לו איבר.
<b>קְלוּטוֹת עַד לְמַטָּה מִן הַפֶּרֶק</b>. האצבעות מחוברות עד מעבר למפרק.
<b>שֶׁפִּיקָה</b>. ייתור בשר כעין בליטה עגולה (לקמן הי"ג).
<b>אִטֵּר יַד יְמִינוֹ</b>. שמאלי.
<h3> יב</h3>
<b>לְאַרְכֻּבּוֹתָיו</b>. ברכיו.
<b>שֶׁנִּמְרְחוּ</b>. נמעכו.
<b>מִי שֶׁהָרוּחַ בַּאֲשָׁכָיו</b>. שכיס האשכים שלו נפוח.
<h3> יג</h3>
<b>מִי שֶׁשּׁוֹקָיו עֲקֻמּוֹת עַד שֶׁמְּחַבֵּר רֶגֶל לְרֶגֶל וְאֵין אַרְכֻּבּוֹתָיו נוֹגְעוֹת זוֹ בָּזוֹ</b>. עצמות השוקיים עקומות ואינו יכול להצמיד ברכיו.
<b>הָעֶצֶם הֶעָגֹל שֶׁלְּמַעְלָה מִן הֶעָקֵב מִצַּד פְּנִים</b>. עצם הקרסול בולטת יותר מן הרגיל.
<b>וְהוּא דּוֹמֶה לַפִּיקָה שֶׁטֹּווֹת בָּהּ הַנָּשִׁים</b>. כעין חצי עיגול שעליו מלפפות הנשים את חוט הטווייה (פה"מ כלים כא,א).
<b>שֶׁפַּרְסָתוֹ</b>. כף רגלו.
<b>אַף עַל פִּי שֶׁאֵינָהּ קְלוּטָה כְּשֶׁל אַוָּז</b>. אף שאין אצבעותיו מחוברות כאצבעות האווז, נחשב למום.
<b>מִי שֶׁפִּיקָה יוֹצֵאת מִגּוּדָלוֹ</b>. בליטה עגולה, ייתור בשר מבוהן רגלו.
<b>אֶצְבְּעוֹת רַגְלָיו קְלוּטוֹת עַד לְמַטָּה מִן הַפֶּרֶק</b>. האצבעות מחוברות עד מעבר למפרק.
<b>מִי שֶׁרַגְלוֹ כֻּלָּהּ שָׁוָה</b>. רוחב כף רגלו שווה בכל חלקיה.
<b>מִי שֶׁרַגְלוֹ עֲקֻמָּה דּוֹמָה לְמַגָּל</b>. כף רגלו עקומה בצורת חצי עיגול.
<b>הַמַּקִּישׁ בְּקַרְסוּלָּיו בְּעֵת שֶׁיְּהַלֵּךְ</b>. שוקיו מתעקמות כלפי פנים וקרסוליו מתנגשים זה בזה בעת הילוכו.
<b>מַקִּישׁ בְּאַרְכֻּבּוֹתָיו בְּעֵת שֶׁמְּהַלֵּךְ</b>. שוקיו מתעקמות כלפי חוץ וברכיו מתנגשות זה בזה כשהולך.
<b>מִי שֶׁהוּא אִטֵּר בְּרֶגֶל יְמִינוֹ</b>. שמאלי ברגליו.
<h3> יד</h3>
<b>שֶׁגּוּפוֹ גָּדוֹל מֵאֵבָרָיו</b>. באופן יחסי.
<b>עַד שֶׁיִּהְיוּ מֻפְלָגִין מִשְּׁאָר הָעָם</b>. הארוך והננס.
<h3> טו</h3>
<b>הָאָדֹם כַּשָּׁנִי</b>. עור בשרו אדום כצמר הצבוע בתולעת שני (עיין הלכות כלי המקדש ח,יג).
<b>בַּעֲלֵי נְגָעִים טְהוֹרִים וכו'</b>. שעור בשרם נעשה במקום אחד דהוי ולבנוני, אך לובן זה חלש מקליפת ביצה ואינו מטמאם (הלכות טומאת צרעת א,א; ולבעלי צרעת טמאה אסור לעבוד בגלל טומאתם - לעיל ד,א).
<b>מֵחֲמַת עַצְמוֹ</b>. ולא על ידי גורם חיצוני.
<b>צָרֶבֶת הַמִּכְוָה וכו'</b>. נגע הנעשה בעור במקום המגליד מכוויה אפילו אם מראהו חזק הוא טהור (שם ד,ג).
<b>שׁוּמָה</b>. כתם על העור.
<b>כָּאִסָּר</b>. בגודל של מטבע קטן.
<b>בַּעֲלֵי הַדִּלְדּוּלִין וכו'</b>. שעורם רפוי ומדולדל ונראים חללים הדומים לכיסים בעורם (פה"מ בכורות ז,ו; ולפי רש"י הכוונה שחתיכות בשר מידלדלות מגופו).
<b>הַלַּחְלוּחִית שֶׁיֵּשׁ בָּעוֹר שֶׁנִּדַּלְדֵּל</b>. שומן שנפרד מהגוף.
<h3> טז</h3>
<b>הַחֵרֵשׁ</b>. שאינו מדבר ואינו שומע (הלכות אישות ב,כו).
<b>הַשּׁוֹטֶה</b>. חסר דעת.
<b>הַנִּכְפֶּה וכו'</b>. הסובל ממחלת הנפילה (אפילפסיה) אפילו שסובל ממנה לעתים נדירות.
<b>שֶׁרוּחַ רָעָה מְבַעֶתֶת אוֹתוֹ</b>. נתקף בשיגעון כתוצאה מהתגברות מרה שחורה (פה"מ בכורות ז,ה).
<h3> יז</h3>
<b>וְאֵלּוּ פָּסְלוּ מִפְּנֵי מַרְאִית הָעַיִן</b>. ואם עבדו, עבודתם כשרה ואינם לוקים (לעיל ו,ו).
<b>שֶׁנָּשְׁרוּ רִיסֵי עֵינָיו</b>. אך אם לא היו לו כלל שער בריסיו פסול לגמרי (לעיל ה"ה).
<h2>פרק ט</h2>
<h3> א</h3>
<b>מִפִּי הַשְּׁמוּעָה</b>. מסורת חכמים.
<h3> ב</h3>
<b>עֲבוֹדָה תַּמָּה</b>. עבודה שלמה, המשלימה את העבודה ואין אחריה עבודה אחרת.
<b>עַל הַזְּרִיקָה</b>. של הדם.
<b>וְעַל הַהַקְטָרָה</b>. של דברים העולים על המזבח.
<b>נִסּוּךְ הַמַּיִם בֶּחָג</b>. סוכות (ראה הלכות תמידין ומוספין י,ו).
<b>נִסּוּךְ הַיַּיִן תָּמִיד</b>. היין שבא עם הקרבן ומתנסך על המזבח (ראה הלכות מעשה הקרבנות ב,א).
<h3> ג</h3>
<b>שֶׁזָּרַק</b>. את הדם בכלי.
<b>בִּפְנִים</b>. על המזבח  שבהיכל.
<b>בַּחוּץ</b>. על המזבח החיצון שבעזרה (מער"ק, הר המוריה).
<b>שֶׁהִזָּה</b>. את הדם באצבעו.
<b>מִכָּל הַזָּיוֹת הַדָּם</b>. ובכלל זה מיצוי והזיה של דם קרבנות העוף (כס"מ, הר המוריה).
<b>מִכָּל הַזָּיוֹת שֶׁבְּקָרְבְּנוֹת מְצֹרָע</b>. שבע הזיות שמזה בעזרה כנגד קודש הקדשים מלוג השמן שמביא המצורע, וההזיות שמזה על המצורע עצמו מדם האשם ומהשמן (הלכות מחוסרי כפרה ד,ב).
<h3> ד</h3>
<b>הִקְטִיר אֵבָרִים</b>. של הקרבנות.
<b>אוֹ קֹמֶץ</b>. חלק מן המנחה שמקריבים על המזבח.
<b>אוֹ לְבוֹנָה</b>. הבאה עם המנחה או בפני עצמה, ומקריבים את כולה על המזבח.
<b>הָפַךְ בָּאֵבָרִים שֶׁלֹּא נִתְאַכְּלוּ</b>. איברי הקרבנות הנמצאים על המזבח שלא נשרפו לגמרי.
<b>מִשֶּׁיַּקְטִיר כַּזַּיִת חַיָּב</b>. שזהו השיעור המינימלי של הקטרה (ראה גם הלכות איסורי מזבח ה,ב).
<b>מְלֹא חָפְנָיו</b>. שתי כפות ידיו מלאות (הלכות עבודת יום הכיפורים ד,א).
<b>הַשִּׁעוּר הַמְפֹרָשׁ בַּתּוֹרָה</b>. ויקרא טז,יב.
<h3> ה</h3>
<b>וְהַמְסַדֵּר שְׁנֵי גִּזְרֵי עֵצִים עַל הַמַּעֲרָכָה</b>. בכל יום היו מעלים שני גזרי עצים על מערכת האש של המזבח יחד עם קרבן התמיד (הלכות תמידין ומוספין ב,ב).
<b>שֶׁהָעֵצִים קָרְבָּן הֵן</b>. הקטרת העצים על המערכה נחשבת כקרבן (ראה גם הלכות מעשה הקרבנות יד,א).
<b>הַיּוֹצֵק</b>. יוצק שמן על המנחות.
<b>וְהַבּוֹלֵל</b>. מערבב את שמן המנחה בסולת שלה.
<b>וְהַפּוֹתֵת</b>. מפורר את המנחה לפתיתים.
<b>וְהַמּוֹלֵחַ</b>. מפזר מלח על המנחה או הקרבן.
<b>וְהַמֵּנִיף</b>. מוליך ומביא ומעלה ומוריד את הקרבן או המנחה הטעונים תנופה.
<b>וְהַמַּגִּישׁ</b>. מקרב את המנחה לזווית המזבח.
<b>וְהַמְסַדֵּר אֶת לֶחֶם הַפָּנִים אוֹ אֶת הַבָּזִיכִין עַל הַשֻּׁלְחָן</b>. על שולחן הזהב שבהיכל היו סדורים משך כל השבוע שני טורים של לחמי הפנים ולצדם שני בזיכי לבונה (הלכות תמידין ומוספין ה,ב).
<b>וְהַמֵּטִיב אֶת הַנֵּרוֹת</b>. מסלק מהם את הפתילות הישנות.
<b>וְהַקּוֹמֵץ</b>. את הקומץ מן המנחה ואינו מקטירה.
<b>וְהַמְקַבֵּל דָּמִים</b>. מן הקרבנות לתוך כלי.
<b>אַף עַל פִּי שֶׁפָּסַל</b>. שהרי כולם נחשבים עבודות וכלולים באיסור.
<h3> ו</h3>
<b>הַהֶפְשֵׁט</b>. הפשטת עור הקרבנות.
<b>וְהַנִּתּוּחַ</b>. חיתוך איברי הקרבנות.
<h3> ז</h3>
<b>וְכֵן הַדְלָקַת הַנֵּרוֹת כְּשֵׁרָה בְּזָרִים</b>. שההדלקה אינה נחשבת לעבודה (בבלי יומא כד,ב).
<b>הֵטִיב הַכֹּהֵן הַנֵּרוֹת</b>. אם הכהן הסיר את הפתילות הישנות וסידר את החדשות, שהרי זו עבודה הצריכה כהן (לעיל ה"ה).
<b>וְהוֹצִיאָן לַחוּץ</b>. שהרי המנורה נמצאת בהיכל ולשם אסור לישראל להיכנס.
<h3> ח</h3>
<b>הֲרָמַת הַדֶּשֶׁן</b>. לקיחת שאריות מן הקרבנות שנשרפו מאמש ונתינתן בצד המזבח (הלכות תמידין ומוספין ב,י-יב).
<b>עֲבוֹדַת מַתָּנָה הוּא שֶׁתִּהְיֶה וכו'</b>. הפסוק "והזר הקרב יומת", נאמר על "עבודת מתנה" — עבודה שיש בה נתינה (הקטרה, זריקה וניסוך), ולא עבודה שמהותה היא סילוק (הרמת הדשן, דישון המזבח והמנורה).
<b>דִּשֵּׁן מִזְבַּח הַזָּהָב</b>. הוצאת שאריות האפר של מזבח הזהב מקטורת שהוקטרה אמש (שם ג,ד).
<b>וְהַמְּנוֹרָה</b>. הסרת השאריות של הפתילות והשמן מהנרות שהודלקו אמש (שם ג,יב).
<h3> ט</h3>
<b>סִדֵּר אֶת הַמַּעֲרָכָה וכו'</b>. זר שסידר וערך את העצים במערכות האש שבגג המזבח. ולמרות שהוא פטור ממיתה על עבודה זו, יש לסדר מחדש את העצים על ידי כהן.
<h3> י</h3>
<b>עֲבוֹדוֹת שֶׁהַזָּר חַיָּב עֲלֵיהֶן מִיתָה</b>. זריקה, הקטרה וניסוך (לעיל ה"ב).
<h3> יא</h3>
<b>טְבוּל יוֹם וּמְחֻסַּר כִּפּוּרִים</b>. טמא שחייב להביא קרבנות, לאחר שטבל נחשב באותו יום טבול יום (הלכות שאר אבות הטומאות י,א-ב), וכיוון שעדיין לא הביא קרבנותיו הוא גם מחוסר כיפורים (הלכות מחוסרי כפרה א,א).
<b>שֶׁנִּטְמָא</b>. בטומאה נוספת.
<b>וַהֲרֵי הוּא מְחֻסַּר בְּגָדִים וְשֶׁלֹּא רְחוּץ יָדַיִם וְרַגְלַיִם וְעָבַד</b>. ובנוסף הוא עבד בלא בגדים וללא קידוש ידיים ורגליים.
<b>חַיָּב עַל כָּל אַחַת וְאַחַת</b>. מיתה או מלקות על כל איסור מהאיסורים שעליהם עבר בעבודתו שיש  עליהם חיוב (ראה הלכות סנהדרין יח,א, יט,ב), ולכן הוא לוקה כמה פעמים ועובר על כל אחד ואחד מהאיסורים כמה פעמים.
<b>וְאִם הָיָה זָר אֵינוֹ לוֹקֶה אֶלָּא אַחַת</b>. שכל האיסורים הללו נאמרו רק לגבי כהנים הראויים לעבודה (כס"מ, ריק"ו).
<h3> יב</h3>
<b>זָר שֶׁשִּׁמֵּשׁ בְּשַׁבָּת</b>. ובעבודתו עבר על איסור מאיסורי שבת.
<h3> יג</h3>
<b>לֹא יִגְּשׁוּ אֵלַי לְכַהֵן</b>. הפסוק עוסק בכהנים שעבדו בבתי עבודה זרה ושירתו אותה (ראה יחזקאל מד,יב).
<b>אֶחָד הָעוֹבֵד אוֹתָהּ בְּשֵׁרוּת</b>. שעבד לפני העבודה זרה בעבודות שמשרתים בהן הכהנים במקדש.
<b>שֶׁנַּעֲשָׂה כֹּמֶר</b>. משרת לעבודה זרה.
<b>הַשּׁוֹחֵט לַעֲבוֹדָה זָרָה בְּשׁוֹגֵג וכו'</b>. כיוון שלא שירת את העבודה זרה בעבודות המיוחדות לכהנים, ועשה כך בשוגג. אבל שחט במזיד עבודתו פסולה.
<h3> יד</h3>
<b>מִי שֶׁעָבַר וְעָשָׂה בַּיִת חוּץ לַמִּקְדָּשׁ לְהַקְרִיב בּוֹ קָרְבָּנוֹת לַשֵּׁם</b>. כחוניו בן שמעון הצדיק שהלך לאלכסנדריה של מצרים ובנה שם בית מקדש שבו הקריבו קרבנות לשם ה' (ראה בבלי מנחות קט,ב).
<b>אֵינוֹ כְּבֵית עֲבוֹדָה זָרָה</b>. שהרי העבודה שם נעשית לשם ה'. אך מכיוון שקיים איסור להקריב מחוץ למקדש, לפיכך כהן ששימש שם נפסל מלשמש בבית המקדש.
<h3> טו</h3>
<b>הָעוֹבֵד עֲבוֹדָה זָרָה</b>. לעיל הי"ג.
<b>הַזָּר</b>. לעיל ה"א.
<b>בַּעַל מוּם</b>. לעיל ו,א.
<b>הֶעָרֵל</b>. לעיל ו,ח.
<b>הַטָּמֵא</b>. לעיל ד,א.
<b>טְבוּל יוֹם</b>. לעיל ד,ד.
<b>מְחֻסַּר כִּפּוּרִים</b>. שם.
<b>הָאוֹנֵן</b>. לעיל ב,ז.
<b>הַשִּׁכּוֹר</b>. לעיל א,א.
<b>מְחֻסַּר בְּגָדִים</b>. הלכות כלי המקדש י,ד.
<b>יָתֵר בְּגָדִים</b>. שם י,ד.
<b>פְּרוּם בְּגָדִים</b>. לעיל א,יד.
<b>פְּרוּעַ רֹאשׁ</b>. לעיל א,ח.
<b>שֶׁלֹּא רְחוּץ יָדַיִם וְרַגְלַיִם</b>. לעיל ה,א.
<b>הַיּוֹשֵׁב</b>. לעיל ה,יז.
<b>מִי שֶׁיֵּשׁ בֵּין רַגְלָיו וּבֵין הָאָרֶץ דָּבָר חוֹצֵץ</b>. שם.
<b>מִי שֶׁיֵּשׁ בֵּין יָדוֹ וּבֵין הַכְּלִי דָּבָר חוֹצֵץ</b>. שם.
<b>מִי שֶׁעָבַד בִּשְׂמֹאלוֹ</b>. לעיל ה,יח.
