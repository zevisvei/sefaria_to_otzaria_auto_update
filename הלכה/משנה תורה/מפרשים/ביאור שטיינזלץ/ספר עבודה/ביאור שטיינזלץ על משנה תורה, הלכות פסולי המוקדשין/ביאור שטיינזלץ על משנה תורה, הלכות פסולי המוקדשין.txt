<h1>ביאור שטיינזלץ על משנה תורה, הלכות פסולי המוקדשין</h1>
<h2>פרק א</h2>
<h3> א</h3>
<b>כָּל הַפְּסוּלִין לָעֲבוֹדָה מֻתָּרִין לִשְׁחֹט קָדָשִׁים לְכַתְּחִלָּה</b>. ראה גם הלכות ביאת מקדש ט,ו.
<b>וְאַף עַל פִּי שֶׁהוּא חוּץ לָעֲזָרָה וּפָשַׁט יָדוֹ וְשָׁחַט בָּעֲזָרָה</b>. שמהתורה מותר לטמא להכניס את ידיו לעזרה (ראה שם ג,יח).
<h3> ב</h3>
<b>אַף עַל פִּי שֶׁנֶּאֱמַר בּוֹ וְשָׁחַט אַהֲרֹן</b>. ולכתחילה שחיטתו על ידי הכהן הגדול (הלכות עבודת יום הכיפורים א,ב).
<b>אַף פָּרָה אֲדֻמָּה שֶׁשְּׁחָטָהּ זָר כְּשֵׁרָה</b>. ולכתחילה שחיטתה על ידי כהן (ראה הלכות פרה ד,ג).
<h3> ג</h3>
<b>כְּמִתְעַסֵּק</b>. התעסק עם הסכין, ושחט בלי להתכוון לשחוט.
<b>הֲרֵי אֵלּוּ פְּסוּלִים</b>. בניגוד לשחיטת חולין שלא צריכה כוונת שחיטה (הלכות שחיטה ב,יא).
<h3> ד</h3>
<b>וְלֹא יִשְׁחֹט שְׁנֵי רָאשִׁים כְּאֶחָד בַּקֳּדָשִׁים</b>. ובחולין שוחט לכתחילה (הלכות שחיטה ב,ט ובבלי חולין כט,א).
<h3> ה</h3>
<b>שְׁנַיִם שׁוֹחֲטִין בְּהֵמָה אַחַת</b>. אוחזים יחד את הסכין.
<b>כְּחֻלִּין</b>. הלכות שחיטה ב,י.
<h3> ו</h3>
<b>אַף עַל פִּי שֶׁהַגָּדוֹל עוֹמֵד עַל גַּבָּיו</b>. ובחולין שחיטה לפני גדול הרואה את השחיטה כשרה (הלכות שחיטה ד,ה).
<b>אֵינָהּ מַחֲשָׁבָה לְהָקֵל</b>. להכשיר את הקרבן.
<b>אֶלָּא לְהַחֲמִיר</b>. ראה הלכות טומאת אוכלין יד,ב.
<b>הָיְתָה עוֹלָה עוֹמֶדֶת בַּדָּרוֹם וּמְשָׁכָהּ וכו'</b>. שחיטת עולה כשרה רק בצפון המזבח, וכיוון שמושכה לשם ניכר ששוחט לשם עולה.
<h3> ז</h3>
<b>קָדְשֵׁי קָדָשִׁים</b>. שחיטתם וקבלת דמם בצפון המזבח (הלכות מעשה הקרבנות ה,ב).
<h3> ח</h3>
<b>וְהוֹשִׁיט יָדוֹ לַצָּפוֹן וְשָׁחַט שְׁחִיטָתוֹ כְּשֵׁרָה... וְהוֹשִׁיט יָדוֹ וְקִבֵּל הַדָּם בַּצָּפוֹן קַבָּלָתוֹ פְּסוּלָה</b>. שבשחיטה הולכים אחר מקום הבהמה, ובקבלת הדם הולכים אחר מקום הכהן המקבל.
<h3> יא</h3>
<b>שְׁחָטָהּ בַּצָּפוֹן וּפִרְכְּסָה וְיָצָאת לַדָּרוֹם... כְּשֵׁרָה</b>. שחיטתה כשרה.
<b>פִּרְכְּסָה וְיָצָאת לַדָּרוֹם וְחָזְרָה לַצָּפוֹן וְאַחַר כָּךְ קִבֵּל דָּמָהּ בַּצָּפוֹן כְּשֵׁרָה</b>. כיוון שהשחיטה והקבלה היו בצפון, ואף שבאמצע יצאה הבהמה לדרום.
<b>קָדָשִׁים קַלִּים</b>. שחיטתם וקבלת דמם בכל העזרה (הלכות מעשה הקרבנות ה,ב).
<h3> יב</h3>
<b>וְצִיצִיתוֹ</b>. שער ראשו.
<h3> יג</h3>
<b>פִּרְכְּסָה הַבְּהֵמָה וְיָצָאת לַחוּץ אַחַר קַבָּלַת דָּמָהּ כְּשֵׁרָה</b>. אבל אם יצאה מהעזרה קודם קבלת הדם, נפסל הדם (הר המוריה, ערוה"ש קכג,כא).
<b>כְּמוֹ שֶׁיִּתְבָּאֵר</b>. לקמן הל' לב-לג.
<h3> טו</h3>
<b>וְאַחַר כָּךְ הוֹצִיאָה רַגְלָהּ לַחוּץ וכו'</b>. ובשר קדשי קדשים שיצא מהעזרה נפסל ואין תקנה בהחזרתו.
<b>חוֹתֵךְ הַבָּשָׂר עַד שֶׁמַּגִּיעַ לָעֶצֶם</b>. ואינו חותך את העצם עצמה כדי שלא לעשות את הבהמה חסרה (ראה לקמן הכ"ט).
<b>מִפְּנֵי שַׁמְנוּנִית הַבָּשָׂר שֶׁבַּחוּץ</b>. שומן בשר הרגל שנפסל כתוצאה מיציאתו מחוץ לעזרה מתערב בדם שמתקבל בקבלת הדם ופוסל אותו.
<b>שֶׁבְּשַׂר קָדָשִׁים קַלִּים שֶׁיָּצָא קֹדֶם זְרִיקָה כָּשֵׁר</b>. ואם כן השמנונית שבבשר הנבלעת בדם, כשרה (נאם דוד).
<h3> טז</h3>
<b>עַל יֶרֶךְ הַמִּזְבֵּחַ</b>. השחיטה תהיה במקום הסמוך למזבח.
<h3> יח</h3>
<b>סִימָנִין</b>. קנה וושט, יש לשחוט לפחות את רוב הקנה ורוב הוושט (הלכות שחיטה א,ט).
<b>שֶׁהַשְּׁחִיטָה יֶשְׁנָהּ מִתְּחִלָּה וְעַד סוֹף</b>. השחיטה היא פעולה רצופה מתחילתה ועד סופה, וכל שלב בה הוא חלק מרצף זה (ראה גם שם ד,יג).
<h3> יט</h3>
<b>שֶׁאֵין דֶּרֶךְ שֵׁרוּת בְּכָךְ</b>. לא נעשה בדרך שבה ראוי לשמש במקדש.
<h3> כ</h3>
<b>הַמִּזְרָק</b>. כלי שבו מקבלים את הדם.
<b>וְקִבֵּל הַדָּם בָּאֲוִיר</b>. כאשר המזרק אינו מונח על גבי הקרקע.
<b>שֶׁאֲוִיר הַמָּקוֹם כַּמָּקוֹם</b>. ודינו כעזרה עצמה.
<h3> כא</h3>
<b>מִין בְּמִינוֹ אֵינוֹ חוֹצֵץ</b>. המזרק החיצוני אינו חוצץ בין ידו למזרק הפנימי שבו מתקבל הדם (לעיקרון זה ראה הלכות שופר א,ה).
<b>הִנִּיחַ סִיב בְּתוֹךְ הַמִּזְרָק</b>. חוטי דקל סבוכים זה בזה בצפיפות (בדומה לספוג, ראה איור בעמוד קודם).
<b>וְקָמַץ מִתּוֹךְ הַסִּיב</b>. והסולת הייתה מונחת על הסיב שבכלי.
<b>פְּסוּלָה</b>. שקמיצה צריכה להיעשות מתוך כלי והסולת אינה נחשבת כמונחת בכלי.
<h3> כב</h3>
<b>וְכֵן הוֹלָכַת אֵבָרִים לַכֶּבֶשׁ</b>. הבאת איברי הקרבנות המוקטרים לכבש לצורך העלאתם למזבח והקטרתם.
<b>כְּמוֹ שֶׁבֵּאַרְנוּ בִּקְמִיצַת הַמִּנְחָה</b>. הלכות מעשה הקרבנות יב,כג.
<b>וּבִמְלִיקַת הָעוֹף</b>. דין זה לא נזכר במפורש עד כאן (ראה הר המוריה שציין לשם ו,כ, וראה לקמן ז,א).
<h3> כג</h3>
<b>וְהוֹלָכָה שֶׁלֹּא בָּרֶגֶל אֵינָהּ הוֹלָכָה</b>. הושטת הדם וזריקתו למזבח ללא תזוזה של הרגליים.
<b>וְעָמַד בִּמְקוֹמוֹ וּזְרָקוֹ לַמִּזְבֵּחַ נִפְסַל הַזֶּבַח</b>. שהדם נזרק ללא הולכה, וההולכה היא אחת העבודות הנצרכות בקרבן.
<h3> כד</h3>
<b>קִבֵּל בִּימִינוֹ וְנָתַן לִשְׂמֹאלוֹ יַחֲזִיר לִימִינוֹ</b>. כיוון שהקבלה נעשתה כראוי, לא נפסל הקרבן כשהעביר ליד שמאל. אבל אם קיבל בשמאל פסול, שכל העבודות צריכות להיות ביד ימין (הלכות ביאת מקדש ה,יח).
<h3> כה</h3>
<b>נִשְׁפַּךְ מִן הַכְּלִי עַל הָרִצְפָּה וַאֲסָפוֹ כָּשֵׁר</b>. שהדם התקבל בתחילה כראוי בכלי.
<h3> כו</h3>
<b>וְקִבֵּל מִקְצָתוֹ מִצַּוַּאר בְּהֵמָה</b>. קיבל בכלי את שאריות הדם שבצוואר.
<b>שֶׁיִּהְיֶה זֶה הַדָּם שֶׁנִּתְקַבֵּל דַּם הַנֶּפֶשׁ</b>. הדם שעל ידו הנפש יוצאת שהוא הדם הראוי למזבח.
<b>דַּם הַתַּמְצִית</b>. הדם הזורם לאחר יציאת הנפש.
<b>דַּם הָעוֹר</b>. הדם היוצא מכלי הדם הקטנים שבעור לפני יציאת דם הנפש.
<h3> כז</h3>
<b>אֶחָד מִן הַפְּסוּלִים לָעֲבוֹדָה</b>. כגון זר או כהן בעל מום.
<b>אֲבָל דָּם שֶׁהוֹלִיכוֹ הַפָּסוּל לָעֲבוֹדָה וְהֶחֱזִירוֹ לַכָּשֵׁר וְהוֹלִיכוֹ</b>. אפילו אם הכשר חזר והוליך מהמקום בו התחיל הפסול להוליך.
<b>שֶׁהֲרֵי אִי אֶפְשָׁר לְתַקֵּן דָּבָר זֶה</b>. אף שאפשר להוליך את הדם שוב על ידי כשר, אי אפשר לבטל את ההולכה של הפסול (לח"מ).
<h3> כח</h3>
<b>שֶׁאֵין הַפְּסוּלִין לָעֲבוֹדָה עוֹשִׂין הַדָּם הַנִּשְׁאָר שְׁיָרִים</b>. כאשר כשר מקבל את הדם, שיירי הדם שבצוואר הבהמה כבר אינם ראויים למזבח, ולכן אם נשפך הדם או נפסל אי אפשר לשוב ולקבל דם חדש מצוואר הבהמה. אבל קבלת הדם על ידי פסול אינה נחשבת כלל קבלה, ולכן דם שיתקבל אחריה בכשרות יהיה כשר (ראה גם הלכות מעילה ג,ב).
<b>חוּץ מִן הַטָּמֵא הוֹאִיל וְהוּא רָאוּי לָעֲבוֹדָה בְּקָרְבָּן הַבָּא בְּטֻמְאָה וכו'</b>. קרבן שזמנו קבוע קרב בטומאה ועל ידי טמאים כשאי אפשר להקריבו בטהרה. ומשום כך כאשר קיבל הטמא את הדם נחשב הדבר כאילו קיבלו כשר, וממילא גם אם נשאר דם הנפש דינו כשיירי הדם שאינם ראויים למזבח (ראה גם שם ג,ג).
<b>כְּמוֹ שֶׁבֵּאַרְנוּ</b>. הלכות ביאת מקדש ד,יב.
<h3> כט</h3>
<b>בְּהֵמָה שֶׁחָסַר מֵאֵבָרֶיהָ כָּל שֶׁהוּא</b>. חיסרון שנעשית על ידו בעלת מום.
<b>צָרַם בְּאָזְנָהּ</b>. ניקב.
<h3> ל</h3>
<b>וּבָעוֹלָה... וְכַחֲצִי זַיִת מִן הָאֵמוּרִין</b>. בעולה אין הבחנה בין הבשר (שבשאר הקרבנות נאכל) לאימורים (החלקים שבשאר הקרבנות מוקטרים) כיוון שכולה מוקטרת.
<h3> לא</h3>
<b>וְאִם זָרַק לֹא הֻרְצָה</b>. לא יצא ידי חובת הקרבת הקרבן.
<b>נִפְסַל הַבָּשָׂר... לֹא יִזְרֹק הַדָּם</b>. ומדובר כאשר נפסל כל הבשר ולא נשאר אפילו כזית, אבל אם נשאר כזית יזרוק לכתחילה (שוהם וישפה).
<h3> לב</h3>
<b>אַף עַל פִּי שֶׁנִּזְרַק הַדָּם וְהַבָּשָׂר בַּחוּץ הַזֶּבַח כָּשֵׁר</b>. והבשר מותר באכילה (ראה כס"מ, לח"מ הלכות מעשה הקרבנות ז,ג).
<b>מִפְּנֵי שֶׁסּוֹף הַבָּשָׂר לָצֵאת</b>. לאחר זריקת הדם והקטרת האימורים אוכלים את בשרם בכל ירושלים (הלכות מעשה הקרבנות י,ה).
<b>וּזְרִיקָה מוֹעֶלֶת לַיּוֹצֵא לְשָׂרְפוֹ אֲבָל לֹא לְאָכְלוֹ</b>. זהו דין נפרד העוסק בפסול של בשר שיצא מחוץ למקום הראוי לאכלו (קדשי קדשים מחוץ לעזרה וקדשים קלים מחוץ לירושלים – פסול 'יוצא'), ומשום כך דינו להישרף ולא להיאכל (כס"מ; וריק"ו פירש שמשפט זה מוסב על הדין שלפניו, שבשר קדשים קלים שיצא בשעת זריקה מחוץ לעזרה הזבח כשר אך הבשר נאסר באכילה). ואף שהבשר נפסל מחמת שיצא, זריקת הדם מועילה לכך שמתחייבים על אכילתו כרת אם נעשה פיגול או נותר או שנאכל על ידי טמאים (כמבואר בהלכה הבאה).
<h3> לג</h3>
<b>וְאַף עַל פִּי שֶׁלֹּא הֶחֱזִירָן חַיָּבִין עֲלֵיהֶן מִשּׁוּם פִּגּוּל וְנוֹתָר וְטָמֵא</b>. אף שזריקת הדם נעשתה כאשר האימורים נמצאים בחוץ ובזמן זה הם אינם ראויים להקטרה, זריקת הדם נעשתה כהלכתה ולכן חייבים על אכילת הקרבן אם נעשה פיגול או נותר או שנאכל על ידי טמאים (ראה לקמן יח,טז).
<h3> לד</h3>
<b>שֶׁנִּטְמָא בָּשָׂר</b>. החלק הנאכל מהקרבן.
<b>וְהַחֵלֶב קַיָּם</b>. חלבי הקרבן ושאר החלקים המוקטרים למזבח נשארו טהורים.
<b>שֶׁהַצִּיץ מְרַצֶּה עַל הַטָּמֵא</b>. גורם לקרבן הטמא, שהיה צריך להיות פסול ומחולל, להיות רצוי.
<b>אֵמוּרִין אוֹ אֵבְרֵי עוֹלָה שֶׁנִּטְמְאוּ וְהִקְטִירָן הַצִּיץ מְרַצֶּה</b>. ונחשב שהוקטרו כדין.
<b>כְּמוֹ שֶׁבֵּאַרְנוּ</b>. הלכות ביאת מקדש ד,ז.
<b>קָרְבְּנוֹת הַצִּבּוּר שֶׁנִּטְמָא הַבָּשָׂר וְהַחֵלֶב כֻּלּוֹ הֲרֵי זֶה זוֹרֵק אֶת הַדָּם</b>. שקרבנות ציבור באים גם בטומאה (שם ה"י).
<h3> לו</h3>
<b>דַּם הַקֳּדָשִׁים אֵינוֹ מְקַבֵּל טֻמְאָה כְּלָל וכו'</b>. דם נחשב למשקה המקבל טומאה ומכשיר אוכלים לקבל טומאה (הלכות טומאת אוכלין א,ב). אבל דם הקרבנות אינו מקבל טומאה ואינו מכשיר לקבל טומאה (ראה גם שם י,טז).
<h3> לז</h3>
<b>וְדָם שֶׁשָּׁקְעָה עָלָיו חַמָּה וְלֹא נִזְרַק נִפְסַל הַזֶּבַח</b>. ראה גם הלכות מעשה הקרבנות ד,א.
<h2>פרק ב</h2>
<h3> א</h3>
<b>כָּל הַדָּמִים הַנִּתָּנִין עַל מִזְבֵּחַ הַחִיצוֹן</b>. דם כל הקרבנות (חוץ מהחטאות הנשרפות שדינן יתבאר לקמן ה"ג).
<b>אִם נְתָנָן מַתָּנָה אַחַת בִּלְבַד כִּפֵּר</b>. ולכתחילה יש לתת על המזבח מדם החטאת ארבע מתנות; מדם עולה, אשם ושלמים שתי מתנות; ומדם בכור, מעשר ופסח נתינה אחת.
<b>וְדַם זְבָחֶיךָ יִשָּׁפֵךְ</b>. שפיכה אחת.
<h3> ב</h3>
<b>הַנִּתָּנִין בִּזְרִיקָה</b>. קרבנות עולה, אשם ושלמים, שהדם שלהם ניתן על המזבח באופן שעומד הכהן במרחק מן המזבח וזורק את הדם מן הכלי על קיר המזבח.
<b>שֶׁנְּתָנָן בִּשְׁפִיכָה</b>. כאשר הכהן עומד קרוב למזבח ושופך את הדם ישירות על היסוד (כפי שיש לעשות לקרבן בכור, מעשר ופסח).
<h3> ג</h3>
<b>כָּל הַדָּמִים הַנִּתָּנִין עַל מִזְבֵּחַ הַפְּנִימִי</b>. לפירוטן ראה הלכות מעשה הקרבנות א,טו-טז.
<b>אִם חִסֵּר אַחַת מֵהֶן לֹא כִּפֵּר</b>. אם לא היזה מהם את כל ההזיות (ראה שם ה,יב-יג היכן מזים את דמן; ושפיכת שיירי הדם ליסוד לאחר סיום ההזאות אינה מעכבת – שם יט,ד).
<h3> ד</h3>
<b>חַטָּאת שֶׁנָּתַן מִמֶּנָּה מַתָּנָה אַחַת וּמֵתוּ הַבְּעָלִים וכו'</b>. אסור להקריב חטאת שמתו בעליה (לקמן ד,א), אמנם לאחר שהיזה מתנה אחת התכפרו הבעלים ויכול להשלים את ההזאות.
<h3> ה</h3>
<b>נָתַן הָאַחַת בַּיּוֹם לֹא יִתֵּן הַשָּׁלֹשׁ בַּלַּיְלָה</b>. שהרי גם שאר ההזאות (שאינן מעכבות) נחשבות הזאות כשרות, ואין להזות מדם הקרבנות בלילה (הלכות מעשה הקרבנות ד,א).
<h3> ו</h3>
<b>וְאִם נָתַן אַחַת בִּפְנִים וְהִשְׁלִימָן בַּחוּץ חַיָּב</b>. כרת, שהרי גם שאר ההזאות נחשבות הזאות כשרות, והמזה מהדם הראוי למזבח חייב (הלכות מעשה הקרבנות יט,ג).
<h3> ז</h3>
<b>הָיָה מַזֶּה וְנִקְטְעָה יָדוֹ שֶׁל מַזֶּה... לֹא עָלְתָה לוֹ הַזָּיָה</b>. כיוון שהנותן נעשה בעל מום (רש"י זבחים טו,א).
<h3> ח</h3>
<b>שִׁנָּה מַתַּן קְרָנוֹת</b>. שינה את אופן נתינת הדם. שבחטאת נתן בכלי ולא בידו, ובשאר הקדשים נתן בידו ולא בכלי.
<h3> ט</h3>
<b>מִן הַקֶּרֶן וְלִפְנִים</b>. הקרן היא זווית המזבח המקבילה לבליטה שבראשו. ו'מן הקרן ולפנים' היינו בהמשך קיר המזבח מעבר לגבול הקרן (מרכה"מ, הר המוריה). ובמזבח החיצון פירושו מעבר לאמה הסמוכה לזווית (ראה הלכות מעשה הקרבנות ה,ז).
<b>בֵּין בִּשְׁאָר קָדָשִׁים</b>. שגם בשאר הקדשים יש לתת את הדם על קרן המזבח (ראה שם ה,ו).
<h3> י</h3>
<b>דָּם שֶׁמִּצְוָתוֹ לִתֵּן אוֹתוֹ לְמַעְלָה</b>. חטאת.
<b>מֵחֲצִי הַמִּזְבֵּחַ</b>. גובה המזבח מחולק לשניים בחוט הסיקרא (הלכות בית הבחירה ב,ט).
<b>שֶׁמִּצְוָתוֹ לְמַטָּה</b>. כגון עולה, אשם ושלמים.
<b>שֶׁמִּצְוָתוֹ לִתְּנוֹ בִּפְנִים בַּהֵיכָל</b>. חטאות הנשרפות.
<b>עַל הַכֶּבֶשׁ שֶׁלֹּא כְּנֶגֶד הַיְסוֹד</b>. נתן את הדם על הכבש רחוק מהמזבח, ולא בשתי האמות בקצה הכבש הסמוך למזבח שהיו מעל הסובב ומעל מקום היסוד (מלא"ש זבחים ג,ב).
<b>בְּשַׂר הַזֶּבַח פָּסוּל</b>. הבשר נשרף ואינו נאכל והאימורים לא מוקטרים (או"ש, ליקו"ה זבחים כו,ב).
<b>בְּשֶׁהָיָה זֶה הַזּוֹרֵק כָּשֵׁר לָעֲבוֹדָה</b>. ואז אם זרק שלא כדין, נפסל הקרבן, וגם אם נשאר דם הנפש אינו יכול לחזור ולקבלו.
<b>לֹא נִפְסַל בְּשַׂר הַזֶּבַח אִם נִשְׁאַר דַּם הַנֶּפֶשׁ וכו'</b>. זריקת הפסול שלא במקומה אינה נחשבת זריקה ואינה פוסלת את הקרבן, ולכן אם נשאר דם הנפש יכול כהן כשר לקבל את הדם ולכפר (אבל כשפסול זרק את הדם במקומו נפסל הקרבן לגמרי, מרכה"מ לעיל א,כח).
<h3> יא</h3>
<b>דָּם בְּדָם</b>. דם של שני קרבנות התערב בכלי אחד.
<b>כּוֹס בְּכוֹסוֹת</b>. דם כל קרבן בכלי נפרד, אך לא ידוע לאיזה קרבן שייך כל כלי.
<b>הַנִּתָּנִין מַתַּן אַרְבַּע בַּנִּתָּנִין מַתַּן אַרְבַּע</b>. דם חטאת בהמה שהתערב בדם חטאת בהמה אחרת (לח"מ).
<b>נִתְעָרְבוּ הַנִּתָּנִין מַתָּנָה אַחַת בַּנִּתָּנִין שְׁתַּיִם שֶׁהֵן כְּאַרְבַּע יִתֵּן הַכֹּל מַתָּנָה אַחַת</b>. שהרי בדיעבד מתנה אחת מכפרת.
<b>יִשָּׁפֵךְ הַכֹּל לָאַמָּה</b>. תעלת המים שאליה התנקז הדם הנמצא בעזרה, שכן אין אפשרות לזרוק את הדם מאחר שאין לתת למעלה את הניתנים למטה, ואין לתת למעלה את הניתנים למטה.
<b>וְהַזְּבָחִים פְּסוּלִין</b>. שהרי הדם לא הגיע כלל למזבח.
<b>אֲפִלּוּ נִתְעָרְבוּ שְׁיָרֵי חַטָּאת</b>. הנשפכים על היסוד.
<b>עִם דַּם הָעוֹלָה</b>. הנזרק על קיר המזבח.
<h3> יב</h3>
<b>וְאִם לֹא שָׁאַל</b>. הכהן מה לעשות עם התערובת.
<b>נָתַן מִן הַתַּעֲרֹבֶת לְמַעְלָה וּלְמַטָּה הֲרֵי זֶה כָּשֵׁר</b>. אף שאסור לתת את הדם שלא במקומו, מכיוון שנתן למעלה ולמטה, שניהם כשרים.
<h3> יג</h3>
<b>אֲפִלּוּ חַטַּאת יָחִיד הַנֶּאֱכֶלֶת אֲסוּרָה שֶׁנֶּאֱמַר וְכָל חַטָּאת אֲשֶׁר יוּבָא מִדָּמָהּ וכו'</b>. אף שפשט הכתוב מדבר בחטאות הנשרפות שדמן צריך להינתן בפנים ובשרן נשרף, למדו חכמים שגם חטאת הנאכלת שדמה צריך להינתן בחוץ — אם דמה נכנס פנימה, נאסרת ודינה להישרף (ראה רמב"ן ויקרא ו,כג).
<b>דֶּרֶךְ בִּיאָה</b>. באופן הרגיל שבני אדם נכנסים.
<b>בִּפְשֵׁפָשׁ</b>. שער קטן מצדו של שער ההיכל הגדול שדרכו אפשר להיכנס להיכל מהצד (הלכות בית הבחירה ד,ו).
<h3> יד</h3>
<b>שֶׁדָּמָן נִכְנָס לַהֵיכָל</b>. להזאה כנגד הפרוכת ועל מזבח הזהב.
<b>שֶׁמָּקוֹם זֶה פְּנִימָה שֶׁל מְקוֹמָן הוּא</b>. וכל חטאת שדמה הוכנס לפנים מהמקום שאליו יש להכניסה, נפסלת.
<b>פַּר וְשָׂעִיר שֶׁל יוֹם הַכִּפּוּרִים שֶׁדָּמָן נִכְנָס לְקֹדֶשׁ הַקֳּדָשִׁים</b>. להזות מדמם בין בדי הארון.
<b>אִם הִכְנִיס דָּמָן לְקֹדֶשׁ הַקֳּדָשִׁים וְהִזָּה מִמֶּנּוּ</b>. ולא גמר את ההזיות שצריך להזות שם.
<b>וְהוֹצִיאוֹ לַהֵיכָל וְחָזַר וְהִכְנִיסוֹ לְקֹדֶשׁ הַקֳּדָשִׁים נִפְסַל</b>. שהכנסתו נחשבת כהכנסה לפנים ופוסלת את הדם (מרכה"מ; ובראב"ד פירש את הרמב"ם באופן שונה ולפיכך השיג עליו).
<b>שֶׁכֵּיוָן שֶׁיָּצָא הַדָּם חוּץ לִמְקוֹמוֹ נִפְסַל</b>. מכיוון שהדם יצא מההיכל הוא נפסל אם ייכנס אליו שוב.
<h3> טו</h3>
<b>חַטָּאת שֶׁקִּבֵּל דָּמָהּ בִּשְׁתֵּי כּוֹסוֹת</b>. ושתיהן ראויות לזריקה על המזבח.
<b>וְיָצָאת אַחַת מֵהֶן לַחוּץ</b>. ונפסלה (לעיל א,לה).
<h3> טז</h3>
<b>דַּם הַחַטָּאת</b>. החיצונה
<b>שֶׁהִכְנִיסוֹ לְכַפֵּר בּוֹ בִּפְנִים</b>. להזות ממנו.
<h3> יז</h3>
<b>הִכְנִיס הַחַטָּאת עַצְמָהּ לַהֵיכָל</b>. לאחר שחיטתה אפילו לפני קבלת הדם (ריק"ו).
<h3> יט</h3>
<b>הִכְנִיס דַּם חַטַּאת הָעוֹף לַהֵיכָל בְּצַוָּארָהּ וכו'</b>. דם חטאת העוף ניתן ישירות מצוואר העוף למזבח ללא כלי. ולכן כאשר הכהן מכניס את העוף להיכל בעוד הדם בצוואר יש להסתפק אם כניסה זו נחשבת כהכנסת דם בכלי הפוסלת את הקרבן או לא (ואינו דומה להלכה הקודמת ששם העוף פרכס ונכנס מעצמו ואז בוודאי שאינו נחשב כהכנסה בכלי). ויש מפרשים שמדובר כאן כשחתך את הצוואר מגוף העוף והכניסו, אבל אם הכניס את כל העוף עם דמו דינו כחטאת העוף שפרכסה וכשר (ערוה"ש קכח,ו).
<h3> כ</h3>
<b>הֲרֵי זֶה סָפֵק אִם הַכְּלִי פּוֹסֵל דָּמָהּ אוֹ אֵינוֹ פּוֹסֵל</b>. במקרה זה אינו יכול לתת את הדם על המזבח ישירות מן הצוואר אלא מכלי שאסף את הדם לתוכו, ויש להסתפק אם אפשר לתת את דם חטאת העוף בכלי או לא.
<h3> כא</h3>
<b>שְׁיָרֵי אַרְבַּעְתָּן נִשְׁפָּךְ עַל הַיְסוֹד</b>. הדם שבכל הכוסות שימש להזאה ולכן כולו נחשב שיירים שיש לשפכם על היסוד.
<b>וּשְׁאָר הַכּוֹסוֹת נִשְׁפָּכִין לָאַמָּה</b>. הדם שבהן לא כיפר על המזבח, ולכן אין מצווה לשפכו על היסוד, אלא יש לנקזו עם שאר הדם לתעלת המים שבמקדש.
<h3> כב</h3>
<b>לֹא יַזֶּה מִמֶּנּוּ וְאִם הִזָּה פָּסוּל</b>. שכל טיפת דם שמגיעה למים מתבטלת בהם, ולכן גם אם נשפך דם רב על מעט מים פסול (בבלי זבחים עח,א; לעיקרון זה ראה הלכות מאכלות אסורות טז,כח; הלכות טומאת מת ב,יד).
<b>אִם יֵשׁ בּוֹ מַרְאֵה דָּם</b>. הדם נשאר באדמומיותו וצבעו לא נחלש (פה"מ זבחים ח,ו).
<b>נָפַל לְתוֹכוֹ יַיִן אוֹ דָּם חֻלִּין</b>. שאינם משנים את צבע הדם.
<b>אוֹמְדִין אוֹתָן אִלּוּ הָיוּ מַיִם וכו'</b>. משערים כיצד היו משפיעים על מראה הדם אילו היו מים.
<h3> כג</h3>
<b>פְּסוּלֵי הַמִּזְבֵּחַ</b>. שאינם ראויים כלל להקרבה, כגון בעלי מומים.
<b>הַקֳּדָשִׁים שֶׁנִּפְסְלוּ בִּשְׁחִיטָתָן</b>. שהיו כשרים להקרבה, ונפסלו בשעת השחיטה.
<b>וַאֲפִלּוּ קָרְבוּ כָּל הַכּוֹסוֹת חוּץ מֵאֶחָד</b>. כשהדם הכשר והדם הפסול מונחים בכוסות נפרדים שהתערבו, ולא ידוע איזה דם בכל כוס, אפילו אם זרק את כל הכוסות חוץ מכוס אחת לא אומרים שהדם הפסול כנראה כבר נזרק אלא שופכים את דם הכוס האחרונה.
<b>וְכָל אוֹתָן הַזְּבָחִים פְּסוּלִים</b>. שמא דמם נשפך ולא נזרק.
<b>נִתְעָרֵב בְּדַם הַתַּמְצִית</b>. דם הנפש התערב בדם הזורם לאחר יציאת הנפש שפסול להקרבה (לעיל א,כו).
<b>וְאִם לֹא שָׁאַל וְנָתַן כָּשֵׁר</b>. אם נתן את תערובת דם הנפש והתמצית כשר, אבל אם נתן מתערובת דם הקדשים ודם הפסולים פסול (ריק"ו ועוד). ויש שכתבו שגם כשנתן מתערובות הקדשים והפסולים כשר (הר המוריה, ערוה"ש קכח,טו-טז ועוד).
<h3> כד</h3>
<b>וְהַקְּמָצִין וְהַלְּבֹנָה</b>. המוקטרים מהמנחות.
<b>וּמְנָחוֹת הַנִּשְׂרָפוֹת</b>. כגון מנחת כהנים ומנחת נסכים.
<b>אַחַר שֶׁנִּתְקַדְּשׁוּ בִּכְלִי שָׁרֵת</b>. אבל הקמצים והמנחות שלא התקדשו בכלי, פסולים.
<b>בֵּין בַּיָּד בֵּין בִּכְלִי</b>. ולכתחילה יש להקטיר את האיברים ביד (ראה הלכות מעשה הקרבנות ו,ד), ואת המנחות, הקמצים והלבונה מכלי (שם יג,יב).
<b>בֵּין בְּיָמִין בֵּין בִּשְׂמֹאל</b>. אבל שאר העבודות כשרות רק בימין (הלכות ביאת מקדש ה,יח).
<h3> כה</h3>
<b>בַּהִין</b>. כלי מדידת נוזלים (הלכות כלי המקדש א,יז).
<h3> כו</h3>
<b>אֵבָרִים שֶׁסִּדְּרָן</b>. בגג המזבח לא על גבי האש.
<b>וְאִם עָשָׂה הֻרְצָה</b>. עלה הקרבן לרצון ויצאו ידי חובת הקרבתו.
<h2>פרק ג</h2>
<h3> א</h3>
<b>קָדְשֵׁי קָדָשִׁים</b>. שמקום שחיטתם בעזרה מצפון למזבח (הלכות בית הבחירה ה,טו-טז).
<h3> ב</h3>
<b>וּמוֹרִיד הַקְּרָבַיִן וּמְדִיחָן לְמַטָּה</b>. כשאר העולות, כמפורט בהלכות מעשה הקרבנות ו,ו.
<b>וּמוֹרִיד הָעוֹר וְנוֹתְנוֹ לַכֹּהֲנִים</b>. לאחר הקרבת הבשר, כשאר העולות (שם ה,יט).
<h3> ג</h3>
<b>וְכֵן זְבָחִים שְׁחוּטִין</b>. כגון שלמים.
<b>וְחוֹזֵר וּמַקְטִיר אֶת הַשְּׁאָר</b>. האימורים שנשארו בראש המזבח.
<b>שֶׁכָּל הָרָאוּי לָאִשִּׁים</b>. דברים שמוקטרים על המזבח כגון אימורים וקומץ המנחה.
<h3> ד</h3>
<b>עוֹלָה שֶׁהֶעֱלָהּ חַיָּה לְרֹאשׁ הַמִּזְבֵּחַ תֵּרֵד</b>. ואין שוחטים אותה על המזבח.
<h3> ה</h3>
<b>וְכֵן קֹמֶץ הַמִּנְחָה שֶׁלֹּא נִתְקַדֵּשׁ בִּכְלִי שָׁרֵת</b>. מכיוון שעדיין לא הפריש מהמנחה את הקומץ, אינו ראוי עדיין לאש המזבח.
<b>אִסּוּרֵי הַמִּזְבֵּחַ</b>. כגון: רובע ונרבע, נעבד ומוקצה (ראה הלכות איסורי מזבח ג,יא).
<b>לְפִי שֶׁאֵינָן רְאוּיִין מִתְּחִלָּתָן</b>. כבר מן ההתחלה לא היו ראויים להיות קרבים על המזבח.
<h3> ז</h3>
<b>קָדָשִׁים שֶׁלָּנוּ</b>. עבר עליהם לילה ונפסלו.
<b>שֶׁלָּן הַדָּם</b>. הדם נפסל כבר בשקיעת החמה.
<b>הַבָּשָׂר</b>. בשר העולה שדינו כאימורים.
<b>הָאֵמוּרִין</b>. יש להקריבם במשך הלילה (הלכות מעשה הקרבנות ד,ב) ובסיום הלילה נפסלים.
<b>שֶׁנִּפְסַל בְּמַחֲשֶׁבֶת הַזְּמַן אוֹ בְּמַחֲשֶׁבֶת הַמָּקוֹם</b>. חשב בעת עבודתו להקריבו או לאכלו לאחר הזמן או מחוץ למקום הראוי.
<b>בְּמַחֲשֶׁבֶת שִׁנּוּי</b>. הקריב את הקרבן לשם קרבן אחר (כגון עולה לשם שלמים) או שלא לשם בעליו.
<b>שֶׁקִּבְּלוּ הַטְּמֵאִים וְזָרְקוּ אֶת דָּמוֹ הוֹאִיל וכו'</b>. קרבנות ציבור מוקרבים על ידי טמאים במקרה שרוב הכהנים טמאים (הלכות ביאת מקדש ד,יב), ולכן כשטמאים עבדו לא נדחה הקרבן אם עלה למזבח. אבל אם שאר הפסולים קיבלו או זרקו את הדם נפסל הקרבן לגמרי.
<b>וְשֶׁנָּתַן דָּמוֹ חוּץ לִמְקוֹמוֹ</b>. הדם לא נזרק על מקומו הראוי במזבח (ראה לעיל ב,י).
<h3> ח</h3>
<b>כָּל שֶׁפְּסוּלוֹ בַּקֹּדֶשׁ</b>. שהיה ראוי מתחילתו למזבח, ואחר כך נפסל.
<b>אִם יָרְדוּ לֹא יַעֲלוּ שְׁנִיָּה וכו'</b>. אף שיש להקטירם כשהם על המזבח, הפסול שלהם לא התבטל ואין להעלותם לכתחילה.
<h3> ט</h3>
<b>וְאִם מָשְׁלָה בָּהֶן הָאוּר</b>. אם הפסולים ירדו מהמזבח לאחר שהקטירו אותם ואחזה בהם אש המזבח.
<b>יַעֲלוּ שְׁנִיָּה וְיַשְׁלִים הַקְטָרָתָן</b>. שלאחר שאחזה בהם אש המזבח נעשו שייכים למזבח ולכן יש להשלים את הקטרתם גם כשפקעו.
<h3> י</h3>
<b>קֹמֶץ שֶׁנִּתְפַּגֵּל</b>. ודינו שאם עלה לא יירד.
<b>וּמִקְצָתוֹ בָּאָרֶץ וּמִקְצָתוֹ מָשְׁלָה בּוֹ הָאוּר יַעֲלֶה כֻּלּוֹ</b>. יש להחשיב את כל הקומץ כיחידה אחת, וכשם שיש להעלות ולהקטיר איבר פסול שמשלה בו האש, כך יש להעלות קומץ (שחלקיו נפרדים) פסול שמשלה האש בחלקו (בבלי זבחים מג,ב).
<h3> יא</h3>
<b>אֵבָרִים</b>. של עולות שיש להקטירם.
<b>וַחֲלָבִים</b>. אימורי הקרבנות הנאכלים.
<b>וּקְמָצִים</b>. החלק המוקטר מן המנחה.
<b>כְּאִלּוּ לָנוּ בָּעֲזָרָה וכו'</b>. ונפסלו בלינה. ולכן אם ירדו לא יעלו, אך כל עוד הם נמצאים על המזבח יכול להקטירם.
<h3> יב</h3>
<b>וַאֲוִיר מִזְבֵּחַ כַּמִּזְבֵּחַ</b>. פסולים שהגיעו לאוויר המזבח אפילו אם לא נחו עליו דינם כמונחים על המזבח ואין להורידם.
<b>וְאֵמוּרֵי קָדָשִׁים קַלִּים שֶׁהֶעֱלָן קֹדֶם זְרִיקַת דָּמִים וכו'</b>. אף שלפני זריקת הדם אין האימורים ראויים להקטרה, אין להורידם.
<b>לַחְמוֹ שֶׁל מִזְבֵּחַ</b>. שייכים לאש המזבח.
<h3> יג</h3>
<b>הִפְרִישׁ שְׁנֵי אֲשָׁמוֹת לְאַחֲרָיוּת</b>. היה מחויב אשם (או חטאת, רש"י מעילה ז,ב) והפריש שתי בהמות כדי שאם אחת תאבד יתכפר בשנייה.
<b>וְשָׁחַט אֶת שְׁנֵיהֶן וכו'</b>. במקרה זה האשם שדמו נזרק ראשון על המזבח מכפר עליו, והאשם השני נפסל (ראה לקמן ד,ה). ואם העלה את אימורי האשם השני, ירדו (ריק"ו, כס"מ, ובדומה לדעת הראב"ד בהשגות).
<h3> יד</h3>
<b>וְהַנְּסָכִים יֵרְדוּ</b>. יין הנסכים שמתנסך על המזבח ירד כיוון שאינו ניתן על האש אלא יורד לשיתין (וגם במקרה שהזבח נפסל והנסכים שלו לא נפסלו, הנסכים ירדו – ריק"ו, כס"מ).
<b>נְסָכִים הַבָּאִים בִּפְנֵי עַצְמָן</b>. כגון שמביא יין לניסוך ללא קרבן.
<h3> טו</h3>
<b>אַף עַל פִּי שֶׁזֶּה פָּסוּל וְזֶה פָּסוּל זֶה כְּאִלּוּ לֹא נִתְקַדֵּשׁ כְּלָל</b>. הקומץ מתקדש על ידי קמיצתו והנחתו בכלי שרת, וכשנקמץ על ידי זר כאילו לא נתקדש כלל, וגם אם עלה ירד (לעיל ה"ה). לעומת זאת מליקת זר אף שאינה כשרה ופוסלת את הקרבן נחשבת מליקה (ראה לקמן ז,א).
<b>וְאֶחָד הַזָּר וְאֶחָד שְׁאָר הַפְּסוּלִים</b>. דינם שווה לאמור כאן.
<h3> טז</h3>
<b>כָּל שֶׁאֵינוֹ רָאוּי לָאִשִּׁים</b>. שאינו ראוי כלל להיות מוקטר על המזבח.
<b>בְּשַׂר קָדְשֵׁי קָדָשִׁים... וְלֶחֶם הַפָּנִים</b>. כל אלו נאכלים ואינם מוקטרים על המזבח.
<b>וְהַקְּטֹרֶת</b>. אינה מוקטרת על המזבח החיצון.
<b>וְצֶמֶר שֶׁבְּרָאשֵׁי כְּבָשִׂים וכו'</b>. כשהם מחוברים לבשר העולה יש להקטירם (הלכות מעשה הקרבנות ו,ב), אבל כשלא מחוברים אין להעלותם ואם העלם יש להורידם.
<h3> יז</h3>
<b>קֹמֶץ שֶׁמִּצָּה שַׁמְנוֹ עַל הָעֶצֶם</b>. שמן מקומץ המנחה שנסחט על עצם שאינה מחוברת, וללא השמן אין להעלותה ולהקטירה.
<b>יַחֲזִירוֹ שֶׁהַדָּבָר סָפֵק שֶׁמָּא חִבּוּרֵי עוֹלִין כְּעוֹלִין הֵן חֲשׁוּבִין</b>. יש להסתפק אם דבר המחובר לדבר שעולה למזבח נגרר אחריו ודינו גם כן לעלות. ומספק יש להעלות את העצם למזבח שלא לזלזל בקדשים שיישארו למטה (כס"מ).
<h3> יח</h3>
<b>מִזְבֵּחַ הַפְּנִימִי מְקַדֵּשׁ פְּסוּלִין בֵּין רְאוּיִין לוֹ בֵּין שֶׁאֵינָן רְאוּיִין לוֹ</b>. גם דברים שראויים רק למזבח החיצון ולא לפנימי מתקדשים אם עולים לו.
<b>עָלָת לוֹ קְטֹרֶת זָרָה</b>. כל קטורת העולה למזבח החיצון זרה היא, שהרי אינה ראויה להקטרה שם (ריק"ו).
<b>אֲבָל מִזְבֵּחַ הַפְּנִימִי שֶׁעָלָה לוֹ קֹמֶץ מִנְחָה... לֹא יֵרֵד</b>. אף שמזבח הפנימי משמש להקטרת קטורת בלבד ולא להקטרת שאר דברים.
<b>וּמִשֶּׁיַּגִּיעַ לַכֶּבֶשׁ דָּבָר הָרָאוּי לוֹ</b>. הדברים הראויים להעלאה למזבח.
<b>מִשֶּׁיַּגִּיעַ לַכְּלִי דָּבָר הָרָאוּי לוֹ</b>. נוזל לכלי קיבול של דברים לחים, ומוצק לכלי קיבול של דברים יבשים, כמבואר בהלכה הבאה.
<b>וְלֹא יִפָּדֶה לְעוֹלָם אַף עַל פִּי שֶׁנִּפְסַל כְּמוֹ שֶׁבֵּאַרְנוּ בְּאִסּוּרֵי הַמִּזְבֵּחַ</b>. שדברים כשרים הראויים למזבח לא נפדים כלל, ואם נפסלו אפשר לפדותם רק עד שייכנסו לכלי שרת (הלכות איסורי מזבח ו,ד-ה).
<h3> יט</h3>
<b>בְּמִדּוֹת הַלַּח וְהַיָּבֵשׁ שֶׁהָיוּ בַּמִּקְדָּשׁ</b>. כלי מדידה, שהם מיוחדים ללח או ליבש.
<b>כְּמוֹ שֶׁבֵּאַרְנוּ בְּהִלְכוֹת כְּלֵי הַמִּקְדָּשׁ</b>. א,טז-יז.
<b>אֲבָל הַמִּזְרָקוֹת מְקַדְּשׁוֹת הַלַּח וְהַיָּבֵשׁ</b>. הכלים שבהם מקבלים את הדם, אף שבדרך כלל משמשים ללח יכולים לשמש גם ליבש, שהרי הנשיאים הביאו בהם סולת למנחה (בבלי זבחים פח,א).
<b>וּכְלֵי שָׁרֵת מְקַדְּשִׁין דָּם הַפָּסוּל לִקְרַב</b>. וזורקים אותו על המזבח אף שהוא פסול.
<h3> כ</h3>
<b>וְאֵין מְקַדְּשִׁין אֶלָּא מִדַּעַת</b>. שמתכוון לקדש את מה שמכניס לתוכם.
<b>וְאֵין מְקַדְּשִׁין אֶלָּא מִתּוֹכָן</b>. ולא מצדם החיצוני.
<b>אִם עוֹשִׂין הֵן מֵעֵין מְלַאכְתָּן שֶׁהָיוּ עוֹשִׂין וְהֵן שְׁלֵמִים</b>. אם כעת הם ראויים לשימוש כפי שהיו לפני שניקבו.
<b>אֲבָל הַמִּדּוֹת אֵין מְקַדְּשִׁין חֲסֵרִין אֶלָּא אִם דַּעְתּוֹ לְמַלּוֹתָן</b>. כלי המידה אינם מקדשים כשהם חסרים, אלא אם כן דעתו למלאותם לגמרי שאז מקדשים מיד את מה שהתחיל להכניס לתוכם אפילו אם עוד לא סיים למלאות (וראה מפרשים שדנו ביחס בין דין כלי מידה לשאר כלי שרת).
<b>וְאִם אֵין דַּעְתּוֹ לְמַלֹּאותָן מְקַדְּשִׁין לְהִפָּסֵל אֲבָל לֹא לִקְרַב</b>. כשאין דעתו למלאות את כלי המידה לגמרי, אינם מקדשים את מה שהוכנס לתוכם כדי שיוכלו להקריבו, אבל מקדשים אותו בקדושת הגוף שיוכל להיפסל כדרך שקדשים נפסלים, כגון בנגיעת טומאה, לינה ויציאה מהעזרה.
<h3> כא</h3>
<b>שֶׁקָּמַץ מִנְחָה בַּלַּיְלָה וְנָתַן קֻמְצָהּ לִכְלִי שָׁרֵת הֲרֵי זוֹ נִשְׂרֶפֶת</b>. כיוון שקמיצת לילה פסולה ופוסלת את המנחה (בבלי מנחות ק,א).
<h3> כב</h3>
<b>מִזְבֵּחַ שֶׁנִּפְגַּם</b>. שיעור פגימת מבנה המזבח טפח (הלכות בית הבחירה ב,יח), ואבני המזבח כדי שתחגור בו הציפורן (שם א,יד).
<b>נִפְסְלוּ כָּל הַקֳּדָשִׁים שֶׁהָיוּ שָׁם שְׁחוּטִין בַּמִּקְדָּשׁ</b>. וכיוון שנפסלו, נדחו מהקרבה גם לאחר שיתוקן המזבח ('נראה ונדחה אינו חוזר ונראה' — ערוה"ש קל,כב, וראה הלכות מעשה הקרבנות טו,ד בביאור).
<h3> כג</h3>
<b>שֶׁאֵין בַּעֲלֵי חַיִּים נִדְחִים</b>. בעלי חיים שהיו ראויים לקרבן ונפסלו אינם נפסלים לעולם, ואם יחזרו להיות ראויים, כשרים להקרבה (ראה הלכות מעשה הקרבנות שם).
<h3> כד</h3>
<b>הִקְדִּישׁ בְּהֵמוֹת עַד שֶׁלֹּא נִבְנָה הַמִּזְבֵּחַ</b>. כשהמזבח היה פגום.
<b>שֶׁהַדָּחוּי מֵעִקָּרוֹ אֵינוֹ דָּחוּי</b>. דבר שמשעת הקדשתו לא היה ראוי להקרבה, כשייעשה ראוי הרי הוא כשר להקרבה (ראה הלכות מעשה הקרבנות שם, לקמן ד,כד).
<h3> כה</h3>
<b>אֵין אוֹכְלִין קָדָשִׁים וְהַמִּזְבֵּחַ פָּגוּם... עַד שֶׁיִּבָּנֶה</b>. ובמקרה זה הקדשים לא נפסלו מאכילה, אלא שהמקום אינו ראוי לאכילת קדשים, ולכן לאחר שמתוקן המזבח אפשר לשוב ולאכלם (ראה ליקו"ה זבחים נט,א).
<h2>פרק ד</h2>
<h3> א</h3>
<b>וְלַד חַטָּאת</b>. שנולד לחטאת שהתעברה לאחר שהפרישה (וכשהפרישה מעוברת ראה לקמן ה"ו).
<b>וּתְמוּרַת חַטָּאת</b>. אמר על בהמת חולין שתהיה קדושה במקום בהמת ההקדש. והדין הוא שבהמת ההקדש נשארת בקדושתה, והבהמה השנייה מתקדשת גם כן (הלכות תמורה ב,א).
<b>וְחַטָּאת שֶׁאָבְדָה וְנִמְצֵאת אַחַר שֶׁכִּפְּרוּ הַבְּעָלִים</b>. שלאחר שאבדה החטאת הפרישו הבעלים חטאת אחרת והקריבו אותה, ואחר כך נמצאה החטאת הראשונה.
<b>אוֹ תִּרְעֶה עַד שֶׁיִּפֹּל בָּהּ מוּם</b>. ולאחר שייפול בה מום תיפדה.
<b>לְפִיכָךְ תָּמוּת</b>. שמחמת הספק אי אפשר לפדותה.
<b>לֹא שֶׁיַּהֲרֹג אוֹתָן בִּכְלִי אוֹ בְּיָדוֹ</b>. מחמת קדושתה אין להרגה בידיים.
<b>יַכְנִיס אוֹתָן לְבַיִת</b>. ללא מזון.
<b>וּדְבָרִים אֵלּוּ כֻּלָּן מִפִּי מֹשֶׁה רַבֵּנוּ נִשְׁמְעוּ</b>. דין החטאות המתות נלמד במסורת ממשה רבנו.
<b>בֵּין רְאוּיָה בֵּין אֵינָהּ רְאוּיָה תִּרְעֶה וכו'</b>. אף אם הבהמה עדיין ראויה לקרבן חטאת אין מקריבים אותה לשם חטאת ציבור אחרת, אלא לאחר שייפול בה מום מביאים קרבן עולה מדמיה (לקמן ה"ב).
<b>וְיִפְּלוּ דָּמֶיהָ לִנְדָבָה</b>. לצורך עולות נדבה, כמבואר לקמן הי"א.
<b>וְאֵין הַצִּבּוּר עוֹשִׂין תְּמוּרָה כְּמוֹ שֶׁיִּתְבָּאֵר</b>. הלכות תמורה א,א. וכן אין כל ישראל מתים (בבלי תמורה טז,א; ובדפוסים נוספו מילים אלו בתוך דברי הרמב"ם).
<h3> ב</h3>
<b>פַּר וְשָׂעִיר שֶׁל יוֹם הַכִּפּוּרִים... וְכֵן שְׂעִירֵי עֲבוֹדָה זָרָה</b>. כל אלו הן חטאות ציבור הנשרפות (והוא הדין לפר העלם דבר של ציבור, ריק"ו).
<b>שֶׁאָבְדוּ וְהִפְרִישׁ אֲחֵרִים תַּחְתֵּיהֶן</b>. ולאחר שקרבו האחרים שהפריש מצא את החטאות שאבדו.
<b>וְלָמָּה לֹא יִקְרְבוּ עַצְמָן נְדָבָה שֶׁהֲרֵי זְכָרִים הֵן</b>. וראויים בעצמם לקרבן עולה.
<b>גְּזֵרָה לְאַחַר כַּפָּרָה מִשּׁוּם לִפְנֵי כַּפָּרָה</b>. שאם היו נמצאים לפני שהתכפרו באחרים, הם ראויים עדיין לחטאת (ראה הלכה הבאה).
<h3> ג</h3>
<b>מָשַׁךְ אַחַת מִשְּׁתֵּיהֶן וְנִתְכַּפֵּר בָּהּ הָאַחֶרֶת תָּמוּת</b>. שמכיוון שנתכפר באחת מהן, נעשה דין האחרת כחטאת שאבדה והתכפרו בעליה באחרת.
<b>בָּא לְהִמָּלֵךְ</b>. לשאול איזו בהמה להקריב.
<b>אוֹמְרִין לוֹ שֶׁיִּתְכַּפֵּר בְּזוֹ שֶׁהִפְרִישׁ בָּרִאשׁוֹנָה</b>. מכיוון שהקדישה ראשונה לקרבן ראוי שיקריב אותה (ערוה"ש קלא,יז).
<b>וְהַשְּׁנִיָּה תִּרְעֶה עַד שֶׁיִּפֹּל בָּהּ מוּם וְיִפְּלוּ דָּמֶיהָ לִנְדָבָה</b>. כיוון שנמלך, דינם כהפריש שתי חטאות לאחריות שמתכפר באחת והשנייה רועה (לקמן ה"ה).
<b>וּבַעֲלַת מוּם תִּפָּדֶה</b>. ויפלו דמיה לנדבה.
<b>נִשְׁחֲטָה בַּעֲלַת מוּם</b>. לאחר שנפדית.
<b>קֹדֶם שֶׁיִּזָּרֵק דַּם הַתְּמִימָה הֲרֵי זוֹ אֲסוּרָה בַּהֲנָיָה</b>. שכאשר שתי החטאות עומדות ומשך הבעלים אחת מהן והקריבה, דין השנייה למות. והחטאת בעלת המום נאסרת אפילו שהייתה כבר שחוטה בעת זריקת הדם, וכל שכן אם הייתה עדיין חיה (ריק"ו; ויש שהגיהו וכתבו שבמקרה שנשחטה בעלת המום לפני הזריקה בשרה מותר, ורק במקרה שהבהמה הייתה חיה בשעת הזריקה ואחר כך נשחטה, בשרה אסור — כס"מ ולח"מ).
<h3> ד</h3>
<b>נִתְכַּפֵּר בָּרִאשׁוֹנָה שְׁנִיָּה מֵתָה וּשְׁלִישִׁית רוֹעָה</b>. כשלקח את הראשונה (ולא נמלך), דין השנייה למות כחטאת שהתכפרו בעליה באחרת. אבל השלישית לא הובאה במקום הראשונה אלא במקום השנייה שלא הוקרבה, ולכן אין דינה למות.
<b>נִתְכַּפֵּר בָּאֶמְצָעִית שְׁתֵּיהֶן מֵתוֹת</b>. שהרי היא באה במקום שתיהן.
<h3> ה</h3>
<b>שְׁתֵּי חַטָּאוֹת לְאַחֲרָיוּת</b>. שאם תמות או תיפסל אחת, יתכפר בשנייה.
<h3> ז</h3>
<b>וְעָבְרָה שְׁנָתָהּ</b>. חטאת יחיד כשרה רק בשנתה הראשונה.
<h3> ח</h3>
<b>אַף עַל פִּי שֶׁנִּמְצֵאת בַּעֲלַת מוּם אוֹ שֶׁנִּמְצֵאת אַחַר שֶׁעָבְרָה שְׁנָתָהּ אֵינָהּ מֵתָה</b>. אין דינה למות (אלא במקרה שמשך אחת והקריבה מבלי להימלך שאז מתה אפילו אם נמצאה לפני כפרה, כדלעיל ה"ג).
<h3> ט</h3>
<b>הָיָה עִקַּר אֲבֵדָתָהּ בַּלַּיְלָה</b>. תחילת אבדתה בלילה, ומכיוון ששעה זו אינה ראויה לכפרה (להקרבת החטאת) האבדה בשעה זו אינה נחשבת אבדה (בבלי תמורה כב,ב).
<h3> י</h3>
<b>הָרוֹעֶה</b>. הממונה על שמירתה.
<h3> יא</h3>
<b>וְיִפְּלוּ דְּמֵיהֶן לִנְדָבָה</b>. יכניסו את המעות לאחת הקופות ('שופרות') שבמקדש שמהן קונים עולות נדבה של ציבור (ראה הלכות שקלים ב,ב-ג).
<h3> יב</h3>
<b>וְאַחֵר מַכִּירָהּ אֲפִלּוּ בְּסוֹף הָעוֹלָם</b>. אדם אחד יודע היכן היא.
<h3> יג</h3>
<b>בְּסֵתֶר הַמַּדְרֵגָה</b>. במקום נסתר מן העין.
<h3> יד</h3>
<b>מַקְרִיבִין אוֹתָהּ בְּחֶזְקַת שֶׁהוּא קַיָּם</b>. ולא חוששים שמת ודין חטאתו למיתה (לדין דומה ראה הלכות גירושין ו,כח).
<b>בְּחַטַּאת הָעוֹף אוֹ בְּחַטַּאת בְּהֵמָה שֶׁל אִשָּׁה שֶׁאֵינָהּ בַּת סְמִיכָה</b>. כיוון שכל איש צריך לסמוך בעזרה על קרבנות בהמה שהוא מביא (הלכות מעשה הקרבנות ג,ו), לא היו מקבלים קרבנות בהמה של אנשים ממדינת הים על ידי שליח. אבל קרבנות נשים ועופות שאינם טעונים סמיכה (שם הל' ז-ח) היו מקבלים על ידי שליח (ראה גם לקמן ו,ד).
<b>אָשָׁם וַדַּאי</b>. המובא על עברות מסוימות שעבר עליהן בוודאי.
<b>וְשֶׁכִּפְּרוּ בְּעָלָיו</b>. בבהמה אחרת.
<b>שֶׁכָּל שֶׁבַּחַטָּאת תָּמוּת בָּאָשָׁם יִרְעֶה</b>. כל המקרים שדינם בחטאת מיתה, באשם דינם רעייה.
<h3> טו</h3>
<b>שֶׁנִּתַּק לִרְעִיָּה</b>. שנעקר מייעודו הראשון להיות אשם, ונקבע שירעה עד שייפול בו מום.
<b>גְּזֵרָה לְאַחַר כַּפָּרָה מִשּׁוּם לִפְנֵי כַּפָּרָה</b>. ראה לעיל ה"ב.
<h3> טז</h3>
<b>הַמַּפְרִישׁ נְקֵבָה לַאֲשָׁמוֹ</b>. אשם מובא מזכרי הכבשים בלבד.
<b>וְאִם הִקְרִיב אֲשָׁמוֹ</b>. וכבר אין צורך בדמי הראשונה להבאת האשם.
<b>וְכֵן וְלָדָהּ</b>. ולד הנקבה שהופרשה לאשם ירעה עד שיפול בו מום ויפלו דמיו לנדבה.
<h3> יז</h3>
<b>הִפְרִישׁ נְקֵבָה לְעוֹלָתוֹ</b>. עולת בהמה באה מזכרים בלבד, וכיוון שאי אפשר להקריבה ימכרוה ויביאו בדמיה עולה (הלכות מעשה הקרבנות טו,ה).
<b>יִרְעֶה עַד שֶׁיִּפֹּל בּוֹ מוּם וְיָבִיא בְּדָמָיו עוֹלָה</b>. הוולד התקדש מכוח אמו וכיוון שהיא אינה ראויה להקרבה, גם אותו לא מקריבים. וכשייפול בו מום יביא בדמיו עולת יחיד (ולא ייפלו דמיו לנדבה).
<h3> יח</h3>
<b>הֶדְיוֹט שֶׁהִפְרִישׁ זָכָר לְחַטָּאתוֹ</b>. חטאת יחיד של כל אדם באה נקבה.
<b>וְנָשִׂיא שֶׁהִפְרִישׁ שְׂעִירָה לְחַטָּאתוֹ</b>. חטאת יחיד של נשיא (מלך) באה מזכר.
<b>וְכֹהֵן מָשִׁיחַ שֶׁהִפְרִישׁ פָּרָה לְחַטָּאתוֹ</b>. במקום להביא פר כפי שהוא מחויב.
<b>הֲרֵי אֵלּוּ אֵין מִתְקַדְּשִׁין</b>. כיוון שאינם ראויים לחטאת שלשמה הם הוקדשו לא חלה עליהם קדושה כלל (ראה גם הלכות תמורה א,כא).
<b>לֹא קְדֻשַּׁת הַגּוּף</b>. קדושת קרבן שיש להקריבו על המזבח ואין לפדותו ללא מום.
<b>וְלֹא קְדֻשַּׁת דָּמִים</b>. קדושת ממון המוקדש לבדק הבית.
<b>יִמָּכְרוּ שֶׁלֹּא בְּמוּם</b>. ואין על דמיהם קדושה כלל.
<h3> יט</h3>
<b>אָשָׁם תָּלוּי</b>. המסתפק אם עבר עברה שחייבים עליה חטאת, מביא אשם תלוי (הלכות שגגות ח,א).
<b>וְנוֹדַע לוֹ שֶׁלֹּא חָטָא</b>. ופטור.
<b>אוֹ שֶׁחָטָא וַדַּאי</b>. וחייב חטאת ולא אשם.
<b>יִרְעֶה עַד שֶׁיִּפֹּל בּוֹ מוּם וְיִפְּלוּ דָּמָיו לִנְדָבָה מִפְּנֵי שֶׁלִּבּוֹ וכו'</b>. אף שהתברר שלא היה מחויב כלל באשם, חלה קדושה על הבהמה מכיוון שהאדם שמקדיש אשם תלוי מתכוון להקדישו גם אם לא חטא בחטא זה, ככפרה על אחד מעוונותיו. אך אינו יכול להקריבו כאשם תלוי מכיוון שאינו מחויב בכך, ולכן ייפלו דמיו לנדבה.
<b>אֲפִלּוּ הִפְרִישׁוֹ עַל פִּי עֵדִים וְהוּזְמוּ יִפְּלוּ דָּמָיו לִנְדָבָה</b>. גם כשחייבו אותו להפריש אשם בניגוד לדעתו, על סמך עדות, ונמצאו העדים דוברי שקר, חלה קדושה על האשם, שגם במקרה כזה כשמפריש מתכוון להפריש ככפרה על אחד מעוונותיו.
<b>הַדָּם יִשָּׁפֵךְ</b>. לאמה ולא ייזרק על המזבח.
<b>וְהַבָּשָׂר יִשָּׂרֵף כִּשְׁאָר פְּסוּלֵי הַמֻּקְדָּשִׁין</b>. לקמן יט,א.
<b>נוֹדַע לוֹ אַחַר שֶׁנִּזְרַק הַדָּם הַבָּשָׂר יֵאָכֵל לַכֹּהֲנִים כְּכָל הָאֲשָׁמוֹת</b>. מכיוון שבשעת זריקת הדם היה מחויב באשם תלוי (שהרי עדיין היה מסופק אם חטא או לא), האשם כשר ובשרו נאכל.
<h3> כ</h3>
<b>אִם עַד שֶׁלֹּא נִשְׁחַט נוֹדַע לוֹ שֶׁלֹּא חָטָא וכו'</b>. ההקדשה הייתה רק מתוך כוונה לכפר על החטא שנעשה, וכשהתברר שלא חטא, התבטלה ההקדשה לגמרי.
<b>וְאִם מִשֶּׁנִּשְׁחַט הֲרֵי זֶה יִקָּבֵר</b>. כחולין שנשחטו בעזרה (לקמן יט,יא).
<b>וְאִם מִשֶּׁנִּזְרַק הַדָּם</b>. נודע שלא חטא.
<b>הַבָּשָׂר יֵצֵא לְבֵית הַשְּׂרֵפָה כִּשְׁאָר פְּסוּלֵי הַמֻּקְדָּשִׁין</b>. אף שהוא חולין שנשחטו בעזרה אין לקבור אותו מכיוון שנראה כקדשים שנפסלו (בבלי כריתות כד,ב).
<h3> כא</h3>
<b>וְהִפְרִישׁ שְׁנַיִם לְאַחֲרָיוּת</b>. שאם אחד יאבד יתכפר בשני.
<b>וְאֵין צָרִיךְ לוֹמַר בַּוַּדַּאי שֶׁהוּא כֵּן</b>. בדומה לחטאת (לעיל ה"ה).
<h3> כב</h3>
<b>כָּל הָאֲשָׁמוֹת שֶׁבַּתּוֹרָה</b>. אשם גזלות, אשם מעילות, אשם שפחה חרופה (הלכות שגגות ט,א) ואשם תלוי (שם ח,א).
<b>בָּאִין בְּנֵי שְׁתַּיִם</b>. כבש זכר כבש בשנתו השנייה (איל).
<b>וּבָאִים בְּכֶסֶף שְׁקָלִים</b>. שיהיו שווים לפחות שני שקלים (סלעים).
<b>וְאֵין לִדְמֵיהֶן קִצְבָּה</b>. אין סכום קצוב למחירם.
<b>אָשָׁם תָּלוּי בְּפֵרוּשׁ שֶׁהוּא מִן הַגְּדוֹלִים</b>. נאמר בפירוש בתורה שהוא איל (ויקרא ה,יח).
<b>וּמִפִּי הַשְּׁמוּעָה לָמְדוּ שֶׁאֵינוֹ בָּא אֶלָּא בְּכֶסֶף שְׁקָלִים</b>. שנאמר בו "בערכך" כפי שנאמר באשם מעילות שבו מפורש שהוא בכסף שקלים (פה"מ כריתות ו,ו).
<h3> כד</h3>
<b>וּבִשְׁעַת כַּפָּרָה יָפֶה שְׁתַּיִם כָּשֵׁר</b>. ששווי האשם נקבע בשעת הקרבתו.
<b>שֶׁהַדָּחוּי מֵעִקָּרוֹ אֵינוֹ דָּחוּי וַעֲדַיִן לֹא נִרְאָה וכו'</b>. מכיוון שמשעת ההפרשה לא היה האשם ראוי לקרבן, כאשר עולה מחירו והוא נעשה ראוי לקרבן הרי הוא כשר (ראה גם לעיל ג,כד).
<b>וְאַף עַל פִּי שֶׁהִשְׁבִּיחַ מֵאֵלָיו אָדָם מִתְכַּפֵּר בְּשֶׁבַח הֶקְדֵּשׁ</b>. אף שהאשם הכפיל את מחירו לאחר שהוקדש והבעלים נהנים מהשבחתו, מותר להקריבו ולהתכפר בו.
<b>שֶׁאֵין בַּעֲלֵי חַיִּים נִדְחִים כְּמוֹ שֶׁבֵּאַרְנוּ</b>. אף שהאשם היה כשר ואחר כך נפסל ('נראה ונדחה'), מכיוון שהוא בעל חיים חי, אינו נפסל על ידי דחייתו (הלכות מעשה הקרבנות טו,ד).
<b>לְמוּם שֶׁנָּפַל וְעָבַר</b>. בהמה שנפסלה מחמת מום ואחר כך התרפא המום שהיא כשרה.
<h3> כה</h3>
<b>אִם הָיָה אֶחָד מֵהֶן יָפֶה שְׁתֵּי סְלָעִים</b>. מחירו עלה או שהמוכר מכר לו בזול.
<b>וְהַשֵּׁנִי יִרְעֶה עַד שֶׁיִּפֹּל בּוֹ מוּם וְיִפְּלוּ דָּמָיו לִנְדָבָה</b>. כיוון שנקנה בכספי אשם ואי אפשר להקריבו (שהרי האיל האחר הוקרב).
<h3> כו</h3>
<b>מְחֻסַּר זְמַן בַּבְּעָלִים</b>. בזמן שהבעלים עדיין לא ראויים להקריב את הקרבן (הלכות מעשה הקרבנות יח,ט), כגון: נזיר ומצורע שלא השלימו את טהרתם.
<b>וְתַעֲבֹר צוּרָתוֹ וְיֵצֵא לְבֵית הַשְּׂרֵפָה</b>. יש להמתין עד שיתקלקל ותשתנה צורתו ואז לשרפו.
<b>חוּץ מִן הָאָשָׁם שֶׁשְּׁחָטוֹ שֶׁלֹּא לִשְׁמוֹ</b>. שחטו לשם קרבן אחר או לשם מי שאינו בעליו.
<b>שֶׁהוּא כָּשֵׁר כְּמוֹ שֶׁיִּתְבָּאֵר</b>. לקמן טו,א; ואילו חטאת ששחטה שלא לשמה, פסולה.
<h3> כז</h3>
<b>עוֹלַת נָזִיר עוֹלַת יוֹלֶדֶת עוֹלַת מְצֹרָע</b>. עולות חובה אלו מובאות דווקא מכבש בן שנתו (הלכות נזירות ח,א, הלכות מחוסרי כפרה א,ג), שלא כעולת נדבה הבאה מזכרי כל המינים בכל הגדלים.
<b>מְחֻסְּרֵי זְמַן בַּבְּעָלִים</b>. לפני השלמת הנזירות או השלמת טהרת היולדת והמצורע.
<b>כְּשֵׁרִים</b>. אמנם לא יצאו בהם ידי חובה (תוספתא זבחים א,ג).
<b>וּטְעוּנִין נְסָכִים</b>. אף שלא הקריבו אותם כדין, לא נפטרו מנסכים המובאים עם כל עולת בהמה (הלכות מעשה הקרבנות ב,ב).
<b>כָּל שֶׁאֵינוֹ פּוֹסֵל בְּעוֹלַת נְדָבָה</b>. גיל הבהמה וחסרון זמן בבעלים.
<b>בֵּין עָלָת לַבְּעָלִים בֵּין שֶׁלֹּא עָלָת לָהֶם</b>. בין במקרה שיצאו הבעלים ידי חובה בקרבן ובין כשלא יצאו.
<h2>פרק ה</h2>
<h3> א</h3>
<b>הַמַּפְרִישׁ מָעוֹת לְחַטָּאתוֹ וּמֵת וכו'</b>. מעות שהופרשו לחטאת דינן כחטאת עצמה, ולכן כשדין החטאת למות (ראה לעיל ד,א), דין המעות להיאבד.
<b>יֵלְכוּ הַמָּעוֹת לְיָם הַמֶּלַח</b>. למקום שהכסף יאבד בו ולא יביא תועלת (וים המלח הוא הים הגדול — הלכות ערכין וחרמין ח,ח לפי נוסחאות מדויקות).
<h3> ב</h3>
<b>יָבִיא מֵאֵלּוּ וְאֵלּוּ חַטָּאת וְהַשְּׁאָר יִפְּלוּ לִנְדָבָה</b>. לכסף הנותר יש דין 'מותר חטאת' שנופל לנדבה (לקמן ה"ט). אמנם אם משך מעות של אחת מההפרשות להתכפר בהן, המעות האחרות ילכו לים המלח (פה"מ תמורה ד,ג, ריק"ו ולח"מ על פי בבלי תמורה כב,ב; והשווה לעיל ד,ג).
<h3> ה</h3>
<b>הִפְרִישׁ שְׁנֵי צִבּוּרֵי מָעוֹת לְאַחֲרָיוּת</b>. שאם אחד יאבד יתכפר בשני (ראה לעיל ד,ה).
<h3> ו</h3>
<b>הֲרֵי אֵלּוּ חֻלִּין וְלֹא נִתְקַדְּשׁוּ</b>. שהרי אינו חייב חטאת.
<b>וּכְסָבוּר שֶׁהוּא חַיָּב שְׁתַּיִם</b>. חשב שעבר על שתי עברות שחייבים עליהן חטאת.
<b>וְהַשְּׁאָר יִפְּלוּ לִנְדָבָה</b>. שאר המעות שהפריש ייפלו לנדבה, כיוון שהיה חייב חטאת  הפרשתן אינה נחשבת הקדש טעות ודינן כמותר חטאת (ריק"ו), וכן כשהפריש שתי בהמות הבהמה השנייה תרעה ודמיה ייפלו לנדבה (כס"מ).
<h3> ז</h3>
<b>שֶׁהַדָּבָר קַל וָחֹמֶר בִּשְׁאָר הַקָּרְבָּנוֹת שֶׁהַמּוֹתָר חֻלִּין</b>. שקדושתם קלה מקדושת חטאת (ריק"ו).
<b>הַמּוֹתָר חֻלִּין</b>. כיוון שאמר 'אביא מהן' לא הקדיש את כולם. אבל אם אמר 'הרי אלו' המותר ייפול לנדבה כמותר חטאת (ריק"ו, הר המוריה).
<h3> ח</h3>
<b>לְמִנְחַת חוֹטֵא</b>. שמביא עני המחויב קרבן עולה ויורד (ראה לקמן ה"ט), ומנחת סוטה (הלכות מעשה הקרבנות יב,ד).
<b>וְהֵבִיא מֵהֶן מִנְחָתוֹ</b>. ונותרו מעות.
<b>שֶׁהִפְרִישׁ מִנְחַת חוֹטֵא וְהוֹתִירָה</b>. נותרה סולת.
<b>הַמּוֹתָר יָבֹא מִנְחַת נְדָבָה</b>. מותר החטאת נופל לנדבה. אמנם כיוון שאין מנחת נדבה של ציבור, מביאים מהמותר מנחת נדבה של יחיד (או"ש).
<b>עֲשִׂירִית הָאֵיפָה שֶׁל כֹּהֵן גָּדוֹל</b>. מנחת חובה שמביא הכהן גדול בכל יום (הלכות תמידין ומוספין ג,יח).
<b>וּמוֹתַר דְּמֵי נְסָכָיו</b>. הנשאר מהמעות שהפריש לקנות בהם יין לניסוך יחד עם קרבנות הנזיר.
<b>כְּבָר בֵּאַרְנוּ בִּשְׁקָלִים</b>. הלכות שקלים ג,יג.
<b>שֶׁמּוֹתַר הַשְּׁקָלִים חֻלִּין</b>. כשמפריש או מלקט למחצית השקל יותר ממה שצריך.
<h3> ט</h3>
<b>קִנֵּי זָבִים קִנֵּי זָבוֹת קִנֵּי יוֹלְדוֹת</b>. קרבנות מן העוף הבאים להשלמת תהליך הטהרה של הזב הזבה והיולדת.
<b>מוֹתְרֵיהֶן יִפְּלוּ לִנְדָבָה וְיִקְרְבוּ עוֹלוֹת כְּמוֹ שֶׁבֵּאַרְנוּ</b>. הלכות שקלים ב,ב-ג.
<b>מוֹתַר עוֹלָה לְעוֹלָה</b>. הפריש כסף לקרבן עולה ונותר, יקנו בנותר עולה נוספת.
<b>מוֹתַר פֶּסַח לִשְׁלָמִים</b>. מהמעות שנשארו מהכסף שהקדיש לקרבן פסח יקנו קרבן שלמים, כיוון שאי אפשר לקנות בהן פסח נוסף וגם השלמים וגם הפסח קדשים קלים (פה"מ שקלים ב,ה; וראה גם הלכות קרבן פסח ד,י).
<b>מוֹתַר נְזִירִים לִנְזִירִים</b>. אדם שהפריש מעות לקרבן עבור כמה נזירים, יתכפרו נזירים אחרים במעות שנותרו (הלכות נזירות ט,א).
<b>מוֹתַר נָזִיר לְאוֹתוֹ נָזִיר</b>. המפרשים התקשו בדין זה שכן במקומות אחרים ברמב"ם (הלכות שקלים ב,ב, וראה הלכות נזירות ט,א) מפורש שמותר נזיר לנדבה (ראה ריק"ו, הר המוריה, מעשה רקח; וצפנת פענח בהלכות נזירות שם).
<b>בְּחַטָּאת קְבוּעָה</b>. חטאת הבאה תמיד מן הבהמה.
<b>בְּקָרְבָּן עוֹלֶה וְיוֹרֵד</b>. קרבן חטאת הבא במקרים מסוימים ומשתנה לפי מצבו הכלכלי של האדם: עשיר מביא קרבן בהמה, עני מביא קרבן עוף, ומי שאין ביכולתו להביא גם עופות מביא קרבן מנחה (הלכות שגגות י,א-ד).
<b>מֵבִיא תַּחְתֵּיהֶן עוֹף וּמְחַלְּלָן עַל הָעוֹף וְיֵהָנֶה בָּהֶן</b>. במקום לקנות במעות שהפריש בהמה יחלל אותן על עוף, והמעות שיישארו יוצאות לחולין ויכול להשתמש בהן לצרכיו (ראה גם שם י,י).
<h3> י</h3>
<b>הִפְרִישׁ בְּהֵמָה וְנָפַל בָּהּ מוּם</b>. הפריש בהמה כשהיה עשיר וכעת הוא עני שמביא קרבן העוף (ראה גם הלכות שגגות י,יא).
<b>תִּמָּכֵר וְיָבִיא בְּדָמֶיהָ עוֹף</b>. ובמעות שיישארו לו יכול להשתמש לצרכיו.
<b>הִפְרִישׁ עוֹף וְנִפְסַל</b>. כגון שנעשה מחוסר איבר.
<b>שֶׁאֵין לָעוֹף פִּדְיוֹן כְּמוֹ שֶׁבֵּאַרְנוּ בְּאִסּוּרֵי הַמִּזְבֵּחַ</b>. הלכות איסורי מזבח ו,ד.
<h3> יא</h3>
<b>חַיָּבֵי קִנִּין</b>. המחויבים להביא שני עופות אחד לעולה ואחד לחטאת.
<b>אֲפִלּוּ אָמַר אֵלּוּ דְּמֵי חַטָּאתִי וְאֵלּוּ דְּמֵי עוֹלָתִי</b>. שלאחר שהפריש את המעות לקינו בסתם, חזר ופירש שחלק מהמעות יהיו לעולה וחלק לחטאת (הר המוריה).
<b>יֵשׁ לוֹ לְעָרֵב הַמָּעוֹת</b>. מותר לו לערבן.
<b>שֶׁאֵין הַקִּנִּין מִתְפָּרְשׁוֹת אֶלָּא בִּלְקִיחַת הַבְּעָלִים אוֹ בַּעֲשִׂיַּת כֹּהֵן</b>. קביעת העופות של הקן לעולה ולחטאת נעשית בזמן שהבעלים קונים את העופות. ואם לא פירשו בזמן הקנייה אינם יכולים לקבוע מה לחטאת ומה לעולה, והדבר נקבע רק בזמן שהכהן מקריבם בפועל (ראה גם לקמן ח,ח). ובאותו האופן המעות המיועדות לקן יכולות להיקבע רק בזמן ההפרשה ולא לאחר מכן.
<h3> יב</h3>
<b>יִפְּלוּ כָּל אוֹתָן הַמָּעוֹת הַסְּתוּמִין לִנְדָבָה וכו'</b>. כדמי עולה שכשמתו בעליה מביא בהם עולה, ולא כדמי חטאת שכשמתו בעליה יוליכום לים המלח.
<h3> יג</h3>
<b>וְאָמַר הֲרֵי עָלַי עוֹלָה</b>. עולת נדבה, וכעת מחויב בחטאת ובעולה.
<b>מֵת וְהִנִּיחַ הַמָּעוֹת יֵלְכוּ לְיָם הַמֶּלַח</b>. בשל החשש שמא כוונתו הייתה להביא מהם חטאת, ודמי חטאת שמתו בעליה ילכו לים המלח (לח"מ).
<h2>פרק ו</h2>
<h3> א</h3>
<b>מֵחַטָּאוֹת הַמֵּתוֹת</b>. לעיל ד,א.
<b>שׁוֹר הַנִּסְקָל</b>. שור שדינו להיסקל (כגון שהמית אדם) ואסור בהנאה (הלכות מאכלות אסורות ד,כב).
<b>אֲפִלּוּ אֶחָד בְּרִבּוֹא</b>. חטאת המתה או שור הנסקל אחד שהתערב בעשרת אלפים שוורים של הקדש.
<b>לְפִי שֶׁבַּעֲלֵי חַיִּים חֲשׁוּבִין הֵן וְאֵינָן בְּטֵלִין</b>. שלא כאיסורים רגילים הבטלים במיעוט כשהתערבו בהיתר, בעלי חיים אינם בטלים בכל שיעור (ראה גם הלכות מאכלות אסורות טז,ז).
<b>וְאִם הִקְרִיב הֻרְצָה</b>. אפילו הקריב רק בהמה אחת, שהולכים אחר הרוב הכשר ולא אחר היחיד הפסול (ערוה"ש קלה,ה).
<b>שֶׁאֵין בַּעֲלֵי חַיִּים נִדְחִים</b>. אף שכשהתערב נפסל לכתחילה מהקרבה, אינו נדחה לגמרי ובדיעבד אם הקריבוהו כשר (ראה הלכות מעשה הקרבנות טו,ד).
<h3> ב</h3>
<b>מֵאִסּוּרֵי הַמִּזְבֵּחַ</b>. כגון אתנן ומחיר (לרשימת האיסורים ראה הלכות איסורי מזבח ג,יא).
<b>יִרְעוּ כֻּלָּן עַד שֶׁיִּפֹּל בָּהֶן מוּם וכו'</b>. כיוון שאינם בטלים אי אפשר להקריבם, ויש לפדותם לאחר שייפול בהם מום.
<b>וְיָבִיא בִּדְמֵי הַיָּפֶה שֶׁבָּהֶן מֵאוֹתוֹ הַמִּין שֶׁל קָדָשִׁים שֶׁנִּתְעָרֵב</b>. כשהתערבה בהמת קדשים אחת בתערובות של בהמות שיש בהם איסורי המזבח, יש לקנות בכסף הפדיון בהמה אחרת שתוקרב במקומה. ומכיוון שלא ידוע איזו בהמה הייתה בהמת הקדשים יש לקנות בהמה השווה לבהמה הטובה ביותר בתערובות ושאר הכסף חולין (וכן כאשר התערבה בהמה אחת אסורה בכמה בהמות הקדש, יש לקנות בדמי היפים ביותר אותו מספר קרבנות שהיו בתערובת ודמי הבהמה הגרועה ביותר חולין, לח"מ).
<h3> ג</h3>
<b>קָדָשִׁים בְּחֻלִּין תְּמִימִין</b>. בהמות קדשים התערבו בבהמות חולין תמימות שראויות להיות מוקדשות למזבח.
<b>יִמָּכְרוּ הַחֻלִּין שֶׁבַּתַּעֲרֹבֶת לְצָרְכֵי אוֹתוֹ הַמִּין</b>. ימכרו את בהמות החולין שבתערובת (בכל מקום שהם) לאנשים הזקוקים להביא קרבן ממין הקרבן שהתערב בבהמות אלו, ויקריבו את כל התערובת.
<b>וְהַדָּמִים חֻלִּין לְכָל דָּבָר שֶׁהֲרֵי דְּמֵי חֻלִּין הֵן</b>. שניתנו תמורת בהמות החולין שבתערובת.
<h3> ד</h3>
<b>קָדָשִׁים בְּקָדָשִׁים מִין בְּמִינוֹ</b>. קרבן של אדם אחד בקרבן של אדם אחר ושניהם מאותו מין (כגון עולה בעולה וכדומה).
<b>זֶה יִקְרַב לְשֵׁם בְּעָלָיו וְזֶה יִקְרַב לְשֵׁם בְּעָלָיו וכו'</b>. הכהן חושב בשעת ההקרבה שכל קרבן יהיה לשם בעליו.
<b>בְּקָרְבְּנוֹת נָשִׁים שֶׁאֵין בָּהֶן סְמִיכָה</b>. ולכן אין צורך לדעת מי הבעלים (ראה גם לעיל ד,יד).
<b>הוֹאִיל וְכָל אֶחָד צָרִיךְ לִסְמֹךְ עַל רֹאשׁ קָרְבָּנוֹ</b>. ואי אפשר שהבעלים ימנו שליח לכך (הלכות מעשה הקרבנות ג,ח).
<b>עַד שֶׁיִּתֵּן הָאֶחָד חֶלְקוֹ לַחֲבֵרוֹ</b>. כל אחד יקנה לאחר את חלקו באחד מהקרבנות (במידה וקרבן זה שלו) ובכך הוא יהיה ודאי הבעלים של הקרבן ויוכל לסמוך עליו.
<b>וְיָבִיא כָּל אֶחָד בִּדְמֵי הַיָּפֶה שֶׁבָּהֶן מֵאוֹתוֹ הַמִּין</b>. כל אחד יביא קרבן במחיר של הקרבן שנמכר יותר ביוקר שמא זה היה קרבנו.
<h3> ה</h3>
<b>לֹא יִקְרְבוּ אֲפִלּוּ כֶּחָמוּר שֶׁבָּהֶן</b>. אין להקריב את הבהמות שבתערובת אפילו על ידי החמרה בהקרבתן כמין הקרבן החמור יותר (כגון שישחט את שתיהן בצפון כקדשי קדשים).
<b>שֶׁאֵין מְבִיאִין קָדָשִׁים לְבֵית הַפְּסוּל</b>. אין מביאים קדשים למצב שייפסלו או שיגרום להם להיפסל (כדלקמן ה"ו). ואם יקריב את העולה והשלמים יביא את בשרם לידי פסול, שלא יכול לאכלו (שהרי יש כאן בשר עולה), ולא להקטירו (שהרי יש כאן בשר שלמים).
<h3> ו</h3>
<b>וּכְשֵׁם שֶׁאֵין מְמַעֲטִין בִּזְמַן אֲכִילָתָן וכו'</b>. כדי שלא להביא למצב שבשר הקדשים יוכל להגיע לידי פסול, אין לצמצם את אפשרויות האכילה שלו על ידי מיעוט זמן האכילה, האנשים האוכלים ומקום האכילה.
<b>בִּזְמַן אֲכִילָתָן</b>. כגון בתערובת של קרבן הנאכל ליום ולילה (כתודה) עם קרבן הנאכל לשני ימים (כשלמים).
<b>אֵין מְמַעֲטִין בְּאוֹכְלֵיהֶן</b>. כגון בתערובת של קרבן הנאכל לכהנים בלבד (כבכור) עם קרבן הנאכל לכל אדם (כמעשר).
<b>וְלֹא בִּמְקוֹם אֲכִילָתָן</b>. כגון בתערובת של קרבן הנאכל בעזרה בלבד (כחטאת) עם קרבן הנאכל בכל העיר (כשלמים).
<b>וְיִמָּכֵר כָּל אֶחָד מֵהֶן לְבַדּוֹ</b>. כדי שידע מה מחיר היפה שבהם ויקנה במחיר זה מכל מין.
<b>אַף עַל פִּי שֶׁכְּבָר הִקְרִיב עוֹלָה שֶׁחַיָּב בָּהּ אוֹ שְׁלָמִים שֶׁהָיָה חַיָּב לְהַקְרִיבָן</b>. כגון שבמשך הזמן עד שנפל בהם מום, הביא הבעלים את הקרבן שהיה חייב בו.
<b>הֲרֵי זֶה מַקְרִיב מִדְּמֵי הַתַּעֲרֹבֶת עוֹלָה אַחֶרֶת וּשְׁלָמִים אֲחֵרִים</b>. אף שיצא ידי חובת נדרו בקרבן שהביא כבר, עדיין עליו להקריב עולה בדמי הקרבן הראשון שהוקדש לעולה או שלמים בדמי הקרבן שהוקדש לשלמים.
<h3> ח</h3>
<b>וְאִם קָדַם וְהִקְרִיב חַטָּאת אַחֶרֶת עַל חֵטְא שֶׁהִפְרִישָׁהּ לוֹ כֻּלָּם יָמוּתוּ</b>. שהחטאת שהתערבה נחשבת כחטאת אבודה, וכשהתכפרו בעליה באחרת דינה למות (לח"מ). ומכיוון שנתערבה בשלמים, ימותו כולם (כדלעיל ה"א).
<h3> ט</h3>
<b>לוֹקֵחַ שְׁתֵּי בְּהֵמוֹת וּמְחַלֵּל וכו'</b>. יאמר שדמי החטאת בכל מקום שהם יהיו חולין, ואחת הבהמות תהיה חטאת במקומם. וכן יאמר על דמי האשם בבהמה השנייה.
<b>וְאִם כְּבָר קָרְבָה חַטָּאתוֹ</b>. אם הקריב לפני שחילל את המעות על בהמה אחרת לחטאתו.
<b>יוֹלִיךְ כָּל הַמָּעוֹת לְיָם הַמֶּלַח</b>. דמי החטאת נחשבים כדמי חטאת המתה (כמבואר בהלכה הקודמת), ודינם לילך לים המלח (לעיל ה,א). ומכיוון שמעורבים יחד עם דמי האשם ילכו כולם לים המלח.
<b>כְּבָר קָרַב אֲשָׁמוֹ יִפְּלוּ הַכֹּל לִנְדָבָה</b>. לאחר שהתכפרו באחרת נחשבים דמי האשם המעורבים כמותר אשם ודינם ליפול לנדבה (לעיל ה,ט).
<h3> י</h3>
<b>תּוֹדָה שֶׁנִּתְעָרְבָה בִּתְמוּרָתָהּ שְׁנֵיהֶם יִקְרְבוּ  וְיָנִיף הַלֶּחֶם עִמָּהֶן</b>. כשמקריב את התודה הבאה בנדר ואת תמורתה, מביא לחם רק עם הבהמה הראשונה שמקריב (ראה לקמן יב,ח), וכשמקריבן יחד יניף את הלחם עם שתיהן.
<b>אַף עַל פִּי שֶׁקָּרְבָה תּוֹדָתוֹ</b>. אף שכבר הביא בהמה אחרת ויצא בה ידי חובת התודה שהיה חייב, עליו להביא בדמי התודה שהתערבה בהמה נוספת ולהקריבה לשם קרבן תודה.
<h3> יא</h3>
<b>בְּאֵיל נָזִיר</b>. שלמים שמביא הנזיר כשמסיים את נזירותו, ומביא אתם לחמים שמונפים עם הקרבן.
<b>שְׁנֵיהֶן יִקְרְבוּ וְיָנִיף הַלֶּחֶם עִמָּהֶן</b>. דיני עבודתם ואכילתם שווים, ולכן יכול להקריבם כל אחד לשם מי שהוא שהרי אינו ממעט באכילתם. ויניף עם שניהם גם את לחמי התודה וגם את לחמי הנזיר.
<h3> יב</h3>
<b>שְׁנֵיהֶן יִרְעוּ עַד שֶׁיִּפֹּל בָּהֶן מוּם</b>. ויביא בדמי היפה שלהם בהמה ומחלל את הפסח עליה. ובהמה זו תקרב פסח אם עדיין לא הקריב קרבן פסח, או שלמים אם כבר הקריב קרבן פסח (הלכות קרבן פסח ד,ח).
<b>וְיֵאָכְלוּ כַּבְּכוֹר</b>. לאחר שנפדה הפסח יש לנהוג בשתי הבהמות כשם שנוהגים בבכור בעל מום שדינו שאסור לשחטו ולמכרו בשוק ואסור לשקול את בשרו במשקל כדרך ששוקלים בשר רגיל (הלכות איסורי מזבח א,יב).
<h3> יג</h3>
<b>מַעֲשֵׂר</b>. מעשר בהמה.
<b>כְּשֶׁיִּפֹּל בָּהֶן מוּם</b>. ויביא בדמי היפה שלהם פסח (כמבואר בהלכה הקודמת בביאור).
<b>יֵאָכְלוּ כַּמַּעֲשֵׂר</b>. כמעשר בעל מום שדיני אכילתו דומים לדיני אכילת בכור בעל מום.
<b>הַבְּכוֹר וְהַמַּעֲשֵׂר שֶׁנִּתְעָרְבוּ יֵאָכְלוּ בְּמוּמָן</b>. ללא פדיון, אבל אין להקריבם כיוון שאינם שווים באכילתם (הבכור נאכל לכהנים והמעשר לכל אדם).
<h3> יד</h3>
<b>יִרְעוּ עַד שֶׁיִּפֹּל בָּהֶן מוּם</b>. ויקנו בדמי הבהמה היפה בהמה אחרת שתוקרב במקום הזבח שהתערב.
<h3> טו</h3>
<b>לֹא יִקְרְבוּ</b>. שלא ימעט את אכילת השלמים. שבשר האשם נאכל לכהנים ליום ולילה ובשר השלמים נאכל לכל אדם לשני ימים ולילה.
<b>וְאִם קָדַם וְהִקְרִיב אֲשָׁמוֹ שְׁנֵיהֶם יִפְּלוּ לִנְדָבָה</b>. כשהקדים והקריב בהמה אחרת לאשם, נחשב האשם שבתערובת לאשם שכיפרו בעליו שדינו שייפלו דמיו לנדבה (לעיל ד,יד). ומכיוון שמעורבים יחד עם דמי השלמים ייפלו כולם לנדבה.
<h3> טז</h3>
<b>חוּץ מִן הַחַטָּאת עִם הָאָשָׁם וכו'</b>. שאשם בא מן הכבש או מן האיל, והחטאת באה מכבשה או שעירה (חטאות יחיד) או משעיר עזים (חטאות ציבור וחטאת נשיא).
<h3> יז</h3>
<b>וְכָל אֵלּוּ הַמִּתְעָרְבִין בַּחַיִּים</b>. ונאסרו בהקרבה כשהם מעורבים.
<b>שֶׁאֵין בַּעֲלֵי חַיִּים נִדְחִים</b>. ולא נפסלו על ידי שנאסרו להקרבה לכתחילה (ראה גם לעיל ה"א).
<h3> יח</h3>
<b>מִירוּשָׁלַיִם וְעַד מִגְדַּל עֵדֶר</b>. מקום בקרבת ירושלים.
<b>וּכְמִדָּתָהּ לְכָל רוּחַ</b>. במרחק הזה מירושלים בכל הכיוונים. ומכיוון שרוב הבהמות שהיו בירושלים היו קרבנות, מניחים שבהמה הנמצאת בירושלים ובסביבתה היא בהמת קדשים שברחה מבעליה.
<b>כּוֹנְסָהּ לַכִּפָּה</b>. מכניסה למקום סגור.
<b>שֶׁמָּא חַטָּאת הִיא</b>. ויש לחשוש שמא בהמה זו חטאת מהחטאות המתות.
<b>הָיְתָה בַּת שְׁתַּיִם יָבִיא אוֹתָהּ שְׁלָמִים</b>. ששאר הקרבנות (עולה, אשם, בכור, מעשר ופסח) אינם באים מנקבות, וחטאת באה רק בשנתה הראשונה ולכן בהמה זו בוודאי בהמת שלמים.
<b>אֵין לוֹ תַּקָּנָה שֶׁמָּא אָשָׁם הוּא וַעֲדַיִן לֹא כִּפְּרוּ בְּעָלָיו</b>. אם בהמה זו אשם ובעליה לא התכפרו, גם אם תרעה וייפול בה מום יצטרכו להביא בדמיה אשם אחר. ואי אפשר מספק להקריב אותה או את מה שהובא בדמיה לאשם שהרי לא ידוע אם היא באמת אשם ואם בעליה התכפרו או לא.
<b>מָצָא זָכָר בֶּן שָׁנָה</b>. ויש ספק אם הוא עולה או שלמים.
<b>וּמֵבִיא שְׁתֵּי בְּהֵמוֹת תַּחְתָּיו</b>. שתי בהמות יפות כבהמה שנמצאה.
<b>וּמַקְרִיב הָאֶחָד עוֹלָה וּנְסָכָיו מִשֶּׁל צִבּוּר</b>. הסולת והיין שיש להביא עם הקרבן יובאו מכספי הציבור (ראה גם הלכות שקלים ד,ג) ובית דין התקינו זאת שמא יניחו את הבהמה ויברחו מבלי להקריבה (משנה שקלים ז,ה; אך את נסכי השלמים מביא משל עצמו שכן זוכה בבשר השלמים ואין חשש שיברח – או"ש).
<b>וּמַה יַּעֲשֶׂה בְּזֶה הַנִּמְצָא</b>. לאחר שנפל בה מום.
<b>יֵאָכֵל בְּמוּמוֹ</b>. כדין בכור ומעשר שנפל בהם מום.
<b>וְאִם פֶּסַח אַחַר זְמַנּוֹ הוּא הֲרֵי זֶה שְׁלָמִים</b>. הבאת קרבן שלמים בדמיו פוטרת גם אפשרות שבהמה זו הוקדשה לקרבן פסח ועבר הפסח ולא הקריבו אותה, שהרי פסח שעבר זמנו מקריבים אותו שלמים.
<b>וּבִזְמַנּוֹ הַכֹּל נִזְהָרִין בּוֹ</b>. לפני פסח כולם נזהרים שלא לאבד את קרבן הפסח.
<b>שֶׁמָּא אֲשַׁם נָזִיר אוֹ מְצֹרָע הוּא</b>. המובאים זכרים בני שנה.
<h3> יט</h3>
<b>נִתְעָרְבוּ קָדָשִׁים בְּקָדָשִׁים אַחַר שֶׁנִּשְׁחֲטוּ</b>. חתיכות בשר של קרבנות שהתערבו יחד.
<b>יֵאָכְלוּ כֶּחָמוּר שֶׁבָּהֶן</b>. הבשר ייאכל במקום, בזמן ועל ידי אנשים הראויים לאכילת בשר שני הקרבנות.
<b>בִּפְסוּלֵי הַמֻּקְדָּשִׁין</b>. בשר קרבנות שנפסלו ודינם לשרפה.
<b>בְּחֻלִּין שֶׁנִּשְׁחֲטוּ בָּעֲזָרָה</b>. ואסורים בהנאה.
<b>תַּעֲבֹר צוּרָתָן</b>. ימתין עד שיתקלקלו ולא יהיו ראויים לאכילה.
<h3> כ</h3>
<b>אֵבְרֵי חַטָּאת שֶׁנִּתְעָרְבוּ בְּאֵבְרֵי עוֹלָה</b>. אי אפשר להקטיר את הבשר שבתערובת מכיוון שיש לאכול את איברי החטאת, ואי אפשר לאכול את הבשר כיוון שיש להקטיר את איברי העולה.
<b>וְשׂוֹרְפִין אוֹתָן בָּעֲזָרָה בַּמָּקוֹם שֶׁשּׂוֹרְפִין פְּסוּלֵי הַמֻּקְדָּשִׁין</b>. ראה הלכות מעשה הקרבנות ז,ג.
<h3> כא</h3>
<b>אֵבָרִים שֶׁל בַּעֲלֵי מוּמִין</b>. שאסור להקטירם.
<b>שֶׁנִּתְעָרְבוּ בְּאֵבְרֵי קָדָשִׁים</b>. שיש להקטירם במזבח.
<b>וַאֲפִלּוּ קָרְבוּ כֻּלָּם חוּץ מֵאֶחָד מִן הַתַּעֲרֹבֶת הֲרֵי זֶה יִשָּׂרֵף</b>. שמא איבר זה הוא של בעל המום.
<h3> כג</h3>
<b>הֲרֵי זוֹ תַּעֲלֶה</b>. החתיכה הטמאה בטלה במאה, ומותר לאכול את כל התערובת כקדשים טהורים.
<b>כְּמוֹ שֶׁבֵּאַרְנוּ בִּתְרוּמוֹת</b>. שתרומה טמאה מתבטלת במאה ואפשר לאכול את כל התערובת כתרומה טהורה (הלכות תרומות יד,יד).
<h3> כד</h3>
<b>הֲרֵי אֵלּוּ לֹא יַעֲלוּ אֶלָּא יֵאָכֵל הַכֹּל לַכֹּהֲנִים</b>. במקרה זה, מכיוון שמותר לכהנים לאכול את כל התערובת, עליהם לאכלה בזמן ובמקום המותרים באכילת בשר החטאת ולחם הפנים, ולא יתבטלו הקדשים בחולין.
<b>כְּכָל הַמְדֻמָּעוֹת</b>. חולין שהתערבה בהם תרומה ויש לאכלם כתרומה (שם יג,ב).
<h2>פרק ז</h2>
<h3> א</h3>
<b>מְלִיקָתָן פְּסוּלָה</b>. שלא כשחיטת הקדשים שכשרה בפסולים (לעיל א,א).
<b>אֵינוֹ כְּנִבְלַת הָעוֹף הַטָּהוֹר לַטֻּמְאָה</b>. מן התורה אדם הבולע נבלה של עוף טהור נטמא, ובזמן שהנבלה נמצאת בבית הבליעה (הגרון), מטמא את הבגדים שנוגע בהם (הלכות שאר אבות הטומאות ג,א). אך קרבן העוף שנמלק בעזרה, אף אם המליקה נפסלה והעוף נפסל למזבח, אין הוא נחשב כנבלה.
<b>וְכֵן אִם מָלַק בַּלַּיְלָה</b>. שעבודתו פסולה.
<b>אוֹ שֶׁשָּׁחַט חֻלִּין בִּפְנִים וְקָדָשִׁים בַּחוּץ</b>. אף שבשני המקרים הללו העוף נפסל מאכילה, מכיוון שהעוף נשחט אינו נעשה נבלה.
<h3> ב</h3>
<b>תּוֹרִין שֶׁלֹּא הִגִּיעַ זְמַנָּן וּבְנֵי יוֹנָה שֶׁעָבַר זְמַנָּן</b>. התורים כשרים לקרבן רק כשהם גדולים, והיונים כשרים רק כשהם קטנים (הלכות איסורי מזבח ג,ב).
<b>וְשֶׁיָּבַשׁ גַּפָּה וְשֶׁנִּסְמֵאת עֵינָהּ וְשֶׁנִּקְטְעָה רַגְלָהּ</b>. מומים גדולים הפוסלים בעופות (שם ה"א).
<b>גַּפָּה</b>. הכנף שלה.
<b>הֲרֵי זוֹ נְבֵלָה לְכָל דָּבָר</b>. מכיוון שהעוף לא היה ראוי כלל לקרבן, אין המליקה נחשבת כפעולת שחיטה אלא כהריגה המנבלת.
<b>כָּל שֶׁהָיָה פְּסוּלָהּ בַּקֹּדֶשׁ</b>. עוף שהיה כשר לקרבן, ולאחר מכן נפסל.
<h3> ג</h3>
<b>לְפִיכָךְ הַמּוֹלֵק וְנִמְצֵאת טְרֵפָה</b>. כיוון שעוף טרפה פסול מהקרבה, המליקה מנבלת אותו.
<b>שֶׁמָּלַק בְּסַכִּין</b>. חתך את סימני השחיטה מן העורף, ופעולה זו אינה נחשבת כלל כמליקה והיא מנבלת את העוף.
<b>שֶׁמָּלַק חֻלִּין בִּפְנִים</b>. כיוון שאינו ראוי לקרבן, המליקה מנבלת אותו.
<b>וְקָדָשִׁים בַּחוּץ</b>. קרבנות העוף שנמלקו מחוץ לעזרה פסולים. ומכיוון שפסול זה נעשה בחוץ, המליקה מנבלת אותם.
<b>הַמְּלִיקָה מַתֶּרֶת</b>. להקריב למזבח.
<b>וּמְטַהֶרֶת</b>. מחשיבה את העוף כשחוט לעניין טומאת נבלת עוף טהור.
<b>דָּבָר שֶׁהוּא כָּשֵׁר לַמִּזְבֵּחַ</b>. קרבן עוף שנמלק בעזרה.
<h3> ד</h3>
<b>אֲבָל הַנִּרְבָּע וכו'</b>. במקרים אלו פשוט שדינם נבלה לכל דבר (רדב"ז).
<b>הַנִּרְבָּע</b>. נבעל על ידי אדם.
<b>וְהַמֻּקְצֶה וְהַנֶּעֱבָד</b>. לעבודה זרה.
<b>וְהָאֶתְנָן</b>. ניתן כתגמול על ביאת איסור.
<b>וְהַמְּחִיר</b>. ניתן כתשלום במכירת כלב.
<b>הֲרֵי אֵלּוּ נְבֵלָה לְכָל דָּבָר</b>. כיוון שאינם ראויים לקרבן.
<b>וּמְטַמְּאִין בְּגָדִים בְּבֵית הַבְּלִיעָה</b>. מטמא את הבגדים שנוגע בהם בזמן שהנבלה נמצאת בגרון שלו.
<b>שֶׁאֵין הַקְּדֻשָּׁה חָלָה עֲלֵיהֶן</b>. שהמקדיש טומטום ואנדרוגינוס לא חלה קדושה על גופם, ואף שאר הפסולים שנזכרים כאן דינם כבעלי מום עובר שאינם ראויים למזבח (הלכות איסורי מזבח ג,י).
<h3> ה</h3>
<b>כְּבָר בֵּאַרְנוּ בְּמַעֲשֵׂה הַקָּרְבָּנוֹת שֶׁחַטַּאת הָעוֹף נַעֲשֵׂית לְמַטָּה</b>. הזאת דמה בחלק התחתון של המזבח (הלכות מעשה הקרבנות ז,ו) ומליקתה כשרה בכל מקום במזבח (שם ה"ט).
<b>וְעוֹלַת הָעוֹף לְמַעְלָה</b>. מליקתה (על הסובב) ומיצוי דמה בחלקו העליון של המזבח (שם ו,כ).
<b>חַטַּאת הָעוֹף שֶׁעֲשָׂיָהּ לְמַעְלָה פְּסוּלָה</b>. היזה את דמה בחלק העליון של המזבח.
<b>בֵּין שֶׁעָשָׂה הַזָּיָתָהּ כְּמַעֲשֵׂה חַטָּאת</b>. הזאה.
<b>בֵּין שֶׁעֲשָׂיָהּ כְּמַעֲשֵׂה עוֹלָה</b>. מיצוי.
<h3> ו</h3>
<b>עוֹלַת הָעוֹף שֶׁעֲשָׂיָהּ לְמַטָּה</b>. מלק בחלק התחתון של המזבח.
<b>סִימָן אֶחָד</b>. אחד מסימני השחיטה, קנה או ושט.
<b>בֵּין שֶׁמְּלָקָהּ כִּמְלִיקַת עוֹלָה</b>. הבדלת הראש מהגוף.
<b>בֵּין שֶׁעֲשָׂיָהּ כְּמַעֲשֵׂה חַטָּאת</b>. חיתוך הסימנים והשארת הראש מחובר לגוף.
<h3> ז</h3>
<b>חַטַּאת הָעוֹף שֶׁמְּלָקָהּ לְמַטָּן</b>. במקומה הראוי.
<b>כְּמַעֲשֵׂה חַטָּאת לְשֵׁם עוֹלָה... פְּסוּלָה</b>. כחטאת שנשחטה שלא לשמה (לקמן טו,א).
<h3> ח</h3>
<b>עוֹלַת הָעוֹף שֶׁעֲשָׂיָהּ לְמַעְלָה</b>. במקומה הראוי.
<b>כְּמַעֲשֵׂה עוֹלָה לְשֵׁם חַטָּאת כְּשֵׁרָה וּבִלְבַד וכו'</b>. הקרבן כשר אך הבעלים לא יצאו בו ידי חובה ועליהם להביא קרבן נוסף, ככל עולה שנשחטה שלא לשמה (לקמן טו,א).
<h3> י</h3>
<b>הַבָּאָה עַל הַסָּפֵק</b>. כשמסופק אם חייב.
<b>וְאֵינָהּ נֶאֱכֶלֶת</b>. שמא אינו חייב והיא חולין (הלכות מחוסרי כפרה א,ז).
<b>אֶלָּא תִּשָּׂרֵף כְּכָל פְּסוּלֵי הַמֻּקְדָּשִׁין</b>. בעזרה.
<b>סְפֵק זָבָה אוֹ סְפֵק יוֹלֶדֶת</b>. זבות ויולדות מביאות בסיום טהרתן חטאת העוף (ועולה), וכשאינן יודעות בוודאות אם נטמאו בטומאת זיבה או לידה מביאות חטאת מספק.
<b>וְכָל כַּיּוֹצֵא בָּהּ</b>. שאר מחוסרי הכפרה (זב ומצורע) המסופקים אם חייבים קרבן.
<b>כְּמוֹ שֶׁיִּתְבָּאֵר בְּהִלְכוֹת שְׁגָגוֹת</b>. ח,א.
<h3> יא</h3>
<b>וְנוֹדַע לָהּ שֶׁהִיא חַיֶּבֶת בָּהּ וַדַּאי</b>. כגון שאישה הפילה ולא היה ידוע מה הפילה, ונודע שהפילה נפל המחייב קרבן.
<b>תֵּעָשֶׂה וַדָּאִית וְתֵאָכֵל</b>. ימלקו ויאכלו אותה ככל חטאות העוף הרגילות.
<b>הֲרֵי זֶה גּוֹמֵר הַזָּיַת דָּמָהּ וְתַמְצִיתוֹ</b>. גומר את עבודתה.
<b>וְתִשָּׂרֵף כְּדֵי שֶׁלֹּא יֹאמְרוּ וכו'</b>. כיוון שנודע שהיא חייבת בוודאי, מעיקר הדין היה אפשר לאכול אותה. אמנם כיוון שבשעת המליקה היא הייתה עדיין בגדר חטאת הבאה על הספק, יש חשש שיטעו לחשוב שכל חטאת הבאה על הספק נאכלת.
<h3> יב</h3>
<b>נוֹדַע לָהּ שֶׁאֵינָהּ חַיֶּבֶת בָּהּ</b>. הקדשה הקדש טעות והיא חולין (ריק"ו).
<b>מֵאַחַר שֶׁנִּמְלְקָה הֲרֵי זוֹ תִּקָּבֵר</b>. אסורה בהנאה, בדומה לחולין שנשחטו בעזרה (ראה לקמן יט,יא).
<h2>פרק ח</h2>
<h3> א</h3>
<b>חַטַּאת הָעוֹף שֶׁנִּתְעָרְבָה בְּעוֹלַת הָעוֹף</b>. קרבנות העוף באים רק משני סוגים אלו. ברוב המקרים חייבי קרבנות העוף צריכים להביא צמד עופות (המכונה 'קן') אחד לחטאת ואחד לעולה. עולת העוף יכולה לבוא בנדבה כקן או כעוף בודד ('פרידה').
<b>אֲפִלּוּ אַחַת בְּרִבּוֹא כֻּלָּן יָמוּתוּ</b>. אי אפשר להקריבן כיוון שחטאת שעשאה למעלה ועולה שעשאה למטה פסולים (לעיל ז,ה-ו), ואי אפשר לפדות עופות (הלכות איסורי מזבח ו,ד).
<b>בְּשֶׁהָיוּ מְפֹרָשׁוֹת בִּשְׁעַת לְקִיחַת הַבְּעָלִים וכו'</b>. כאשר הבעלים פירשו בזמן שקנו את העופות איזה עוף יהיה לחטאת ואיזה לעולה, הקן שלהם נקרא 'קן מפורשת'. ובמקרה שהבעלים לא פירשו זאת, נקרא הקן 'קן סתומה', וכל אחד מהעופות ראוי להיות חטאת או עולה עד שיוקרב על ידי הכהן ויוגדר כחטאת או כעולה (לעיל ה,יא).
<h3> ב</h3>
<b>נִתְעָרְבָה חַטָּאת</b>. עוף מפורש לחטאת.
<b>בְּחוֹבָה זוֹ הַסְּתוּמָה</b>. בקנים הסתומים.
<b>אֵין כָּשֵׁר אֶלָּא מִנְיַן חַטָּאוֹת שֶׁבַּחוֹבָה בִּלְבַד וכו'</b>. מחצית מעופות החובה המיועדים לחטאת יהיו כשרים, אבל המחצית השנייה המיועדת לעולה יחד עם החטאת המפורשת שהתערבה בהם יהיו פסולים שהרי יש כאן תערובת של חטאת בעולות (פה"מ קנים א,ב). וכגון במקרה של חמש קנים סתומים (עשרה עופות – חמישה חטאת וחמישה עולה), והתערב בהן עוף אחד של חטאת, חמישה מהעופות יהיו כשרים לחטאת והשאר פסולים.
<h3> ג</h3>
<b>הָיְתָה הַחוֹבָה שְׁתַּיִם בַּחַטָּאת</b>. העופות שבקיני החובה היו פי שניים מעופות החטאת שהתערבו בהם. כגון חמישה עופות של חטאת שהתערבו בעשרה עופות של חובה (חמישה קיני חובה).
<b>חֲצִי הַחוֹבָה כָּשֵׁר וְחֶצְיָהּ פָּסוּל</b>. חמישה מעופות החובה כשרים לחטאת.
<b>וְיֵרָאֶה לִי שֶׁהוּא עוֹשֶׂה כֻּלָּן לְמַטָּה</b>. יקריב את כל העופות שבתערובת למטה, והחטאות של החובה הסתומה יהיו כשרות והעולות פסולות (וראה ריק"ו וכס"מ שדנו מה דין החטאת המפורשת). ואף שבאופן זה מקריב גם את העופות המיועדים לעולה למטה, ובדרך כלל אין להקריב עולה למטה, כאן מותר להקריב את כל העופות למטה מכיוון שבקן סתום כל העופות כשרים באופן עקרוני הן לחטאת והן ולעולה (ראה כס"מ, ריק"ו ומקדש דוד כח,ב).
<h3> ד</h3>
<b>וְכֵן אִם נִתְעָרְבָה עוֹלָה בְּחוֹבָה זוֹ הַסְּתוּמָה</b>. עולה מפורשת התערבה בקנים סתומים.
<b>בֵּין שֶׁהָיְתָה הַחוֹבָה הַסְּתוּמָה מְרֻבָּה עַל הָעוֹלוֹת שֶׁנִּתְעָרְבוּ בָּהּ</b>. כגון שהתערב עוף אחד של עולה בעשרה עופות של חובה, שאז חמישה עופות כשרים לעולה.
<b>בֵּין שֶׁהָיוּ הָעוֹלוֹת מְרֻבִּין עַל הַחוֹבָה הַסְּתוּמָה... אֵין כָּשֵׁר אֶלָּא מִנְיַן עוֹלוֹת שֶׁבַּחוֹבָה</b>. כגון במקרה שהתערבו עשרים עולות בעשרה עופות של חובה, יוצאים ידי חובה בחמישה עופות שיוקרבו למעלה לעולה.
<b>לְפִיכָךְ אִם הָיְתָה הַחוֹבָה וכו'</b>. כפי שהתפרש במקרה של חטאת שנתערבה בעולה לעיל ה"ג.
<h3> ה</h3>
<b>שֶׁהָיוּ שְׁתֵּיהֶן מִשֵּׁם אֶחָד</b>. התחייבו בהן מאותה סיבה.
<b>אִם הָיוּ שְׁנֵיהֶם שָׁווֹת</b>. שבכל חובה מספר זהה של עופות (שייתכן שאדם אחד יהיה חייב כמה קנים כגון אישה שילדה כמה פעמים ומביאה חובתה על כל הלידות בפעם אחת).
<b>בֵּין שֶׁעָשָׂה הַכֹּל לְמַעְלָה</b>. שאז רק העולות כשרות כמבואר בסמוך.
<b>אוֹ הַכֹּל לְמַטָּה</b>. שאז רק החטאות כשרות.
<b>עָשָׂה חֶצְיָן לְמַעְלָה וְחֶצְיָן לְמַטָּה</b>. חצי מהחטאות כשרות וחצי מהעולות.
<b>חֲצִי הַחֵצִי שֶׁעָשָׂה לְמַעְלָה כָּשֵׁר מִפְּנֵי הַתַּעֲרֹבֶת וְהוּא עוֹלוֹת</b>. החצי הראשון מתוך העופות שמקריב למעלה ודאי צריכים לקרב שם ויוצא בהם ידי חובת עולה, אמנם בשל התערובת החצי השני פסול שייתכן שאלו העופות הנוספים של חובה זו ועליהם לקרב למטה לחטאת. כגון: חובה אחת של חמישה קנים (עשרה עופות) שהתערבה בחובה אחרת של חמישה קנים, אם מקריב עשרה עופות למעלה יוצא ידי חובה בחמישה הראשונים, אך בחמישה האחרונים לא יוצא שמא העופות שהוקרבו לפני כן למעלה שייכות לאותה חובה וממילא דין האחרונים לקרב למטה לחטאת.
<b>וַחֲצִי הַחֵצִי שֶׁלְּמַטָּה כָּשֵׁר וְהוּא חַטָּאוֹת</b>. חמישה מהעשרה שמקריב למטה כשרים לחטאת, אבל החמישה האחרונים פסולים שמא עליהם לקרב למעלה.
<h3> ו</h3>
<b>אִם עָשָׂה הַכֹּל לְמַעְלָה אוֹ עָשָׂה הַכֹּל לְמַטָּה מֶחֱצָה פָּסוּל וּמֶחֱצָה כָּשֵׁר מִטַּעַם שֶׁבֵּאַרְנוּ</b>. בהלכה הקודמת, שאם עשה הכול למעלה – העולות כשרות, ואם למטה – כל החטאות כשרות.
<b>עָשָׂה חֶצְיָן לְמַטָּה וְחֶצְיָן לְמַעְלָה וכו'</b>. במקרה זה בוודאי שמניין העופות שבחובה המרובה הוקרבו במקומם. שכן אפילו אם הקריב את כל העופות של המועט בצד אחד, עדיין מניין העופות הכשרים יהיה כמניין המרובה. כגון במקרה שבחובה אחת שישה עופות ובשנייה ארבעה: אם הקריב בצד אחד את ארבעת העופות של המועט ועוף אחד של המרובה, ובצד השני הקריב את יתר העופות של המרובה – בצד הראשון יהיו שלושה עופות כשרים (שניים מתוך הארבעה של המועט והעוף של המרובה), ובצד השני יהיו גם כן שלושה עופות כשרים (שלושת העופות של המרובה שהיו צריכים לקרב בצד זה).
<b>אִם אַחַר שֶׁשָּׁאַל</b>. שאל את בעלי הקרבן אלו עופות להקריב לחטאת ואלו לעולה (פה"מ קנים א,ג).
<b>הַמּוּעָט כָּשֵׁר וכו'</b>. הפרשנים התקשו מדוע במקרה שהכהן שאל המועט יהיה כשר, שהרי בכל אופן שיקריב מניין העופות שהוקרבו במקומם לא יהיה פחות ממניין העופות של המרובה (ראה כס"מ, הר המוריה). וייתכן לפרש שהחילוק בין שאל לעשה מדעתו אינו נוגע למניין העופות הכשרים (שבשני המקרים מניין העופות שבמרובה כשר), אלא לשאלה מי יוצא ידי חובת העופות הללו: שכאשר שאל – בעל החובה המועטת יוצא ידי חובתו בעופות הכשרים ('המועט כשר'), ובשאר העופות הכשרים יצא בעל המרובה ידי חובתו. וכאשר עשה מדעתו – בעל המרובה יוצא ידי חובת כל קרבנותיו בעופות הכשרים, והמועט לא יוצא ידי חובה כלל (ראה מרכה"מ לעיל ה"ג; ובטעם החילוק בין שאל לעשה מדעתו — ראה הלכה הבאה).
<h3> ז</h3>
<b>וְאִי אֶפְשָׁר שֶׁלֹּא יִהְיֶה מִשֶּׁל אֶחָד לְמַעְלָה וּלְמַטָּה</b>. שמעופות המרובה הוקרבו בוודאי למעלה ולמטה (שגם אם הקריב את כל הארבעה של המועט בצד אחד, עדיין נשאר עוף אחד של בעל המרובה באותו הצד).
<b>הוֹאִיל וְדָבָר יָדוּעַ שֶׁמִּקְצָת קָרְבְּנוֹתָיו לְמַעְלָה וּמִקְצָתָן לְמַטָּה יִהְיוּ כָּל קָרְבְּנוֹתָיו כְּשֵׁרִים</b>. כיוון שקצת קרבנות בעל המרובה כשרים אנו תולים ואומרים שכל הכשרים שלו (הר המוריה). אבל כאשר נמלך אינו יכול לתלות את כל העופות הכשרים בבעל העופות המרובים שהרי שאל גם את בעל העופות המועטים כיצד לעשות.
<h3> ח</h3>
<b>שֶׁלָּקְחוּ קִנֵּיהֶם בְּעִרְבּוּב</b>. קנו יחד קנים עבור שניהם.
<b>שֶׁנָּתְנוּ דְּמֵי קִנֵּיהֶם לַכֹּהֵן</b>. שייקח בדמים אלו עופות ויקריבם.
<b>לְאֵי זֶה שֶׁיִּרְצֶה הַכֹּהֵן יַקְרִיב חַטָּאת וּלְאֵי זֶה שֶׁיִּרְצֶה יַקְרִיב עוֹלָה</b>. יכול הכהן להקריב את מחצית העופות חטאת ומחציתם עולה, ואין לחשוש ששני העופות שקרבו למטה הם של אחד והשניים שקרבו למעלה הם של השני, כיוון שעדיין לא נקבעו בעלי הקרבן (כס"מ).
<b>שֶׁאֵין הַקִּנִּין מִתְפָּרְשִׁין</b>. איזה עוף יוקרב עולה ואיזה עוף יוקרב חטאת, ועבור מי יוקרב.
<b>כְּמוֹ שֶׁבֵּאַרְנוּ</b>. לעיל ה,יא.
<h3> ט</h3>
<b>הָיוּ לִפְנֵי הַכֹּהֵן חַטָּאוֹת וְעוֹלוֹת</b>. שתי קבוצות של עופות: קבוצה של חטאות, וקבוצה של עולות.
<b>עָשָׂה שְׁתֵּיהֶן לְמַעְלָה</b>. עופות החטאת פסולים.
<b>שְׁתֵּיהֶן לְמַטָּה</b>. עופות העולה פסולים.
<b>עָשָׂה חֶצְיָן לְמַעְלָה וְחֶצְיָן לְמַטָּה וכו'</b>. עשה את החטאות ואת העולות בנפרד למעלה ולמטה, אך חושש שטעה והקריב את החטאות למעלה ואת העולות למטה (פה"מ קנים ג,ב), ומספק כולם פסולים.
<h3> י</h3>
<b>הָיוּ לְפָנָיו שְׁלֹשָׁה צִבּוּרֵי עוֹפוֹת וכו'</b>. היה על הכהן להקריב קרבנות עבור שני אנשים, ועבור אחד מהם הוא פירש את העופות וחילקם לשני ציבורים, ציבור לחטאת וציבור לעולה, ואת הציבור השלישי של האדם השני לא פירש אלא הניח סתום (פה"מ קנים ג,ד).
<b>אִם עָשָׂה כֻּלָּם לְמַעְלָה</b>. החטאות המפורשות ומחצית החטאות שבקנים הסתומים פסולים, ומחצית העולות שבקנים הסתומים יחד עם העולות המפורשות כשרים.
<b>לְמַטָּה</b>. העולות המפורשות ומחצית העולות שבקנים הסתומים פסולים, ומחצית החטאות שבקנים הסתומים יחד עם החטאות המפורשות כשרים.
<h3> יא</h3>
<b>עָשָׂה חֶצְיָן לְמַעְלָה וְחֶצְיָן לְמַטָּה</b>. הקריב ציבור אחד מהעופות המפורשים וחצי מהעופות הסתומים למעלה, ואת הציבור השני של המפורשים וחצי מהעופות הסתומים למטה, ולא ידוע אם הקריב את החטאות למטה ואת העולות למעלה או להפך (פה"מ קנים ג,ד).
<b>אֵין הַכָּשֵׁר אֶלָּא הַסָּתוּם בִּלְבַד</b>. שהרי נעשה חציו למעלה ולמטה כדין.
<b>שֶׁהֲרֵי הַכֹּהֵן אֵינוֹ יוֹדֵעַ לְאֵי זֶה מֵהֶן פֵּרֵשׁ וּלְאֵי זֶה מֵהֶן הָיָה הַסָּתוּם</b>. מכיוון שהכהן אינו יודע עבור מי פירש את הקן ולמי הניח את הקן סתום, על שני הבעלים להתחלק ביניהם בעופות הכשרים ולהשלים את הבאת שאר העופות שנפסלו (פה"מ שם).
<h2>פרק ט</h2>
<h3> א</h3>
<b>שֶׁפָּרַח מִמֶּנָּה גּוֹזָל לָאֲוִיר</b>. וכעת אין לשני זוג.
<b>לְבֵין הָעוֹפוֹת שֶׁיָּמוּתוּ כֻּלָּם</b>. התערב בעופות שדינם למות, כגון בחטאות שהתערבו בעולות (לעיל ח,א).
<h3> ב</h3>
<b>פָּרַח לְבֵין הַקְּרֵבוֹת</b>. גוזל מהקן הסתום התערב בעופות סתומים אחרים (וראה לעיל ח,ב-ד מה הדין כשהתערב מפורש בסתומים).
<b>פָּסוּל וּפוֹסֵל אֶחָד כְּנֶגְדּוֹ</b>. הגוזל שפרח מהקן נפסל, ופוסל גוזל נוסף בחובה שאליה פרח.
<b>שֶׁהַגּוֹזָל הַפּוֹרֵחַ מִקֵּן סְתוּמָה לְבֵין הַקְּרֵבוֹת פָּסוּל</b>. שכן לא ידוע היכן הוקרב, וייתכן שבן זוגו הוקרב באותו הצד (פה"מ קנים ב,א).
<b>וּפוֹסֵל אֶחָד כְּנֶגְדּוֹ</b>. כמבואר בסמוך.
<b>הֲרֵי חֲמִשָּׁה עוֹלוֹת כְּשֵׁרוֹת מֵהַשִּׁשָּׁה שֶׁלְּמַעְלָה</b>. שלמעלה כשרים בכל מקרה רק חמישה עופות מתוך העשרה של החובה.
<b>שֶׁאֲנִי אוֹמֵר שֶׁמָּא הַגּוֹזָל הַפּוֹרֵחַ הוּא אֶחָד מֵהַחֲמִשָּׁה שֶׁלְּמַטָּה</b>. והרי הגוזל הפורח פסול.
<b>נִמְצָא הַכָּשֵׁר מֵהָעֲשָׂרָה תִּשְׁעָה</b>. בשני האופנים שתוארו (בפסקה כאן ובפסקה הקודמת) תשעה עופות כשרים מתוך העשרה הסתומים שהיו בתחילה.
<b>הֲרֵי פָּסַל אֶחָד</b>. מתוך העופות שאליהם פרח, ובנוסף לכך העוף עצמו שפרח פסול, וזה כוונת 'פסול ופוסל אחד כנגדו'.
<h3> ג</h3>
<b>פָּרַח אֶחָד מִן הָרִאשׁוֹנוֹת לַשְּׁנִיּוֹת פָּסַל אֶחָד מִן הַשְּׁנִיּוֹת</b>. הוא עצמו פסול, ופוסל עוף נוסף מהשניות. וכעת השלושה עופות שנשארו בראשונות כשרים, ומהחמישה שבשניות שלושה כשרים.
<b>אַחַר שֶׁנִּתְעָרְבוּ חָזַר אֶחָד מִן הַשְּׁנִיּוֹת וּפָרַח לָרִאשׁוֹנוֹת</b>. אחד מהחמישה עופות שבשניות עבר לראשונות. וכעת בשניות נשארו שני עופות כשרים מתוך הארבעה.
<b>פָּסַל אֶחָד מִן הָרִאשׁוֹנוֹת וְנִמְצָא וכו'</b>. העוף שעבר בעצמו פסול, ופוסל אחד מהשלושה שהיו בשניות. וכעת גם בשניות נשארו שני כשרים בלבד מתוך ארבעה עופות.
<h3> ד</h3>
<b>חָזַר אֶחָד וּפָרַח מִן הָרִאשׁוֹנוֹת לַשְּׁנִיּוֹת</b>. לאחר שנפסלו שניים מהראשונות ושניים מהשניות, המעבר של עופות מאחת לשנייה אינו פוסל את העופות שנשארו.
<b>שֶׁאֲפִלּוּ הֵן מְעֹרָבוֹת כֻּלָּן זוֹ בָּזוֹ מֶחֱצָה כָּשֵׁר וּמֶחֱצָה פָּסוּל כְּמוֹ שֶׁבֵּאַרְנוּ</b>. לעיל ח,ה, ששתי חובות סתומות שהתערבו – מחצה כשר ומחצה פסול. וממילא הליכה וחזרה של עופות לא יכולה לפסול יותר מאשר חצי מכמות העופות שבחובות.
<h3> ה</h3>
<b>וּפָרַח גּוֹזָל מִן הָרִאשׁוֹנָה לַשְּׁנִיָּה</b>. גוזל זה פסול ופוסל אחד מהגוזלות של השנייה. וכעת בציבור הראשון נשאר עוף אחד כשר, ובשני יש שלושה כשרים מתוך חמישה (כולל הגוזל הפורח).
<b>וְאֶחָד מִן הַשְּׁנִיָּה לַשְּׁלִישִׁית וכו'</b>. לאחר שפרח גוזל לשנייה, פרח ממנה גוזל לשלישית. וכעת נשארו בשנייה שניים כשרים, ובשלישית יש חמישה כשרים מתוך שבעה. וכן הלאה בכל פעם שפורח גוזל מציבור לציבור נחסר גוזל כשר בציבור שממנו פרח הגוזל ונפסלים שניים בציבור שאליו הוא פרח.
<b>וְחָזַר אַחֵר וּפָרַח מִצִּבּוּר לְצִבּוּר עַד שֶׁחָזַר לָרִאשׁוֹנָה שֶׁפָּרַח מִמֶּנָּה הָרִאשׁוֹן</b>. וכעת בכל הציבורים נמצאים עופות במספר שהיו בהם בתחילה.
<b>פּוֹסֵל אֶחָד בַּהֲלִיכָתוֹ וְאֶחָד בַּחֲזִירָתוֹ</b>. הגוזל שמגיע לציבור בהליכה פוסל אחד מהגוזלים הנמצאים בו, וכשמגיע גוזל בחזרה הוא פוסל עוד אחד מהגוזלים שבציבור. ונמצא שבכל הציבורים האמצעיים נפסלו ארבעה —שניים בהליכה ושניים בחזרה, ומהציבור הראשון והשביעי נפסלו שניים – בציבור הראשון נפסלו שניים בחזרה, ובציבור השביעי נפסלו שניים בהליכה.
<b>מִן הָאַחֲרוֹנָה לְשֶׁלְּמַעְלָה מִמֶּנָּה</b>. מהשביעית לשישית.
<b>הַשְּׁלִישִׁית וְהָרְבִיעִית אֵין לָהֶן כְּלוּם</b>. בנוסף לעופות שנפסלו בתחילה, נפסלו להם ארבעה עופות (שניים בהליכה השנייה ושניים בחזרה), וכן לחמישית ולשישית.
<b>וְהַשְּׁבִיעִית יֵשׁ לָהּ עֲשָׂרָה</b>. מפני שנפסלו לה שניים נוספים בהליכה השנייה.
<h3> ו</h3>
<b>פָּרַח מִן הַסְּתוּמָה לַמְפֹרֶשֶׁת יִקַּח זוּג לַשֵּׁנִי</b>. התערב העוף הסתום בקן המפורש וכעת כולם מעורבים ודינם למות, וממילא צריך זוג לשני (המפרש, הרא"ש ורוב הראשונים קנים ב,ד; ובפה"מ שם פירש באופן אחר והמפרשים התקשו בדבריו, ראה ריק"ו והר המוריה).
<b>חָזַר</b>. עוף אחד מתוך התערובת פרח בחזרה לעוף שנשאר בקן הסתומה.
<b>שֶׁאִם עוֹלָה נִתְעָרְבָה בָּהֶן כָּל הַחַטָּאוֹת שֶׁבָּהּ פְּסוּלוֹת וכו'</b>. כדלעיל ח,א.
<h3> ז</h3>
<b>פָּרַח מִן הָאֶמְצָעִיִּין לַצְּדָדִין כֻּלָּן יָמוּתוּ</b>. לאחר שהעופות שפרחו לצדדים חזרו לאמצע, פרחו שוב העופות האמצעיים חזרה לצדדים. במקרה זה ימותו כל העופות שבצדדים, שהרי ייתכן שבכל צד מעורבים חטאות ועולות.
<h2>פרק י</h2>
<h3> א</h3>
<b>הֲרֵי עָלַי קֵן כְּשֶׁאֵלֵד זָכָר</b>. נדרה להביא זוג עופות לעולת נדבה כשתלד זכר.
<b>וְהֵן עוֹלָה כְּמוֹ שֶׁבֵּאַרְנוּ</b>. שקרבן העוף בא רק לחטאת ועולה (הלכות מעשה הקרבנות א,ח-יא) וחטאת אינה באה בנדר ונדבה (שם יד,ח).
<b>וּשְׁנַיִם לְחוֹבָתָהּ מִשּׁוּם לֵדָה</b>. יולדת ענייה מביאה בהשלמת טהרתה קן (הלכות מחוסרי כפרה א,ג).
<b>שָׁלֹשׁ פְּרִידִין לְמַעְלָן</b>. שני עופות לשם עולת נדרה ואחד לשם עולת חובה ('פרידין' הם עופות בודדים).
<b>וּפְרִידָה אַחַת לְמַטָּן</b>. לשם חטאת חובתה.
<b>וְלֹא נִמְלַךְ</b>. לא שאל את האישה היכן להקריב את העופות שלה.
<b>צְרִיכָה לְהָבִיא עוֹד פְּרִידָה אַחַת וְיַקְרִיבֶנָּה לְמַעְלָה</b>. כיוון שאחת מהעולות הוקרבה למטה.
<b>וְעָשָׂה שְׁתַּיִם לְמַעְלָה</b>. ממין אחד.
<b>וּשְׁתַּיִם לְמַטָּה</b>. מהמין השני. ולא ידוע איזה מין עשה למעלה ואיזה למטה.
<b>כְּדֵי לָצֵאת יְדֵי חוֹבָתָהּ</b>. לצאת ידי קרבן העולה שחייבת בו מחמת הלידה.
<b>שֶׁאִם עָשָׂה בַּתְּחִלָּה שְׁתֵּי הַתּוֹרִים לְמַטָּה צְרִיכָה תּוֹר לְמַעְלָה לְהַשְׁלִים חוֹבָתָהּ וכו'</b>. שמזוג העופות שעשה למטה, אחד כשר לחטאת והשני שהיה צריך להיות עולה נפסל, וצריכה להביא עוד עוף מאותו המין ולהקריבו למעלה לשם עולת החובה שלה.
<h3> ב</h3>
<b>פֵּרְשָׁה נִדְרָהּ וְאָמְרָה לַכֹּהֵן אֵלּוּ לְנִדְרִי וְאֵלּוּ לְחוֹבָתִי</b>. הביאה לכהן ארבעה עופות ואמרה אלו מהם יהיו לנדרה ואלו לחובתה.
<b>וְלֹא יָדַע אֵי זֶה מֵהֶן עָשָׂה לְמַעְלָה וכו'</b>. ויש לחשוש שמא שני עולות הנדבה נעשו למטה (ולא יצא ידי חובת הקרבתם) ושני עופות החובה נעשו למעלה (ולא יצא ידי חובת הקרבת החטאת). ועליה להביא עוד שני עופות לעולה ואחד לחטאת (פה"מ קנים ג,ה).
<b>וְיֵעָשׂוּ הַשְּׁלֹשָׁה לְמַעְלָה</b>. כן הוא בכתה"י, אך נראה שיש כאן טעות סופר וצריך לומר "ויעשו השניים למעלה", ואילו השלישי שבא לחטאתה ייעשה למטה (ק"ס, ריק"ו, כס"מ).
<b>אֲבָל אִם הָיוּ שְׁנֵי מִינִין</b>. הביאה שני תורים ושני בני יונה ואמרה על זוג אחד שיהיה עבור נדרה, כגון שאמרה על שני התורים שיהיו לנדרה. והקריב הכהן מין אחד למעלה ומין שני למטה.
<b>תָּבִיא אַרְבָּעָה אֲחֵרִים שְׁנַיִם מִמִּין שֶׁפֵּרְשָׁה בּוֹ נִדְרָהּ יֵעָשׂוּ לְנִדְרָהּ</b>. שני תורים ייעשו למעלה לעולה עבור נדרה, שמא התורים הראשונים הוקרבו למטה.
<b>וּשְׁנַיִם מֵאֵיזֶה מִין שֶׁתִּרְצֶה יִהְיוּ לְחוֹבָתָהּ וְיֵעָשׂוּ אֶחָד לְמַעְלָה וְאֶחָד לְמַטָּה</b>. אם בתחילה הוקרבו שני בני היונה של חובתה למעלה — לא יצאה ידי חובת החטאת, ואם הם הוקרבו למטה לא יצאה ידי חובת העולה (פה"מ שם).
<h3> ג</h3>
<b>קָבְעָה נִדְרָהּ</b>. קבעה בשעת הנדר מאיזה מין תביא את עולות העוף לנדרה.
<b>וְהֵבִיאָה אַרְבָּעָה עוֹפוֹת וכו'</b>. מאותו מין.
<b>וְלֹא יָדַע אֵי זֶה נַעֲשָׂה לְמַעְלָה וְלֹא אֵי זֶה נַעֲשָׂה לְמַטָּה</b>. ומדובר שבשעת ההבאה פירשה איזה זוג יהיה לחובתה ואיזה לנדרה (ריק"ו, מרכה"מ).
<b>הֲרֵי זוֹ צְרִיכָה לְהָבִיא שְׁתֵּי תּוֹרִים עִם שְׁנֵי בְּנֵי יוֹנָה לְנִדְרָהּ</b>. שגם אם המין שהביאה הוא המין שקבעה לנדרה, עדיין יש לחשוש שמא הזוג שפירשה לעולה קרב למטה ונפסל. ולכן צריכה להביא זוג מכל מין ולהקריבם למעלה לעולה.
<b>וְתָבִיא גּוֹזָל אֶחָד לְהַשְׁלִים חוֹבָתָהּ</b>. שמא השניים שהקריבה למטה היו העופות שפירשה לנדרה ולא יצאה ידי הקרבת החטאת, אבל אינה צריכה עוף נוסף לצאת ידי עולת החובה שהרי אם העופות שהוקרבו למעלה בתחילה היו עופות הנדבה (וממין הנדבה) יוצאת ידי חובת עולת החובה באחד מארבעת העולות שמביאה כעת, ואם העופות שהוקרבו למעלה לא היו העופות של נדבתה כבר יצאה ידי חובת העולה בהקרבתם (פה"מ שם).
<b>וְיֵעָשֶׂה לְמַעְלָה שֶׁכְּבָר עָשָׂה שְׁתַּיִם לְמַטָּה שֶׁהֵן חַטָּאת</b>. המפרשים התקשו בדברי הרמב"ם הללו, יש שהגיהו על פי פה"מ "ויעשה למטה" ומחקו את סיום ההלכה (ק"ס, ריק"ו; וראה מרכה"מ והר המוריה שנדחקו לפרש את הגרסא שלפנינו).
<b>אֲבָל אִם הָיוּ שְׁנֵי מִינִין</b>. והקריב הכהן מין אחד למעלה ומין שני למטה, ואינו זוכר מה הקריב למעלה ומה הקריב למטה.
<b>שְׁתֵּי תּוֹרִים עִם שְׁנֵי בְּנֵי יוֹנָה לְנִדְרָהּ</b>. שהרי קבעה נדרה ואינה זוכרת איזה מין קבעה, ולכן צריכה להביא משני המינים לנדרה.
<b>וְתָבִיא לְחוֹבָתָהּ שְׁתֵּי תּוֹרִים אוֹ שְׁנֵי בְּנֵי יוֹנָה לְהֵעָשׂוֹת אֶחָד לְמַעְלָה וְאֶחָד לְמַטָּה</b>. מכיוון שאינה יודעת מה הוקרב למעלה ומה הוקרב למטה, אינה יכולה לצאת ידי חובתה בעופות שהוקרבו בתחילה, וצריכה להביא קן שלם לחובתה.
<b>וְכֵן אִם נְתָנַתָּם לַכֹּהֵן וְשָׁכְחָה מַה נָּתְנָה לוֹ</b>. קבעה נדרה ושכחה איזה מין קבעה, ונתנה לכהן ארבעה עופות ושכחה מאיזה מין נתנה לו.
<b>הֲרֵי זוֹ תָּבִיא שְׁתֵּי תּוֹרִים וכו'</b>. לא ידוע היכן הוקרב מה שהביאה, ולכן לא יצאה בהקרבה הראשונה ידי חובה כלל, וצריכה להביא קן לחובה ומשני המינים לנדרה.
<h3> ד</h3>
<b>קָבְעָה חוֹבָתָהּ</b>. קבעה אם תביא לחובתה קן כדין קרבן יולדת ענייה או כבש לעולה ועוף לחטאת כדין קרבן יולדת עשירה (שהרי ענייה שהביאה קרבן עשירה יצאה ידי חובה, הלכות שגגות י,יג).
<b>וְקָבְעָה נִדְרָהּ</b>. שני תורים או שני בני יונה.
<b>אַרְבַּע לְנִדְרָהּ</b>. שני תורים ושני בני יונה ויקריבום למעלה לעולה.
<b>וּשְׁתַּיִם לְחוֹבָתָהּ</b>. תורים או בני יונה ויקריבו אותם אחד לחטאת ואחד לעולה, ותצא בהם ידי חובתה אם קבעה קן לחובתה.
<b>וְעוֹד תָּבִיא חַטָּאת אַחַת בֶּן יוֹנָה אוֹ תּוֹר עִם הַכֶּבֶשׂ</b>. ותצא בהם ידי חובה אם קבעה כבש ועוף לחובתה.
<h3> ה</h3>
<b>וְכָל הַחַטָּאוֹת הָאֵלּוּ אֵינָן נֶאֱכָלוֹת מִפְּנֵי שֶׁהֵן סָפֵק</b>. וחטאת העוף הבאה על הספק אינה נאכלת (לעיל ז,י).
<h2>פרק יא</h2>
<h3> א</h3>
<b>אַף עַל פִּי שֶׁלֹּא קָמַץ</b>. הפסול אלא הכשר.
<b>וְכֵן אִם לִקֵּט הַלְּבֹנָה</b>. לאחר הקמיצה אוספים מהמנחה את כל הלבונה ששמו עליה, ומקטירים אותה יחד עם הקומץ על המזבח (הלכות מעשה הקרבנות יג,יב).
<h3> ב</h3>
<b>קָמַץ הַכָּשֵׁר וְנָתַן לַפָּסוּל וכו'</b>. לאחר הקמיצה מכלי שרת נותנים את הקומץ לכלי שרת אחר כדי לקדשו להקטרה על המזבח. ופעולה זו צריכה להיעשות על ידי כהן כשר וביד ימין.
<h3> ג</h3>
<b>צְרוֹר</b>. אבן קטנה. ובכל המקרים כאן הקומץ נעשה חסר ונפסל.
<h3> ד</h3>
<b>יַחֲזֹר וְיִקְמֹץ בִּפְנִים</b>. יחזיר את הקומץ שקמץ למנחה ויקמוץ שוב בעזרה (חזו"י מנחות ה,ז). ויש אומרים שהקומץ שקמץ נפסל ולא מחזירים אותו למנחה אלא יקמוץ משאריות המנחה לאחר שישלים את שיעורה כדלקמן הט"ו, (ערוה"ש קמא,יב; וראה ריק"ו שדן בשתי האפשרויות).
<h3> ה</h3>
<b>נִתְפַּזֵּר הַקֹּמֶץ עַל גַּבֵּי הָרִצְפָּה</b>. לאחר שהתקדש בכלי שרת (כס"מ; בדומה לכך ראה לעיל א,כה).
<h3> ו</h3>
<b>הָיְתָה הַמִּנְחָה שֶׁלֹּא בִּכְלִי שָׁרֵת</b>. בזמן שקמצו ממנה.
<b>שֶׁהָיָה קֻמְצָהּ שֶׁלֹּא בִּכְלִי שָׁרֵת</b>. לא הניח את הקומץ בכלי שרת.
<b>שֶׁהֶעֱלָהוּ לַמִּזְבֵּחַ שֶׁלֹּא בִּכְלִי שָׁרֵת</b>. העלה את קומץ המנחה ביד או בכלי חול (ואם העלה את קומץ המנחה בכלי שרת וזרקו לאש המזבח ביד כשר, ריק"ו כדלעיל ב,כד).
<b>שֶׁבְּלָלָהּ בַּשֶּׁמֶן שֶׁלָּהּ חוּץ לָעֲזָרָה</b>. לאחר שנותנים את סולת המנחות בכלי בוללים אותה בשמן (הלכות מעשה הקרבנות יג,ה). ואף שאם לא בלל כלל, המנחה כשרה (שם הי"א), אם בלל בחוץ, פסול.
<h3> ז</h3>
<b>כָּל הַמְּנָחוֹת שֶׁיָּצַק הַשֶּׁמֶן עֲלֵיהֶן</b>. בחלק מן המנחות יוצקים שמן נוסף על המנחה לאחר הבלילה (הלכות מעשה הקרבנות יג,ה-ז).
<b>פְּתָתָן</b>. את כל המנחות הנאפות שוברים לפתיתים לאחר אפייתן (שם ה"י).
<b>מְלָחָן</b>. מלח את המנחה עצמה (כגון במנחת כהן שמוקטרת ונמלחת כולה, אבל לא מדובר במליחת הקומץ שפסולה בזר, ריק"ו).
<b>הִגִּישָׁן</b>. יש להגיש את כל המנחות לפינה הדרומית מערבית של המזבח לפני הקרבתן (שם יב,ו).
<b>הֱנִיפָן</b>. מניפים את מנחת הסוטה ומנחת העומר (שם).
<b>וְאִם לֹא הִגִּישׁ וְלֹא הֵנִיף הַכֹּהֵן כְּשֵׁרוֹת</b>. ההגשה והתנופה אינם מעכבים אלא הם מצווה לכתחילה (וכן הבלילה והפתיתה, שם יג,יא).
<h3> ח</h3>
<b>חִסֵּר שַׁמְנָהּ</b>. בכל מנחה יש לתת לוג שמן לכל עישרון (הלכות מעשה הקרבנות יב,ז).
<b>חִסֵּר לְבֹנָתָהּ</b>. בכל מנחה יש לתת קומץ אחד של לבונה (שם).
<b>שְׁנֵי קָרְטֵי לְבֹנָה</b>. שתי חתיכות קטנות.
<h3> י</h3>
<b>מִנְחַת חוֹטֵא</b>. אסור לתת עליה שמן ולבונה (שם).
<b>שֶׁנָּתַן עָלֶיהָ שֶׁמֶן... נִפְסְלָה</b>. שהשמן נבלע בה ואי אפשר להוציא את כולו.
<b>הָיְתָה שְׁחוּקָה</b>. טחונה דק.
<b>פְּסוּלָה מִסָּפֵק שֶׁהֲרֵי אִי אֶפְשָׁר לְלַקֵּט</b>. והספק הוא אם רק תערובת שנבלעת במנחה כשמן פוסלת, או גם תערובת שאי אפשר להוציאה מן המנחה פוסלת.
<h3> יד</h3>
<b>לֹא נֶאֱמַר חֲרֵבָה אֶלָּא מִשֶּׁמֶן</b>. בפסוק "וכל מנחה בלולה בשמן וחרבה...", נקראת מנחת חוטא 'חרבה' ביחס למנחות אחרות שנבללות בשמן ולא ביחס ליבשות ממים.
<h3> טו</h3>
<b>מִנְחָה שֶׁקְּמָצָהּ פַּעֲמַיִם כְּשֵׁרָה</b>. הקטיר את הקומץ בשתי פעמים (ראה כס"מ ומל"מ).
<h3> טז</h3>
<b>שֶׁהַמֶּלַח מְעַכֵּב בַּמִּנְחָה כְּמוֹ שֶׁבֵּאַרְנוּ</b>. הלכות מעשה הקרבנות ה,יב.
<b>מִנְחָה שֶׁחָסְרָה קֹדֶם קְמִיצָה</b>. נחסר מהשיעור שבו צריך להקריב את המנחה.
<b>יָבִיא מִתּוֹךְ בֵּיתוֹ וִימַלְּאֶנָּה</b>. יוסיף סולת חולין ויצרפה למנחה.
<b>שֶׁהַקְּמִיצָה הִיא הַקּוֹבַעַת</b>. ואם נחסר מהשיעור של המנחה בשעת הקמיצה, המנחה פסולה (הלכות מעשה הקרבנות יב,ה).
<h3> יז</h3>
<b>הִתְנַדֵּב קֹמֶץ לְבֹנָה בִּפְנֵי עַצְמוֹ</b>. שיקטירו אותה למזבח (הלכות מעשה הקרבנות יד,א), ושיעורה לפחות קומץ (שם טז,יג).
<b>וְכֵן שְׁנֵי בָּזִיכֵי לְבֹנָה שֶׁעִם הַלֶּחֶם</b>. על השולחן סמוך למערכות לחם הפנים היו מונחים שני כלים ובכל אחד מהם קומץ לבונה (הלכות תמידין ומוספין ה,ב). את הלבונה היו מקטירים למזבח בכל שבת (שם ה"ה).
<b>עַד שֶׁיְּהוּ שְׁנֵי קְמָצִין מִתְּחִלָּה וְעַד סוֹף</b>. שכן הבזיכים צריכים להיות מונחים עם הלחם על השולחן משבת שעברה (ראה שם הל' יב-יג).
<h3> יח</h3>
<b>הִפְרִישׁ שְׁנֵי קְמָצִין לְמִנְחָה אַחַת</b>. הפריש כמות כפולה של לבונה למנחה.
<b>וְאָבַד אֶחָד מֵהֶן</b>. וכעת יש פחות משני קמצין.
<b>קֹדֶם קְמִיצָה לֹא הֻקְבַּע</b>. כיוון שאבד לפני הקמיצה (והוא הדין אם הסירו — הר המוריה, ועיין אבן האזל), לא נקבעה השתייכותו למנחה והיא אינה פסולה משום מנחה שריבה לבונתה (לעיל ה"ט).
<b>קֹדֶם סִלּוּק הַלֶּחֶם לֹא הֻקְבְּעוּ וּכְשֵׁרִים וכו'</b>. סילוק הלחם והבזיכים מהשולחן הוא כקמיצת הקומץ מהמנחות אם בשעת הסילוק הייתה הלבונה שבבזיכים מרובה פסולים, ואם התמעטו קודם כשרים.
<h3> יט</h3>
<b>הַצִּיץ מְרַצֶּה</b>. על ידי הציץ הקרבן עולה לרצון ויוצאים בו ידי חובה.
<b>אֵין הַצִּיץ מְרַצֶּה</b>. המנחה פסולה (לדין דומה ראה לעיל א,לד-לה).
<h3> כא</h3>
<b>הָיְתָה מְחִצָּה מִלְּמַטָּה בִּכְלִי שֶׁיֵּשׁ בּוֹ עִשָּׂרוֹן שֶׁל מִנְחָה וכו'</b>. כל המנחה צריכה להיות מחוברת בכלי אחד בשעת הקמיצה (בבלי מנחות כד,א). כלי שהחלק התחתון שלו מחולק לשניים על ידי מחיצה, נחשב כשני כלים ואין לקמוץ ממנו אפילו אם המנחה שבשני חלקי הכלי מחוברת למעלה.
<h3> כג</h3>
<b>חָלַק הָעִשָּׂרוֹן בִּכְלִי אֶחָד</b>. הפריד את המנחה שבכלי לשניים.
<b>הֲרֵי זֶה סָפֵק אִם מְצָרֵף הַכְּלִי לִקְמִיצָה</b>. אם הכלי מחשיב את המנחה שבו למחוברת כדי שיהיה אפשר לקמוץ ממנה.
<h3> כד</h3>
<b>כְּנֶגֶד גֹּבַהּ מַעֲרֶכֶת לֶחֶם הַפָּנִים</b>. על השולחן היו מונחים הלחמים בשתי ערמות (מערכות). השולחן מקדש את הקומץ הניתן עליו רק עד גובה מערכות הלחם.
<b>קִדְּשׁוֹ הַשֻּׁלְחָן לְהִפָּסֵל וכו'</b>. השולחן מקדש את הקומץ כאילו ניתן בכלי שרת (לעניין שנפסל אם חסר וכדומה), אך אינו מכשירו להקטרה. וייתכן שפירושו שהקומץ נפסל בנתינה על השולחן, ונתינתו לאחר מכן בכלי שרת אינה מועילה (נאם דוד).
<h3> כה</h3>
<b>הִדְבִּיק הַקֹּמֶץ לְדֹפֶן הַכְּלִי וְקָמַץ</b>. לא קמץ את הקומץ מהמנחה המונחת בתחתית הכלי אלא הדביקה למעלה בדופן הכלי ומשם קמץ.
<b>שֶׁהָפַךְ הַכְּלִי עַל יָדוֹ וְקָמַץ מִתּוֹכוֹ וּפִיו לְמַטָּה</b>. קמץ ממנחה המודבקת לתחתית הכלי ומונחת הפוך.
<h3> כו</h3>
<b>וְהִפְרִישׁ חֵלֶק אַחֵר תַּחְתָּיו</b>. להשלמת שיעור העישרון.
<b>וְנִמְצָא הָאָבוּד וַהֲרֵי שְׁלָשְׁתָּן מֻנָּחִין בִּכְלִי אֶחָד וְאֵין נוֹגְעִין זֶה בָּזֶה</b>. הכלי מצרף את חלקי המנחה שהיו אמורים להצטרף יחד (הראשון והשני שנאבד, הראשון והשלישי שהופרש במקום האבוד) ואינו מצרף את חלקי המנחה שלא היו אמורים להצטרף (השני והשלישי). במקרה של טומאה באחד מהחלקים נפסל גם מה שאמור להצטרף אתו.
<b>נִטְמָא הַחֵלֶק הָרִאשׁוֹן הֲרֵי הָאָבוּד וְהַמֻּפְרָשׁ תַּחְתָּיו מִצְטָרְפִין</b>. וכל החלקים נפסלים.
<h3> כז</h3>
<b>וְכֵן לְעִנְיַן קְמִיצָה</b>. הקמיצה מאחד מחלקי המנחה מתייחסת לאותו חלק ולחלק שמצטרף אתו, ומתירה את השיירים שלהם באכילה (ראה ריק"ו ועוד, שהתקשו מהאמור לעיל הכ"ג שכאשר מנחה מונחת בכלי וחלקיה אינם נוגעים זה בזה, שייריה אינם נאכלים).
<b>וְהַמֻּפְרָשׁ אֵינוֹ נֶאֱכָל</b>. שדינו כמנחה שלא נקמצה.
<b>קָמַץ מִן הָרִאשׁוֹן שְׁנֵיהֶן אֵין נֶאֱכָלִין לְפִי וכו'</b>. במקרה זה שני החלקים מצטרפים לחלק הנקמץ, אך מכיוון שהקמיצה נעשתה על עישרון היא מתירה רק עישרון אחד באכילה ושני החלקים נשארים אסורים מספק שמא הם החלק שלא הותר.
<b>וְהֵיאַךְ קָרֵב הַקֹּמֶץ הַזֶּה וַהֲרֵי לְפָנָיו עִשָּׂרוֹן וּמֶחֱצָה</b>. ומנחה זו צריכה להיות עישרון בלבד.
<b>וַהֲרֵי הַחֲלָקִים אֵינָן נוֹגְעִין זֶה בָּזֶה</b>. ולכן הכהן יכול לקבוע בדעתו שהוא קומץ רק על שניים משלושת החלקים.
<h3> כח</h3>
<b>נִתְעָרֵב הַקֹּמֶץ בְּמִנְחַת כֹּהֲנִים וכו'</b>. שמנחות אלו אינן נקמצות אלא מוקטרות כליל על המזבח.
<h3> כט</h3>
<b>אִם יָכוֹל לִקְמֹץ מִזּוֹ בִּפְנֵי עַצְמָהּ וּמִזּוֹ בִּפְנֵי עַצְמָהּ</b>. אם נשארו מכל מנחה חלקים שלא התערבו ויכול לקמוץ מהם.
<h3> ל</h3>
<b>זוֹ שֶׁנִּקְמְצָה עָלָת לַבְּעָלִים</b>. שבסופו של דבר הקומץ שלה הוקטר על המזבח.
<h3> לא</h3>
<b>נִתְעָרֵב קֻמְצָהּ בִּשְׁיָרֶיהָ</b>. אין להקטיר את שיירי המנחות (ראה לעיל ג,טז).
<b>אוֹ שֶׁנִּתְעָרְבוּ שְׁיָרֶיהָ בִּשְׁיָרֵי חֲבֶרְתָּהּ</b>. לפני שהקטיר את הקומץ. במקרה זה נחשבים השיירים המעורבים כאבודים (לעיל ה"כ), שאין להקטירים לכתחילה (או"ש, הר המוריה; ויש שכתבו שיש לגרוס כאן "נתערב קמצה בשיריה או בשירי חברתה" ומדובר בקומץ שהתערב בשיירים, ליקו"ה מנחות כג,ב).
<h2>פרק יב</h2>
<h3> א</h3>
<b>שְׁתֵּי הַלֶּחֶם</b>. שני הלחמים המונפים בחג השבועות עם שני כבשים, שיעור כל לחם עישרון (הלכות תמידין ומוספין ח,ג).
<b>וְלֶחֶם הַפָּנִים</b>. שיעור כל לחם שני עשרונים (שם ה,ב).
<b>וְעֹמֶר הַתְּנוּפָה</b>. מנחת שעורים הבאה עם קרבן העומר בט"ז ניסן, שיעורה עישרון (שם ז,יב).
<h3> ב</h3>
<b>חַלּוֹת תּוֹדָה</b>. עם קרבן תודה מביאים ארבעים חלות מעשרים עשרונות סולת (הלכות מעשה הקרבנות ט,יז).
<b>וּרְקִיקֵי נָזִיר</b>. הנזיר מביא עם איל השלמים עשרים חלות משישה עשרונות ושני שלישי עישרון (שם הכ"ג).
<b>עַד שֶׁלֹּא נִזְרַק דַּם הַזֶּבַח פְּסוּלִין וכו'</b>. אם חסרו עד שעת זריקת דם הקרבן שאתו באים הלחמים, הרי הם פסולים; ואם חסרו לאחר מכן, כשרים.
<h3> ד</h3>
<b>שְׁנֵי סְדָרִים</b>. שתי הערמות של לחם הפנים.
<b>שֶׁחָסְרוּ עַד שֶׁלֹּא הֻקְטְרוּ הַבָּזִיכִין וכו'</b>. עם הלחמים היו מונחים על השולחן שני בזיכי לבונה. כשסילקו את הלחם מהשולחן הקטירו את הבזיכים על המזבח ואז הותרו הלחמים באכילה. אם הלחמים חסרו לפני הקטרת הבזיכים אין להקטיר את הבזיכים עליהם והם פסולים.
<h3> ה</h3>
<b>הַנְּסָכִים</b>. היין והסולת שמביאים עם קרבנות העולה והשלמים.
<b>שֶׁחָסְרוּ בֵּין מִשֶּׁקָּרַב הַזֶּבַח בֵּין עַד שֶׁלֹּא קָרַב וכו'</b>. הקרבן לא מוקרב על נסכים מסוימים והנסכים אינם מעכבים את הקרבתו (הלכות מעשה הקרבנות ב,יב), ולכן גם אם בשעת הקרבן היו הנסכים חסרים, הקרבן והנסכים כשרים ויש להשלים את שיעורם ולהביאם.
<h3> ו</h3>
<b>אִם נִפְסַל בַּשְּׁחִיטָה לֹא קָדְשׁוּ הַנְּסָכִים לִקְרַב וכו'</b>. בשחיטת הקרבן מתקדשים הנסכים להקרבה עם קרבן זה, ולכן אם הקרבן נפסל בשחיטה הנסכים לא התקדשו להקרבה אתו ומותר לנסכם עם קרבן אחר (הר המוריה).
<b>נִפְסַל מִקַּבָּלָה וָאֵילָךְ</b>. בעבודות שאחר השחיטה.
<b>זָבוּחַ</b>. שחוט.
<b>נַעֲשׂוּ כְּמִי שֶׁנִּפְסְלוּ בְּלִינָה וְיִשָּׂרְפוּ</b>. ממתין עד שייפסלו בלינה ושורף אותם (ראה פה"מ ז,ד, ובריק"ו פירש ששורפם מיד).
<b>מִפְּנֵי שֶׁלֵּב בֵּית דִּין מַתְנֶה עֲלֵיהֶן</b>. בקרבן ציבור חכמים התכוונו מראש שאם יהיה בו פסול, אפילו לאחר השחיטה, לא יתקדשו הנסכים להקרבה דווקא עם קרבן זה אלא עדיין יוכלו להקדישם ולנסכם לקרבן שחוט אחר.
<h3> ז</h3>
<b>וְכָל הַזְּבָחִים שֶׁנִּזְבְּחוּ שֶׁלֹּא לִשְׁמָן וכו'</b>. כל הקרבנות (חוץ מחטאת ופסח) שנשחטו לשם קרבן אחר או לא לשם בעליהם, כשרים, אך הבעלים לא יצאו בהם ידי חובה (לקמן טו,א). ויש להביא עמם את נסכיהם.
<h3> ח</h3>
<b>וְלַד תּוֹדָה</b>. ולדות הקדשים מוקרבים כאמם (הלכות תמורה ד,א).
<b>וּתְמוּרָתָהּ</b>. אמר על בהמת חולין שתהיה תמורת בהמת תודה, שתי הבהמות קדושות בקדושת תודה (שם ג,א).
<b>אִם הֱבִיאָן לְאַחַר שֶׁכִּפֵּר בְּתוֹדָה רִאשׁוֹנָה וכו'</b>. מכיוון שכבר הקריב תודה עם לחם אינו מביא לחם עם התודה השנייה.
<b>וַחֲלִיפָתָהּ</b>. הבהמה שהופרשה במקום האבודה.
<b>הֲרֵי שְׁתֵּיהֶן צְרִיכוֹת לֶחֶם</b>. כיוון שעדיין לא התכפר, שתי הבהמות ראויות לקרבן תודה וטעונות לחם. ויביא את הלחם עם הראשונה שיקריב (הר המוריה, חזו"א).
<b>בַּמֶּה דְּבָרִים אֲמוּרִים בְּנוֹדֵר תּוֹדָה</b>. כשאמר 'הרי עלי תודה' התחייב בהבאת הקרבן (ולא דווקא על בהמה מסוימת). ולכן כשמקריב בהמה אחרת במקום התודה שהקדיש בתחילה, יוצא בה ידי נדרו, ומביא אתה לחמי תודה.
<b>אֲבָל תּוֹדַת נְדָבָה וכו'</b>. כשאמר על בהמה 'הרי זו תודה' התחייב להביא דווקא את הבהמה הזו, ואינו יוצא ידי נדבתו בבהמה אחרת. ולכן חליפתה ותמורתה של התודה נחשבות כתודה חדשה שהקדיש שחייב להביא עליה לחמי תודה (פה"מ מנחות ז,ד).
<b>וּוְלָדָהּ אֵינוֹ טָעוּן לֶחֶם</b>. שהוולד נחשב כ'מותר תודה' שדינו שקרב כקרבן תודה ואינו טעון לחמי תודה (פה"מ שם, וראה לקמן ה"י).
<h3> ט</h3>
<b>וְנִמְצְאוּ הָרִאשׁוֹנוֹת וַהֲרֵי שְׁלָשְׁתָּן עוֹמְדוֹת וכו'</b>. את השנייה הפריש תחת הראשונה ואת השלישית הפריש תחת השנייה. ולכן כשמקריב את הראשונה לתודה פוטר את השנייה (המופרשת תחתיה) מן הלחם, אך אינו פוטר את השלישית (שבאה תחת השנייה). וכן כשמקריב את השלישית לתודה (המובאת תחת השנייה וללא קשר לראשונה), פוטר את השנייה אך לא את הראשונה. אבל כשמקריב את השנייה לתודה פוטר את שתיהן.
<h3> י</h3>
<b>וְהַשְּׁאָר יָבִיא בָּהֶן תּוֹדָה וְאֵינָהּ טְעוּנָה לֶחֶם</b>. בכסף שנותר יקנה בהמה נוספת ויקריב אותה לתודה אך לא יביא עמה לחמים.
<b>אֲבָל טְעוּנָה נְסָכִים</b>. ככל קרבן שלמים.
<b>וְאַחַר כָּךְ נִמְצֵאת יָבִיא בַּמָּעוֹת תּוֹדָה בְּלֹא לֶחֶם</b>. ואת הבהמה הראשונה יקריב עם לחם.
<h3> יא</h3>
<b>הֲרֵי זוֹ תּוֹדָה</b>. 'הרי זו' היא לשון נדבה ואינו חייב באחריותה, ואם אבדה הבהמה או מתה אינו צריך להביא אחרת (הלכות מעשה הקרבנות יד,ה).
<b>אָבַד הַלֶּחֶם מֵבִיא לֶחֶם אַחֵר</b>. כיוון שהתודה קיימת יש להקריבה, ויש להביא עמה לחם.
<b>אָבְדָה הַתּוֹדָה אֵינוֹ מֵבִיא תּוֹדָה אַחֶרֶת</b>. עם הלחם המופרש.
<h3> יב</h3>
<b>הִפְרִישׁ מָעוֹת לְתוֹדָתוֹ וְנוֹתְרוּ מֵבִיא וכו'</b>. לחמי התודה נקראים גם כן 'תודה' ולכן יכול להביאם ממעות תודה, אמנם ממעות הלחם אינו יכול להביא קרבן שהקרבן אינו נקרא לחם (בבלי מנחות פ,ב).
<h3> יג</h3>
<b>הֲרֵי זוֹ תּוֹדָה</b>. תודת נדבה.
<b>וְנִתְעָרְבָה בִּתְמוּרָתָהּ וכו'</b>. מכאן משמע שלא מביאים לחם עם תמורת תודת נדבה. המפרשים התקשו מכך שלעיל ה"ח נאמר שתודת נדבה חליפתה ותמורתה טעונין לחם, ויש שהציעו למחוק שם את המילה 'ותמורתה' (ריק"ו, וראה חזו"א שיישב באופן אחר).
<h3> יד</h3>
<b>תּוֹדָה שֶׁנִּפְרְסָה חַלָּה מֵחַלּוֹתֶיהָ</b>. עם התודה מביאים ארבעה מיני חלות, עשר חלות מכל מין. החלות צריכות להיות שלמות בשעת שחיטת התודה, וכשנפרסה חלה אחת לאחר השחיטה כל החלות נפסלו.
<b>יָצָאת הַחַלָּה</b>. מהעזרה.
<b>שְׁאָר הַחַלּוֹת כְּשֵׁרוֹת</b>. ויאכלם (וראה גם לקמן יז,יג).
<b>נִפְרַס לַחְמָהּ אוֹ נִטְמָא אוֹ יָצָאעַד שֶׁלֹּא נִשְׁחֲטָה הַתּוֹדָה מֵבִיא לֶחֶם אַחֵר</b>. לפני השחיטה, אפילו אם נפרסה אחת מהחלות, שאר החלות כשרות ומצרף לנשארות חלות אחרות.
<b>וְאִם אַחַר שֶׁנִּשְׁחֲטָה נִפְרַס אוֹ נִטְמָא אוֹ יָצָא... וְהַלֶּחֶם כֻּלּוֹ פָּסוּל</b>. מדובר כאן כשכל החלות נפסלו, אבל אם רק חלקן נטמא או יצא, השאר כשרות, כמבואר בתחילת ההלכה (כס"מ; וראה ריק"ו שפירש באופן אחר).
<b>הַדָּם יִזָּרֵק וְהַבָּשָׂר יֵאָכֵל וְהַלֶּחֶם כֻּלּוֹ פָּסוּל וִידֵי נִדְרוֹ לֹא יָצָא</b>. כיוון שבשעת זריקת הדם לא היו הלחמים ראויים, הם פסולים ולא יוצאים ידי חובת תודה בקרבן זה. אמנם הקרבן עצמו כשר כשלמים (בבלי מנחות מו,א).
<b>נִזְרַק הַדָּם וְאַחַר כָּךְ נִפְרַס מִקְצָת הַלֶּחֶם אוֹ נִטְמָא אוֹ יָצָא תּוֹרֵם וכו'</b>. לאחר זריקת דם התודה יש לתת חלה אחת מכל מין תרומה לכהן ושאר הלחמים נאכלים לבעלים. החלה הנתרמת צריכה להיות שלמה (הלכות מעשה הקרבנות ט,כב). כשחלה אחת נפסלה תורמים אחת מהחלות הראויות מאותו מין.
<h3> טו</h3>
<b>תּוֹדָה שֶׁנִּשְׁחֲטָה עַל שְׁמוֹנִים חַלּוֹת לֹא קָדְשׁוּ אַרְבָּעִים מִתּוֹךְ שְׁמוֹנִים</b>. כל תודה נשחטת רק על ארבעים חלות ואינו יכול לקדש יותר (לדין דומה בשתי הלחם ראה הלכות תמידין ומוספין ח,יב).
<b>וּמֵרִים מֵהֶן אֶחָד מִכָּל קָרְבָּן</b>. נותן לכהן אחד מכל מין מארבעים הלחמים הללו.
<b>וְהָאַרְבָּעִים הַשְּׁנִיּוֹת יִפָּדוּ וְיֵצְאוּ לְחֻלִּין</b>. את החלות הנותרות יש לפדות מקדושת דמים שלהן, ולאחר פדיון דינן כחולין.
<h3> טז</h3>
<b>בֵּית פַּגִי</b>. מקום בירושלים בסמוך להר הבית שבו אפו את חלות התודה (פה"מ מנחות ז,ג).
<h3> יז</h3>
<b>קָרְמוּ פְּנֵי הַלֶּחֶם בַּתַּנּוּר</b>. התקשה הצד שדבוק בדופן התנור.
<h3> יח</h3>
<b>וְנִפְסְלָה בִּשְׁחִיטָתָהּ בְּמַחֲשֶׁבֶת זְמַן אוֹ בְּמַחֲשֶׁבֶת מָקוֹם</b>. חשב בשעת השחיטה להקריב או לאכול את הקרבן לאחר זמנו או מחוץ למקומו הראוי (לקמן יג,א).
<b>נִמְצֵאת בַּעֲלַת מוּם אוֹ טְרֵפָה</b>. מכיוון שהפסול היה עוד קודם השחיטה לא התקדש בשחיטה (בבלי מנחות עח,ב).
<b>שֶׁנִּשְׁחֲטָה שֶׁלֹּא לִשְׁמָהּ</b>. במקרה זה הקרבן כשר (ראה לקמן טו,א), אך מכיוון שלא נשחט לשם תודה, לא מתקדש הלחם (ראה רש"י כת"י מנחות עח,ב).
<b>וְכֵן הַדִּין בְּאֵיל נָזִיר עִם הַלֶּחֶם שֶׁלּוֹ</b>. כל הדינים שבלחמי תודה (הר המוריה, ערוה"ש קמד,יט).
<h2>פרק יג</h2>
<h3> א</h3>
<b>מַחֲשָׁבוֹת... שֶׁפּוֹסְלִין אֶת הַקָּרְבָּנוֹת</b>. המקריב את הקרבן צריך לחשוב בשעת עבודות השחיטה וההקרבה לשם הקרבן (שמקריב קרבן זה לחטאת, לעולה וכדומה) ולשם בעלי הקרבן, ואם הקריב סתם ולא חשב לשם הקרבן ובעליו, כשר ויצא ידי חובה (הלכות מעשה הקרבנות ד,י). אמנם אם חשב מחשבה שאינה נכונה, פעמים שמחשבתו פוסלת את הקרבן.
<b>אוֹ יִשְׁחֲטֶנּוּ לְשֵׁם עוֹלָה וְלִשְׁלָמִים אוֹ וכו'</b>. שבתחילת השחיטה חשב לשם קרבן אחד, ואחר כך לשם קרבן אחר.
<b>זוֹ הִיא מַחֲשֶׁבֶת שִׁנּוּי הַשֵּׁם</b>. דיני מחשבה זו יתבארו לקמן פרק טו.
<b>עַל מְנַת לִזְרֹק דָּמוֹ</b>. ובכלל זה מחשבה הנוגעת לשפיכת שיירי הדם (ראה לקמן יז,ו).
<b>חוּץ לִמְקוֹם אֲכִילָתוֹ</b>. קדשי קדשים מחוץ לעזרה וקדשים קלים מחוץ לירושלים.
<b>הֵן הַנִּקְרָאִין זְבָחִים שֶׁנִּשְׁחֲטוּ חוּץ לִמְקוֹמָן</b>. וזבחים אלו פסולים ויש איסור באכילתם (לקמן יח,ג).
<b>מֵאַחַר שֶׁתִּשְׁקַע הַחַמָּה</b>. לאחר השקיעה.
<b>שֶׁאֵינוֹ וְהֵן הַנִּקְרָאִין פִּגּוּל</b>. והאוכלם חייב כרת (לקמן יח,ו).
<h3> ב</h3>
<b>מִפִּי הַשְּׁמוּעָה</b>. מסורת חכמים בפירוש המקראות.
<b>אֵינוֹ מְדַבֵּר אֶלָּא בִּמְחַשֵּׁב וכו'</b>. אף שלכאורה פשט הכתוב מדבר באוכל מן הקרבן לאחר זמנו ועל כך נאמר "לא יֵרָצה המקריב אֹתו... פגול יהיה", קיבלו חכמים במסורת שמדובר בקרבן שבעת הקרבתו חשבו שיאכלוהו ביום השלישי לאחר זמנו.
<b>בִּמְחַשֵּׁב בִּשְׁעַת הַקְרָבָה שֶׁיֹּאכַל מִמֶּנּוּ בַּשְּׁלִישִׁי</b>. לאחר סוף זמן האכילה (שלמים נאכלים לשני ימים, הלכות מעשה הקרבנות י,ו).
<b>וְכֵן אִם חִשֵּׁב לְהַקְטִיר מִמֶּנּוּ בַּמִּזְבֵּחַ דָּבָר הָרָאוּי לְהַקְטָרָה</b>. ובכלל זה גם זריקת הדם (פה"מ זבחים ב,ג).
<h3> ג</h3>
<b>אוֹתוֹ הַנִּשְׁאָר נִקְרָא נוֹתָר וְאָסוּר לְאָכְלוֹ</b>. וחייבים כרת על אכילתו (לקמן יח,י).
<b>וְהַקָּרְבָּן כְּבָר נִרְצָה וְכִפֵּר</b>. אף שהבשר נפסל כשנעשה נותר, יצאו ידי חובה בהקרבת קרבן זה.
<b>כֵּיוָן שֶׁהִגִּיעַ דָּם לַמִּזְבֵּחַ כְּהִלְכָתוֹ נִתְכַּפְּרוּ הַבְּעָלִים</b>. אפילו שהבשר לא נאכל.
<b>אֵין מִתְפַּגֵּל אֶלָּא דָּבָר שֶׁיֵּשׁ לוֹ מַתִּירִין</b>. אין חייבים כרת משום פיגול אלא על אכילת דבר שהותר לאכילת האדם או המזבח על ידי פעולה קודמת שנעשתה בחלק אחר של הקרבן ('המתיר'). כגון האימורים שמותרים להקטרה על ידי זריקת הדם או שיירי המנחה שמותרים באכילה על ידי הקטרת הקומץ והלבונה. אבל דבר שראוי למזבח מבלי שדבר אחר יתיר אותו (כגון הדם, וכגון מנחת נסכים ומנחת כהן שמוקטרים כליל על המזבח), אין חייבים כרת על אכילתו משום פיגול אפילו אם חשבו בקרבן מחשבת חוץ לזמנו.
<b>כְּמוֹ שֶׁיִּתְבָּאֵר</b>. לקמן יח,ז-ח.
<b>אֶחָד זֶבַח שֶׁחִשֵּׁב בּוֹ וכו'</b>. דין אחד לכולם.
<h3> ה</h3>
<b>וְהָעוֹף בִּשְׁנֵי דְּבָרִים בַּמְּלִיקָה וּבְמִצּוּי הַדָּם</b>. בעוף המליקה היא במקום השחיטה, ומיצוי הדם הוא במקום הזריקה, ואין בדמו קבלה (שהדם ניתן ישירות מצוואר העוף) והולכה (שהעוף נמלק על גבי המזבח).
<h3> ו</h3>
<b>וְהַמְּנָחוֹת הַנִּקְמָצוֹת</b>. אבל מנחת כהנים ומנחת נסכים אינם נקמצים אלא מוקטרים כליל, ולפיכך אינם מתפגלים כי אין להם מתירים.
<b>בַּקְּמִיצָה וּבִנְתִינַת הַקֹּמֶץ בִּכְלִי שָׁרֵת וּבְהוֹלָכַת הַקֹּמֶץ לַמִּזְבֵּחַ וּבִזְרִיקָתוֹ עַל הָאֵשׁ</b>. פעולות אלו במנחות מקבילות לשחיטה, קבלת הדם, הולכתו וזריקתו שנעשים בקרבנות.
<h3> ז</h3>
<b>אֲבָל אִם חִשֵּׁב בִּדְבָרִים אֲחֵרִים</b>. בזמן עשיית פעולות אחרות מלבד אלו שנזכרו.
<b>הֶפְשֵׁט</b>. עור הקרבן.
<b>נִתּוּחַ</b>. חיתוך איברי העולה.
<b>בְּלִילַת הַמִּנְחָה</b>. בשמן.
<b>הַגָּשָׁתָהּ</b>. הצמדת המנחה לקרן דרומית מערבית.
<b>אֵין אוֹתָהּ הַמַּחֲשָׁבָה מוֹעֶלֶת כְּלוּם</b>. המחשבה אינה פוסלת את הקרבן בשום אופן.
<h3> ח</h3>
<b>לְהַנִּיחַ דַּם הַזֶּבַח אוֹ אֵמוּרָיו לְמָחָר אוֹ לְהוֹצִיאָן חוּץ לָעֲזָרָה</b>. כיוון שלא חשב לזרוק את הדם או להקטיר את האימורים למחר או בחוץ אלא סתם להשאירם, אין מחשבה זו נחשבת מחשבת חוץ לזמנו או מקומו.
<b>לִזְרֹק הַדָּם עַל הַכֶּבֶשׁ שֶׁלֹּא כְּנֶגֶד הַיְסוֹד וכו'ֹ</b>. ואם זורק בפועל את הדם שלא במקומו הראוי על המזבח נפסל בשר הקרבן (ראה לעיל ב,י).
<b>לְהַכְנִיס דַּם הַחַטָּאת לִפְנִים</b>. לתוך ההיכל, ומעשה כזה פוסל את הקרבן (לעיל ב,יג).
<b>שֶׁיַּקְרִיבוּהוּ טְמֵאִים אוֹ שְׁאָר הַפְּסוּלִין לָעֲבוֹדָה</b>. הפוסלים בעבודתם את הקרבן (לעיל א,כז).
<b>לְעָרֵב דַּם הַזֶּבַח בְּדַם הַפְּסוּלִין</b>. לפסול את הדם (לעיל ב,כג).
<b>לִשְׁבֹּר עַצְמוֹת הַפֶּסַח וְלֶאֱכֹל מִמֶּנּוּ נָא</b>. יש לאכול את הפסח צלוי ואסור לאכול אותו נא (הלכות קרבן פסח ח,ד), וכן אסור לשבור בו עצמות (שם י,א).
<b>לִשְׂרֹף חַטָּאת הַנִּשְׂרֶפֶת חוּץ לִזְמַנָּן אוֹ חוּץ לִמְקוֹמָן</b>. את החטאות הפנימיות יש לשרוף מחוץ לירושלים במקום המכונה בית הדשן (הלכות מעשה הקרבנות ז,ד). ואם חשב לשרפן לאחר זמנן (למחרת יום השחיטה) או שלא במקומן אינן נפסלות במחשבה זו, שאין שרפתן נחשבת ל'אכילת מזבח' (לעיל ה"ב) שהמחשבה בה פוסלת.
<b>בְּכָל אֵלּוּ הַמַּחֲשָׁבוֹת וְכַיּוֹצֵא בָּהֶן הַזֶּבַח כָּשֵׁר</b>. אף שבחלק ממחשבות אלו אם היה עושה בפועל את מה שחשב לעשות היה הקרבן נפסל, עצם המחשבה אינה פוסלת את הקרבן.
<h3> ט</h3>
<b>כְּבָר בֵּאַרְנוּ</b>. לעיל א,כג.
<b>שֶׁהוֹלָכָה שֶׁלֹּא בָּרֶגֶל אֵינָהּ הוֹלָכָה וכו'</b>. קירוב הדם למזבח בידיים בלי להוליכו ברגליים אינו נחשב הולכה, ולכן מחשבת פסול בזמן זה אינה פוסלת את הקרבן.
<b>וְהַמְהַלֵּךְ בְּמָקוֹם שֶׁאֵינוֹ צָרִיךְ</b>. מתרחק מהמזבח עם הדם.
<h2>פרק יד</h2>
<h3> א</h3>
<b>אֲבָל מַחֲשֶׁבֶת בַּעַל הַקָּרְבָּן אֵינָהּ מוֹעֶלֶת כְּלוּם</b>. אינה פוסלת את הקרבן בשום אופן.
<b>שֶׁאֲפִלּוּ שָׁמַעְנוּ הַבְּעָלִים שֶׁפִּגְּלוּ</b>. שאמרו בפירוש שדעתם להקריב על מנת לאכול חוץ לזמנו.
<h3> ב</h3>
<b>לֹא פָּסַל בְּמַחֲשַׁבְתּוֹ לְפִי שֶׁאֵינוֹ רָאוּי לָעֲבוֹדָה</b>. המחשבה פוסלת את הקרבן רק כשאין פסול בגלל סיבה נוספת (פה"מ זבחים ג,א).
<b>וְאוֹתוֹ הַדָּם שֶׁקִּבֵּל אוֹ שֶׁזָּרַק מִקְצָתוֹ יִשָּׁפֵךְ לָאַמָּה</b>. דם זה נפסל בעבודת הפסול ונשפך לתעלת הניקוז שבעזרה ככל הדמים הפסולים (ראה לעיל ב,יא).
<b>דַּם הַנֶּפֶשׁ</b>. הדם שעל ידו הנפש יוצאת, שהוא הראוי למזבח.
<b>שֶׁהַשְּׁחִיטָה כְּשֵׁרָה בִּפְסוּלִין כְּמוֹ שֶׁבֵּאַרְנוּ</b>. לעיל א,א.
<b>יֵשׁ קָרְבָּנוֹת שֶׁאִם נַעֲשׂוּ שֶׁלֹּא לִשְׁמָן כְּשֵׁרִין כְּמוֹ שֶׁיִּתְבָּאֵר</b>. לקמן טו,א.
<b>לְפִיכָךְ אִם קִבֵּל הַדָּם בָּהֶן זֶה שֶׁאֵינוֹ רָאוּי לָעֲבוֹדָה</b>. וחשב בקרבן מחשבת שינוי השם.
<b>פָּסַל הַזֶּבַח כְּאִלּוּ עָשָׂהוּ לִשְׁמוֹ שֶׁהוּא פָּסוּל</b>. הפסול שעבד פוסל את הקרבן גם כשעבד במחשבת שינוי השם.
<b>וְאַף עַל פִּי שֶׁיֵּשׁ דַּם הַנֶּפֶשׁ וְחָזַר הַכָּשֵׁר וְקִבֵּל וְזָרַק כְּבָר נִפְסַל הַזֶּבַח כְּמוֹ שֶׁבֵּאַרְנוּ</b>. לעיל א,כח. ומדובר כאן בטמא הפוסל את שאריות הדם שנשארו בצוואר הבהמה (כמבואר שם). אבל שאר הפסולים אינם פוסלים את דם הנפש שנשאר (קרן אורה זבחים כו,ב, הר המוריה).
<h3> ג</h3>
<b>מִנְחַת הָעֹמֶר</b>. מנחת עישרון סולת שעורים המובאת עם קרבן העומר ביום ט"ז בניסן.
<b>שֶׁקְּמָצָהּ שֶׁלֹּא לִשְׁמָהּ הֲרֵי זוֹ כְּמַה שֶּׁנַּעֲשָׂת לִשְׁמָהּ</b>. מחשבה אינה פוסלת בה.
<b>וְאֵין הַשְּׂעוֹרִים דָּבָר הָרָאוּי לִשְׁאָר קָרְבָּנוֹת</b>. כל שאר המנחות באות מחיטים ולכן נחשבות השעורים דבר שאינו ראוי לקרבן (וראה מרכה"מ, או"ש ועוד, מדוע במנחת סוטה, הבאה גם היא משעורים, מועילה מחשבה).
<b>הַמְחַשֵּׁב בְּמִנְחַת קְנָאוֹת וְהַלְּבֹנָה עָלֶיהָ</b>. שבמנחת סוטה ('קנאות') אסור לתת לבונה (הלכות מעשה הקרבנות יב,ז), ולכן כשיש עליה לבונה היא נחשבת דבר שאינו ראוי לעבודה ומחשבת פסול אינה מועילה בה (עד שיסירו ממנה את הלבונה, לקמן טז,י).
<b>וְכֵן כָּל כַּיּוֹצֵא בָּזֶה</b>. כגון מנחת חוטא עם לבונה, או מנחת נדבה ללא שמן או לבונה.
<h3> ד</h3>
<b>מִזְבֵּחַ שֶׁנִּפְגַּם</b>. ופוסל את כל הקרבנות השחוטים שדמם לא נזרק (לעיל ג,כב).
<b>קָמַץ אֶת הַמִּנְחָה בַּחוּץ</b>. מחוץ לעזרה.
<b>אֵין מַחֲשָׁבָה זוֹ כְּלוּם</b>. ויקמוץ שוב כשיכניסה לעזרה (לעיל יא,ד).
<h3> ה</h3>
<b>אֵלּוּ דְּבָרִים שֶׁאֵינָם רְאוּיִין וכו'</b>. מחשבת אכילה או הקטרה מועילה רק לדברים הראויים לאכילה או להקטרה (לקמן ה"ח).
<h3> ז</h3>
<b>בְּשַׂר חַטָּאוֹת הַנִּשְׂרָפוֹת</b>. שאינו מוקטר על המזבח ואינו נאכל אלא נשרף מחוץ לעיר.
<b>וְהָעוֹר שֶׁל בְּהֵמָה כֻּלּוֹ</b>. אפילו קרבן עולה שכל בשרו מוקטר, עורו אינו קרב אלא ניתן לכהנים (הלכות מעשה הקרבנות י,יד).
<b>חוּץ מֵעוֹר הָאַלְיָה שֶׁהוּא רָאוּי לַאֲכִילָה</b>. עור האליה (הזנב) רך וראוי לאכילה ודינו כבשר לכל דבר (הלכות מאכלות אסורות ד,כא). בקרבנות הנאכלים הוא נאכל ומחשבת אכילה פוסלת בו, ובעולה הוא מוקטר ומחשבת הקטרה פוסלת בו (ליקו"ה זבחים כח,א, אבן האזל).
<b>הָעֲצָמוֹת וְהַגִּידִים וְהַקַּרְנַיִם וְהַטְּלָפַיִם</b>. אינם ראויים לאכילה ואינם מוקטרים אפילו בקרבן עולה כשאינם מחוברים לבשר (הלכות מעשה הקרבנות ו,ג).
<b>וְהַטְּלָפַיִם</b>. פרסות.
<b>וְהַחַרְטוֹם</b>. המקור.
<b>וְרָאשֵׁי אֲגַפַּיִם</b>. קצה הכנפיים.
<b>אֲפִלּוּ מְקוֹמוֹת הָרַכִּים מִכָּל אֵלּוּ הַדְּבוּקִין בַּבָּשָׂר</b>. החלקים הללו שאינם חלק מהבשר אלא דבוקים בו, ראויים לאכילה בצדם הצמוד לבשר והמובלע בו.
<b>שֶׁאִלּוּ יֵחָתְכוּ מִן הַחַי יְבַצְבֵּץ הַדָּם וְיֵצֵא</b>. כשמפרידים אותם מהבשר בעוד בעל החיים חי יוצא מהם דם.
<b>נִקְרָאִין דָּבָר שֶׁאֵינוֹ רָאוּי לַאֲכִילָה לְעִנְיַן הַקָּרְבָּנוֹת</b>. ולא לעניין טומאת אוכלים (הלכות טומאת אוכלין ד,ד).
<b>הַמָּרָק</b>. רוטב הבשר.
<b>וְהַתְּבָלִין</b>. שהצטבר עליהם בשר.
<b>וְהַשְּׁלִיל</b>. עובר לא גמור הנמצא במעי הבהמה.
<b>וְהַשִּׁלְיָה</b>. הקרום שבתוכו נמצא העובר.
<b>וּבֵיצֵי הָעוֹף</b>. הנמצאים בעוף לאחר השחיטה.
<b>כָּל אֵלּוּ אֵינָן חֲשׁוּבִין לְעִנְיַן מַחֲשֶׁבֶת הַקָּרְבָּנוֹת</b>. חלקים אלו אינם נחשבים חלק מבשר הקרבן כדי שמחשבת פסול בהם תפסול את הקרבן (אבל לעניין אכילתם הרי הם כבשר הקרבן, וכשחשבו מחשבת פסול על חלק אחר מהבהמה גם הם נאסרים באכילה — לקמן יח,כג).
<h3> ח</h3>
<b>וּמְחַשְּׁבִין עַל דָּבָר הָעוֹמֵד לְאִבּוּד וְעַל דָּבָר הָעוֹמֵד לִשְׂרֵפָה</b>. מחשבה אוסרת ומפגלת בשר שנפסל שיש לאבדו ולשרפו, ואינו נחשב לדבר שאינו ראוי לאכילה (קרן אורה מעילה ז,א).
<b>בְּאַחַת מֵאוֹתָן הָאַרְבַּע הָעֲבוֹדוֹת</b>. שמחשבה בהן פוסלת את הקרבן (ראה לעיל יג,ד-ו).
<h3> ט</h3>
<b>חִשֵּׁב שֶׁיֹּאכְלוּ הַטְּמֵאִים אוֹ הַפְּסוּלִים... שֶׁיַּקְטִירוּ הַטְּמֵאִים אוֹ הַפְּסוּלִים</b>. כשחושב מחשבת פסול על אכילת דבר הראוי לאכילה או הקטרת דבר הראוי להקטרה, גם אם חושב שייעשו על ידי כאלו שאינם ראויים — המחשבה פוסלת.
<b>הַזֶּבַח פִּגּוּל כְּמוֹ שֶׁבֵּאַרְנוּ</b>. לעיל יג,א.
<b>וְחוּץ לִמְקוֹם אֲכִילָה וְהַקְטָרָה הֲרֵי זֶה פָּסוּל וְאֵינוֹ פִּגּוּל</b>. ככל מחשבת חוץ למקומו.
<h3> י</h3>
<b>אֵין אֲכִילָה פְּחוּתָה מִכַּזַּיִת</b>. אכילה של פחות משיעור כזית, אינה נחשבת כלל אכילה.
<b>וְאִם הוֹצִיאוֹ בִּלְשׁוֹן אֲכִילָה וכו'</b>. אם חשב מחשבת פסול על שרפת האימורים בלשון אכילה (שחשב שהאש תאכלם לאחר הזמן או חוץ למקומם) מצטרפת מחשבה זו למחשבת פסול על אכילת בשר.
<b>חִשֵּׁב לֶאֱכֹל אוֹ לְהַקְטִיר כַּחֲצִי זַיִת</b>. חוץ לזמנו או חוץ למקומו.
<b>בְּאוֹתָהּ הַמַּחֲשָׁבָה</b>. מחשבת אכילה או מחשבת הקטרה.
<b>בֵּין בְּמַחֲשֶׁבֶת מָקוֹם בֵּין בְּמַחֲשֶׁבֶת זְמַן</b>. האכילה שלו ושל הבהמה יהיו חוץ לזמנו או חוץ למקומו.
<b>לֶאֱכֹל כַּזַּיִת בְּיָתֵר מִכְּדֵי אֲכִילַת פְּרָס</b>. חשב שיאכל חוץ לזמנו או חוץ למקומו וישהה מתחילת אכילת הכזית עד סיומו יותר מזמן אכילת שלוש ביצים. בדינים אחרים כששוהה באכילת כזית יותר מזמן זה, תחילת האכילה אינה מצטרפת לסיומה ולא נחשב שאכל שיעור כזית (ראה למשל הלכות מאכלות אסורות יד,ח ועוד), אמנם לעניין מחשבת פסול בקרבן, האכילה מצטרפת והקרבן נפסל.
<b>וְכֵן אִם חִשֵּׁב עַל כַּזַּיִת בִּשְׁעַת קַבָּלָה וְעַל כַּזַּיִת בִּשְׁעַת הוֹלָכָה</b>. כתבו המפרשים שנראה שצריך להגיה: "כחצי זית בשעת קבלה וכחצי זית בשעת הולכה" (כס"מ)
<b>שֶׁהַלְּבֹנָה עִם הַקֹּמֶץ לַמִּנְחָה כָּאֵמוּרִין לַזֶּבַח</b>. לא רק הקומץ (שהוא ממין המנחה) אלא גם הלבונה שמוקטרת אף היא על המזבח נחשבת כאימורי המנחה (פה"מ מנחות ב,א).
<b>הֲרֵי זֶה פִּגּוּל כְּמוֹ שֶׁנִּתְבָּאֵר</b>. לעיל יג,א-ב, יד,ה.
<b>כֵּיוָן שֶׁחִשֵּׁב עַל כְּדֵי הַזָּיָה מִן הַדָּם פָּסַל</b>. מחשבת פסול בהזאת הדם אינה בכזית אלא די במחשבה על שיעור הזאה אחת של דם כדי לפסול.
<h2>פרק טו</h2>
<h3> א</h3>
<b>שֶׁנִּשְׁחֲטוּ בְּמַחֲשֶׁבֶת שִׁנּוּי הַשֵּׁם</b>. שחט קרבן שלא לשמו (עולה לשם שלמים) או שלא לשם בעליו.
<b>אֶלָּא שֶׁלֹּא עָלוּ לַבְּעָלִים לְשֵׁם חוֹבָה</b>. וצריכים להביא קרבן אחר כדי לצאת ידי חובתם.
<b>כְּמוֹ שֶׁבֵּאַרְנוּ</b>. לעיל יג,ג.
<b>בְּשֶׁעָקַר שֵׁם הַזֶּבַח בְּזָדוֹן</b>. ידע מהו הקרבן ובכוונה שינה את מחשבתו.
<b>עָלָת לַבְּעָלִים לְשֵׁם חוֹבָה</b>. ואף שכל עבודותיו נעשו לשם שלמים יוצא בו ידי חובת עולה.
<b>שֶׁעֲקִירָה בְּטָעוּת אֵינָהּ עֲקִירָה</b>. ואינה פוסלת בקרבן.
<b>שֶׁמְּלָקָהּ אוֹ שֶׁמִּצָּה דָּמָהּ</b>. המחשבה בעבודות אלו פוסלת קרבן עוף (לעיל יג,ה).
<h3> ב</h3>
<b>מִמִּנְחַת חוֹטֵא</b>. שמביא עני שאין ידו משיגה קרבן עוף המחויב קרבן עולה ויורד.
<b>וּמִנְחַת קְנָאוֹת</b>. מנחת סוטה.
<b>בְּאַחַת מֵאַרְבַּע עֲבוֹדוֹת שֶׁלָּהֶן</b>. קמיצה, נתינת קומץ בכלי, הולכת הקומץ למזבח, זריקת הקומץ לאש (לעיל יג,ו).
<b>מִנְחוֹת נְדָבָה</b>. אחת מהמנחות שאדם יכול להביאן בנדר או בנדבה.
<h3> ג</h3>
<b>אָסוּר לְחַשֵּׁב בַּקֳּדָשִׁים מַחֲשָׁבָה שֶׁאֵינָהּ נְכוֹנָה כְּמוֹ שֶׁיִּתְבָּאֵר</b>. לקמן יח,א.
<b>שֶׁעִיֵּן עֲלֵיהֶם הַכָּתוּב</b>. התורה ציינה לגביהם שייעשו לשמם.
<b>שֶׁתֵּעָשֶׂה לְשֵׁם אוֹתוֹ הַחֵטְא</b>. גם שינוי זה נחשב שינוי השם ופוסל בחטאת (לקמן ה"ו).
<h3> ד</h3>
<b>כְּמוֹ שֶׁבֵּאַרְנוּ</b>. לעיל ה"א.
<b>שְׁחָטָהּ לְשֵׁם חֻלִּין</b>. לשם אכילת הבהמה כחולין.
<b>הֲרֵי זוֹ כְּשֵׁרָה וְלֹא עָלָת לַבְּעָלִים</b>. כדין שינוי השם בשאר הקרבנות (גם שאר קרבנות שנשחטו לשם חולין לא עלו לבעלים, ערוה"ש קנ,ב).
<h3> ה</h3>
<b>מִפִּי הַשְּׁמוּעָה</b>. מסורת חכמים בפירוש המקראות.
<b>שֶׁהַקֳּדָשִׁים מְחַלְּלִין קָדָשִׁים</b>. מחשבה לשם קרבן אחר יכולה לפסול את הקרבן.
<h3> ו</h3>
<b>שְׁחָטָהּ לְשֵׁם חֵטְא אַחֵר וכו'</b>. ראה גם הלכות שגגות ג,ג.
<h3> ז</h3>
<b>חַטָּאת שֶׁאֵינָהּ קְבוּעָה</b>. קרבן עולה ויורד.
<b>הֲרֵי זוֹ פְּסוּלָה</b>. שהרי שינה במחשבת הבעלים.
<h3> ח</h3>
<b>שְׁחָטָהּ לְשֵׁם אַחֵר שֶׁהוּא מְחֻיָּב עוֹלָה</b>. ואינו מחויב חטאת.
<b>הֲרֵי זוֹ כְּשֵׁרָה וְלֹא עָלָת לַבְּעָלִים</b>. ככל שינוי השם בשאר הקרבנות.
<b>שֶׁנֶּאֱמַר וְכִפֶּר עָלָיו עָלָיו וְלֹא עַל חֲבֵרוֹ וכו'</b>. מכאן נלמד שמחשבת שינוי הבעלים פוסלת רק כאשר החטאת נעשתה לשם אחר שמחויב חטאת.
<h3> ט</h3>
<b>שְׁחָטָהּ לְשֵׁם מֵת</b>. כגון שהיה חייב חטאת ומת לפני שהקריב.
<b>שֶׁאֵין כַּפָּרָה לַמֵּתִים</b>. וממילא מת זה אינו מחויב חטאת והשחיטה לשמו אינה פוסלת.
<b>הֲרֵי זוֹ פְּסוּלָה שֶׁמָּא מְחֻיָּב הוּא וְאֵינוֹ יוֹדֵעַ</b>. יש לחשוש שמא האדם שלשמו נשחטה החטאת, מחויב גם כן חטאת (וכאשר נשחט לשם מי שמחויב עולה, מן הסתם הכוונה בשחיטה היא להוציאו ידי חובת העולה שהוא חייב בה ולכן הקרבן כשר — ליקו"ה זבחים ז,א, אבן האזל לקמן הי"ד).
<h3> י</h3>
<b>וְחִשֵּׁב בִּשְׁעַת הַשְּׁחִיטָה לִזְרֹק דָּמָהּ שֶׁלֹּא לִשְׁמָהּ הֲרֵי זוֹ פְּסוּלָה</b>. אפילו אם בסופו של דבר זרק לשמה.
<b>שֶׁמְּחַשְּׁבִין מֵעֲבוֹדָה לַעֲבוֹדָה</b>. מחשבת עשייה שלא לשמה מועילה לא רק באותו מעשה, אלא אפילו כשחשב בשעת עבודה אחת לעשות עבודה אחרת שלא לשמה.
<h3> יא</h3>
<b>שֶׁשִּׁנָּה שְׁמוֹ לְשֵׁם זֶבַח אַחֵר</b>. ששחטו לשם קרבן אחר.
<b>שֶׁנֶּאֱמַר וַאֲמַרְתֶּם זֶבַח פֶּסַח הוּא לַיי</b>. וכשנשחט לשם חולין אינו לה' ולכן פסול (כס"מ).
<b>שֶׁשְּׁחָטוֹ בִּזְמַנּוֹ שֶׁהוּא יוֹם אַרְבָּעָה עָשָׂר בְּנִיסָן אֲפִלּוּ שְׁחָטוֹ בְּשַׁחֲרִית</b>. זמן שחיטת הפסח בי"ד בניסן בצהריים (הלכות קרבן פסח א,ד). אמנם לעניין מחשבת שינוי השם כל יום ארבעה עשר נחשב זמנו.
<b>שְׁחָטוֹ בְּלֹא זְמַנּוֹ בְּמַחֲשֶׁבֶת שֶׁלֹּא לִשְׁמוֹ כָּשֵׁר</b>. כששחטו שלא בזמנו לשם קרבן אחר אינו נחשב קרבן פסח, ומחשבת שינוי השם אינה פוסלת בו.
<b>שֶׁלֹּא לְשֵׁם בְּעָלָיו נַעֲשָׂה כְּמִי שֶׁאֵין לוֹ בְּעָלִים בִּזְמַנּוֹ וּפָסוּל</b>. פסח שנעשה שלא בזמנו בשינוי בעלים עדיין נחשב פסח, והרי הוא פסול כפסח שנעשה בזמנו שלא לשם בעליו.
<h3> יב</h3>
<b>לְפִי שֶׁאֵינוֹ זְמַנּוֹ</b>. עדיין לא הגיע זמן שחיטתו. ופסח שנשחט לשמו שלא בזמנו פסול (בבלי זבחים ח,ב).
<b>עָבְרָה שְׁנָתוֹ וְשָׁחַט בִּזְמַנּוֹ לְשֵׁם פֶּסַח וכו'</b>. הפסח מובא מזכרי הצאן בשנתם הראשונה, בהמה שהוקדשה לפסח ונכנסה לשנתה השנייה נפסלה ומקריבים אותה שלמים (הלכות קרבן פסח ד,ז). ואם שחטו אותה לשם פסח (בזמנו או שלא בזמנו) דינה כשלמים שנשחט שלא לשמו, שכשר ולא עלה לבעלים לשם חובה.
<b>הַשּׁוֹחֵט שְׁאָר זְבָחִים לְשֵׁם פֶּסַח אֲפִלּוּ שְׁחָטָן אַחַר חֲצוֹת</b>. בהמה שהוקדשה לקרבן אחר ונעשתה לשם פסח, אפילו בזמן הקרבת קרבן פסח, נחשבת ככל הקרבנות שנשחטו שלא לשמם וכשרה.
<h3> יג</h3>
<b>תּוֹדָה וכו'</b>. התודה היא קרבן שלמים המובא עם לחמי תודה (הלכות מעשה הקרבנות ט,ה).
<b>שֶׁהַתּוֹדָה נִקְרֵאת שְׁלָמִים. "</b>. ובשר זבח תודת שלמיו" (ויקרא ז,טו, על פי בבלי זבחים ד,א).
<h3> יד</h3>
<b>עוֹלָה שֶׁשְּׁחָטָהּ עַל מִי שֶׁאֵינוֹ מְחֻיָּב קָרְבָּן כְּלָל</b>. שחט עולה של אחד עבור אדם אחר שאינו חייב קרבן.
<b>לֹא עָלָת לַבְּעָלִים</b>. ככל קרבן שנשחט במחשבת שינוי השם.
<b>וְאַף עַל פִּי שֶׁזֶּה שֶׁשְּׁחָטָהּ לִשְׁמוֹ אֵינוֹ מְחֻיָּב כְּלוּם בְּעֵינֵינוּ</b>. ואם באמת לא היה חייב קרבן לא הייתה המחשבה מועילה והיו הבעלים יוצאים ידי חובה (ליקו"ה זבחים ז,א).
<b>שֶׁאֵין לְךָ אָדָם בְּיִשְׂרָאֵל שֶׁלֹּא עָבַר מֵעוֹלָם עַל מִצְוַת עֲשֵׂה</b>. ומחויב קרבן עולה לכפרה (בבלי יומא לו,א, וראה הלכות מעשה הקרבנות ג,יד).
<h3> טו</h3>
<b>עוֹלָה הַבָּאָה לְאַחַר מִיתָה</b>. כגון אדם שנדר עולה ומת, והיורשים צריכים להביא מנכסיו את העולה שהתחייב (ראה הלכות מחוסרי כפרה א,יג).
<b>עָלָת לַבְּעָלִים לְשֵׁם חוֹבָה</b>. והיורשים אינם צריכים להביא קרבן נוסף.
<b>שֶׁאֵין בְּעָלִים לְאַחַר מִיתָה</b>. ואם כן ההקרבה לשם אדם אחר אינה נחשבת שינוי.
<h3> טז</h3>
<b>שְׁנֵי כִּבְשֵׂי עֲצֶרֶת שֶׁשְּׁחָטָן לְשֵׁם אֵילִים</b>. בחג השבועות מביאים עם שתי הלחם שני כבשים לשלמים (הלכות תמידין ומוספין ח,א). אם שינה בכוונת שחיטתם וחשב ששוחטם לשם אילים (כבשים בשנתם השנייה; וכגון שחשב לשחטם לשם שני אילי העולה שבאים עם הלחם), הכבשים כשרים אך לא יוצאים בהם ידי חובה.
<b>מִפְּנֵי שֶׁהִיא עֲקִירָה בְּטָעוּת</b>. ואינה עקירה, כדלעיל ה"א.
<h3> יז</h3>
<b>אֲשַׁם מְצֹרָע</b>. קרבן אשם שמביא המצורע ביום טהרתו. שלא כשאר האשמות, אשם זה טעון נסכים (הלכות מעשה הקרבנות ב,ו).
<b>שֶׁלֹּא נָתַן מִדָּמוֹ עַל גַּבֵּי בֹּהֲנוֹת</b>. חלק מדם האשם מתקבל ביד הכהן ומזים ממנו על תנוך אוזן המצורע ועל בהונות ידיו ורגליו (הלכות מחוסרי כפרה ד,ב). כשלא נתן מהדם על הבהונות, הקרבן כשר ולא יצאו בו ידי חובה (שם ה,ב).
<b>טָעוּן נְסָכִים</b>. אף שלא יוצאים בו ידי חובה, יש להביא עמו נסכים כפי שמביאים עם אשם מצורע, ולא להקריבו כשאר אשמות שמובאים ללא נסכים.
<b>שֶׁאִם יַקְרִיב בְּלֹא נְסָכִים נִמְצָא כְּמַקְרִיב נְדָבָה וכו'</b>. האשם הוקדש לאשם מצורע, ואם מקריבו ללא נסכים נמצא שמקריבו כאשם אחר בתורת נדבה.
<b>וְאֵין הָאָשָׁם בָּא נְדָבָה</b>. הלכות מעשה הקרבנות יד,ח.
<h3> יח</h3>
<b>כֶּבֶשׂ הַבָּא עִם הָעֹמֶר</b>. בט"ז ניסן מקריבים את מנחת העומר ומביאים עמה כבש לעולה. שלא כשאר כבשים, שטעונים עישרון סולת בלול בשלישית ההין שמן, כבש זה טעון שני עשרונים סולת בלולים בשלישית ההין שמן (הלכות מעשה הקרבנות ב,ה).
<b>לֹא יָבִיא מִנְחַת נְסָכִים שֶׁלּוֹ שְׁנֵי עֶשְׂרוֹנִים... שֶׁהֲרֵי לֹא עָלָה לְשֵׁם חוֹבָתוֹ</b>. כיוון שלא יוצאים ידי חובה בקרבן זה, יש להקריבו כעולת נדבה ואין לכפול את נסכיו.
<b>תָּמִיד וכו'</b>. עם קרבן התמיד היו מעלים שני גזרי עצים להוסיף על אש המערכה (הלכות תמידין ומוספין ב,ב). כשלא יצאו ידי חובה בתמיד הוא קרב כעולת נדבה ואין להעלות עמו גזרי עצים.
<h3> יט</h3>
<b>אוֹ שֶׁשְּׁחָטָן בֵּין לִפְנֵי זְמַנָּן בֵּין לְאַחַר זְמַנָּן</b>. שחטם לפני חג השבועות או אחריו. במקרים אלו הכבשים כשרים, ולא יצאו ידי חובה בהקרבתם.
<b>וְאִם הָיְתָה שַׁבָּת לֹא יִזְרֹק</b>. יש איסור שבות (מדרבנן) בזריקת הדם, ושבות זו לא הותרה בשבת במקרה שלא יוצאים ידי חובה בקרבן (בבלי ביצה כ,ב).
<b>וְאִם זָרַק הֻרְצָה לְהַקְטִיר אֵמוּרִין לָעֶרֶב</b>. כשזרק את הדם בשבת (באיסור), הוכשר הקרבן. אמנם אין להקטיר את אימוריו בשבת ויש להמתין למוצאי שבת ואז להקטירם (לדין דומה ראה הלכות שגגות ב,יד).
<h3> כ</h3>
<b>הֲרֵי הֵן נֶאֱכָלִין לְיוֹם וָלַיְלָה וְאֵין טְעוּנִין לֶחֶם</b>. כיוון שלא יוצאים בהם ידי חובה לא צריך להביא אתם לחמים והם כשרים כשלמי נדבה (ראה גם הלכות נזירות ח,יב).
<b>אֲשַׁם נָזִיר</b>. אשם שמביא נזיר שנטמא.
<b>הֲרֵי הֵן נֶאֱכָלִין</b>. ככל האשמות.
<b>שַׁלְמֵי נָזִיר</b>. שמביא הנזיר ביום טהרתו ומביא עמו לחמים. שלא כשאר שלמים, שנאכלים לשני ימים ולילה אחד, שלמי הנזיר נאכלים רק ליום ולילה (הלכות מעשה הקרבנות י,ז).
<h2>פרק טז</h2>
<h3> א</h3>
<b>כְּבָר בֵּאַרְנוּ וכו'</b>. לעיל יג,א.
<b>בְּשֶׁלֹּא עֵרֵב עִם מַחֲשֶׁבֶת הַזְּמַן מַחֲשָׁבָה אַחֶרֶת</b>. הפוסלת את הקרבן.
<b>מַחֲשֶׁבֶת שִׁנּוּי הַשֵּׁם בַּפֶּסַח וּבַחַטָּאת</b>. לעיל טו,א.
<h3> ב</h3>
<b>לֶאֱכֹל כַּזַּיִת מִדָּבָר הָרָאוּי לַאֲכִילָה בַּחוּץ וְכַזַּיִת לְמָחָר</b>. חשב בעבודה אחת מחשבת מקום ומחשבת זמן יחד, בגלל שמצורף למחשבת הזמן מחשבה אחרת הפוסלת את הקרבן, הקרבן אינו פיגול.
<b>כַּחֲצִי זַיִת בַּחוּץ וְכַחֲצִי זַיִת לְמָחָר</b>. מחשבה על חצי זית אינה פוסלת (לעיל יד,י). וכיוון שאין כזית שלם שחשב עליו מחשבת זמן, הקרבן אינו מתפגל. אמנם מחשבת חצי זית חוץ לזמן ומחשבת חצי זית חוץ למקום מצטרפות, ולכן הקרבן פסול.
<b>וְכֵן אִם עֵרֵב הַמַּחֲשָׁבוֹת בַּהַקְטָרָה הֲרֵי זֶה פָּסוּל וְאֵינוֹ פִּגּוּל</b>. כגון שחשב להקטיר כזית בחוץ וכזית למחר.
<h3> ג</h3>
<b>שֶׁאֵין חֲצִי זַיִת חָשׁוּב אֵצֶל כַּזַּיִת</b>. אף שמחשבת חצי זית חוץ למקומו מצטרפת לחצי זית חוץ לזמנו לפסול (כמבואר בהלכה הקודמת), היא אינה נחשבת כשיש מחשבת כזית שלמה חוץ לזמנו.
<h3> ד</h3>
<b>חִשֵּׁב עַל חֲצִי זַיִת וכו'</b>. במקרים אלו מצטרפים שני חציי הזיתים של מחשבת חוץ לזמנו, והחצי זית של מחשבת חוץ למקומו אינו נחשב.
<h3> ה</h3>
<b>וְכַיּוֹצֵא בְּמַחֲשָׁבוֹת אֵלּוּ שֶׁאֵינָן פּוֹסְלִין כְּמוֹ שֶׁבֵּאַרְנוּ</b>. לעיל יג,ח.
<b>וְעֵרֵב עִמָּהֶן מַחֲשֶׁבֶת הַזְּמַן</b>. בנוסף למחשבה לתת את הדם שלא במקומו, חשב לאכול או להקטיר למחר.
<b>הֲרֵי זֶה פִּגּוּל</b>. מכיוון שאין עם מחשבת הזמן מחשבה אחרת הפוסלת את הקרבן.
<h3> ו</h3>
<b>וּמֵאַחַר שֶׁבֵּאַרְנוּ בַּהֲלָכוֹת אֵלּוּ שֶׁהַדָּם שֶׁנִּתַּן וכו'</b>. לעיל ב,י.
<b>אֵינוֹ מַתִּיר הַבָּשָׂר בַּאֲכִילָה כְּמוֹ שֶׁבֵּאַרְנוּ</b>. שכשהדם ניתן לא במקומו, הבעלים יצאו ידי חובה אך בשר הזבח פסול (שם).
<b>וְכָל זְרִיקָה שֶׁאֵינָהּ מַתֶּרֶת הַבָּשָׂר בַּאֲכִילָה אִם חִשֵּׁב לִתֵּן אוֹתָהּ חוּץ לִזְמַנָּהּ לֹא פִּגֵּל</b>. רק במקרה שכל עבודות הקרבן נעשו כראוי נעשה הקרבן פיגול על ידי מחשבת חוץ לזמנו, אך כאשר הזריקה אינה כשרה ואינה מתירה את הבשר באכילה (גם אם כיפרה), לא נעשה הקרבן פיגול (ראה לקמן יח,טז).
<b>לְפִיכָךְ אִם חָזַר וְחִשֵּׁב בְּזֶבַח זֶה מַחֲשֶׁבֶת הַזְּמַן הֲרֵי זֶה פָּסוּל וְאֵינוֹ פִּגּוּל</b>. כיוון שמחשבת נתינת הדם שלא במקום הראוי חוץ לזמנו פסלה את הקרבן, מחשבת חוץ לזמנו נוספת שיחשבו בקרבן זה (גם באופן הראוי לפגל בקרבן כשר, כגון מחשבה לתת את הדם במקומו או להקטיר את האימורים למחר), אינה מפגלת אותו (ככל מחשבת חוץ לזמנו המעורבת במחשבה אחרת, לעיל ה"א).
<h3> ז</h3>
<b>לִקּוּט הַלְּבֹנָה</b>. איסוף הלבונה שעל המנחה כדי לתתה בכלי ולהקטירה יחד עם הקומץ.
<b>וְאֵינָהּ פִּגּוּל עַד שֶׁיְּחַשֵּׁב מַחֲשֶׁבֶת הַזְּמַן בְּכָל הַמַּתִּיר</b>. אין מחשבת חוץ לזמנו מפגלת אלא אם כן חשב אותה גם בשעה שעשה עבודה בקומץ וגם בשעה שעשה עבודה בלבונה, ששניהם יחד מתירים את המנחה באכילה (ראה לעיל יג,ג).
<b>זְרִיקָתָן</b>. הקטרתם על המזבח.
<h3> ח</h3>
<b>שֶׁאֵין הַקְטָרָה מְפַגֶּלֶת הַקְטָרָה</b>. מחשבת פיגול בשעת הקטרת חלק אחד של המתיר להקטיר את חלקו השני חוץ לזמנו אינה מספיקה כדי לפגל, שהרי בשעת הקטרת החלק השני לא חשבו מחשבת פיגול (ראה חזו"א).
<b>שֶׁאֵין מְפַגְּלִין בַּחֲצִי מַתִּיר</b>. לעיל ה"ז.
<b>אֲבָל אִם הִקְטִיר אֶת הַקֹּמֶץ לְבַדּוֹ וְחִשֵּׁב וכו'</b>. אף שמחשבה בזמן הקטרת הקומץ להקטיר את הלבונה למחר אינה מפגלת בפני עצמה (כמבואר בתחילת ההלכה), ומחשבה בזמן הקטרת הלבונה גם כן אינה מפגלת בפני עצמה — הצירוף של שתי המחשבות מפגל.
<h3> ט</h3>
<b>הִקְטִיר כְּדֵי שֻׁמְשׁוּם מִן הַקֹּמֶץ עִם הַלְּבֹנָה... עַד שֶׁהִשְׁלִים כָּל הַקֹּמֶץ עִם הַלְּבֹנָה</b>. הקטיר את הקומץ והלבונה מעט מעט וחשב מחשבת חוץ לזמנו בהקטרה.
<b>אֶלָּא הֲרֵי זוֹ כְּמִנְחָה שֶׁלֹּא הִקְטִיר קֻמְצָהּ</b>. ולכן המנחה פסולה.
<h3> י</h3>
<b>מִנְחַת חוֹטֵא אוֹ מִנְחַת קְנָאוֹת שֶׁהָיָה עָלֶיהָ לְבֹנָה</b>. ובזמן זה אינן ראויות להקרבה, ומחשבת פיגול אינה מפגלת אותם (ראה גם לעיל יד,ג).
<h3> יא</h3>
<b>שְׁיָרִים שֶׁחָסְרוּ בֵּין קְמִיצָה לְהַקְטָרָה</b>. ודינם שיקטיר את הקומץ אך השיירים אסורים באכילה (לעיל יא,כ).
<b>סָפֵק אִם נִקְבְּעוּ לְפִגּוּל</b>. מכיוון שההקטרה לא התירה את השיירים באכילה יש ספק אם היא מועילה לפגל אותם או לא.
<h2>פרק יז</h2>
<h3> א</h3>
<b>כָּל הַדָּמִים הַנִּתָּנִין עַל מִזְבֵּחַ הַחִיצוֹן וכו'</b>. גם הקרבנות שצריך לזרוק מדמם על המזבח יותר מפעם אחת, כשרים אם נתן מדמם רק פעם אחת (לעיל ב,א), ולכן לאחר הנתינה הראשונה לא פוסלת מחשבת פסול בשאר הנתינות.
<b>שֶׁמַּתָּנָה רִאשׁוֹנָה הִיא הָעִקָּר</b>. ולכן מחשבות בשאר המתנות אינן נחשבות כמחשבות מעורבות עם מחשבת הפיגול שפוסלות ולא מפגלות (לעיל טז,א).
<b>הַדָּמִים הַנִּתָּנִין עַל הַמִּזְבֵּחַ הַפְּנִימִי</b>. חטאות הנשרפות.
<b>הוֹאִיל וְכֻלָּן מְעַכְּבִין זֶה אֶת זֶה כְּמוֹ שֶׁבֵּאַרְנוּ</b>. שאם חיסר נתינה אחת נפסל הקרבן (לעיל ב,ג).
<b>הִפְסִיד בָּהּ הַמַּחֲשָׁבָה</b>. חשב בה מחשבת פסול.
<h3> ב</h3>
<b>חִשֵּׁב בָּרִאשׁוֹנָה וכו'</b>. בחטאות הפנימיות.
<b>הֲרֵי זֶה פָּסוּל וְאֵינוֹ פִּגּוּל עַד שֶׁיַּזֶּה כֻּלָּן בְּמַחֲשֶׁבֶת הַזְּמַן</b>. הקרבן פיגול רק אם חשב מחשבת חוץ לזמנו בכל המתיר (לעיל טז,ז), ולכן אינו פיגול עד שיחשוב מחשבת הזמן בכל ההזאות.
<b>שֶׁהֲרֵי כֻּלָּן בְּמַתָּנָה אַחַת הֵן</b>. כל ההזאות בחטאות הפנימיות נחשבות כמתנה אחת שהרי כולן מעכבות.
<h3> ג</h3>
<b>וּטְבִילַת אֶצְבַּע בַּדָּם בַּחַטָּאוֹת הַפְּנִימִיּוֹת מְפַגֶּלֶת</b>. בהזאת הדם של החטאות צריך לטבול את האצבע בדם שבכלי לפני כל הזאה (הלכות מעשה הקרבנות ה,ח), המחשבה בשעת טבילת האצבע בחטאות הפנימיות פוסלת ומפגלת את הקרבן כשם שההזאה פוסלת (אבל לא בחטאות החיצוניות, בבלי זבחים יד,א).
<h3> ד</h3>
<b>בְּדָבָר הַנַּעֲשֶׂה בִּפְנִים</b>. הזאות הדם הנעשות בהיכל.
<b>בְּדָבָר הַנַּעֲשֶׂה בַּחוּץ</b>. שחיטת החטאות, שפיכת שיירי הדם והקטרת האימורים הנעשות בעזרה.
<h3> ו</h3>
<b>הָיָה עוֹמֵד בַּהֵיכָל וְאָמַר וכו'</b>. כשם שאין מועילה מחשבה בעזרה על עבודת פנים, כך לא מועילה מחשבה בהיכל על עבודה בעזרה.
<h3> ז</h3>
<b>הַתּוֹדָה מְפַגֶּלֶת אֶת הַלֶּחֶם וכו'</b>. הלחמים הבאים עם קרבן התודה טפלים לקרבן, ולכן כשמחשב מחשבת פיגול בקרבן גם הלחמים מתפגלים, וכשמחשב מחשבת פיגול בלחם, הבשר אינו מתפגל.
<h3> ח</h3>
<b>וְכֵן הַדִּין בִּשְׁנֵי כִּבְשֵׂי עֲצֶרֶת עִם שְׁתֵּי הַלֶּחֶם הַבָּאוֹת עִמָּהֶן</b>. ששני הלחמים הבאים עם כבשי השלמים בחג השבועות טפלים להם.
<b>לֶאֱכֹל כַּזַּיִת מִבְּשַׂר הַזֶּבַח עִם הַלֶּחֶם לְמָחָר</b>. לאכול כזית, חלקו מהבשר וחלקו מהלחם.
<b>הַלֶּחֶם לְבַדּוֹ פִּגּוּל</b>. שהמחשבה על הבשר מצטרפת למחשבה על הלחם ויש כאן מחשבת פיגול בכזית.
<h3> ט</h3>
<b>שְׁנֵי בָּזִיכֵי לְבֹנָה שֶׁעִם לֶחֶם הַפָּנִים וכו'</b>. הקטרת בזיכי הלבונה מתירה את אכילת הלחמים, ולכן מחשבת חוץ לזמנו בהקטרתם מפגלת את הלחמים.
<h3> י</h3>
<b>שְׁתֵּיהֶן פִּגּוּל</b>. שתי החלות נחשבות כגוף אחד, ולכן אם אחת התפגלה גם השנייה פיגול (פה"מ מנחות ב,ב).
<h3> יא</h3>
<b>שְׁנֵי הַסְּדָרִים פִּגּוּל</b>. לחם הפנים היה מסודר על השולחן בשתי ערמות, ושתיהן נחשבות כגוף אחד.
<h3> יג</h3>
<b>אוֹתָהּ הַחַלָּה וְאוֹתוֹ הַסֵּדֶר אָסוּר וְהַטָּהוֹר בְּטָהֳרָתוֹ וְיֵאָכֵל</b>. ראה גם לעיל יב,יד.
<h3> יד</h3>
<b>עַד שֶׁיְּחַשֵּׁב בְּכָל הַמַּתִּיר</b>. כדלעיל טז,ז.
<h3> טו</h3>
<b>הֲרֵי אֵלּוּ מִצְטָרְפִין לְפִגּוּל</b>. כיוון ששני הכבשים יחד מתירים את שני הלחמים יחד, המחשבה שחשב בכבש הראשון על הלחם הראשון מצטרפת למחשבה שחשב בכבש השני על הלחם השני.
<b>בִּשְׁנֵי הַבָּזִיכִין עִם שְׁנֵי הַסְּדָרִין</b>. שחשב בשעת הקטרת בזך אחד לאכול מאחד הסדרים למחר, ובשעת הקטרת הבזך השני חשב לאכול מהסדר השני למחר.
<h3> טז</h3>
<b>חִשֵּׁב בְּאֶחָד מִשְּׁנֵי הַכְּבָשִׂים מַחֲשֶׁבֶת הַזְּמַן</b>. בהקרבה או באכילה של הכבש (ולא בלחמים).
<b>זֶה שֶׁעָשָׂהוּ בְּמַחֲשֶׁבֶת הַזְּמַן פִּגּוּל וְהַשֵּׁנִי כָּשֵׁר</b>. אף ששני הכבשים מתירים יחד את שתי הלחם, כל אחד מהם נחשב קרבן בפני עצמו, ואם אחד נפסל השני נשאר כשר (והלחם נפסל ולא מתפגל כיוון שפיגל רק בכבש אחד שהוא מקצת המתיר שלו).
<h3> יז</h3>
<b>שֶׁאֵין מְחַשְּׁבִין מִזֶּה עַל זֶה</b>. שהרי הם שני קרבנות נפרדים.
<h3> יח</h3>
<b>שְׁנֵי כִּבְשֵׂי עֲצֶרֶת אֵין מְקַדְּשִׁין אֶת הַלֶּחֶם אֶלָּא בַּשְּׁחִיטָה</b>. השחיטה מקדשת את הלחמים קדושת הגוף (שייפסלו בלינה וכדומה).
<b>שְׁחָטָן וְזָרַק דָּמָן בְּמַחֲשֶׁבֶת שִׁנּוּי הַשֵּׁם לֹא קָדַשׁ הַלֶּחֶם</b>. כיוון שלא נשחטו הכבשים לשמם השחיטה אינה מקדשת את הלחם (לדין דומה בלחמי תודה ראה לעיל יב,יח).
<b>שְׁחָטָן לִשְׁמָן וְזָרַק דָּמָן שֶׁלֹּא לִשְׁמָן הַלֶּחֶם קָדוֹשׁ וְאֵינוֹ קָדוֹשׁ</b>. הלחם התקדש בשחיטה, אך כיוון שהדם לא נזרק לשמו הלחם אינו מותר באכילה (כס"מ).
<h3> יט</h3>
<b>שֶׁיָּצְאוּ</b>. מהעזרה.
<b>וְזָרַק דַּם הַכְּבָשִׂים בְּמַחֲשֶׁבֶת הַזְּמַן</b>. כשהם בחוץ.
<b>נִתְפַּגְּלוּ שְׁתֵּי הַלֶּחֶם אַף עַל פִּי שֶׁהֵן בַּחוּץ</b>. אף ששתי הלחם נפסלו מחמת שיצאו מחוץ לעזרה, מחשבת חוץ לזמנו מפגלת אותם וחייבים כרת על אכילתם.
<b>שֶׁהַזְּרִיקָה מוֹעֶלֶת לַיּוֹצֵא אַף עַל פִּי שֶׁעֲדַיִן הוּא בַּחוּץ</b>. אף שזריקת הדם נעשתה כאשר הלחם בחוץ והוא נפסל מאכילה, זריקת הדם נעשתה כהלכתה ולכן חייבים כרת על אכילתם (ראה לקמן יח,טז).
<h3> כ</h3>
<b>כִּבְשֵׂי עֲצֶרֶת שֶׁשְּׁחָטָן לִשְׁמָן וְאָבַד הַלֶּחֶם וכו'</b>. לאחר שהכבשים הונפו עם הלחם הם נקבעו יחד, ואם אבד אחד מהם השני נפסל (הלכות תמידין ומוספין ח,טו). לכן כאשר נזרק הדם לשמם הכבשים פסולים שהרי הלחם שלהם אבד. אמנם אם זרק את הדם שלא לשם שלמי ציבור אלא לשם שלמי יחיד יש מקום להסתפק שמא הכבשים יותרו לאכילה שהרי שלמי יחיד אינם טעונים לחם.
<b>זָרַק דָּמָן בְּמַחֲשֶׁבֶת הַזְּמַן</b>. הלשון קשה ויש שהגיהו: "זרק דמן שלא לשמן" (כס"מ בשם ריק"ו, וראה שם שהביא פירוש נוסף). ויש שפירשו ש'מחשבת זמן' האמורה כאן היינו לשם שלמי יחיד שנאכלים לשני ימים ולילה בניגוד לכבשי עצרת שהם שלמי ציבור ונאכלים ליום ולילה (מרכה"מ).
<h2>פרק יח</h2>
<h3> א</h3>
<b>מַחֲשָׁבָה שֶׁאֵינָהּ נְכוֹנָה בַּקֳּדָשִׁים</b>. מחשבה פוסלת.
<h3> ב</h3>
<b>מִפִּי הַשְּׁמוּעָה</b>. מסורת חכמים בפירוש המקראות.
<b>שֶׁהֲרֵי זֶה דּוֹמֶה לְמַטִּיל מוּם בַּקֳּדָשִׁים</b>. והמטיל מום בקדשים לוקה (הלכות איסורי מזבח א,ז).
<b>שֶׁאֵין הַמַּחֲשָׁבָה מַעֲשֶׂה</b>. ואין לוקים על עברה אלא אם יש בה מעשה ממשי (הלכות סנהדרין יח,א-ב).
<h3> ד</h3>
<b>מִפִּי הַשְּׁמוּעָה לָמְדוּ שֶׁאֵין הַכָּתוּב מַזְהִיר אֶלָּא עַל פְּסוּלֵי הַמֻּקְדָּשִׁין</b>. שהרי קרבן בעל מום מכונה 'תועבה' (דברים יז,א), ובכלל זה כל פסולי המוקדשים (ספרי ראה פסקה צט).
<h3> ה</h3>
<b>וְכֵן קָדָשִׁים שֶׁהֻטַּל בָּהֶן מוּם הָאוֹכֵל מֵהֶן כַּזַּיִת לוֹקֶה</b>. שהרי אסור לאכול מבהמת קדשים בעלת מום לפני פדיונה, וכשהטיל בה מום קנסוהו שלא לפדותה (אברהם יגל).
<b>עַד שֶׁיִּוָּלֵד לָהֶן מוּם אַחֵר וְיֵאָכְלוּ בְּמוּמָן</b>. לאחר פדיונם.
<b>כְּמוֹ שֶׁבֵּאַרְנוּ</b>. הלכות איסורי מזבח א,י.
<h3> ו</h3>
<b>שֶׁנִּתְפַּגֵּל בְּמַחֲשֶׁבֶת הַזְּמַן כְּמוֹ שֶׁבֵּאַרְנוּ</b>. לעיל יג,א.
<b>חַטָּאת קְבוּעָה</b>. הבאה תמיד מן הבהמה, בניגוד ל'עולה ויורד' שמשתנה לפי מצבו הכספי של האדם (הלכות שגגות א,ד).
<h3> ז</h3>
<b>אֵין חַיָּבִין כָּרֵת אֶלָּא עַל אֲכִילַת דְּבָרִים שֶׁהֻתְּרוּ בֵּין לָאָדָם בֵּין לַמִּזְבֵּחַ</b>. בתהליך ההקרבה חלקים מן הקרבן מוקטרים על המזבח וחלקים אחרים נאכלים. רק החלקים שהותרו למזבח או לאדם על ידי עבודה שנעשתה בחלקים אחרים של הקרבן ('המתיר', ראה לעיל יג,ג), נחשבים פיגול וחייבים כרת על אכילתם. אבל על אכילת המתיר עצמו או קרבנות שמוקרבים בשלמות ואין להם מתירים — אין חייבים כרת.
<b>לוֹקֶה כְּאוֹכֵל פְּסוּלֵי הַמֻּקְדָּשִׁין שֶׁאֵין בָּהֶן פִּגּוּל</b>. כמבואר לעיל ה"ג.
<b>בְּשַׂר חַטָּאוֹת הַנִּשְׂרָפוֹת</b>. כיוון שהבשר נשרף מחוץ לעיר ואינו מוקטר על המזבח או נאכל לאדם אינו בכלל דברים שהותרו לאכילת אדם או למזבח, ואין בו פיגול (ראה גם לעיל יג,ח).
<b>וּמְנָחוֹת הַנִּשְׂרָפוֹת</b>. מנחת כהן ומנחת נסכים המוקטרות כליל.
<h3> ח</h3>
<b>וְהַיַּיִן בֵּין יַיִן הַבָּא וכו'</b>. היין המנוסך על המזבח, בין שהוא חלק מנסכי הקרבנות (ראה הלכות מעשה הקרבנות ב,א) ובין שהובא בפני עצמו בנדר או בנדבה (שם יד,א).
<b>וְלֹג שֶׁמֶן שֶׁל מְצֹרָע</b>. המצורע מביא עם האשם שלו לוג שמן, ולאחר שמזים ממנו כנגד קודש הקדשים ונותנים ממנו על התנוך והבהונות של המצורע, שאר השמן נאכל על ידי הכהנים (הלכות מחוסרי כפרה ד,ב).
<b>אֵינוֹ תָּלוּי בּוֹ וכו'</b>. המצורע אינו חייב להביא את לוג השמן עם האשם אלא יכול להביאו לאחר זמן, ואם כן האשם אינו מתיר את השמן.
<b>כְּמוֹ שֶׁיִּתְבָּאֵר בִּמְקוֹמוֹ</b>. שם ה,ד.
<h3> ט</h3>
<b>וְהַמּוֹתִיר אֵינוֹ לוֹקֶה</b>. ראה גם הלכות קרבן פסח י,יא.
<b>נִתְּקוֹ הַכָּתוּב לַעֲשֵׂה</b>. איסור לא תעשה ('לא תותירו') נעתק להיות מצוות עשה ('באש תשרפו') ואין לוקים עליו.
<h3> י</h3>
<b>אִם קָדְשֵׁי קָדָשִׁים הֵן</b>. הנאכלים ביום ההקרבה ובלילה שאחריו (והוא הדין לקרבן תודה ואיל נזיר שנאכלים גם כן ליום ולילה).
<b>מֵאַחַר שֶׁיַּעֲלֶה עַמּוּד הַשַּׁחַר</b>. תחילת הארת צד מזרח קודם הזריחה (כשעה וחמישית לפניה — פה"מ ברכות א,א). ומדברי חכמים הבשר נאסר כבר בחצות הלילה (הלכות מעשה הקרבנות י,ח).
<b>וְאִם קָדָשִׁים קַלִּים הֵן</b>. הנאכלים עד סוף היום שלמחרת ההקרבה.
<b>מִשְּׁקִיעַת הַחַמָּה שֶׁל יוֹם שֵׁנִי</b>. מהקרבת הקרבן.
<b>וְהֵיכָן הִזְהִיר הַכָּתוּב עַל הַפִּגּוּל וְעַל הַנּוֹתָר</b>. בפסוקים המובאים לעיל התפרש עונש הכרת שיש באכילת הפיגול והנותר, אך לא התבאר הציווי האוסר לאכלם.
<b>שֶׁהֲרֵי נֶאֱמַר שָׁם לֹא יֹאכַל כִּי קֹדֶשׁ הֵם</b>. בפסוק המצוטט מדובר באיסור על זר לאכול מקדשים, ונראה שהכוונה לפסוק אחריו (שמות כט,לד) המדבר באיסור אכילת המילואים שנותרו: "ושרפת את הנותר באש לא יאכל כי קדש הוא" (ראה מדור שינויי נוסחאות במהדורת פרנקל).
<h3> יא</h3>
<b>וְהַפִּגּוּל וְהַנּוֹתָר מִצְטָרְפִין זֶה עִם זֶה לְכַזַּיִת</b>. אכל חצי זית פיגול וחצי זית נותר חייב כרת, שהרי שניהם כלולים באותה אזהרה (ראה בבלי מעילה יז,ב).
<b>וְכָל הַפִּגּוּלִין וְהַנּוֹתָרִין מִצְטָרְפִין</b>. אכל כזית פיגול או נותר מכמה מיני קרבנות במזיד חייב כרת ובשוגג חייב חטאת.
<h3> יב</h3>
<b>לְסַבֵּב לָהֶן טֻמְאָה</b>. לגרום להם טומאה.
<b>שֶׁהֲרֵי פּוֹסֵל אוֹתָן</b>. כדלעיל ה"ב.
<b>וְהוּא הַדִּין לִשְׁאָר הַקָּרְבָּנוֹת וכו'</b>. הפסוק עוסק בבשר קרבן שלמים וממנו נלמד לשאר הקרבנות ולא רק לבשר.
<b>לִפְנֵי כַּפָּרָה אוֹ לְאַחַר כַּפָּרָה</b>. זריקת הדם.
<b>בְּאַב הַטֻּמְאָה</b>. כגון בטמא מת, נבלה או שרץ (לרשימת אבות הטומאות ראה הקדמת הרמב"ם לסדר טהרות).
<b>בִּוְלַד הַטֻּמְאָה</b>. דבר שנטמא מחמת נגיעה באב הטומאה.
<b>בְּטֻמְאוֹת שֶׁל דִּבְרֵיהֶן</b>. כגון הנטמא מן הגויים (ראה הלכות מטמאי משכב ומושב ב,י; לרשימת הטומאות מדברי חכמים ראה הקדמת הרמב"ם לסדר טהרות).
<b>מַכַּת מַרְדּוּת</b>. מלקות מדברי חכמים.
<h3> יג</h3>
<b>טֻמְאָה שֶׁחַיָּבִין עָלֶיהָ כָּרֵת עַל בִּיאַת הַמִּקְדָּשׁ</b>. ראה הלכות ביאת מקדש ג,יג.
<b>קָרְבָּן עוֹלֶה וְיוֹרֵד</b>. קרבן חטאת שסוגו משתנה לפי מצבו הכלכלי של האדם (הלכות שגגות א,ד).
<b>וּמִנַּיִן שֶׁאֵינוֹ מְדַבֵּר אֶלָּא בְּטֻמְאַת הַגּוּף</b>. מניין שהמילים "וטמאתו עליו" מתייחסות לאדם הטמא שאכל, ולא לבשר הטמא שנאכל.
<b>שֶׁנֶּאֱמַר וְנֶפֶשׁ כִּי תִגַּע בְּכָל טָמֵא</b>. ובפסוק זה מפורש שמדובר באדם טמא שאכל שמתחייב כרת, ומכאן שגם הפסוק שלפניו עוסק באדם הטמא.
<b>וְהוּא הַדִּין לִשְׁאָר קָדְשֵׁי מִזְבֵּחַ</b>. הפסוק נאמר לגבי שלמים, וכן הדין בשאר הקרבנות.
<b>וְהֵיכָן הִזְהִיר עַל עָוֹן זֶה</b>. ראה לעיל ה"י.
<h3> יד</h3>
<b>מִפִּי הַשְּׁמוּעָה לָמְדוּ שֶׁזּוֹ אַזְהָרָה לַטָּמֵא שֶׁלֹּא יֹאכַל קֹדֶשׁ</b>. חז"ל למדו במסורת שמדובר על אכילת קודש ולא רק על נגיעה בו.
<b>אַחַר שֶׁטָּבַל קֹדֶם שֶׁיַּעֲרִיב שִׁמְשׁוֹ</b>. גם לאחר הטבילה נשארת טומאה קלה על הטמא עד סוף היום (ובזמן זה הוא נקרא 'טבול יום', הלכות שאר אבות הטומאות י,א-ב).
<b>קֹדֶם שֶׁיָּבִיא כַּפָּרָתוֹ</b>. מחוסרי כיפורים (זב, זבה, יולדת או מצורע) שטהרו מטומאתם ועדיין לא הביאו קרבן להשלמת תהליך טהרתם (הלכות מחוסרי כפרה א,א).
<b>שֶׁתִּהְיֶה כָּל טֻמְאָתוֹ עָלָיו</b>. וטבול יום ומחוסר כיפורים התחילו בתהליך טהרתם.
<h3> טז</h3>
<b>וְכֵן אִם אָכַל מִבְּשַׂר חַטָּאוֹת הַנִּשְׂרָפוֹת וְהוּא טָמֵא אַחַר שֶׁנִּזְרַק דָּמָן</b>. שרק לאחר זריקת הדם אפשר לשרוף את הבשר כדינו מחוץ למחנה.
<h3> יז</h3>
<b>כְּבָר נִתְבָּאֵר לְךָ וכו'</b>. מכלל הדברים שנאמרו בפרק זה — שאין חייבים משום פיגול על דבר שאין לו מתירין (לעיל ה"ז), ושחייבים משום טומאה גם על דבר שאין לו מתירין משעה שהתקדש בכלי (לעיל הט"ז) — מתבאר שיש דברים שאין חייבים עליהם משום פיגול וחייבים עליהם משום נותר וטמא.
<b>חוּץ מִן הַדָּם שֶׁאֵין חַיָּבִין עָלָיו לְעוֹלָם אֶלָּא מִשּׁוּם דָּם בִּלְבַד</b>. באכילת דם חייבים כרת מצד אכילת הדם (האסור גם בבהמת חולין, הלכות מאכלות אסורות א,ו), ולא בגלל איסור נותר או טמא.
<h3> יח</h3>
<b>טָמֵא שֶׁאָכַל אֵמוּרִין חַיָּב כָּרֵת</b>. אף שהאימורים מוקטרים ואינם נאכלים.
<h3> יט</h3>
<b>פֶּסַח שֶׁלֹּא נִצְלָה</b>. הפסח נאכל צלוי ואין לאכלו לפני צלייה (הלכות קרבן פסח ח,ד).
<b>וְלַחְמֵי תּוֹדָה שֶׁלֹּא הוּרְמָה חַלָּתָן</b>. לחמי התודה נאכלים על ידי הבעלים לאחר שמפרישים מכל מין חלה אחת לכהן (הלכות מעשה הקרבנות ט,כא).
<b>אַף עַל פִּי שֶׁאֵינָן רְאוּיִין לְמַה שֶּׁהֵן</b>. אף שעדיין אי אפשר לאכלם בפועל, נחשבים כקודש שקרבו מתיריו וחייבים על אכילתם בטומאה.
<b>וְהַנּוֹתָר הוּא הַנִּשְׁאָר מִקָּרְבָּן שֶׁקָּרַב כְּמִצְוָתוֹ לְאַחַר זְמַן אֲכִילָתוֹ</b>. אבל קרבן שנפסל אינו נעשה נותר.
<h3> כ</h3>
<b>שֶׁבְּלָלָן זֶה בָּזֶה וַאֲכָלָן</b>. ערבם ואכל את התערובת.
<b>אַף עַל פִּי שֶׁרִבָּה מִין עַל חֲבֵרוֹ וכו'</b>. בתערובת של איסור והיתר, כשרוב התערובת היא היתר (והאיסור אינו נותן טעם), מתבטל האיסור ברוב והתערובת כולה מותרת (הלכות מאכלות אסורות טו,ו). אמנם כאשר כמה איסורים מעורבים האיסור המועט לא מתבטל ברוב, והאוכל ממנה עובר על כל האיסורים.
<h3> כא</h3>
<b>וּפִגּוּל אוֹ נוֹתָר אוֹ טָמֵא שֶׁהֶעֱלָן לְרֹאשׁ הַמִּזְבֵּחַ</b>. אף שלכתחילה אין להעלות למזבח בשר ואימורים שנפסלו, אם העלם יש להקטירם (לעיל ג,ז).
<b>פָּקַע אִסּוּרָן מֵהֶן</b>. אין איסור כרת באכילתם והאוכלם אינו לוקה.
<b>וְהָאֵמוּרִין מִצְטָרְפִין עִם הַבָּשָׂר</b>. אף שהאימורים מוקטרים למזבח והבשר נאכל, הם מצטרפים יחד לשיעור אכילה המחייב.
<h3> כב</h3>
<b>וְאָכַל מִמֶּנּוּ מִן הָעוֹר וכו'</b>. דברים שאינם ראויים לאכילה או שאכילתם אינה חשובה ואינה נחשבת אכילה לעניין הקרבנות (לעיל יד,ז, ושם התבארו הפרטים הנזכרים כאן).
<h3> כג</h3>
<b>הַשְּׁלִיל</b>. עובר לא גמור הנמצא במעי אמו.
<b>הַשִּׁלְיָה</b>. הקרום שבתוכו נמצא העובר.
<b>חַיָּב מִשּׁוּם פִּגּוּל וְנוֹתָר וְטָמֵא כְּאוֹכֵל מִשְּׁאָר בְּשַׂר הַזֶּבַח</b>. אף שמחשבת פיגול על שליל ושליה אינה פוסלת ומפגלת את הקרבן (לעיל יד,ז), אכילתם חשובה וכשחשבו מחשבת פיגול על חלק אחר מהבהמה גם הם נעשו פיגול וחייבים עליהם.
<h3> כד</h3>
<b>קָדְשֵׁי גּוֹיִם</b>. קרבנות שהוקדשו על ידי גויים.
<b>וְכֵן דַּם הַקֳּדָשִׁים כְּמוֹ שֶׁבֵּאַרְנוּ</b>. לעיל הי"ז.
<b>וְכֵן הַלְּבֹנָה וְהַקְּטֹרֶת וְהָעֵצִים אֵין חַיָּבִין עֲלֵיהֶן כָּרֵת</b>. כיוון שאינם ראויים לאכילה (אמנם אם הם טמאים ואכלם חייב מלקות, לעיל הי"ב).
<h2>פרק יט</h2>
<h3> א</h3>
<b>וְהַבָּשָׂר אֲשֶׁר יִגַּע בְּכָל טָמֵא</b>. והמשך הפסוק: "באש ישרף".
<h3> ב</h3>
<b>קָרְבָּן שֶׁנִּתְפַּגֵּל אוֹ נִפְסַל יִשָּׂרֵף בַּמִּקְדָּשׁ מִיָּד</b>. כשגוף הקרבן נפסל, אבל כשהפסול הוא בבעלים (כגון שנטמאו) או בדם (כגון שנשפך), תעבור צורתו (מל"מ, וראה הלכות קרבן פסח ד,ג).
<b>תַּעֲבֹר צוּרָתוֹ</b>. ימתינו עד שיתקלקל ואז ישרפהו.
<h3> ג</h3>
<b>פָּרִים וּשְׂעִירִים הַנִּשְׂרָפִין</b>. חטאות הנשרפות (להגדרתן ראה הלכות מעשה הקרבנות א,טז). כשנעשות כמצוותן בשרן נשרף מחוץ לעיר, ואם נפסלו בעזרה שורפים את בשרן בעזרה ככל הפסולים (שם ז,ג).
<b>וְהַיְצִיאָה קֹדֶם שֶׁיַּגִּיעַ זְמַנָּן לָצֵאת</b>. לפני זריקת הדם.
<b>וְכֵן אִם יָצָא חֲצִי הַבְּהֵמָה בְּרֹב הָאֵבֶר וכו'</b>. כשיצא חצי מהבהמה ובחלק שיצא יש איבר שרובו בחוץ ומיעוטו עדיין בפנים יש ספק אם מצרפים את המיעוט של האיבר לרובו, ונמצא שרוב הבהמה בחוץ והיא פסולה, או לא מצרפים ורק חצי מהבהמה בחוץ.
<b>וְיָצְאוּ שְׁלֹשָׁה וְנִשְׁאֲרוּ שְׁנַיִם וְהוֹצִיאוּ הַשְּׁלֹשָׁה חֲצִי הַבְּהֵמָה</b>. יש להסתפק אם מתייחסים רק לבהמה ורובה לא יצאה, או גם לנושאי הבהמה וכיוון שרובם יצאו עם חצי מהבהמה פסולה.
<h3> ד</h3>
<b>בָּשָׂר הַנִּמְצָא בָּעֲזָרָה</b>. ולא ידוע מהו.
<b>אֵבָרִים עוֹלוֹת וַחֲתִיכוֹת חַטָּאוֹת</b>. את בשר העולה שורפים כולו על גבי המזבח, ולכן חותכים אותו לאיברים שלמים ולא לחתיכות קטנות (הלכות מעשה הקרבנות ו,יט). את בשר החטאת אוכלים, ולכן חותכים אותו לחתיכות קטנות.
<b>וְהַנִּמְצָא בִּירוּשָׁלַיִם שְׁלָמִים</b>. מכיוון שרוב הבהמות שהיו בירושלים היו קרבנות, מניחים שהבשר הוא של קדשים (ראה גם לעיל ו,יח). ומכיוון שאין להוציא בשר קדשי קדשים מהעזרה, מניחים שהבשר הוא של שלמים שנאכלים בכל ירושלים.
<b>לְמִי שֶׁעָבַר וְאָכַל</b>. זר שאכל את הבשר הנמצא בירושלים וכהן שאכל את הנמצא חתיכות בעזרה פטורים, וזר שאכל את הנמצא בעזרה או כהן שאכל את הנמצא איברים בעזרה חייבים (פה"מ שקלים ז,ג; והמפרשים נחלקו אם מדובר בחיוב מלקות או בחיוב לעניין מעילה).
<h3> ה</h3>
<b>אַף עַל פִּי שֶׁהַשְּׁלָמִים אֲסוּרִין בַּאֲכִילָה מִתְּחִלַּת לֵיל שְׁלִישִׁי</b>. השלמים נאכלים ביום השחיטה וביום שאחריו, וכבר בתחילת הלילה השלישי נאסרים באכילה ונעשים נותר.
<b>בֵּין בִּזְמַנּוֹ בֵּין שֶׁלֹּא בִּזְמַנּוֹ</b>. גם כשלא שורפים אותם ביום השלישי אלא לאחר מכן, יש לשרוף אותם דווקא ביום.
<b>וְאֵין שְׂרֵפַת טָמֵא וְנוֹתָר וּפִגּוּל דּוֹחָה אֶת יוֹם טוֹב</b>. אלא ממתינים עד למחרת ואז שורפים אותם.
<h3> ו</h3>
<b>שׂוֹרְפִין אוֹתוֹ בִּפְנִים</b>. בעזרה, במקום שהיה מיועד לשרפת הקדשים (הלכות מעשה הקרבנות ז,ג).
<b>שׂוֹרְפִין אוֹתוֹ בַּחוּץ</b>. ולא מכניסים אותו פנימה לשרפו כשאר הפסולים, כדי שלא להכניס טומאה לעזרה.
<b>בְּאַב הַטֻּמְאָה... בִּוְלַד הַטֻּמְאָה</b>. ראה לעיל יח,יב.
<b>שֶׁהֲרֵי הוּא רִאשׁוֹן לַטֻּמְאָה</b>. טומאות ולד הטומאה מחולקות לפי דרגת טומאתן: הנוגע באב הטומאה נקרא ראשון, הנוגע בראשון נקרא שני, הנוגע בשני נקרא שלישי והנוגע בשלישי נקרא רביעי (הלכות טומאת מת ה,ח).
<b>הַבָּשָׂר שֶׁנִּטְמָא בִּוְלַד וְלַד הַטֻּמְאָה שֶׁהֲרֵי הוּא שְׁלִישִׁי</b>. בשר שנטמא על ידי נגיעה בשני ונעשה שלישי.
<b>שֶׁהַשְּׁלִישִׁי שֶׁנָּגַע בָּרִאשׁוֹן יַחֲזֹר שֵׁנִי כְּמוֹ שֶׁיִּתְבָּאֵר בִּמְקוֹמוֹ</b>. שלישי לטומאה שנגע בראשון לטומאה נעשה שני לטומאה (הלכות טומאת אוכלין ד,טו).
<b>שֶׁמֶן שֶׁנִּפְסַל בִּטְבוּל יוֹם שֶׁהוּא שְׁלִישִׁי</b>. שמן שנגע בטבול יום (טמא שטבל ועדיין לא הגיע הערב) נטמא על ידו ונעשה שלישי לטומאה (הלכות טומאת אוכלין י,ג).
<b>בְּנֵר שֶׁל מַתֶּכֶת שֶׁנָּגַע בָּהּ טְמֵא מֵת שֶׁהַנֵּר אָב וכו'</b>. טמא מת שנוגע בכלי מתכת עושהו אב הטומאה כמותו (הלכות טומאת מת ג,ב), והשמן הנוגע בו נעשה ראשון לטומאה.
<b>אֵין מַקְפִּידִין עַל תּוֹסַפְתָּהּ</b>. לאחר שיש טומאה לא מקפידים שלא להוסיף לה טומאה נוספת.
<h3> ז</h3>
<b>נוֹתָר שֶׁל קָדָשִׁים קַלִּים שׂוֹרְפִין אוֹתוֹ בְּעָלָיו בְּבָתֵּיהֶן</b>. קדשים קלים נאכלים בכל העיר. כשנעשו נותר מקום הפסול שלהם הוא בעיר, ולכן הם נשרפים שם.
<h3> ח</h3>
<b>וְנִזְכַּר שֶׁיֵּשׁ בְּיָדוֹ בְּשַׂר קֹדֶשׁ</b>. של קדשים קלים שנפסל ביציאה מהעיר, וצריך לשרפו.
<b>אִם עָבַר הַצּוֹפִים שׂוֹרְפוֹ בִּמְקוֹמוֹ</b>. כשהתרחק מירושלים מעבר להר הצופים (או כמרחק זה בכיוון אחר), לא הטריחו אותו לחזור ומותר לו לשרוף במקום שבו הוא נמצא.
<b>וְאִם לָאו אִם יֵשׁ בּוֹ וכו'</b>. כשהוא קרוב יותר ויש בבשר כזית או יותר עליו לחזור לעיר ולשרוף את הבשר בעיר במקום אכילתו.
<b>וְאִם אוֹרֵחַ הוּא שֶׁאֵין לוֹ בַּיִת שׂוֹרְפוֹ לִפְנֵי הַבִּירָה</b>. במקום השרפה שבהר הבית (הלכות מעשה הקרבנות ז,ד. במקום זה שרפו גם את בשר הפסח שנטמא, הלכות קרבן פסח ד,ג).
<b>מֵעֲצֵי הַמַּעֲרָכָה</b>. אם ישרפו מעצי עצמם ויקחו את העצים הנשארים יחשדו בהם שגונבים מעצי המערכה (שם).
<h3> ט</h3>
<b>וְכָל עַצְמוֹת הַקֳּדָשִׁים שֶׁאֵין בָּהֶן מֹחַ אֵינָן טְעוּנִין שְׂרֵפָה</b>. העצם אינה נחשבת בשר, ולכן גם כשנפסל הקרבן היא אינה טעונה שרפה.
<b>חוּץ מֵעַצְמוֹת הַפֶּסַח</b>. שאף כשאין בהן מוח שורפים אותן, שהרי אסור לשבור את עצמות הפסח, ומשום כך שורפים את כל עצמות הפסח כדי שלא יבואו לידי תקלה וישברו אותן (ראה הלכות קרבן פסח י,ב ובביאור שם).
<b>כְּבָר בֵּאַרְנוּ</b>. הלכות מעשה הקרבנות ה,כ.
<b>הָעוֹר לַכֹּהֲנִים</b>. בקרבנות קדשי קדשים.
<b>זֶבַח שֶׁהֻפְשַׁט וְנִמְצָא טְרֵפָה</b>. כיוון שהתברר שכבר לפני ההפשט היה פסול, לא זכו בעורו ויש לשרפו.
<b>שֶׁנִּפְסַל בְּמַחֲשֶׁבֶת הַזְּמַן אוֹ בְּמַחֲשֶׁבֶת הַמָּקוֹם</b>. ומדובר שחשב את מחשבת הפסול לפני ההפשט (ריק"ו; ולדעת ליקו"ה זבחים קד,א במחשבת פסול העור נשרף אפילו כשהפסול היה לאחר שהופשט העור).
<b>כְּמוֹ שֶׁבֵּאַרְנוּ</b>. שכל שזכה המזבח בבשרו (היה כשר בשעת זריקת הדם) — זכו בעורו (הלכות מעשה הקרבנות ה,יט).
<b>וְזֶבַח שֶׁהֻפְשַׁט קֹדֶם זְרִיקָה אֵינוֹ פָּסוּל</b>. ולאחר שזורקים את הדם זוכים בו (ריק"ו, כס"מ).
<h3> י</h3>
<b>בְּשַׂר קֹדֶשׁ שֶׁנִּטְמָא אוֹ נוֹתָר אוֹ נִפְסַל וְכֵן הַמִּנְחָה</b>. לעיל ה"א.
<b>וְאָשָׁם תָּלוּי שֶׁנּוֹדַע לוֹ שֶׁלֹּא חָטָא קֹדֶם שֶׁנִּזְרַק דָּמוֹ</b>. שכשנודע לו שלא חטא לפני שנזרק הדם יש לשרפו, כלעיל ד,יט. [הערה: הנוסח כאן הוא כמופיע בדפוסים, ובכתה"י הנוסח: "שנודע לו שלא חטא אחר שנזרק דמו", והוא כנראה טעות סופר. וראה ריק"ו שהציע להגיה באופנים אחרים.]
<b>וְחַטַּאת הָעוֹף הַבָּאָה עַל הַסָּפֵק</b>. לעיל ז,י.
<b>וּשְׂעַר נָזִיר טָהוֹר</b>. שמגלח את שערו ביום השלמת הנזירות אחר הבאת הקרבנות ושורפו באש כשמבשל את קרבן השלמים שמביא (הלכות נזירות ח,ב-ג).
<b>וְהָעָרְלָה</b>. פירות אילן מאכל בשלוש שנים הראשונות לנטיעתו אסורים בהנאה (הלכות מאכלות אסורות י,ט).
<b>וְכִלְאֵי הַכֶּרֶם</b>. ירקות או תבואה שנזרעו בצד גפנים או גפן שנטעה בצד ירקות, שניהם אסורים בהנאה (הלכות כלאיים ה,ז).
<b>וְדָבָר שֶׁאֵין דַּרְכּוֹ לְהִשָּׂרֵף וכו'</b>. ראה גם הלכות מאכלות אסורות טז,כז.
<h3> יא</h3>
<b>קָדָשִׁים שֶׁמֵּתוּ</b>. ראה גם הלכות ערכין  וחרמין ה,יב.
<b>קָדְשֵׁי מִזְבֵּחַ</b>. בהמות קדשים המיועדות לקרבן.
<b>קָדְשֵׁי בֶּדֶק הַבַּיִת</b>. בהמות שהוקדשו לצרכי המקדש שלא לצורך קרבן.
<b>וְקָדָשִׁים שֶׁהִפִּילוּ יִקָּבֵר הַנֵּפֶל הִפִּילוּ שִׁלְיָה תִּקָּבֵר</b>. ראה גם הלכות תמורה ד,י.
<b>וְשׁוֹר הַנִּסְקָל</b>. שדינו להיסקל (כגון שהמית אדם) ואסור בהנאה (הלכות מאכלות אסורות ד,כב).
<b>וְעֶגְלָה עֲרוּפָה</b>. הרוג שנמצא בדרך ואין ידוע מי הרגו, מודדים את המרחק ממנו אל הערים שמסביב וזקני העיר הקרובה מביאים עגלה ועורפים אותה לכפרה (הלכות רוצח ט,ב-ג). העגלה אסורה בהנאה ונקברת (שם י,ו).
<b>וְצִפֳּרֵי מְצֹרָע</b>. מצורע הנטהר מטומאתו מביא שני ציפורי דרור, את אחת הציפורים שוחטים לכלי ובו מים חיים, ציפור זו אסורה בהנאה ונקברת (הלכות טומאת צרעת יא,א).
<b>וּשְׂעַר נָזִיר טָמֵא</b>. נזיר שנטמא צריך להביא קרבנות, לגלח את שערו ולהתחיל את נזירותו מהתחלה, שערו אסור בהנאה וטעון קבורה (הלכות נזירות ו,יד).
<b>וּפֶטֶר חֲמוֹר</b>. את הוולד הבכור של החמור יש לפדות בשה ולתתו לכהן. כשהבעלים אינו מעוניין בפדיון החמור עורפים את ראשו, והוא אסור בהנאה וטעון קבורה (הלכות ביכורים יב,ד).
<b>וּבָשָׂר בְּחָלָב</b>. ראה גם הלכות מאכלות אסורות ט,א.
<b>וְחֻלִּין שֶׁנִּשְׁחֲטוּ בָּעֲזָרָה</b>. ראה גם הלכות שחיטה ב,ב.
<h3> יב</h3>
<b>מְלֹא הַסִּיט</b>. המרחק שבין האגודל לאצבע, כשני טפחים (הלכות שבת ט,ז).
<b>מִשְּׂעַר נָזִיר וּמִפֶּטֶר חֲמוֹר בַּשַּׂק יִדָּלֵק</b>. רק כששער הנזיר הטמא ושער פטר החמור נמצאים בפני עצמם דינם קבורה, אבל כשהם ארוגים בבגד דינם שרפה כדי שלא יחטט אחריו ויוציאו (ריק"ו בשם ירושלמי).
<h3> יג</h3>
<b>הַנִּקְבָּרִין אֶפְרָן אָסוּר</b>. אסור ליהנות מהם גם כשבלו ונרקבו.
<b>חוּץ מִדֶּשֶׁן הַמִּזְבֵּחַ הַחִיצוֹן וְהַפְּנִימִי וְדִשּׁוּן הַמְּנוֹרָה</b>. אפר המזבח החיצון והפנימי ואפר המנורה (ראה גם הלכות מעילה ב,יד-טו).
<h3> יד</h3>
<b>אַף עַל פִּי שֶׁהוּא מַחֲמִיר בִּשְׂרֵפָתָן הֲרֵי הֵקֵל בְּאֶפְרָן</b>. אף שכאשר שורף את הנקברים הרי החמיר על עצמו בכך שלא הסתפק בקבורה, אין לעשות כן שבנשרפים יש צד קל שאפרם מותר.
<h3> טו</h3>
<b>הָיָה מַקְרִיב עִמּוֹ בַּזְּבָחִים וכו'</b>. ראה גם הלכות תפילין א,יח, הלכות מעשר יב,יח, הלכות מטמאי משכב ומושב יג,ח.
<b>לֹא נֶחְשְׁדוּ יִשְׂרָאֵל עַל כָּךְ</b>. לשקר ולאסור את המותר.
<b>אֲבָל אִם אָמַר לוֹ</b>. לאחר זמן.
<b>זְבָחִים שֶׁהִקְרַבְתִּי לְךָ בְּאוֹתוֹ הַיּוֹם</b>. ומדובר שהיה יכול לומר לו פעם אחת ולא אמר לו (ולכן נאמנותו מוטלת בספק). אבל אם לא ראה אותו ובפעם הראשונה שראהו אמר לו, נאמן כשם שנאמן בשעת מעשה (ריק"ו וכס"מ על פי הלכות מטמאי משכב ומושב שם, וראה מער"ק ומרכה"מ הלכות מעשר יב,יח).
