<h1>ביאור שטיינזלץ על משנה תורה, הלכות מעילה</h1>
<h2>פרק א</h2>
<h3> א</h3>
<b>מִקָּדְשֵׁי בֶּדֶק הַבַּיִת</b>. הקדשות של דברים שאינם מיועדים למזבח ומשתמשים בהם (או בדמיהם) לצורך תיקון המקדש ושאר צרכיו.
<b>מָעַל</b>. דינו יתבאר לקמן ה"ג.
<h3> ב</h3>
<b>שְׁתֵּי הַלֶּחֶם אַחַר זְרִיקַת דַּם שְׁנֵי הַכְּבָשִׂים</b>. בשבועות מקריבים שני כבשים שלמים. הקרבת הכבשים מתירה את אכילת שתי הלחם המובאים אתם (הלכות תמידין ומוספין ח,יא).
<b>אֲפִלּוּ אָכַל הַזָּר מֵאֵלּוּ וְכַיּוֹצֵא בָּהֶן וכו'</b>. אף שזר שאוכל דברים אלו עובר על לא תעשה (הלכות מעשה הקרבנות יא,ח), מכיוון שמותרים לכהנים, אין בהם דין מעילה.
<b>וַאֲפִלּוּ נִפְסְלוּ וְנֶאֶסְרוּ בַּאֲכִילָה</b>. וכעת אסורים באכילה לכולם, והאוכל מהם עובר על לא תעשה (הלכות פסולי המוקדשין יח,ג-ד).
<h3> ג</h3>
<b>בְּרֹאשׁוֹ</b>. מחיר הקרן של מה שפגם ללא תוספת.
<b>מִפִּי הַשְּׁמוּעָה לָמְדוּ שֶׁזּוֹ אַזְהָרָה לָאוֹכֵל בְּשַׂר עוֹלָה</b>. איסור אכילת 'נדריך' מתייחס לאכילת בשר עולה (ראה גם הלכות מעשה הקרבנות יא,א).
<b>שֶׁהוּא לַיי לְבַדּוֹ</b>. ואין בו הנאה לאחרים.
<b>מַה שֶּׁנֶּהֱנָה וְתוֹסֶפֶת חֹמֶשׁ</b>. מוסיף רבע על הקרן, ולאחר ההוספה התוספת היא חמישית מכל מה שמביא (לקמן ה"ה).
<b>אַיִל בִּשְׁנֵי סְלָעִים</b>. כבש בן שנתיים בשווי שני מטבעות של סלע.
<h3> ד</h3>
<b>מְעַכְּבִין הַכַּפָּרָה</b>. כל עוד לא הביאם נשאר עליו חטא.
<b>אַיִל וְאָשָׁם</b>. הבאת האיל ותשלום הקרן.
<h3> ה</h3>
<b>הֵבִיא מְעִילָתוֹ עַד שֶׁלֹּא הֵבִיא אֲשָׁמוֹ</b>. הביא את הקרבן לפני תשלום הקרן.
<b>וְהַחֹמֶשׁ הֲרֵי הוּא כִּתְחִלַּת הַהֶקְדֵּשׁ וְאִם נֶהֱנָה בּוֹ מוֹסִיף חֹמֶשׁ עַל הַחֹמֶשׁ</b>. אף שהחומש לא הוקדש באופן ישיר להקדש, הנהנה ממנו משלם על המעילה כשם שמשלם על כל מעילה – מביא את מחיר החומש כקרן, ומוסיף עליו חומש.
<b>וּכְבָר בֵּאַרְנוּ כַּמָּה פְּעָמִים</b>. הלכות תרומות י,כו, הלכות מעשר שני ה,א, הלכות ערכין וחרמין ד,ה.
<b>שֶׁהַחֹמֶשׁ אֶחָד מֵאַרְבָּעָה מִן הַקֶּרֶן עַד שֶׁיִּהְיֶה הוּא וְחֻמְשׁוֹ חֲמִשָּׁה</b>. כשמוסיף רבע מהקרן על הקרן, התוספת היא חמישית מכל מה שמשלם. וכגון שהקרן מאה צריך להוסיף עשרים וחמש שהם רבע ממאה, וחמישית ממאה עשרים וחמש שהוא הסך הכולל שמשלם.
<h3> ו</h3>
<b>יֵשׁ דְּבָרִים שֶׁאֵין חַיָּבִין עֲלֵיהֶן וכו'</b>. כגון בהמת קדשים שמתה<br>			 <br>			(לקמן ג,א).
<h3> ז</h3>
<b>כָּל קָדְשֵׁי מִזְבֵּחַ</b>. ראה לקמן הי"ב לגבי איסור גיזה ועבודה בקדשי בדק הבית.
<b>וְהוּא הַדִּין לִשְׁאָר קָדָשִׁים</b>. חוץ מבכור.
<b>וְהַגּוֹזֵז אֶת הַשּׁוֹר אוֹ הָעוֹבֵד בַּצֹּאן לוֹקֶה מִן הַתּוֹרָה</b>. הגיזה והעבודה נאסרו בכל מיני הבהמות (ולא רק עבודה בשור וגיזה בצאן).
<b>וְתוֹלֵשׁ אֵינוֹ כְּגוֹזֵז</b>. תלישת צמר ביד אינה אסורה מהתורה כתלישה בכלי (ולפעמים היא מותרת אף לכתחילה – ראה לקמן הל' י-יא).
<b>כְּדֵי רֹחַב הַסִּיט כָּפוּל וכו'</b>. שיגזוז צמר שאפשר לטוות ממנו חוט באורך ארבעה טפחים שהם פעמיים המרחק שבין האגודל והאצבע (רוחב סיט). שיעור זה הוא השיעור לחיוב של העובר על מלאכת גוזז בשבת (הלכות שבת ט,ז).
<h3> ט</h3>
<b>שֶׁנָּפַל בָּהּ מוּם וְנִפְדָּת כְּמוֹ שֶׁבֵּאַרְנוּ</b>. הלכות איסורי מזבח א,י.
<b>וַהֲרֵי הִיא בְּאִסּוּרָהּ</b>. נשאר עליה איסור גיזה ועבודה כפי שהיה לפני הפדיון.
<b>נִשְׁחֲטָה אַחַר פִּדְיוֹנָהּ הֻתְּרָה בַּאֲכִילָה</b>. כחולין.
<b>בְּשֶׁקָּדַם הֶקְדֵּשָׁן אֶת מוּמָן</b>. הקדישו אותם תמימים ואחר כך נפל בהם מום.
<b>קָדַם מוּם עוֹבֵר לְהֶקְדֵּשָׁן</b>. הקדישו אותם כשהם בעלי מום עובר (שהקרבן פסול להקרבה עד שיעבור המום) ואחר כך נפל בהם מום קבוע. באופנים אלו חלה קדושה גמורה על גופם לפני שנעשו בעלי מום ונפסלו לגמרי מהקרבה.
<b>הַמַּקְדִּישׁ בַּעֲלַת מוּם קָבוּעַ לַמִּזְבֵּחַ אֵינָהּ אֲסוּרָה וכו'</b>. כאשר כבר מתחילת ההקדש הייתה פסולה לחלוטין מהקרבה, לא חלה קדושה על גופה אלא על דמיה בלבד (שם הי"א).
<b>אֶלָּא מִדִּבְרֵיהֶם</b>. ככל קדשי בדק הבית האסורים בגיזה ועבודה מדבריהם (לקמן הי"ב).
<b>חוּץ מִן הַבְּכוֹר וְהַמַּעֲשֵׂר שֶׁהַקְּדֻשָּׁה חָלָה עַל גּוּפָן וכו'</b>. קדושת הבכור והמעשר אינה מכוח הקדשה בפה, אלא קדושתם מרחם (בכור) או ביציאתם מהדיר (הבהמה העשירית שיוצאת מהדיר קדושה בקדושת מעשר, הלכות בכורות ז,א), ולכן קדושתם חלה גם על בעלי מומים.
<b>וְאָסוּר לְהַרְבִּיעַ בַּבְּכוֹר אוֹ בִּפְסוּלֵי הַמֻּקְדָּשִׁין</b>. ההרבעה נחשבת כעבודה האסורה בבהמת קדשים (מל"מ; וראה הלכות כלאיים ט,יא בעניין איסור כלאיים בהרבעת בהמת פסולי המוקדשין).
<h3> י</h3>
<b>מֻתָּר לִתְלֹשׁ אֶת הַשֵּׂעָר לְכַתְּחִלָּה</b>. ביד. ויש להשאירו מסובך בצמר כמו בתולש לשחוט, האמור לקמן הי"א (מל"מ).
<b>לְהַרְאוֹת הַמּוּם לְמֻמְחֶה</b>. התרת בכור להישחט במומו נעשית על ידי מומחה שהוסמך לכך על ידי נשיא הסנהדין (הלכות בכורות ג,א).
<b>וְאוֹתוֹ הַשֵּׂעָר שֶׁתָּלַשׁ</b>. בהיתר כדי להראות למומחה.
<b>גְּזֵרָה שֶׁמָּא יַשְׁהֶה אוֹתָם הוֹאִיל וְאֵינָם בָּאִין לְכַפָּרָה</b>. כיוון שהבכור והמעשר אינם מכפרים, יש חשש שמא ישאיר אותם כדי ליהנות מהצמר שלהם ולא יזדרז להקריבם.
<b>הַנּוֹשֵׁר מִן הַחַטָּאת וְהָאָשָׁם מֻתָּר בַּהֲנָיָה לְאַחַר שְׁחִיטָתָן מִפְּנֵי מוּמָן</b>. אם ייפול בהם מום והם יישחטו (לאחר פדיון), יהיה מותר להשתמש בשער אפילו אם נשר לפני שנפל בבהמה מום.
<b>וְאִם נִתְלַשׁ מִן הָעוֹלָה הֲרֵי זֶה סָפֵק</b>. אף שעולה מכפרת על ביטול עשה, עיקרה אינו לכפרת חטא אלא נדבת הלב (בבלי בכורות כו,ב).
<b>שֶׁהֲרֵי לֹא תָּלַשׁ בְּיָדוֹ</b>. אבל שער שתלש באיסור אסור בכל הקדשים, תמימים ובעלי מומים (ריק"ו).
<b>חוּץ מִן הַבְּכוֹר</b>. והמעשר, ששניהם אינם באים לכפרה, וגזרו איסור בשערם גם כשנתלש לאחר שנעשו בעלי מום (הלכות בכורות ג,יא).
<h3> יא</h3>
<b>וּבִלְבַד שֶׁלֹּא יַזִּיזֶנּוּ מִמְּקוֹמוֹ</b>. לא יטול את השער התלוש אלא ישאירו מסובך בצמר (ובדומה לכך התירו לשוחט ביום טוב לתלוש את הצמר ביד — הלכות יום טוב ג,ג).
<h3> יב</h3>
<b>מַכַּת מַרְדּוּת</b>. מלקות מדברי חכמים.
<h3> יג</h3>
<b>הִקְדִּישׁ אֵבֶר אֶחָד מִן הַבְּהֵמָה</b>. אם הקדיש איבר שחיי הבהמה לא תלויים בו.
<b>בֵּין לְבֶדֶק הַבַּיִת בֵּין לַמִּזְבֵּחַ</b>. שכאשר מקדיש בהמה הראויה למזבח, גם אם מקדישה לבדק הבית דינה שתקרב למזבח (הלכות ערכין וחרמין ה,ה).
<h2>פרק ב</h2>
<h3> א</h3>
<b>קָדָשִׁים קַלִּים אֵין מוֹעֲלִין בָּהֶן עַד שֶׁיִּזָּרֵק הַדָּם</b>. עד זריקת הדם אינם נחשבים עדיין קדשי ה', ולכן אין בהם מעילה (ראה לעיל א,א-ב).
<b>נִזְרַק הַדָּם מוֹעֲלִין בְּאֵמוּרֵיהֶן</b>. בזריקת הדם הוכשרו האימורים להקטרה על המזבח ולכן מועלים בהם.
<b>עַד שֶׁיֵּצְאוּ לְבֵית הַדֶּשֶׁן</b>. גם לאחר שרפת האימורים מועלים באפר שלהם עד שתסתיים מצוותם בהוצאתם לבית הדשן שמחוץ לעיר שאליו היו מוליכים את אפר המזבח.
<b>וְאֵין מוֹעֲלִין בְּדָבָר הַנֶּאֱכָל כְּמוֹ שֶׁבֵּאַרְנוּ</b>. לעיל א,ב.
<b>אֲפִלּוּ הֶעֱלָה הָאֵמוּרִין שֶׁלָּהֶן לַמִּזְבֵּחַ קֹדֶם זְרִיקָה וכו'</b>. . אף שמיד כשהעלם נעשו 'לחמו של מזבח' ואין להורידם (הלכות פסולי המוקדשין ג,יב), עד הזריקה אין הם קדשי ה' ואין בהם מעילה.
<b>לַחוּץ</b>. מחוץ לעזרה.
<b>אֵין מוֹעֲלִין בָּהֶן עַד שֶׁיִּזָּרֵק הַדָּם</b>. כשם שאין מועלים באימורים הנמצאים בפנים עד הזריקה.
<b>נִזְרַק הַדָּם אַף עַל פִּי שֶׁעֲדַיִן הֵן בַּחוּץ וכו'</b>. זריקת הדם מכשירה גם את האימורים הנמצאים בחוץ להקטרה (ראה הלכות פסולי המוקדשין א,לג), ולכן יש בהם מעילה.
<b>שֶׁהַזְּרִיקָה מוֹעֶלֶת לַיּוֹצֵא בֵּין לְהָקֵל בֵּין לְהַחֲמִיר</b>. זריקת הדם מועילה הן לחייב את אימורי קדשים הקלים הנמצאים בחוץ בדין מעילה, והן לפטור את בשר קדשי קדשים הנאכלים מדין מעילה (שלאחר זריקת הדם אין בהם מעילה, כלדעיל א,ב).
<h3> ב</h3>
<b>מִשֶּׁהֻקְדְּשׁוּ עַד שֶׁיִּזָּרֵק הַדָּם וכו'</b>. משעת הקדשת הבהמה עד זריקת הדם מועלים בכולה, ולאחר הזריקה מועלים רק בחלקיה שאינם נאכלים.
<b>וְאֵין מוֹעֲלִין בְּדָבָר הַנֶּאֱכָל כְּמוֹ שֶׁבֵּאַרְנוּ</b>. לעיל א,ב.
<h3> ג</h3>
<b>וּמִנְחַת כֹּהֲנִים וְהַחֲבִתִּים וּמִנְחַת נְסָכִים</b>. מנחות אלו מוקטרות ואין בהן חלק נאכל.
<h3> ד</h3>
<b>פָּרִים הַנִּשְׂרָפִין וּשְׂעִירִים הַנִּשְׂרָפִין</b>. חטאות הנשרפות.
<b>שֶׁיִּשָּׂרְפוּ וְתִגָּמֵר שְׂרֵפָתָן בְּבֵית הַדֶּשֶׁן</b>. שרפתם נעשית בבית הדשן מחוץ לעיר (הלכות מעשה הקרבנות ז,ב).
<b>וְיִתּוֹךְ הַבָּשָׂר</b>. יישרף לגמרי ויעשה חלול כספוג (פה"מ מעילה ב,ג).
<h3> ה</h3>
<b>אַף עַל פִּי שֶׁהִיא כְּקָדְשֵׁי בֶּדֶק הַבַּיִת</b>. שיש בהם מעילה עד שייפדו וייעשו חולין (לקמן ה,א), ולכן היה מקום לחשוב שיש מעילה גם באפר הפרה (ריק"ו, חידושי ר"ח הלוי).
<b>הֲרֵי נֶאֱמַר בָּהּ חַטָּאת הִיא</b>. ולכן מן התורה דין האפר שלה כדין הקדשים ואין בו מעילה לאחר שרפה.
<b>וּתְנַאי בֵּית דִּין הוּא שֶׁלֹּא יִמְעֹל אָדָם בְּאֵפֶר הַפָּרָה</b>. בית דין תיקנו שאפילו מדרבנן לא יהיה בה מעילה (פה"מ שקלים ז,ז ע"פ בבלי מנחות נא,ב-נב,א).
<h3> ו</h3>
<b>חַטַּאת בְּהֵמָה וְאָשָׁם וְזִבְחֵי שַׁלְמֵי צִבּוּר</b>. קדשי קדשים הנאכלים.
<b>וְאֵין מוֹעֲלִין בַּבָּשָׂר</b>. כיוון שהותר לאכילת כהנים בזריקת הדם.
<b>הֻזָּה דָּמָהּ אֵין בָּהּ מְעִילָה</b>. שכל בשרה נאכל.
<b>בְּמֻרְאָתָהּ וְנוֹצָתָהּ</b>. הזפק והעור שעליו.
<h3> ז</h3>
<b>הַמְּנָחוֹת מוֹעֲלִין בָּהֶן מִשֶּׁהֻקְדְּשׁוּ</b>. המנחות נחשבות קדשי קדשים, ולכן מועלים בהן כבר משעת הקדשתן.
<b>אַף עַל פִּי שֶׁעֲדַיִן לֹא נִתְקַדְּשׁוּ בִּכְלִי שָׁרֵת</b>. אף שעדיין אינן קדושות בקדושת הגוף ליפסל בלינה וכדומה.
<b>קָרַב הַקֹּמֶץ הֻתְּרוּ הַשְּׁיָרִים בַּאֲכִילָה</b>. ואין בהם מעילה. ובקומץ המוקטר מועלים עד שיצא לבית הדשן כשאר הקרבנות הנשרפים על המזבח.
<b>נִפְסְלוּ הַשְּׁיָרִים</b>. נפסל גוף השיירים כגון שהסולת התליעה (אבל כשנטמאו או יצאו אין בהם מעילה כדלקמן ג,ט, ברכת הזבח מעילה ז,ב).
<b>הוֹאִיל וְהַקְטָרָה זוֹ אֵינָהּ מַתֶּרֶת הַשְּׁיָרִים בַּאֲכִילָה</b>. הלכות פסולי המוקדשין יא,כ.
<h3> ח</h3>
<b>אַף עַל פִּי שֶׁעֲדַיִן לֹא נֶאֱפָה</b>. ולא התקדש בקדושת הגוף.
<b>עַד שֶׁיַּקְטִיר הַבָּזִיכִין וכו'</b>. שני בזיכי הלבונה הנמצאים לצד הלחם על השולחן ומוקטרים בשבת למזבח. הקטרתם מתירה את אכילת הלחם, ולכן לאחר הקטרת הבזיכים אין בו מעילה.
<b>וְכֵן שְׁתֵּי הַלֶּחֶם וכו'</b>. המובאים בחג השבועות עם שני הכבשים. זריקת דם הכבשים מתירה את הלחם באכילה, ולכן לאחר זריקת הדם אין בהם מעילה.
<h3> ט</h3>
<b>הַנְּסָכִים</b>. היין שמנסכים על גבי המזבח עם העולות והשלמים.
<b>יָרְדוּ לַשִּׁיתִין</b>. מהמזבח ירד היין בשני נקבים המכונים שיתין והתנקז לחלל שהיה מתחת למזבח המכונה שית (פה"מ מידות ג,ג). הגעת היין לשיתין משלימה את מצוותו ולאחריה אין בהם מעילה.
<b>מַיִם שֶׁמְּנַסְּכִין בְּחַג הַסֻּכּוֹת</b>. בסוכות, יחד עם ניסוך היין שבתמיד של שחר ניסכו גם מים (הלכות תמידין ומוספין י,ו).
<b>כָּל הַזְּמַן שֶׁהֵן בַּכַּד שֶׁל זָהָב... נָתְנוּ אוֹתָן בַּצְּלוֹחִית</b>. בכל יום היו ממלאים את המים מן השילוח באמצעות צלוחית של זהב, ומצלוחית זו היו מנסכים את המים למזבח (שם ה"ז). בערב שבת היו ממלאים את המים לצורך הניסוך של שבת בכד של זהב שאינה מקודשת (כדי שהמים שבו לא ייפסלו בלינה, שם ה"ט), ולכן כל עוד המים בכד לא מועלים בהם, אך מדרבנן אסור ליהנות מהם.
<h3> י</h3>
<b>לֹג שֶׁמֶן שֶׁל מְצֹרָע</b>. המצורע מביא עם האשם שלו לוג שמן. מן השמן היו מזים כנגד קודש הקדשים ונותנים על התנוך והבהונות של המצורע, ושאר השמן נאכל על ידי הכהנים (הלכות מחוסרי כפרה ד,ב).
<b>לֹא נֶהֱנִין וְלֹא מוֹעֲלִין</b>. אין איסור מעילה מן התורה ומדרבנן אסור ליהנות מהשמן.
<b>עַד שֶׁיִּתְּנוּ מִמֶּנּוּ מַתָּנוֹת</b>. על התנוך והבהונות של המצורע.
<h3> יא</h3>
<b>בֵּין לִפְנֵי כַּפָּרָה בֵּין לְאַחַר כַּפָּרָה</b>. לפני ואחרי שנזרק על המזבח.
<b>עַד שֶׁיֵּצֵא לְנַחַל קִדְרוֹן וכו'</b>. הדם שבעזרה היה מתנקז לאמה ויוצא לנחל קדרון ושם מכרו אותו כזבל לגננים, ולכן דינו כקדשי בדק הבית שיש בהם מעילה.
<b>אֲבָל הַמַּקִּיז דָּם לְבֶהֱמַת קָדָשִׁים</b>. לפני שחיטתה.
<h3> יב</h3>
<b>הָעֲצָמוֹת וְהַגִּידִים וְהַקַּרְנַיִם וְהַטְּלָפַיִם</b>. חלקי הבהמה שאינם ראויים לאכילה ולהקטרה (ראה הלכות פסולי המוקדשין יד,ז).
<b>שֶׁפֵּרְשׁוּ מִקָּדְשֵׁי קָדָשִׁים לִפְנֵי זְרִיקַת דָּמִים מוֹעֲלִין בָּהֶן</b>. כיוון שלא היו מחוברים לבשר, זריקת הדם אינה מתירה אותם ונשאר עליהם איסור מעילה (ריק"ו, קרית ספר; וכס"מ פירש שמועלים בהם רק עד שעת הזריקה).
<b>פֵּרְשׁוּ לְאַחַר זְרִיקַת דָּמִים אֵין מוֹעֲלִין בָּהֶן</b>. כיוון שהיו מחוברים לבשר בשעת הזריקה, הותרו אתו.
<b>עַצְמוֹת הָעוֹלָה שֶׁפֵּרְשׁוּ לִפְנֵי זְרִיקָה וכו'</b>. מכיוון שפרשו מהבשר אין להקטירם על המזבח (הלכות מעשה הקרבנות ו,ב), ולכן לאחר הזריקה מותר ליהנות מהם (וראה ח"ד מעילה א,ז שדן בחילוק שבין עולה לשאר קדשי קדשים).
<b>וְאִם פֵּרְשׁוּ אַחַר זְרִיקָה מוֹעֲלִין בָּהֶן לְעוֹלָם</b>. כיוון שבשעת הזריקה היו מחוברים לבשר שיש להקטירו, חל עליהם דין הבשר ויש בהם מעילה.
<b>עַצְמוֹת הָעוֹלָה שֶׁפָּקְעוּ מֵעַל הַמִּזְבֵּחַ וכו'</b>. עצמות שפקעו מעל המזבח דינם כבשר יבש שפקע מהמזבח שיש לחזור ולהקטירו עד חצות (הלכות מעשה הקרבנות ו,ג). לכן עד חצות יש בהם מעילה ולאחר חצות אין בהם מעילה.
<h3> יג</h3>
<b>גַּחֶלֶת</b>. חתיכה לוהטת ממערכת האש.
<b>לֹא נֶהֱנִין וְלֹא מוֹעֲלִין</b>. שבכל מקרה שפוקעת אין להחזירה למזבח (הלכות מעשה הקרבנות ו,ב), ולכן אין בה מעילה. אמנם אסור ליהנות ממנה כיוון שיש לה ממשות (בבלי מעילה ט,ב).
<b>גַּחֶלֶת שֶׁל קָדְשֵׁי בֶּדֶק הַבַּיִת מוֹעֲלִין בָּהּ</b>. כיוון שיש בה ממש דינה ככל קדשי בדק הבית ויש בה מעילה.
<b>וְהַשַּׁלְהֶבֶת לֹא נֶהֱנִין וְלֹא מוֹעֲלִין</b>. כיוון שאין בה ממש אין בה מעילה.
<h3> יד</h3>
<b>בֵּין קֹדֶם הֲרָמַת הַדֶּשֶׁן בֵּין אַחַר הֲרָמָה</b>. בכל יום היו נוטלים דשן מן המזבח ושמים בצדו המזרחי של הכבש (הלכות תמידין ומוספין ב,י-יב). גם לאחר תרומת הדשן, יש דין מעילה בדשן שנשאר על המזבח.
<b>מוֹעֲלִין בּוֹ</b>. עד הוצאתו מחוץ לעיר לבית הדשן. אמנם גם לאחר שהוצא, אסור ליהנות ממנו (שם הט"ו וריק"ו שם).
<h3> טו</h3>
<b>דִּשּׁוּן הַמִּזְבֵּחַ הַפְּנִימִי וְדִשּׁוּן הַמְּנוֹרָה</b>. אפר הקטורת ואפר המנורה.
<b>לֹא נֶהֱנִין</b>. ראה גם הלכות פסולי המוקדשין יט,יג.
<h3> טז</h3>
<b>בֵּין שֶׁקָּדַם מוּם קָבוּעַ לְהֶקְדֵּשָׁהּ</b>. ואין קדושה בגופה, ומכל מקום יש קדושה בדמיה ודינה דומה לקדשי בדק הבית שיש בהם מעילה (ריק"ו, וראה לקמן ג,יג).
<b>שֶׁקָּדַם הֶקְדֵּשָׁהּ לְמוּם קָבוּעַ</b>. וכשהקדישה חלה עליה קדושה גמורה.
<b>וַאֲפִלּוּ הָיְתָה מְחֻסַּר זְמַן</b>. בהמה בשבעת הימים הראשונים מלידתה שאסור להקריבה (הלכות איסורי מזבח ג,ח).
<b>מוֹעֲלִין בָּהֶן מִשֶּׁהֻקְדְּשׁוּ עַד שֶׁיִּפָּדוּ</b>. עד שיימכרו ודמיהם יתקדשו במקומם (שם א,י).
<b>אֲבָל תּוֹרִין שֶׁלֹּא הִגִּיעַ זְמַנָּן וּבְנֵי יוֹנָה שֶׁעָבַר זְמַנָּן</b>. תורים קטנים ובני יונה גדולים (התורים כשרים רק כשהם גדולים ובני היונה כשרים רק כשהם קטנים – שם ג,ב).
<b>הוֹאִיל וְאֵינָן רְאוּיִין לְפִדְיוֹן</b>. ראה שם ו,ד.
<b>הֲרֵי הֵן כַּחַטָּאוֹת הַמֵּתוֹת</b>. חטאות שדינן למות ואין בהן מעילה (לקמן ג,ד).
<b>לְפִיכָךְ אֵין מוֹעֲלִין בָּהֶן</b>. שהרי אינם ראויים כעת למזבח ואין אפשרות להפיק מהם ערך כספי (קרן אורה מעילה יב,א).
<h2>פרק ג</h2>
<h3> א</h3>
<b>קָדְשֵׁי מִזְבֵּחַ שֶׁמֵּתוּ</b>. דינם שייקברו (הלכות פסולי המוקדשין יט,יא), וכיוון שכך אינם קדשי ה' ואין בהם מעילה מן התורה.
<b>אִם נִפְסְלוּ בִּדְבָרִים שֶׁיִּפָּסְלוּ בָּהֶן הַקָּרְבָּנוֹת</b>. בכל האופנים שבהם נפסלים הקרבנות.
<b>שֶׁכְּבָר בֵּאַרְנוּ</b>. בהלכות פסולי המוקדשין.
<b>בְּשֶׁלֹּא הָיְתָה לָהֶן שְׁעַת הֶתֵּר לַאֲכִילַת כֹּהֲנִים</b>. לפני שנפסלו.
<b>כְּמוֹ שֶׁבֵּאַרְנוּ</b>. לעיל א,ב.
<b>בְּכָל אֵלּוּ מוֹעֲלִין בְּכֻלָּן לְעוֹלָם</b>. מדברי סופרים.
<b>אֲבָל אִם הִגִּיעַ הַדָּם לַמִּזְבֵּחַ כְּמִצְוָתוֹ וכו'</b>. שבכל אלו הותר הבשר לאכילה קודם שנפסל.
<b>אוֹ שֶׁיָּצָא מִקְצָת הַבָּשָׂר קֹדֶם זְרִיקַת דָּמִים וכו'</b>. במקרה זה חלק מהבשר נפסל קודם הזריקה אבל החלק האחר הותר בזריקה ולכן אף בשאר הבשר שיצא ונפסל מאכילה אין מועלים.
<h3> ב</h3>
<b>וְקִבְּלוּ שְׁאָר דַּם הַנֶּפֶשׁ</b>. הדם שנשאר בצוואר שעל ידו יוצאת הנפש, הדם הראוי למזבח.
<b>שֶׁאֵין הַפְּסוּלִין עוֹשִׂין שְׁאָר דַּם הַנֶּפֶשׁ שְׁיָרִים</b>. זריקת הפסולים אינה פוסלת את דם הנפש שנשאר בצוואר הבהמה (הלכות פסולי המוקדשין א,כח). ולכן אם כשרים קיבלו וזרקו את הדם שנשאר, הקרבן כשר ובשרו מותר באכילה ואין בו מעילה.
<b>חוּץ מִן הַטָּמֵא וכו'</b>. כשאין טהורים, יכול הטמא להקריב קרבנות הציבור (הלכות ביאת מקדש ד,ט). ולכן כאשר טמא קיבל וזרק את הדם, נפסל הקרבן גם אם נשאר בצוואר דם הנפש (הלכות פסולי המוקדשין שם).
<h3> ג</h3>
<b>וּמוֹעֲלִין בְּכֻלָּן</b>. בבשר ובאימורים.
<b>וְאֵין זְרִיקַת הַשְּׁיָרִים מוֹעֶלֶת</b>. זריקת דם השיריים הפסול אינה מתירה את הבשר באכילה ומוציאה אותו ממעילה.
<b>כְּבָר בֵּאַרְנוּ</b>. לעיל ב,א.
<b>וְהוּא שֶׁתִּהְיֶה זְרִיקָה הַמּוֹעֶלֶת</b>. זריקה כשרה שעל ידה נעשים האימורים ראויים למזבח.
<b>שֶׁנִּתְפַּגְּלוּ</b>. נפסלו במחשבה שאינה ראויה.
<b>יָצָא הַדָּם</b>. מהעזרה ונפסל.
<h3> ד</h3>
<b>חַטָּאוֹת הַמֵּתוֹת כְּגוֹן וְלַד חַטָּאת וּתְמוּרָתָהּ וְכַיּוֹצֵא בָּהֶן</b>. חטאות שדינן למות (הלכות פסולי המוקדשין ד,א), שאינן ראויות למזבח ואין לפדותן (ראה לעיל ב,טז).
<h3> ה</h3>
<b>חַטָּאת שֶׁתִּרְעֶה עַד שֶׁיִּפֹּל בָּהּ מוּם</b>. חטאת שאי אפשר להתכפר בה והיא אינה מהחטאות המתות, יש להמתין עד שייפול בה מום ואז לפדותה (הלכות פסולי המוקדשין פרק ד).
<b>מוֹעֲלִין בָּהּ עַד שֶׁתִּפָּדֶה</b>. כשאר בעלי מומים לפני פדיון (לעיל ב,טז).
<h3> ו</h3>
<b>הַמַּפְרִישׁ חַטָּאתוֹ וְאָבְדָה וְהִפְרִישׁ וכו'</b>. יכול לשחוט ולהתכפר בכל אחת מהן (ראה הלכות פסולי המוקדשין ד,ג).
<b>לֹא בִּבְשַׂר זוֹ שֶׁנִּזְרַק דָּמָהּ</b>. שהרי הותר באכילה.
<b>הוֹאִיל וְאִם רָצָה מִזֶּה זוֹרֵק וְאִם רָצָה מִזֶּה זוֹרֵק</b>. כיוון שיכול לזרוק מדם שתיהן, זריקת האחת מועילה להוציא את שתיהן ממעילה.
<b>שֶׁהֲרֵי לֹא הָיְתָה לָהּ שָׁעָה הָרְאוּיָה לְהֶתֵּר בְּשָׂרָהּ</b>. שכשנשחטה הראשונה נפסלה השנייה ולא היה זמן שאפשר היה לזרוק את דם השנייה.
<h3> ז</h3>
<b>כָּל חַטַּאת עוֹף אוֹ עוֹלַת הָעוֹף שֶׁנִּפְסְלָה וכו'</b>. חטאת העוף נעשית למטה בחלק התחתון של המזבח, ולא מפרידים את הראש מהגוף במליקתה. עולת העוף נעשית למעלה בחלק העליון של המזבח, ומפרידים את הראש מהגוף במליקתה. אם שינה ועשה את החטאת כעולה או את העולה כחטאת, נפסל הקרבן ומועלים בו (מדברי סופרים) כקדשי קדשים שנפסלו (לעיל ה"א).
<b>אַף עַל פִּי שֶׁלֹּא עָלָת לַבְּעָלִים לְשֵׁם חוֹבָה וכו'</b>. אף שהקרבן נפסל ואי אפשר לצאת בו ידי חובה כחטאת, לעניין דין מעילה עשיית העולה במקום ובאופן שנעשית החטאת מחשיבה אותה כחטאת העוף שכל בשרה נאכל ואין בה מעילה לאחר זריקת הדם.
<h3> ח</h3>
<b>מִנְחָה שֶׁנִּתְפַּגְּלָה</b>. נפסלה כשחשבו לאכול או להקטיר אותה לאחר הזמן הראוי.
<b>שֶׁנַּעֲשָׂת בְּמַחֲשֶׁבֶת הַמָּקוֹם</b>. נפסלה כשחשבו לאכול או להקטיר אותה מחוץ לעזרה.
<b>מוֹעֲלִין בָּהֶן שֶׁהֲרֵי לֹא הָיְתָה לָהֶן שְׁעַת הֶתֵּר</b>. אם היו נעשים כראוי היו יוצאים מידי מעילה שהרי הותרו באכילה. אמנם כשנפסלו לא הותרו באכילה ונשאר עליהם איסור המעילה.
<h3> ט</h3>
<b>וְחָזַר וְהִקְטִירוֹ</b>. כיוון שנפסל, הקטרה זו אינה מתירה את השיריים באכילה.
<b>אֵין מוֹעֲלִין בַּשְּׁיָרִים שֶׁהַצִּיץ מְרַצֶּה וכו'</b>. מנחה שהקומץ שלה נטמא והוקטר עולה לרצון על ידי הציץ (יוצאים בו ידי חובה), ואין בשייריה מעילה ככל שיירי המנחות לאחר הקטרת הקומץ.
<b>שֶׁהַצִּיץ מְרַצֶּה עַל הַטָּמֵא וכו'</b>. הלכות פסולי המוקדשין יא,יט.
<b>יָצְאוּ הַשְּׁיָרִים אוֹ נִטְמְאוּ</b>. יש שכתבו שמדובר כאן כשיצאו או נטמאו מקצת השיירים, אבל כשיצאו או נטמאו כל השיירים יש בהם מעילה כבבשר שיצא או נטמא כולו קודם זריקה (לעיל ה"א — ריק"ו, כס"מ ועוד). ויש שכתבו שמדובר כאן אפילו כשיצאו או נטמאו כל השיירים וחילקו בין בשר הקרבנות לשיירי המנחות (ראה או"ש, אבן האזל ועוד).
<b>אַף עַל פִּי שֶׁהֵן אֲסוּרִין בַּאֲכִילָה</b>. הלכות פסולי המוקדשין יא,כ.
<b>אֵין מוֹעֲלִין בָּהֶן שֶׁהֲרֵי קָרַב הַקֹּמֶץ כְּמִצְוָתוֹ</b>. ומחמת דבר אחר אין לאכול את השיירים (ראה לעיל ב,ז).
<h3> י</h3>
<b>הַנֶּהֱנֶה מִקָּדְשֵׁי קָדָשִׁים כֻּלָּם</b>. הבשר והאימורים.
<b>שֶׁנֶּהֱנָה מִן הָעוֹלָה כֻּלָּהּ וכו'</b>. אפילו לאחר זריקת הדם כיוון שמוקטרים כליל (והוא הדין כשנהנה מאימורי קדשי קדשים לאחר זריקה).
<b>יִפֹּל מַה שֶּׁנֶּהֱנָה לִנְדָבָה</b>. לעולת נדבה של ציבור.
<b>מָעַל בְּקָרְבְּנוֹת הַצִּבּוּר יִפֹּל מַה שֶּׁנֶּהֱנָה לַלִּשְׁכָּה</b>. לבדק הבית (כס"מ; וריק"ו כתב שיינתנו הדמים לתרומת הלשכה שממנה קנו את קרבנות הציבור).
<h3> יא</h3>
<b>נֶהֱנָה קֹדֶם זְרִיקָה מִבְּשַׂר קָדְשֵׁי קָדָשִׁים שֶׁנִּטְמָא... הֲרֵי זֶה פָּטוּר</b>. כיוון שהבשר נטמא ויש לשרפו אין בו מעילה (והמפרשים תמהו מדוע אין בו מעילה מדברי חכמים כדלעיל ה"א).
<b>מֵאֵמוּרֵי קָדָשִׁים קַלִּים אַף עַל פִּי שֶׁהֶעֱלָן לְרֹאשׁ הַמִּזְבֵּחַ הֲרֵי זֶה פָּטוּר</b>. ואף שכבר הגיע למזבח, כיוון שעדיין לא נזרק הדם אין בהם מעילה (ראה גם לעיל ב,א).
<h3> יב</h3>
<b>וְיֵשׁ לְאָדָם לְהִתְנַדֵּב וְלוֹמַר חֲלֵב בְּהֵמָה וכו'</b>. כיוון שוולדות הקדשים לא יכולים לינוק מאמם, היו אנשים מקדישים את חלב הבהמות שלהם לצורך ולדות הקדשים (ראה פה"מ מעילה ג,ז).
<b>וְכֵן וְלַד הַמַּעֲשֵׂר</b>. מעשר בהמה.
<b>לֹא יִינָק מֵאִמּוֹ</b>. שאסור ליהנות מחלבה.
<h3> יג</h3>
<b>דְּמֵי בְּהֵמָה זוֹ לִנְסָכִים וּדְמֵי בֶּן יוֹנָה זוֹ לִשְׁלָמִים</b>. כשהקדישם לדבר שאי אפשר להקריב מהם, יש למכרם ולהביא את התחייבותו מדמיהם (הלכות מעשה הקרבנות טו,ה), ולכן דינם כקדשי בדק הבית ויש מעילה גם בחלבם ובביציהם.
<b>כְּמוֹ שֶׁיִּתְבָּאֵר</b>. לקמן ה,יג.
<h2>פרק ד</h2>
<h3> א</h3>
<b>הַמַּפְרִישׁ מָעוֹת לְחַטָּאתוֹ וכו'</b>. כשהפריש מעות לקנות בהם קרבן דינם לעניין מעילה כקרבן עצמו: אם הפרישם לקרבן קדשי קדשים מועלים בהם משעת ההפרשה, ואם הפרישם לקרבן קדשים קלים אין מועלים בהם, כשם שאין מועלים בקרבנות קדשים קלים (חוץ מבאימורים לאחר זריקת הדם, לעיל ב,א).
<h3> ב</h3>
<b>הִקְדִּישׁ אֵבֶר אֶחָד לְדָמָיו לַמִּזְבֵּחַ</b>. הקדיש רק דמי יד או רגל של הבהמה.
<b>הֲרֵי זֶה סָפֵק אִם פָּשְׁטָה קְדֻשָּׁה בְּכֻלּוֹ אוֹ לֹא פָּשְׁטָה</b>. כאשר מקדיש את הבהמה כולה לדמיה היא מתקדשת קדושת הגוף ויש להקריבה. וכאשר מקדיש איבר אחד יש ספק אם הקדושה מתפשטת בכולה או לא (ראה גם הלכות ערכין וחרמין ה,יד).
<b>לְפִיכָךְ תִּקְרַב וְלֹא יִפָּדֶה וְאִם נִפְדָּה אֵין מוֹעֲלִין בְּפִדְיוֹנוֹ</b>. בשל הספק שמא פשטה בכולה, יש להקריבה ואין אפשרות לפדות אותה. ואם בכל זאת פדה אותה אין מועלים בדמים, שאם היא אכן קדושה אי אפשר לפדות אותה ודמי פדיונה הם חולין (ריק"ו).
<h3> ג</h3>
<b>הַמַּפְרִישׁ מָעוֹת לִנְזִירוּתוֹ</b>. להביא בהם קרבנות נזיר: חטאת, עולה ושלמים. ומדובר  במעות סתומים דהיינו שהפריש מעות להביא מהם קרבנותיו ולא אמר כלום (הלכות נזירות ט,ד).
<b>וְאִם נֶהֱנָה לֹא מָעַל מִפְּנֵי שֶׁהֵן רְאוּיִין לָבֹא כֻּלָּן שְׁלָמִים</b>. מכיוון שיכול להביא בכל הכסף שלמים אין בו מעילה.
<b>מֵת יִפְּלוּ לִנְדָבָה</b>. הלכה למשה מסיני שדמי נזירות סתומים (שלא פירש איזה קרבנות יביא מהם) של נזיר שמת יפלו לנדבה (בבלי נזיר כה,א, וראה גם הלכות נזירות ט,ג).
<b>הָיוּ מְפֹרָשִׁין</b>. כגון שאמר שהמעות לעולתו חטאתו ושלמיו (שם ה"ד).
<b>דְּמֵי חַטָּאת יֵלְכוּ לְיָם הַמֶּלַח וְלֹא נֶהֱנִין וְלֹא מוֹעֲלִין</b>. דמי חטאת שמתו בעליה הולכים לים המלח (הלכות פסולי המקודשין ה,א), וכשם שלא מועלים בחטאות המתות (לעיל ג,ד), כך לא מועלים בדמים אלו.
<b>דְּמֵי עוֹלָה יָבֹאוּ עוֹלָה וּמוֹעֲלִין בָּהֶן</b>. מביאים עולה לאחר מיתת הבעלים (ראה הלכות מעשה הקרבנות ג,ט). וכן דמי שלמים יביאו בהם שלמים ונאכלים ליום אחד ואינם טעונים לחם (הלכות נזירות ט,ג).
<b>אֵלּוּ לְחַטָּאתִי וְהַשְּׁאָר לִנְזִירוּתִי</b>. הפריש חלק מהכסף לחטאת והשאר לעולה ושלמים.
<b>נֶהֱנָה בְּכָל הַשְּׁאָר מָעַל נֶהֱנָה בְּמִקְצָתוֹ לֹא מָעַל</b>. כשנהנה מהכול, מעל בחלק העולה המעורב במעות. אבל אם נהנה בחלק מהמעות, לא מעל כיוון שחלק זה ראוי להיות שלמים.
<b>וְהַשְּׁאָר לִנְזִירוּתִי וְנֶהֱנָה בְּכֻלָּן מָעַל נֶהֱנָה בְּמִקְצָתָן לֹא מָעַל</b>. שהרי דמי חטאת (שמועלים בהם) ושלמים (שלא מועלים בהם) מעורבים במעות אלו.
<b>מוֹעֲלִין בְּכֻלָּן וּמוֹעֲלִין בְּמִקְצָתָן</b>. מפני דמי החטאת והעולה המעורבים בהם (וראה מפרשים שדנו מדוע מועלים במקצתם אף שמקצת המעות הם של שלמים, וראה גם לקמן ז,ז).
<b>וְכֵיצַד יַעֲשֶׂה</b>. כיצד ישתמש במעות אלו להבאת קרבנותיו.
<b>וּמְחַלֵּל דְּמֵי חַטָּאת בְּכָל מָקוֹם שֶׁהוּא עַל הַחַטָּאת וכו'</b>. מעביר את קדושת דמי החטאת לאחת הבהמות והיא נעשית חטאת, וכן עושה לעולה ולשלמים בשתי הבהמות הנוספות.
<h3> ד</h3>
<b>מִמְּחֻיְּבֵי קִנִּין</b>. החייב להביא שני עופות לחטאת ולעולה.
<b>מוֹעֲלִין בְּכֻלָּן וּמוֹעֲלִין בְּמִקְצָתָן</b>. גם בדמי החטאת וגם בדמי העולה יש מעילה.
<b>וְאִם מֵת יִפְּלוּ לִנְדָבָה</b>. אף שיש בהם דמי חטאת שמתו בעליה, ובדרך כלל דינם ללכת לים המלח ואין בהם מעילה, בקינים (בדומה לנזיר) הלכה למשה מסיני שדמי הקינים יפלו לנדבה ולכן מועלים בהם (בבלי נזיר כו,א).
<b>כְּמוֹ שֶׁבֵּאַרְנוּ בִּנְזִירוּת</b>. בדין דמי נזירות סתומים (הלכות נזירות ט,ג, לעיל ה"ג).
<h3> ה</h3>
<b>הֲרֵי זֶה לֹא כִּפֵּר</b>. אף שהיה מחויב חטאת גם על אכילת דם אינו יוצא בחטאת זו ידי חובת אכילת הדם (ראה גם הלכות פסולי המוקדשין טו,ו).
<b>לְפִיכָךְ לֹא מָעַל</b>. מכיוון שלא נהנה בהקרבת החטאת.
<b>בְּשׁוֹגֵג כִּפֵּר לְפִיכָךְ מָעַל בְּמֵזִיד לֹא כִּפֵּר לְפִיכָךְ לֹא מָעַל</b>. כשמשתמש במעות הקרבן בשוגג הם יצאו לחולין (ראה לקמן ו,ג), וכשקונה בהם בהמה לקרבן אחר מתכפר בו, ולכן מעל. אבל אם משתמש בהם במזיד נשארים המעות בקדושתם, וכשמשנה אותם מחטאת חלב לחטאת דם לא כיפר ולא מעל.
<h3> ו</h3>
<b>שְׁתֵּי סְלָעִים לְאָשָׁם</b>. כל האשמות, חוץ מאשם מצורע ואשם נזיר, צריכים להיות שווים לפחות שני סלעים (הלכות פסולי המוקדשין ד,כב).
<b>עֲשָׂרָה דִּינָרִין שֶׁהֵן שְׁנֵי סְלָעִים וְחֻמְשָׁן</b>. שבסלע ארבעה דינרים, ואם כן הקרן והחומש של שני סלעים הוא עשרה דינרים.
<b>וְיָבִיא בָּהֶן אָשָׁם</b>. יביא בדמים את האשם שבו היה מחויב בתחילה, ולשמו הוקדשו שני הסלעים (כדין המועל בדמי קרבנות שמביא בקרן וחומש את הקרבן שבו מעל, לקמן ה"ז).
<b>יָבִיא הַשָּׁוֶה עֲשָׂרָה אָשָׁם תַּחַת הַמְּעִילָה עִם הַחֹמֶשׁ</b>. האיל ששווה עשרה יובא במקום האשם שהתחייב בו בתחילה שבדמיו מעל, ונמצא שעשרת הדינרים הם תשלום תמורת שמונת הדינרים שבהם מעל בתוספת חומש.
<b>וְיָבִיא הַשָּׁוֶה שְׁנֵי סְלָעִים אָשָׁם עַל מְעִילָתוֹ</b>. אשם מעילות על כך שמעל.
<b>לָקַח אֶחָד לְאָשָׁם וְאֶחָד לְחֻלִּין</b>. ומעל רק בסלע אחד משני הסלעים.
<b>אִם הָיָה שֶׁל אָשָׁם יָפֶה שְׁתֵּי סְלָעִים</b>. כגון שמחיר האיל עלה וכעת שווה שני סלעים.
<b>יָבִיא אוֹתוֹ לַאֲשָׁמוֹ הָרִאשׁוֹן</b>. האשם שבו היה מחויב בתחילה.
<b>וְכֵן אִם הָיָה זֶה הַחֻלִּין יָפֶה שְׁתַּיִם יָבִיא אוֹתוֹ אֲשַׁם מְעִילָתוֹ</b>. את אשם המעילות שחייב יכול להביא מהאיל שקנה לחולין אם הוא שווה שני סלעים.
<b>וִישַׁלֵּם חֲמִשָּׁה דִּינָרִין יִפְּלוּ לִנְדָבָה</b>. שכיוון שקנה בסלע איל לאשם, הסלע השני נחשב מותר אשם ודינו ליפול לנדבה (לקמן ה"ז). ולכן אם מעל בו מביא חמישה דינרים שהם קרן וחומש עבור הסלע שמעל בו, והם נופלים לנדבה.
<h3> ז</h3>
<b>הַנֶּהֱנֶה מִדְּמֵי חַטָּאת עַד שֶׁלֹּא קָרְבָה חַטָּאתוֹ</b>. מעל מהדמים שהפריש כדי להביא מהם חטאת, ועדיין לא הביא חטאת אחרת.
<b>שֶׁקָּרְבְּנוֹת הַמִּזְבֵּחַ מְעִילָתָן לְקָרְבְּנוֹת הַמִּזְבֵּחַ</b>. יש לקנות בדמי המעילה את הקרבן שבו מעלו (וראה לעיל ג,י לעניין מעילה בקרבנות ציבור).
<b>נוֹדַע לוֹ שֶׁמָּעַל</b>. ומיד כשנודע לו על המעילה התחייב בקרן ובחומש המיועדים להקרבת חטאתו.
<b>וְאַחַר כָּךְ קָרְבָה חַטָּאתוֹ</b>. מדמים אחרים.
<b>אוֹ שֶׁהִפְרִישָׁהּ וְלֹא כְּלָלָהּ בִּדְמֵי חַטָּאתוֹ</b>. קנה את החטאת בדמים אחרים ולא בדמי המעילה וחומשה (ואפילו אם לא הקריב עדיין את החטאת).
<b>יוֹלִיךְ הַמְּעִילָה וְחֻמְשָׁהּ לְיָם הַמֶּלַח</b>. כדין שתי חטאות העומדות להקרבה ומשך אחת מהן שהשנייה תמות (הלכות פסולי המוקדשין ד,ג), ולכן דין המעות לילך לים המלח (ריק"ו).
<b>נוֹדַע לוֹ שֶׁמָּעַל אַחַר שֶׁקָּרְבוּ חַטָּאתוֹ</b>. כן הגרסה בכתבי היד. ובדפוסים הגרסה: "נודע לו שמעל אחר שקרבה חטאתו".
<b>שֶׁאֵין מַפְרִישִׁין כַּתְּחִלָּה לְאִבּוּד</b>. רק במקרה שהתחייב להפריש מעות לשם חטאת ואז נקבע דינם לים המלח, מאבדים את המעות. אבל אם בשעת החיוב כבר היה דינם ללכת לאיבוד, אין מפרישים אותם לכך אלא לנדבה (עולות נדבה של ציבור).
<b>מִפְּנֵי שֶׁהִיא כְּמוֹתַר אָשָׁם</b>. ודינו ליפול לנדבה (הלכות פסולי המוקדשין ה,ט).
<h3> ח</h3>
<b>לֹא עָשָׂה כְּלוּם</b>. המכירה אינה חלה.
<b>וְדִין תּוֹרָה שֶׁיַּחְזְרוּ הַמָּעוֹת חֻלִּין כְּמוֹת שֶׁהָיוּ</b>. כיוון שהמכירה התבטלה המעות היו צריכות לחזור ללוקח ולהיות חולין.
<b>וְקָנְסוּ אוֹתוֹ</b>. את הלוקח כדי שלא יקנה שוב קרבנות של אחרים (רש"י פסחים פט,ב).
<h3> ט</h3>
<b>יֵשׁ מְעִילָה בִּנְדָרִים</b>. כשנהנה מדבר שנאסר בנדר.
<b>כִּכָּר זוֹ עָלַי קָרְבָּן אוֹ הֶקְדֵּשׁ</b>. נדר בלשון שאוסרה על עצמו כקרבן, אך לא הקדישה לקרבן (ראה הלכות נדרים א,א-ב).
<b>לְפִיכָךְ אֵין לָהּ פִּדְיוֹן</b>. כיוון שאסורה רק עליו אינה נעשית הקדש על ידי הנדר, אלא היא נשארה חולין ואי אפשר לפדותה מידי איסורה עליו.
<b>כִּכָּר זוֹ קֹדֶשׁ אוֹ קָרְבָּן וכו'</b>. בלשון זו אסר את הכיכר לכול, על ידי שהקדישה להקדש. ולכן כל האוכל ממנה מועל, ואפשר לפדותה מן ההקדש ככל ההקדשות של בדק הבית.
<b>הָיְתָה לְפָנָיו כִּכָּר שֶׁל הֶפְקֵר וְאָמַר כִּכָּר זוֹ הֶקְדֵּשׁ</b>. וכשאמר כך זכה בה ההקדש.
<b>נְטָלָהּ עַל מְנַת לְאָכְלָהּ מָעַל לְפִי כֻּלָּהּ</b>. כשנטלה לאכלה העבירה מרשות ההקדש לרשותו ולכן מעל בכולה.
<b>עַל מְנַת לְהוֹרִישָׁהּ מָעַל לְפִי טוֹבַת הֲנָיָה שֶׁבָּהּ</b>. כשנטלה על מנת שאחרים יזכו בה, לא הוציאה עדיין מרשות ההקדש ולכן לא מעל בכולה. אמנם נהנה מההקדש בשיעור טובת ההנאה שיקבל ממי שהוא מתכוון להעבירה אליו (ריק"ו).
<h3> י</h3>
<b>הַמְקַבֵּל מַתָּנָה זוֹ מָעַל לִכְשֶׁיּוֹצִיא</b>. כשישתמש בכיכר.
<b>שֶׁהֲרֵי הַנּוֹתֵן אֵינָהּ אֲסוּרָה עָלָיו</b>. הנותן (המדיר) אינו מועל כיוון שהכיכר אינה אסורה עליו כלל והוא יכול להעבירה למי שירצה.
<b>וְכָל דְּבָרִים הַנֶּאֱסָרִים עָלָיו בְּנֶדֶר כָּזֶה מִצְטָרְפִין</b>. כשם שקדשי מזבח ובדק הבית מצטרפים זה לזה למעילה (לקמן ה,ב).
<h3> יא</h3>
<b>קָרְבָּן עַד שֶׁיִּקָּצְצוּ</b>. כיוון שאמר כך אפילו אם יפדה אותם מההקדש תחול עליהם הקדושה שוב.
<b>וְכֵיוָן שֶׁנִּקְצְצוּ אֵינָן צְרִיכִין פִּדְיוֹן</b>. שהרי ההקדש היה רק עד קציצתם, וכשנקצצו התבטל ההקדש (שקדושת דמים מתבטלת ללא פדיון — בבלי נדרים כט,א).
<b>אֲבָל אִם פְּדָיָן אַחֵר הֲרֵי אֵלּוּ יוֹצְאִין לְחֻלִּין וכו'</b>. שהרי אינו יכול להתנות ולהקדיש מה שנמצא ברשות אחרים (רא"ש נדרים ל,א).
<h2>פרק ה</h2>
<h3> א</h3>
<b>לְחַזֵּק הַבֶּדֶק</b>. להשתמש בו במקדש.
<b>הַמַּקְדִּישׁ לַמִּזְבֵּחַ דָּבָר הָרָאוּי לְבֶדֶק הַבַּיִת</b>. ואינו ראוי למזבח.
<b>מוֹעֲלִין בְּכֻלָּן מִשָּׁעָה שֶׁהֻקְדְּשׁוּ</b>. כל דבר שיש בו ערך ממוני מתקדש לבדק הבית משעת הקדשתו ויש בו מעילה.
<b>עַד שֶׁיִּפָּדוּ דְּבָרִים הָרְאוּיִין לְהִפָּדוֹת</b>. כל הדברים כאן ראויים להיפדות על ידי שנמכרים ודמיהם מתקדשים במקומם, מלבד הדברים שהוקדשו לבדק הבית אשר ראויים למזבח שאי אפשר לפדותם, ודינם שנמכרים לצורך הקרבה על המזבח ומביא את דמיהם לבדק הבית (ראה הלכות ערכין וחרמין ה,ה).
<h3> ג</h3>
<b>אֲכִילָתוֹ וַהֲנָיַת חֲבֵרוֹ</b>. אכל בעצמו וההנה את חברו.
<b>אוֹ אֲכִילַת חֲבֵרוֹ וַהֲנָיָתוֹ</b>. האכיל את חברו וההנה אותו מן ההקדש.
<h3> ד</h3>
<b>בְּעֶלֶם אֶחָד</b>. שלא נודע לו בין ההנאה הראשונה להנאה השנייה שחטא בהנאה מן ההקדש.
<h3> ה</h3>
<b>אֲפִלּוּ פָּגַם</b>. חיסר את שווי הדבר.
<b>נָטַל מֵאֲבָקָהּ וְנֶהֱנָה בּוֹ וּפְגָמָהּ</b>. נטל מהעפר שבשדה ובכך פגם בשדה, מעל כיוון שכעת אינו מחובר לקרקע.
<b>הַדָּשׁ בִּשְׂדֵה הֶקְדֵּשׁ</b>. ונהנה מעפר השדה המועיל לדישה.
<b>שֶׁהָאָבָק שֶׁלָּהּ מוֹעִיל לַשָּׂדֶה וַהֲרֵי נֶהֱנָה בָּאָבָק וּפָגַם הַשָּׂדֶה</b>. מכיוון שהאבק של השדה מועיל לה, נמצא שבעת הדישה הוא נהנה מן העפר ופגם בשדה.
<b>חָרַשׁ שְׂדֵה הֶקְדֵּשׁ כְּדֵי וכו'</b>. העפר מועיל לירק ונמצא שנהנה ממנו וחסרונו פגם בשדה.
<b>הַדָּר בִּמְעָרַת הֶקְדֵּשׁ... לֹא מָעַל</b>. מכיוון שמחוברים לקרקע.
<b>הַמַּקְדִּישׁ עֵצִים וַאֲבָנִים וּבָנָה בַּיִת בָּהֶן הַדָּר שָׁם מָעַל כְּמוֹ שֶׁיִּתְבָּאֵר</b>. לקמן ו,ח.
<h3> ז</h3>
<b>הוֹאִיל וְאֵינָן גִּדּוּלֵי הֶקְדֵּשׁ</b>. אלא הגיעו להקדש מבחוץ.
<b>הַזֶּבֶל וְהַפֶּרֶשׁ שֶׁבַּחֲצַר הֶקְדֵּשׁ לֹא נֶהֱנִין וְלֹא מוֹעֲלִין</b>. הפרשת הבהמות, ואפילו הפרשת בהמות ההקדש (ראה בבלי מעילה יב,ב).
<b>וּמַה יֵּעָשֶׂה בָּהֶן יִמָּכְרוּ וְיִפְּלוּ דְּמֵיהֶן לַלִּשְׁכָּה</b>. גזברי ההקדש מוכרים אותם ודמיהם מתקדשים ומצטרפים לממון בדק הבית (הנמצא בלשכה מיוחדת, הלכות ערכין וחרמין א,י).
<b>מַעְיָן שֶׁהוּא יוֹצֵא מִתּוֹךְ שְׂדֵה הֶקְדֵּשׁ</b>. נובע בתוך שדה ההקדש ומשם יוצא החוצה (ריק"ו).
<b>עֲרָבָה הַגְּדֵלָה בִּשְׂדֵה הֶקְדֵּשׁ לֹא נֶהֱנִין וְלֹא מוֹעֲלִין</b>. אין בה מעילה כיוון שאינה נמכרת ואינה ראויה לכלום, אבל אסור ליהנות ממנה (פה"מ מעילה ג,ז).
<b>וְשָׁרָשָׁיו יוֹצְאִין בְּתוֹךְ הַשָּׂדֶה</b>. שורשי האילן נכנסים לשטח שדה ההקדש.
<b>עַד שֵׁשׁ עֶשְׂרֵה אַמָּה הֲרֵי אוֹתָן הַשָּׁרָשִׁים וכו'</b>. עד שש עשרה אמה נחשבים השורשים חלק מהאילן וכיוון שהאילן אינו של הקדש הנהנה מהם לא מעל. מעבר לשש עשרה אמה נחשבים השורשים כדבר נפרד מהאילן והנהנה מהם מעל כדין גידולי הקדש.
<b>קֵן שֶׁבְּרֹאשׁ הָאִילָן שֶׁל הֶקְדֵּשׁ וכו'</b>. ומדובר שהקן נבנה מעצים ועשבים שהובאו ממקום אחר ולכן אין בו מעילה (פה"מ מעילה ג,ט, וראה הלכות עבודה זרה ז,יב).
<b>הָאֶפְרוֹחִים הַצְּרִיכִין לְאִמָּן</b>. אבל אפרוחים עצמאיים שאינם צריכים לאמם מותרים לגמרי.
<h3> ח</h3>
<b>בֵּין בְּכָל קֵן שֶׁבְּרֹאשׁ הָאִילָנוֹת</b>. מדובר בקנים שהיו באילנות בשעת ההקדשה, ולכן כשמקדיש את היער הם מתקדשים ויש בהם מעילה (ריק"ו).
<h3> ט</h3>
<b>גִּזְבָּרִין שֶׁשָּׁפוּ עֲצֵי הֶקְדֵּשׁ וְקָצְצוּ אוֹתָן</b>. שייפו וחתכו עצים לעשות מהם קורות.
<b>לֹא בַּשִּׁפּוּי</b>. קליפות דקות.
<h3> י</h3>
<b>הַמַּקְדִּישׁ עַבְדּוֹ אֵין מוֹעֲלִין בּוֹ</b>. דינו כקרקע (רש"י סנהדרין טו,א).
<b>וְכָל זְמַן שֶׁהוּא מְחֻבָּר הוֹלֵךְ וּמַשְׁבִּיחַ</b>. ששער ארוך הוא בעל ערך רב יותר, ולכן אינו נחשב כבר כגזוז אף שעומד להיגזז.
<h3> יא</h3>
<b>הַזּוֹרֵעַ פֵּרוֹת הֶקְדֵּשׁ פּוֹדֶה אוֹתָן בִּשְׁעַת זַרְעָן</b>. יש לפדותם לפני זריעתם (ראה גם הלכות מעשר שני ו,טו).
<b>וְאַף עַל פִּי שֶׁלֹּא פָּדָה הֲרֵי הַגִּדּוּלִין חֻלִּין</b>. ומכל מקום עליו לשלם להקדש את מחיר הזרעים כפי שהיו שווים בשעת הזריעה (ריק"ו, כס"מ על פי ר"ש תרומות ט,ד).
<b>וְאֵין מְשַׁלְּמִין מֵהֶן קֶרֶן וְחֹמֶשׁ</b>. כשחייב קרן וחומש (על דבר אחר) אינו יכול לשלם מהם אף שהם חולין כיוון שעליו לשלם את שווי הזרע להקדש (ריק"ו, וראה תוכ"פ תרומות עמ' 425).
<b>וְחַיָּבִין בַּחַלָּה</b>. כחולין.
<h3> יב</h3>
<b>שְׁמָרִים שֶׁל הֶקְדֵּשׁ</b>. שמרי יין של הקדש.
<b>שֶׁנָּתַן עֲלֵיהֶן מַיִם</b>. למצות מהם את היין.
<b>רִאשׁוֹן וְשֵׁנִי וּשְׁלִישִׁי</b>. המשקה שהתקבל בשלוש הפעמים הראשונות שמיצה.
<b>אֲבָל קָדְשֵׁי מִזְבֵּחַ</b>. שמרי יין שהוקדש לנסכים, וקדושתם חמורה יותר ולכן החמירו בהם.
<h3> יג</h3>
<b>הַמַּקְדִּישׁ תַּרְנְגֹלֶת לַמִּזְבֵּחַ וכו'</b>. דברים אלו אינם ראויים למזבח, וצריך למכרם ולהביא בדמיהם קרבנות למזבח. ומשום כך אין דינם כקדשי מזבח אלא כקדשי בדק הבית שמועלים בחלבם ובביציהם (ראה לעיל ג,יב-יג).
<b>הִקְדִּישׁ תּוֹרִין לְבֶדֶק הַבַּיִת מוֹעֲלִין בָּהֶן וּבְבֵיצֵיהֶן</b>. אף על פי שראויים למזבח ויש להקריבם, צריך להביא את דמיהם לבדק הבית (הלכות ערכין חרמין ה,ה), ולכן יש להם דין קדשי בדק הבית.
<b>כְּמוֹ שֶׁבֵּאַרְנוּ</b>. לעיל ג,יג.
<h3> יד</h3>
<b>כָּתְנוֹת</b>. בגדי כהונה.
<b>שֶׁבָּלוּ</b>. היו עושים מהם פתילות (הלכות כלי המקדש ח,ו).
<b>וְהַחֲדָשִׁים</b>. המיועדים ללבישה בשעת העבודה.
<b>הוֹאִיל וְנִתְּנוּ לֵהָנוֹת בָּהֶן</b>. שמותר לכהן העובד ללבוש אותם אפילו שלא בשעות העבודה (שם הי"א).
<h3> טו</h3>
<b>קָדְשֵׁי גּוֹיִם</b>. שהוקדשו על ידי גויים.
<b>שֶׁנֶּאֱמַר בַּקָּרְבָּנוֹת דַּבֵּר אֶל בְּנֵי יִשְׂרָאֵל</b>. ומכאן שהמעילה בקרבנות היא רק בקרבנות של בני ישראל.
<h3> טז</h3>
<b>קוֹל</b>. כלי הנגינה של המקדש (ראה גם הלכות שופר א,ג).
<b>וּמַרְאֶה</b>. יופי ההיכל.
<b>בַּמֶּה דְּבָרִים אֲמוּרִים בְּשֶׁהֵרִיחַ בַּקְּטֹרֶת אַחַר שֶׁעָלָת הַתִּימֹרֶת וכו'</b>. המריח את הקטורת המונחת על הגחלים בשעה שעשן הקטורת עולה, מעל (ראה הלכות כלי המקדש ב,י). אמנם לאחר שהעשן עלה וכבר הסתיימה מצוות הקטורת אין בו מעילה.
<h2>פרק ו</h2>
<h3> א</h3>
<b>בִּכְלִי זָהָב טָהוֹר</b>. זהב טהור אינו נפגם ונחסר בשימוש כלל.
<b>מִן הַהֶקְדֵּשׁ שֶׁאֵינוֹ מְחֻבָּר בַּקַּרְקַע</b>. שאין מעילה במחובר (לעיל ה,ה).
<b>בַּקַּרְדֹּם</b>. גרזן.
<b>עַד שֶׁיִּפְגֹּם בַּהֶקְדֵּשׁ בְּשָׁוֶה פְּרוּטָה בְּאוֹתוֹ דָּבָר עַצְמוֹ שֶׁנֶּהֱנָה בּוֹ</b>. כמבואר בסוף ההלכה.
<b>וְיִתְכַּוֵּן לֵהָנוֹת</b>. להוציא מקרה שההנאה באה אליו מבלי שהתכוון לכך.
<b>וְיִפְגֹּם וְיֵהָנֶה כְּאַחַת</b>. הפגם וההנאה היו באותו הזמן (רש"י מעילה יח,ב), ויש מפרשים שהכוונה שהפגם יגרום להנאה גם אם לא היו באותו הזמן (תקנת עזרא).
<b>מַטְלִית</b>. חתיכת בד.
<b>וּכְבָר בֵּאַרְנוּ שֶׁהַנֶּהֱנֶה וּמְהַנֶּה חֲבֵרוֹ מִצְטָרֵף</b>. לעיל ה,ג.
<b>וַאֲפִלּוּ לִזְמַן מְרֻבֶּה</b>. כשנעשה בהעלם אחד (לעיל ה,ד).
<h3> ב</h3>
<b>קָדְשֵׁי קָדָשִׁים הַתְּמִימִין</b>. המיועדים לקרבן.
<b>הוֹאִיל וְלִמְכִירָה עוֹמְדִין</b>. שמוכרים אותם ובדמיהם מביאים קרבן (הלכות איסורי מזבח א,י).
<b>וְהַגִּזָּה פּוֹגֶמֶת דְּמֵיהֶן</b>. חסרון הצמר מוריד את מחירם.
<b>שֶׁאֵין פְּגָם לְמֵתָה</b>. קדשים שמתו נקברים ולא נמכרים (הלכות פסולי המוקדשין יט,יא), הלכך אין פגם ממוני במה שמחסרים מהם ולכן הם נחשבים כדבר שאינו נפגם.
<b>וּמְעִילָה זוֹ מִדִּבְרֵיהֶם כְּמוֹ שֶׁבֵּאַרְנוּ</b>. לעיל ג,א.
<h3> ג</h3>
<b>כֵּיוָן שֶׁמָּעַל בִּשְׁגָגָה</b>. והתחייב לשלם קרן וחומש ולהביא קרבן.
<b>נִתְחַלֵּל הַקֹּדֶשׁ</b>. נעשה חולין.
<b>הֲרֵי הוּא בַּהֲוָיָתוֹ</b>. נשאר קדוש.
<b>וְאִם בָּא אַחֵר וְנֶהֱנָה בּוֹ בִּשְׁגָגָה מָעַל</b>. השני.
<b>בְּשֶׁמָּעַל בַּקֹּדֶשׁ וְהוֹצִיאוֹ בְּתוֹרַת חֻלִּין וְהִקְנָהוּ לְאַחֵר</b>. כשהמועל הקנה את הקודש לאדם אחר במחשבה שמדובר בחולין יוצא ההקדש לחולין, ולכן השני לא מעל (ודין זה דווקא בקדשי בדק הבית כדלקמן ה"ה).
<h3> ד</h3>
<b>וְאֵין מוֹעֵל אַחַר מוֹעֵל בַּמֻּקְדָּשִׁין אֶלָּא בִּבְהֵמָה וּכְלֵי תַּשְׁמִישׁ בִּלְבַד</b>. כאשר השתמש בבהמה וכלים אף אם פגם בהם מכל מקום לא כילה אותם לגמרי, ולכן אפשר למעול בהם שוב. אבל באוכל ומעות מכיוון שהשתמש בהם וכילה אותם אינו יכול למעול בהם שוב (ראה מרכה"מ).
<b>כֵּיצַד</b>. מועל השני שנהנה כשהראשון לא העבירו לרשותו ואינו מועל כשהעביר.
<b>שָׁתָה בְּכוֹס שֶׁל זָהָב וְנֶהֱנָה בִּפְרוּטָה</b>. מתחייב במעילה אפילו לא פגם.
<b>אוֹ שְׂכָרוֹ... וְכֵן הַמַּשְׁאִיל וכו'</b>. גם במקרים אלו שהמועל לא הקנה לשני את החפץ לגמרי, אלא העביר לו רק את זכות השימוש בחפץ הוא מתחלל מקדושתו ויוצא לחולין.
<h3> ה</h3>
<b>בֶּהֱמַת קָדְשֵׁי קָדָשִׁים</b>. המיועדת להקרבה במזבח וקדושה בקדושת הגוף.
<b>יֵשׁ בָּהּ מוֹעֵל אַחַר מוֹעֵל עַל כָּל פָּנִים</b>. אפילו אם העבירה לרשות אחרת, נשארה הבהמה בקדושתה ויש בה דין מעילה.
<h3> ז</h3>
<b>שְׁנֵיהֶן מָעֲלוּ</b>. הנוטל מעל בטובת הנאה שבאה לו מנתינת המתנה, וחברו מעל בהנאת קבלתה (פה"מ מעילה ה,ד).
<b>וְאִם נְתָנָהּ לְזֶה הַגִּזְבָּר שֶׁהָיְתָה תַּחַת יָדוֹ וכו'</b>. אם העביר את מה שנטל מן ההקדש לגזבר הממונה על הקדש זה, הגזבר לא מעל שהרי בכל מקרה היה ההקדש צריך להיות אצלו (פה"מ שם).
<b>שֶׁהֲרֵי לֹא נִתְחַלֵּל הַקֹּדֶשׁ</b>. אבל כשמעל והעביר לחברו בשגגה, ההקדש התחלל והשני לא מעל (לעיל ה"ג).
<b>הַנּוֹטֵל פְּרוּטָה שֶׁל הֶקְדֵּשׁ עַל דַּעַת שֶׁהִיא שֶׁלּוֹ לֹא מָעַל</b>. אין מעילה בנטילה בעצמה אלא בהנאה ממנה או בהעברתה לרשות השני.
<b>שֶׁיּוֹצִיא אוֹתָהּ בַּחֲפָצָיו</b>. ישתמש בה לצרכיו.
<b>שֶׁאֵין מוֹעֵל אַחַר מוֹעֵל בִּשְׁאָר הֶקְדֵּשׁוֹת</b>. בקדשי בדק הבית.
<b>כְּמוֹ שֶׁבֵּאַרְנוּ</b>. לעיל ה"ג.
<h3> ח</h3>
<b>בָּנָה אוֹתָהּ בְּתוֹךְ בֵּיתוֹ מָעַל</b>. נהנה בתוספת הבנייה.
<b>עַד שֶׁיָּדוּר תַּחְתֶּיהָ בְּשָׁוֶה פְּרוּטָה</b>. ידור תחת החלון המכוסה וייהנה מהכיסוי בשווה פרוטה.
<b>שֶׁאֵין זוֹ הֲנָיָה הַנִּכֶּרֶת</b>. עצם הנתינה על החלון מבלי שדר תחתיה.
<h3> ט</h3>
<b>נָטַל פְּרוּטָה שֶׁל הֶקְדֵּשׁ וּנְתָנָהּ לַבַּלָּן</b>. לבעל בית המרחץ, כדמי כניסה למרחץ.
<b>שֶׁהֲרֵי נֶהֱנָה בִּהְיוֹתוֹ רוֹחֵץ בְּכָל עֵת שֶׁיִּרְצֶה</b>. כשמעביר לחברו חפץ של הקדש (לעיל ה"ג) מועל בהנאה שחברו מחזיק לו טובה, וכשמקבל תמורה מועל כשנהנה בתמורה שמקבל.
<b>לְאֶחָד מִבַּעֲלֵי אֻמָּנֻיּוֹת</b>. שבנתינת הכסף נהנה מאומנותם.
<h3> י</h3>
<b>אִם מִן הַגּוֹי מָעַל</b>. חפצים מיטלטלין נקנים מגויים במעות גם ללא משיכה (הלכות זכייה ומתנה א,יד, וראה הלכות בכורות ד,ה).
<b>וְאִם מִיִּשְׂרָאֵל לֹא מָעַל</b>. מיטלטלין נקנים מישראל רק לאחר משיכה ולא די בנתינת המעות (הלכות מכירה ג,א).
<h3> יא</h3>
<b>אַף עַל פִּי שֶׁלֹּא הוֹצִיאָן בְּדִבְרֵי חֹל</b>. אלא קנה בהם קרבנות.
<b>מְחֻסַּר כַּפָּרָה</b>. זב, זבה, יולדת ומצורע שטהרו מטומאתם ועדיין לא הביאו קרבן להשלמת תהליך טהרתם (הלכות מחוסרי כפרה א,א).
<b>וְכֻלָּן אֵין מוֹעֲלִין עַד שֶׁיִּזָּרֵק הַדָּם</b>. רק כשנזרק הדם והוא התכפר בקרבן נהנה ממנו (ריק"ו).
<b>אַף עַל פִּי שֶׁעָבַר עֲבֵרָה</b>. שהיה עליו להביאם מהחולין והוא הביאם מההקדש.
<b>שֶׁאֵין כָּאן זְרִיקַת דָּם לְכַפֵּר עָלָיו</b>. המפרשים התקשו בטעם החילוק שבין קרבנות שיש בהם זריקת דם לכפר לבין מנחות שיש בהן הקטרת קומץ לכפר (ראה קרן אורה, ליקו"ה מעילה יט,א). ויש שכתבו שהכוונה כאן למנחות נדבה אבל במנחת חוטא שיש בה כפרה יש מעילה (חס"ד מעילה א,יד).<br>		<br>			י
<h3> יב</h3>
<b>נָתַן שִׁקְלוֹ</b>. מחצית השקל שמחויב לתת למקדש בכל שנה (הלכות שקלים א,א).<br>			 <br>			מכספים אלו היו מפרישים מעות ('תורמים את הלשכה') וקונים בהם קרבנות ציבור (שם ד,א).
<b>שֶׁהֲרֵי חֶלְקוֹ בְּאוֹתָהּ הַבְּהֵמָה שֶׁנִּזְרַק דָּמָהּ</b>. בבהמה שנקנתה מכספי השקלים יש חלק לכל מי שתרם. וכשנזרק דם הבהמה וכיפרו בה, מעל התורם, שנהנה ממעות ההקדש שנתן בכך שלא ימשכנו אותו להביא את שקלו (פה"מ שקלים ב,ב).
<h3> יג</h3>
<b>הִפְרִישׁ שִׁקְלוֹ וְהוֹצִיאוֹ בִּשְׁאָר צְרָכָיו</b>. השתמש בכסף שהוקדש למחצית השקל.
<b>בֵּין הוּא בֵּין חֲבֵרוֹ מָעַל</b>. המוציא מעל אפילו כשהשתמש בשקל שהפריש חברו (ריק"ו).
<b>נְתָנוֹ לַחֲבֵרוֹ לְשָׁקְלוֹ עַל יָדוֹ הָלַךְ וּשְׁקָלוֹ עַל יְדֵי עַצְמוֹ</b>. נתן לחברו חצי השקל כדי שייתן אותו להקדש בשבילו, והחבר נתן את הכסף עבור עצמו ונהנה בכך שלא ימשכנו אותו (הלכות שקלים ג,י).
<b>אִם כְּבָר נִתְרְמָה הַתְּרוּמָה</b>. בשעה שהשליח שקל את הכסף עבור עצמו.
<b>מָעַל הַשּׁוֹקֵל שֶׁהַתּוֹרֵם תּוֹרֵם עַל הֶעָתִיד לְהִגָּבוֹת כְּמוֹ שֶׁבֵּאַרְנוּ בִּשְׁקָלִים</b>. התורם את הלשכה תורם עבור כל הכסף שהופרש ללשכה גם אם עדיין לא נגבה (שם ב,ט). לכן כשהשליח נתן עבור עצמו לאחר שנתרמה התרומה הוא תרם עבור עצמו מכספי תרומת הלשכה. אבל אם נתן לפני שנתרמה התרומה, הכסף עדיין שייך לחברו ואין בו מעילה ועליו להחזיר לחברו חצי שקל.
<b>וּלְעוֹלָם אֵין מוֹעֲלִין בִּשְׁיָרֵי הַלִּשְׁכָּה</b>. את כספי מחצית השקל היו נותנים בלשכה במקדש וממלאים מהם שלוש קופות גדולות. הכסף שנשאר בלשכה לאחר מילוי הקופות נקרא שיירי הלשכה. כסף זה לא שימש רק לצורך המקדש אלא גם לצורכי ציבור נוספים (ראה שם ד,ח), ולפיכך אין בו מעילה.
<h2>פרק ז</h2>
<h3> א</h3>
<b>אִם עָשָׂה הַשָּׁלִיחַ שְׁלִיחוּתוֹ הַמְשַׁלֵּחַ הוּא שֶׁמָּעַל</b>. אף שבכל התורה 'אין שליח לדבר עברה' והשליח חייב על מעשה העברה והמשלח פטור, במעילה הדין שונה שהמשלח חייב והשליח פטור (ראה לקמן ה"ב).
<b>לֹא עָשָׂה שְׁלִיחוּתוֹ אֶלָּא עָשָׂה הַשָּׁלִיחַ מִדַּעַת עַצְמוֹ</b>. אם השליח מעל בהקדש או במעות באופן שלא ציווה עליו המשלח, הוא אינו נחשב כבר שליח והמעילה מתייחסת אליו.
<b>הַמִּגְדָּל</b>. ארון.
<b>וּדְבָרִים שֶׁבַּלֵּב אֵינָן דְּבָרִים</b>. אין תוקף לדברים שהיו בלב ולא נאמרו בפירוש (ראה גם הלכות מכירה יא,ט).
<b>חֵרֵשׁ אוֹ שׁוֹטֶה אוֹ קָטָן שֶׁאֵין לָהֶן שְׁלִיחוּת</b>. אף שאינם יכולים להיות שליחים בדברים אחרים שהרי אין בהם דעת (הלכות שלוחין ושותפין ב,ב), במעילה נחשבים שליחים ומשלחם חייב.
<b>וְאִם לֹא עָשׂוּ שְׁלִיחוּתוֹ בַּעַל הַבַּיִת פָּטוּר</b>. וגם הם לא מעלו שאין בהם דעת. וכיוון שלא הייתה כאן מעילה המעות נשארו בקדושתם ומי שייהנה בהם ימעל (ריק"ו).
<b>תֵּן לְאוֹרְחַי חֲתִיכָה חֲתִיכָה שֶׁל בָּשָׂר</b>. לכל אורח חתיכה אחת.
<b>וְהַשָּׁלִיחַ פָּטוּר מִפְּנֵי שֶׁהוּא מוֹסִיף עַל שְׁלִיחוּת בַּעַל הַבַּיִת וכו'</b>. ומשום כך החתיכה השנייה שנטלו האורחים אינה נחשבת שנעשתה בשליחות השליח.
<b>טְלוּ שְׁתַּיִם שְׁתַּיִם מִדַּעְתִּי שְׁנֵיהֶן מָעֲלוּ</b>. כיוון שאמר כך ההוספה אינה בשליחות בעל הבית והוא מעל בה.
<h3> ב</h3>
<b>בַּמֶּה דְּבָרִים אֲמוּרִים</b>. שכולם חייבים כשהוסיפו על השליחות.
<b>בְּשַׂר עוֹלָה וְכַיּוֹצֵא בּוֹ</b>. בשר קרבן שיש איסור באכילתו.
<b>לֹא מָעַל אֶלָּא הָאוֹכֵל בִּלְבַד</b>. האורח שאכל שלוש חתיכות חייב ובעל הבית והשליח שבציווים אכלו את שתי החתיכות הראשונות לא מעלו.
<b>שֶׁהֲרֵי הוּא חַיָּב בְּאִסּוּר אַחֵר יָתֵר עַל הַמְּעִילָה וכו'</b>. כשאוכל בשר עולה וכדומה עובר על איסור אכילת עולה (ראה הלכות מעשה הקרבנות יא,א). ומכיוון שלעניין איסור האכילה אין הוא שליח, גם לעניין המעילה אינו נחשב שליח. שלגבי כל איסורי התורה שליחות לעשיית עברה אינה נחשבת שליחות, ומייחסים את מעשה העברה לשליח ולא למשלח. ולכן רק במעילה שנעשתה ללא איסור נוסף מייחסים את המעשה למשלח.
<h3> ג</h3>
<b>בַּעַל הַבַּיִת לֹא מָעַל שֶׁהֲרֵי לֹא נַעֲשָׂת שְׁלִיחוּתוֹ בִּפְרוּטָה</b>. אלא רק בחצי פרוטה.
<b>הַשָּׁלִיחַ מָעַל</b>. שהרי עקר את השליחות של שני חצאי הפרוטה.
<h3> ד</h3>
<b>וּבַעַל הַבַּיִת פָּטוּר שֶׁהֲרֵי שְׁלָחוֹ לִקְנוֹת לוֹ אֶתְרֹג שֶׁשָּׁוֶה שְׁתֵּי פְּרוּטוֹת</b>. ולא נעשתה שליחותו.
<b>לְפִיכָךְ אִם הָיָה הָאֶתְרֹג שֶׁהֵבִיא לוֹ בִּפְרוּטָה שָׁוֶה שְׁתֵּי פְּרוּטוֹת שְׁנֵיהֶן מָעֲלוּ</b>. בעל הבית מעל בפרוטה שבה התקיימה שליחותו לקנות לו אתרוג ששווה שתי פרוטות, והשליח מעל בפרוטה השנייה שבה קנה רימון.
<h3> ה</h3>
<b>הַשָּׁלִיחַ מָעַל שֶׁהוּא שׁוֹגֵג וּבַעַל הַבַּיִת וכו'</b>. כיוון שאין קרבן מעילה במזיד, כאשר בעל הבית שולח במזיד פרוטה של הקדש בידי השליח הוא פטור מקרבן. וכשבעל הבית נזכר הוא נעשה כמזיד ופטור מקרבן, והשליח ששגג בהוצאת הפרוטה, מעל.
<b>וְאֵין הַמֵּזִיד חַיָּב בְּקָרְבַּן מְעִילָה כְּמוֹ שֶׁבֵּאַרְנוּ</b>. לעיל א,ג.
<b>וְהַחֶנְוָנִי חַיָּב כְּשֶׁיּוֹצִיא אוֹתָהּ פְּרוּטָה שֶׁנִּתְעָרְבָה בִּמְעוֹתָיו וכו'</b>. כיוון שלא ניתנה לו בשוגג ולא מעלו בה לא יצאה לחולין (לעיל ו,ג) וכשייהנה ממנה החנווני בשוגג ימעל.
<b>שְׁלָשְׁתָּן פְּטוּרִין וְנִתְפַּס הַמֶּקַח לַהֶקְדֵּשׁ</b>. כיוון שנודע לחנווני שהפרוטה של הקדש, הוא לא התכוון למעול בה אלא לחלל אותה על המקח שלקח השליח, ולכן המקח מתקדש והפרוטה חולין (הר המוריה, תקנת עזרא).
<h3> ו</h3>
<b>וְכֵיצַד יַעֲשֶׂה</b>. חנווני שנודע לו לאחר שהתערבה פרוטת ההקדש בכל המעות או בעל הבית שנודע לו שנתן לחנווני פרוטת הקדש (ריק"ו).
<b>הַכִּיס</b>. ארנק.
<b>וְאִם הוֹצִיא וְלֹא חִלֵּל לֹא מָעַל עַד שֶׁיּוֹצִיא אֶת כָּל הַכִּיס</b>. אם התחיל להשתמש בכסף לפני שחילל את הפרוטה המקודשת פטור, שאין ודאות שהשתמש בפרוטת ההקדש ואין חיוב מעילה מספק (ריק"ו, כס"מ, וראה לעיל א,ה).
<h3> ז</h3>
<b>וְשׁוֹר מִשְּׁוָרַי הֶקְדֵּשׁ</b>. לבדק הבית.
<b>מוֹעֲלִין בְּכֻלָּן וּמוֹעֲלִין בְּמִקְצָתָן</b>. במקרה זה אחד מכיסים או השוורים קדוש ואין ידוע איזה, ולכן כולם אסורים מספק (והפרשנים התקשו מדוע מועלים במקצתם הרי אין מעילה בספק כדלעיל א,ה, וראה גם לעיל ד,ג).
<b>וְאִם לָאו הַהֶקְדֵּשׁ בְּכָל מָקוֹם שֶׁהוּא מְחֻלָּל עַל זֶה</b>. וכיוון שהגדול שווה יותר מכולם, דמי הקדש בכל מקרה לא יצאו לחולין.
<b>וְיֵהָנֶה בַּקָּטֹן</b>. לאחר הפדיון יכול ליהנות מכל השוורים והכיסים חוץ מהשור והכיס הגדול. ויש שכתבו שבקטן ביותר אפשר ליהנות גם לפני פדיון (מעשה רקח, תקנת עזרא; והשווה להלכות מעשה הקרבנות טז,ח).
<h3> ח</h3>
<b>הַמּוֹעֵל בְּפָחוֹת מִשָּׁוֶה פְּרוּטָה... מְשַׁלֵּם אֶת הַקֶּרֶן</b>. אף שאסור לגזול אפילו דבר מועט, אין חיוב להשיב את הגזלה השווה פחות מפרוטה (הלכות גזלה א,ו). אמנם בהקדש יש חיוב להשיב אפילו פחות משווה פרוטה (בבלי בבא מציעא נה,ב).
<h3> י</h3>
<b>שֻׁלְחָנִי</b>. חלפן כספים.
<b>וְלֹא הָיוּ חֲתוּמִין וְלֹא קְשׁוּרִין קֶשֶׁר מְשֻׁנֶּה</b>. שולחני וחנווני רשאים להשתמש במעות שהופקדו אצלם, ורק במקרה שהמעות סומנו בחותמת או בקשר מיוחד אסורים להשתמש בהם (הלכות שאלה ופיקדון ז,ו).
<b>בַּעַל הַפִּקָּדוֹן פָּטוּר שֶׁהֲרֵי לֹא אָמַר לוֹ הִשְׁתַּמֵּשׁ בָּהֶן</b>. ואין להחשיב את החנווני כשליחו לשימוש במעות.
<b>וְהַחֶנְוָנִי פָּטוּר... וּכְאִלּוּ הִשְׁתַּמֵּשׁ בָּהֶן בִּרְשׁוּת</b>. אף שלא קיבל ציווי מפורש להשתמש (לכן המפקיד פטור), השימוש שלו נעשה ברשות המפקיד וכביכול בשליחותו, ולכן הוא פטור (פה"מ מעילה ו,ה).
<h3> יא</h3>
<b>הָאִשָּׁה שֶׁהִכְנִיסָה מָעוֹת שֶׁל הֶקְדֵּשׁ לְבַעְלָהּ</b>. הבעל זכאי במעות שהכניסה האישה עמה בנישואיה ובמעות שהיא ירשה לאחר נישואיה.
<b>לִכְשֶׁיּוֹצִיא הַבַּעַל הַמָּעוֹת בַּחֲפָצָיו יִמְעֹל</b>. המעילה נעשית רק לאחר שישתמש וייהנה במעות ההקדש ולא בהעברת המעות לרשות הבעל (בבלי בבא מציעא צו,ב).
<h2>פרק ח</h2>
<h3> א</h3>
<b>הַפּוֹעֲלִין שֶׁהֵן עוֹשִׂין בַּהֶקְדֵּשׁ וכו'</b>. מדין תורה פועלים העושים במחובר לקרקע אוכלים בזמן עבודתם אפילו שלא מדעת בעל הבית (הלכות שכירות יב,א). בהקדש לא קיים דין זה (שם ה"ו), ואפילו במקרה שסיכם עם ההקדש שיספקו לו מזונות אינו אוכל מפירות הקדש.
<b>אֶלָּא הַהֶקְדֵּשׁ נוֹתֵן לָהֶן דְּמֵי מְזוֹנוֹת</b>. ממעות חולין.
<h3> ב</h3>
<b>הַדָּשׁ כַּרְשִׁינֵי הֶקְדֵּשׁ</b>. מין קטנית (מכונה בימינו בקיית הכרשינה) שמשמשת למאכל בהמה.
<b>לֹא תַחְסֹם שׁוֹר בְּדִישׁוֹ דַּיִשׁ הָרָאוּי לוֹ</b>. מן התורה אסור לחסום את פי הבהמה ולמנוע ממנה לאכול ממה שהיא דשה (הלכות שכירות יג,א-ב), אבל איסור זה לא נאמר במאכל של הקדש שאינו ראוי לאכילת הפרה.
<h3> ג</h3>
<b>אֵין מְחַלְּלִין אֶת הַקֹּדֶשׁ עַל מְלָאכָה</b>. אין מוציאים הקדש לחולין על ידי נתינתו שכר לעושים מלאכה.
<b>אֶלָּא עַל הַמָּעוֹת</b>. מוציאים את ההקדש לחולין על ידי חילולו בכסף.
<b>וְאַחַר שֶׁיֵּעָשׂוּ חֻלִּין נוֹתְנִין אוֹתָן לָאֻמָּן בִּשְׂכָרוֹ אִם רָצוּ</b>. לשלם להם בהם ולא במעות.
<b>וְחוֹזְרִין וְלוֹקְחִין מִמֶּנּוּ הַבְּהֵמָה מִתְּרוּמַת הַלִּשְׁכָּה</b>. אם הבהמה שניתנה לאומנים ראויה למזבח, ניתן לקנות אותה מהאומנים בכספי תרומת הלשכה המיועדים לקרבנות ציבור (לדין דומה בקטורת ראה הלכות שקלים ד,יב).
<h3> ד</h3>
<b>גְּזֵרָה שֶׁמָּא יֵהָנֶה בְּצֵל הַבִּנְיָן אוֹ יִשָּׁעֵן עַל אֶבֶן אוֹ קוֹרָה בִּשְׁעַת מְלָאכָה</b>. שמא יעשו הבונים שימוש בעצים ובאבנים בשעת הבנייה לצורך עצמם.
<b>וְאַחַר שֶׁיִּשְׁלַם הַבִּנְיָן מְחַלְּלִין מְעוֹת הַהֶקְדֵּשׁ עַל הַבִּנְיָן</b>. לאחר השלמת הבנייה מחללים את מעות ההקדש שיועדו לחומרי הבניין ולעבודת הבנייה על הבניין, וכך המעות נעשות חולין והבניין קודש, ומשלמים את המעות לאומנים ולספקים של חומרי הבניין.
<b>וְאִם צָרְכוּ גִּזְבָּרִין לְעֵצִים לַקֹּדֶשׁ לְאוֹתוֹ הַיּוֹם בִּלְבַד</b>. כשקונים עצים לשימוש ביום הקנייה בלבד.
<h3> ה</h3>
<b>פּוֹסְקִין עִמָּהֶן כָּךְ וְכָךְ אַמָּה וכו'</b>. קובעים עם האומנים שהמחיר שנקבע להם על בניית אמה יהיה על בניית אמה קטנה של חמישה טפחים שהם עשרים אצבעות. וכדי למנוע מצב של מעילה על ידי מדידה לא נכונה, על הבנאים לבנות באמות גדולות של שישה טפחים שהם עשרים וארבע אצבעות.
<b>וּכְשֶׁמּוֹשְׁחִין</b>. מודדים.
<h3> ו</h3>
<b>תְּנַאי בֵּית דִּין וכו'</b>. חכמים תיקנו שהכהנים יוכלו להשתמש במלח ובעצים, שנועדו לצורך הקרבת הקרבנות על המזבח, לצורך מליחה ובישול של הבשר שמקבלים בחלקם מן הקרבנות.
<h3> ז</h3>
<b>מֶלַח שֶׁעַל גַּבֵּי הָאֵבֶר</b>. שעומד להקטרה על המזבח.
<b>שֶׁעַל גַּבֵּי הַכֶּבֶשׁ וְשֶׁעַל רֹאשׁ הַמִּזְבֵּחַ אֵין מוֹעֲלִין בּוֹ</b>. אף שהמלח במקומות אלו נועד לצורך מליחת האיברים והמנחות המוקטרים (הלכות איסורי מזבח ה,יג), יש עליו תנאי בית דין שיאותו ממנו ואין בו מעילה (קרן אורה ושפת אמת מנחות כא,ב).
<h3> ח</h3>
<b>רָאוּי לָאָדָם לְהִתְבּוֹנֵן בְּמִשְׁפְּטֵי הַתּוֹרָה הַקְּדוֹשָׁה וכו'</b>. כאן מוסיף הרמב"ם דברי הגות ומוסר. דברים אלה נשענים במקצת על הלכות מעילה, אולם עיקרם הוא קריאה ללימוד מדוקדק מתוך יראת שמים וקבלת המצוות.
<b>וְלֵידַע סוֹף עִנְיָנָם כְּפִי כֹּחוֹ</b>. לתת בהם טעם כפי מה שיכול (ראה גם הלכות תמורה ד,יג).
<b>אַל יְהִי קַל בְּעֵינָיו וְלֹא יַהֲרֹס לַעֲלוֹת אֶל יי פֶּן יִפְרֹץ בּוֹ</b>. לא יזלזל במשפטי התורה מפני שלא מבין את טעמם, ומצד שני לא ינסה למצוא הבנות בטעמי המצוות מעבר לגבול השגתו (על פי שמות יט,כא-כב).
<b>וְלֹא תְּהֵא מַחֲשַׁבְתּוֹ בּוֹ כְּמַחֲשַׁבְתּוֹ בִּשְׁאָר דִּבְרֵי הַחֹל</b>. שהם ענייני רשות. שהעיסוק בתורה הוא מצווה המחייבת מסירות וכוונת הלב.
<b>שֶׁנִּקְרָא שֵׁם אֲדוֹן הָעוֹלָם עֲלֵיהֶן בִּדְבָרִים בִּלְבַד</b>. האדם הקדישם בדיבורו.
<b>שֶׁלֹּא יִבְעַט אָדָם בָּהֶן</b>. לא יזלזל בהם.
<b>וְלֹא יְחַפֶּה דְּבָרִים אֲשֶׁר לֹא כֵן עַל יי</b>. לא ימציא מדעתו הסברים שאינם מבוססים.
<b>וְהַחֻקִּים הֵן הַמִּצְווֹת שֶׁאֵין טַעְמָן יָדוּעַ</b>. ראה הלכות תמורה ד,יג.
<b>וְיִצְרוֹ שֶׁל אָדָם נוֹקְפוֹ בָּהֶן</b>. מהסס באמתתם ובתועלת שבהם.
<b>מְשִׁיבִין עֲלֵיהֶן</b>. מקשים ומקנטרים.
<b>מְשִׁיבִין עַל הַחֻקִּים</b>. מרבים להקשות עליהם.
<b>בִּתְשׁוּבוֹת הַשֶּׁקֶר שֶׁעוֹרְכִין לְפָנָיו לְפִי קֹצֶר דַּעְתּוֹ שֶׁל אָדָם</b>. בטענות שהיו טוענים על המצוות והחוקים שלא התיישבו עם דעתם.
<b>אָמְרוּ חֲכָמִים שֶׁאַף עַל עֲבוֹדַת הַקָּרְבָּנוֹת הָעוֹלָם עוֹמֵד</b>. שמלבד התורה וגמילות חסדים שעליהם העולם עומד, הוא עומד גם על העבודה (ראה משנה אבות א,ב). והעבודה היא עבודת הקרבנות שמייצגת את קיום ציוויי התורה (פה"מ שם).
<b>וְהִקְדִּימָה תּוֹרָה צִוּוּיָהּ עַל הַחֻקִּים</b>. הכתוב מקדים את הציווי על שמירת החוקים לציווי על שמירת המשפטים, ומכאן שאין להחשיבם כפחותים מן המשפטים.
