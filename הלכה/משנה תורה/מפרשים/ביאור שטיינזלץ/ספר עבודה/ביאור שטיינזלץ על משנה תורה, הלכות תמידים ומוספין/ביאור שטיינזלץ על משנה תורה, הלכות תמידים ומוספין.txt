<h1>ביאור שטיינזלץ על משנה תורה, הלכות תמידים ומוספין</h1>
<h2>פרק א</h2>
<h3> ב</h3>
<b>קֹדֶם שֶׁתַּעֲלֶה הַחַמָּה מִשֶּׁיָּאִיר פְּנֵי כָּל הַמִּזְרָח</b>. זמן שבו האור ניכר במזרח, לאחר התחלת הארת השמש ולפני שגלגל החמה עלה (פה"מ יומא ג,א).
<b>וּפַעַם אַחַת דָּחֲקָה שָׁעָה... וְהִקְרִיבוּ תָּמִיד שֶׁל שַׁחַר בְּאַרְבַּע שָׁעוֹת בַּיּוֹם</b>. למרות שזמן הקרבתו לכתחילה הוא מיד בבוקר, נמשך זמנו עד שליש היום, סוף ארבע 'שעות זמניות' מתחילת היום (שאורכן משתנה לפי משך היום). ובשעת הדחק מקריבים עד זמן זה.
<h3> ג</h3>
<b>מִשֶּׁיַּאֲרִיךְ הַצֵּל וְיֻכַּר לַכֹּל שֶׁהֶאֱרִיךְ</b>. באמצע היום השמש באמצע השמים והצל קצר. לאחר שהשמש מתחילה לנטות לצד מערב הצל נעשה ארוך, וכשניכר שהצל האריך מתחיל זמן שחיטת התמיד.
<b>מִשֵּׁשׁ שָׁעוֹת וּמֶחֱצָה וָמַעְלָה עַד סוֹף הַיּוֹם</b>. מחצי שעה זמנית לאחר חצות היום עד שקיעת החמה.
<b>בְּכָל יוֹם</b>. בדרך כלל (חוץ מערב פסח כדלקמן ה"ה; וראה גם הלכות תפילה ג,ב).
<b>מִפְּנֵי הַקָּרְבָּנוֹת שֶׁל יְחִידִים אוֹ שֶׁל צִבּוּר</b>. שצריך להקריבם באותו יום.
<b>לְפִי שֶׁאָסוּר לְהַקְרִיב קָרְבָּן כְּלָל קֹדֶם תָּמִיד שֶׁל שַׁחַר וְלֹא שׁוֹחֲטִין קָרְבָּן אַחַר תָּמִיד שֶׁל בֵּין הָעַרְבַּיִם</b>. ולכן צריכים לאחר את התמיד של בין הערביים כדי שיהיה מספיק זמן להקרבת הקרבנות.
<b>חוּץ מִקָּרְבַּן פֶּסַח לְבַדּוֹ שֶׁאִי אֶפְשָׁר שֶׁיַּקְרִיבוּ כָּל יִשְׂרָאֵל פִּסְחֵיהֶן בִּשְׁתֵּי שָׁעוֹת</b>. שחיטת התמיד נעשית בכל יום בשמונה ומחצה חוץ מביום הקרבת הפסח שאז היו מקדימים לשחוט את התמיד (לקמן ה"ה) מכיוון שאת קרבן הפסח מקריבים ביום י"ד בניסן אחר קרבן התמיד (הלכות קרבן פסח א,ד), ודרושות יותר משעתיים כדי שכל ישראל יספיקו לשחוט ולהקריב את הקרבן (הר המוריה, אבן האזל).
<h3> ד</h3>
<b>אֵין שׁוֹחֲטִין אֶת הַפֶּסַח אֶלָּא אַחַר תָּמִיד שֶׁל בֵּין הָעַרְבַּיִם</b>. ראה גם הלכות קרבן פסח א,ד.
<b>מְחֻסְּרֵי כִּפּוּרִים</b>. זבים, זבות, יולדות ומצורעים שטהרו מטומאתם ועדיין לא הביאו קרבן להשלמת תהליך טהרתם, ואסורים לאכול קדשים (הלכות מחוסרי כפרה א,א).
<b>מַקְרִיבִין כַּפָּרָתָן אַחַר תָּמִיד שֶׁל בֵּין הָעַרְבַּיִם וכו'</b>. לכתחילה עליהם להביא את קרבנם לפני התמיד. אמנם אם לא הקריבו, התירו להם לעבור על איסור הקרבה אחר התמיד כדי שיוכלו להקריב ולאכול קרבן פסח שהיא מצוות עשה שעונש ביטולה כרת (בבלי פסחים נט,א; ראה גם הלכות קרבן פסח ו,ד).
<h3> ה</h3>
<b>כְּדֵי שֶׁיִּהְיֶה לָהֶן רֶוַח לִצְלוֹת קֹדֶם שֶׁיִּכָּנֵס הַשַּׁבָּת</b>. את הפסח יש לצלות לאחר הקרבתו וניתן לצלותו גם בלילה לפני אכילתו. אמנם כאשר י"ד בניסן חל ביום שישי יש להשלים את צלייתו לפני שבת, ולכן היו מקדימים אז את הקרבת התמיד.
<h3> ו</h3>
<b>מַקְטִירִין כָּל דָּבָר הָרָאוּי לְהַקְטָרָה כָּל הַיּוֹם</b>. כגון הקומץ והלבונה שדינם להיקרב כל היום עד הערב (ראה הלכות מעשה הקרבנות ד,ד, ע"פ ערוה"ש קא,טז).
<b>כְּמוֹ שֶׁבֵּאַרְנוּ בְּמַעֲשֵׂה הַקָּרְבָּנוֹת</b>. ד,ב.
<b>וְאֵבָרִים וְאֵמוּרִים שֶׁלֹּא נִתְאַכְּלוּ</b>. שהוקטרו על המזבח ולא נשרפו כראוי.
<b>מְהַפְּכִין בָּהֶן</b>. למהר את שרפתם.
<h3> ז</h3>
<b>אֵבָרִים שֶׁל תָּמִיד דּוֹחִין אֶת הַטֻּמְאָה</b>. הקטרת האיברים מותרת בטומאה כשאי אפשר להקטירם בטהרה, כדין קרבנות ציבור שקבוע להם זמן (הלכות ביאת מקדש ד,י).
<b>וְאֵינָן דּוֹחִין אֶת הַשַּׁבָּת</b>. אין להקטיר בשבת את איברי התמיד של יום שישי (אבל את איברי התמיד של שבת מקטירים בשבת, הלכות מעשה הקרבנות ד,ג).
<b>שֶׁהַתָּמִיד תְּחִלָּתוֹ דּוֹחָה שַׁבָּת וְסוֹפוֹ אֵינוֹ דּוֹחֶה</b>. כשתחילת עשייתו בשבת (תמיד של שבת) — הוא דוחה את השבת בכל מעשיו (גם בהקטרה), וכשרק סופו בשבת (תמיד של ערב שבת שלא הקטירו את איבריו) — אינו דוחה את השבת.
<b>חֶלְבֵי שַׁבָּת קְרֵבִין בְּלֵילֵי יוֹם טוֹב</b>. מותר להקריבם.
<b>שֶׁנֶּאֱמַר עֹלַת שַׁבַּת בְּשַׁבַּתּוֹ וְלֹא בְּשַׁבָּת אַחֶרֶת</b>. ובכלל זה עולת יום הכיפורים שמכונה 'שבת'. ומצד שני לומדים מפסוק זה שעולת שבת קרבה ביום טוב (ראה בבלי שבת קיד,א).
<b>וְלֹא עוֹלַת חֹל בְּיוֹם טוֹב</b>. זהו דין נוסף שנלמד מפסוק זה, שדווקא עולת שבת קרבה ביום טוב ('בשבתו'), אך עולת חול אינה קרבה ביום טוב (ראה בבלי שבת כד,ב).
<h3> ח</h3>
<b>מִפְּנֵי שֶׁהֵן כְּחֶלְבֵי שַׁבָּת</b>. אך אם חל ביום חול אין מקטירים את החלבים ביום טוב (הלכות קרבן פסח א,ח).
<h3> ט</h3>
<b>הַמְבֻקָּרִין</b>. בדוקים, שאין בהם מום.
<b>בְּלִשְׁכַּת הַטְּלָאִים שֶׁבַּמִּקְדָּשׁ</b>. אחת מארבע הלשכות שבבית המוקד (הלכות בית הבחירה ה,י).
<b>וְיִהְיוּ מוּכָנִים קֹדֶם יוֹם הַקְרָבָתָן בְּאַרְבָּעָה יָמִים</b>. וביום החמישי היו מקריבים אותם (פה"מ ערכין ב,ה).
<b>וּמַשְׁקִין אוֹתוֹ מַיִם... כְּדֵי שֶׁיִּהְיֶה נוֹחַ לְהֶפְשֵׁט</b>. שהעור לא יהיה דבוק לבשר.
<h3> י</h3>
<b>כְּמַעֲשֵׂה הָעוֹלָה שֶׁכָּתַבְנוּ בְּמַעֲשֵׂה הַקָּרְבָּנוֹת</b>. פרק ו.
<b>וְלֹא הָיוּ כּוֹפְתִין אֶת הַטָּלֶה</b>. קשירת רגליו וידיו זו לזו.
<b>שֶׁלֹּא יְחַקּוּ אֶת הַמִּינִים</b>. שכך היו עושים בשחיטת זבחיהם לעבודה זרה (פה"מ תמיד ד,א).
<b>אֶלָּא אוֹחֲזִים יָדָיו וְרַגְלָיו בִּידֵיהֶן וְכָךְ הָיְתָה עֲקֵדָתוֹ</b>. תפיסת הטלה בשעת השחיטה ('עקדתו') הייתה על ידי תפיסת ידיו ורגליו בידיים (אמנם לאחר שיוחנן כהן גדול התקין טבעות במקום השחיטה בעזרה, היו לוכדים את רגלי הבהמה באמצעות הטבעות, פה"מ תמיד ד,א; וראה הלכות בית הבחירה ה,יד).
<h3> יא</h3>
<b>עַל קֶרֶן צְפוֹנִית מַעֲרָבִית שֶׁל בֵּית הַמִּטְבָּחַיִם עַל טַבַּעַת שְׁנִיָּה וכו'</b>. בצפון המזבח היו עשרים וארבע טבעות ושם היו שוחטים את הקדשים (הלכות בית הבחירה ה,יד). את התמיד היו שוחטים בצד הצפוני של הטבעות. בבוקר בטבעת המערבית בשורה השנייה, ובין הערביים בטבעת המזרחית בשורה השנייה (לטעם השחיטה בשורה השנייה ראה תפא"י תמיד ד,א).
<b>כְּדֵי שֶׁיִּהְיֶה כְּנֶגֶד הַשֶּׁמֶשׁ</b>. מול השמש המאירה בבוקר מצד מזרח ובצהריים מצד מערב.
<b>דִּבְרֵי קַבָּלָה</b>. מסורת חכמים.
<h3> יב</h3>
<b>שֶׁאֵין מְחַנְּכִין מִזְבַּח הָעוֹלָה אֶלָּא בְּתָמִיד שֶׁל שַׁחַר</b>. לאופן החינוך של מזבח הזהב, המנורה והשולחן ראה לקמן ג,א, ג,יא, ה,ג.
<h2>פרק ב</h2>
<h3> א</h3>
<b>אֵשׁ יְקוּדָה</b>. דלוקה.
<b>וְאַף עַל פִּי שֶׁהָאֵשׁ יוֹרְדָה מִן הַשָּׁמַיִם מִצְוָה לְהָבִיא אֵשׁ מִן הַהֶדְיוֹט</b>. למרות שיש על המזבח אש שירדה מהשמים באופן נסי כפי שהיה בימי משה ובימי שלמה (ויקרא ט,כד, דברי הימים ב ז,א; וראה בבלי זבחים סא,ב) ואין צורך בעצים כדי לקיים את האש הזו, חייבים להוסיף עצים.
<h3> ב</h3>
<b>מַעֲרָכָה</b>. ערמת עצים מסודרת.
<b>מַעֲרָכָה גְּדוֹלָה שֶׁל אֵשׁ</b>. להקרבת התמיד ושאר הקרבנות (לקמן ה"ד).
<b>גְּזָרִים שֶׁל עֵץ</b>. אורכם ורוחבם, אמה (הלכות איסורי מזבח ז,ג).
<b>יָתֵר עַל עֲצֵי הַמַּעֲרָכָה</b>. לאחר שערכו את עצי המערכה הגדולה היו מעלים עוד שני גזרים כדי להרבות את האש (לקמן ו,א).
<h3> ד</h3>
<b>שָׁלֹשׁ מַעֲרָכוֹת שֶׁל אֵשׁ עוֹשִׂין בְּרֹאשׁ הַמִּזְבֵּחַ בְּכָל יוֹם</b>. וביום הכיפורים היו מוסיפים עוד מערכה (ראה הלכות עבודת יום הכיפורים ב,ה).
<b>שֶׁמִּמֶּנָּה לוֹקְחִין אֵשׁ בַּמַּחְתָּה לְהַקְטִיר קְטֹרֶת בְּכָל יוֹם</b>. ממערכה זו היו נוטלים גחלים לצורך הקטרת הקטורת (ראה לקמן ג,ה).
<b>לְקִיּוּם מִצְוַת הָאֵשׁ</b>. לא היו משתמשים בה לשום דבר אלא היא דלקה במיוחד לשם מצוות יקידת האש במזבח (לעיל ה"א).
<h3> ה</h3>
<b>אֲבָל אֵבָרִים וּפְדָרִים שֶׁלֹּא נִתְאַכְּלוּ מִבָּעֶרֶב וכו'</b>. כשמפנים את אפר המערכה של אמש משאירים את האיברים והחלבים שלא נשרפו במהלך הלילה בצד המזבח (לקמן הי"ג) ולאחר סידור המערכה מקטירים אותם שוב בצד המערכה (את מרכז המערכה השאירו לאיברי התמיד והקרבנות של אותו יום, ריק"ו).
<h3> ו</h3>
<b>אֵשׁ מַחְתָּה וְאֵשׁ מְנוֹרָה וכו'</b>. מהמזבח היו לוקחים אש במחתה להקטרת קטורת (לקמן ג,ה) ואש להדלקת המנורה (לקמן ג,יג). אש שהוצאה מהמערכה לכך, אפילו אם היא עדיין על המזבח, אינה נחשבת אש המזבח ופטור על כיבוייה.
<b>נִתְּקָה לְמִצְוָה אַחֶרֶת</b>. מעמד האש השתנה ונעתק להיות על שם מצוות אחרת.
<h3> ז</h3>
<b>וְיִהְיוּ מַרְאֶיהָ שֶׁהִתְחִיל לְסַדֵּר מִן הַמִּזְרָח</b>. יעשה סימן בסידור העצים במזרח שייראה שהתחיל לסדר משם (פה"מ תמיד ב,ד).
<b>וְרֶוַח הָיָה בֵּין הַגְּזָרִין</b>. שממנו היו מציתים את גחלי המערכה השנייה של קטורת (פה"מ שם; ולדעת הרא"ש והמפרש שם, ברווחים אלו היו מכניסים עצים דקים שמהם הובערו עצי המערכה והשווה לפה"מ פרה ג,ט).
<b>בַּדֶּשֶׁן שֶׁבְּאֶמְצַע הַמִּזְבֵּחַ וְהוּא הַנִּקְרָא תַּפּוּחַ</b>. את אפר המערכה פינו לערמה באמצע המזבח (לקמן הי"ג), הנקראת תפוח על שם המראה שלה (פה"מ תמיד ב,ב).
<h3> ח</h3>
<b>עֲצֵי תְּאֵנָה יָפִים</b>. וגם עצים אחרים כשרים, אך היו רגילים באלו (ראה הלכות איסורי מזבח ז,ג).
<b>וּבָהּ כְּמוֹ חָמֵשׁ סְאִין גֶּחָלִים</b>. כמות עצים שבעירתם תייצר חמש סאים גחלים (כמות המספיקה לקטורת).
<b>מִפְּנֵי שֶׁעָלֶיהָ מַקְטִירִין בְּכָל שַׁבָּת שְׁנֵי בָּזִיכִין לְבוֹנָה שֶׁל לֶחֶם הַפָּנִים</b>. חוץ מהגחלים שנטלו ממנה לקטורת, היו מקטירים על מערכה זו בשבת את בזיכי הלבונה שעל שולחן לחם הפנים (לקמן ה,ב-ה).
<h3> י</h3>
<b>הֲרָמַת הַדֶּשֶׁן מֵעַל הַמִּזְבֵּחַ</b>. הוצאת האפר ממנו.
<b>וְהִיא עֲבוֹדָה מֵעֲבוֹדוֹת כְּהֻנָּה</b>. ראה גם הלכות ביאת מקדש ט,ח.
<b>פְּחוּתִין מִן הַכֵּלִים שֶׁמְּשַׁמֵּשׁ בָּהֶן בִּשְׁאָר עֲבוֹדוֹת</b>. פחות מכובדים, כיוון שהם מתלכלכים באפר.
<b>לְפִי שֶׁאֵין דֶּרֶךְ אֶרֶץ שֶׁיִּמְזֹג כּוֹס לְרַבּוֹ בַּבְּגָדִים שֶׁבִּשֵּׁל בָּהֶן קְדֵרָה לְרַבּוֹ</b>. ולכן לא ראוי לשמש בעבודות המקדש בבגדים המלוכלכים באפר המערכה.
<h3> יא</h3>
<b>אֵימָתַי תּוֹרְמִין הַדֶּשֶׁן</b>. תרומת הדשן כשרה מהלילה (בבלי יומא כ,ב), והזמן המדויק היה נקבע לפי הצורך.
<b>מִשֶּׁיַּעֲלֶה עַמּוּד הַשַּׁחַר</b>. תחילת הארת צד מזרח קודם הזריחה (כשעה וחמישית לפניה, פה"מ ברכות א,א).
<b>וּבָרְגָלִים מִשְּׁלִישׁ אַחֲרוֹן שֶׁל לַיְלָה</b>. בחגים היה אפר רב שהיה צריך לפנות מהמערכה לתפוח לאחר תרומת הדשן (כדלקמן הי"ג), ולפיכך היו צריכים להקדים (רש"י יומא כ,ב).
<b>וּבְיוֹם הַכִּפּוּרִים מֵחֲצוֹת הַלַּיְלָה</b>. כדי שהכהן הגדול יוכל להתחיל בעבודות היום מיד בבוקר לפני שייחלש (תוספות שם בשם ר"י).
<h3> יב</h3>
<b>מִי שֶׁזָּכָה לִתְרֹם</b>. בפיס שערכו בין הכהנים (לקמן ד,ה).
<b>וְלוֹבֵשׁ בִּגְדֵי הֲרָמָה</b>. לעיל ה"י.
<b>וּמְקַדֵּשׁ יָדָיו וְרַגְלָיו</b>. מן הכיור, כפי שעושה כל כהן המתחיל לעבוד (הלכות ביאת מקדש ה,א).
<b>וְאוֹמְרִין לוֹ הִזָּהֵר שֶׁמָּא תִּגַּע בַּכְּלִי עַד שֶׁתְּקַדֵּשׁ יָדֶיךָ וְרַגְלֶיךָ</b>. כיוון שזו עבודה ראשונה ביום, הכהן עדיין לא קידש ידיו ורגליו (ריק"ו, וראה שם טעמים נוספים מדוע דווקא לכהן התורם אמרו כך).
<b>הַמַּחְתָּה</b>. יעה לאיסוף הגחלים.
<b>בַּמִּקְצוֹעַ</b>. בפינה.
<b>וְחוֹתֶה מִן הַגֶּחָלִים שֶׁנִּתְאַכְּלוּ בְּלֵב הָאֵשׁ</b>. אוסף למחתה את הגחלים שנשרפו היטב מאמצע המערכה.
<b>וְהוֹפֵךְ פָּנָיו לַצָּפוֹן</b>. כשמגיע לרצפה לאחר שירד בכבש לכיוון דרום.
<b>בַּמָּקוֹם שֶׁנּוֹתְנִין מֻרְאַת הָעוֹף</b>. לשם משליכים את הזפק של עולת העוף (הלכות מעשה הקרבנות ו,כא).
<b>וְדִשּׁוּן הַמִּזְבֵּחַ הַפְּנִימִי וְהַמְּנוֹרָה</b>. הפחם והאפר שנשארו במזבח הקטורת, והפתילות המשומשות עם שאריות השמן של המנורה (לקמן ג,יב).
<h3> יג</h3>
<b>הַמַּגְרֵפוֹת</b>. יעים, לגרוף את האפר.
<b>הַצִּנּוֹרוֹת</b>. שיפודים, לפינוי האיברים.
<b>וְאִם אֵין הַצְּדָדִין מַחֲזִיקִין</b>. אם אין מספיק מקום בצדי המזבח.
<b>מַחֲזִירִין אוֹתָן לִצְדָדֵי הַמִּזְבֵּחַ</b>. ולאחר סידור המערכה החדשה היו מחזירים אותם לאש (לעיל ה"ה).
<b>סוֹדְרִין אוֹתָן בַּכֶּבֶשׁ כְּנֶגֶד הַסּוֹבֵב</b>. מניחים אותם על הכבש בגובה של הסובב.
<b>עַל גַּבֵּי הַתַּפּוּחַ</b>. לאמצע המזבח.
<b>לֶתֶךְ</b>. חמש עשרה סאים, כמאה עשרים וחמישה ליטר.
<b>מִפְּנֵי שֶׁהוּא נוֹי לַמִּזְבֵּחַ</b>. שיראו שהקריבו קרבנות רבים. [הערה: המילה נוי נכתבת ומנוקדת על ידי הרמב"ם בפה"מ: נוֹאִי.]
<h3> יד</h3>
<b>לְשֶׁפֶךְ הַדֶּשֶׁן</b>. מקום שרפת החטאות הנשרפות מחוץ לירושלים (הלכות מעשה הקרבנות ז,ד).
<b>וּמֵעוֹלָם לֹא נִתְעַצֵּל כֹּהֵן מִלְּהוֹצִיא אֶת הַדֶּשֶׁן</b>. למרות שאינה עבודה.
<h3> טו</h3>
<b>בַּעֲלֵי מוּמִין</b>. כהנים בעלי מומים שפסולים לעבודת המקדש ואסור להם להיכנס מהמזבח ולפנים (הלכות ביאת מקדש ו,א).
<b>הַזְּרָמִים</b>. זרמי מים.
<b>וְאָסוּר לֵהָנוֹת בּוֹ</b>. ראה גם הלכות פסולי המוקדשין יט,יג.
<h2>פרק ג</h2>
<h3> א</h3>
<b>וּבֵין הָעַרְבַּיִם</b>. לעיל א,ג.
<h3> ב</h3>
<b>מִשְׁקַל מֵאָה דִּינָרִין</b>. כארבע מאות ושמונים גרם.
<b>מִזְבֵּחַ שֶׁנֶּעֱקַר</b>. הוזז ממקומו.
<b>מַקְטִירִין קְטֹרֶת בִּמְקוֹמוֹ</b>. במקום שבו אמור להיות המזבח.
<b>אֲפִלּוּ קְרָטִין</b>. חתיכות (ולא רק אבקה, וראה רדב"ז).
<h3> ג</h3>
<b>וְכֵן בְּשָׁעָה שֶׁיִּכָּנֵס בְּדַם חַטָּאוֹת הַנַּעֲשׂוֹת בִּפְנִים</b>. להזות את דם החטאות הפנימיות (ראה גם הלכות עבודת יום הכיפורים ד,ב).
<b>שֶׁנֶּאֱמַר וְכָל אָדָם וכו'</b>. נאמר לגבי כניסת הכהן הגדול להקטרת קטורת והזאת דם החטאות ביום הכיפורים.
<b>בִּנְיַן אָב</b>. מקור הלכתי שמהווה בסיס לדינים אחרים שנלמדים ממנו.
<b>כַּפָּרָה שֶׁבַּקֹּדֶשׁ</b>. בהיכל.
<h3> ד</h3>
<b>מִי שֶׁזָּכָה בְּדִשּׁוּן הַמִּזְבֵּחַ הַפְּנִימִי</b>. בפיס שהיה נערך בין הכהנים מי יעבוד בעבודות השונות (לקמן ד,ו).
<b>נִכְנָס</b>. להיכל.
<b>קַבַּיִם וָחֵצִי</b>. כשלוש וחצי ליטר.
<b>הָאֵפֶר וְהַפֶּחָם שֶׁבְּתוֹךְ הַמִּזְבֵּחַ</b>. שבמזבח הזהב מהקטורת של אתמול.
<b>וּבָאַחֲרוֹנָה מְכַבֵּד אֶת הַשְּׁאָר לְתוֹכוֹ</b>. כשנשאר רק מעט אפר היה מטאטא אתו מהמזבח לכלי.
<b>וְנוֹתֵן הַבָּזֵךְ בְּתוֹךְ כְּלִי אַחֵר וְכַף הָיָה שְׁמוֹ</b>. כדי שלא תתפזר הקטורת לרצפה (פה"מ תמיד ה,ד).
<b>וְעִמּוֹ אַחֵר</b>. הכהן שזכה במחתה (ראה הלכה הבאה).
<b>בְּמַחְתָּה שֶׁל אֵשׁ בְּיָדוֹ</b>. יעה מלא גחלים בוערות.
<h3> ה</h3>
<b>זֶה שֶׁזָּכָה בַּמַּחְתָּה</b>. הכהן שזכה בתרומת הדשן זכה גם בזה (לקמן ד,ה).
<b>הַגֶּחָלִים שֶׁנִּתְאַכְּלוּ בְּמַעֲרָכָה שְׁנִיָּה</b>. הגחלים שנשרפו היטב במערכת האש השנייה שהייתה על המזבח לצורך נטילת אש לקטורת (לעיל ב,ד).
<b>וְיוֹרֵד וּמְעָרָן לְתוֹךְ מַחְתָּה שֶׁל זָהָב</b>. ולא היה חותה במחתה של זהב כדי לא להפסיד ממונם של ישראל (בבלי יומא מד,ב).
<b>אִם נִתְפַּזְּרוּ מִן הַגֶּחָלִים כְּמוֹ קַב אוֹ פָּחוֹת וכו'</b>. מחתת הכסף הכילה ארבעה קבים ומחתת הזהב הכילה שלושה קבים (פה"מ תמיד ה,ה), ולכן התפזרו הגחלים. אם התפזרו יותר מקב גחלים, מחתת הזהב לא התמלאה והיה צריך לחתות שוב (ריק"ו).
<b>מְכַבְּדָן לָאַמָּה</b>. לתעלת המים שבמקדש.
<b>הַפְּסַכְתֵּר</b>. כלי גדול (לעיל ב,יג).
<h3> ו</h3>
<b>וְעַל הַשֶּׁרֶץ בְּשַׁבָּת</b>. שנמצא מת בעזרה (הלכות ביאת מקדש ג,כ).
<b>וּמוֹרִידִין בּוֹ אֶת הַדֶּשֶׁן מֵעַל הַמִּזְבֵּחַ</b>. לעיל ב,יג.
<h3> ז</h3>
<b>וּמַקְדִּים לִפְנֵיהֶן</b>. נכנס להיכל לפני הכהנים עם הקטורת והמחתה.
<b>וְנוֹטֵל הַטְּנִי שֶׁבּוֹ דִּשּׁוּן הַמִּזְבֵּחַ</b>. ואת האפר משליך בבית הדשן ממזרח לכבש (לקמן הי"ב).
<b>וּמִשְׁתַּחֲוֶה וְיוֹצֵא</b>. כפי שעושים בסיום כל עבודה שנעשית בהיכל (ראה גם לקמן הל' ט, יז).
<b>וּמְרַדְּדָן</b>. שוטחם על פני המזבח.
<b>וְזֶה שֶׁבְּיָדוֹ הַכַּף</b>. הכהן המקטיר.
<b>וְנוֹתְנוֹ לַאֲהוּבוֹ אוֹ לִקְרוֹבוֹ</b>. שאותם בחר שייכנסו איתו להיכל לשם כך.
<b>וְרוֹאֶה אִם נִתְפַּזֵּר מִן הַקְּטֹרֶת מְעַט בַּכַּף וכו'</b>. האהוב או הקרוב היה נותן לתוך כפות ידי הכהן המקטיר את הקטורת שבבזך ואת הקטורת שהתפזרה בכף.
<h3> ח</h3>
<b>וְאוֹמְרִין לְזֶה הַמַּקְטִיר</b>. הקטרת הקטורת נעשתה בדרך כלל על ידי כהן שלא הקטיר מימיו (לקמן ד,ז-ח), ולכן היה צריך להזהירו (פה"מ תמיד ו,ג).
<b>הִזָּהֵר שֶׁלֹּא תַּתְחִיל מִלְּפָנֶיךָ שֶׁלֹּא תִּכָּוֶה</b>. שלא יתחיל לפזר את הקטורת בצד המזבח הסמוך אליו אלא בצד הרחוק ממנו, שלא יכווה מעשן הקטורת הבוערת.
<b>כְּמִי שֶׁמְּרַקֵּד סֹלֶת עַד שֶׁתִּתְרַדֶּה וכו'</b>. מפזר ושוטח את הקטורת על כל האש.
<h3> ט</h3>
<b>וְאִם כֹּהֵן גָּדוֹל הוּא</b>. הכהן הגדול רשאי לעבוד בכל עבודה שירצה גם ללא פיס (הלכות כלי המקדש ה,יב).
<h3> י</h3>
<b>דִּשּׁוּן הַמְּנוֹרָה וַהֲטָבַת נֵרוֹתֶיהָ</b>. ניקיונה מהפסולת והדלקת הנרות, לקמן הי"ב.
<b>דּוֹחָה שַׁבָּת וְאֶת הַטֻּמְאָה כְּקָרְבְּנוֹת שֶׁקָּבוּעַ לָהֶן זְמַן</b>. מחללים בשבילה את השבת ועושים אותה בטומאה כשאי אפשר לעשותה בטהרה (הלכות ביאת מקדש ד,ט).
<h3> יא</h3>
<b>חֲצִי לֹג</b>. כמאה ושבעים סמ"ק.
<h3> יב</h3>
<b>וּמְקַנְּחוֹ</b>. מנגב את הנר משאריות השמן.
<b>בִּמְקוֹם הַדֶּשֶׁן אֵצֶל הַמִּזְבֵּחַ</b>. ממזרח לכבש (לעיל ב,יב).
<b>וּמַדְלִיק נֵר שֶׁכָּבָה</b>. לאחר שדישן את הנרות הכבויים, וחידש בהם את השמן והפתילה היה מדליקם.
<b>וְנֵר שֶׁמְּצָאוֹ שֶׁלֹּא כָּבָה מְתַקְּנוֹ</b>. מוסיף לו שמן בלי לכבותו.
<h3> יג</h3>
<b>נֵר מַעֲרָבִי</b>. הנר האמצעי שפתילתו פנתה לכיוון מערב (הלכות בית הבחירה ג,ח).
<b>מִמִּזְבֵּחַ הַחִיצוֹן</b>. על ידי אש שהובאה מהמזבח.
<h3> יד</h3>
<b>לְפִי שֶׁהַנֵּרוֹת קְבוּעִין בַּמְּנוֹרָה</b>. ואי אפשר לנתקם ולהדליק בהם (ראה גם הלכות בית הבחירה ג,ו).
<b>וְאֵינוֹ יָכוֹל לְהַדְלִיקוֹ בְּנֵר אַחֵר</b>. להדליק נר חיצוני באחד מהנרות של המנורה ועל ידו להדליק את הנר השני.
<h3> טו</h3>
<b>שֶׁאָסוּר לְהַדְלִיק בָּהֶן בַּמְּנוֹרָה בְּשַׁבָּת</b>. פתילות שהאש לא דולקת בהן יפה ואסור להדליק בהן נרות שבת (הלכות שבת ה,ה).
<b>שֶׁתִּהְיֶה שַׁלְהֶבֶת עוֹלָה מֵאֵלֶיהָ</b>. שהאש תאחז בפתילה היטב בהדלקה ולא יצטרכו לתקנה בהמשך.
<h3> טז</h3>
<b>וְעוֹשִׂין עֲבוֹדָה אַחֶרֶת</b>. הקטרת הקטורת (לקמן ו,ד וראה פסקים ושיטות שם).
<b>כְּדֵי לְהַרְגִּישׁ אֶת כָּל הָעֲזָרָה</b>. לפרסם את העבודה בכניסה הכפולה.
<h3> יז</h3>
<b>וְאַחַר כָּךְ</b>. לאחר שהפסיקו בעבודה אחרת (לעיל הט"ו).
<b>כָּל נֵר שֶׁכָּבָה מַדְלִיקִין אוֹתוֹ מִנֵּר אֶחָד מֵהֶן כְּמוֹ שֶׁבֵּאַרְנוּ</b>. לעיל הי"ג.
<b>זֶה שֶׁזָּכָה בְּדִשּׁוּן הַמְּנוֹרָה</b>. לקמן ד,ו.
<b>דּוֹמֶה לְקִיתוֹן גָּדוֹל</b>. נראה כמיכל נוזלים גדול.
<b>מְדַשֵּׁן בּוֹ</b>. מוציא לתוכו.
<b>עַל מַעֲלָה שְׁנִיָּה מִשָּׁלֹשׁ מַעֲלוֹת שֶׁלְּפָנֶיהָ</b>. סמוך למנורה היו שלוש מדרגות שעליהן הכהן עומד כשמדשן ומדליק את המנורה (הלכות בית הבחירה ג,יא).
<h3> יח</h3>
<b>חֲבִתֵּי כֹּהֵן גָּדוֹל</b>. מנחה הנעשית במחבת (הלכות מעשה הקרבנות יג,ב-ד), ובכל יום היו מקריבים אותה עבור הכהן הגדול.
<b>וְלִישָׁתָן וַאֲפִיָּתָן דּוֹחִין אֶת הַשַּׁבָּת</b>. לא רק הקרבתם דוחה את השבת אלא גם לישתם ואפייתם שאי אפשר לעשותם בערב שבת.
<b>וְאֶת הַטֻּמְאָה</b>. כשנטמאו הכהנים או הכלים (הלכות ביאת מקדש ד,יב). אבל כשנטמא הכהן הגדול ממנים לו מחליף והוא מקריב אותה (לקמן ה"כ).
<b>תֻּפִינֵי שֶׁתְּהֵא נָאָה</b>. והנאפה אתמול אינו נאה.
<b>תִּפָּסֵל בְּלִינָה שֶׁהַמַּרְחֶשֶׁת מִכְּלֵי הַקֹּדֶשׁ</b>. דבר שהוקדש בכלי קודש ועבר עליו לילה נפסל (הלכות בית הבחירה ג,יח).
<b>שֶׁהַמַּרְחֶשֶׁת מִכְּלֵי הַקֹּדֶשׁ הִיא כְּמוֹ שֶׁבֵּאַרְנוּ</b>. הכלי שבו מטגנים את המנחה היה כלי שרת (הלכות מעשה הקרבנות יב,כג).
<h3> יט</h3>
<b>טְחִינַת סָלְתָּן וְהֶרְקֵדָן בַּחוּץ</b>. בניגוד ללישתם ואפייתם (שם).
<b>וְאֵינָן דּוֹחִין אֶת הַשַּׁבָּת</b>. שהרי אפשר לעשותם בערב שבת.
<h3> כ</h3>
<b>וּמִנּוּ כֹּהֵן אַחַר</b>. לאחר שהקריבו בבוקר חצי מנחה של הראשון.
<h3> כא</h3>
<b>שֶׁתַּעֲבֹר צוּרָתָן</b>. יתעפשו ויתקלקלו.
<b>וְכֵן אִם אָבַד אוֹ נִטְמָא הַחֵצִי שֶׁל בֵּין הָעַרְבַּיִם</b>. מביאים עישרון שלם ומקריבים חציו ושורפים חציו.
<b>וְהֵיכָן שׂוֹרְפִין אוֹתָן בָּעֲזָרָה</b>. הלכות מעשה הקרבנות ז,ג.
<h3> כב</h3>
<b>וּשְׁלֵמָה הָיְתָה קְרֵבָה</b>. כשהמנחה לא הובאה על ידי כהן גדול, לא היו חוצים אותה ומקריבים את חציה, אלא היו מקריבים את כולה.
<b>מֵת כֹּהֵן גָּדוֹל קֹדֶם שֶׁיַּקְרִיבוּ בַּבֹּקֶר... מַקְרִיבִין אוֹתוֹ</b>. היורשים ביום שבו מת (אבל בימים שאחר כך עד למינוי כהן אחר, מקריבים אותו מתרומת הלשכה וחיובו מוטל על הציבור — או"ש, ליקו"ה מנחות נא,ב ע"פ הלכות שקלים ד,ד; וראה לח"מ).
<b>אֶלָּא מַפְרִישִׁין לָהֶן שְׁלֹשֶׁת לֻגִּין שֶׁמֶן וְקֹמֶץ לְבוֹנָה</b>. זו כמות השמן והלבונה שמקריבים עם העישרון של הכהן הגדול כשחוצים אותו (הלכות מעשה הקרבנות יג,ב).
<h2>פרק ד</h2>
<h3> א</h3>
<b>בְּפַיִס הָיוּ עוֹשִׂין אוֹתָן</b>. הקביעה מי מהכהנים יעשה איזו עבודה, הייתה נעשית על פי הגרלה.
<b>כֹּהֲנֵי בָּתֵּי אָבוֹת שֶׁל יוֹם</b>. הכהנים העובדים במקדש ביום זה.
<b>לְלִשְׁכַּת הַגָּזִית</b>. שהייתה בצפון העזרה, חציה בקודש וחציה בחול (הלכות בית הבחירה ה,יז). והפייסות היו נערכות בחצי הקודש שבה (בבלי יומא כה,א).
<b>וְהַמְמֻנֶּה שֶׁעַל הַפְּיָסוֹת</b>. הוא היה אחד מחמישה עשר הממונים שהיו במקדש (ראה הלכות כלי המקדש ז,ח).
<b>בְּהַקָּפָה</b>. בעיגול.
<b>נוֹטֵל מִצְנֶפֶת מֵעַל רֹאשׁוֹ שֶׁל אֶחָד מֵהֶן וּמַחֲזִירָהּ</b>. לסמן שמאיש זה יתחילו לספור (לקמן ה"ג).
<b>וּמְפִיסִין כְּמוֹ שֶׁיִּתְבָּאֵר</b>. לקמן ה"ג.
<h3> ב</h3>
<b>וְיוֹצְאִין לָעֲבוֹדָה אֲנָשִׁים שֶׁעוֹבְדִין</b>. הכהנים שזכו בפיס הולכים לעבוד.
<b>מוֹסְרִין אוֹתָן לַחַזָּנִין</b>. מעבירים את הכהנים לרשות השמשים העוזרים לממונה על בגדי הכהונה (תפא"י תמיד ה,ג).
<b>וְלֹא הָיוּ מַנִּיחִין עֲלֵיהֶן אֶלָּא הַמִּכְנָסַיִם בִּלְבַד</b>. משום צניעות.
<b>וּמַחֲזִירִין הַחַזָּנִין אֶת הַכֵּלִים לַחַלּוֹנוֹת</b>. שבהם מאחסנים את בגדי הכהונה (הלכות כלי המקדש ח,ח).
<h3> ג</h3>
<b>אַחַת אוֹ שְׁתַּיִם</b>. כל כהן היה מוציא אצבע אחת או שתיים, והממונה ספר את האצבעות המושטות.
<b>וְאֵין מוֹצִיאִין גּוּדָל בַּמִּקְדָּשׁ מִפְּנֵי הָרַמָּאִין וכו'</b>. שלא יזקפו או יכפפו את האגודל אם יראו שהמניין עומד להסתיים כדי שיבוא הפיס אצלם (פה"מ יומא ב,א, שו"ת הרמב"ם קכו).
<b>וְהַמּוֹצִיא גּוּדָל אֵין מוֹנִין אוֹתוֹ לוֹ</b>. את האגודל אלא את שאר האצבעות (ריק"ו).
<b>הוּא שֶׁיָּצָא בַּפַּיִס רִאשׁוֹן לָעֲבוֹדָה</b>. הוא הזוכה הראשון, ובפייסות בהם זכו כמה זוכים (לקמן ה"ז) העומדים אחריו זוכים בשאר התפקידים.
<h3> ד</h3>
<b>לְפִי שֶׁאָסוּר לִמְנוֹת אֶת יִשְׂרָאֵל אֶלָּא עַל יְדֵי דָּבָר אַחֵר</b>. שכל אחד יביא איזה דבר (חפץ) ויספרו את הדברים וכך ידעו את מספר האנשים.
<b>וַיִּפְקְדֵם בַּטְּלָאִים</b>. כששאול המלך מנה את הלוחמים שלו, לא ספר אותם ישירות אלא על ידי טלאים.
<h3> ה</h3>
<b>מִי תּוֹרֵם אֶת הַמִּזְבֵּחַ</b>. מסיר אפר מהמזבח (לעיל ב,י).
<b>מְסַדֵּר אֶת הַמַּעֲרָכָה</b>. מסדר עצים למערכת האש שבמזבח.
<b>מַעֲלֶה שְׁנֵי גִּזְרֵי עֵצִים לַמִּזְבֵּחַ</b>. שהוסיפו למערכת האש בכל יום (שם ה"ב).
<b>מַכְנִיס מַחְתָּה מְלֵאָה אֵשׁ מִן הַמִּזְבֵּחַ הַחִיצוֹן וכו'</b>. לעיל ג,ה.
<h3> ו</h3>
<b>וּמוֹנֶה כְּדֶרֶךְ שֶׁבֵּאַרְנוּ</b>. לעיל ה"ג.
<b>הַחֲמִישִׁי מַעֲלֶה רֹאשׁ הַתָּמִיד וְרַגְלוֹ לַכֶּבֶשׁ וכו'</b>. סדר העלאת האיברים לכבש קבוע בכל קרבנות הציבור (ראה הלכות מעשה הקרבנות ו,יא-טז; לתיאור שחיטת התמיד והעלאתו למזבח ראה לקמן ו,א-ה).
<b>רֹאשׁ הַתָּמִיד וְרַגְלוֹ</b>. הרגל הימנית האחורית.
<b>שְׁתֵּי הַיָּדַיִם</b>. הרגליים הקדמיות.
<b>הָעֹקֶץ וְהָרֶגֶל</b>. החלק האחורי של הבהמה: סוף השדרה והזנב, והרגל האחורית השמאלית (שם ה"ט).
<b>וְהַגֵּרָה</b>. הצוואר.
<b>שְׁתֵּי הַדְּפָנוֹת</b>. הבשר והצלעות בשני צדי הבהמה.
<b>הַקְּרָבַיִם</b>. מעיים ושאר איברי מערכת העיכול.
<b>סֹלֶת הַנְּסָכִים... הַיַּיִן שֶׁל נְסָכִים</b>. שהיו מביאים עם קרבנות העולה והשלמים (שם ב,א).
<b>הַחֲבִתִּין</b>. מנחת חביתין של הכהן הגדול (לעיל ג,יח).
<h3> ז</h3>
<b>מִי שֶׁלֹּא הִקְטִיר קְטֹרֶת מִיָּמָיו יָבֹא וְיָפִיס</b>. שהכהנים היו אומרים שמי שמקטיר את הקטורת מתעשר, ורצו לזכות בהקטרתה כהנים רבים, ולכן שיתפו בפיס רק כהנים שלא הקטירו קודם לכן (פה"מ יומא ב,ג).
<h3> ט</h3>
<b>וּמוּסָפִין</b>. בשבת הקריבו שני כבשים בנוסף לכבשי התמיד.
<b>וּשְׁנֵי בָּזִיכֵי לְבוֹנָה</b>. שני כלים מלאים לבונה שהיו מונחים כל השבוע על השולחן לצד לחם הפנים ומקטירים אותם על המזבח בשבת (לקמן הי"א).
<b>אַנְשֵׁי אוֹתוֹ בֵּית אָב שֶׁל מִשְׁמָר הַיּוֹצֵא</b>. בשבת התחלפו משמרות הכהנים שהיו עובדים במקדש במשך שבוע, וחילקו את העבודות בין המשמר המסיים למשמר המתחיל.
<h3> י</h3>
<b>וְהַלְבוֹנָה טְעוּנָה מֶלַח כִּשְׁאָר הַקָּרְבָּנוֹת</b>. הלכות איסורי מזבח ה,יא.
<h3> יא</h3>
<b>וּשְׁנֵי כֹּהֲנִים מַקְרִיבִין אֶת שְׁנֵי הַבָּזִיכִין</b>. כהני המשמר הנכנס (פה"מ תמיד ו,ג).
<h3> יב</h3>
<b>הַנִּכְנָסִין חוֹלְקִין בֵּינֵיהֶן בַּצָּפוֹן</b>. צפון העזרה, ושם הייתה נעשית שחיטת קדשי הקדשים (הלכות מעשה הקרבנות ה,ב), והחולקים בצד זה מראים שהעבודה בשבוע הנכנס שייכת להם.
<b>בַּשַּׁבָּת שֶׁבְּתוֹךְ הֶחָג</b>. בחול המועד.
<b>חוֹלְקִין כָּל הַמִּשְׁמָרוֹת בְּשָׁוֶה בְּלֶחֶם הַפָּנִים</b>. שברגלים כל המשמרות היו משתתפות בעבודת הקרבנות של החגים, בחלוקת בשרם ועורם ובחלוקת לחם הפנים (הלכות כלי המקדש ד,ד-ו).
<b>מִפְּנֵי שֶׁהִקְדִּימוּ לָעֲבוֹדָה</b>. רק מיום טוב מוטלת העבודה על כל המשמרות, והכהנים המקדימים מקבלים מלחם הפנים בשכר הקדמתם.
<b>כְּדֵי שֶׁיִּתְאַחֲרוּ הַכֹּהֲנִים בִּשְׁבִיל חִלּוּק לֶחֶם הַפָּנִים</b>. בזכות חלוקת הלחם הכהנים יישארו לעבודה בשבת הסמוכה לחג למרות שאינם מהמשמר השבועי ושבת זו אינה חלק מהרגל.
<b>וְאִם נִתְאַחֵר אֶחָד מִבַּעֲלֵי מִשְׁמָר וְלֹא בָּא יִמָּצֵא אַחֵר</b>. כיוון שיישארו הרבה כהנים מהמשמרות האחרות, לא יורגש חיסרון אם חלק מהכהנים של המשמר הנכנס יבואו רק לאחר השבת.
<h3> יג</h3>
<b>שֶׁהָיָה יוֹם טוֹב הָרִאשׁוֹן שֶׁל חַג בַּשֵּׁנִי</b>. למשמר הנכנס לעבודה בשבוע של יום טוב יהיה רק את יום ראשון לעבוד ללא שאר המשמרות (שכן בשבת המשמר היוצא מתחלק אתו בעבודה וביום טוב כל המשמרות משתתפות בעבודה), ורבים מבני המשמר יתעצלו לבוא.
<b>יוֹם טוֹב הָאַחֲרוֹן בַּחֲמִישִׁי</b>. למשמר שעבד בשבוע של יום טוב היה רק יום שישי לעבוד ללא שאר המשמרות ורבים התעצלו לבוא.
<b>מִשְׁמָר שֶׁזְּמַנּוֹ קָבוּעַ בְּאוֹתָהּ שַׁבָּת</b>. העובד שבוע שלם.
<b>וְזֶה הַנִּכְנָס</b>. המשמר שעובד רק יום לפני או אחרי יום טוב (ובמקרה שיום טוב אחרון חל להיות בחמישי הדין יהיה להפך, והמשמר הנכנס העובד שבוע שלם יטול עשר חלות).
<h3> יד</h3>
<b>כֹּהֵן גָּדוֹל לְעוֹלָם נוֹטֵל מִכָּל מִשְׁמָר חֲצִי הַחַלּוֹת</b>. ואין הכרח שיטול אלא רק אם הוא מעוניין בכך (ראה תוכ"פ סוכה עמ' 906). ומשאר הקרבנות רשאי הכהן ליטול כמה שירצה (ראה הלכות מעשה הקרבנות י,יח).
<b>וְאֵין כֹּהֵן גָּדוֹל נוֹטֵל פְּרָס</b>. חלה חצויה.
<h2>פרק ה</h2>
<h3> ב</h3>
<b>וְדָבָר בָּרוּר בַּתּוֹרָה שֶׁהוּא שְׁתֵּים עֶשְׂרֵה חַלּוֹת</b>. כפי שכתוב שם בתחילת הפרשייה: "ולקחת סלת ואפית אתה שתים עשרה חלות" (ויקרא כד,ה).
<b>שְׁנֵי סְדָרִין</b>. ערמות מסודרות של לחם.
<b>שְׁלֹשָׁה קָנִים שֶׁל זָהָב</b>. כל אחד בצורת חצי קנה חלול (הלכות בית הבחירה ג,יד). ובין הלחם העליון ללחם שתחתיו היו רק שני קנים (שם הט"ו).
<b>שֶׁתִּהְיֶה הָרוּחַ מְנַשֶּׁבֶת בּוֹ</b>. בלחם, על ידי הרווח שייווצר בין הלחמים.
<b>וְסוֹמֵךְ כָּל מַעֲרָכָה בִּשְׁתֵּי קְשָׂווֹת</b>. עמודים מפוצלים בצורת Y שבהם סמכו את מערכות הלחם (שם הי"ג).
<b>וְנוֹתְנִין בְּצַד כָּל מַעֲרָכָה כְּלִי שֶׁיֵּשׁ בּוֹ קֹמֶץ לְבוֹנָה</b>. על השולחן ברווח שבין שתי המערכות.
<b>וְשׁוּלַיִם הָיוּ לַבָּזִיכִין</b>. תחתית ישרה, שיוכלו לעמוד בלי להישען על הלחם (בניגוד למזרקי הדם שלא היו להם שוליים, ראה הלכות קרבן פסח א,יג).
<h3> ג</h3>
<b>הַסְּדָרִין מְעַכְּבִין זֶה אֶת זֶה וכו'</b>. לא יוצאים ידי חובה בנתינת סדר אחד או בזך אחד או לחמים ללא בזיכים או בזיכים ללא לחמים.
<b>מִיּוֹם הַשַּׁבָּת לְיוֹם הַשַּׁבָּת</b>. מדי שבת.
<b>שֶׁחוֹלְקִין שְׁתֵּי הַמִּשְׁמָרוֹת הַנִּכְנֶסֶת וְהַיּוֹצֵאת עִם כֹּהֵן גָּדוֹל</b>. כמבואר לעיל ד,יב-יד.
<h3> ד</h3>
<b>שְׁנַיִם בְּיָדָם שְׁנֵי סְדָרִים</b>. ללא הקנים ביניהם. ולקמן הי"א מבואר שבערב שבת היו שומטים את הקנים מן הסדרים ובמוצאי שבת היו מכניסים אותם בין החלות.
<b>נִכְנָסִין</b>. להיכל.
<b>אֵלּוּ מוֹשְׁכִין</b>. הכהנים העומדים בדרום מוציאים את הלחם אליהם.
<b>וְאֵלּוּ מַנִּיחִין</b>. העומדים בצפון.
<b>וְטִפְחוֹ שֶׁל זֶה לְתוֹךְ טִפְחוֹ שֶׁל זֶה</b>. תוך כדי משיכת הלחם היו נותנים על השולחן את הלחם החדש, באופן שכנגד כל טפח מהלחמים היוצאים היו מניחים טפח מהלחמים הנכנסים.
<b>לְפָנַי תָּמִיד</b>. שלא יהיה השולחן בלי לחם אפילו לזמן קצר.
<h3> ה</h3>
<b>וְנָתְנוּ אֶת הַלֶּחֶם שֶׁהוֹצִיאוּ עַל שֻׁלְחַן זָהָב אַחֵר שֶׁהָיָה בָּאוּלָם</b>. באולם היו שני שולחנות: אחד של שיש שעליו הניחו את הלחם משעת האפייה עד שבת, ושולחן שני של זהב שעליו הניחו את הלחם בשבת עד חלוקתו (הלכות בית הבחירה ג,טז).
<b>וְהִקְטִירוּ הַבָּזִיכִין</b>. שרפו את הלבונה שבבזיכים על המזבח.
<b>וְאִם חָל יוֹם הַכִּפּוּרִים לִהְיוֹת בְּשַׁבָּת</b>. ואסור לאכול אז את החלות.
<h3> ו</h3>
<b>עֶשְׂרִים וְאַרְבַּע סְאִין חִטִּים</b>. כ-180 ליטר.
<b>חִטִּים הָרְאוּיִין לִמְנָחוֹת</b>. ראה הלכות איסורי מזבח ו,יא-יג, ז,ד.
<b>וְשָׁפִין אוֹתָן וּבוֹעֲטִין בָּהֶן כִּשְׁאָר חִטֵּי מְנָחוֹת</b>. שפשוף החיטים ביד שלוש מאות פעמים ודריסתם ברגל חמש מאות פעמים (שם ז,ד-ה).
<b>וּמְנַפִּין מֵהֶן בְּאַחַת עֶשְׂרֵה נָפָה</b>. גרגרי הסולת הם הגרגרים הגסים של טחינת החיטים (הלכות איסורי מזבח ו,יא-יב) נשארים בנפה והקמח (החלק הדק הדומה לאבק) יורד למטה.
<b>אַרְבָּעָה וְעֶשְׂרִים עִשָּׂרוֹן סֹלֶת</b>. כ-60 ליטר, נמצא שלאחר הניפוי נשאר שליש מכמות החיטים שהובאה בתחילה.
<b>אוֹ שֶׁלֹּא הוֹצִיאָן מֵעֶשְׂרִים וְאַרְבַּע סְאִין</b>. ראה גם לקמן ח,ה.
<h3> ז</h3>
<b>לִישָׁתָן וַעֲרִיכָתָן בַּחוּץ</b>. כשתי הלחם (לקמן ח,ז).
<b>וַאֲפִיָּתָן בִּפְנִים בָּעֲזָרָה כִּשְׁאָר הַמְּנָחוֹת</b>. ובהן גם הלישה הייתה נעשית בפנים (הלכות מעשה הקרבנות יב,כא).
<h3> ח</h3>
<b>דְּפוּסִין</b>. תבניות.
<b>שֶׁנּוֹתְנִין בּוֹ הַחַלָּה וְהִיא בָּצֵק</b>. לעצב את צורתו.
<b>תִּתְקַלְקֵל</b>. תישבר.
<h3> ט</h3>
<b>שֶׁיִּהְיוּ לוֹ פָּנִים רַבִּים</b>. שישה צדדים (מעלה, מטה וארבעה כיוונים).
<b>וְרוּמָהּ</b>. עוביה.
<b>וְיִשָּׁאֵר בֵּין שְׁנֵי הַקְּצָווֹת וכו'</b>. לאחר שקיפלו את קצה החלה משני צדדיה, נשאר רווח בין שני קצות החלה המקופלים.
<h3> י</h3>
<b>וְעוֹרְכִין אוֹתָן לְמָחָר</b>. על שולחן הזהב.
<h3> יא</h3>
<b>וְלֹא סִדּוּר הַקָּנִים וְלֹא נְטִילָתָן דּוֹחֶה אֶת הַשַּׁבָּת</b>. הנחת קני הזהב בין הלחמים החדשים והוצאתם מן הישנים (לעיל ה"ב) אינה נעשית בשבת.
<b>וְנוֹתְנָן לְאֹרֶךְ הַשֻּׁלְחָן</b>. על הרצפה סמוך לאורך השולחן (תוספות מנחות צו א).
<b>וּבְאֶחָד בְּשַׁבָּת נִכְנָס</b>. במוצאי שבת אור ליום ראשון (פה"מ מנחות יא,ו, הר המוריה).
<h3> יב</h3>
<b>סִדֵּר הַלֶּחֶם בְּשַׁבָּת כְּמִצְוָתוֹ וְלֹא הִנִּיחַ עִמּוֹ בָּזִיכֵי לְבוֹנָה עַד לְמָחָר... נִפְסַל הַלֶּחֶם וְאֵינוֹ קָדוֹשׁ</b>. אסור לאכול את הלחם, והוא אף לא מתקדש לעניין זה שייחשב כקדשים שנפסלו (ראה לקמן הי"ד).
<b>וְכֵן אִם סִדֵּר הַלֶּחֶם וְהַבָּזִיכִין בְּאֶחָד בְּשַׁבָּת... הַלֶּחֶם אֵינוֹ קָדוֹשׁ וְנִפְסַל</b>. מכיוון שהלחם והבזיכים לא הונחו בשבת והבזיכים לא הוקטרו בשבת, אין הלחם מתקדש.
<b>אֲבָל אִם הִקְטִיר הַבָּזִיכִין בְּשַׁבָּת נִפְסַל הַלֶּחֶם</b>. וקדוש, שכן הבזיכים הוקטרו בשבת (ובניגוד לרישא שאינו קדוש אף שהבזיכים הוקטרו בשבת, מכיוון שהלחם והבזיכים לא הונחו יחד — ראה ריק"ו, וראה רדב"ז, כס"מ ומפרשים נוספים שהתקשו בדברי הרמב"ם ופירשו ואף הגיהו באופנים שונים).
<h3> יג</h3>
<b>כֵּיצַד יַעֲשֶׂה בְּלֶחֶם וּבָזִיכִין שֶׁסִּדֵּר אוֹתָן לְאַחַר הַשַּׁבָּת וכו'</b>. ומועיל רק למקרה שסידר את הלחם והבזיכים לאחר השבת ולא למקרה שסידר את הלחם בשבת ואת הבזיכים לאחר השבת (ראה רדב"ז).
<b>יַנִּיחַ אוֹתָן שָׁם עַל הַשֻּׁלְחָן עַד שֶׁיַּעֲבֹר עֲלֵיהֶן יוֹם הַשַּׁבָּת וְהֵם מְסֻדָּרִין</b>. ובאופן זה נמצא שהלחם והבזיכים היו מונחים על השולחן למשך שבוע משבת לשבת.
<b>שֶׁאֲפִלּוּ נִשְׁאַר הַלֶּחֶם עִם הַבָּזִיכִין עַל הַשֻּׁלְחָן כַּמָּה שַׁבָּתוֹת אֵין בְּכָךְ כְּלוּם</b>. שכל עוד הלחם והבזיכים על השולחן הם כשרים ואינם נפסלים בלינה (פה"מ מנחות יא,ח).
<h3> יד</h3>
<b>נִפְסַל הַלֶּחֶם וַהֲרֵי הוּא כְּקָדָשִׁים שֶׁנִּפְסְלוּ</b>. כיוון שהלחם והבזיכים סודרו כדין בשבת הלחם קדוש, אך מכיוון שהקטירו את הבזיכים שלא בזמנם נפסל הלחם.
<b>שֶׁחַיָּבִין עֲלֵיהֶן... כְּמוֹ שֶׁיִּתְבָּאֵר</b>. שהאוכל קדשים שנפסלו בפיגול ונותר, וכן טמא שאכל קדשים, חייבים כרת (הלכות פסולי המוקדשין יח הל' ו, י, יג).
<h3> טו</h3>
<b>נִפְרְסָה חַלָּה</b>. נשברה.
<b>אִם עַד שֶׁלֹּא הֵסִיר הַלֶּחֶם מֵעַל הַשֻּׁלְחָן וכו'</b>. דין הלחם והבזיכים במקרה זה דומה למנחה שחסרה קודם קמיצה שלא מקטירים אותה (הלכות פסולי המוקדשין יא,טז).
<b>וְאִם אַחַר שֶׁהֵסִיר הַלֶּחֶם נִפְרַס הַלֶּחֶם פָּסוּל וּמַקְטִיר עָלָיו אֶת הַבָּזִיכִין</b>. במקרה זה נחשבים הבזיכים כקומץ של המנחה והלחם כשיירי המנחה, וכשחסרו שיירי מנחה לאחר הקמיצה, מקטירים את הקומץ (שם ה"כ, וראה גם שם יב,ד).
<b>הַטָּמֵא בְּטֻמְאָתוֹ וְהַטָּהוֹר בְּטָהֳרָתוֹ</b>. יאכלו את הלחם הטהור ולא יאכלו את הטמא (ראה גם הלכות פסולי המוקדשין יז,יג). ואם נטמא אחד הבזיכים יקטירו את שניהם (שכן הקרבת טומאה דחויה בציבור ואכילת טומאה אסורה אף בציבור, הלכות ביאת מקדש ד,ט-יא), ואת הטמא יקטירו בטומאה ואת הטהור בטהרה (תוספתא מנחות ג,ב ובבלי שם טו,א).
<h2>פרק ו</h2>
<h3> א</h3>
<b>סָמוּךְ לַעֲלִיַּת הַשַּׁחַר וכו'</b>. ראה גם הלכות בית הבחירה ח,יא.
<b>וְיַקִּישׁ עַל הָעֲזָרָה וּפוֹתְחִין לוֹ</b>. הממונה דופק על שערי בית המוקד והכהנים הישנים שם פותחים לו (שם).
<b>וּמְבַלְּשִׁין אֶת כָּל הָעֲזָרָה</b>. לראות שכל דבר במקומו (רע"ב תמיד א,ג), או כדי לראות שאין שם טומאה (ריק"ו).
<b>וּמַעֲמִידִין עוֹשֵׂי חֲבִתִּין לַעֲשׂוֹת הַחֲבִתִּין</b>. את מנחת החביתין של הכהן הגדול.
<b>וְכָל הַכֹּהֲנִים שֶׁשָּׁם... וְיִזְכֶּה כָּל אֶחָד בִּמְלַאכְתּוֹ כְּמוֹ שֶׁבֵּאַרְנוּ</b>. לעיל ד,א-ו.
<b>וְתוֹרֵם עַל הַסֵּדֶר שֶׁבֵּאַרְנוּ</b>. לעיל ב,יב.
<b>וְאַחַר כָּךְ מְסַדֵּר מַעֲרָכָה וכו'</b>. לעיל ב,ב-ד.
<b>לְלִשְׁכַּת הַכֵּלִים</b>. שבה היו מאחסנים את כלי המקדש.
<b>וּמַשְׁקִין אֶת הַתָּמִיד מַיִם</b>. לעיל א,ט.
<b>לְבֵית הַמִּטְבָּחַיִם</b>. שם שחטו את התמיד (לעיל א,יא).
<b>עַד שֶׁפּוֹתְחִין שַׁעַר הַהֵיכָל הַגָּדוֹל</b>. היו נכנסים להיכל מהפשפש (שער קטן בצד השער הגדול) הצפוני ופותחים את שער ההיכל מבפנים (הלכות בית הבחירה ד,ו).
<b>בְּדִשּׁוּן הַמִּזְבֵּחַ הַפְּנִימִי</b>. לעיל ג,ד.
<b>בְּדִשּׁוּן הַמְּנוֹרָה</b>. שם הי"ב.
<h3> ג</h3>
<b>מֵטִיב זֶה שֶׁבַּהֵיכָל חָמֵשׁ הַנֵּרוֹת</b>. שאת הדלקת המנורה היו עושים בשתי פעולות: בתחילה מדליקים חמישה נרות, ואחר כך מדליקים את שני הנרות הנותרים (ראה לעיל ג,טז ולקמן ה"ד).
<b>מַפְשִׁיטִין וּמְנַתְּחִין</b>. אופן ההפשטה והניתוח מבואר בהלכות מעשה הקרבנות ו,ה.
<b>וְשֶׁל מוּסָפִין</b>. איברי העולות של מוספי שבת ומועדים.
<b>בֵּין קֶרֶן לְקֶרֶן בִּמְקוֹם הִלּוּךְ רַגְלֵי הַכֹּהֲנִים</b>. באמה החיצונית של גג המזבח היו הקרנות, באמה הסמוכה אליהם לא היו מערכות אש ואמה זו הייתה מיועדת לכהנים ההולכים על גג המזבח (הלכות בית הבחירה ב,ז).
<b>כְּדֵי לְפַרְסְמוֹ שֶׁהוּא רֹאשׁ חֹדֶשׁ</b>. מכיוון שראש החודש היה נקבע על פי בית דין היה צריך לפרסם שהם קידשו את החודש.
<b>וּמוֹלְחִין שָׁם אֶת הָאֵבָרִים</b>. כדרך שמולחים את כל הקרבנות (הלכות איסורי מזבח ה,יא).
<b>וּבוֹזְקִין</b>. מפזרים.
<b>בְּעֵת הֲלִיכָתָן בָּעֵצִים לַמַּעֲרָכָה וכו'</b>. אבל בהולכת האיברים הנחשבת עבודה, לא בוזקים.
<h3> ד</h3>
<b>בָּרְכוּ בְּרָכָה אַחַת</b>. מברכות קריאת שמע.
<b>וַעֲשֶׂרֶת הַדִּבְּרוֹת</b>. במקדש היו קוראים בכל יום לפני קריאת שמע את עשרת הדברות מפני שהם יסוד והתחלת המצוות. מחוץ למקדש לא קוראים כדי שהמינים לא יאמרו שרק עשרת הדיברות ניתנו למשה בסיני (פה"מ תמיד ה,א).
<b>פַּיִס שְׁלִישִׁי וּרְבִיעִי</b>. לעיל ד,ז-ח.
<b>וְאַחַר כָּךְ נִכְנָס זֶה שֶׁזָּכָה בְּדִשּׁוּן הַמְּנוֹרָה וּמֵטִיב שְׁתֵּי הַנֵּרוֹת</b>. לאחר הדלקת חמשת הנרות הראשונים (לעיל ה"ג) יוצא המדשן מההיכל, ואחר כך הוא שב להדליק את שני הנרות הנותרים (לעיל ג,טז).
<b>וְעוֹמֵד עַל מַעֲלוֹת הָאוּלָם</b>. המדרגות היורדות מהאולם לעזרה.
<h3> ה</h3>
<b>הַמַּגְרֵפָה</b>. כלי מיוחד ששימש לזריקה זו (תוי"ט ותפא"י תמיד ה,ו), ויש מפרשים שמדובר בכלי נגינה ולפי זה 'זרקה' פירושו הוציא ממנה קולות רבים (ראב"ד תמיד ג,ח).
<b>שֶׁאֶחָיו הַכֹּהֲנִים נִכְנָסִים לְהִשְׁתַּחֲווֹת וְהוּא רָץ וּבָא</b>. בכל יום לאחר השלמת העבודה בהיכל היו הכהנים נכנסים להיכל להשתחוות (תפא"י תמיד ז,א).
<b>יוֹדֵעַ שֶׁאֶחָיו הַלְוִיִּם נִכְנָסִין לְדַבֵּר בַּשִּׁיר</b>. מתכנסים ומתכוננים לשיר בשעת ניסוך היין של הקרבן (לקמן ה"ז).
<b>וְרֹאשׁ הַמַּעֲמָד</b>. הממונה על אנשי מעמד, אנשים מישראל שעמדו כל שבוע בשליחות כל ישראל על קרבנות הציבור (הלכות כלי המקדש ו,א).
<b>הָיָה מַעֲמִיד אֶת הַטְּמֵאִים עַל שַׁעַר הַמִּזְרָח מִפְּנֵי הַחֲשָׁד וכו'</b>. מחוסרי כפרה (כגון מצורעים) שטבלו ועדיין לא הביאו את קרבנם, עמדו בשער ניקנור בכניסה המזרחית של העזרה, כדי שיראו שעדיין לא הביאו את הקרבן ואסור להם להיכנס לעזרה (ובפה"מ תמיד ה,ו כתב שהמצורעים עמדו שם כדי שיהיו מוכנים להזאת דם האשם, וראה הלכות מחוסרי כפרה ד,ב).
<b>בִּרְכַּת כֹּהֲנִים בְּרָכָה אַחַת בַּשֵּׁם הַמְפֹרָשׁ כְּמוֹ שֶׁבֵּאַרְנוּ בִּמְקוֹמָהּ</b>. אומרים את שלושת הפסוקים של ברכת כהנים ברצף ללא עניית אמן בין פסוק לפסוק, והוגים את שם ה' ככתיבתו ולא כפי שהוגים אותו בדרך כלל (הלכות תפילה יד,ט-י).
<b>מַעֲלִין סֹלֶת הַנְּסָכִים</b>. מקטירים על אש המזבח את מנחת הנסכים של קרבן התמיד.
<b>וְאַחַר הַסֹּלֶת מַקְטִיר הַחֲבִתִּין</b>. חביתי כהן גדול.
<b>מַעֲלִין אֶת הַיַּיִן לְנִסּוּךְ</b>. מזלפים את יין הנסכים לשיתין שבמזבח.
<b>אוֹמְרִין הַלְוִיִּם בַּשִּׁיר</b>. הלוויים עומדים על הדוכן ושרים בפה ויחד אתם עומדים אחרים ומנגנים בכלי שיר (הלכות כלי המקדש ג,ג).
<b>בְּמִינֵי נִגּוּן שֶׁבַּמִּקְדָּשׁ</b>. כלי נגינה שונים (ראה שם ה"ד).
<h3> ו</h3>
<b>עוֹמְדִין עַל שֻׁלְחַן הַחֲלָבִים</b>. שולחן השיש שהיה במערב הכבש שעליו נתנו את איברי הקרבנות (הלכות בית הבחירה ב,טו).
<b>וְהַסְּגָן</b>. סגן הכהנים, המשנה לכהן הגדול.
<b>עוֹמֵד עַל קֶרֶן הַמִּזְבֵּחַ</b>. בפינת המזבח, כדי לסמן לכהנים מתי יתחיל הניסוך.
<b>הַמְמֻנֶּה עַל הַצִּלְצָל</b>. האחראי על המנגנים בכלים (הלכות כלי המקדש ז,ז).
<b>הַצִּלְצָל</b>. מצלתיים.
<h3> ז</h3>
<b>הִגִּיעוּ לַפֶּרֶק וכו'</b>. שיר הלוויים היה מחולק לשלושה חלקים, בכל חלק היו תוקעים שלוש פעמים.
<b>כְּמוֹ שֶׁבֵּאַרְנוּ</b>. לעיל ה"ה, הלכות כלי המקדש ז,ה.
<h3> ח</h3>
<b>אֵין אוֹמְרִין שִׁירָה אֶלָּא וכו'</b>. ראה גם הלכות כלי המקדש ג,ב.
<b>עוֹלַת צִבּוּר... הָאֲמוּרִין בַּתּוֹרָה</b>. תמידים ומוספים.
<b>וְזִבְחֵי שַׁלְמֵיהֶם</b>. כבשי עצרת (לקמן ח,א).
<b>עוֹלַת נְדָבָה שֶׁמַּקְרִיבִין מִמּוֹתַר תְּרוּמַת הַלִּשְׁכָּה</b>. קרבנות נדבה שהיו הציבור מקריבים מכספי מחצית השקל שנותרו לאחר שהשתמשו בהם לצורך קניית קרבנות הציבור של אותה השנה (ראה הלכות שקלים ד,ט).
<b>נְסָכִים הַבָּאִין בִּפְנֵי עַצְמָן</b>. כשלא ניסכו את הנסכים יחד עם הקרבן אלא לאחר זמן.
<h3> ט</h3>
<b>שִׁירַת הַאֲזִינוּ</b>. דברים לב,א-מג.
<b>וְחוֹלְקִין אוֹתָהּ לְשִׁשָּׁה פְּרָקִים וכו'</b>. לא אומרים את כל השירה בשבת אחת אלא בכל שבת אומרים חלק אחד.
<b>הַ'זִּ'י'ו' לָ'ךְ'</b>. ראשי התיבות של הפסקת הפרשיות.
<b>כְּדֶרֶךְ שֶׁקּוֹרְאִין אוֹתָם שִׁשָּׁה בְּבֵית הַכְּנֶסֶת</b>. כשקוראים את פרשת האזינו בשבת בבית הכנסת מפסיקים במקומות אלו (ומפורטים בהלכות תפילה יג,ה).
<b>בְּמִנְחָה שֶׁל שַׁבָּת</b>. בתמיד של בין הערביים.
<b>אוֹמְרִין אָז יָשִׁיר מֹשֶׁה וּמִי כָמֹכָה</b>. בכל שבת את שני הפרקים (לח"מ, מער"ק, מרכה"מ; וראה ריק"ו).
<b>בְּמוּסָף שֶׁל רֹאשׁ הַשָּׁנָה וכו'</b>. שירי התמיד של כל ימי החגים היו השירים של ימי החול (ראה ערוה"ש קיד,יד), ולקרבן מוסף היו מזמורים מיוחדים (לפירוט שירי מוסף של חג הסוכות ראה לקמן י,יא; שירי המוסף של שאר המועדים וראש חודש לא הוזכרו בתלמוד וברמב"ם, וראה מסכת סופרים פרק יח).
<b>וְאִם חָל לִהְיוֹת בַּחֲמִישִׁי אוֹמְרִין הֲסִירוֹתִי מִסֵּבֶל שִׁכְמוֹ</b>. שבכל יום חמישי אומרים 'הרנינו' בקרבן התמיד, וכדי לא לחזור על המזמור פעמיים אמרו במוסף 'הסירותי' (ליקו"ה סוף תמיד בדעת הרמב"ם).
<h3> י</h3>
<b>שִׁירָה שֶׁל רֹאשׁ חֹדֶשׁ דּוֹחָה אֶת שִׁירָה שֶׁל שַׁבָּת וכו'</b>. וזאת בניגוד ליום טוב שחל בשבת שאז אומרים רק את השיר של שבת ולא את השיר של יום טוב (ראה לקמן י,יא).
<h3> יא</h3>
<b>וְכַסֵּדֶר שֶׁעוֹשִׂין כָּל יוֹם בַּבֹּקֶר כָּךְ עוֹשִׂין בֵּין הָעַרְבַּיִם חוּץ וכו'</b>. כל העבודות הנזכרות בבוקר היו גם בבין הערביים.
<b>שֶׁאֵין עוֹשִׂין דְּבָרִים אֵלּוּ אֶלָּא בְּכָל יוֹם בַּשַּׁחַר בִּלְבַד כְּמוֹ שֶׁבֵּאַרְנוּ</b>. לעיל ב,ב, ב,י-יא, ד,ח.
<h2>פרק ז</h2>
<h3> ב</h3>
<b>כְּמַעֲשֵׂה הַתָּמִיד</b>. לעיל א,י.
<b>כְּמַעֲשֵׂה הַחַטָּאת הַנֶּאֱכֶלֶת שֶׁבֵּאַרְנוּ</b>. הלכות מעשה הקרבנות פרק ז.
<h3> ג</h3>
<b>וְהִיא מִנְחָה שֶׁל צִבּוּר כְּמוֹ שֶׁבֵּאַרְנוּ</b>. הלכות מעשה הקרבנות יב,ג.
<h3> ד</h3>
<b>וּזְמַנּוֹ קָבוּעַ וּלְפִיכָךְ דּוֹחֶה אֶת הַשַּׁבָּת וְאֶת הַטֻּמְאָה</b>. הלכות ביאת מקדש ד,ט.
<h3> ה</h3>
<b>מֵאֶרֶץ יִשְׂרָאֵל שֶׁנֶּאֱמַר וַהֲבֵאתֶם אֶת עֹמֶר רֵאשִׁית קְצִירְכֶם אֶל הַכֹּהֵן</b>. ובתחילת הפסוק נאמר: "כי תבאו אל הארץ" (פה"מ מנחות ח,א).
<b>מִצְוָתוֹ לְהָבִיא מִן הַקָּרוֹב</b>. על פי הכלל ש'אין מעבירין על המצוות'. שכאשר מזדמן לעשות מצווה בתבואה הקרובה, אין מניחים אותה ומביאים ממקום רחוק (פה"מ מנחות י,ב).
<b>בִּכֵּר</b>. הבשיל.
<h3> ו</h3>
<b>מִצְוָתוֹ לְהִקָּצֵר בַּלַּיְלָה</b>. נלמד מהפסוק "מהחל חרמש בקמה תחל לספור" (דברים טז,ט), שכשם שספירת העומר בלילה (ראה לקמן הכ"ב), גם הקצירה בלילה.
<h3> ח</h3>
<b>הַקָּמָה</b>. תבואה שלא נקצרה.
<b>הָעֳמָרִים</b>. תבואה שנקצרה ונאגדה באלומות.
<h3> ט</h3>
<b>הַלַּח</b>. גרגרי שעורה טריים.
<h3> י</h3>
<b>הַשָּׂדוֹת שֶׁבַּדָּרוֹם</b>. שדות שטופות בשמש.
<b>הָיָה נָר חֲצִי הַשָּׂדֶה וְזוֹרֵעַ חֶצְיָהּ וכו'</b>. בכל שנה היה זורע רק חצי שדה ואת החצי השני היה חורש מבלי לזרוע, ובאופן זה התבואה הייתה גדלה בצורה יותר משובחת (ראה גם הלכות איסורי מזבח ז,ד).
<h3> יא</h3>
<b>עֹמֶר זֶה מִן הַשְּׂעוֹרִים הָיָה בָּא</b>. בניגוד לרוב המנחות שבאו מחיטים (הלכות מעשה הקרבנות יב,ב).
<b>כְּרִיכוֹת בִּמְחֻבָּר לַקַּרְקַע</b>. אוגדים את שיבולי השעורים בעודם מחוברים.
<b>כְּדֵי שֶׁיִּהְיֶה נִקְצָר בְּעֵסֶק גָּדוֹל</b>. בפרסום ובהמולה.
<b>שָׁלֹשׁ סְאִין</b>. כעשרים וחמישה ליטר. כל איש קוצר סאה אחת במגל משלו לתוך קופה.
<b>בִּשְׁלֹשָׁה אֲנָשִׁים וּבְשָׁלֹשׁ קֻפּוֹת וּבִשְׁלֹשָׁה מַגָּלוֹת</b>. כדי שתסתיים הקצירה במהירות (פה"מ מנחות י,א), וכדי לפרסם את העניין (בבלי מנחות סד,א).
<b>קֻפּוֹת</b>. סלים.
<b>כֵּיוָן שֶׁחָשֵׁכָה</b>. ליל ט"ז בניסן.
<b>בָּא הַשֶּׁמֶשׁ</b>. שקעה.
<b>אֵלּוּ הַטּוֹעִים שֶׁיָּצְאוּ מִכְּלַל יִשְׂרָאֵל בְּבַיִת שֵׁנִי</b>. בייתוסים שאינם מאמינים בתורה שבעל פה (משנה מנחות י,ג).
<b>שַׁבַּת בְּרֵאשִׁית</b>. היום השביעי שבכל שבוע מאז בריאת העולם.
<b>שֶׁאֵינָהּ אֶלָּא שַׁבַּת יוֹם טוֹב</b>. והפסוק מכנה את יום טוב ראשון של פסח 'שבת'.
<b>וְלֶחֶם וְקָלִי וְכַרְמֶל לֹא תֹאכְלוּ עַד עֶצֶם הַיּוֹם הַזֶּה</b>. ומכאן נלמד איסור מן התורה לאכול מהתבואה החדשה עד יום הקרבת העומר (לפרטי דין זה ראה הלכות מאכלות אסורות י,ב-ה).
<b>וַיֹּאכְלוּ מֵעֲבוּר הָאָרֶץ מִמָּחֳרַת הַפֶּסַח מַצּוֹת וְקָלוּי</b>. בני ישראל אכלו מהתבואה החדשה כשנכנסו מהמדבר לארץ ישראל מט"ז בניסן שהוא מוצאי הפסח, ומכאן שזמן הקרבת העומר והיתר החדש תלוי בפסח ולא בשבת.
<b>וְאִם תֹּאמְרוּ שֶׁאוֹתוֹ הַפֶּסַח וכו'</b>. ניתן לטעון על הוכחה זו שהפסח בשנה ההיא היה בשבת, אבל בשנים אחרות יקריבו את העומר ויאכלו את החדש ממחרת שבת בראשית.
<b>הֵיאַךְ תָּלָה הַכָּתוּב הֶתֵּר אֲכִילָתָם וכו'</b>. הפסוק מפרש שבגלל שיום זה היה ממחרת הפסח הם אכלו, אם כן זה הגורם להיתר, ואין לפרש שרק במקרה זה אירע כך.
<h3> יב</h3>
<b>וְחָבְטוּ אוֹתוֹ</b>. להוציא את הגרעינים מהשיבולים.
<b>וְזוֹרִין</b>. משליכים ברוח להפריד את הקליפות מהגרעינים.
<b>וּבוֹרְרִין</b>. משלימים את הפרדת הגרגרים מהפסולת.
<b>וּמְהַבְהֲבִין אוֹתָן עַל הָאֵשׁ בְּאַבּוּב מְנֻקָּב</b>. קולים את גרגרי השעורים בכלי מנוקב המיוחד לקליית גרעינים כדי שהאש תגיע לכל הגרגרים.
<b>שׁוֹטְחִין אוֹתוֹ בָּעֲזָרָה וְהָרוּחַ מְנַשֶּׁבֶת בּוֹ</b>. לצנן את הגרגרים מחום הקלייה ולייבשם.
<b>לְרֵחַיִם שֶׁל גָּרוֹסוֹת</b>. רחיים של טחינה גסה.
<b>וּמוֹצִיאִין מִן הַכֹּל עִשָּׂרוֹן שֶׁהוּא מְנֻפֶּה בִּשְׁלֹשׁ עֶשְׂרֵה נָפָה</b>. מנפים את השעורים הטחונות שלוש עשרה פעמים בנפות שונות עד שתצא מהם סולת נקייה וממנה לוקחים עישרון למנחה (וראה לקמן ח,ד-ה).
<b>וְהַשְּׁאָר נִפְדֶּה וְנֶאֱכָל לְכָל אָדָם</b>. מה שנשאר מן השעורים נפדה בכסף ולאחר פדיונם הם חולין ומותר לכל אדם לאכול אותם.
<b>וְחַיָּב בַּחַלָּה וּפָטוּר מִן הַמַּעַשְׂרוֹת כְּמוֹ שֶׁבֵּאַרְנוּ</b>. דבר שבשעת חיובו במעשרות היה ברשות ההקדש פטור ממעשרות גם לאחר פדיונו (הלכות מעשר ג,כה), וחייב בהפרשת חלה (הלכות ביכורים ו,ג).
<b>וּבוֹלְלִין אוֹתוֹ בְּלֹג שֶׁמֶן... וְנוֹתְנִין עָלָיו קֹמֶץ לְבוֹנָה כִּשְׁאָר הַמְּנָחוֹת</b>. הלכות מעשה הקרבנות יב,ז, יב,ט.
<b>וּמְנִיפוֹ בַּמִּזְרָח</b>. כל הטעון תנופה מונף במזרח העזרה (שם ט,ו, וראה פסקים ושיטות שם).
<b>וּמַגִּישׁוֹ כְּנֶגֶד חֻדָּהּ שֶׁל קֶרֶן מַעֲרָבִית דְּרוֹמִית כִּשְׁאָר הַמְּנָחוֹת</b>. הלכות מעשה הקרבנות יב,ו.
<b>וְכֶבֶשׂ הָעוֹלָה קֹדֶם תָּמִיד שֶׁל בֵּין הָעַרְבַּיִם</b>. את כבש העולה שהיה בא עם העומר היו מקריבים לאחר הקרבת העומר (לקמן ט,ט), והוא היה קרב סמוך לתמיד של בין הערביים. ויש שפיסקו: "אחר שמקריבין מוסף היום וכבש העולה...", ופירשו שאת כבש העולה היו מקריבים לפני העומר (קרית ספר, וראה בביאור לקמן שם).
<h3> יג</h3>
<b>מֵחֲמֵשֶׁת מִינֵי תְּבוּאָה</b>. חיטה, שעורה, כוסמין, שיבולת שועל ושיפון.
<b>אֲבָל בֵּית הַשְּׁלָהִין שֶׁבָּעֲמָקִים וכו'</b>. שדה צמאה למים שאינה מסתפקת במי גשמים, והחיטים שגדלו בה פסולות למנחות (הלכות איסורי מזבח ו,יב).
<b>אֲבָל לֹא יִגְדֹּשׁ</b>. לא יערום את התבואה.
<h3> יד</h3>
<b>תְּבוּאָה שֶׁהִשְׁרִישָׁה</b>. הצמיחה שורשים באדמה.
<b>קֹדֶם הָעֹמֶר</b>. קודם קצירת העומר (פה"מ מנחות י,ו).
<b>כְּדֶרֶךְ שֶׁאָסוּר לְאָכְלָהּ</b>. הלכות מאכלות אסורות י,ד.
<h3> טו</h3>
<b>שֶׁלֹּא הֵבִיאָה שְׁלִישׁ וכו'</b>. כשעדיין לא גדלה שליש מגודלה המלא נחשבת שחת ולא תבואה ומותר לקצור אותה לבהמה.
<b>וְקוֹצְרִים מִפְּנֵי הַנְּטִיעוֹת שֶׁלֹּא יִפָּסְדוּ</b>. שהתבואה לא תהרוס את האילנות.
<h3> טז</h3>
<b>לֹא יַעֲשֶׂה אוֹתָן כְּרִיכוֹת</b>. אגודות גדולות של תבואה המורכבות מכמה צבתים.
<b>יַנִּיחֵם צְבָתִים</b>. יאגוד את התבואה באגודות קטנות וישאירה כך (פה"מ מנחות י,ט).
<h3> יז</h3>
<b>כְּבָר בֵּאַרְנוּ שֶׁאֵין מְבִיאִין וכו'</b>. הלכות איסורי מזבח ה,ט-י.
<b>וְלֹא בִּכּוּרִים</b>. חיטים ושעורים שמביאים בביכורים (ליקו"ה מנחות סח,ב).
<b>שְׁתֵּי הַלֶּחֶם</b>. בשבועות (לקמן ח,א).
<h3> יח</h3>
<b>וְכָל הַמַּקְרִיב מִנְחָה מִן הֶחָדָשׁ תְּחִלָּה</b>. המקריב מנחה פעם ראשונה מהתבואה החדשה.
<h3> יט</h3>
<b>תְּבוּאָה שֶׁזְּרָעָהּ אַחַר שֶׁקָּרַב הָעֹמֶר וּקְצָרָהּ אַחַר שֶׁקָּרַב הָעֹמֶר שֶׁל שָׁנָה הַבָּאָה</b>. באופן שעבר עליה הבאת שתי הלחם והעומר, אך לא בסדר הרגיל שקודם בא עומר ואחריו שתי הלחם אלא קודם שתי הלחם.
<h3> כ</h3>
<b>תְּבוּאָה שֶׁהָיְתָה בַּקַּרְקַע וְחָנְטוּ עָלֶיהָ אוֹ הֵנֵצּוּ עָלִים שֶׁלָּהּ כְּשֶׁהֵבִיאוּ שְׁתֵּי הַלֶּחֶם</b>. ובאופן שלא הייתה השרשה, כגון שהטמין בקרקע שיבולים והם הוציאו עלים (חנטה) ורק לאחר הבאת שתי הלחם הם השרישו (אבן האזל).
<h3> כא</h3>
<b>וְהַקָּצִיר כָּשֵׁר</b>. לאכילה לאחר הקרבת העומר, ולמנחות לאחר הבאת שתי הלחם (ריק"ו).
<h3> כב</h3>
<b>לִסְפֹּר שֶׁבַע שַׁבָּתוֹת תְּמִימוֹת</b>. לספור את הימים בכל יום במשך שבעה שבועות.
<b>הַיָּמִים עִם הַשָּׁבוּעוֹת</b>. לציין כמה ימים עברו וכמה שבועות עברו.
<b>שֶׁנֶּאֱמַר תִּסְפְּרוּ חֲמִשִּׁים יוֹם</b>. חוץ ממה שנאמר "וספרתם... שבע שבתות תמימֹת".
<h3> כד</h3>
<b>מִצְוָה זוֹ עַל כָּל אִישׁ מִיִּשְׂרָאֵל</b>. בניגוד לספירת שנות היובל המוטלת על בית הדין בלבד (הלכות שמיטה ויובל י,א).
<b>וְנָשִׁים וַעֲבָדִים פְּטוּרִין מִסְּפִירַת הָעֹמֶר</b>. שנשים פטורות ממצוות עשה שבאות מזמן לזמן (הלכות עבודה זרה יב,ג), ועבדים פטורים ממצוות עשה שהנשים אין חייבות בהן (הלכות חגיגה ב,א).
<h2>פרק ח</h2>
<h3> א</h3>
<b>הַקָּרְבָּנוֹת הָאֲמוּרוֹת בְּחֻמַּשׁ הַפְּקוּדִים</b>. במדבר כח,כז-ל.
<b>מִנְחָה חֲדָשָׁה שְׁתֵּי הַלֶּחֶם</b>. שני לחמי חמץ מהתבואה החדשה, והבאתם מתירה הקרבת מנחות מהתבואה החדשה (לעיל ז,יז).
<b>הַקָּרְבָּנוֹת הָאֲמוּרוֹת בְּחֻמַּשׁ וַיִּקְרָא</b>. כג,יח-יט.
<h3> ב</h3>
<b>לֹא מָצְאוּ חָדָשׁ יָבִיאוּ מִן הָעֲלִיָּה</b>. מתבואה ישנה (הנמצאת כבר באחסון).
<h3> ג</h3>
<b>חִטִּים שֶׁיָּרְדוּ בֶּעָבִים</b>. ירדו עם הגשם או הרוח מהעננים (ומדובר שצמחו באדמה או שירדו על ידי נס, ראה רש"י ותוספות מנחות סט,ב).
<b>מִמּוֹשְׁבֹתֵיכֶם</b>. ארץ ישראל.
<b>יֵשׁ בָּהֶן סָפֵק אִם אֲנִי קוֹרֵא בָּהֶן מִמּוֹשְׁבֹתֵיכֶם</b>. אינם מחוץ לארץ אך גם אינם מארץ ישראל.
<b>שָׁלֹשׁ סְאִין חִטִּים חֲדָשׁוֹת... וּמְנַפִּין מֵהֶן שְׁנֵי עֶשְׂרוֹנוֹת</b>. מכעשרים וחמישה ליטר חיטים הוציאו כחמישה ליטרים סולת.
<b>וְשָׁפִין בָּהֶן וּבוֹעֲטִין בָּהֶן וכו'</b>. ראה לעיל ה,ו.
<b>וְהַשְּׁאָר נִפְדֶּה וְנֶאֱכָל לְכָל אָדָם וכו'</b>. ראה לעיל ז,יב.
<h3> ד</h3>
<b>שְׁתֵּי הַלֶּחֶם שֶׁהֵן מִן הֶחָדָשׁ וכו'</b>. תבואה לחה מוציאה פחות סולת משובחת מתבואה ישנה, ושעורים מוציאים פחות סולת מחיטים.
<b>וְלֶחֶם הַפָּנִים... דַּי לוֹ בְּאַחַת עֶשְׂרֵה נָפָה</b>. לעיל ה,ו.
<b>הָעֹמֶר... מִשָּׁלֹשׁ סְאִין וּבִשְׁלֹשׁ עֶשְׂרֵה נָפָה</b>. לעיל ז,יב.
<h3> ז</h3>
<b>וְלִישָׁתָן וַעֲרִיכָתָן בַּחוּץ</b>. ראה לעיל ה,ז.
<h3> ח</h3>
<b>שֶׁנֶּאֱמַר הוּא לְבַדּוֹ יֵעָשֶׂה לָכֶם</b>. מפסוק זה נלמד היתר עשיית מלאכת אוכל נפש ביום טוב לצורך אדם מישראל בלבד (ראה הלכות יום טוב א,יג).
<h3> ט</h3>
<b>וַהֲרֵי מְפֹרָשׁ בַּתּוֹרָה שֶׁהֵן חָמֵץ</b>. בניגוד לשאר מנחות שצריכות להיות מצה, על שתי הלחם נאמר "חמץ תאפינה" (ויקרא כג,יז).
<b>וְכֵיצַד עוֹשֶׂה</b>. באיזה אופן מחמץ את הלחם (ראה גם הלכות מעשה הקרבנות ט,יח בנוגע לחימוץ לחמי תודה).
<b>שְׂאֹר</b>. עיסה חמוצה ממים וקמח המשמשת להתפחת בצק אחר.
<b>לְתוֹךְ הָעִשָּׂרוֹן</b>. לתוך הכלי שבו מודדים את העישרון.
<h3> יא</h3>
<b>כֵּיצַד הֲנָפַת הַלֶּחֶם עִם שְׁנֵי כִּבְשֵׂי הַשְּׁלָמִים וכו'</b>. היה מניף את שני הכבשים חיים ובצדם שני הלחמים יחד (לח"מ, מער"ק).
<b>חָזֶה וָשׁוֹק</b>. החזה והרגל האחורית הימנית, החלקים שבשלמי יחיד ניתנים לכהנים.
<b>בַּמִּזְרָח בִּמְקוֹם כָּל הַתְּנוּפוֹת</b>. ראה גם הלכות מעשה הקרבנות ט,ו.
<b>נוֹטֵל כֹּהֵן גָּדוֹל אַחַת מֵהֶן</b>. ראה לעיל ד,יד.
<b>וְהַשְּׁנִיָּה מִתְחַלֶּקֶת לְכָל הַמִּשְׁמָרוֹת</b>. קרבנות הרגלים מתחלקים לכל המשמרות ולא רק למשמר העובד באותו שבוע (הלכות כלי המקדש ד,ה).
<b>וּשְׁתֵּיהֶן נֶאֱכָלוֹת כָּל אוֹתוֹ הַיּוֹם וַחֲצִי הַלַּיְלָה כִּבְשַׂר קָדְשֵׁי קָדָשִׁים</b>. ששלמי ציבור נחשבים קדשי קדשים (ראה מעשה הקרבנות א,יז), ולכן בניגוד לשלמי יחיד הם נאכלים רק לזכרי כהנים ורק ליום ולילה (ראה גם שם ט,ד, י,ג).
<h3> יב</h3>
<b>מוֹשֵׁךְ שְׁתַּיִם מֵהֶן וּמְנִיפָן</b>. ובכך הם מתקדשים ללחמי עצרת.
<b>וְהַשְּׁאָר פּוֹדִין אוֹתוֹ בִּפְנִים וְנֶאֱכָלִין בַּחוּץ כִּשְׁאָר הַחֻלִּין</b>. את הלחמים הנוספים יש לפדות מקדושת הדמים שלהם, ולאחר מכן הם נעשים חולין ומותר להוציאם מהעזרה וכל אדם יכול לאכלם (לדין דומה בלחמי תודה ראה הלכות פסולי המוקדשין יב,טו).
<h3> יג</h3>
<b>מוֹשֵׁךְ שְׁנַיִם מֵהֶן וְזוֹרֵק דָּמָן שֶׁלֹּא לִשְׁמָן וכו'</b>. את דם שני הכבשים הראשונים זורק שלא לשם כבשי עצרת, וקרבנות אלו כשרים אלא שלא יוצאים בהם ידי חובה (ראה הלכות פסולי המוקדשין טו,א).
<b>וּמֵנִיף הַשְּׁנַיִם הַנִּשְׁאָרִים הַכְּשֵׁרִים עִם שְׁתֵּי הַלֶּחֶם</b>. אבל אם יזרוק את דם השניים הראשונים לשמם, השניים הנותרים שנעשו מיותרים ייפסלו (בבלי מנחות מח,א).
<h3> יד</h3>
<b>שְׁתֵּי הַחַלּוֹת מְעַכְּבוֹת זוֹ אֶת זוֹ וּשְׁנֵי הַכְּבָשִׂים מְעַכְּבִין זֶה אֶת זֶה</b>. לא יוצאים ידי חובת האחד ללא השני.
<b>שָׁחַט אֶחָד לִשְׁמוֹ</b>. ואת השני שחט שלא לשמו.
<h3> טו</h3>
<b>שְׁתֵּי הַלֶּחֶם מְעַכְּבִין אֶת הַכְּבָשִׂים</b>. לא מקריבים את הכבשים בלי לחם.
<b>וּשְׁנֵי הַכְּבָשִׂים אֵינָן מְעַכְּבִין אֶת הַלֶּחֶם</b>. וכשאין כבשים יוצאים ידי חובת הלחם ללא כבשים.
<b>אָבַד הַלֶּחֶם יֹאבְדוּ הַכְּבָשִׂים</b>. יוציאום לבית השרפה.
<h3> טז</h3>
<b>וְתַעֲבוֹר צוּרָתָן וְיֵצְאוּ לְבֵית הַשְּׂרֵפָה</b>. לא אוכלים אותם אלא ממתינים שיתעפשו ואז שורפים אותם.
<b>וְיָבִיאוּ לֶחֶם בְּלֹא כְּבָשִׂים</b>. שיטעו ויחשבו שלא צריך כבשים, אף לכתחילה.
<b>הַבָּאִים בְּיוֹם זֶה בִּגְלַל הַלֶּחֶם</b>. הנוספים על קרבנות מוסף (לעיל ה"א).
<h3> יח</h3>
<b>אַיִל שֶׁל מוּסַף הַיּוֹם וּשְׁנֵי אֵילִים הַבָּאִים בִּגְלַל הַלֶּחֶם אֵינָן מְעַכְּבִין זֶה אֶת זֶה</b>. אבל שני האילים הבאים בגלל הלחם מעכבים אחד את השני (ריק"ו, כס"מ על פי בבלי מנחות מה,א).
<h3> יט</h3>
<b>וְאִם נִשְׁחֲטוּ כֻּלָּן מְעַכְּבִין זֶה אֶת זֶה</b>. וכגון אם נשפך הדם של אחד מהם לפני זריקה, כולם נפסלו.
<h3> כ</h3>
<b>הַתְּמִידִין אֵינָן מְעַכְּבִין אֶת הַמּוּסָפִין וכו'</b>. ואף התמידים עצמם לא מעכבים זה את זה (לעיל א,יב).
<b>וְלֹא הַמּוּסָפִין מְעַכְּבִין זֶה אֶת זֶה</b>. כשיש שני מוספים באותו יום (כגון שבת וראש חודש), מוסף אחד אינו מעכב את השני. וכן המינים של המוסף (פרים, אילים וכבשים) אינם מעכבים אחד את השני.
<b>וְלֹא מִנְיַן הָעוֹלוֹת כֻּלָּן מְעַכֵּב</b>. מספר הבהמות שצריך להקריב לעולה ממין אחד (כגון שני פרים, שבעה כבשים).
<b>הֲרֵי שֶׁלֹּא מָצְאוּ אֶלָּא שִׁשָּׁה כְּבָשִׂים</b>. ביום שצריך להקריב בו שבעה כבשים למוסף.
<b>לֹא נִמְצְאוּ אֶלָּא שְׁנֵי כְּבָשִׂים</b>. בנוסף לתמידים של אותו יום.
<b>הֲרֵי הַדָּבָר שָׁקוּל</b>. מצד אחד התמידים תדירים מהמוספים, ומצד שני המוספים של היום קדושים יותר מהתמידים של מחר (מחמת קדושת היום או מפני שכבר ראויים להקרבה, ראה בבלי מנחות מט,א), ובסתירה בין תדיר למקודש אין העדפה לזה או לזה (ראה לקמן ט,ב).
<h2>פרק ט</h2>
<h3> א</h3>
<b>בְּאֶחָד בְּתִשְׁרֵי</b>. ראש השנה, והוא גם ראש חודש תשרי.
<h3> ב</h3>
<b>וְכָל הַמְקֻדָּשׁ מֵחֲבֵרוֹ קוֹדֵם אֶת חֲבֵרוֹ</b>. מבואר לקמן ה"ה ואילך.
<h3> ד</h3>
<b>יִהְיֶה זֶה מְמָרֵס בַּדָּם עַד שֶׁיִּזְרֹק דַּם הַתָּדִיר אוֹ דַּם הַמְקֻדָּשׁ</b>. הכהן שקיבל את דם הקרבן הראוי להיות שני, יערבב את דמו (שלא יקרש) עד לאחר הקרבת הראשון ואז יקריבו את דם השני.
<h3> ה</h3>
<b>שֶׁדַּם הַחַטָּאת מְכַפֵּר</b>. זריקת הדם מכפרת על החטא שעליו הובאה החטאת.
<b>מִפְּנֵי שֶׁהָעוֹלָה כֻּלָּהּ לָאִשִּׁים</b>. ומחטאת (ושאר הקרבנות) רק האימורים ניתנים על אש המזבח.
<b>דַּם עוֹלָה וְדַם אָשָׁם</b>. גם דם האשם מכפר אך הוא פחות מקודש מהחטאת (לקמן ה"ח) ולכן דינו שקול לדם העולה.
<h3> ו</h3>
<b>חַטָּאת קוֹדֶמֶת לָעוֹלָה</b>. כשלא שחט עדיין, ישחט ויקריב את החטאת ואז ישחט את העולה. אבל אם שחט את השני לפני שסיים את מעשה הראשון, יקדים את נתינת דם החטאת לדם העולה ואת הקטרת איברי העולה לאימורי החטאת, כמבואר לעיל ה"ה (ריק"ו).
<b>שֶׁנֶּאֱמַר אֶת אֲשֶׁר לַחַטָּאת רִאשׁוֹנָה</b>. נאמר ביחס למחויב קרבן עולה ויורד שאין ידו משגת להביא בהמה, שמביא לחטאתו שני עופות אחד לעולה ואחד לחטאת.
<b>בִּנְיַן אָב</b>. מקור הלכתי שמהווה בסיס לדינים אחרים שנלמדים ממנו.
<b>וְכֵן בִּשְׁעַת הַפְרָשָׁה</b>. כשמקדישם לקרבן יקדיש את החטאת קודם.
<h3> ז</h3>
<b>בְּשִׁגְגַת צִבּוּר בַּעֲבוֹדָה זָרָה</b>. כשהורו הסנהדרין בטעות שמותר לעבוד עבודה זרה ורוב הציבור עשה על פיהם.
<b>שֶׁהֵן מְבִיאִין פַּר עוֹלָה וּשְׂעִיר חַטָּאת</b>. ראה הלכות שגגות יב,א.
<b>כַּמִּשְׁפָּט</b>. ומכאן שצריך להקריב את הקרבנות כסדר הכתוב בתורה, כמבואר בסוף ההלכה.
<b>וּפַר כֹּהֵן מָשִׁיחַ</b>. פר חטאת שמביא הכהן הגדול כאשר הורה בשגגה להתיר איסור שחייבים עליו כרת ועשה על פי הוראת עצמו (שם טו,א).
<b>קוֹדֵם לְפַר הֶעְלֵם דָּבָר שֶׁל צִבּוּר</b>. פר חטאת שמביאים הציבור כשהורו הסנהדרין בטעות להתיר איסור שחייבים עליו כרת ורוב הציבור עשה על פיהם (שם יב,א).
<b>שֶׁכָּךְ הוּא סֵדֶר הַכָּתוּב בַּתּוֹרָה</b>. ובתורה (במדבר טו,כד) נזכר קודם פר בן בקר לעולה, ואחר כך שעיר עזים לחטאת (ראה הר המוריה, וראה מרכה"מ שפירש באופן אחר).
<b>לִשְׂעִיר נָשִׂיא</b>. שעיר חטאת שמביא המלך (שם א,ד בניגוד לשאר העם שמביאים לחטאתם כבשה או שעירה נקבה).
<b>וּשְׂעִירַת יָחִיד קוֹדֶמֶת לַכִּבְשָׂה וכו'</b>. היחיד שחטא בעבודה זרה מביא דווקא שעירה, ובשאר החטאים מביא שעירה או כבשה (שם).
<h3> ח</h3>
<b>אֲפִלּוּ חַטַּאת הָעוֹף שֶׁל יוֹלֶדֶת קוֹדֶמֶת לְכִבְשָׂהּ</b>. יולדת מביאה עוף לחטאת, וכבש או עוף לעולה (הלכות מחוסרי כפרה א,ג). חטאתה קודמת לעולתה אפילו כשהעולה מבהמה (כמבואר לעיל ה"ו, ואף שאין בחטאת זו את מעלת החטאת שהרי אינה מכפרת חטא מסוים).
<b>שֶׁדָּמָהּ נִתָּן עַל אַרְבַּע קְרָנוֹת וְעַל הַיְסוֹד</b>. ראה הלכות מעשה הקרבנות ה,ז. ואילו דם האשם נזרק שתי מתנות שהן ארבע בחלק התחתון של המזבח (שם ה"ו).
<b>חוּץ מֵאֲשַׁם מְצֹרָע מִפְּנֵי שֶׁהוּא בָּא עַל יְדֵי הֶכְשֵׁר</b>. לצורך הכשרת וטהרת המצורע. שהמצורע שנטהר מביא שלושה קרבנות: חטאת, עולה ואשם (הלכות מחוסרי כפרה א,ג), וסיום תהליך טהרתו תלוי בהקרבת האשם והזאת דמו על המצורע, ולכן הוא חשוב מהחטאת וקודם לה (פה"מ זבחים י,ה, וראה הלכות מחוסרי כפרה ה,ג).
<b>הָאָשָׁם קוֹדֵם לְתוֹדָה וְאֵיל נָזִיר מִפְּנֵי שֶׁהוּא קָדְשֵׁי קָדָשִׁים</b>. והם קדשים קלים (הלכות מעשה הקרבנות א,יז).
<b>מִפְּנֵי שֶׁהֵן נֶאֱכָלִין לְיוֹם אֶחָד וּטְעוּנִין לֶחֶם</b>. והשלמים נאכלים לשני ימים ולילה (הלכות מעשה הקרבנות י,ו-ז).
<b>וְהַתּוֹדָה קוֹדֶמֶת לְאֵיל נָזִיר מִפְּנֵי שֶׁיֵּשׁ בָּהּ אַרְבָּעָה מִינֵי מִנְחָה</b>. עם התודה מביאים ארבעים לחמים מארבעה סוגים (שם ט,יז-יח), ועם איל הנזיר מביאים עשרים לחמים משני סוגים (שם הכ"ג).
<b>שְׁלָמִים קוֹדְמִין לַבְּכוֹר מִפְּנֵי שֶׁהֵן טְעוּנִין מַתַּן שְׁתַּיִם שֶׁהֵן כְּאַרְבַּע</b>. והבכור טעון שפיכה אחת כנגד היסוד (שם ה,יז).
<b>וּטְעוּנִין סְמִיכָה</b>. שם ג,ו.
<b>וּתְנוּפָה</b>. שם ט,ו.
<b>וּנְסָכִים</b>. שם ב,ב.
<b>הַבְּכוֹר קוֹדֵם לְמַעְשַׂר בְּהֵמָה מִפְּנֵי שֶׁקְּדֻשָּׁתוֹ מֵרֶחֶם וְנֶאֱכָל לַכֹּהֲנִים בִּלְבַד</b>. אבל את המעשר צריך להקדיש (ראה הלכות בכורות ז,א) והוא נאכל לבעלים (שם ו,ד).
<b>מִפְּנֵי שֶׁהוּא זֶבַח וְיֵשׁ בּוֹ קָדְשֵׁי קָדָשִׁים דָּמוֹ וְאֵמוּרָיו</b>. המעשר קודם לעוף מפני שהוא מין בהמה. ולמרות שהעופות הם קדשי קדשים ואילו המעשר הוא קדשים קלים, גם למעשר יש צד של קדשי קדשים מכיוון שדמו ואימוריו שעולים למזבח נחשבים קדשי קדשים (ראה פה"מ זבחים י,ג).
<b>וְחַטַּאת הָעוֹף קוֹדֶמֶת לְעוֹלַת בְּהֵמָה</b>. לעיל ה"ו.
<h3> ט</h3>
<b>שֶׁכֵּן נִתְרַבּוּ בַּנְּסָכִים</b>. נסכי הסולת והיין שלהם גדולים יותר (לשיעור הנסכים ראה הלכות מעשה הקרבנות ב,ד).
<b>שֶׁבִּכְלַל אֵמוּרֵי כְּבָשִׂים הָאַלְיָה</b>. בנוסף לשאר האימורים מקטירים את האליה של הכבש (שם א,יח).
<b>הָעֹמֶר קוֹדֵם לַכֶּבֶשׂ הַבָּא עִמּוֹ</b>. מקריבים אותו קודם. ויש שפירשו שאם יש לו אפשרות להביא רק אחד מהם יביא את העומר ולא את הכבש (מנ"ח מצווה שז בדעת קרית ספר, וראה לעיל ז,יב).
<b>וּשְׁתֵּי הַלֶּחֶם קוֹדְמִין לִשְׁנֵי כְּבָשִׂים</b>. שאם אין אפשרות להביא את שניהם מביא לחם ולא כבשים (מנ"ח שם, וראה לעיל ח,טו). ויש שפירשו שמביאים אותם לעזרה קודם (ח"ד הוריות ב,ד), או שמתעסקים בהכנתם קודם (רש"ש הוריות יג,א).
<b>דָּבָר הַבָּא בִּגְלַל הַיּוֹם</b>. העומר בט"ז ניסן ושתי הלחם בשבועות.
<b>קוֹדֵם לְדָבָר הַבָּא בִּגְלַל הַלֶּחֶם</b>. הכבש הבא עם העומר ושני הכבשים הבאים עם שתי הלחם.
<h3> י</h3>
<b>מִנְחַת הָאִישׁ קוֹדֶמֶת לְמִנְחַת הָאִשָּׁה</b>. כאשר שתי המנחות שוות (הר המוריה על פי ירושלמי הוריות ג,ד). והוא הדין לכל שאר הקרבנות (רדב"ז).
<b>מִנְחַת חוֹטֵא קוֹדֶמֶת לְמִנְחַת נְדָבָה מִפְּנֵי שֶׁהִיא בָּאָה עַל חֵטְא</b>. הקרבתה מכפרת על החטא (ראה גם לעיל ה"ה).
<b>מִנְחַת נְדָבָה וּמִנְחַת שׂוֹטָה אֵי זֶה שֶׁיִּרְצֶה מֵהֶן יַקְדִּים</b>. מנחת הנדבה עדיפה מכיוון שהיא מחיטים ויש בה שמן ולבונה, ומנחת הסוטה עדיפה מכיוון שבאה לברר עוון (בבלי זבחים צ,א). ולכן יקדים איזו מנחה שירצה.
<h3> יא</h3>
<b>וְהַיַּיִן קוֹדֵם לַשֶּׁמֶן וכו'</b>. ניתן להתנדב את כל אלו למזבח: היין מתנסך על המזבח והשמן הלבונה והעצים מוקטרים (הלכות מעשה הקרבנות יד,א), וכן אפשר לנדב מלח לצורך מליחת הקרבנות. ואם אחד התנדב מנחה ואחד התנדב יין, נזקקים תחילה לזה שהביא מנחה, וכן בשאר הדוגמאות (ח"ד זבחים י,ב).
<h3> יג</h3>
<b>וּשְׁלָמִים שֶׁל יוֹם</b>. שנשחטו היום.
<b>שֶׁל אֶמֶשׁ קוֹדְמִין שֶׁהֲרֵי קָרַב זְמַנָּן</b>. זמן אכילתם מסתיים קודם.
<b>שְׁלָמִים שֶׁל אֶמֶשׁ וְחַטָּאת אוֹ אָשָׁם שֶׁל יוֹם וכו'</b>. אף שזמן אכילת השלמים יסתיים בסוף היום (שנאכלים ביום השחיטה ולמחרת עד הערב), ואילו זמן אכילת החטאת והאשם נמשך עד חצות הלילה, אכילתם קודמת.
<b>כְּמוֹ שֶׁבֵּאַרְנוּ</b>. הלכות מעשה הקרבנות א,יז.
<h2>פרק י</h2>
<h3> א</h3>
<b>וְאַיִל זֶה הוּא הַנִּקְרָא אֵיל הָעָם</b>. שכן הוא הובא מהציבור, ובנוסף היה הכהן הגדול מביא איל אחר לעולה (הלכות עבודת יום הכיפורים א,א).
<b>וְהוּא נֶאֱכָל לָעֶרֶב</b>. במוצאי הצום.
<h3> ב</h3>
<b>וְעוֹד מַקְרִיבִין הַצִּבּוּר שְׂעִיר חַטָּאת וְהוּא נִשְׂרָף וכו'</b>. ובנוסף היה הכהן הגדול מביא עוד פר לחטאת משל עצמו (שם).
<h3> ה</h3>
<b>וְזֶה מוּסָף בִּפְנֵי עַצְמוֹ</b>. אף ששמיני עצרת סמוך לסוכות, הוא אינו נחשב ליום נוסף של סוכות אלא ליום טוב עצמאי, ומספר הקרבנות שלו אינו תואם את מוספי חג הסוכות (וראה גם לקמן הי"ג לעניין חלוקת העבודה בין המשמרות).
<h3> ו</h3>
<b>הָיָה מְנַסֵּךְ הַמַּיִם לְבַדּוֹ</b>. היה מנסך את המים בפני עצמם בלי לערבבם עם היין.
<h3> ז</h3>
<b>וְנִסֵּךְ שְׁנֵיהֶן מִכְּלִי אֶחָד</b>. כשהם מעורבים.
<b>לַזֶּבַח</b>. לקרבן התמיד.
<b>וּבְקֶרֶן דְּרוֹמִית מַעֲרָבִית הָיָה מְנַסֵּךְ לְמַעְלָה</b>. ראה גם הלכות מעשה הקרבנות ז,י.
<b>וְהַכֹּל יוֹרֵד לַשִּׁיתִין כְּמוֹ שֶׁבֵּאַרְנוּ</b>. המים היו יורדים מלמעלה לנקבים שביסוד (הלכות מעשה הקרבנות ב,א).
<b>צְלוֹחִית</b>. קנקן.
<b>הַשִּׁילוֹחַ</b>. מעיין השילוח שנמצא מדרום להר הבית.
<b>הִגִּיעוּ לְשַׁעַר הַמַּיִם</b>. מהשערים הדרומיים של העזרה (ראה צורת העזרה בהלכות בית הבחירה סוף פרק ה).
<b>תָּקְעוּ וְהֵרִיעוּ וְתָקְעוּ</b>. ראה גם הלכות כלי המקדש ז,ו.
<b>וּפָנָה לִשְׂמֹאלוֹ</b>. מכיוון שהניסוך היה בקרן דרומית מערבית משמאל לכבש (שהיה בדרום המזבח), העולה לנסך (בשונה משאר העולים למזבח) היה פונה בראש הכבש שמאלה (הלכות מעשה הקרבנות ז,יא).
<b>וּמְנֻקָּבִין הָיוּ כְּמִין שְׁנֵי חֳטָמִין דַּקִּין</b>. בתחתית הספלים היו בליטות ובהם נקבים ליציאת היין והמים.
<b>וְשֶׁל מַיִם הָיָה נֶקֶב שֶׁלּוֹ דַּק מִשֶּׁל יַיִן</b>. בשני הניסוכים היה מנסך שלושה לוגין, וכדי שהניסוך יסתיים בבת אחת היה הנקב של המים (היוצאים מהר יותר) קטן משל היין.
<h3> ח</h3>
<b>הַגְבַּהּ יָדְךָ</b>. כדי שיראו כולם שהוא מנסך לתוך הספלים.
<b>שֶׁאָמְרוּ מִין הוּא שֶׁהֵן אוֹמְרִין שֶׁאֵין מְנַסְּכִין מַיִם</b>. מכיוון שניסוך המים אינו מפורש בתורה אלא הוא הלכה למשה מסיני (לעיל ה"ו), המינים הכופרים בתורה שבעל פה סברו שאין לנסך מים.
<h3> ט</h3>
<b>וְאֵינָהּ מִכְּלֵי הַשָּׁרֵת</b>. שלא יחשבו שהמים הללו מקודשים לצורך קידוש ידיים ורגליים וישתמשו בהם לכך (פה"מ סוכה ד,ט).
<h3> י</h3>
<b>נִתְגַּלְּתָה</b>. הוסר כיסוי החבית, ומשקה שהיה בכלי ללא כיסוי ויש חשש שמא נחש הטיל לתוכו ארס, פסול למזבח (הלכות איסורי מזבח ו,י).
<h3> יא</h3>
<b>בְּכָל יוֹם וָיוֹם מִימֵי הֶחָג הָיוּ אוֹמְרִין שִׁירָה בִּפְנֵי עַצְמָהּ עַל מוּסַף הַיּוֹם</b>. בניסוך היין של קרבן מוסף היו אומרים שירה (לעיל ו,ח-ט). בסוכות היו אומרים בכל יום שיר מיוחד לאותו יום.
<b>וְאִם חָל שַׁבָּת לִהְיוֹת בְּאֶחָד מֵהֶן יִמּוֹטוּ יִדָּחֶה</b>. ואם שבת יוצאת באחד מימי חול המועד, במוסף שבאותו יום שרים שיר של שבת (ראה לעיל ו,י בפסקים ושיטות), ולאחר השבת ממשיכים את סדר השירים מהמקום שבו פסקו, באופן שהמזמור של יום שישי של חול המועד נדחה ולא נאמר.
<h3> יב</h3>
<b>כְּבָר בֵּאַרְנוּ שֶׁכָּל מִשְׁמְרוֹת כְּהֻנָּה אַרְבָּעָה וְעֶשְׂרִים וְכֻלָּן עוֹבְדִין בְּשָׁוֶה בָּרְגָלִים</b>. הלכות כלי המקדש ד,ג-ו.
<h3> יג</h3>
<b>וְכָל מִי שֶׁהָיָה מַקְרִיב פַּר הַיּוֹם לֹא הָיָה מַקְרִיב פַּר לְמָחָר</b>. כדי שכל המשמרות יקריבו פרים.
<b>וּבַשְּׁמִינִי חוֹזְרִים לְפַיֵּס כֻּלָּן כְּאֶחָד כִּשְׁאָר הָרְגָלִים</b>. שקרבנות שמיני עצרת אינם שייכים לקרבנות חג הסוכות (לעיל ה"ה), ולכן לא התחשבו בחלוקת העבודה של ימי הסוכות, אלא עשו פיס חדש בין המשמרות.
<b>כְּמוֹ שֶׁבֵּאַרְנוּ</b>. שכל המשמרות שוות ברגלים (לעיל הי"ב, הלכות כלי המקדש ד,ד).
<h3> יד</h3>
<b>הָיָה שָׁם מִנְחַת נְסָכִים שֶׁל מוּסָפִין וְשֶׁל תְּמִידִין אֶחָד וְשִׁשִּׁים עִשָּׂרוֹן</b>. לכל העולות שהקריבו ביום זה: תמידים, מוסף שבת ומוסף החג.
<h3> טו</h3>
<b>וּלְעוֹלָם אֵין מְעָרְבִין נְסָכִים וכו'</b>. לא מערבים את הסולת והיין של הנסכים של הקרבנות ממינים שונים. אבל מאותו המין מערבים (מרכה"מ, וראה לקמן הי"ז ואילך).
<h3> יז</h3>
<b>מְנָחוֹת שֶׁל נְסָכִים</b>. ממינים שונים (כבשים, אילים, פרים).
<b>אַחַר שֶׁנִּבְלְלָה כָּל מִין וָמִין בִּפְנֵי עַצְמו כְּשֵׁרוֹת</b>. ואם נתערבו קודם הבלילה: אם נתערבו מנחות פרים ואילים — המנחות כשרות, ואם נתערבו מנחות פרים או אילים במנחות כבשים — המנחות פסולות (שכן במנחת כבשים יחס הסולת והשמן הוא שלושה לוגים לעישרון, ובמנחות פרים ואילים היחס הוא שני לוגים לעישרון; מרכה"מ, ליקו"ה מנחות פט,ב). וכל זה במנחות של מינים שונים אבל מנחות של אותו המין מותר לערב אף לכתחילה (לעיל הט"ו).
<h3> יח</h3>
<b>וְכֵיוָן שֶׁנִּבְלְלוּ הַמְּנָחוֹת... מֻתָּר לְעָרֵב יַיִן שֶׁלָּהֶן לְכַתְּחִלָּה</b>. כשהמנחות נפרדות אסור לכתחילה לערב את היין שלהם שמא יערב את הסולת (בבלי מנחות פט,ב). ולאחר שהתערבו המנחות או הוקטרו, מותר לערב רק יין של פרים ביין של אילים (שגם אם סולתן התערבה לפני הבלילה אינם נפסלים) אבל לא יין של פרים או אילים בכבשים (לקמן הי"ט).
<h3> יט</h3>
<b>יֵין נְסָכִים שֶׁל אֶמֶשׁ</b>. שכן מותר להביא מנחת נסכים אפילו כמה ימים לאחר הקרבת הקרבן (הלכות מעשה הקרבנות ב,יב).
<b>בְּיֵין נִסְכֵּי כְּבָשִׂים</b>. מערב יין של נסכי כבשים ביין של נסכי כבשים (ראה ריק"ו וכס"מ שהגיהו: "יין נסכי כבשים ביין נסכי כבשים", אך גם ללא ההגהה מתפרשת ההלכה באופן זה אלא שהלשון קצרה, וכן הוא במשנה מנחות ט,ד לפי נוסח הרמב"ם).
<b>אֲבָל אֵין מְעָרְבִין יֵין נִסְכֵּי כְּבָשִׂים בְּיֵין נִסְכֵּי פָּרִים וְאֵילִים</b>. אפילו לאחר שהוקרבו או התערבו מנחותיהם.
<h3> כ</h3>
<b>וּלְעוֹלָם אֵין מְעָרְבִין הַיַּיִן לְכַתְּחִלָּה וכו'</b>. יין של פרים ביין של אילים (וכן יין כבשים של אמש או של יחיד ביין כבשים של היום או של יחיד — ריק"ו). אבל יין קרבנות שונים מאותו מין מערבים אפילו לכתחילה (ראה לעיל הט"ו).
<b>כְּמוֹ שֶׁבֵּאַרְנוּ</b>. לעיל הי"ח.
