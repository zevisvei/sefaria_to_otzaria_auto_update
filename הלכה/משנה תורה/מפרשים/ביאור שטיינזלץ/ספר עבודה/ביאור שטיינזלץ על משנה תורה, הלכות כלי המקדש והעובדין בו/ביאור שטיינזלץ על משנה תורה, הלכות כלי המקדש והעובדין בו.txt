<h1>ביאור שטיינזלץ על משנה תורה, הלכות כלי המקדש והעובדין בו</h1>
<h2>פרק א</h2>
<h3> ב</h3>
<b>הַמֹּר וְהַקִּנָּמוֹן וְהַקִּדָּה... וּמִקְּנֵה הַבֹּשֶׂם</b>. יתבארו לקמן ה"ג.
<b>בְּשֶׁקֶל הַקֹּדֶשׁ</b>. 14.2 גרם (ע"פ פה"מ בכורות ח,ח, וראה גם הלכות שקלים א,ב-ג). ולפי זה המשקל הכולל של סממני השמן הוא כ–25 קילו.
<b>וְזֶה שֶׁנֶּאֱמַר בַּתּוֹרָה וְקִנְּמָן בֶּשֶׂם מַחֲצִיתוֹ חֲמִשִּׁים וּמָאתָיִם וכו'</b>. אין הפירוש שהקינמון הוא חצי מהמשקל של המור שנזכר קודם לכן ולפיכך משקלו מאתים וחמישים, אלא משמעות הלשון "מחציתו" היא שחצי מהמשקל של הקינמון הוא מאתים חמישים, ומשקל כולו חמש מאות שקל. והסיבה שנכתב כך בתורה ללמד שנשקל בשתי  פעמים.
<b>שֶׁיָּצָא כָּל כֹּחָן בַּמַּיִם</b>. עבר כל ריחם וטעמם למים.
<b>עַד שֶׁאָבְדוּ הַמַּיִם</b>. התאדו.
<b>וְהִנִּיחוֹ בִּכְלִי לְדוֹרוֹת</b>. כפי שנאמר "שמן משחת קדש יהיה זה לי לדרתיכם" (שמות ל,לא; וראה לקמן ה"ה).
<h3> ג</h3>
<b>הַמֹּר הוּא הַדָּם הַצָּרוּר בַּחַיָּה שֶׁבְּהֹדּוּ הַיָּדוּעַ לַכֹּל</b>. נוזל בעל ריח חריף הנמצא בכיס מיוחד שיש לאילי המושק הזכרים.
<b>וְהַקִּנָּמוֹן הוּא הָעֵץ הַבָּא מֵאִיֵּי הֹדּוּ</b>. והבושם מופק מקליפתו.
<b>וּמִתְגַּמְּרִין בּוֹ בְּנֵי אָדָם</b>. מתבשמים מעשנו.
<b>וְהַקִּדָּה הִיא הַקֹּשְׁטְ</b>. בושם ידוע שמשתמשים בו גם לרפואה.
<b>בַּצֳּרִי</b>. מרקחות לרפואה.
<h3> ד</h3>
<b>בַּמַּעֲשֶׂה הַזֶּה</b>. כפי שעשה משה.
<b>חַטָּאת קְבוּעָה</b>. הבאה תמיד מן הבהמה, בניגוד ל'עולה ויורד' שמשתנה לפי מצבו הכספי של האדם (הלכות שגגות א,ד).
<b>אֲשֶׁר יִרְקַח כָּמֹהוּ</b>. רק כמוהו בדיוק אסור.
<b>לְהִתְלַמֵּד</b>. ללמוד כיצד לעשותו.
<h3> ה</h3>
<b>קֹדֶשׁ יִהְיֶה זֶה</b>. אבל שמן אחר, אפילו נעשה באותו האופן, אינו קודש.
<b>וּמֵעוֹלָם לֹא נַעֲשָׂה שֶׁמֶן אַחֵר</b>. וכן לעולם לא ייעשה שמן אחר (פה"מ כריתות א,א), אלא כל השמן שעשה משה נשאר קיים לעתיד לבוא, וזה היה אחד מנסים רבים שנעשו בשמן (בבלי כריתות ה,ב).
<h3> ז</h3>
<b>וּמְשׁוּחַ מִלְחָמָה</b>. כהן הממונה לדבר אל העם בשעת היציאה למלחמה (הלכות מלכים ז,א).
<b>וּמַלְכֵי בֵּית דָּוִד בִּלְבַד</b>. אבל מלכי ישראל מושחים בשמן אפרסמון (שם א,י).
<b>וְהַכֹּהֵן הַגָּדוֹל מֵאֶחָיו אֲשֶׁר יוּצַק עַל רֹאשׁוֹ</b>. בדפוסים הובא כאן פסוק אחר: "והכהן המשיח תחתיו מבניו" (ו,טו). וזהו הפסוק שממנו נלמד הדין בבבלי (כריתות ה,ב) כפי שנמצא שלפנינו.
<h3> ח</h3>
<b>בְּבַיִת שֵׁנִי שֶׁלֹּא הָיָה שָׁם שֶׁמֶן הַמִּשְׁחָה</b>. מפני שנגנז על ידי יאשיהו המלך (הלכות בית הבחירה ד,א).
<b>מִתְרַבֶּה</b>. מתמנה לגדולה.
<b>שֶׁהָיָה לוֹבֵשׁ בִּגְדֵי כְּהֻנָּה גְּדוֹלָה</b>. ראה לקמן ד,יג.
<h3> ט</h3>
<b>צָק אֶת הַשֶּׁמֶן עַל רֹאשׁוֹ וְסָךְ מִמֶּנּוּ עַל גַּבֵּי עֵינָיו</b>. שופך שמן על ראש הכהן ואת השמן הזה היה מושך באצבע לעיניו.
<b>כְּמִין כִי יְוָנִי</b>. זו הצורה שנוצרה על ידי משיכת השמן מראשו לשתי עיניו.
<b>שֶׁנֶּאֱמַר וַיִּצֹק מִשֶּׁמֶן הַמִּשְׁחָה עַל רֹאשׁ אַהֲרֹן וַיִּמְשַׁח אֹתוֹ</b>. מפסוק זה לומדים שבתחילה יוצקים את השמן ואחר כך מושחים.
<b>וּמַלְכֵי בֵּית דָּוִד מוֹשְׁחִין אוֹתוֹ</b>. את המלך המתמנה ממלכי בית דוד מושכים באופן זה.
<b>כְּמִין נֵזֶר עַל רֹאשׁוֹ</b>. כמו כתר מסביב לראשו ועל מצחו.
<h3> י</h3>
<b>הַנּוֹתֵן מִשֶּׁמֶן הַמִּשְׁחָה וכו'</b>. כשנותן על הראש פטור, וכשסך בשאר חלקי הגוף כזית חייב כרת (רדב"ז, ליקו"ה כריתות ו,ב). ויש שפירשו שהיוצק ללא משיחת השמן פטור, והסך (מושח, מורח) את השמן חייב כרת (ערוה"ש יז,י).
<b>בְּמֵעָיו</b>. על בטנו.
<h3> יא</h3>
<b>אֶלָּא עַל גַּבֵּי מַעְיָן</b>. לסימן טוב, כדי שתימשך מלכותו (בבלי כריתות ה,ב; וראה גם הלכות מלכים א,יא).
<b>שֶׁהַמַּלְכוּת יְרֻשָּׁה לַמֶּלֶךְ לְעוֹלָם</b>. והוא נעשה מלך ממילא ואינו צריך משיחה בשמן (ראה גם שם ה"ז).
<b>וְאִם הָיְתָה שָׁם מַחֲלֹקֶת וכו'</b>. ראה גם שם הי"ב.
<b>שְׁלֹמֹה מִפְּנֵי מַחֲלֹקֶת אֲדוֹנִיָּה</b>. אדוניה היה מבני דוד המבוגרים משלמה, ועוד בימי דוד הכריז על עצמו כמלך. ולפיכך כשהמליכו את שלמה, משחו אותו (מלכים א א,ה-לט).
<b>וְיוֹאָשׁ מִפְּנֵי עֲתַלְיָה</b>. לאחר מיתת אחזיהו, עתליה אמו הרגה את כל זרע המלוכה (חוץ מיואש שהוחבא) ותפסה את המלוכה לעצמה. לאחר שש שנים המליכו את יואש בנו ומשחוהו (מלכים ב יא,א-יב).
<b>וִיהוֹאָחָז מִפְּנֵי יְהוֹיָקִים אָחִיו</b>. שהיה גדול ממנו בשנתיים (בבלי כריתות ה,ב), ולפיכך משחו את יהואחז בעת המלכתו (מלכים ב כג,ל).
<b>וְזֶה שֶׁמָּשַׁח אֱלִישָׁע לְיֵהוּא וכו'</b>. יהוא היה מלך ישראל, ולכן אסור היה למשוח אותו בשמן המשחה (לעיל ה"ז). אמנם כיוון שהומלך כמרד במלך יהורם בן אחאב (מלכים ב פרק ט) והיה צורך לחזק את מלכותו משחו אותו בשמן אפרסמון (ראה מלכים ב ט,א–יג).
<b>בְּשֶׁמֶן אֲפַרְסְמוֹן</b>. שמן שהופק מצמח האפרסמון (כנראה Commiphora apobalsamum שהוא שיח או עץ נמוך בעל ענפים דקים ועלים מורכבים, ובכל אופן אין זה עץ פרי האפרסמון של ימינו). שמן זה היה יקר ביותר.
<b>וְדָבָר זֶה מָסֹרֶת בְּיַד חֲכָמִים</b>. שמשיחת יהוא הייתה בשמן אפרסמון.
<h3> יג</h3>
<b>הַכַּפּוֹת וְהַקְּעָרוֹת שֶׁמְּקַבְּלִין בָּהֶן הַמְּנָחוֹת</b>. כלי קיבול שבהם מניחים את סולת המנחה והלבונה.
<b>וְכֵן הַמִּזְרָקוֹת שֶׁמְּקַבְּלִין בָּהֶן הַדָּם</b>. ובהם זורקים את הדם על המזבח. כלים אלו היו מחודדים בתחתיתם, שלא יניחום ויקרוש הדם (הלכות קרבן פסח א,יג).
<b>וּמֻתָּר לַעֲשׂוֹתָם שֶׁל שְׁאָר מַתָּכוֹת כְּמוֹ שֶׁבֵּאַרְנוּ</b>. הלכות בית הבחירה א,יח.
<b>וְאִם נִשְׁבְּרוּ מַתִּיךְ אוֹתָן וְעוֹשֶׂה אוֹתָן כְּלִי אֶחָד</b>. כלי שנשבר מתיך אותו ועושה ממנו כלי חדש, ולא מחבר את השברים.
<h3> יד</h3>
<b>אֶלָּא מַתִּיכִין אוֹתָן וְעוֹשִׂין אוֹתָן חֲדָשִׁים</b>. ראה הלכות פסולי המוקדשין ג,כ מה דינם במקרה שניקבו וניתן להשתמש בהם באופן שבו השתמשו בהם ללא הנקב.
<h3> טו</h3>
<b>הַנִּצָּב</b>. ידית האחיזה של הסכין.
<b>שֶׁנִּפְגַּם</b>. הלהב שלו אינו חלק.
<b>בְּצַד הַהֵיכָל בֵּין הַקֹּדֶשׁ וְהָאוּלָם לַדָּרוֹם</b>. בבית החליפות הדרומי (ראה הלכות בית הבחירה ד,ח באיור).
<h3> טז</h3>
<b>מִדּוֹת שֶׁל יָבֵשׁ</b>. כלי מדידה (בעלי קיבול מדויק) למדידת נפח של מוצקים.
<b>עִשָּׂרוֹן</b>. עשירית האיפה (כ–2 ליטרים).
<b>הָעִשָּׂרוֹן לַמְּנָחוֹת</b>. לצורך מדידת כמות הסולת למנחות, שכל המנחות היו באות בעשרונות שלמים (ראה הלכות מעשה הקרבנות יז,ט), וכשהיו צריכים שניים או שלושה עשרונים היו מודדים פעמיים או שלוש בכלי של עישרון (שם ב,ח).
<b>וַחֲצִי הָעִשָּׂרוֹן לַחֲלֹק בּוֹ מִנְחַת כֹּהֵן גָּדוֹל שֶׁבְּכָל יוֹם</b>. את עישרון הסולת של מנחת כהן גדול (שהיה מקריב כל בוקר וערב עם קרבן התמיד) היו מחלקים לשני חצאים, את חציה היה מקריב בבוקר ואת חציה היה מקריב בין הערביים (שם יג,ב).
<h3> יז</h3>
<b>מִדּוֹת שֶׁל לַח</b>. למדידת נוזלים.
<b>הִין</b>. שנים עשר לוג.
<b>לֹג</b>. כ-300 סמ"ק.
<b>וּרְבִיעִית</b>. רבע לוג.
<b>לִמְדִידַת הַנְּסָכִים שֶׁל זְבָחִים</b>. יחד עם הקרבנות היו מקריבים סולת בלולה בשמן על המזבח (מנחת נסכים) ומנסכים יין על המזבח, וכל אלו מכונים 'נסכים' (הלכות מעשה הקרבנות ב,א). נסכי הפר כללו חצי הין של שמן ויין, נסכי האיל שליש הין ונסכי הכבש רבע הין (שם ב,ד; וראה גם שם ב,ח).
<b>וְלֹג לִמְדִידַת שֶׁמֶן הַמְּנָחוֹת</b>. עם כל עישרון סולת של מנחה היו מביאים לוג שמן (שם יב,ז).
<b>וַחֲצִי לֹג לִמְדִידַת שֶׁמֶן לְכָל נֵר מִנֵּרוֹת הַמְּנוֹרָה</b>. הלכות תמידין ומוספין ג,יא.
<b>וּרְבִיעִית לְחַלֵּק בָּהּ הַשֶּׁמֶן לַחֲבִתִּין</b>. עם מנחת חביתין היו מביאים שלושה לוגין שמן, ועשו ממנה שתים עשרה חלות, קליית כל חלה הייתה עם רבע לוג שמן (הלכות מעשה הקרבנות יג,ב-ג).
<h3> יח</h3>
<b>שֶׁמָּדַד בּוֹ שֶׁמֶן לְשֶׁמֶן הַמִּשְׁחָה</b>. לעיל ה"ב.
<b>מַיִם לְמֵי שׂוֹטָה</b>. לתוך מים אלו היו מוחקים את מגילת הסוטה ומשקים אותה במים (ראה הלכות סוטה פרק ג).
<b>וְשֶׁמֶן לְתוֹדָה</b>. עם חלות התודה היו מביאים חצי לוג שמן (הלכות מעשה הקרבנות ט,כ).
<b>שֶׁמֶן לֶחֶם נָזִיר</b>. עם איל השלמים שהביא הנזיר מביאים לחמים שנאפים ברביעית לוג שמן (שם הכ"ג, הלכות נזירות ח,א).
<b>וּמַיִם לְטָהֳרַת הַמְּצֹרָע</b>. מים חיים שהיו מביאים בכלי חרס ושוחטים מעליו את אחת מציפורי המצורע (הלכות טומאת צרעת יא,א).
<b>וְלֹא מִפְּנֵי מַעֲשִׂים אֵלּוּ נִתְקַדְּשׁוּ אֶלָּא מִפְּנֵי הַמְּלָאכוֹת שֶׁל מִקְדָּשׁ שֶׁאָמַרְנוּ</b>. קדושת כלי השרת שנעשתה על ידי השימוש בכלים במקדש, נעשתה בכלי המדידה על ידי השימוש העיקרי שלהם (המפורט לעיל הל' טז-יז), ולא על ידי השימושים הנוספים שנכתבו כאן.
<h3> יט</h3>
<b>שֶׁמִּדּוֹת הַלַּח נִמְשְׁחוּ מִבִּפְנִים וּמִבַּחוּץ</b>. מידות הלח נמשחו בשמן המשחה גם מבחוץ, ולכן צדם החיצוני קדוש בקדושת כלי שרת.
<b>וּכְלֵי הַיָּבֵשׁ לֹא נִמְשְׁחוּ אֶלָּא מִבִּפְנִים</b>. וצדם החיצוני אינו קדוש בקדושת כלי שרת.
<b>בֵּרוּצֵי מִדּוֹת הַלַּח קֹדֶשׁ</b>. מה שעולה וגודש מעל גובה שפתו של הכלי מתקדש, מכיוון שגם הצד החיצוני של מידות הלח נמשח (ראה גם הלכות מעשה הקרבנות ב,ט).
<h2>פרק ב</h2>
<h3> א</h3>
<b>הַקְּטֹרֶת נַעֲשֵׂית בְּכָל שָׁנָה וְשָׁנָה</b>. בראש חודש ניסן היו מתחילים להשתמש בקטורת החדשה (הלכות שקלים ד, הל' א, יא).
<b>מִסַּמָּנֶיהָ</b>. המינים המרכיבים אותה (ומפורטים לקמן).
<b>הֲלָכָה לְמֹשֶׁה מִסִּינַי</b>. מסורת שמשתלשלת עד למשה רבנו.
<h3> ב</h3>
<b>וְהֵן שֶׁעוֹשִׂין אוֹתָן בְּמִשְׁקָל מְכֻוָּן</b>. את אחד עשר הסמנים נותנים במשקל מדויק בקטורת.
<b>בְּלֹא מִשְׁקָל</b>. בלי לדייק במשקלם (פה"מ כריתות א,א, וראה לקמן ה"ג).
<b>מֶלַח סְדוֹמִית</b>. מלח מאזור סדום (ים המלח).
<b>וְכִפַּת הַיַּרְדֵּן</b>. לזיהויה ראה לקמן ה"ד.
<b>וְעֵשֶׂב אַחֵר שֶׁמַּעֲלֶה הֶעָשָׁן וכו'</b>. עשב זה היה גורם לעשן לעלות למעלה בצורה ישרה ולא להתפזר לצדדים. האנשים שידעו איזה עשב זה היו ממשפחת בית אבטינס (בבלי יומא לח,א).
<h3> ג</h3>
<b>נָטָף וּשְׁחֵלֶת וכו'</b>. לזיהוי סמני הקטורת ראה לקמן ה"ד.
<b>וְהַמָּנֶה מֵאָה דִּינָרִין</b>. כ–400 גרם (ראה הלכות שקלים א,ב-ג).
<b>שׁוֹחֲקִין הַכֹּל הָדֵק</b>. טוחנים בצורה דקה ביותר.
<b>רֹבַע הַקַּב מֶלַח סְדוֹמִית</b>. כ-300 סמ"ק. ואף שאין למלח משקל מדויק (לעיל ה"ב), היו רגילים להביאו בשיעור זה (ערוה"ש יט,יב).
<b>וּמַקְטִיר מִמֶּנָּה בְּכָל יוֹם עַל מִזְבַּח הַזָּהָב מָנֶה</b>. חצי מהמנה היו מקטירים בבוקר ואת חציו השני היו מקטירים בצהריים (הלכות תמידין ומוספין ג,ב), ובסך הכול הקטירו בכל ימות שנת החמה שלוש מאות שישים וחמישה מנים מהקטורת.
<b>דַּקָּה מִן הַדַּקָּה</b>. שחיקה נוספת.
<b>עַד שֶׁמּוֹצִיא מִמֶּנָּה מְלֹא חָפְנָיו וכו'</b>. משלושת המנים היה חופן בידיו קטורת שהיה מקטיר בקודש הקודשים (הלכות עבודת יום הכיפורים ד,א).
<b>וְהַשְּׁאָר הוּא מוֹתַר הַקְּטֹרֶת</b>. העודף משלושת המנים שלא נכנס למלוא חפניו של הכהן הגדול ביום הכיפורים (פה"מ כריתות א,א).
<b>שֶׁאָמַרְנוּ בִּשְׁקָלִים</b>. הלכות שקלים ד,יב.
<h3> ד</h3>
<b>בַּמֻּגְמָרוֹת</b>. בשמים המונחים על גבי גחלים.
<b>וְרֵיחוֹ קָשֶׁה</b>. רע.
<b>עוּד בַּלַסַאן</b>. תרגום של נטף (עץ הקטף), ופירושו עץ האפרסמון (כנראה Commiphora apobalsamum שהוא שיח או עץ נמוך בעל ענפים דקים ועלים מורכבים, ובכל אופן אין זה עץ פרי האפרסמון של ימינו).
<b>וְאַטְ'פַאר טִיבּ</b>. תרגום של שחלת (ציפורן) ופירושו ציפורניים ריחניות. זיהויו של סממן זה אינו ברור, ייתכן שהוא קונכיה של חילזון ימי (כדעת הרמב"ן), וייתכן שהוא קליפה חלקה של צמח ריחני מאוד (ר"י קאפח). ובכל אופן אין זה תבלין הציפורן של ימינו.
<b>וּמַיְעַה</b>. תרגום של חלבנה, שרף העץ ליקודיאמבר מזרחי (Liquidambar orientalis).
<b>וְלֻבַּאן</b>. תרגום של לבונה, שרף המופק מעץ הלבונה (אחד מסוגי ה-Boswellia).
<b>וּמִסְךְּ</b>. תרגום של מור, נוזל בעל ריח הנמצא בכיס מיוחד שיש לאילי המושק הזכרים.
<b>וּקְצִיעָה</b>. הרמב"ם (פה"מ כריתות א,א) כתב שלא ידוע מהו הסממן הזה ולכן לא תרגמו.
<b>וְסֻנְבֻּל אַלנַּארְדִּין</b>. תרגום של שיבולת נרד, צמח הנרד (Nardostachys grandiflora), צמח בעל גבעול המכוסה בחלקו התחתון שערות דקות המקנות לו מראה של שיבולת.
<b>וְזַעְפַרַאן</b>. תרגום של כרכום, כנראה כורכום הגינה (Crocus sativus), עשב ממשפחת האירוסים בעל פרחים כחלחלים או סגלגלים. את הסממן לקטורת הפיקו מצלקות הצמח, מהם גם הפיקו חומרי צביעה ותבלינים.
<b>וְקֻסְט</b>. תרגום של קושט, צמח בשם זה ממשפחת הזנגווילים (Costus speciosus), את הבושם היו מפיקים מקנה השורש שלו.
<b>וְעוּד</b>. תרגום של קינמון, עץ הבא מאיי הודו ומתבשמים מעשנו (לעיל א,ג, והוא עץ ה-Aquilaria agallocha).
<b>וְקִשְׁר סַלִיכַ'ה</b>. תרגום של קילופה, קליפת העץ של אחד ממיני הקינמון (Cinnamomum).
<b>וְעַנְבַּר</b>. תרגום של כיפת הירדן, שרף מאוּבן של עצים מחטניים (כדוגמת אורן) או שהוא עשב הנקרא כך.
<h3> ה</h3>
<b>מְפַטְּמִין</b>. רוקחים.
<b>בּוֹרִית כַּרְשִׁינָה</b>. צמח בעל תכונות ניקוי (ראה פה"מ נידה ט,ו).
<b>וְשָׁף בָּהּ אֶת הַצִּפֹּרֶן</b>. משפשף את הציפורן בבורית כרשינה.
<h3> ו</h3>
<b>וּמִשֶּׁל הֶקְדֵּשׁ</b>. מכספי תרומת הלשכה (הלכות שקלים ד,א).
<h3> ז</h3>
<b>פַּעֲמַיִם בַּשָּׁנָה הָיוּ מַחֲזִירִין אוֹתָהּ לַמַּכְתֶּשֶׁת וכו'</b>. היו מכניסים אותה למכתשת לצורך אחסון ואוורור כדי לחדש ריחה (רבנו גרשום כריתות ו,ב). ויש מפרשים שהיו מחזירים למכתשת לצורך כתישה נוספת, ולפי זה המשך ההלכה מתאר את צורת ההנחה אחר כך (כס"מ).
<b>בִּימוֹת הַחַמָּה הָיוּ מְפַזְּרִין אוֹתָהּ כְּדֵי שֶׁלֹּא תִּתְעַפֵּשׁ</b>. מחמת היותה מונחת בצפיפות בחום.
<b>וּבִימוֹת הַגְּשָׁמִים צוֹבְרִין אוֹתָהּ כְּדֵי שֶׁלֹּא יָפוּג רֵיחָהּ</b>. שאז יש פחות חשש לעיפוש, ולכן ריכזו אותה יחד כדי שתשמור על ריחה.
<h3> ח</h3>
<b>חִסֵּר אֶחָד מִסַּמָּנֶיהָ חַיָּב מִיתָה</b>. אם הקטירה (וראה גם הלכות עבודת יום הכיפורים ה,כה).
<b>פִּטְּמָהּ מְעַט מְעַט בְּמַתְכֻּנְתָּהּ כְּשֵׁרָה</b>. הכין מרקחת של קטורת בכמות קטנה מכל הסמנים, לפי יחסי הכמויות שבה הכינו את הכמות השלמה.
<b>פְּרָס בְּשַׁחֲרִית</b>. חצי מנה, הכמות שאותה היו מקטירים בבוקר ובצהריים.
<h3> ט</h3>
<b>לְפִי מִשְׁקָלוֹת אֵלּוּ</b>. באותו היחס של כמויות הסממנים.
<b>בְּמַתְכֻּנְתָּהּ</b>. כשנעשתה ביחס זהה אפילו כשלא נעשתה במשקל זהה.
<b>חַטָּאת קְבוּעָה</b>. ראה לעיל א,ה בביאור.
<h3> י</h3>
<b>לְהִתְלַמֵּד</b>. ללמוד כיצד לעשותה.
<b>הֵרִיחַ בָּהּ... דִּינוֹ כְּדִין כָּל הַנֶּהֱנֶה מִן הַהֶקְדֵּשׁ</b>. אם הריח ממנה בשעה שעולה עשן הקטורת, מעל בהקדש (ראה הלכות מעילה ה,טז).
<h3> יא</h3>
<b>קְטֹרֶת אַחֶרֶת שֶׁאֵינָהּ כָּזוֹ</b>. שאינה עשויה כקטורת הכשרה.
<b>קְטֹרֶת כָּזוֹ שֶׁהִתְנַדֵּב אוֹתָהּ יָחִיד אוֹ רַבִּים</b>. ואינה כשרה מכיוון שלא באה מתרומת הלשכה (לעיל ה"ו).
<b>הִסִּיךְ נֶסֶךְ</b>. יצק יין.
<h3> יב</h3>
<b>וּלְפִי שֶׁשָּׁכַח דָּוִד וּנְשָׂאוֹ עַל הָעֲגָלוֹת</b>. בעת שהעלו אותו מקריית יערים להביאו לעיר דוד.
<b>נִפְרַץ פֶּרֶץ בְּעֻזָּא</b>. עוזא שהיה אחד מאלו שנהג בעגלה שנשאה את הארון, אחז בארון "כי שמטו הבקר", ונענש ומת (שמואל ב ו,א-ח, דברי הימים א יג,ז-יא; וראה עוד שם טו,יא-טו).
<b>אֶלָּא מִצְוָה לְנָטְלוֹ עַל הַכָּתֵף</b>. באמצעות הבדים (מוטות נשיאה) שהיו בצדי הארון.
<h3> יג</h3>
<b>נוֹשְׂאִין פָּנִים כְּנֶגֶד פָּנִים וכו'</b>. פני נושא אחד מול פני הנושא שמולו בצד השני של הארון, ואם כן היו פני ארבעת הנושאים כלפי הארון ואחוריהם החוצה. וזהו דרך כבוד לארון.
<b>וְנִזְהָרִין שֶׁלֹּא יִשָּׁמְטוּ הַבַּדִּים מִן הַטַּבָּעוֹת</b>. לארון היו מחוברות ארבע טבעות שבהן הוכנסו הבדים. אסור היה להסיר את הבדים מתוך הטבעות אלא הם היו קבועים בהם תמיד.
<h2>פרק ג</h2>
<h3> א</h3>
<b>בֵּין רָצוּ בֵּין שֶׁלֹּא רָצוּ</b>. מחייבים אותם לעבוד.
<b>אֵין מְקַבְּלִין אוֹתוֹ עַד שֶׁיְּקַבֵּל אֶת כֻּלָּן</b>. אלא כופים אותו לקבל את כל מצוות הלווייה ואז לעבוד.
<h3> ב</h3>
<b>שֶׁיִּהְיוּ שׁוֹמְרִין אֶת הַמִּקְדָּשׁ</b>. ראה גם הלכות בית הבחירה ח,ב.
<b>אֵיזֶה הוּא שֵׁרוּת שֶׁהוּא בְּשֵׁם יי</b>. שמזכירים בו את שם ה'.
<b>וּמָתַי אוֹמְרִין הַשִּׁירָה</b>. לתיאור אמירת השירה ראה הלכות תמידין ומוספין ו,ה-י.
<b>עוֹלוֹת הַחוֹבָה</b>. עולות התמיד והמוספים שמקריבים הציבור.
<b>שַׁלְמֵי עֲצֶרֶת</b>. שני כבשים לשלמים שהקריבו הציבור בחג השבועות (שם ח,א).
<b>עוֹלוֹת נְדָבָה שֶׁמַּקְרִיבִין הַצִּבּוּר לְקַיִץ הַמִּזְבֵּחַ</b>. קרבנות נדבה שהיו הציבור מקריבים בנוסף לקרבנות החובה. נקראו כך כיוון שהם באים בנוסף לקרבנות החובה, כמו פירות הקיץ המיובשים שרגילים לאכול כתוספת לסעודה (פה"מ שקלים ד,ד).
<b>וְכֵן הַנְּסָכִים הַבָּאִים בִּפְנֵי עַצְמָן</b>. כשלא ניסכו את הנסכים יחד עם הקרבן אלא לאחר זמן.
<h3> ג</h3>
<b>הָאוֹנֵן</b>. שמת לו קרוב משפחה באותו היום (הלכות מעשר שני ג,ו).
<b>מֻתָּר לַעֲבֹד וּלְשׁוֹרֵר</b>. אף שלכהן אונן אסור לעבוד בבית המקדש (הלכות ביאת מקדש ב,ו).
<b>הַדּוּכָן</b>. בימה מוגבהת הנמצאת בין עזרת ישראל לעזרת כהנים (הלכות בית הבחירה ו,ג).
<b>וּמוֹסִיפִין עַד לְעוֹלָם</b>. ניתן להוסיף בלי הגבלה לוויים נוספים שישירו.
<b>וְאֵין אוֹמְרִין שִׁירָה אֶלָּא בַּפֶּה בְּלֹא כְּלִי</b>. הלוויים שהיו שרים בפיהם, לא ניגנו בכלים אלא רק שרו, שהנגינה הנלווית בכלים הייתה רק תוספת לשירה שהיא העיקר.
<b>יִשְׂרְאֵלִים מְיֻחָסִין הַמַּשִּׂיאִין לִכְהֻנָּה</b>. שהכהנים היו נישאים רק למשפחות מיוחסות הבדוקות מפגם בייחוסם (ראה הלכות איסורי ביאה יט,יח–יט).
<b>וְאֵין אֵלּוּ הַמְשׁוֹרְרִים עַל פִּי הַכֵּלִים עוֹלִים לְמִנְיַן הַשְּׁנֵים עָשָׂר</b>. אפילו אם הם לוויים, אלא השנים עשר צריכים לשיר בלי לנגן.
<h3> ד</h3>
<b>בִּנְבָלִים</b>. כלי בעל מיתרים (פה"מ ערכין ב,ג, ונבדל מהכינור במספר מתריו — שם ב,ו).
<b>וְהַצִּלְצָל</b>. מצלתיים.
<b>וּמוֹסִיפִין עַד לְעוֹלָם</b>. כפי שירצו בלי שיעור.
<h3> ה</h3>
<b>וְלֹא הָיָה מְחַלֵּק אֶלָּא בְּאַבּוּב יְחִידִי וכו'</b>. לא היו מנגנים בפתיחת השיר אלא בחליל בעל נקב אחד, מפני שהוא פותח את השירים בצורה יפה (שם).
<b>בִּימֵי הַמּוֹעֲדוֹת כֻּלָּן... הָיוּ הַכֹּהֲנִים תּוֹקְעִין בַּחֲצוֹצְרוֹת בִּשְׁעַת הַקָּרְבָּן וְהַלְוִיִּם אוֹמְרִין שִׁירָה</b>. וכן בעת הקרבת התמיד בכל יום (ראה הלכות תמידין ומוספין ו,ו-ז).
<b>מִן הָעֶשֶׁת שֶׁל כֶּסֶף</b>. מגוש אחד גולמי של כסף, ולא מחיבור כמה גושי כסף זה לזה.
<b>הַגְּרוּטָאוֹת שֶׁל כֶּסֶף</b>. חתיכות ושברי כלים של כסף שחיברם זה לזה.
<b>אַבּוּב שֶׁל קָנֶה</b>. החלק המונח בראש החליל לא היה ממתכת (פה"מ ערכין ב,ג).
<h3> ו</h3>
<b>הֶחָלִיל מַכֶּה</b>. מנגן.
<b>בִּשְׁחִיטַת פֶּסַח רִאשׁוֹן וּבִשְׁחִיטַת פֶּסַח שֵׁנִי</b>. י"ד בניסן וי"ד באייר.
<b>עֲצֶרֶת</b>. חג השבועות.
<b>וּבִשְׁמוֹנַת יְמֵי הֶחָג</b>. חג הסוכות.
<b>מִפְּנֵי שֶׁהוּא חָלִיל שֶׁל קָרְבָּן</b>. ואינו כחליל של שמחת בית השואבה שאינו דוחה שבת (הלכות לולב ח,יג).
<h3> ז</h3>
<b>וְאֵינוֹ נִכְנָס לָעֲבוֹדָה עַד שֶׁיַּגְדִּיל וְיִהְיֶה אִישׁ</b>. כאשר הגיע לגיל שלוש עשרה והביא סימני גדלות (הלכות אישות ב,י). ואף שבזמן המשכן נכנסו לעבודה רק בגיל שלושים, יכול כל לוי גדול לעבוד, ובלבד שילמד חמש שנים קודם (ריק"ו, רדב"ז, וראה כס"מ).
<h3> ח</h3>
<b>וְלֹא בַּמּוּמִין</b>. שלא ככהנים שנפסלים במום (הלכות ביאת מקדש ו,א).
<h3> ט</h3>
<b>הָרוֹאֶה</b>. הנביא.
<b>חִלְּקוּ הַלְוִיִּם לְעֶשְׂרִים וְאַרְבַּע מִשְׁמָרוֹת</b>. ובדומה לכך חילקו גם את משפחות הכהונה לעשרים וארבע משמרות (לקמן ד,ג).
<b>וְעוֹבֵד מִשְׁמָר בְּכָל שַׁבָּת</b>. שבוע שלם.
<b>אֲבָל לִגַּע</b>. לגעת במזבח.
<h3> י</h3>
<b>גַם הֵם גַּם אַתֶּם</b>. בפסוק נאמר לכהנים שהלוויים המסייעים להם לא יקרבו לעבודת המזבח "ולא ימותו גם הם גם אתם", ומכאן נלמד שכשם שאסור ללוויים להתקרב לעבודת הכהנים ('גם הם'), כך אסור לכהנים להתקרב ולעבוד את עבודת הלוויים ('גם אתם').
<h2>פרק ד</h2>
<h3> א</h3>
<b>לְהַבְדִּיל הַכֹּהֲנִים וּלְקַדְּשָׁם</b>. לכבדם, לנשאם ולהשים את מדרגתם למעלה ממדרגתנו, ואפילו אם הם אינם מעוניינים (ספר המצוות עשה לב).
<b>וּלְקַדְּשָׁם וְלַהֲכִינָם לַקָּרְבָּן</b>. שיהיו מוכנים לעבודת הקרבנות והמקדש.
<h3> ב</h3>
<b>לִפְתֹּחַ בַּתּוֹרָה רִאשׁוֹן</b>. שיעלה ראשון לקרוא בתורה (ראה הלכות תפילה יב,יח).
<b>וּלְבָרֵךְ רִאשׁוֹן</b>. על המזון בסעודה.
<b>וְלִטֹּל מָנָה יָפָה רִאשׁוֹן</b>. כשמחלקים בשר קרבנות בין כהנים וישראלים (כגון בשר שלמים) נוטל הכהן לפני הישראל (הר"י קאפח, ועיין רש"י ותוספות גיטין נט,ב שפירשו באופן אחר).
<h3> ג</h3>
<b>וּבִימֵי שְׁמוּאֵל הַנָּבִיא חִלְּקָם הוּא וְדָוִד הַמֶּלֶךְ לְאַרְבָּעָה וְעֶשְׂרִים מִשְׁמָר</b>. בתחילה הוסיף שמואל שמונה משמרות, ואחר כך הוסיף דוד עוד שמונה (בבלי תענית כז,א; והשווה לעיל ג,ט לעניין חלוקת הלוויים).
<b>וְעוֹלִין לִירוּשָׁלַיִם לַעֲבוֹדָה מִשְׁמָר בְּכָל שַׁבָּת</b>. בכל שבוע, ונשארים שם לעבוד במשך שבוע.
<b>וּמִיּוֹם הַשַּׁבָּת לְיוֹם הַשַּׁבָּת הֵן מִתְחַלְּפִין</b>. באמצע השבת הם היו מתחלפים (בין קרבנות המוסף לקרבן תמיד של בין הערביים, הלכות תמידין ומוספין ד,ט).
<h3> ד</h3>
<b>לִהְיוֹת כָּל הַמִּשְׁמָרוֹת שָׁוִים בָּרְגָלִים</b>. שכל הכהנים הנמצאים במקדש מכל המשמרות יקריבו קרבנות בשווה בחגים (ראה גם הלכות תמידין ומוספין י,יב).
<b>וְחוֹלֵק עִמָּהֶן</b>. מקבל בשווה את מתנות הכהונה הניתנות לכהנים העובדים.
<b>וְכִי יָבֹא הַלֵּוִי</b>. פסוק זה מדבר על הכהנים (לקמן ה"ו).
<h3> ה</h3>
<b>וּבְחִלּוּק לֶחֶם הַפָּנִים</b>. בדרך כלל היה לחם הפנים מתחלק בין כהני המשמר היוצא והנכנס, אך ברגלים היו כל הכהנים שנמצאים במקדש מקבלים מלחם הפנים (ראה הלכות תמידין ומוספין ד,יב).
<b>וּבְחִלּוּק שְׁתֵּי הַלֶּחֶם שֶׁל עֲצֶרֶת</b>. שני לחמי חמץ שהיו מקריבים בשבועות להתיר את התבואה החדשה במקדש (שם ח,א, וראה גם שם הל' יא).
<b>נְדָרִים וּנְדָבוֹת</b>. קרבנות שיחידים התחייבו להביא למקדש.
<b>וּתְמִידִין</b>. קרבנות התמיד הקבועים בכל יום. וכן מוספי השבת שבתוך החג (תוספתא סוכה ד,יט).
<b>חֵלֶק כְּחֵלֶק</b>. שווה בשווה.
<h3> ו</h3>
<b>עֲבוֹדַת לֶחֶם הַפָּנִים</b>. הסרת הלחם הישן וסידור הלחם החדש (הלכות תמידין ומוספין ה,ד-ה).
<b>עֲבוֹדַת שְׁתֵּי הַלֶּחֶם</b>. הנפת הלחם עם שני כבשים, והקרבת הכבשים (שם ח,יא).
<b>שֶׁכָּל יִשְׂרָאֵל בָּאִין בְּשַׁעַר אֶחָד</b>. לבית המקדש.
<b>חֵלֶק כְּחֵלֶק יֹאכֵלוּ וכו'</b>. בפסוק המשווה את העבודה ברגלים נאמר שהשוויון יהיה גם בחלוקת המתנות, ואין בעבודת המקדש מתנות אלא לכהנים.
<h3> ז</h3>
<b>וּמַקְרִיבוֹ בְּכָל יוֹם שֶׁיִּרְצֶה</b>. אפילו שלא בזמן המשמרת שלו.
<b>וַאֲפִלּוּ חַטָּאתוֹ וַאֲשָׁמוֹ הוּא מַקְרִיב וּמְכַפֵּר עַל יְדֵי עַצְמוֹ</b>. אף שיש חובה בהבאתם, והיה אפשר לחשוב שהם אינם כלולים בלשון "בכל אות נפשו".
<b>וְהָעוֹר שֶׁל קָרְבָּנוֹ שֶׁלּוֹ</b>. העור של הקרבן שניתן בדרך כלל לכהני המשמר (ראה הלכות מעשה הקרבנות ה,יט). בקרבן כהן אין לכהני המשמר זכות בעור.
<b>וְאִם רָצָה לִתֵּן אֶת קָרְבָּנוֹ לְכָל כֹּהֵן שֶׁיִּרְצֶה וכו'</b>. אפילו אותו הכהן אינו מכהני המשמר, הכהן המקבל זוכה בכל הזכויות של הקרבן השייכות לבעלים.
<b>וַעֲבוֹדָתוֹ</b>. עבודת ההקרבה. [הערה: רוב הפרשנים הסבירו (על פי סוגיית הבבלי בב"ק קי,א) ש'עבודתו' כאן ובהלכה הבאה פירושה אכילת הקרבן (שהיא שכר העבודה או שהיא כלולה בגדר עבודת הקרבן). אך הסבר זה אינו אפשרי לקמן ה"ט ששם מוכרחים לפרש ש'עבודתו' היינו עבודת הקרבן (ראה ריק"ו). ומלבד זאת יש קשיים נוספים בדרך זו (כגון הבנת הלשון 'נאכל' לקמן ה"ח, ראה רדב"ז). ולפיכך הסברנו בפשטות ש'עבודתו' בכל ההלכות משמעה עבודת ההקרבה, וראה הערות הרב שילת במהדורתו רמב"ם מדויק.]
<h3> ח</h3>
<b>הָיָה הַכֹּהֵן בַּעַל הַקָּרְבָּן בַּעַל מוּם וכו'</b>. מכיוון שהוא אינו יכול להקריב את קרבנו בעצמו, הוא אינו יכול למנות שליח לעשות זאת.
<b>הָיָה זָקֵן אוֹ חוֹלֶה... נוֹתֵן קָרְבָּנוֹ לְכָל כֹּהֵן שֶׁיִּרְצֶה</b>. וכהן זה מקבל את הזכות לאכול את הקרבן.
<b>וְהָעוֹר וְהָעֲבוֹדָה לְאַנְשֵׁי מִשְׁמָר</b>. מכיוון שעבודתו היא על ידי הדחק בלבד אינו יכול לעשות שליח, ולכן עבודת הקרבן והעור שייכים לכהני המשמר.
<b>וְאִם אֵינוֹ יָכוֹל לַעֲבֹד כְּלָל וכו'</b>. במקרה זה אין לו שום שייכות בקרבן, ולכן גם זכות האכילה שייכת לכהני המשמר.
<h3> ט</h3>
<b>הָיָה טָמֵא בְּקָרְבְּנוֹת הַצִּבּוּר וכו'</b>. בזמן שכל הכהנים הראויים להקריב טמאים, מקריבים את קרבנות הציבור בטומאה (הלכות ביאת מקדש ד,יב). ולכן עבודת הקרבן תיעשה על ידי כהני המשמר, והם גם יזכו בעור הקרבן. אבל גם כאשר קרבן קרב בטומאה, אם הבשר לא נטמא הוא נאכל רק על ידי טהורים, ולכן יאכלהו הכהנים בעלי המומים שבאותו המשמר, שכרגיל חולקים את הבשר עם שאר אנשי המשמר (שם ו,יב, הלכות מעשה הקרבנות י,יז).
<h3> י</h3>
<b>הָיָה הַקָּרְבָּן שֶׁל כֹּהֵן גָּדוֹל וְהָיָה אוֹנֵן וכו'</b>. לכהן גדול אונן מותר לעבוד, אך אסור לו לאכול קדשים (הלכות ביאת מקדש ב הל' ו, ח). ולכן, מכיוון שיש לו שייכות בקרבן יכול למנות שליח שיביא את קרבנו ויהיה זכאי לאכול את בשרו. אך מכיוון שאין לכהן הגדול שייכות מלאה בקרבן (שהרי הוא אסור באכילתו), הקרבת הקרבן והזכייה בעור שייכים לכהני המשמר.
<h3> יב</h3>
<b>וּמוֹשְׁחִין אוֹתוֹ בְּשֶׁמֶן הַמִּשְׁחָה</b>. לעיל א,ט.
<b>וּמַלְבִּישִׁין אוֹתוֹ בִּגְדֵי כְּהֻנָּה גְּדוֹלָה</b>. שמונת הבגדים המיוחדים לכהן גדול (לקמן ח,ב).
<b>וְהַכֹּהֵן הַגָּדוֹל מֵאֶחָיו</b>. המשך הפסוק: "אשר יוצק על ראשו שמן המשחה ומלא את ידו ללבש את הבגדים".
<b>אִם אֵין שָׁם שֶׁמֶן הַמִּשְׁחָה</b>. כגון בבית שני שלא היה שמן המשחה (לעיל א,ח).
<b>מְרַבִּין</b>. ממנים לגדולה.
<h3> יד</h3>
<b>אֶלָּא פַּר שֶׁמֵּבִיא כֹּהֵן הַמָּשִׁיחַ</b>. כהן גדול שחוטא בשגגה מביא פר לחטאת (הלכות שגגות טו,א), ודין זה נוהג רק בכהן גדול שנמשח בשמן המשחה (ראה גם שם ה"ו).
<h3> טו</h3>
<b>בֵּית דִּין שֶׁל שִׁבְעִים וְאֶחָד</b>. סנהדרין גדולה הנקראת בית דין הגדול ויושבת בלשכת הגזית שבבית המקדש (הלכות סנהדרין א,ג).
<b>וְאֵין מְמַנִּין שְׁנֵי כֹּהֲנִים גְּדוֹלִים כְּאַחַת</b>. לא ממנים כהן גדול נוסף כשיש כבר כהן גדול.
<h3> טז</h3>
<b>כְּמוֹ הַמִּשְׁנֶה לַמֶּלֶךְ</b>. והוא מחליף את הכהן הגדול כשארע בו פסול (בבלי סוטה מב,א).
<b>וְיִהְיֶה עוֹמֵד לִימִין כֹּהֵן גָּדוֹל תָּמִיד</b>. לקמן ה הל' ד-ה,יג.
<b>וְזֶה הוּא כָּבוֹד לוֹ</b>. לכהן הגדול.
<h3> יז</h3>
<b>קַתִּיקוֹלִין</b>. ממונים ראשיים
<b>לִהְיוֹתָן לַסְּגָן כְּמוֹ הַסְּגָן לְכֹהֵן גָּדוֹל</b>. הם היו כפופים לסגן (פה"מ שקלים ה,ב).
<b>אֲמַרְכָּלִין</b>. אף הם סוג של ממונים והם כפופים לקתיקולין (שם).
<b>וּמַפְתְּחוֹת הָעֲזָרָה בְּיָדָם</b>. נראה שלא היו אלו המפתחות שבהם פתחו את העזרה כל יום שהיו בידי זקני בית אב שהיו ישנים בבית המוקד (הלכות בית הבחירה ח,ה), אלא היו אלו מפתחות לכל פתחי העזרה שאותם לא פתחו כל יום (עיין מל"מ ומער"ק).
<h3> יח</h3>
<b>גִּזְבָּרִין</b>. הממונים המתעסקים בנכסים ובהקדשות שבמקדש (פה"מ שקלים ה,ב).
<b>שֶׁגּוֹבִין כָּל הַהֶקְדֵּשׁוֹת</b>. מיד מי שהקדיש בהמה או חפץ למקדש.
<b>וּפוֹדִין אֶת הַנִּפְדֶּה מֵהֶן</b>. דבר שהוקדש למקדש ניתן לפדותו בכסף (הוא נעשה חולין והכסף נעשה הקדש).
<b>וּמוֹצִיאִין אוֹתָן לִדְבָרִים הָרְאוּיִין לְהוֹצָאָה</b>. קונים בכספי ההקדש את מה שצריך למקדש.
<h3> יט</h3>
<b>כֹּהֵן גָּדוֹל הַמָּשׁוּחַ קוֹדֵם וכו'</b>. קדימה זו היא לעניין הצלת נפשות ונתינת צדקה כשאי אפשר להציל ולפרנס את כולם (בבלי הוריות יג,א, והשווה הלכות מתנות עניים ח,יז). ברוב המעלות כאן קדימה זו היא גם לעניין איסור טומאה, כשיש מת מצווה ואין מי שיתעסק בו, יתעסק בו הכהן הפחות בקדימותו (הלכות אבל ג,ט).
<b>הַמָּשׁוּחַ קוֹדֵם לִמְרֻבֶּה בִּבְגָדִים</b>. מצב זה ייתכן במקרה שהכהן המשיח לא היה כשיר לעבודה מחמת טומאה או מום, ומינו במקומו כהן אחר בריבוי בגדים ולא הספיקו למשוח אותו. לאחר שהכהן המשוח חוזר לשמש, נשאר זה שהחליף אותו במעמד כהן גדול (ראה הלכות עבודת יום הכיפורים א,ג), ונמצאו איפוא שני כהנים גדולים שאחד משוח ואחד מרובה בגדים.
<b>וְהָעוֹבֵר מֵחֲמַת קֶרִי</b>. כהן גדול שעבר מתפקידו בשל טומאה, ועדיין לא שב למשרתו.
<b>וּמְשׁוּחַ מִלְחָמָה</b>. ראה לעיל א,ז.
<b>וּמְשׁוּחַ מִלְחָמָה קוֹדֵם לַסְּגָן</b>. אבל לעניין טומאה הסגן קודם וכשעל אחד להיטמא, ייטמא משוח המלחמה ולא הסגן (הלכות אבל ג,ט).
<b>נִמְצְאוּ הַכֹּהֲנִים תָּמִיד שְׁמוֹנֶה מַעֲלוֹת</b>. כהן גדול, סגן, קתיקול, אמרכל, גזבר, ראש משמר, ראש בית אב, הדיוט (ריק"ו, ועיין כס"מ).
<h3> כ</h3>
<b>מַעֲמִידִין תַּחְתָּיו בְּנוֹ אוֹ הָרָאוּי לְיָרְשׁוֹ וכו'</b>. ראה גם הלכות מלכים א,ז.
<b>הָרָאוּי לְיָרְשׁוֹ</b>. מי שיורש אותו כשאין לו בנים.
<b>וְכָל הַקּוֹדֵם בַּנַּחֲלָה</b>. זרעו, אביו, אחיו ושאר קרוביו מצד אביו (הלכות נחלות א,ג).
<b>מְמַלֵּא מְקוֹמוֹ בְּחָכְמָה</b>. גדול כאביו בחכמה.
<b>אוֹ בְּיִרְאָה אַף עַל פִּי שֶׁאֵינוֹ כְּמוֹתוֹ בְּחָכְמָה</b>. ירא שמים כאביו ואינו חכם כמותו. במקרה זה מלמדים אותו כדי שיחכים (הלכות מלכים שם).
<h3> כא</h3>
<b>אֵין בְּנוֹ מִתְמַנֶּה תַּחְתָּיו לְעוֹלָם</b>. אין בנו מתמנה תחתיו בכל מקרה, אלא הרי הוא כשאר הכהנים שעשויים להתמנות למינוי זה.
<b>וְאֵין מוֹרִידִין לְעוֹלָם מִשְּׂרָרָה שֶׁבְּקֶרֶב יִשְׂרָאֵל אֶלָּא אִם סָרַח</b>. כל המינויים שממנים כשררות בעם ישראל הינם מינויים לכל החיים, ואין לפטר את הממונה אלא במקרה שבו הוא עבר עברה בפרהסיא (שו"ת הרמב"ם קיא).
<h3> כב</h3>
<b>וְכֹהֵן גָּדוֹל שֶׁעָבַר עֲבֵרָה וכו'</b>. ראה גם הלכות סנהדרין יז,ח.
<b>שֶׁחַיָּב עָלֶיהָ מַלְקוּת</b>. אבל אם עבר עברה שחייבים עליה מיתה, דנים אותו בסנהדרין הגדולה של שבעים ואחד דיינים (לקמן ה,ח).
<h2>פרק ה</h2>
<h3> א</h3>
<b>בְּנֹאִי... וּבְמַרְאֶה</b>. יופי הפנים, ומראה הגוף ושיהיה נושא חן בעיני רואיו (ריק"ו).
<h3> ב</h3>
<b>אֲבָל אִם נִתְרַבָּה מִכָּל מָקוֹם נִתְרַבָּה</b>. בכל אופן שבו הוא התמנה לכהן גדול, גם אם אין בו את המעלות שצריכות להיות בכהן גדול, מינויו נחשב.
<h3> ג</h3>
<b>וְלֹא יָקֵל בְּעַצְמוֹ עִם שְׁאָר הָעָם</b>. לא ינהג באופן שיבזה אותו בעיני הציבור. וכן לא ממנים לכהן גדול מי שעשה קודם לכן מלאכות בזויות, מפני שהוא מזולזל בעיני העם (הלכות מלכים א,ו).
<b>רָצָה הוּא שֶׁיִּרְחֲצוּ אֲחֵרִים עִמּוֹ הָרְשׁוּת בְּיָדוֹ</b>. וכבודו מחול (ולא כמלך שאין כבודו מחול, ראה שם ב,ג).
<h3> ד</h3>
<b>וְלֹא לִסְעוּדוֹת שֶׁל רַבִּים אֲפִלּוּ הֵן שֶׁל מִצְוָה</b>. כדי שלא יתגנה בעיני הבריות (ראה הלכות דעות ה,ב).
<b>וְהַסְּגָן מְמַצְּעוֹ בֵּינוֹ לְבֵין הָעָם</b>. הסגן מימינו והעם משמאלו ונמצא הכהן גדול באמצע (ראה גם הלכות אבל ז,ו).
<b>וּמָשִׁיחַ שֶׁעָבַר</b>. כהן שהחליף את הכהן הגדול כאשר נפסל ביום הכיפורים (פה"מ מגילה א,ט).
<h3> ה</h3>
<b>וְאֵינוֹ יוֹצֵא מִפֶּתַח בֵּיתוֹ אוֹ מִן הַמִּקְדָּשׁ</b>. בזמן שמלווים את המת (פה"מ סנהדרין ב,א; וראה גם הלכות אבל ז,ו).
<b>הַסְּגָן מִימִינוֹ</b>. אבל משיח שעבר אינו בא לנחמו שלא יחשוב הכהן הגדול שמחליפו שמח באבלו (בבלי סנהדרין יט,א).
<h3> ו</h3>
<b>וּכְשֶׁמַּבְרִין אוֹתוֹ</b>. כשמאכילים אותו סעודת הבראה כדרך שמאכילים את שאר האבלים (ראה הלכות אבל ד,ט).
<b>כָּל הָעָם מְסֻבִּין עַל הָאָרֶץ וְהוּא מֵסֵב עַל הַסַּפְסָל</b>. הכהן הגדול לא יושב על הארץ מפני כבודו, אלא על כיסא נמוך, וכל העם היו משתתפים באבלו ויושבים על  הארץ.
<b>כִּשְׁאָר הַכֹּהֲנִים</b>. שנוהגים כאבלים רגילים, וקורעים את בגדיהם למעלה מלפניהם (הלכות אבל ח,א).
<b>אֲבָל קוֹרֵעַ הוּא מִלְּמַטָּה כְּנֶגֶד רַגְלָיו</b>. בתחתית הבגד.
<b>וְאֵינוֹ מְרַבֶּה פֶּרַע</b>. אינו מגדל את שערו ללא תספורת יותר משלושים יום (הלכות ביאת מקדש א,יא).
<b>אֲפִלּוּ בְּעֵת שֶׁלֹּא יִכָּנֵס לַמִּקְדָּשׁ</b>. שלא ככהן הדיוט שאסור רק בעת שנכנס למקדש (שם ה"י).
<b>מֵעֶרֶב שַׁבָּת לְעֶרֶב שַׁבָּת</b>. כדי שהמשמר החדש שמתחיל לעבוד במקדש בשבת יראה אותו מסופר (בבלי סנהדרין כב,ב).
<b>וְאֵינוֹ מְסַפֵּר בְּתַעַר</b>. כדי ששערו לא ייקצץ לגמרי.
<b>בְּזוּג</b>. מספריים.
<b>רֹאשׁ שַׂעֲרָה זוֹ בְּעִקַּר זוֹ</b>. סיפרו את השער באופן שיהיה קצר כך שראש השערה יגיע עד השורש של השערה שלידה ולא יכסה אותה.
<b>עַד שֶׁיֵּרָאֶה כְּאִלּוּ הוּא צָמֵחַ כְּאֶחָד</b>. שהשערות יהיו באורך אחיד.
<b>שֶׁנֶּאֱמַר וְרֹאשָׁם לֹא יְגַלֵּחוּ וּפֶרַע לֹא יְשַׁלֵּחוּ וכו'</b>. ומכאן שמצד אחד אין לגלח את השער עד הסוף, אך מצד שני אין להשאיר את השער פרוע.
<h3> ז</h3>
<b>וְהִיא הַנִּקְרֵאת לִשְׁכַּת כֹּהֵן גָּדוֹל</b>. ונקראת גם לשכת העץ ולשכת פלהדרין (הלכות בית הבחירה ה,יז), ושם הוא מניח את בגדי הזהב בלילה וכשהוא יוצא מן המקדש (לקמן ח,י).
<h3> ח</h3>
<b>וְכֹהֵן גָּדוֹל דָּן וְדָנִין אוֹתוֹ וּמְעִידִין עָלָיו</b>. מותר לו לשמש כדיין, וכן דנים אותו בבית דין והדיינים מקבלים עדות בנוגע למעשיו או לממונו (ראה גם הלכות סנהדרין ב,ד, הלכות עדות יא,ט).
<b>בְּבֵית דִּין הַגָּדוֹל</b>. סנהדרין של שבעים ואחד דיינים (ראה גם הלכות סנהדרין ה,א).
<b>כָּל הַדָּבָר הַגָּדֹל יָבִיאוּ אֵלֶיךָ</b>. ופירוש הפסוק הוא: דבריו הגדולים של גדול, דיני נפשות של הכהן הגדול, יביאו למשה או לבית הדין הגדול העומד במקום משה.
<h3> ט</h3>
<b>הָיָה יוֹדֵעַ עֵדוּת אֵינוֹ חַיָּב לַהֲעִידָהּ</b>. מצווה על כל אדם שיודע עדות להעיד כשחברו תובע ממנו לבוא ולהעיד בדינו (הלכות עדות א,א), אבל הכהן הגדול פטור מחובה זו (ראה גם שם ה"ג).
<h3> י</h3>
<b>וּכְבָר בֵּאַרְנוּ בְּסֵפֶר חֲמִישִׁי</b>. איסורי ביאה פרק יז.
<b>שֶׁהוּא אָסוּר בְּאַלְמָנָה</b>. אסור לו לשאת אלמנה (שם ה"א).
<b>וּמְצֻוֶּה עַל הַבְּתוּלָה וְאֵינוֹ נוֹשֵׂא שְׁתֵּי נָשִׁים</b>. מצווה לשאת דווקא נערה בתולה, וצריך שתהיה לו אישה אחת בלבד (שם הי"ג).
<b>אֵינוֹ יָכוֹל לַעֲבֹד בְּיוֹם הַצּוֹם</b>. ביום הכיפורים, שבו הוא יכול לעבוד רק אם הוא נשוי (הלכות עבודת יום הכיפורים א,ב), וצריך שתהיה לו רק אישה אחת.
<b>וְחוֹלֵץ</b>. כשאחיו מת ולא השאיר אחריו זרע, הוא חולץ לאשת אחיו, אבל לא מייבם אותה (הלכות איסורי ביאה יז,יב).
<b>וְחוֹלֵץ וְחוֹלְצִין לְאִשְׁתּוֹ וכו'</b>. שלא כמלך שאינו חולץ ומייבם, ואין חולצים ומייבמים את אשתו או נושאים אותה לאחר שמתגרשת או מתאלמנת (הלכות מלכים ב,ב-ג).
<h3> יא</h3>
<b>וְאֶחָד בַּאֲבָנִים טוֹבוֹת שֶׁל אֵפוֹד מֵאֲחוֹרָיו</b>. הכהן השלישי שהיה נכנס עם הכהן הגדול, היה עומד מאחוריו ואוחז באבני השוהם שהיו קבועות על כתפות האפוד (לקמן ט,ט).
<b>מַגְבִּיהַּ לוֹ אֶת הַפָּרֹכֶת</b>. שהייתה בפתח  ההיכל.
<h3> יב</h3>
<b>בְּכָל יוֹם שֶׁיִּרְצֶה לְהַקְטִיר הַקְּטֹרֶת מַקְטִיר</b>. אבל שאר הכהנים מקטירים קטורת רק פעם אחת בכל חייהם (הלכות תמידין ומוספין ד,ז).
<b>וְנוֹטֵל חֵלֶק בָּרֹאשׁ בְּקָדְשֵׁי הַמִּקְדָּשׁ כֻּלָּן</b>. נוטל ראשון כמה שהוא רוצה והשאר מתחלק לשאר הכהנים (ראה גם הלכות מעשה הקרבנות י,יח), ומלחם הפנים הוא נוטל חצי מהלחמים (הלכות תמידין ומוספין ד,יג).
<b>וְאֵינוֹ עוֹבֵד בְּפַיִס</b>. עבודות התמיד בכל יום היו מתחלקות בין הכהנים על ידי פייס (שם ד,א), והכהן הגדול רשאי לעבוד כרצונו ללא פייס.
<b>וַהֲרֵי הוּא בְּקָדְשֵׁי הַגְּבוּל כִּשְׁאָר הַכֹּהֲנִים</b>. בחלוקת שאר מתנות הכהונה הניתנות לכהנים מחוץ למקדש דין הכהן הגדול כדין שאר הכהנים ואין לו עדיפות או קדימה בחלוקתם.
<h3> יג</h3>
<b>וְהוֹשִׁיט לוֹ הַכֹּהֵן שֶׁהוּא מוֹלִיךְ אֶת רֹאשׁ הָעוֹלָה הָאֵבָרִין שֶׁבְּיָדוֹ</b>. את איברי קרבן העולה היו כמה כהנים מעלים למזבח. הכהן הראשון היה מעלה את הראש והרגל (כשהקרבן היה בא מן הצאן), והכהנים שאחריו היו מעלים את שאר האיברים (הלכות מעשה הקרבנות ו,י-יח). כשהעלו את האיברים לכהן הגדול, העלו לפי הסדר הקבוע.
<b>וְסוֹמֵךְ עֲלֵיהֶן</b>. סומך ידיו על האיברים.
<h3> יד</h3>
<b>כָּל אֶחָד וְאֶחָד נוֹתֵן אֵבָרִים שֶׁבְּיָדוֹ לָרִאשׁוֹן</b>. הכהן הראשון קיבל את האיברים משאר הכהנים, לפי הסדר, והיה מגיש לכהן הגדול.
<b>מִפְּנֵי כְּבוֹדוֹ</b>. שתהיה ההקרבה על ידו ניכרת מהקרבת שאר הכהנים (פה"מ תמיד ז,א).
<b>עַל בַּעֲלֵי חַיִּים הֵן</b>. על הבהמות בחייהן.
<h3> טו</h3>
<b>כְּשֶׁיִּגְדַּל הַכֹּהֵן וְיֵעָשֶׂה אִישׁ</b>. בן שלוש עשרה והביא שתי שערות (הלכות אישות ב,י).
<b>בְּשָׁעָה שֶׁהַלְוִיִּם אוֹמְרִין שִׁירָה</b>. לעיל ג,ב.
<h3> טז</h3>
<b>עַד שֶׁיָּבִיא עֲשִׂירִית הָאֵיפָה מִשֶּׁלּוֹ וְעוֹבְדָהּ בְּיָדוֹ</b>. מנחה זו קרויה מנחת חינוך (הלכות מעשה הקרבנות יב,ד), והיא הייתה באה מכספו של הכהן והוא היה מקריבה בעצמו.
<h3> יז</h3>
<b>חֲבִתֵּי כֹּהֵן גָּדוֹל שֶׁמַּקְרִיב בְּכָל יוֹם</b>. מנחת חביתין הקרבה חציה עם תמיד של שחר וחציה עם תמיד של בין הערביים.
<b>כְּמוֹ שֶׁיִּתְבָּאֵר</b>. הלכות תמידין ומוספין ג,יח.
<b>וּמַעֲשֵׂה שְׁלָשְׁתָּן שָׁוֶה הוּא</b>. אופן הכנתם היה זהה (ראה הלכות מעשה הקרבנות יג,ב-ד). אבל בניגוד למנחת חביתין מנחת חינוך קרבה כולה כאחת (שם).
<h2>פרק ו</h2>
<h3> א</h3>
<b>וְקָרְבְּנוֹת הַצִּבּוּר הֵן קָרְבָּן שֶׁל כָּל יִשְׂרָאֵל</b>. שהיו נקנים מכספי מחצית השקל שכל ישראל נתנו (הלכות שקלים ד,א).
<b>כְּמִנְיַן מִשְׁמְרוֹת כְּהֻנָּה וּלְוִיָּה</b>. לעיל ד,ג, ג,ט.
<h3> ב</h3>
<b>בְּכָל שַׁבָּת וְשַׁבָּת</b>. בכל שבוע ושבוע.
<h3> ג</h3>
<b>מִפְּנֵי כְּבוֹד הַשַּׁבָּת</b>. שלא ייכנסו לשבת כשהם יגעים בתעניתם.
<h3> ד</h3>
<b>וּנְעִילָה</b>. תפילה מיוחדת שמתפללים סמוך לשקיעת החמה בימי התענית (הלכות תפילה א,ז).
<b>וְהִיא יְתֵרָה לָהֶן</b>. ונוהגת רק באנשי המעמד.
<b>וְנוֹשְׂאִין כַּפֵּיהֶן הַכֹּהֲנִים</b>. מברכים ברכת כהנים.
<b>בְּשַׁחֲרִית וּבִתְפִלָּה זוֹ הַיְתֵרָה וּבִנְעִילָה</b>. אבל במנחה אין לכהנים לשאת את כפיהם (ראה שם יד,א).
<b>שְׁלֹשָׁה אֲנָשִׁים</b>. שלושה עולים לתורה.
<b>אֶלָּא עַל פֶּה כְּקוֹרְאִין אֶת שְׁמַע</b>. שכולם קוראים יחד (בבלי תענית כח,א).
<b>טְרוּדִין לְשַׁבָּת</b>. בהכנות.
<h3> ו</h3>
<b>וּבַמֶּה הָיוּ קוֹרִין בְּמַעֲשֵׂה בְּרֵאשִׁית</b>. מכיוון שקיום העולם תלוי בעבודת הקרבנות (בבלי תענית כז,ב, וראה פה"מ תענית ד,ב).
<b>בַּיּוֹם הָרִאשׁוֹן קוֹרִין בְּרֵאשִׁית וִיהִי רָקִיעַ</b>. סיפור הבריאה של היום הראשון והשני. וכך בכל יום קוראים את סיפור הבריאה של אותו היום והיום שאחריו (מכיוון שבכל פרשה מפרשיות מעשה בראשית אין מספיק פסוקים לשלוש עליות, רש"י תענית כו,א).
<h3> ז</h3>
<b>פָּרָשָׁה גְּדוֹלָה קוֹרְאִין אוֹתָהּ בִּשְׁנַיִם וּקְטַנָּה קוֹרֵא אוֹתָהּ אֶחָד</b>. בכל יום היו שלושה עולים לשתי הפרשיות. את הפרשה הגדולה קראו שניים מהם, ואת הקטנה קרא אחד.
<h3> ח</h3>
<b>לֹא הָיוּ אַנְשֵׁי מַעֲמָד עוֹשִׂין מַעֲמָד בְּשַׁחֲרִית</b>. לא התכנסו לתפילות המיוחדות ולקריאת התורה בשחרית.
<h3> ט</h3>
<b>עֵצִים לַמַּעֲרָכָה</b>. ששימשו לאש שעל גבי המזבח.
<b>זְמַן קָבוּעַ הָיָה לְמִשְׁפָּחוֹת מִשְׁפָּחוֹת וכו'</b>. בזמן שעלו בני הגולה מבבל בימי בית המקדש השני, היה צורך בעצים למערכת המזבח וכמה משפחות התנדבו לכך. נדבה זו מכונה 'קרבן העצים' (ראה נחמיה י,לה). בעקבות זאת ניתן למשפחות אלו זכות הבאת העצים בתאריכים קבועים בשנה (בבלי תענית כח,א).
<b>וְיוֹם שֶׁיַּגִּיעַ</b>. בזמן הקבוע.
<b>אֲסוּרִין בּוֹ בְּסֶפֶד וּבְתַעֲנִית וּבַעֲשִׂיַּת מְלָאכָה</b>. אסור להספיד בו על המת ולקבוע בו צום בדומה ליום טוב (ראה הלכות תעניות א,ו, הלכות אבל יא,ג), וכן אסור לעשות בו מלאכות מסוימות כשם שאסור לעשות מלאכות בערב פסח אחר חצות, בשל הקרבן המיוחד שמקריבים בו (ראה הלכות יום טוב ח,יז, וראה מל"מ).
<h3> יא</h3>
<b>אַנְשֵׁי מַעֲמָד אֲסוּרִין מִלְּסַפֵּר וּמִלְּכַבֵּס כָּל הַשַּׁבָּת שֶׁלָּהֶן</b>. בדומה לאנשי משמר (הלכות ביאת מקדש א,יב).
<b>וּבַחֲמִישִׁי מֻתָּרִין מִפְּנֵי כְּבוֹד הַשַּׁבָּת</b>. שלא יהיו מגודלי שער בשבת ושיהיה להם בגדים מכובסים לשבת.
<b>כְּדֵי שֶׁלֹּא יִכָּנְסוּ לְמַעֲמָדָן כְּשֶׁהֵן מְנֻוָּלִין</b>. ומטעם זה גם אסרו להסתפר ולכבס בחול המועד (הלכות יום טוב ז,יז).
<h2>פרק ז</h2>
<h3> א</h3>
<b>וְכֵן מְמַנִּין לְעוֹלָם</b>. תמיד יש למנות ממונים לחמישה עשר התפקידים הללו במקדש (ראה פה"מ שקלים ה,א).
<h3> ב</h3>
<b>כֵּיוָן שֶׁהִגִּיעַ עֵת הַקָּרְבָּן</b>. קרבן התמיד, קרוב לעלות השחר.
<h3> ג</h3>
<b>עַל פִּיו נוֹעֲלִין</b>. את שערי המקדש בשקיעת החמה.
<b>תְּקִיעוֹת לִפְתִיחַת שְׁעָרִים</b>. בזמן שפתחו את השערים.
<h3> ד</h3>
<b>הוּא אִישׁ הַר הַבַּיִת וכו'</b>. ראה גם הלכות בית הבחירה ח,י.
<h3> ה</h3>
<b>הַמְשׁוֹרְרִים שֶׁעוֹמְדִין עַל הַדּוּכָן לוֹמַר שִׁירָה בַּפֶּה</b>. לפחות שנים עשר לוויים (לעיל ג,ג).
<b>תּוֹקְעִין עַל הַקָּרְבָּנוֹת</b>. שני כהנים, בחצוצרות, בזמן ניסוך היין בכל פרק ופרק מהשירה (הלכות תמידין ומוספין ו,ו-ז; וראה לעיל ג,ה).
<b>מֵאַחַת וְעֶשְׂרִים תְּקִיעָה</b>. שבע פעמים 'תקיעה', 'תרועה', 'תקיעה'.
<b>שֶׁחָל רֹאשׁ הַשָּׁנָה לִהְיוֹת בְּשַׁבָּת</b>. שאז יש ביום זה מוספי שבת ומוספי ראש חודש (תשרי) וגם מוספי ראש השנה.
<h3> ו</h3>
<b>שָׁלֹשׁ לְהַבְטִיל אֶת הָעָם מִן הַמְּלָאכָה</b>. היו תוקעים את התקיעות הללו בשלושה זמנים שונים, הראשונה במנחה כדי שהעסוקים במלאכה מחוץ לעיר יחזרו לעיר. השנייה מאוחר יותר לציין את שעת סגירת החנויות. השלישית סמוך לשקיעה ולאחריה שבתו כולם ממלאכה (הלכות שבת ה,יט-כ).
<b>וְשָׁלֹשׁ לְהַבְדִּיל בֵּין קֹדֶשׁ לְחֹל</b>. שלוש תקיעות אלו היו תוקעים עם כניסת שבת ממש (שם).
<b>לְמִלּוּי הַמַּיִם שֶׁמְּנַסְּכִין בֶּחָג</b>. בחג הסוכות היו מנסכים מים על המזבח. את המים היו ממלאים ממעיין השילוח. כשחזרו השואבים מהשילוח היו תוקעים שלוש תקיעות (הלכות תמידין ומוספין י,ו-ז).
<b>וְאֵין תּוֹקְעִין לְמִלּוּי הַמַּיִם בְּשַׁבָּת</b>. מכיוון שהיו ממלאים את המים מן השילוח בערב שבת ומניחים אותם במקדש עד למחרת (שם י,ט).
<h3> ז</h3>
<b>הַמְשׁוֹרְרִים עַל פִּי כְּלֵי הַשִּׁיר שֶׁסּוֹעֲדִין אֶת הַלְוִיִּם</b>. האנשים שליוו את שירת הלוויים בכלי נגינה.
<b>כְּמוֹ שֶׁבֵּאַרְנוּ</b>. לעיל ג,ג-ד.
<h3> ח</h3>
<b>מֵפִיס</b>. מגריל.
<b>וְאַרְבָּעָה פְּעָמִים הָיוּ מְפִיסִין בְּכָל יוֹם</b>. לכל העבודות הקבועות במקדש.
<b>וּבְהִלְכוֹת תְּמִידִין</b>. ד,א–ט.
<h3> ט</h3>
<b>הַמְמֻנֶּה שֶׁעַל הַקִּנִּים וכו'</b>. הממונה היה ספק שסיפק עופות ('קנים') לחייבים קרבן עוף.
<b>תּוֹרִין אוֹ בְּנֵי יוֹנָה</b>. זוג של תורים או בני יונה שאחד מהם קרב לעולה ואחד לחטאת.
<b>יָבִיא דְּמֵיהֶן לַמִּקְדָּשׁ וכו'</b>. ושם היו נותנים את המעות לקופה המיועדת לכך (ראה הלכות שקלים ב,ב).
<b>וְזֶה הַמְמֻנֶּה נוֹתֵן הַקִּנִּים לְבַעֲלֵי הַקָּרְבָּן וכו'</b>. הממונה היה נותן לכהנים המקריבים את הקינים עבור בעלי הקרבן, והגזברים היו משלמים לו מתוך הכסף שבקופה (על פי הלכות מחוסרי כפרה א,יב).
<b>פּוֹסְקִין עִמּוֹ הַשַּׁעַר</b>. קובעים מחיר קבוע לקן.
<b>וְאִם הוּזְלוּ הַקִּנִּים מְסַפֵּק כַּשַּׁעַר הַזּוֹל וְאִם הוּקְרוּ וכו'</b>. אם לאחר שקבעו את המחיר מחיר העופות ירד, ישלמו לו כפי המחיר הנמוך, אבל אם מחיר העופות עלה, ישלמו לו כפי שסיכמו אתו.
<b>שֶׁיַּד הַקֹּדֶשׁ עַל הָעֶלְיוֹנָה</b>. ההקדש קונה באופן שבו הוא ירוויח (ראה גם הלכות מכירה ב,ט).
<h3> י</h3>
<b>זֶה שֶׁעַל הַחוֹתָמוֹת וכו'</b>. את התשלום עבור הנסכים הבאים עם הקרבנות (סולת בלולה בשמן, ויין — ראה הלכות מעשה הקרבנות ב,א), היו נותנים לממונה על החותמות, והוא היה נותן לבעל הקרבן תלוש ('חותם'). את החותם היה בעל הקרבן נותן לממונה על הנסכים ומקבל תמורתו את נסכיו, כפי שיבואר בהלכות הבאות.
<h3> יא</h3>
<b>אַרְבָּעָה חוֹתָמוֹת הָיוּ בַּמִּקְדָּשׁ וכו'</b>. הנסכים הבאים עם הקרבן משתנים לפי סוג הבהמה והקרבן, ולפיכך היה כתוב על החותם לאיזה קרבן הוא נועד.
<b>עֵגֶל</b>. נסכי הקרבנות הבאים מן הבקר.
<b>זָכָר</b>. נסכי האיל (כבש בן שנתיים).
<b>גְּדִי</b>. נסכי שאר הצאן (לשיעור הנסכים של כל בהמה ראה הלכות מעשה הקרבנות ב,ד).
<b>חוֹטֵא</b>. נסכי המצורע שמביא שלושה קרבנות מן הצאן: חטאת, אשם ועולה, ושלשתם באים עם נסכים (שם ב,ו), ובנוסף לכך צריך להביא עוד לוג שמן לטהרתו (ויקרא יד,י), ונקרא 'חוטא' כי הצרעת באה על חטאיו (פה"מ שקלים ה,ג).
<h3> יב</h3>
<b>וְאִם הָיָה מְצֹרָע עָשִׁיר</b>. המצורע העשיר מביא שלושה קרבנות מן הצאן כמפורט לעיל. אך המצורע העני מביא כבש אחד בלבד לאשם, ובנוסף לכך זוג תורים או בני יונה לעולה ולחטאת שאינם טעונים נסכים. ולפיכך הוא קיבל חותם של 'גדי' לצורך נסכי האשם (ואת לוג השמן הנוסף הוא הביא מביתו — ראה תוי"ט ותפא"י שקלים ה,ג).
<b>בָּאִים זֶה אֵצֶל זֶה</b>. הממונים על החותמות ועל הנסכים.
<b>אִם הוֹתִירוּ הַמָּעוֹת</b>. שיש יותר כסף מהסכום הכולל של החותמות.
<b>מִי שֶׁאָבַד חוֹתָמוֹ</b>. בעל קרבן.
<b>אִם מָצְאוּ בַּמָּעוֹת יָתֵר כְּדֵי חוֹתָם שֶׁטּוֹעֵן</b>. שנמצא אצל בעל החותמות מעות מיותרות בסכום שטוען בעל הקרבן בדיוק, ללא תוספת וללא חיסרון (פה"מ שקלים ה,ה).
<b>וְשֵׁם כָּל הַיּוֹם</b>. התאריך.
<b>שֶׁלֹּא יַשְׁהֶה הַחוֹתָם אֶצְלוֹ עַד שֶׁיּוּקְרוּ הַנְּסָכִים</b>. אם לא היו רושמים תאריך, הרמאי היה עלול לשלם בזמן שהנסכים זולים לפי המחיר הזול, ולהשאיר אצלו את החותם עד שהמחיר יתייקר. נמצא ששילם על הנסכים פחות מהמחיר וההקדש הפסיד.
<h3> יג</h3>
<b>פּוֹסְקִין שַׁעַר הַיַּיִן וְהַסֹּלֶת</b>. קובעים את מחירם.
<b>וְהַשָּׂכָר שֶׁמִּשְׂתַּכֵּר הַהֶקְדֵּשׁ בִּשְׁעָרִים אֵלּוּ</b>. במקרה שהתייקרו הנסכים.
<b>עוֹלוֹת לְקַיִץ הַמִּזְבֵּחַ</b>. קרבנות נדבה שהיו הציבור מקריבים בנוסף לקרבנות החובה. ונקראו כך כיוון שהם באים בנוסף לקרבנות החובה, כמו פירות הקיץ המיובשים שרגילים לאכול כתוספת לסעודה (פה"מ שקלים ד,ד).
<h3> יד</h3>
<b>עוֹמְדִין עַל הָרִצְפָּה תָּמִיד</b>. בשעת העבודה (הלכות ביאת מקדש ה,יז).
<b>וְאוֹכְלִין בָּשָׂר הַרְבֵּה</b>. בשר הקרבנות.
<b>וְאֵין עֲלֵיהֶן בְּגָדִים בִּשְׁעַת הָעֲבוֹדָה אֶלָּא חָלוּק אֶחָד</b>. בשעת העבודה מותר לכהן ללבוש רק את בגדי הכהונה ולא בגדים נוספים (לקמן י,ד-ה).
<b>מַעֲמִידִין מְמֻנֶּה</b>. רופא.
<h3> טו</h3>
<b>וְשִׁיחִין</b>. חפירות ארוכות וצרות.
<b>אֻמָּנֵי לֶחֶם הַפָּנִים</b>. לחם הפנים היה עבה ובאומנות מיוחדת היו מקפלים אותו כמו בגד ואופים אותו. (פה"מ יומא ג,יב).
<b>אֻמָּנֵי הַקְּטֹרֶת</b>. המכינים את הקטורת.
<h3> טז</h3>
<b>שֶׁיִּהְיוּ מוּכָנוֹת</b>. כשיצטרכו להחליף את הפרוכות הקיימות.
<b>וּשְׁתֵּי פָּרוֹכוֹת... לְהַבְדִּיל בֵּין הַקֹּדֶשׁ וְקֹדֶשׁ הַקֳּדָשִׁים</b>. כך עשו בבית שני מחמת הספק (ראה הלכות בית הבחירה ד,ב).
<b>וְחוּטֵי הַפָּרֹכֶת כְּפוּלִין שִׁשָּׁה שִׁשָּׁה וכו'</b>. כל חוט שבה היה שזור משישה חוטים וכל חוט היה מארבעה מינים, ובסך הכל היה כל חוט שזור מעשרים וארבעה חוטים.
<b>שֵׁשׁ</b>. פשתן.
<b>וּתְכֵלֶת וְאַרְגָּמָן וְתוֹלַעַת שָׁנִי</b>. צמר צבוע בגוונים של כחול ואדום (ראה לקמן ח,יג).
<b>נִירִין</b>. חוטי שתי.
<b>אָרְכָּהּ אַרְבָּעִים וְרָחְבָּהּ עֶשְׂרִים</b>. כמידות פתח ההיכל.
<h3> יז</h3>
<b>שִׁבְעָה שַׁעֲרֵי הָעֲזָרָה</b>. שלושה מצפון ושלושה מדרום ואחד ממזרח (הלכות בית הבחירה ה,ד).
<b>לַדְּבִיר</b>. קודש הקדשים.
<b>וּשְׁתַּיִם כְּנֶגְדָּן בָּעֲלִיָּה</b>. להיכל הייתה קומה שנייה (שם ד,ג), מעל הפרוכות שבין הקודש לקודש הקדשים היו גם פרוכות בעלייה.
<h3> יח</h3>
<b>שֶׁנִּטְמֵאת בִּוְלַד הַטֻּמְאָה</b>. שנטמאה על ידי דבר שאינו אב הטומאה (הלכות טומאת מת ה,ח).
<b>בִּפְנִים</b>. בתוך העזרה.
<b>וּמַכְנִיסִין אוֹתָהּ מִיָּד</b>. למקומה הקבוע.
<b>שֶׁאֵינָהּ צְרִיכָה הַעֲרֵב שֶׁמֶשׁ</b>. הטבילה מטהרת אותה מיד ואין צריך להמתין לערב כדי שתהליך הטהרה יסתיים.
<b>וְשֶׁנִּטְמֵאת בְּאַב הַטֻּמְאָה</b>. נטמאה מדבר שטמא טומאה חמורה, ונעשתה 'ראשון לטומאה' (שם).
<b>בַּחוּץ</b>. מחוץ לעזרה.
<b>בַּחֵיל</b>. הנמצא בהר הבית, בין הסורג לעזרה (הלכות בית הבחירה ה,ג).
<b>מִפְּנֵי שֶׁהִיא צְרִיכָה הַעֲרֵב שֶׁמֶשׁ</b>. כדין כל הנטמאים מאבות הטומאה שאינם טהורים לגמרי מיד לאחר טבילתם אלא כשיגיע הערב (הלכות שאר אבות הטומאות י,א).
<b>עַל גַּב הָאִצְטְוָה</b>. גג הקירוי שסובב את הר הבית (ראה הלכות בית הבחירה ה,א).
<h3> כ</h3>
<b>וְלִשְׁכָּה הָיְתָה לוֹ בַּמִּקְדָּשׁ</b>. מימין לשער המזרחי של עזרת ישראל (הלכות בית הבחירה ה,יז).
<h2>פרק ח</h2>
<h3> א</h3>
<b>כֵּלִים</b>. בגדים.
<b>וְחוּטָן כָּפוּל שִׁשָּׁה</b>. כל חוט מהחוטים שלהם שזור משישה חוטים.
<b>וְהָאַבְנֵט לְבַדּוֹ רָקוּם בְּצֶמֶר</b>. בחוטי צמר צבועים נוסף לחוטי הפשתן שבו.
<h3> ב</h3>
<b>מַעֲשֵׂה רוֹקֵם</b>. אריג שהצורות שבו נראות מצדו החיצוני בלבד (לקמן הט"ו).
<b>וְאֵינוֹ דּוֹמֶה בְּמַעֲשָׂיו לְאַבְנֵט כֹּהֵן הֶדְיוֹט</b>. בצורת האריגה (אבל גם אבנטו של הכהן הגדול היה עשוי מפשתן וצמר, בבלי יומא יב,ב).
<b>וּמִצְנֶפֶת הָאֲמוּרָה בַּתּוֹרָה בְּאַהֲרֹן</b>. שמות כח,ד ועוד.
<b>הַמִּגְבַּעַת הָאֲמוּרָה בְּבָנָיו</b>. שם כח,מ.
<b>צָנוּף בָּהּ כְּמִי שֶׁלּוֹפֵף עַל הַשֶּׁבֶר</b>. הייתה עשויה מבד ארוך שהכהן הגדול היה כורך סביב ראשו.
<b>וּבָנָיו</b>. כהנים הדיוטות.
<b>צְנוּפִין בָּהּ כְּכוֹבַע</b>. היו כורכים אותה מעל הראש.
<b>וּלְפִיכָךְ נִקְרֵאת מִגְבַּעַת</b>. שפירושה כובע (תרגום אונקלוס).
<h3> ג</h3>
<b>שֶׁמְּשַׁמֵּשׁ בָּהֶן כֹּהֵן גָּדוֹל בְּיוֹם הַכִּפּוּרִים</b>. כשעובד את העבודות המיוחדות ליום הכיפורים (הלכות עבודת יום הכיפורים ב,א).
<b>וּמִן הַפִּשְׁתָּן לְבַדּוֹ הֵן</b>. גם האבנט שבבגדי הלבן היה עשוי מפשתן ללא צמר.
<b>וּשְׁתֵּי כֻּתֳּנוֹת אֲחֵרוֹת</b>. שתי כותנות שונות אחת מהשנייה (ספר בגדי כהונה לרב משה שחור, ור"י קאפח פירש שתי כותנות מיוחדות ליום הכיפורים בנוסף לכתונת הרגילה שלובש עם השמונה בגדים).
<b>אַחַת לוֹבְשָׁהּ בַּשַּׁחַר וְאַחַת לוֹבְשָׁהּ בֵּין הָעַרְבַּיִם</b>. שבמהלך יום הכיפורים לבש הכהן הגדול פעמיים את בגדי הלבן, בבוקר ובצהריים (ראה הלכות עבודת יום הכיפורים ב,ב).
<b>וּשְׁתֵּיהֶן בִּשְׁלֹשִׁים מָנֶה</b>. שווי שתיהן יחד היה שלושים מנה.
<b>מִשֶּׁל הֶקְדֵּשׁ וְאִם רָצָה לְהוֹסִיף וכו'</b>. שווי שלושים המנים של הכותנות היה מכספי הקדש. אם הכהן הגדול היה רוצה לעשות כותנות שיקרות יותר הוא היה צריך לתת את התוספת מכספו, להקדיש אותה לציבור ואז היו מכינים לו כתונת יקרה יותר.
<h3> ד</h3>
<b>וּמְשֻׁלְשָׁלִים</b>. פשוטים ולא מקופלים.
<b>מְטֻשְׁטָשִׁים</b>. מלוכלכים ומוכתמים.
<b>אֲרֻכִּים יָתֵר עַל מִדָּתוֹ</b>. ראה לקמן הי"ז.
<b>שֶׁסִּלְּקָם בָּאַבְנֵט</b>. הגביה את הבגד (שהיה כמידתו) על ידי חגורה.
<b>מְשֻׁחָקִין</b>. שחוקים.
<h3> ה</h3>
<b>שֶׁנַּעֲשָׂה צֹאִי</b>. התלכלך.
<b>אֵין מְלַבְּנִין אוֹתוֹ</b>. בחומרי כביסה.
<b>וְאֵין מְכַבְּסִין אוֹתוֹ</b>. במים.
<b>אֶלָּא מַנִּיחוֹ לִפְתִילוֹת</b>. שיכינו ממנו פתילות (לקמן ה"ו).
<b>גּוֹנְזִין</b>. קוברים.
<b>בְּיוֹם הַצּוֹם</b>. ביום הכיפורים.
<b>נִגְנָזִין בַּמָּקוֹם שֶׁיִּפְשֹׁט אוֹתָן שָׁם</b>. גונזים אותם מיד בעזרה, ואין מחזירים אותם ללשכת הכהן הגדול כדי שישתמש בהם פעם נוספת (ראה לקמן ה"י).
<h3> ו</h3>
<b>וּמַדְלִיקִין בָּהֶן בַּמִּקְדָּשׁ בְּשִׂמְחַת בֵּית הַשְּׁאוּבָה</b>. בסוכות היו עורכים שמחה בעזרת הנשים לפני שאיבת המים לניסוך המים, והיו מדליקים שם אור במנורות של זהב (משנה סוכה ה,ב-ד).
<b>וְכָתְנוֹת כֹּהֲנִים הֶדְיוֹטִים שֶׁבָּלוּ</b>. אבל מן האבנטים אין להכין פתילות למנורה כיוון שיש בהם צמר והאש אינה נאחזת היטב בפתילות צמר (בבלי שבת כא,א).
<b>לַמְּנוֹרָה תָּמִיד</b>. למנורת המאור שיש מצווה להדליקה בכל יום.
<h3> ז</h3>
<b>מִשֶּׁל צִבּוּר</b>. מכספי מחצית השקל (הלכות שקלים ד,ב).
<h3> ח</h3>
<b>מַחֲלָצוֹת רַבּוֹת</b>. פריטי ביגוד רבים מכל אחד מסוגי הבגדים.
<b>חַלּוֹנוֹת</b>. חללים לאחסון בקיר.
<b>אַרְבָּעָה חַלּוֹנוֹת לְכָל מִשְׁמָר</b>. לכל אחד מעשרים וארבע המשמרות (לעיל ד,ג).
<b>וְכֻלָּן סְתוּמוֹת</b>. סגורות בדלת.
<b>פּוֹתְחִין חַלּוֹנוֹתֵיהֶן כָּל יְמֵי שַׁבַּתָּן</b>. פותחים את החלונות למשך כל השבוע, ומשם היו נוטלים את הבגדים לפי הצורך, ובסוף השבוע סגרו בחזרה את החלונות.
<h3> י</h3>
<b>בַּלִּשְׁכָּה שֶׁלּוֹ</b>. לעיל ה,ז.
<h3> יא</h3>
<b>בִּגְדֵי כְּהֻנָּה מֻתָּר לֵהָנוֹת בָּהֶן</b>. ראה גם הלכות מעילה ה,יד.
<b>חוּץ מִן הָאַבְנֵט מִפְּנֵי שֶׁהוּא שַׁעַטְנֵז</b>. עשוי מכלאיים של צמר ופשתן, ויש איסור ללבוש בגד זה משום איסור שעטנז (הלכות כלאיים י,א).
<h3> יב</h3>
<b>אֶלָּא בִּשְׁעַת הָעֲבוֹדָה</b>. שאז מצווים הכהנים ללבשם (ראה הלכות כלאיים א,לב).
<b>אֶלָּא צֶמֶר וּפִשְׁתִּים בִּלְבַד</b>. אף שבתורה נזכרו יותר משני מינים בהקשר לבגדי הכהונה, מדובר בצבעים שונים, וחומר הגלם של כולם הוא צמר ופשתן.
<h3> יג</h3>
<b>הוּא הַפִּשְׁתִּים וְהוּא הַבּוּץ</b>. בד עשוי מפשתן, ומכונה גם 'בוץ'.
<b>הַצֶּמֶר הַצָּבוּעַ כְּעֶצֶם הַשָּׁמַיִם</b>. הצבע שבו נראה הרקיע לעינינו.
<b>שֶׁהוּא פָּתוּךְ מִן הַכֹּחַל</b>. הצבע הנזכר דומה לגוון של כוחל (המשמש לאיפור נשים) שמעורב בלבן (ראה גם הלכות ציצית ב,א).
<b>הָאַרְגָּמָן הוּא הַצֶּמֶר הַצָּבוּעַ אָדֹם</b>. המופק מכנימת ה'לכא' (פה"מ כלאיים ט,א).
<b>וְתוֹלַעַת שָׁנִי הוּא הַצֶּמֶר הַצָּבוּעַ בְּתוֹלַעַת</b>. צמר צבוע באחד מגווני האדום על ידי כנימה המצויה על גרגרי צמח מסוים (ראה הלכות פרה ג,ב).
<h3> יד</h3>
<b>שֵׁשׁ</b>. נאמר בנוגע לכתונת, מצנפת ומגבעות (שמות לט,כז-כח).
<b>שֵׁשׁ מָשְׁזָר</b>. נאמר בנוגע לאפוד (שם לט,ב), חושן (שם לט,ח), מכנסיים ואבנט (שם,לט,כח–כט).
<b>כָּפוּל שִׁשָּׁה</b>. כל חוט שזור משישה חוטים.
<b>בַּד</b>. נאמר בתורה לגבי בגדי כהן גדול ביום הכיפורים (ויקרא טז,ד).
<b>מָשְׁזָר בִּלְבַד</b>. נאמר על הרימונים שבשולי המעיל (שמות לט,כד).
<h3> טו</h3>
<b>מַעֲשֵׂה רֹקֵם</b>. נאמר באבנט (שמות לט,כט).
<b>מַעֲשֵׂה חֹשֵׁב</b>. נאמר באפוד (שם כח,ו) ובחושן (שם לט,ח).
<h3> טז</h3>
<b>מְשֻׁבֶּצֶת הָיְתָה שֶׁהִיא בָּתִּים בָּתִּים בַּאֲרִיגָתָהּ</b>. אריגה שיצרה מעין גומות בבגד (ריק"ו על פי רש"י).
<b>בֵּית הַכּוֹסוֹת</b>. קצה הכרס של הבהמה, ומחולק לתאים תאים.
<b>וּבֵית יָד שֶׁלָּהּ</b>. השרוול.
<h3> יז</h3>
<b>פַּס יָדוֹ</b>. כף היד.
<b>וְרָחְבּוֹ</b>. של השרוול.
<h3> יח</h3>
<b>הָאַרְכֻּבָּה</b>. הברך.
<b>וּשְׁנָצִים יֵשׁ לָהֶן</b>. חוטים לחגירת המכנסיים.
<b>וְאֵין לָהֶן לֹא בֵּית הַנֶּקֶב וְלֹא בֵּית הָעֶרְוָה</b>. המכנסיים לא היו צמודים לגופו של הכהן, מלפנים או מאחור.
<b>אֶלָּא מֻקָּפִין כְּמִין כִּיס</b>. תלויים סביב גופו (ע"פ רש"י נידה יג,ב עיי"ש פירוש נוסף).
<h3> יט</h3>
<b>מַקִּיפוֹ וּמַחֲזִירוֹ כֶּרֶךְ עַל גַּבֵּי כֶּרֶךְ</b>. מסבב אותו סביב גופו פעמים רבות אחד על השני.
<b>אֵין עוֹשִׂין אוֹתָן מַעֲשֵׂה מַחַט אֶלָּא מַעֲשֵׂה אוֹרֵג</b>. אורגים את הבגד כולו, ולא עושים כמה חתיכות ומחברים אותם יחד על ידי תפירה (למעט השרוולים של הכתונת).
<h2>פרק ט</h2>
<h3> א</h3>
<b>טַס</b>. לוח דק.
<b>וּמַקִּיף</b>. היקפו של הציץ, אורכו.
<b>וְכוֹתֵב עָלָיו שְׁנֵי שִׁיטִין</b>. בשתי שורות.
<h3> ב</h3>
<b>חוֹפֵר אֶת הָאוֹתִיּוֹת מֵאַחֲרָיו וְהוּא מֻדְבָּק וכו'</b>. היו מדביקים את הצד החיצוני לשעווה (כדי שהמתכת לא תיקרע והכתב יבלוט), וחופרים בעדינות את צורת האותיות מן הצד הפנימי כדי שיבלטו החוצה.
<b>וּפְתִיל תְּכֵלֶת לְמַטָּה מִמֶּנּוּ וכו'</b>. פתיל התכלת שהיה מושחל בנקבי הציץ היה קשור בעורף מאחורי הציץ. פתיל זה היה עובר תחת הציץ בינו לבין המצח (פירוש ר' אברהם בן הרמב"ם לשמות כח,לז).
<h3> ג</h3>
<b>וּפִיו אָרוּג בִּתְחִלַּת אֲרִיגָתוֹ</b>. בית הצוואר של המעיל נארג יחד אתו (ואינו מחובר על ידי תפירה).
<b>וְאֵין לוֹ בֵּית יָד</b>. שרוולים.
<b>אֶלָּא נֶחֱלָק לִשְׁתֵּי כְּנָפַיִם מִן סוֹף הַגָּרוֹן עַד לְמַטָּה וכו'</b>. הצווארון של המעיל היה סגור והקיף את הגרון, ומתחתיו היה המעיל פתוח כעיין גלימה בעלת שתי כנפיים מלפנים.
<h3> ד</h3>
<b>תְּכֵלֶת וְאַרְגָּמָן וְתוֹלַעַת שָׁנִי</b>. לעיל ח,יג.
<b>כָּל מִין מִשְּׁלָשְׁתָּן שָׁזוּר שְׁמוֹנָה וכו'</b>. כל חוט מחוטי שלושת המינים הללו היה שזור משמונה חוטים, שכך הדין בדברים בהם נאמר בתורה 'משזר' (לעיל ח,יד).
<b>וְעוֹשֶׂה אוֹתָן כְּמִין רִמּוֹנִים שֶׁלֹּא פָּתְחוּ פִּיהֶן</b>. ועושה מהם צורות של רימונים שלא פתחו עדיין את ה'כתר' שבראשם.
<b>זוּגִין</b>. החלק החיצוני של הפעמון.
<b>עִנְבּוֹלִים</b>. החלק הפנימי של הפעמון, המתכת המקישה בזוג.
<h3> ה</h3>
<b>הַזָּהָב שֶׁבַּאֲרִיגַת הָאֵפוֹד וְהַחֹשֶׁן הָאָמוּר בַּתּוֹרָה</b>. "ועשו את האפד זהב תכלת וארגמן תולעת שני ושש משזר" (שמות כח,ו; וכן ביחס לחושן, שם כח,טו).
<b>וְנוֹתְנוֹ עִם שִׁשָּׁה חוּטִין</b>. כחוטי כל המינים שבהם נאמר 'שש משזר' (לעיל ח,יד).
<b>וַיְרַקְּעוּ אֶת פַּחֵי הַזָּהָב</b>. רידדו אותם שיהיו דקים.
<b>שֶׁחוּט הַזָּהָב כָּפוּל בְּתוֹכָן</b>. חוט הזהב מסובב בתוך חוטי המינים השונים.
<h3> ו</h3>
<b>מַעֲשֵׂה חוֹשֵׁב</b>. אריגה שבה הצורה נראית משני צדי הבגד (לעיל ח,טו).
<b>כְּמוֹ שֶׁבֵּאַרְנוּ</b>. לעיל ה"ה.
<b>זֶרֶת</b>. המרחק מקצה הזרת לקצה הבוהן, חצי אמה.
<b>וְקוֹבֵעַ בּוֹ אַרְבָּעָה טוּרִין שֶׁל אֶבֶן הַמְפֹרָשִׁים בַּתּוֹרָה</b>. בכל אחד מהם שלושה אבנים: בטור הראשון — אֹדם, פטדה וברקת; בטור השני — נֹפך ספיר ויהלֹם; בטור השלישי — לשם, שבו ואחלמה; בטור הרביעי — תרשיש, שֹהם וישפה (שמות כח,יז-כ, לט,י–יג).
<b>כָּל אֶבֶן מֵהֶן מְרֻבָּע וּמֻשְׁקָע בְּבַיִת שֶׁל זָהָב</b>. כל אבן הייתה בצורת ריבוע והונחה בתוך מסגרת של זהב.
<h3> ז</h3>
<b>וּמְפַתֵּחַ</b>. חורט.
<b>כְּתוֹלְדוֹתָם</b>. לפי סדר לידתם (ראה לקמן ה"ט).
<b>כְּדֵי שֶׁיִּהְיוּ כָּל הָאוֹתִיּוֹת מְצוּיוֹת שָׁם</b>. שבשמות השבטים חסרות האותיות חי"ת, טי"ת, צד"י, קו"ף.
<h3> ח</h3>
<b>זָוִיּוֹת</b>. פינות.
<b>עֲבוֹתוֹת</b>. חבלים, קליעת חוטים.
<b>וְהֵן הַנִּקְרָאִין שַׁרְשׁוֹת</b>. בתורה (שמות כח,כב).
<b>כְּנֶגֶד הַדַּדִּין</b>. כנגד חזהו של הכהן.
<b>פְּתִילֵי תְּכֵלֶת</b>. חוטי צמר צבועים בתכלת.
<h3> ט</h3>
<b>מִכְּנֶגֶד אַצִּילֵי הַיָּדַיִם</b>. בקו הגובה של בית השחי (ראה הלכות טומאת צרעת ט,יב).
<b>וְיֵשׁ לוֹ כְּמוֹ שְׁתֵּי יָדוֹת יוֹצְאוֹת מִמֶּנּוּ בָּאָרִיג וכו'</b>. מצדי האפוד (שהיה מולבש בגב) היו יוצאות שתי רצועות שבהן הכהן היה חוגר את האפוד. רצועות אלו נארגו יחד עם האפוד.
<b>וְתוֹפֵר עָלָיו שְׁתֵּי כְּתֵפוֹת</b>. על החשב היה תופר שתי רצועות שעלו לשני הכתפיים של הכהן.
<b>מְרֻבָּע מְשֻׁקָּע בְּבַיִת שֶׁל זָהָב</b>. ראה לעיל ה"ו.
<b>כְּתוֹלְדוֹתָם</b>. כסדר לידתם (ראה בפסקים ושיטות).
<b>בְּכָל כָּתֵף</b>. בכל כותפת של האפוד.
<b>מִלְּמַטָּה לַכָּתֵף לְמַעְלָה מִן הַחֵשֶׁב</b>. במקום חיבור הכותפת לחשב.
<b>וְנוֹתֵן שְׁתֵּי עֲבוֹתוֹת זָהָב בִּשְׁתֵּי טַבָּעוֹת שֶׁלְּמַעְלָה</b>. שני חבלים עשויים מזהב (כחבלים שהיו בטבעות שבראש החושן).
<b>וְהֵן הַנִּקְרָאִין שַׁרְשְׁרוֹת</b>. בתורה (שמות כח,יד).
<h3> י</h3>
<b>וְאַחַר כָּךְ מַכְנִיס קְצוֹת הָעֲבוֹתוֹת שֶׁל חֹשֶׁן</b>. הקבועים בטבעות החושן העליונות (לעיל ה"ח).
<b>וּמוֹרִידִין אֶת הַשַּׁרְשְׁרוֹת שֶׁבְּטַבְּעוֹת כִּתְפוֹת הָאֵפוֹד וכו'</b>. בנוסף לעבותות החושן שכבר חוברו לטבעות העליונות שבכתפות האפוד, היו מורידים את השרשרות שהיו קבועות בכתפות האפוד ומחברים אותן לטבעות שבראש החושן.
<b>וְלֹא יִזַּח</b>. לא יתפרק.
<h3> יא</h3>
<b>בְּשָׁוֶה</b>. בדיוק.
<h2>פרק י</h2>
<h3> א</h3>
<b>כְּנֶגֶד אַצִּילֵי יָדָיו</b>. מתחת לבית השחי.
<h3> ב</h3>
<b>בַּקַּבָּלָה</b>. בדברי הנביאים.
<b>לֹא יַחְגְּרוּ בַּיָּזַע בְּמָקוֹם שֶׁמְּזִיעִין</b>. מקום המתניים, כפי שתרגם שם יונתן: "לא ייסרון על חרציהון (מתניהם)".
<b>וְכָךְ קִבֵּל יוֹנָתָן וכו'</b>. וכתב תוספת בתרגום לבאר את המקום המדויק של החגירה.
<b>עַל לְבַבְהוֹן יֵיסְרוּן</b>. תרגום: "על לבם יחגרו".
<b>וְאַחַר כָּךְ צוֹנֵף בַּמִּצְנֶפֶת כְּמִין כּוֹבַע</b>. עוטף אותו בצורה של כובע (לעיל ח,ב).
<h3> ג</h3>
<b>וּשְׂעָרוֹ הָיָה נִרְאֶה בֵּין צִיץ לַמִּצְנֶפֶת</b>. המצנפת הייתה מונחת למעלה בראש והציץ היה מונח על המצח, ובאמצע היה מקום ובו שער גלוי.
<h3> ד</h3>
<b>כְּזָר שֶׁשִּׁמֵּשׁ</b>. כאדם שאינו כהן שעבד במקדש (הלכות ביאת מקדש ט,א-ב).
<h3> ו</h3>
<b>נִימָה אַחַת</b>. שערה אחת.
<b>שֶׁהֲרֵי חוֹצֶצֶת</b>. התפילה של יד מונחת בבשר היד בין הכתף למרפק (הלכות תפילין ד,ב), ואילו היו מניחים אותה הייתה חוצצת בין היד לשרוול הכתונת.
<b>אֲבָל שֶׁל רֹאשׁ אֵינָהּ חוֹצֶצֶת</b>. את התפילה של ראש מניחים במקום התחלת צמיחת השערות (שם ד,א), והמצנפת מונחת למעלה ממקום זה (לעיל ה"ב).
<h3> ז</h3>
<b>לָחֹךְ</b>. לחכך ולגרד.
<b>נִימָה מְדֻלְדֶּלֶת</b>. חוט מחוטי הבגד שאינו ארוג כראוי בבגד.
<h3> ח</h3>
<b>הֲרֵי זֶה חוֹצֵץ וּפוֹסֵל</b>. נחשב בגד זה כייתור בגדים ופוסל את העבודה (כס"מ, ריק"ו).
<b>צִלְצוּל קָטָן</b>. סרט קטן.
<h3> ט</h3>
<b>גֶּמִי</b>. תחבושת העשויה מגומא.
<b>מֻתָּר לִכְרֹךְ עָלֶיהָ גֶּמִי בְּשַׁבָּת וכו'</b>. בשבת אסור לכרוך גמי לצורך רפואה (הלכות שבת כא,כה). אמנם לכהן התירו לכרוך גמי לצורך עבודה, אך לא התירו לו כשמהדק ומתכוון להוציא דם שזה כבר אינו לצורך העבודה (רש"י עירובין קג,ב עיי"ש).
<b>וְהוּא שֶׁלֹּא יָחֹץ... בֵּין בְּשָׂרוֹ לַכְּלִי בִּשְׁעַת עֲבוֹדָה</b>. שאסור לעבוד כשיש חציצה בין היד לכלי השרת שבהם עובדים (הלכות ביאת מקדש ה,יז).
<h3> י</h3>
<b>עָשׂוּ בְּבַיִת שֵׁנִי אוּרִים וְתֻמִּים</b>. קבעו את האבנים בחושן וכתבו עליהן את שמות בני ישראל (לעיל ט,ו-ז).
<b>וְאַף עַל פִּי שֶׁלֹּא הָיוּ נִשְׁאָלִין בָּהֶן</b>. ראה גם הלכות בית הבחירה ד,א.
<h3> יא</h3>
<b>אֶלָּא בְּקוֹל נָמוּךְ כְּמוֹ שֶׁמִּתְפַּלֵּל בֵּינוֹ לְבֵין עַצְמוֹ</b>. הנשמע באוזנו בלבד (הלכות תפילה ה,ט).
<h3> יב</h3>
<b>וְלִפְנֵי אֶלְעָזָר הַכֹּהֵן יַעֲמֹד</b>. הפסוק מדבר על יהושע בן נון, מנהיג ישראל הנחשב מלך. ובהמשך נאמר: "ושאל לו במשפט האורים... הוא וכל בני ישראל אתו וכל העדה".
<b>מְשׁוּחַ מִלְחָמָה</b>. ראה לעיל א,ז.
<b>בֵּית דִּין הַגָּדוֹל</b>. סנהדרין היושבת במקדש ומונה שבעים ואחד דיינים (הלכות סנהדרין א,ג).
<h3> יג</h3>
<b>שֶׁאֵין הָאֵפוֹד שֶׁל כֹּהֵן בַּד</b>. אין האפוד של הכהן הגדול עשוי בד (פשתן) אלא תכלת, ארגמן, תולעת שני ושש שזורים בזהב.
<b>בְּנֵי הַנְּבִיאִים</b>. המבקשים להתנבא ומתנהגים באופן שראוי שתשרה עליהם רוח הקודש (הלכות יסודי התורה ז,ה).
