<h1>ביאור שטיינזלץ על משנה תורה, הלכות עבודת יום הכפורים</h1>
<h2>פרק א</h2>
<h3> א</h3>
<b>מוּסַף הַיּוֹם</b>. קרבנות שמקריבים בשבתות ובמועדים נוסף על קרבן התמיד (למוספי יום הכיפורים ראה גם הלכות תמידין ומוספין י,א).
<b>וּשְׂעִיר חַטָּאת נַעֲשֶׂה בַּחוּץ</b>. דמו נזרק על המזבח החיצון ובשרו נאכל לכהנים (כדין חטאת רגילה), שלא כשעיר הנזכר בסמוך שבא כחלק מחובות היום המיוחדות ודמו נזרק בפנים, בהיכל ובשרו נשרף.
<b>וְהוּא נֶאֱכָל לָעֶרֶב</b>. במוצאי יום הכיפורים, שהרי אסור לאכול ביום הכיפורים.
<b>וְעוֹד מַקְרִיבִין יָתֵר עַל מוּסָף זֶה</b>. מלבד קרבנות המוספים, מקריבים ביום הכיפורים קרבנות נוספים שלהם דינים מיוחדים.
<b>פַּר בֶּן בָּקָר לְחַטָּאת וְהוּא נִשְׂרָף</b>. בשרו נשרף, שלא כחטאת רגילה שבשרה נאכל לכהנים.
<b>וְאַיִל לְעוֹלָה</b>. דינו כשאר עולות, אלא שהוא נקנה מכספי הכהן הגדול ולא מכספי הציבור, ולכן אינו נכלל במוספי היום (ראה גם הלכות מעשה הקרבנות א,ו).
<b>וְאַיִל הַבָּא מִשֶּׁל צִבּוּר הָאָמוּר בְּפָרָשַׁת אַחֲרֵי מוֹת וכו'</b>. איל העם הנזכר בתיאור עבודת יום הכיפורים בפרשת אחרי מות (ויקרא טז,ה), הוא אותו האיל שמוזכר ברשימת המוספים בחומש במדבר (כט,ח), ואין מדובר בשני קרבנות נפרדים.
<b>וְהַשֵּׁנִי שָׂעִיר הַמִּשְׁתַּלֵּחַ</b>. השעיר לעזאזל שנשלח למדבר (ראה לקמן פרק ג).
<b>חֲמִשָּׁה עָשָׂר</b>. חוץ מהשעיר המשתלח, שאינו נחשב קרבן.
<h3> ב</h3>
<b>אֶחָד כֹּהֵן הַמָּשִׁיחַ בְּשֶׁמֶן הַמִּשְׁחָה אוֹ הַמְרֻבֶּה בִּבְגָדִים</b>. מינוי הכהן הגדול נעשה על ידי משיחתו בשמן המשחה ולבישת בגדי הכהונה הגדולה, והוא המכונה 'המשוח בשמן המשחה'. כאשר אין בנמצא שמן המשחה מינויו נעשה על ידי לבישת הבגדים בלבד והוא המכונה 'המרובה בבגדים' (הלכות כלי המקדש ד,יב-יג, וראה שם א,ח). ושניהם כשרים לעבודת יום הכיפורים.
<b>בְּכֹהֵן גָּדוֹל נָשׂוּי</b>. וצריך להיות נשוי לאישה אחת בלבד (הלכות כלי המקדש ה,י).
<h3> ג</h3>
<b>לְלִשְׁכָּתוֹ שֶׁבַּמִּקְדָּשׁ</b>. חדר מיוחד של הכהן הגדול שהיה בעזרה (לשכה זו נקראה גם 'לשכת העץ' ו'לשכת פלהדרין' — הלכות בית הבחירה ה,יז; וראה הלכות כלי המקדש ה,ז).
<b>קַבָּלָה מִפִּי מֹשֶׁה רַבֵּנוּ</b>. נמסר במסורת לחכמי ישראל ממשה רבנו (ובדומה לכך ראה הלכות פרה ב,ב).
<b>שֶׁמָּא תִּמָּצֵא נִדָּה</b>. בזמן בעילתה.
<b>וְנִמְצָא טָמֵא שִׁבְעַת יָמִים</b>. כדין בועל נידה (הלכות מטמאי משכב ומושב ג,ב).
<b>וְאֵינוֹ יָכוֹל לַעֲבֹד</b>. שהרי אסור לטמא לעבוד.
<b>וּמַתְקִינִין לוֹ כֹּהֵן גָּדוֹל אַחֵר</b>. מזמנים אחד מהכהנים שיהיה מוכן להחליף את הכהן הגדול במקרה שהוא לא יוכל לעבוד.
<b>בֵּין שֶׁאֵרַע בּוֹ פְּסוּל... זֶה שֶׁנִּכְנָס תַּחְתָּיו אֵינוֹ צָרִיךְ חִנּוּךְ אֶלָּא עֲבוֹדָתוֹ מְחַנַּכְתּוֹ</b>. בדרך כלל מינוי הכהן הגדול נעשה על ידי שמושחים אותו בשמן המשחה, ומלבישים אותו בשמונת בגדי הכהן הגדול — בגדי הזהב (ראה הלכות כלי המקדש ד,יב-יג). ואם ביום הכיפורים צריך למנות כהן גדול במקום זה שנפסל, גם אם הדבר מתרחש אחר הקרבת הקרבנות, שאז העבודה נעשית בבגדי לבן, חינוכו נעשה על ידי עצם העבודה ביום הכיפורים שהיא מותרת רק לכהן גדול.
<b>וְכָל מִצְווֹת כְּהֻנָּה גְּדוֹלָה עָלָיו</b>. גם לאחר שהכהן הגדול הוחזר וכהן זה עבר מתפקידו, כל האיסורים המיוחדים שיש לכהן גדול חלים גם עליו (כגון האיסור לשאת אלמנה ועוד).
<b>אֶלָּא שֶׁאֵינוֹ עוֹבֵד כְּכֹהֵן גָּדוֹל</b>. אינו עובד בבית המקדש בשמונה בגדים משום איבה. וגם בארבעה בגדים אינו עובד שהרי מעמדו כשל כהן גדול.
<b>וְאִם עָבַד</b>. בשמונה בגדים.
<h3> ד</h3>
<b>מַזִּין עָלָיו מֵאֵפֶר הַפָּרָה בַּשְּׁלִישִׁי לְהַפְרָשָׁתוֹ וּבַשְּׁבִיעִי</b>. שטהרת הטמא מטומאת מת, היא על ידי הזאה עליו מאפר הפרה האדומה, ביום השלישי וביום השביעי לטומאתו, ואם שהה כמה ימים אחרי טומאתו, כשבא להיטהר מונה שלושה ימים ואחר כך מזים עליו (ראה הלכות פרה יא,א-ב).
<b>וְאִם חָל יוֹם הַשַּׁבָּת</b>. שאסור להזות בו (ראה הלכות שבת כג,ח).
<b>דּוֹחִין אֶת הַהַזָּיָה</b>. ולא מזים כלל על הכהן הגדול באותה שנה.
<h3> ה</h3>
<b>זוֹרֵק אֶת הַדָּם</b>. של התמידים.
<b>וּמַקְטִיר אֵבְרֵי תָּמִיד</b>. שורף אותם על המזבח החיצון.
<b>זְקֵנִים מִזִּקְנֵי בֵּית דִּין</b>. דיינים מהסנהדרין הגדולה (ערוה"ש קנח,טו).
<b>וְקוֹרְאִין לְפָנָיו</b>. את סדר עבודת יום הכיפורים מהמקרא בפרשת אחרי מות (ויקרא פרק טז).
<b>עֲבוֹדַת יוֹם הַכִּפּוּרִים וְסִדּוּרָהּ</b>. את כל דיני הקרבנות, הווידויים ומעשה הקטורת המבוארים להלן.
<b>אִישִׁי</b>. אדוני (לשון כבוד כלפי הכהן הגדול).
<b>אוֹ שֶׁמָּא לֹא לָמַדְתָּה דָּבָר זֶה</b>. בבית שני הכהנים התמנו על ידי המלכים על פי רצונם, והיה אז אפשרות שהכהן הגדול לא למד את דיני העבודה מעולם (פה"מ יומא א,ג).
<b>בְּשַׁעֲרֵי מִזְרָח</b>. בשער המזרחי של העזרה.
<b>כְּדֵי שֶׁיִּהְיֶה מַכִּיר וְרָגִיל בָּעֲבוֹדָה</b>. שיהיה מיומן בעבודה ובזיהוי הבהמות ביום הכיפורים.
<h3> ו</h3>
<b>עִם חֲשֵׁכָה</b>. לקראת חשכה, בצהריים.
<b>לֹא הָיוּ מַנִּיחִין אוֹתוֹ לֶאֱכֹל הַרְבֵּה</b>. מכל סוגי המאכלים.
<b>וְלֹא הָיוּ מַנִּיחִין אוֹתוֹ לִישַׁן</b>. לא היו נותנים לו לישון כל הלילה של ליל יום הכיפורים.
<b>שֶׁמָּא יִרְאֶה קֶרִי</b>. בשנתו.
<b>וְלֹא הָיוּ מַאֲכִילִין אוֹתוֹ</b>. כלל, אפילו מעט.
<b>דְּבָרִים הַמַּרְגִּילִין לְשִׁכְבַת זֶרַע</b>. המרבים את שכבת הזרע.
<h3> ז</h3>
<b>צָץ הַמִּינוּת בְּיִשְׂרָאֵל וְיָצְאוּ צְדוֹקִין</b>. נוצרה כת הצדוקים שלא היו מאמינים בתורה שבעל פה.
<b>וְהָיוּ אוֹמְרִין שֶׁקְּטֹרֶת שֶׁל יוֹם הַכִּפּוּרִים וכו'</b>. ביום הכיפורים מקטיר הכהן הגדול קטורת בתוך קדש הקדשים (לקמן ד,א). לדעת הצדוקים יש לתת את הקטורת על הגחלים מחוץ לקודש הקדשים, כך שכניסתו לקדש הקדשים תהיה בתוך ענן הקטורת.
<b>מִפִּי הַשְּׁמוּעָה</b>. מסורת חז"ל.
<b>מַשְׁבִּיעִין אָנוּ עָלֶיךָ וכו'</b>. לפי שאסור להיות בהיכל כשהכהן הגדול נכנס לקודש הקדשים (ראה ויקרא טז,יז) ואין כל אפשרות לדעת מה עושה הכהן הגדול, ולפיכך היו משביעים אותו (פה"מ יומא א,ה). והיו משביעים אותו בלשכה המכונה בית אבטינס.
<b>בְּמִי שֶׁשִּׁכֵּן אֶת שְׁמוֹ בַּבַּיִת הַזֶּה</b>. בקדוש ברוך הוא.
<b>שֶׁלֹּא תְּשַׁנֶּה דָּבָר מִכָּל מַה שֶּׁאָמַרְנוּ לְךָ</b>. ותקטיר הקטורת כמסורת חז"ל.
<b>סְתוּמִין</b>. לא ידועים.
<b>שֶׁמָּא אֵין בְּלִבּוֹ כְּלוּם</b>. ואסור לחשוד במי שמעשיו סתומין אלא לצורך הכרחי (שם).
<h3> ח</h3>
<b>בְּכִתְבֵי הַקֹּדֶשׁ</b>. ספרי הכתובים (כגון איוב, עזרא ודברי הימים — משנה יומא ו,א).
<b>פִּרְחֵי לְוִיָּה</b>. לוויים צעירים.
<b>מַכִּין לְפָנָיו בְּאֶצְבַּע צְרֵדָה</b>. הכאת האצבע (הסמוכה לאגודל) באגודל, על מנת להשמיע קול (פה"מ יומא א,ז).
<b>עֲמֹד וְהִצְטַנֵּן</b>. הכהנים היו יחפים בזמן עבודתם במקדש, והעמידה על הרצפה יכולה לצנן ולעורר את הכהן הגדול.
<b>עַד שֶׁמַּגִּיעַ זְמַן שְׁחִיטָה</b>. קודם עלות החמה משיאיר פני כל המזרח (הלכות תמידין ומוספין א,א)
<h2>פרק ב</h2>
<h3> א</h3>
<b>לָבוּשׁ בְּבִגְדֵי זָהָב</b>. בשמונת הבגדים שבהם עובד הכהן הגדול בכל ימות השנה (ראה הלכות כלי המקדש ח,ב).
<b>בְּבִגְדֵי לָבָן</b>. ארבעה בגדים עשויים פשתן: כתונת, מכנסיים, אבנט ומצנפת (ראה שם ח,ג).
<b>מַעֲשֵׂה הַפָּר... וּשְׁנֵי הַשְּׂעִירִים וכו'</b>. לקמן ג,ד-ז.
<b>וְהַקְטָרַת הַקְּטֹרֶת בְּקֹדֶשׁ הַקֳּדָשִׁים</b>. לקמן ד,א-ב.
<h3> ב</h3>
<b>כָּל עֵת שֶׁיְּשַׁנֶּה הַבְּגָדִים וְיִפְשֹׁט הַבְּגָדִים וְיִלְבַּשׁ הַבְּגָדִים אֲחֵרִים וכו'</b>. כל החלפה של בגדים מבגדי זהב ללבן או להפך, טעונה טבילה (אבל החלפה מבגדי חול לבגדי כהונה אינה טעונה טבילה מן התורה כדלקמן ה"ג).
<b>וּפָשַׁט אֶת בִּגְדֵי הַבָּד וכו'</b>. הכתוב מדבר על טבילה בין פשיטת בגדי לבן ("בגדי הבד") ללבישת בגדי זהב ("בגדיו"), וכן הדין להפך.
<b>טְבִילָה</b>. טבילת כל גופו במקווה.
<b>קִדּוּשִׁין</b>. רחיצת הידיים והרגליים.
<b>בִּגְדֵי חֹל שֶׁעָלָיו</b>. בגדיו הפרטיים שאינם שייכים לעבודת המקדש.
<b>וּמִסְתַּפֵּג</b>. מתנגב.
<b>וְשׁוֹחֵט אֶת הַתָּמִיד... וּמַקְטִיר אֵבְרֵי הַתָּמִיד עִם הַחֲבִתִּין וְהַנְּסָכִים</b>. כדרך שעושים במקדש בכל יום (ראה הלכות תמידין ומוספין פרק ו).
<b>הַחֲבִתִּין</b>. קרבן מנחה שהיה הכהן הגדול מקריב בכל יום כחלק מסדר העבודה במקדש.
<b>וְעוֹבֵד עֲבוֹדַת הַיּוֹם כֻּלּוֹ</b>. העבודות המיוחדות ליום הכיפורים.
<b>הַוִּדּוּיִין</b>. על הפר ועל השעיר המשתלח לעזאזל (לקמן ה"ו).
<b>הַהַגְרָלָה</b>. שהגרילו לדעת איזה משני השעירים יוקרב לה' ואיזה יישלח לעזאזל (לקמן ג,א).
<b>וּזְרִיקַת הַדָּמִים בִּפְנִים</b>. זריקת הדם של הפר והשעיר בקודש הקדשים ובהיכל (לקמן ג,ה).
<b>וּמוֹסֵר הַשָּׂעִיר לַמְשַׁלֵּחַ אוֹתוֹ לַעֲזָאזֵל</b>. לקמן ג,ז.
<b>וּמוֹצִיא אֵמוּרֵי הַפָּר וְהַשָּׂעִיר וכו'</b>. מסיר מהפר והשעיר את החלקים הקרבים על המזבח, ומוסר את שאר בשרם לשרפה (לקמן ג,ז).
<b>וּמוֹצִיא מִשָּׁם אֶת הַכַּף וְאֶת הַמַּחְתָּה</b>. הכלים שהכניס לצורך ההקטרה.
<b>וְלוֹבֵשׁ בִּגְדֵי חֹל וְיוֹצֵא</b>. מהמקדש לביתו (ראה לקמן סוף פרק ד).
<h3> ג</h3>
<b>כָּל הַטְּבִילוֹת הָאֵלּוּ... בַּמִּקְדָּשׁ</b>. במקווה שהיה על גג אחת הלשכות שבדרום העזרה (ראה הלכות בית הבחירה ה,יז).
<b>בַּחֹל</b>. בהר הבית מחוץ לשטח העזרה, בצד לשכתו (פה"מ מידות ד,ח).
<b>שֶׁאֵינָהּ אֶלָּא לְהוֹסִיף כַּוָּנָתוֹ שֶׁאִם יִזְכֹּר טֻמְאָה וכו'</b>. טבילה זו אינה חיוב מן התורה אלא כלל שהיה במקדש שכל כהן שמתחיל לעבוד צריך לטבול לפני כן (הלכות ביאת מקדש ה,ד). וטעם הדבר כדי שיכוון בטבילה זו להיטהר מטומאות ששכח שנטמא בהן (לדין כוונה בטבילה ראה גם הלכות שאר אבות הטומאות יג,ב).
<b>בֵּין בְּגָדִים לִבְגָדִים</b>. כאשר מחליף מבגדי זהב לבגדי לבן ומבגדי לבן לבגדי זהב (ראה גם הלכות ביאת מקדש ה,ז).
<h3> ד</h3>
<b>זָקֵן אוֹ חוֹלֶה</b>. ואינו יכול לטבול במים צוננים.
<b>מְלַבְּנִין עֲשָׁשִׁיּוֹת שֶׁל בַּרְזֶל</b>. מחממים באש גושי ברזל.
<b>מִבָּעֶרֶב</b>. לפני כניסת יום הכיפורים.
<b>שֶׁאֵין שְׁבוּת בַּמִּקְדָּשׁ</b>. במקדש לא נאסרו המעשים שאינם מלאכה גמורה שחכמים אסרו לעשותם בשבת (לכלל זה ראה גם הלכות שבת כא,כז, קרבן פסח א,טז). השלכת גושי ברזל מלובנים למים יכולה לגרום לצירוף הברזל וחיסומו שהוא תולדה של מלאכת מבעיר, אך מכיוון שאין מתכוונים לצרף האיסור הוא מדרבנן בלבד (עיין הלכות שבת יב,א-ב).
<b>מְעָרְבִין חַמִּין בְּמֵי הַמִּקְוֶה</b>. מחממים מים מערב יום הכיפורים ובבוקר שופכים אותם למקווה.
<h3> ה</h3>
<b>מְקַדֵּשׁ יָדָיו וְרַגְלָיו מִן הַכִּיּוֹר כִּשְׁאָר הַכֹּהֲנִים</b>. הלכות ביאת מקדש ה,י.
<b>מִקִּיתוֹן</b>. קנקן.
<b>עוֹלִים בְּמִזְרָחוֹ שֶׁל כֶּבֶשׁ וכו'</b>. הכבש היה מדרום המזבח ושימש לעלייה ולירידה ממנו, ובדרך כלל היו הכהנים עולים ויורדים בצדדים שלו.
<b>עוֹלִים בָּאֶמְצַע וְיוֹרְדִים בָּאֶמְצַע לִפְנֵי כֹּהֵן גָּדוֹל</b>. הכהן הגדול, עולה ויורד באמצע הכבש, וכהנים נוספים עולים לפניו כדי לכבדו.
<b>מִי שֶׁזָּכָה בַּמַּחְתָּה וכו'</b>. הכהן שזכה בהגרלה להכניס את המחתה עם הגחלים לצורך הקטורת (ראה הלכות תמידין ומוספין ד,ה), היה אוסף את הגחלים מן המזבח במחתה מכסף ושופך אותן למחתה של זהב (לפירוט ראה שם ג,ה).
<b>יָדָהּ</b>. ידית האחיזה של המחתה.
<b>וְהַיּוֹם אֲרֻכָּה</b>. כדי שזרועו תסייע בנשיאתה.
<b>שָׁלֹשׁ מַעֲרָכוֹת שֶׁל אֵשׁ</b>. שלוש מדורות על גבי המזבח (לשימושיהן ראה הלכות תמידין ומוספין ב,ד-ה).
<h3> ו</h3>
<b>וִדּוּי דְּבָרִים</b>. בקשת מחילה בדיבור (ראה הלכות תשובה א,א; הלכות מעשה הקרבנות ג,יד-טו).
<b>נִמְצֵאתָ אוֹמֵר</b>. נלמד מפסוק זה עצמו שבו נאמר: "בעדו, ובעד ביתו, ובעד... ישראל".
<b>עַל יְדֵי עַצְמוֹ</b>. על עצמו.
<b>עַל פַּר הַחַטָּאת אֲשֶׁר לוֹ</b>. להלן ג,ד.
<b>עַל שָׂעִיר הַמִּשְׁתַּלֵּחַ</b>. לעזאזל (להלן ג,ז, וראה גם הלכות תשובה א,ב).
<b>וּמַזְכִּיר אֶת הַשֵּׁם</b>. שמו המפורש של הקדוש ברוך הוא.
<b>כֵּיצַד הוּא אוֹמֵר</b>. נוסח זה הוא נוסח חלקי של הווידוי הראשון (ראה לקמן ד,א-ב הנוסח המלא של שלושת הווידויים).
<b>לַחֲטָאִים</b>. עברות שנעשו בשוגג.
<b>וְלָעֲווֹנוֹת</b>. עברות שנעשו במזיד.
<b>וְלַפְּשָׁעִים</b>. עברות שיש בהן מרד בה' ופריקת עול כחילול שבת ועבודה זרה (פה"מ יומא ד,ב).
<b>וּכְשֶׁהוּא נוֹתֵן אֶת הַגּוֹרָל עַל שְׂעִיר הַחַטָּאת</b>. ראה לקמן ג,א.
<b>כִּכְתָבוֹ שֶׁהוּא הַשֵּׁם הַמְפֹרָשׁ</b>. כפי שהוא נכתב 'י-ה-ו-ה' ולא כפי שהוא נהגה בדרך כלל 'אדני'.
<b>הָיָה מַגְבִּיהַּ אֶת קוֹלוֹ בַּשֵּׁם</b>. והיו הכול יכולים לשמוע את השם המפורש.
<b>כֵּיוָן שֶׁרַבּוּ פְּרוּצִים</b>. אנשים שאינם חשובים ולא מספיק הגונים שהיו לומדים את השם בלי להבין את ענייניו, ומשתמשים בו ללא שיקול דעת (ראה הלכות תפילה יד,י).
<b>וּמַבְלִיעוֹ בִּנְעִימוֹת וכו'</b>. הוא היה הוגה את השם באמצע נגינה שהיה מנגן בפיו, כך שאפילו הכהנים שהיו עומדים בסמוך, לא היו שומעים.
<h3> ז</h3>
<b>כּוֹרְעִים וּמִשְׁתַּחֲוִים וְנוֹפְלִין עַל פְּנֵיהֶם</b>. יורדים על ברכיהם ונשכבים על הרצפה כשידיהם ורגליהם פשוטות ופניהם מוטלות בארץ (ראה הלכות תפילה ה,יג).
<b>וְאוֹמְרִין בָּרוּךְ שֵׁם כְּבוֹד מַלְכוּתוֹ לְעוֹלָם וָעֶד</b>. כך היו עונים אחר הזכרת השם במקדש (ראה הלכות תעניות ד,טו-טז).
<b>שֶׁנֶּאֱמַר כִּי שֵׁם יי אֶקְרָא הָבוּ גֹדֶל לֵאלֹהֵינוּ</b>. אלו דברי משה שאמר לישראל שכאשר הוא מזכיר את שם ה', הם מצווים לתת שבח לאלוהים. ומשם נלמדת החובה לעשות כך תמיד.
<b>וּבִשְׁלֹשֶׁת הַוִּדּוּיִין הָיָה מִתְכַּוֵּן וכו'</b>. כשסיים את אמירת הווידוי בפסוק: "לפני יי תטהרו"
<b>,</b>. היה מכוון לומר את שם ה' יחד עם העומדים בעזרה שענו 'ברוך שם כבוד מלכותו לעולם ועד', ולאחר מכן סיים ואמר להם 'תטהרו' לסימן שה' כיפר עליהם וטיהרם.
<b>וּלְוִדּוּי הַפָּרִים הַנִּשְׂרָפִים</b>. הווידוי הנאמר על פר כהן משיח ופר העלם דבר של ציבור.
<h2>פרק ג</h2>
<h3> א</h3>
<b>שְׁנֵי הַגּוֹרָלוֹת</b>. שנזכרו בתורה שיש להניחם על שני השעירים כדי לקבוע איזה מהם יוקרב לה' ואיזה יישלח לעזאזל (ויקרא טז,ח).
<b>וְלֹא יִתְכַּוֵּן</b>. אם הגורל לה' היה עולה ביד ימין, היה בזה סימן טוב, וכדי שהכהן הגדול לא ימשש את הגורלות ויעלה במודע את הגורל לה' ביד ימין היה עליו להכניס את שתי ידיו יחד לכלי של הגורלות (בבלי יומא לט,א ורש"י שם).
<b>וּכְלִי זֶה חֹל הוּא וְשֶׁל עֵץ הָיָה</b>. אינו נחשב לאחד מכלי השרת שבמקדש (ולכן מותר לעשותו מעץ — ראה הלכות בית הבחירה א,יח).
<h3> ב</h3>
<b>וְכֹהֵן גָּדוֹל בָּא לְשָׁם</b>. לאחר שהתוודה על הפר בין האולם והמזבח (לקמן ד,א).
<b>וְהַסְּגָן</b>. הכהן שהוא משנה לכהן הגדול (הלכות כלי המקדש ד,טז).
<b>וְרֹאשׁ בֵּית אָב</b>. הכהן העומד בראש המשמרת שעובדת באותו היום במקדש (ראה הלכות כלי המקדש ד,יא).
<h3> ג</h3>
<b>טָרַף</b>. ערבב את הגורלות.
<b>וְהַהַגְרָלָה מְעַכֶּבֶת</b>. אם הקדיש את השעירים שלא על פי הגרלה, לא הוקדשו השעירים.
<b>וְהַהַגְרָלָה מְעַכֶּבֶת אַף עַל פִּי שֶׁאֵינָהּ עֲבוֹדָה</b>. למרות שאינה נחשבת חלק ממערכת העבודות שבמקדש (כגון הקרבת הקרבנות, הקטורת והדלקת המנורה), היא הכרחית ובלעדיה אי אפשר לעשות את העבודה בשעירים.
<b>וְהַעֲלָיַת הַגּוֹרָלוֹת מִן הַקַּלְפִּי פְּסוּלָה בְּזָר</b>. ישראל שאינו כהן.
<h3> ד</h3>
<b>לָשׁוֹן שֶׁל זְהוֹרִית</b>. חתיכת צמר צבועה בצבע אדום המופק מתולעת השני. לאחר שילוח השעיר פעמים שצבעה היה משתנה ללבן לסימן שנתכפרו עוונותיהם של ישראל כפי שנאמר: "אם יהיו חטאיכם כשנים (צבע השנִי) כשלג ילבינו" (ישעיהו א,יח, משנה שבת ט,ג).
<b>מִשְׁקַל שְׁתֵּי סְלָעִים</b>. משקל של שתי מטבעות שנקראו 'סלע' (כ-34 גרם).
<b>וּמַעֲמִידוֹ כְּנֶגֶד בֵּית שִׁלּוּחוֹ</b>. כלפי השער המזרחי של העזרה דרכו היו מוצאים אותו לעזאזל.
<b>וְלַנִּשְׁחָט כְּנֶגֶד בֵּית שְׁחִיטָתוֹ</b>. את השעיר הנשחט יעמיד מול המקום בו ישחטו אותו, קרוב לצפון המזבח (ר"י קאפח, אורה ושמחה).
<h3> ה</h3>
<b>וּמַזֶּה מִדַּם שְׁנֵיהֶן בְּיוֹם זֶה שָׁלֹשׁ וְאַרְבָּעִים הַזָּיָה</b>. ראה גם הלכות מעשה הקרבנות ה,יא-יב; לפירוט סדר ההזיות ראה לקמן ד,ב.
<b>בַּדֵּי הָאָרוֹן</b>. מוטות הנשיאה שהיו משני צדדי ארון הברית.
<b>קָרוֹב לַכַּפֹּרֶת בְּטֶפַח</b>. הכפורת היא כיסוי זהב המונח על הארון. עוביה של הכפורת הוא טפח, והזיית הדם צריכה להיות כנגד עוביה ולא על גגה.
<b>אַחַת לְמַעְלָה וְשֶׁבַע לְמַטָּה</b>. זורק את הדם באצבעו כלפי מעלה פעם אחת, וכלפי מטה שבע פעמים.
<b>שֶׁזֶּה שֶׁנֶּאֱמַר שֶׁבַע פְּעָמִים יָתֵר עַל הַזָּיָה רִאשׁוֹנָה</b>. נאמר בפסוק "והזה באצבעו על פני הכפרת קדמה", ואחר כך נאמר "ולפני הכפרת יזה שבע פעמים" (ויקרא טז,יד). במסורת נלמד שמדובר בשבע הזיות בנוסף להזיה הראשונה שהוזכרה בתחילת הפסוק.
<b>אַחַת, אַחַת וְאַחַת וכו'</b>. על ההזיה שלמעלה היה אומר 'אחת'. אחר כך על ההזיה הראשונה שלמטה היה אומר 'אחת ואחת', עד ההזיה השביעית שבה היה אומר 'אחת ושבע'.
<b>שֶׁכָּךְ נֶאֱמַר בְּדַם הַפָּר עַל הַכַּפֹּרֶת וְלִפְנֵי הַכַּפֹּרֶת</b>. פסוק זה נאמר בנוגע לשעיר ובנוסף לכך עוסק בזריקת הדם בין הבדים, והמפרשים התקשו כיצד נלמד מכאן דין ההזייה על הפרוכת ופירשו בדרכים שונות.
<b>וּמוֹנֶה כְּדֶרֶךְ שֶׁמָּנָה בִּפְנִים</b>. 'אחת', 'אחת ואחת', 'אחת ושתים' וכו'.
<b>אֵינוֹ מִתְכַּוֵּן בָּהֶן לְהַזּוֹת לֹא לְמַעְלָה וְלֹא לְמַטָּה אֶלָּא כְּמַצְלִיף</b>. יש שפירשו שלא היה מזה את ההזיות למקום מסוים (למעלה, למטה), כדרך שהמכה את חברו אינו מתכוון להכותו במקום מסוים (מאירי יומא טו,א). ויש שפירשו שהוא משנה את מצב ידו ממצב של הזאה למעלה למצב של הזאה למטה, כדרך שהמכה את חברו משנה את תנוחת ידו כדי להכותו מלפנים ומאחור (ספר הישר סי'  שז).
<b>וְאַחַר כָּךְ מְעָרֵב וכו'</b>. לקמן ד,ב.
<b>מִשְּׁנֵיהֶן</b>. יחד כשהן מעורבים.
<b>עַל אַרְבַּעַת קַרְנוֹת מִזְבַּח הַזָּהָב שֶׁבַּהֵיכָל</b>. על הפינות של המזבח הפנימי שבו מקטירים בכל יום קטורת.
<b>עַל אֶמְצָעוֹ שֶׁל מִזְבֵּחַ זֶה</b>. על אמצע הגג של המזבח.
<h3> ו</h3>
<b>טוֹבֵל אֶצְבָּעוֹ בַּדָּם טְבִילָה עַל כָּל הַזָּיָה</b>. ראה הלכות מעשה הקרבנות ה,ח.
<b>וּשְׁיָרֵי הַדָּם שׁוֹפֵךְ עַל יְסוֹד מַעֲרָבִי שֶׁל מִזְבֵּחַ הַחִיצוֹן</b>. את הדם שנשאר, היה שופך על החלק התחתון של המזבח שמחוץ להיכל (ראה גם הלכות מעשה הקרבנות ה,יא).
<h3> ז</h3>
<b>וְהַכֹּל כְּשֵׁרִין</b>. גם ישראלים ולא דווקא כהנים.
<b>קֶבַע</b>. הנהגה קבועה.
<b>וְעַד תְּחִלַּת הַמִּדְבָּר</b>. קרוב למקום שילוח השעיר כמבואר בסמוך.
<b>וְשׁוֹבֵת אִישׁ אֶחָד וכו'</b>. בשבת וביום הכיפורים אסור לאדם לצאת מהעיר או מהמקום ששבת בהם מעבר למרחק של מיל (אלפיים אמה — ראה הלכות שבת כז,א). ומכיוון שמקום הולכת השעיר היה רחוק מירושלים היו עושים סוכות שהמרחק ביניהן אינו עולה על מיל כך שהאנשים ששבתו בסוכה יכלו ללוותו עד לסוכה הבאה.
<b>עוֹמְדִין בְּסוֹף הַתְּחוּם</b>. סוף המקום שבו מותר להם ללכת, שכן מקום השילוח של השעיר היה רחוק מהסוכה האחרונה שני מילים ולאנשי הסוכה היה מותר ללכת רק מיל (פה"מ יומא ו,ד).
<b>חוֹלֵק</b>. חוצה לשניים.
<b>חֶצְיוֹ קוֹשֵׁר בַּסֶּלַע</b>. וטעם הדבר כדי שאם הוא לא יוכל לראות אם הזהורית הקשורה לשעיר נהפכה ללבן, הוא יראה זאת בזהורית הקשורה בסלע (פה"מ יומא ו,ו עפ"י הגמרא).
<b>וְדִדְבָּיוֹת</b>. מקומות צפייה.
<b>וּמְנִיפִין בַּסּוּדָרִין</b>. ממצפה אחד לשני.
<b>כְּדֵי שֶׁיֵּדְעוּ</b>. העומדים במקדש.
<b>שָׂעִיר לַמִּדְבָּר</b>. לצוק.
<b>חוֹזֵר</b>. הכהן גדול.
<b>אֵמוּרֵיהֶן</b>. החלקים שהיו מקריבים על המזבח.
<b>וְנוֹתְנָן בִּכְלִי וּמַקְטִירָן עַל גַּבֵּי הַמִּזְבֵּחַ</b>. היה נותן את האימורים בכלי על מנת להקטיר אותם אחר כך על המזבח (ראה לקמן ד,ב).
<b>חֲתִיכוֹת גְּדוֹלוֹת מְעֹרוֹת זוֹ בָּזוֹ כְּמִין קְלִיעָה</b>. לא היה חותך את האיברים עד הסוף אלא משאירם מחוברים זה לזה במקצת.
<b>וּמְנַתְּחִין אוֹתָן שָׁם בְּעוֹרָן</b>. חותכים את האיברים מבלי להפשיט את העור.
<b>כְּמוֹ שֶׁבֵּאַרְנוּ</b>. הלכות מעשה הקרבנות ז,ב.
<h3> ח</h3>
<b>כְּמוֹ שֶׁבֵּאַרְנוּ</b>. הלכות מעשה הקרבנות ז,ה.
<h3> ט</h3>
<b>אֵינָהּ עֲבוֹדָה לְפִיכָךְ אִם רָצָה וכו'</b>. שכן אין לעבוד עבודה אלא בבגדי כהונה (הלכות כלי המקדש י,ד).
<b>וְאִם רָצָה לִקְרוֹת בְּבִגְדֵי לָבָן</b>. בבגדי העבודה המיוחדים ליום הכיפורים, שהרי בהם היה לבוש בעבודות הפר והשעירים.
<b>כְּמוֹ שֶׁבֵּאַרְנוּ</b>. שם ח,יא.
<h3> י</h3>
<b>וְחַזַּן הַכְּנֶסֶת נוֹטֵל סֵפֶר תּוֹרָה וְנוֹתְנוֹ לְרֹאשׁ הַכְּנֶסֶת וְרֹאשׁ הַכְּנֶסֶת נוֹתְנוֹ לַסְּגָן וכו'</b>. היו מעבירים את הספר מאדם לאדם להראות את חשיבות הכהן גדול (בדומה לכך ראה הלכות חגיגה ג,ד). חזן הכנסת הוא השמש של בית הכנסת, וראש הכנסת הוא מנהל בית הכנסת (ראה אורה ושמחה באיזה בית כנסת מדובר). הסגן הוא סגן הכהנים, המשנה לכהן גדול.
<b>אַחֲרֵי מוֹת</b>. סדר עבודת יום הכיפורים שמוזכרת שם (ויקרא פרק טז).
<b>וְאַךְ בֶּעָשׂוֹר שֶׁבְּפָרָשַׁת מוֹעֲדוֹת</b>. הפרשייה שמפרטת את דיני יום הכיפורים בפרשת אמור (ויקרא כג,כו-לב).
<b>וְגוֹלֵל אֶת הַתּוֹרָה</b>. סוגר את ספר התורה.
<b>וְאוֹמֵר יוֹתֵר מִמַּה שֶּׁקָּרָאתִי וכו'</b>. כדי לא להוציא לעז על ספר התורה, שכשיראו שהוא קורא הלאה בעל פה, לא יאמרו שהספר חסר.
<b>וּבֶעָשׂוֹר שֶׁבְּחֻמַּשׁ הַפְּקוּדִים וכו'</b>. במדבר כט,ז-יא.
<b>לְפִי שֶׁאֵין גּוֹלְלִין סֵפֶר תּוֹרָה בַּצִּבּוּר וְלָמָּה לֹא וכו'</b>. לא גללו את ספר התורה מחומש ויקרא, בפרשת אמור, לחומש במדבר כיון שאין לגלול ספר תורה ממקום למקום משום טורח הציבור, ולהביא ספר נוסף הפתוח בבמדבר אי אפשר משום שכאשר אדם אחד קורא בשני ספרים, יכולים לחשוב שהוא החליף ספר בגלל שהראשון פסול (ראה הלכות תפילה יב,כג). אמנם בין פרשת 'אחרי מות' לפרשת 'אך בעשור' היו גוללים את הספר, מכיוון שהם סמוכים זה לזה והם עוסקים בעניין אחד (ראה הלכות תפילה יב,ח).
<h3> יא</h3>
<b>מְבָרֵךְ לְפָנֶיהָ וּלְאַחֲרֶיהָ כְּדֶרֶךְ שֶׁמְּבָרְכִין בְּבֵית הַכְּנֶסֶת</b>. לפניה "אשר בחר בנו", לאחריה "אשר נתן לנו תורת אמת" (הלכות תפילה יב,ה).
<b>וּמוֹסִיף לְאַחֲרֶיהָ שֶׁבַע בְּרָכוֹת</b>. בדומה לברכות שמברך המלך לאחר שקורא בתורה בעת מצוות ה'הקהל' (הלכות חגיגה ג,ד).
<b>שָׁלֹשׁ בְּרָכוֹת כְּתִקְנָן</b>. כדרך שאנו מתפללים בכל יום בתפילת העמידה.
<b>עַל הַמִּקְדָּשׁ בְּרָכָה בִּפְנֵי עַצְמָהּ</b>. ברכה מיוחדת שאינה כלולה עם עניינים אחרים.
<b>וּבַקָּשָׁה כְּפִי מַה שֶּׁהוּא רָגִיל</b>. בבקשה זו יתחנן ויתפלל לפני ה' כפי יכולתו.
<h2>פרק ד</h2>
<h3> א</h3>
<b>מוֹצֵא הַפָּרֹכֶת פְּרוּפָה</b>. פתוחה מעט.
<b>בֵּין שְׁנֵי הַבַּדִּים</b>. מוטות הנשיאה שהיו בשני צדי ארון הברית.
<b>וּבְבַיִת שֵׁנִי שֶׁלֹּא הָיָה אָרוֹן הָיָה מַנִּיחָהּ עַל אֶבֶן הַשְּׁתִיָּה</b>. אבן בצד המערבי של קודש הקדשים שעליה היה מונח הארון (בית הבחירה ד,א). ונקראת 'שתיה' מלשון יסוד, "כי מקום העבודה הוא יסוד העולם" (פה"מ יומא ה,א עיי"ש, ובגמרא ביומא נד,ב פירשו "שממנה הושתת העולם").
<b>וְאוֹחֵז שְׂפַת הַכַּף וכו'</b>. את הקטורת היה צריך להניח מכפות ידיו על הגחלים. כדי להעביר את הקטורת מהכף לכפות ידיו היה עליו לאחוז את קצה הכף בקצות האצבעות שלו או בשיניו, ועל ידי האגודלים היה מעביר את הקטורת לתוך כפות ידיו עד שהקטורת כולה הייתה חוזרת וממלאת את כפות ידיו כפי שהיה בעת החפינה.
<b>לְפָנִים בַּמַּחְתָּה כְּדֵי וכו'</b>. את הקטורת היה מניח בצד הפנימי של המחתה, הרחוק ממנו, כדי שלא יכווה מהעשן שיעלה מהקטורת לאחר הנחתה על הגחלים (ראה גם הלכות תמידין ומוספין ג,ח).
<b>וּמַמְתִּין שָׁם עַד שֶׁיִּתְמַלֵּא הַבַּיִת עָשָׁן</b>. כמו שנאמר: "ונתן את הקטרת על האש לפני ה' וכסה ענן הקטרת..." (ויקרא טז,יג).
<b>וְהוּא מְהַלֵּךְ אֲחֹרַנִּית... פָּנָיו לַקֹּדֶשׁ וַאֲחוֹרָיו לַהֵיכָל</b>. שהוא דרך יראת כבוד (הלכות בית הבחירה ז,ד).
<b>שֶׁמָּא יֹאמְרוּ מֵת בַּהֵיכָל</b>. שהרי הרבה כהנים גדולים מתו בהיכל מפני שלא היו ראויים או ששינו במעשה הקטורת (פה"מ יומא ה,א).
<b>שֶׁאִם תִּהְיֶה שָׁנָה זוֹ שְׁחוּנָה תִּהְיֶה גְּשׁוּמָה</b>. אם נגזר שהשנה תהיה חמה שתהיה גם גשומה.
<b>שֵׁבֶט מִבֵּית יְהוּדָה</b>. שלטון משבט יהודה.
<b>צְרִיכִין לְפַרְנָסָה</b>. שלא יזדקקו לעזרת הבריות.
<b>תְּפִלַּת עוֹבְרֵי דְּרָכִים</b>. שמתפללים שלא ירד עליהם גשם.
<b>מְפַיְּסִין לִתְרוּמַת הַדֶּשֶׁן</b>. בכל יום היו עורכים הגרלות ('פייסות'), בין הכהנים לחלק ביניהם את עבודות היום (הלכות תמידין ומוספין ד,א). ביום הכיפורים היו עורכים רק את הפייס הראשון שבו נקבע מי יוריד מהמזבח חלק מהאפר שעליו (תרומת הדשן — שם ד,ה).
<b>וּמְסַדְּרִין אֶת הַמַּעֲרָכָה וּמְדַשְּׁנִין אֶת הַמִּזְבֵּחַ</b>. לאחר תרומת הדשן היו שאר הכהנים מנקים את המזבח ממותר הדשן שעליו, והכהן שדישן את המזבח היה מסדר את מדורות האש של המזבח.
<b>עַל הַסֵּדֶר שֶׁבֵּאַרְנוּ</b>. שם ב,י-יג, ו,א.
<b>בּוּץ</b>. פשתן.
<b>שֶׁעֲבוֹדַת הַיּוֹם בְּבִגְדֵי בּוּץ</b>. שהעבודות המיוחדות של יום הכיפורים נעשות בבגדי לבן שעשויים מפשתן.
<b>וְשׁוֹחֵט בַּתָּמִיד רֹב שְׁנַיִם וכו'</b>. בשחיטת הבהמה חותכים לכתחילה את שני סימני השחיטה (הקנה והוושט), ואם שחט את רוב הקנה והוושט השחיטה כשרה (הלכות שחיטה א,ט-י). ביום הכיפורים הכהן הגדול חייב לקבל בעצמו את דם השחיטה, ומשום כך הוא שוחט רק את רוב שני הסימנים ונותן לאחר לסיים, כדי שהוא יוכל לקבל מיד את הדם.
<b>כְּכָל סֵדֶר הַתָּמִיד שֶׁל כָּל יוֹם שֶׁבֵּאַרְנוּ</b>. הלכות תמידין ומוספין ו,ג-ז.
<b>מַקְרִיב הַפָּר וְשִׁבְעַת הַכְּבָשִׂים שֶׁל מוּסַף הַיּוֹם</b>. לעיל א,א, הלכות תמידין ומוספין י,א.
<b>וּבָא לוֹ אֵצֶל פָּרוֹ</b>. פר החטאת הבא משל כהן הגדול.
<b>בֵּין הָאוּלָם וְלַמִּזְבֵּחַ</b>. ממזרח לאולם וממערב למזבח, בצפון המזבח.
<b>רֹאשׁוֹ לַדָּרוֹם וּפָנָיו לַמַּעֲרָב</b>. ראשו וגופו כלפי דרום, ופניו מוטות לכיוון מערב.
<b>וְהַכֹּהֵן עוֹמֵד בַּמִּזְרָח וּפָנָיו לַמַּעֲרָב</b>. ממזרח לפר, ופניו לכיוון מערב.
<b>וְסוֹמֵךְ... וּמִתְוַדֶּה</b>. בדומה לסמיכה והווידוי של היחיד המביא קרבן (הלכות מעשה הקרבנות ג,יד-טו).
<b>וְכָךְ הָיָה אוֹמֵר</b>. לפירוט אמירת הווידוים ראה לעיל ב,ו–ז.
<b>וְאַחַר כָּךְ מַגְרִיל וכו'</b>. כמבואר לעיל ג,א-ד.
<b>וְנוֹתְנוֹ לְמִי שֶׁהוּא מְנַדְנְדוֹ שֶׁלֹּא יִקְרַשׁ</b>. את הדם היה הכהן הגדול נותן לאחד שיערבב אותו כדי שלא יקרש בזמן שהוא עושה עבודות אחרות.
<b>עַל הָרֹבֶד הָרְבִיעִי שֶׁל הֵיכָל מִבַּחוּץ</b>. המנדנד את הדם היה עומד על שורת המרצפות הרביעית שמחוץ להיכל (רש"י). ויש מפרשים שהכוונה לקבוצת המרצפות הרביעית העליונה שבמעלות האולם הקרובה להיכל (שו"ת רמ"ע מפאנו סי' יא; וראה הלכות בית הבחירה ד,ט בפסקים ושיטות).
<b>שֶׁנֶּאֱמַר מֵעַל הַמִּזְבֵּחַ מִלִּפְנֵי יי</b>. "ולקח מלא המחתה גחלי אש מעל המזבח מלפני ה' ". ומכאן שצריך לקחת את הגחלים מהצד המערבי של המזבח שקרוב יותר להיכל.
<b>קְטֹרֶת דַּקָּה מִן הַדַּקָּה</b>. את הקטורת שהיו מקטירים כל יום היו שוחקים כדי שתהיה דקה, ואת הקטורת של יום הכיפורים היו שוחקים פעם נוספת כדי שתהיה דקה ביותר (הלכות כלי המקדש ב,ג).
<b>לֹא מְחוּקוֹת וְלֹא גְּדוּשׁוֹת אֶלָּא טְפוּפוֹת</b>. אוסף מהקטורת בשתי כפות ידיו וממלאן לא בצמצום ולא בעודף אלא במידה מדויקת (ויש מפרשים שטפופות היינו בתוספת מעט — רש"י, מאירי).
<b>הַגָּדוֹל לְפִי גָּדְלוֹ וְהַקָּטָן לְפִי קָטְנוֹ</b>. שיעור החפינה היה לפי גודל כפות ידיו של הכהן הגדול ולא הייתה מידה אחידה לקטורת שהיו מקטירים.
<b>כְּבָר בֵּאַרְנוּ</b>. הלכות ביאת מקדש ה,יח.
<b>לְפִיכָךְ הָיָה מִן הַדִּין שֶׁיּוֹלִיךְ וכו'</b>. מכיוון שצריך להוליך בשתי ידיו, היה מן הראוי שהולכת הכף שבה הקטורת והיא עיקר המצווה תיעשה בימין, ואילו הולכת המחתה שאינה אלא לשרוף עליה את הקטורת תיעשה בשמאל.
<b>וְעוֹד שֶׁהִיא חַמָּה</b>. ואינו יכול לאחוז את הידית בסמוך למחתה עצמה באופן שיקל על נשיאתה.
<b>לְסָבְלָהּ</b>. לשאתה.
<h3> ב</h3>
<b>וּבִשְׁעַת מַתַּן דָּמִים בַּהֵיכָל</b>. בשעת מתן דם החטאות הפנימיות.
<b>כְּמוֹ שֶׁבֵּאַרְנוּ בְּהִלְכוֹת תְּמִידִין</b>. הלכות תמידין ומוספין ג,ג.
<b>וּמַזֶּה מִמֶּנּוּ שָׁם</b>. לפירוט סדר ההזיות ראה לעיל ג,ה-ו.
<b>עַל כַּן זָהָב שֶׁהָיָה שָׁם</b>. מעמד עשוי זהב (המזרק שבו היו מקבלים את דם הקרבנות היה מחודד בתחתיתו כך שלא היה ניתן להניחו על הרצפה — ראה הלכות קרבן פסח א,יג).
<b>וְשׁוֹחֵט אֶת הַשָּׂעִיר</b>. שעיר החטאת שעלה בגורלו להיקרב לה'.
<b>וְעוֹמֵד לִפְנִים מִמִּזְבַּח הַזָּהָב בֵּין הַמִּזְבֵּחַ וְהַמְּנוֹרָה</b>. המפרשים התקשו בביאור הלכה זו. ויש שהגיהו "ועומד לפני מזבח הזהב" (רדב"ז, מים חיים; והשווה הלכות מעשה הקרבנות ה,יד). ולפי זה הכהן הגדול עמד ממזרח למזבח הזהב בפינה הדרומית מזרחית שלו כנגד המרווח שבין המזבח והמנורה (שמזבח הזהב עמד באמצע ההיכל, והמנורה הייתה משוכה לצד הכותל הדרומי ממערב למזבח). ויש שפירשו שעמד ממערב למזבח (ראה ריק"ו הלכות מעשה הקרבנות ה,יד).
<b>וְהוּא מְסַבֵּב וְהוֹלֵךְ וּמַזֶּה עַל הַקְּרָנוֹת מִבַּחוּץ</b>. הכהן היה עומד במקומו ומקיף את המזבח בידו ומזה על הצד החיצוני של הקרנות (מים חיים וראה ריק"ו; ויש מפרשים שהיה מקיף את המזבח ברגליו — ראה כס"מ וליקו"ה יומא נט,א).
<b>וְעַל כֻּלָּן הוּא נוֹתֵן מִלְּמַטָּן לְמַעְלָן וכו'</b>. על שלוש הקרנות שלא היו לפניו היה מזה על ידי העלאת ידו מלמטה למעלה, אך על הקרן הדרומית מזרחית שהייתה לפניו היזה מלמעלה לכיוון מטה, שאילו היה מזה מלמטה למעלה היה חשש שהדם יפול על בגדיו.
<b>עַל טָהֳרוֹ שֶׁל מִזְבֵּחַ</b>. על המזבח בעצמו ולא על האפר והגחלים המונחים עליו (ראה הלכות מעשה הקרבנות ה,יב).
<b>בַּמָּקוֹם שֶׁשָּׁלְמוּ מַתְּנוֹת קַרְנוֹתָיו</b>. המקום שבו סיים להזות על הקרנות, בדרום.
<b>וְסוֹמֵךְ שְׁתֵּי יָדָיו עַל רֹאשׁוֹ</b>. ראה הלכות מעשה הקרבנות ג,י.
<b>מְשַׁלֵּחַ הַשָּׂעִיר לַמִּדְבָּר וכו'</b>. ראה לעיל ג,ז-ח.
<b>הַשָּׂעִיר הַנַּעֲשֶׂה בַּחוּץ... אֵילוֹ וְאֵיל הָעָם</b>. ראה לעיל א,א.
<b>וּמַקְטִיר הָאֵמוּרִין שֶׁל פַּר וְשָׂעִיר הַנִּשְׂרָפִין</b>. ראה לעיל ג,ז.
<b>וּמוֹצִיא אֶת הַכַּף וְאֶת הַמַּחְתָּה</b>. של הקטורת שהקטיר בכניסתו הראשונה.
<b>וּמַקְטִיר קְטֹרֶת שֶׁל בֵּין הָעַרְבַּיִם... כִּשְׁאָר הַיָּמִים</b>. הלכות תמידין ומוספין ו,יא.
<h2>פרק ה</h2>
<h3> א</h3>
<b>עַל הַסֵּדֶר שֶׁבֵּאַרְנוּ</b>. לעיל פרק ד.
<b>לֹא עָשָׂה כְּלוּם</b>. לא יצא ידי חובתו.
<h3> ב</h3>
<b>צֹרֶךְ פְּנִים כַּעֲבוֹדַת פְּנִים הוּא</b>. חפינת הקטורת היא לצורך הקטרתה בפנים.
<h3> ג</h3>
<b>אַיִל וּשְׂעִיר הַמּוּסָפִין וכו'</b>. אילו ואיל העם ושעיר החטאת שקרבים לאחר העבודות הנעשות בפנים. ולמרות שהקרבתם היא עבודת חוץ, אם הקדים אותם לעבודת פנים הרי נדחית על ידם עבודת פנים, ולכן לא יצא ידי חובה.
<h3> ד</h3>
<b>יָבִיא שָׂעִיר אַחֵר וְיִשְׁחַט אוֹתוֹ</b>. שהרי שחיטת השעיר צריכה להיות אחרי זריקת דם הפר בקודש הקדשים.
<b>בַּמַּתָּנוֹת</b>. בהזיות הדם.
<h3> ה</h3>
<b>יָבִיא דָּם אַחֵר</b>. ישחוט בהמה נוספת ויביא את דמה ויתחיל להזות מההתחלה.
<h3> ו</h3>
<b>וְהִתְחִיל בַּמַּתָּנוֹת שֶׁבַּהֵיכָל</b>. ההזיות שעל הפרוכת.
<h3> ז</h3>
<b>שֶׁכֻּלָּם כַּפָּרָה כַּפָּרָה בִּפְנֵי עַצְמָן הֵן</b>. כל אחת מסדרת ההזאות (קודש הקדשים, פרוכת, מזבח) היא כפרה בפני עצמה. ולכן אין צורך להתחיל מתחילת ההזיות כולן אלא רק מתחילת הסדרה שנמצא בה.
<h3> ח</h3>
<b>שֶׁשְּׁפִיכַת הַשְּׁיָרִים... אֵינָהּ מְעַכֶּבֶת</b>. גם אם לא שפך את שיירי הדם כלל יצא ידי חובה (הלכות מעשה הקרבנות יט,ד).
<b>וְאִם דַּם הַפָּר וכו'</b>. כיון שיש להקטיר את הקטורת לאחר שחיטת הפר, אם דם הפר נשפך ויש לשחוט פר נוסף ולהתחיל את ההזאות שוב (כמובאר לעיל הל' ה-ז), צריך גם לחפון פעם נוספת קטורת כדי להקטירה שוב לאחר שחיטת הפר.
<b>וְיַחְפֹּן הַקְּטֹרֶת פַּעַם שְׁנִיָּה קוֹדֶם שְׁחִיטַת הַפָּר</b>. מהרמב"ם כאן משמע שאת החפינה עושים לפני שחיטת הפר. אמנם כבר התבאר (לעיל ה"ב) שקודם היו שוחטים את הפר ואחר כך חופנים. הכס"מ ועוד הגיהו וכתבו שיש לגרוס 'אחר שחיטת הפר'. ופרשנים אחרים השאירו את הגרסה כפי שהיא אך הסבירו שהכוונה שחופן רק אחר שחיטת הפר (ראה אורה ושמחה). ורבי יהושע הנגיד כתב שבמקרה זה (שכבר שחט את הפר הראשון וחפן אחריו) החפינה יכולה להעשות אפילו לפני השחיטה (תשובות ר' יהושע הנגיד סי' סו הובא בכס"מ, וראה חסד לאברהם שהסביר באופן דומה).
<h3> ט</h3>
<b>וְאֵין מְטַמֵּא בְּגָדִים וְאֵין נִשְׂרָף בְּבֵית הַדֶּשֶׁן וכו'</b>. את הפר והשעיר היו שורפים מחוץ לירושלים בבית הדשן (הלכות מעשה הקרבנות ז,ד), והנוגע בהם והנושא אותם מעת שיצאו מחומת העזרה, נטמא ומטמא בגדים שנוגע בהם (הלכות פרה ה,ד-ה). מכיוון שדמו של הפר הראשון נשפך אין חלים עליו דינים אלו והוא נשרף בעזרה כשאר פסולי המוקדשים (הלכות מעשה הקרבנות ז,ג).
<h3> י</h3>
<b>קֹדֶם שֶׁיִּגְמֹר הַהַזָּיוֹת וכו'</b>. לפני שיגמור את ההזאות שמזה מדם הפר ומדם השעיר בנפרד (לעיל ד,ב).
<b>נוֹתֵן אַחַת לְמַעְלָה וְשֶׁבַע לְמַטָּה לְשֵׁם פַּר וכו'</b>. ממשיך להזות מהדם המעורב את המתנות של הפר ואת המתנות של השעיר עד שישלים אחת למעלה ושבע למטה לשם פר, ואחריהם אחת למעלה ושבע למטה לשם שעיר. בכל הזיה שהוא מזה יש גם מדם הפר וגם מדם השעיר ולכן כשמתכוון לשם פר עולות לו ההזאות לפר וכשמתכוון לשעיר עולות לו ההזאות לשעיר.
<b>נִתְעָרְבוּ בְּמַתָּנָה אַחֲרוֹנָה וכו'</b>. לפני שהיזה את ההזיה האחרונה מדם הפר. במקרה זה (וכן בשאר המקרים שהתערב הדם לאחר תחילת הזאות הפר) אין צורך להתחיל שוב מתחילת הסדרה אלא די שיזה את המתנה האחרונה מן התערובת לשם פר.
<h3> יב</h3>
<b>וְנִתְעָרְבוּ מִקְצָת הַכּוֹסוֹת וְלֹא נוֹדַע כּוֹס דַּם הַפָּר וכו'</b>. כוס אחת של פר וכוס אחת של שעיר ידועות, ושתי הכוסות האחרות לא ידוע אם הן של פר או של שעיר.
<b>וְאוֹתָן הַכּוֹסוֹת שֶׁנִּתְעָרְבוּ יִשָּׁפְכוּ לָאַמָּה</b>. יש לשפכן לתעלת המים שבמקדש, כשאר הדם הנמצא בעזרה המתנקז לשם (ראה הלכות בית הבחירה ב,יא-יב).
<h3> יג</h3>
<b>הַמָּקוֹם הִפְקִיר מָמוֹנוֹ וכו'</b>. הקב"ה שיתף בפר זה את כל הכהנים כבעלים (ראה גם הלכות תמורה א,י).
<b>חַטָּאת שֶׁמֵּתוּ בְּעָלֶיהָ שֶׁתָּמוּת וכו'</b>. בהמת חטאת שבעליה מתו, אינה קריבה ודינה למות (הלכות פסולי המוקדשין ד,א). והואיל וכל הכהנים שותפים בפר יום הכיפורים, אפילו אם הכהן הגדול מת אין החטאת נחשבת כחטאת שמתו בעליה.
<h3> יד</h3>
<b>בְּמַרְאֶה וּבְקוֹמָה וּבְדָמִים</b>. במראה הכללי, בגודל ובערך הכספי שלהם.
<b>וּלְקִיחָתָן כְּאַחַת</b>. יקנו את שניהם יחד.
<h3> טו</h3>
<b>וְיַגְרִיל עֲלֵיהֶן כַּתְּחִלָּה</b>. יטיל גורל כדי לבחור מי מביניהם יהיה בן זוג לשעיר שלא מת, שאי אפשר לקחת שעיר ללא הגרלה (ראה לעיל ג,ג).
<b>וְהַשֵּׁנִי... יִרְעֶה עַד שֶׁיִּפֹּל בּוֹ מוּם וכו'</b>. מכיוון שהוקדש לשם קרבן צריך לפדותו. ומחכים שייפול בו מום כדי שיהיה אפשר לפדותו על ידי מכירה, ואת דמי המכירה נותנים לקופות שמהן קונים עולות נדבה.
<b>שֶׁאֵין חַטַּאת הַצִּבּוּר מֵתָה</b>. אילו היה השעיר חטאת יחיד דינו היה למות כדין חטאת שנתכפרו בעליה באחרת, אך דין זה לא חל לגבי חטאת ציבור (לדיני חטאת המתה ראה הלכות פסולי המוקדשין פרק ד).
<h3> טז</h3>
<b>פַּר וְשָׂעִיר שֶׁל יוֹם הַכִּפּוּרִים שֶׁאָבְדוּ</b>. ראה גם הלכות פסולי המוקדשין ד,ב.
<b>שֶׁיִּסְתָּאֲבוּ</b>. יפול בהם מום.
<h3> יז</h3>
<b>הַמּוּם פּוֹסֵל בַּשָּׂעִיר הַמִּשְׁתַּלֵּחַ</b>. אף שאינו קרב על המזבח, המום פוסל בו כקרבן.
<b>אֲפִלּוּ מוּם עוֹבֵר</b>. מום שעתיד להתרפא, שגם מום כזה פוסל את הקרבן (הלכות איסורי מזבח א,ה).
<b>מְחֻסַּר זְמַן</b>. פסול שאינו בגוף הבהמה אלא קשור לזמן הקרבתה (ראה הלכות מעשה הקרבנות יח,ח).
<b>כְּגוֹן שֶׁנִּשְׁחֲטָה אִמּוֹ לְחוֹלֶה בְּיוֹם הַכִּפּוּרִים וכו'</b>. בהמה שאמה נשחטה באותו היום אסורה בשחיטה ופסולה לקרבן עד למחרת (הלכות שחיטה יב,א). ואף שבדרך כלל האיסור הוא בשחיטה בלבד ולא בהמתה באופנים אחרים (שם יב,ג) דחיפת השעיר לעזאזל נחשבת כשחיטה, ואסורה.
<h3> יח</h3>
<b>טְרֵפָה</b>. בהמה הנוטה למות מחמת פגם או מכה וכיוצא בזה.
<h3> יט</h3>
<b>מַרְכִּיבוֹ עַל כְּתֵפוֹ</b>. אף שאסור לטלטל ביום הכיפורים (הלכות שביתת עשור א,ב).
<h3> כא</h3>
<b>נִכְנָס לַמִּקְדָּשׁ וְנוֹטְלוֹ</b>. למרות שאסור לטמא להיכנס למקדש.
<h3> כב</h3>
<b>וִימִיתֶנּוּ בְּכָל דָּבָר שֶׁמְּמִיתוֹ</b>. יהרגנו בכל צורה שירצה.
<h3> כג</h3>
<b>נִפְחֲתָה</b>. נחסרה.
<b>שֶׁנֶּאֱמַר בְּאֹהֶל מוֹעֵד</b>. ואוהל ללא גג אינו אוהל (ופסוק זה נאמר ביחס להזאות הפנימיות של פר כהן משיח).
<h3> כד</h3>
<b>מִזְבֵּחַ שֶׁלֹּא נִתְחַנֵּךְ בִּקְטֹרֶת</b>. שלא הקטירו עליו קטורת מעולם (ראה הלכות תמידין ומוספין ג,א).
<h3> כה</h3>
<b>אֶחָד מִסַּמָּנֶיהָ</b>. הקטורת הייתה מורכבת מאחד עשר סממנים (הלכות כלי המקדש ב,ב), אם אחד מהם חסר, נמצאת הקטורת חסרה והמקטירה חייב מיתה בידי שמים (שם ב,ח).
<b>אוֹ מַעֲלֵה עָשָׁן</b>. בנוסף לסממני הקטורת היו מוסיפים לה עשב שהיה גורם לעשנה להיתמר כמקל, אם לא הוסיפו אותו לקטורת, חייבים על הקטרתה מיתה, שהרי זה גורם שהכהן הגדול ייראה לפני ה' בקודש הקדשים בלי שענן הקטורת עולה.
<b>חַיָּב מִיתָה עַל בִּיאָתוֹ בְּלֹא מִצְוָה</b>. שכך דינו של הכהן הגדול, שאם נכנס לקודש הקדשים שלא לצורך מצווה חייב מיתה בידי שמים (ראה הלכות ביאת מקדש ב,ג).
<b>לְפִיכָךְ אִם שָׁגַג בַּבִּיאָה וְהֵזִיד בַּקְּטֹרֶת אוֹ וכו'</b>. למרות שאין לו חיוב על ביאה שלא לצורך שהרי הוא היה שוגג או שהכניס גם קטורת שלמה, הוא חייב על הקטורת החסרה אם הקטירה.
<h3> כז</h3>
<b>חֲפִינַת הַקְּטֹרֶת עֲבוֹדָה וְהַמַּחֲשָׁבָה פּוֹסֶלֶת בָּהּ וכו'</b>. כשם שהמחשבה פוסלת בעבודות הקרבן (ראה הלכות פסולי המוקדשין יג,א)
<b>שֶׁמַּכְשִׁירֵי קָרְבָּן כַּקָּרְבָּן</b>. ואף שהחתייה אינה עבודה, מחשבה פוסלת בה מכיוון שהיא פעולת הכנה להקטרה.
<h3> כח</h3>
<b>חָפַן בְּרָאשֵׁי אֶצְבְּעוֹתָיו</b>. בחפינת הקטורת היה הכהן טומן את כפות ידיו לתוך הקטורת ומצרף את ידיו ואוסף את הקטורת. אם לא טמן את ידיו בקטורת אלא הניח את כפות ידיו על הקטורת ואסף אותה באצבעותיו.
<b>מִן הַצְּדָדִין</b>. הכניס את הקטורת לכפות ידיו מן הצדדים באמצעות האגודלים.
<b>מִמַּטָּה לְמַעְלָה</b>. הניח את גב ידו על הקטורת והעלה את הקטורת לתוך ידיו על ידי אצבעותיו.
<b>אוֹ שֶׁחָפַן בְּיָדוֹ זוֹ וּבְיָדוֹ זוֹ וְקֵרְבָן זוֹ לָזוֹ</b>. חפן בשתי ידיו בנפרד ואז צירפן יחד.
