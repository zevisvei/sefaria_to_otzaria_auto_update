<h1>ביאור שטיינזלץ על משנה תורה, הלכות טומאת אוכלים</h1>
<h2>פרק א</h2>
<h3> א</h3>
<b>עַד שֶׁיִּבָּלֵל תְּחִלָּה... וְזֶהוּ הַנִּקְרָא הֶכְשֵׁר</b>. האוכל צריך להתרטב במשקה (מתוך שבעת המשקים המפורטים לקמן) קודם שתיגע בו הטומאה, ובכך הוא מוכשר לקבל טומאה.
<b>שֶׁנֶּאֱמַר וְכִי יֻתַּן מַיִם עַל זֶרַע</b>. והמשך הפסוק: "ונפל מנבלתם עליו טמא הוא לכם".
<h3> ב</h3>
<b>וְהַשֶּׁמֶן</b>. שמן זית.
<b>וְהַדְּבַשׁ</b>. דבש דבורים (אבל דבש תמרים אינו נחשב משקה, לקמן הכ"א).
<b>וְלֹא יִהְיוּ סְרוּחִין</b>. מקולקלים, שאינם ראויים לכלום (פה"מ עדויות ב,ג, וראה לקמן ב,יד, ב,כא).
<h3> ה</h3>
<b>שֶׁלֹּא הֵבִיאוּ שְׁלִישׁ</b>. לא הגיעו לכדי שליש גידולם (להגדרת שליש גידול בזיתים ראה הלכות מעשר ב,ה), ולפיכך גם המשקים היוצאים מהם אינם נחשבים כמשקים לעניין טומאה.
<h3> ו</h3>
<b>הַקֹּשְׁט</b>. צמח שמפיקים ממנו בושם.
<b>וְהַחֲמַם</b>. צמח בעל ריח עז ממשפחת הזנגביליים, ויש מפרשים שהוא סוג של קינמון.
<b>וְרָאשֵׁי בְּשָׂמִים</b>. כל הצמחים הריחניים (פה"מ עוקצין ג,ה).
<b>וְהַתִּיָּה וְהַחִלְתִּית</b>. צמחי תיבול בארצות קרות (שם).
<b>וְהַפִּלְפְּלִין</b>. פלפל שחור.
<b>וְחַלּוֹת חָרִיעַ</b>. חריע הוא קורטם הצבעים, וחלות חריע הן חלק מסוים בצמח ששימש לצביעת תבשילים (שם).
<h3> ז</h3>
<b>הַשֶּׁבֶת</b>. ירק (המכונה כיום שמיר) שדרך לאכלו חי כקינוח בסוף הסעודה (פה"מ עוקצין ג,ד) או לכתשו ולאכלו בתוך מאכל הנקרא כותח (רש"י נידה נא,ב), אך משתמשים בו גם לנתינת טעם בתבשיל ולאחר מכן מוציאים אותו ממנו.
<b>סְתָמוֹ לַאֲכִילַת גּוּפוֹ</b>. שכל עוד לא חשב עליו אחרת הוא עומד לאכילה חי, ולפיכך הוא מיטמא טומאת אוכלין (פה"מ שם).
<b>וְאִם חָשַׁב עָלָיו לִקְדֵרָה</b>. אם חשב עליו במפורש להשתמש בו לצורך בישול (ריק"ו, בפירוש השני).
<b>וְהַשֶּׁבֶת מִשֶּׁנָּתְנָה טַעַם בַּקְּדֵרָה וכו'</b>. כאן מדובר בשבת שלא חשב עליו לקדרה, ואם בכל זאת נתנו לקדרה אינו יוצא מידי טומאתו עד שייתן טעם בקדרה ולא יהיה ראוי לאכילה יותר (ראה שם).
<h3> ח</h3>
<b>וְהַגְּרוֹגָרוֹת</b>. תאנים.
<b>עַד שֶׁיִּפָּסְלוּ מִלֶּאֱכֹל אָדָם</b>. כדין כל האוכלים שאינם מקבלים טומאה במצב זה (לקמן ב,יד).
<h3> ט</h3>
<b>הַכַּרְשִׁינִין</b>. מין קטנית (מכונה בימינו בקיית הכרשינה) שמשמשת בעיקר למאכל בהמה.
<h3> י</h3>
<b>הַקֹּר</b>. החלק הרך שנמצא בראש הדקל וראוי לאכילת אדם.
<b>וְאִם שְׁלָקוֹ וְטִגְּנוֹ</b>. השליקה היא בישול במים והטיגון נעשה בשמן.
<h3> יא</h3>
<b>הַחַרְצַנִּין</b>. גרעיני הענב הפנימיים.
<b>וְהַזֻּגִּין</b>. קליפות הענב החיצוניות. החרצנים והזגים נחשבים כפסולת הפרי (הלכות נזירות ה,ב).
<h3> יב</h3>
<b>זֵיתִים וַעֲנָבִים הַקָּשִׁים שֶׁנִּפְרָצִין וְיוֹצְאִין מִתַּחַת הַקּוֹרָה בִּשְׁעַת הַדְּרִיכָה</b>. שמחמת שהם קשים אינם נסחטים על ידי הקורה אלא נפלטים החוצה.
<b>עַד אַרְבַּעַת קַבִּין לְכָל כּוֹר</b>. כל עוד כמות הזיתים והענבים הנפרצים אינה גדולה משיעור של ארבעה קבים לכל כור של יבול (כ-2.25 אחוז).
<b>הָיָה הַנִּפְרָץ יָתֵר מִזֶּה מְקַבְּלִין טֻמְאָה</b>. שבכמות כזו יש להם חשיבות משל עצמם אף על פי שהם קשים ולא ראויים לסחיטה.
<b>וְאִם כְּנָסָן לָאֳכָלִין</b>. אסף אותם לצורך אכילה.
<h3> יג</h3>
<b>הַכַּפְנִיּוֹת</b>. אשכולות תמרים בתחילת צמיחתם (פה"מ ערלה א,ט).
<b>וְהַפַּגִּים</b>. פירות קטנים מאוד בתחילת תהליך ההבשלה.
<b>וְהַבֹּסֶר</b>. פירות בשלב הבשלה מתקדם יותר אך טרם גמרו להתבשל (פה"מ עוקצין ג,ו).
<h3> יד</h3>
<b>לוּלְבֵי זְרָדִין וְהֶחָרוּבִין</b>. ראשי הענפים הרכים וראשי החרובים בזמן פריחת האילנות.
<b>וְשֶׁל עֲדָל</b>. לולבים של ירק הדומה לצנון.
<b>הַלּוּף הַשּׁוֹטֶה</b>. מין בצל שעליו רחבים (פירוש רה"ג לעוקצין ג,ד).
<b>עַד שֶׁיִּמְתְּקוּ</b>. עד שיכשירו אותם לאכילה על ידי כבישה (פה"מ שביעית ז,ה, עוקצין ג,ד).
<h3> טו</h3>
<b>מִטַּמְּאִין טֻמְאַת אֳכָלִים בֵּין מִשֶּׁהִמְתִּיקוּ בֵּין עַד שֶׁלֹּא הִמְתִּיקוּ</b>. כיוון שהם ראויים לאכילה אף לפני הכבישה.
<h3> טז</h3>
<b>שֶׁכְּבָשָׁן בֶּעָלִין שֶׁלָּהֶן</b>. כבש אותם ביין או בחומץ יחד עם העלים שלהם.
<b>שֶׁלֹּא כְּבָשָׁן לְאָכְלָן אֶלָּא לְמַרְאֶה</b>. וכל שאינו מיוחד למאכל אינו מקבל טומאת אוכלין.
<h3> יז</h3>
<b>כְּשׁוּת שֶׁל קִשּׁוּת</b>. השער הדק שעל הקישות (מין קישוא הדומה למלפפון).
<b>וְהַנֵּץ שֶׁלָּהּ</b>. הפרח שבראשו.
<h3> יח</h3>
<b>שֶׁלֹּא בְּמַחֲשָׁבָה</b>. מבלי שחישב עליו לאכילה, כיוון שהוא נחשב כאוכל כבר מעצמו.
<b>מִשֶּׁיְּרַסֵּק הַחַלּוֹת מִתְטַמֵּא מִשּׁוּם מַשְׁקֶה</b>. אף שהדבש נחשב כאוכל בעודו בכוורת, אין הוא נחשב כמשקה לעניין הכשר (כדלעיל ה"ב) ולעניין טומאה (שטומאת המשקים חמורה מטומאת האוכלים, ראה הלכות שאר אבות הטומאות פרק ז) עד שירסק האדם את החלות שבכוורת ויוציא מהן את הדבש.
<b>דְּבַשׁ הַזָּב מִכַּוַּרְתּוֹ מִתְטַמֵּא טֻמְאַת מַשְׁקִין חָשַׁב עָלָיו לָאֳכָלִין מִתְטַמֵּא טֻמְאַת אֳכָלִים</b>. הדבש הנוזל מן הכוורת מאליו אין דינו כשאר הדבש שבכוורת שהוא כאוכל, אלא דינו כמשקה (רשב"ם בבא בתרא פ,א), ואם חישב עליו לאכילה הוציאו מטומאת משקים לטומאת אוכלים (ראה ח"ד טהרות ב,ה, ט"ז או"ח קנח ס"ק ז).
<h3> יט</h3>
<b>בָּטְלָה דַּעְתּוֹ</b>. שאין דרך בני אדם להשתמש בשמן קרוש לצרכי אכילה או שתייה.
<b>חָשַׁב עָלָיו לָאֳכָלִין מִתְטַמֵּא טֻמְאַת אֳכָלִין</b>. שדם קרוש נחשב אוכל כאשר חושבים עליו (ראה תוספתא כריתות ב,יט שהאוכל דם קרוש חייב עליו משום איסור אכילת דם).
<h3> כ</h3>
<b>חָלָב שֶׁקָּרַשׁ וכו'</b>. ראה גם לקמן ט,ב.
<h3> כב</h3>
<b>נִטְמָא מִקְצָתוֹ לֹא נִטְמָא כֻּלּוֹ</b>. אלא רק המקום שנגע בטומאה, שאין השלג נחשב כגוש אחד לעניין טומאתו (מה שאין כן לעניין טהרתו, ראה לקמן ב,כג).
<b>הֶעֱבִירוֹ עַל גַּבֵּי כְּלִי חֶרֶשׂ הַטָּמֵא</b>. הכניס את השלג לתוך חלל הכלי.
<b>נִטְמָא כֻּלּוֹ</b>. שכלי חרש טמא מטמא את כל האוכלים והמשקים הנכנסים לאווירו (הלכות כלים יג,ב).
<h3> כג</h3>
<b>הֶחָלָב שֶׁבַּכְּחַל שֶׁחָשַׁב עָלָיו</b>. חלב שבעטין הבהמה שחשב עליו למשקה בעודו בלוע בכחל (ביאור הגר"א לתוספתא טהרות ב,ד).
<b>בָּטְלָה דַּעְתּוֹ וַהֲרֵי הוּא טָהוֹר</b>. שהחלב שבכחל אינו נחשב חלב (ראה הלכות מאכלות אסורות ט,יב לעניין איסור בשר וחלב), ואפילו לאחר שנסחט אינו מתטמא, שבשעה שחשב לא היה משקה כלל (שם).
<b>הֶחָלָב שֶׁבַּקֵּבָה</b>. חלב שינקה הבהמה לפני שנשחטה ונמצא עדיין בקיבתה, וגם הוא אינו נחשב כחלב (ראה הלכות מאכלות אסורות ט,טו).
<b>הֲרֵי זֶה מִתְטַמֵּא טֻמְאַת אֳכָלִין</b>. שבניגוד לחלב שבכחל, החלב שבקיבה כנוס במקום אחד ולפיכך מועילה בו המחשבה (ביאור הגר"א שם).
<h3> כד</h3>
<b>מִשֶּׁיְּהַלֵּךְ בָּהֶן הַדּוֹרֵךְ שְׁתִי וָעֵרֶב</b>. שילך בגת לאורכה ולרוחבה.
<b>גַּרְגְּרִים שְׁלֵמִים</b>. ענבים שלא נסחטו.
<b>מִשֶּׁיֵּעָטְנוּ</b>. את הזיתים מאחסנים לקראת הסחיטה בכלי הנקרא מעטן כדי שיתרככו. ומשעה זו נגמרה מלאכתם והם מוכנים לסחיטה, ולפיכך השמן היוצא מהם נחשב כמשקה (ראה פה"מ טהרות ט,א ולקמן יא,ו-יג לעניין הכשר). [הערה: בחלק מהנוסחים הגרסה: 'משיטענו', היינו מתחת לקורת בית הבד (וכך גרס גם הראב"ד), אך השווה לגרסה בהלכות תרומות ה,ו (לפי נוסחים מדויקים), וראה עוד שם בילקוט שינו"ס במהדורת פרנקל.]
<h3> כה</h3>
<b>הָעָרְלָה</b>. פירות אילן מאכל בשלוש שנים הראשונות לנטיעתו אסורים בהנאה (הלכות מאכלות אסורות י,ט).
<b>וְכִלְאֵי הַכֶּרֶם</b>. ירקות או תבואה שנזרעו בצד גפנים או גפן שנטעה בצד ירקות, שניהם אסורים בהנאה (שם ה"ו, הלכות כלאיים ה,ז).
<b>וְשׁוֹר הַנִּסְקָל שֶׁנִּשְׁחַט</b>. שור שדינו להיסקל (כגון שהמית אדם) אסור בהנאה משעה שנגמר דינו (הלכות מאכלות אסורות ד,כב). ובמקרה ששחטו הוא מטמא טומאת אוכלים (שאילו לאחר שנסקל הרי הוא נבלה ומטמא כנבלה).
<b>וְעֶגְלָה עֲרוּפָה בֵּין שֶׁנִּשְׁחֲטָה בֵּין שֶׁנֶּעֶרְפָה</b>. הרוג שנמצא בדרך ואין ידוע מי הרגו, מודדים את המרחק ממנו אל הערים שמסביב, וזקני העיר הקרובה מביאים עגלה ועורפים אותה בנחל איתן לכפרה (הלכות רוצח ט,ב-ג). העגלה נאסרת בהנאה משעה שיורדת לנחל (שם י,ו), וכשנשחטה או נערפה היא מטמאת טומאת אוכלים, שעריפתה מטהרת אותה מידי נבלה כשחיטה כשרה (כס"מ, ראה הלכות שאר אבות הטומאות ג,יג).
<b>וְצִפֳּרֵי מְצֹרָע</b>. מצורע הנטהר מטומאתו מביא שני ציפורי דרור, את אחת הציפורים שוחטים לכלי ובו מים חיים (הלכות צרעת יא,א), ציפור זו נאסרת בהנאה לאחר שחיטתה (שם ה"ז).
<b>וּפֶטֶר חֲמוֹר</b>. את הוולד הבכור של החמור יש לפדות בשה ולתתו לכהן. כשהבעלים אינו מעוניין בפדיון החמור עורפים את ראשו, והוא אסור בהנאה (הלכות ביכורים יב,ד). ומדובר כאן במקרה שלא ערפו אותו אלא שחטו שבכגון כך הוא מטמא טומאת אוכלים כל עוד הוא מפרכס כדין כל בהמה טמאה (ראה לקמן ג,ד, הלכות שאר אבות הטומאות ב,א; כס"מ בשם רש"י בכורות ט,ב וראה פירוש נוסף ברש"י שם). וייתכן לפרש שמדובר כשערפו אותו ועריפה זו מטהרת אותו מידי נבלה (בדומה לעגלה ערופה), ולפיכך הוא מטמא טומאת אוכלין (ראה זכר ישעיהו).
<b>וּבָשָׂר בְּחָלָב</b>. שאסור בהנאה (הלכות מאכלות אסורות ט,א).
<b>וּבְשַׂר פָּרָה אֲדֻמָּה</b>. שמאפרה מטהרים טמא מת, ואסורה בהנאה משהוקדשה ועד שתיעשה אפר (ראה הלכות מעילה ב,ה; ומתטמאת טומאת אוכלים רק במקרה שחשב עליה לאכילה, הלכות שאר אבות הטומאות ג,ג).
<b>וְהַפִּגּוּל וְהַנּוֹתָר</b>. בשר קרבנות שנפסלו (להגדרתם ראה הלכות פסולי המוקדשין יג,א-ג), והם אסורים בהנאה וטעונים שרפה.
<b>כֻּלָּם מִתְטַמְּאוֹת טֻמְאַת אֳכָלִים</b>. שכולם נחשבים כאוכלים לעניין טומאה אף שאינם מותרים באכילה.
<h2>פרק ב</h2>
<h3> ב</h3>
<b>יִחוּר שֶׁל תְּאֵנָה שֶׁנִּפְשַׁח וּמְעֹרֶה בִּקְלִפָּה</b>. ענף של עץ תאנה שנשבר או נחתך אך עדיין מחובר לגזע באמצעות הקליפה שלו.
<b>כָּל הָאֳכָלִין שֶׁבּוֹ מִתְטַמְּאִין</b>. התאנים התלויות בענף זה מקבלות טומאה, שהן נחשבות כתלושות.
<b>וְיֵשׁ בַּדָּבָר סָפֵק אִם יִהְיֶה שְׁאָר הָאִילָן כְּמוֹ יָד לְזֶה הַיִּחוּר שֶׁנִּשְׁבַּר אוֹ לָאו</b>. 'יד' הוא דבר המחובר לאוכל (כגון עוקץ הפרי המשמש לאחיזה בו) והנוגע בו כנוגע באוכל עצמו לעניין קבלת טומאה (ראה לקמן ה,א-ב). הספק כאן הוא אם האילן ייעשה כעין 'יד' לענף ולתאנים המחוברות בו, שאם תיגע טומאה באילן ייטמאו התאנים (וכגון שהוכשרו כבר על ידי משקים, כדלעיל א,א).
<h3> ג</h3>
<b>שֶׁיָּבְשׁוּ בְּאִבֵּיהֶן</b>. התייבשו בעודם מחוברים.
<b>אֵינָן מִתְטַמְּאִין טֻמְאַת אֳכָלִים</b>. אף על פי שאוכלים מחוברים שהתייבשו באביהם נחשבים כתלושים (לקמן ה"ה), אין הירקות הללו מקבלים טומאת אוכלים מחמת שאינם ראויים לאכילה לאחר שהתייבשו (בבלי חולין קכז,ב).
<b>לִקְּטָן לְיַבְּשָׁן</b>. קצץ אותם כשהם טריים על מנת לייבש אותם (כגון לצורך הסקה או כדי לעשות מהם כלים).
<b>הֲרֵי הֵן אֳכָלִין כְּשֶׁהָיוּ עַד שֶׁיִּיבְשׁוּ וכו'</b>. שאין מחשבתו לצורך ייבושם מוציאה אותם מהגדרתם כאוכלים אלא הם מקבלים טומאה עד שיתייבשו בפועל.
<h3> ו</h3>
<b>מְפַרְכְּסִין</b>. מניעים את איבריהם.
<b>מְקַבְּלִין טֻמְאָה</b>. שהשחיטה מחשיבה אותם כאילו כבר מתו וכעת הם אוכל, ולפיכך מקבלים טומאה אף על פי שעדיין לא מתו ממש (ראה גם לקמן ג,ד, הלכות שאר אבות הטומאות ב,א).
<b>נוֹלַד בָּהֶן טְרֵפָה</b>. אם יש בדגים סימן המעיד על כך שהם נוטים למות.
<b>וְנִטְמְאוּ כְּשֶׁהֵן מִתְנַדְנְדִין</b>. נגעה בהם טומאה בעודם חיים ומתנועעים.
<b>הֲרֵי יֵשׁ בַּדָּבָר סָפֵק אִם הֵן חֲשׁוּבִין כְּמֵתִים וכו'</b>. ודווקא בדגים קיים ספק זה, אבל בהמה חיה ועוף שנטרפו אינם מקבלים טומאה עד שימותו או שיישחטו.
<b>הָאֵבֶר אוֹ הַבָּשָׂר הַמְדֻלְדָּלִין</b>. שעומדים להיתלש אך עדיין מחוברים לגוף.
<b>שֶׁאֵינָן יְכוֹלִין לִחְיוֹת</b>. שאיברים אלו אינם יכולים להתרפא ולחזור להתחבר בשאר הגוף.
<b>אִם הֻכְשְׁרוּ</b>. על ידי אחד המשקים המכשירים לקבל טומאה (כדלעיל א,א-ב).
<b>מְקַבְּלִין טֻמְאָה בִּמְקוֹמָן</b>. אף על פי שהם מחוברים לבעל חיים הם נחשבים כאוכל ומקבלים טומאת אוכלים (ריק"ו, מובא בכס"מ הלכות שאר אבות הטומאות ב,ה; אבל אם נתלש האיבר ממנה בחייה הוא מטמא כאיבר מן החי).
<b>הֻכְשְׁרוּ בַּשְּׁחִיטָה</b>. שהדם היוצא בשחיטה מכשיר את כל הבשר לקבל טומאה (לקמן ה"ז), וכן מכשיר את האיבר המדולדל.
<b>כְּמוֹ יָד לְאֵבֶר זֶה</b>. ראה ביאור לעיל ה"ב.
<b>כְּמוֹ שֶׁיִּתְבָּאֵר</b>. לקמן ה,ג.
<b>וְיֵשׁ בְּדָבָר זֶה סָפֵק אִם תִּהְיֶה הַבְּהֵמָה בְּחַיֶּיהָ וכו'</b>. אף על פי שלאחר שנשחטה הבהמה היא נחשבת יד לאיבר המדולדל, כאשר הבהמה בחייה הדבר מוטל בספק משום שהיא בעל חיים ואינו מקבל טומאה (מפרשי הבבלי חולין קכח,א).
<h3> ח</h3>
<b>בְּמַיִם שֶׁבַּקַּרְקַע</b>. מים המקובצים בבור שבקרקע וכיוצא בזה.
<h3> ט</h3>
<b>קִשּׁוּת</b>. מין קישוא הדומה למלפפון.
<b>שֶׁנְּטָעָהּ בְּעָצִיץ וְהִגְדִּילָה... אֵינָהּ מְקַבֶּלֶת טֻמְאָה</b>. וכגון שהעציץ נקוב כך שהקישות הנטוע בו נחשב כמחובר לקרקע (כמבואר לקמן), ולפיכך גם החלק היוצא ממנו אף על פי שהוא עומד להיתלש אינו נחשב כתלוש ואינו מקבל טומאה (ראה פה"מ עוקצין ב,ט ושו"ת רדב"ז ה,רב).
<b>שֶׁהוּא נָקוּב כְּדֵי שֶׁיֵּצֵא בּוֹ שֹׁרֶשׁ קָטָן</b>. שיש חור בתחתיתו בעובי של שורש דק שיכול להתחבר לקרקע דרך הנקב, ולפיכך הצמח הנטוע בו נחשב כמחובר לקרקע.
<b>וְכֵן אִם הָיוּ בּוֹ מַיִם אֵינָן מַכְשִׁירִין</b>. המים בעציץ נחשבים כמחוברים לקרקע ואינם מכשירים מאכלים אחרים לקבל טומאה.
<h3> יא</h3>
<b>כְּלֵי גְּלָלִים</b>. הנעשים מגללי הבקר.
<b>וּכְלֵי אֲדָמָה</b>. העשויים מאדמה מיובשת שלא נצרפה בתנור.
<b>אֵינָן מַכְשִׁירִין אֶת הַזְּרָעִים</b>. אין  בכלים אלו דין הכשר (שהזרעים שבתוכם אינם נכשרים, וגם המים הנמצאים בהם אינם מכשירים), שמכיוון שהשורשים חודרים דרכם הם נחשבים כקרקע, ואין דין הכשר אלא בתלוש בלבד (כדלעיל ה"ח; ודווקא כשהכלים הללו מונחים על גבי הקרקע, פה"מ עוקצין ב,י).
<h3> יב</h3>
<b>עָצִיץ</b>. שאינו נקוב.
<b>אֵינוֹ חָשׁוּב כְּלִי</b>. וכיוון שאינו נחשב כלי הזרעים שבתוכו אינם נכשרים, וגם המים שבו אינם מכשירים (פה"מ עוקצין ב,י, וכדלעיל ה"ח).
<b>כְּטַבְלָה שֶׁאֵין לָהּ שָׂפָה</b>. לוח חלק שאין לו שפה המקיפה אותו כך שאינו כלי קיבול.
<h3> יג</h3>
<b>מַשְׁקִין טְמֵאִים שֶׁנָּפְלוּ עַל הָאֳכָלִים נִטְמְאוּ אַף עַל פִּי שֶׁנָּפְלוּ שֶׁלֹּא בִּרְצוֹן הַבְּעָלִים</b>. בניגוד למשקים טהורים המכשירים רק אם נפלו ברצון (לעיל א,ב).
<b>שֶׁהֲרֵי הַטֻּמְאָה וְהַהֶכְשֵׁר בָּאִין כְּאַחַת</b>. והואיל והמשקים הטמאים מטמאים אפילו שלא ברצון (לקמן י,ה), הם גם מכשירים שלא ברצון (פה"מ מכשירין א,א).
<b>וְהוּא שֶׁלֹּא יִהְיוּ בַּקַּרְקַע</b>. כמבואר לעיל ה"ח.
<h3> יד</h3>
<b>כְּדֶרֶךְ שֶׁאֵינוֹ מַכְשִׁיר</b>. ראה לעיל א,ב.
<b>אֲשֶׁר יִשָּׁתֶה</b>. משמע משקה הראוי לשתייה בלבד.
<h3> טו</h3>
<b>הָעוֹר שֶׁשְּׁלָקוֹ</b>. עור של בהמה וחיה שאינו ראוי לאכילה שבישל אותו ועשאו ראוי לאכילה.
<b>וְהַשִּׁלְיָה שֶׁחָשַׁב עָלֶיהָ לַאֲכִילָה וכו'</b>. שרוב בני האדם אינם אוכלים את השליה, אך כיוון שיש קצת אנשים שאוכלים אותה היא מקבלת טומאת אוכלים במקרה שחשב עליה לאכילה (כדלקמן ג,ב, פה"מ חולין ד,ז, וראה גם הלכות שאר אבות הטומאות א,טו).
<b>בִּפְנֵי עַצְמָן</b>. אפילו כשאין בהם חתיכות של בשר.
<h3> יז</h3>
<b>חִטִּים שֶׁבְּגֶלְלֵי הַבָּקָר וּשְׂעוֹרִים שֶׁבְּגֶלְלֵי הַבְּהֵמָה שֶׁלִּקְּטָן</b>. הוציא גרעיני חיטה ושעורה שלמים מצואת הבקר או שאר בהמה.
<h3> יח</h3>
<b>נִפְסַל מִלֶּאֱכֹל אָדָם וַעֲדַיִן הוּא רָאוּי לַכֶּלֶב הֲרֵי זֶה טָמֵא כְּשֶׁהָיָה</b>. בניגוד לאוכל טהור שאינו מקבל טומאת אוכלים לאחר שנפסל מאכילת אדם (לעיל הי"ד).
<h3> יט</h3>
<b>וַאֲפִלּוּ בְּדָבָר שֶׁאֵין זַרְעוֹ כָּלֶה</b>. שהזרע אינו מתכלה באדמה אלא נשאר שלם וממנו גדל צמח חדש (כגון בצל ושום).
<b>וְהוּא שֶׁיַּשְׁרִישׁוּ</b>. שהשורשים יתפשטו בארץ.
<h3> כ</h3>
<b>אֳכָלִים שֶׁהֵן מְחֻבָּרִין לַכֵּלִים</b>. כדוגמת בצק הנמצא בסדקי הכלי ומשמש בכך את הכלי (רש"י חולין קכט,א, וראה הלכות כלים כ,ט).
<b>בָּטְלוּ מִתּוֹרַת אֹכֶל</b>. המקבל טומאה קלה בלבד, וכעת דינם ככלי.
<b>הֲרֵי הֵן מִטַּמְּאִין כְּטֻמְאַת הַכְּלִי</b>. ואם הכלי נעשה טמא בדרגה חמורה (כגון שנטמא במת ונעשה אב הטומאה), הם נטמאים כמוהו, ואף על פי שאין האוכלים נעשים אב הטומאה לעולם (השווה הלכות טומאת צרעת יד,י).
<h3> כא</h3>
<b>שֶׁאֵין הַמַּשְׁקֶה יוֹצֵא יְדֵי הַכֶּלֶב לְעוֹלָם</b>. בניגוד לאוכל טמא שנטהר לאחר שנפסל לאכילת כלב (לעיל הי"ח), המשקה לעולם לא יוצא מטומאתו כיוון שאינו נפסל מן הכלב, שהכלב אינו נמנע מלשתות את המשקה בכל מצב ואפילו כשהוא סרוח (עיין רמב"ם לעם ובהשלמות שם).
<b>שֶׁאִם הִטְבִּיל מַיִם טְמֵאִים בַּמִּקְוֶה וכו'</b>. ששם את המים בכלי והטביל את הכלי במים עד שמי המקווה צפו עליהם.
<b>וּמַטְבִּילָן חַמִּין בְּצוֹנֵן וְצוֹנֵן בְּחַמִּין וְרָעִים בְּיָפִים וְיָפִים בְּרָעִים</b>. אף על פי שהמים הטמאים אינם דומים למים שבמקווה הם נטהרים על ידיהם.
<h3> כב</h3>
<b>מַקֵּל שֶׁהִיא מְלֵאָה מַשְׁקִין טְמֵאִים</b>. מקל שנרטב במשקים טמאים.
<b>לֹא טָהֲרוּ הַמַּיִם שֶׁעַל מִקְצָתָהּ</b>. המים שבקצה השני של המקל שלא נכנס לתוך המקווה לא נטהרו על ידי טבילה זו (וראה לקמן ז,ה).
<h3> כד</h3>
<b>הַתֶּמֶד</b>. מים שהשהו אותם על פסולת של ענבים.
<b>בֵּין שֶׁנִּטְמָא אַחַר שֶׁתִּמְּדוֹ</b>. שנטמא לאחר שנתן בו את המים.
<b>עַד שֶׁלֹּא הֶחֱמִיץ</b>. לפני שנגמרה תסיסתו.
<h3> כה</h3>
<b>קְדֵרָה</b>. העשויה מחרס.
<b>כְּגוֹן דְּבַשׁ וְיַיִן וְכַיּוֹצֵא בָּהֶן</b>. שכאשר הם טמאים אינם נטהרים על ידי המקווה.
<b>וּפָשַׁט הָרִאשׁוֹן לַטֻּמְאָה אֶת יָדוֹ וְנָגַע בָּהּ</b>. ומדובר כאן שנגע בחלק הפנימי שלה (שכלי חרס אינו מקבל טומאה מגבו, הלכות טומאת מת ו,ג), וכיוון שנגע בה מבפנים ממילא נגע גם במשקים שבתוכה.
<b>הֲרֵי זֶה מְטַמֵּא אֶת הַמַּשְׁקִין</b>. שהראשון לטומאה מטמא את המשקים (שם ה,ז).
<b>וְנִטְמֵאת הַקְּדֵרָה מֵחֲמַת הַמַּשְׁקִין</b>. שחכמים גזרו על המשקים הטמאים שיטמאו כלים אף על פי שהם ולד הטומאה (הלכות שאר אבות הטומאות ז,א-ב).
<b>שֶׁאֵין הָרִאשׁוֹן מְטַמֵּא כְּלֵי חֶרֶשׂ לְעוֹלָם</b>. ולכן אין האדם שהוא ראשון לטומאה מטמא את הקדרה בנגיעתו.
<b>שֶׁאֵין הַמִּקְוֶה מְטַהֵר כְּלֵי חֶרֶשׂ</b>. הלכות מקוואות א,ג.
<h3> כו</h3>
<b>מֵי שְׁפֵכוֹת</b>. מי שופכין (מים ששופכים אותם לחוץ לאחר שהשתמשו בהם).
<b>הֲרֵי הֵן בְּחֶזְקַת טֻמְאָה</b>. שמסתבר שהשתמשו בהם לדברים טמאים.
<b>יָרְדוּ עֲלֵיהֶן מֵי גְּשָׁמִים אִם רַבּוּ עֲלֵיהֶן הֲרֵי הֵן טְהוֹרִים... בֵּין בְּכֵלִים בֵּין בְּקַרְקָעוֹת</b>. כאשר מי השופכין נקוו בקרקע ורבו עליהם מי הגשמים הם טהורים כדין כל מים שבקרקעות הנטהרים באופן זה (ראה לקמן טו,ב). אבל כאשר מי השופכין נמצאים בכלים נתקשו המפרשים מדוע אין מי הגשמים נטמאים ממי השופכין (ראה פירוש ריבמ"ץ המובא בשו"ת הרי"ד סי' טו, כס"מ ועוד). ובביאור העניין יש שתירצו שמי השופכין אינם טמאים ממש אלא שגזרו חכמים עליהם טומאה מחמת שהם בזויים ואין אדם מקפיד עליהם, ובמקרה שרבו עליהם מי גשמים לא גזרו עליהם טומאה (שו"ת הרי"ד סי' א). ויש שביארו שמאחר שמי הגשמים אינם נופלים למי השופכין ברצון שהרי הם מתערבבים בהם ונמאסים, הרי שמי הגשמים נחשבים כמחוברים ואינם מקבלים טומאה, ולפיכך כאשר הם רבו על מי השופכין הם מבטלים אותם (חזו"נ ומשנ"א מכשירין ב,ג, חזו"א מכשירין ד,ב).
<b>מְטַמְּאִין בְּכָל שֶׁהוּא</b>. ראה לקמן ד,ב.
<h3> כז</h3>
<b>הַטּוֹרֵף</b>. שוטף.
<b>וַהֲרֵי הֵן מְנַטְּפִין</b>. והמים הנוטפים מהם לאחר השטיפה או הכיבוס הם מי שפיכות והם בחזקת טומאה.
<b>וְיָרְדוּ גְּשָׁמִים עֲלֵיהֶן וְרַבּוּ הַנְּטִיפוֹת</b>. שהגשם ירד על הגג או הבגד ובעקבות זאת הטיפות הנוטפות נעשו גדולות יותר ממה שהיו (פה"מ מכשירין ב,ד, כס"מ).
<h3> כח</h3>
<b>אִם הָיָה כְּדֵי סִיכַת אֵבֶר קָטָן הֲרֵי הוּא טָהוֹר כְּשֶׁהָיָה מִקֹּדֶם</b>. אם נשארה על האדם כמות קטנה של שמן שאין בה יותר מכדי לסוך את האצבע הקטנה מאצבעות היד, הרי שמן זה טהור כפי שהיה בתחילה. ואין אומרים שהשמן נטמא על ידי האדם וממילא לא נטהר על ידי המקווה, כיוון ששמן בכמות קטנה כזו בטל במיעוטו לאדם ודינו כדין האדם (ראה מלא"ש עדויות ד,ו).
<b>סָךְ שֶׁמֶן טָמֵא וְטָבַל... אִם נִשְׁאַר מִמֶּנּוּ מַשְׁקֶה טוֹפֵחַ הֲרֵי הַשֶּׁמֶן בְּטֻמְאָתוֹ</b>. אם נשאר כמות של שמן שניתן להרטיב בה את כף היד בלבד אין השמן בטל, שכיוון שהשמן היה טמא מתחילתו אינו בטל אלא בכמות קטנה ביותר (ראה הטעם בפירוש הראב"ד למשנה שם, מובא גם בתוי"ט).
<b>וְאִם לֹא נִשְׁאַר מִמֶּנּוּ כְּדֵי לְהַטְפִּיחַ</b>. שלא נשאר מן השמן כדי להרטיב את כף היד (מער"ק).
<h2>פרק ג</h2>
<h3> א</h3>
<b>כְּבָר בֵּאַרְנוּ</b>. לעיל א,א.
<h3> ב</h3>
<b>וְכָל אֹכֶל שֶׁסּוֹפוֹ לְטַמֵּא אָדָם וְכֵלִים</b>. אוכל שעשוי להיות אב הטומאה (ראה דוגמאות לקמן הל' ג-ו).
<h3> ג</h3>
<b>דָּגִים טְהוֹרִים וַחֲגָבִים טְהוֹרִים</b>. דגים וחגבים המותרים באכילה.
<b>חֵלֶב בְּהֵמָה טְהוֹרָה שֶׁמֵּתָה צָרִיךְ הֶכְשֵׁר וְאֵינוֹ צָרִיךְ מַחֲשָׁבָה</b>. צריך הכשר משום שאין סופו לטמא אדם וכלים, שהחלב של בהמה טהורה שמתה אינו מטמא כנבלה (הלכות שאר אבות הטומאות א,ה), ואינו צריך מחשבה הואיל והוא מיוחד למאכל אדם, כדין שאר גופה של נבלת בהמה טהורה (לקמן).
<b>בָּשָׂר הַפּוֹרֵשׁ מִן הַחַי בֵּין מִן הָאָדָם וכו'</b>. בשר מן החי אינו מיוחד למאכל אדם ולפיכך צריך מחשבה, וצריך הכשר לפי שאינו מטמא אדם וכלים (ראה הלכות טומאת מת ב,ג לגבי בשר הפורש מן האדם, הלכות שאר אבות הטומאות ב,ג לגבי בשר הפורש מן הבהמה, שם ג,י לגבי בשר הפורש מן העוף).
<b>וְנִבְלַת הָעוֹף הַטָּמֵא</b>. שאין סופה לטמא אדם וכלים (ראה שם הי"ד).
<b>וְחֵלֶב בְּהֵמָה טְהוֹרָה שְׁחוּטָה בַּכְּפָרִים</b>. בכפרים יש מעט אנשים ובשר רב ולכך אין הם רגילים לאכול מן החלב, ולפיכך הוא צריך מחשבה שם (רש"י ומאירי חולין קכח,א).
<b>אַף עַל פִּי שֶׁהֻכְשַׁר בַּשְּׁחִיטָה צָרִיךְ הֶכְשֵׁר שֵׁנִי אַחַר הַמַּחֲשָׁבָה</b>. אף שהחלב הוכשר על ידי הדם היוצא בשחיטה כשאר בשר הבהמה (כדלעיל ב,ז), כיוון שלא היה מיוחד לאכילה בשעת השחיטה הוא צריך הכשר שני לאחר שחשבו עליו לאכלו.
<b>וּשְׁאָר כָּל יַרְקוֹת הַשָּׂדֶה וכו'</b>. ירקות שאינם נזרעים בגינות ואינם מיוחדים למאכל אדם.
<b>שְׁמַרְקָעִין</b>. בצל דק וחריף מאוד (פה"מ שם).
<b>וְכֵן חֲגָבִים וְדָגִים קְטַנִּים צְרִיכִין מַחֲשָׁבָה בַּכְּפָרִים</b>. שאין דרך אנשי הכפרים לאכלם.
<b>עֳלָשִׁין</b>. צמח העולש, שעליו ראויים למאכל אדם.
<b>שֶׁזְּרָעָן לַבְּהֵמָה וְנִמְלַךְ עֲלֵיהֶן לָאָדָם</b>. זרע אותם לצורך מאכל בהמה, ולפני שתלש אותם שינה את דעתו להשתמש בהם למאכל אדם.
<b>שֶׁמַּחֲשֶׁבֶת חִבּוּר</b>. המחשבה שחשב על האוכל בעודו מחובר לקרקע.
<b>צְרִיכִין הֶכְשֵׁר שֵׁנִי אַחַר הַמַּחֲשָׁבָה</b>. כיוון שההכשר הראשון נעשה קודם שייחדום למאכל אדם (וראה לקמן יד,יז).
<b>הָאֲלָל</b>. שאריות בשר הדבוקות בעור בעת שנפשט מן הבשר (פה"מ חולין ט,א).
<b>וְכֵן הָעֲצָמוֹת וכו'</b>. הפרטים המוזכרים בפסקה זו הינם חלקים מגוף הבהמה או העוף שאינם מיוחדים למאכל אדם בפני עצמם, ולפיכך כל עוד לא חשב עליהם לאכילה אינם מקבלים טומאה.
<b>וְהַמְּקוֹמוֹת הָרַכִּים מִן הַקַּרְנַיִם וּמִן הַטְּלָפַיִם</b>. המקומות הרכים שבקרניים ובטלפיים (הפרסות) שאם ייחתך מהם מן החי יצא דם (פה"מ טהרות א,ד ועוד, הלכות שאר אבות הטומאות א,ז).
<b>וְהַכְּנָפַיִם</b>. הנוצות הקטנות שבכנפיים (פה"מ שם א,ב)
<b>וְהַנּוֹצָה</b>. הדקה הנשארת על הגוף לאחר מריטת הנוצות (שם).
<b>הַחַרְטוֹם</b>. המקור.
<b>וְנִבְלַת הָעוֹף הַטָּהוֹר וְחֵלֶב בְּהֵמָה טְמֵאָה בַּכְּרַכִּין</b>. שדרך אנשי הכרכים לאכלם ולפיכך אינם צריכים מחשבה.
<b>מִפְּנֵי שֶׁסּוֹפָן לְטַמֵּא אָדָם וְכֵלִים בְּכַזַּיִת</b>. ששיעור כזית מבשר הנבלה וחלב הטמאה מטמא אדם וכלים (הלכות שאר אבות הטומאות א,א, א,ה), וכזית מבשר נבלת העוף הטהור מטמא את האדם בבית הבליעה לטמא בגדים וכלים (שם ג,א).
<b>וְכָל הַמְטַמֵּא טֻמְאָה חֲמוּרָה אֵינוֹ צָרִיךְ הֶכְשֵׁר</b>. כדלעיל ה"ב.
<b>נִבְלַת הָעוֹף הַטָּהוֹר בַּכְּפָרִים</b>. שאין דרך אנשי הכפרים לאוכלה (בסיבת הדבר ראה מפרשי הבבלי בכורות י,א), ונראה שגם חלב הטמאה צריך מחשבה בכפרים (כפי שניתן לדייק מן הפסקה הקודמת).
<b>וְהוּא שֶׁחָשַׁב עַל פָּחוֹת מִכַּזַּיִת אֲבָל כַּזַּיִת אַב טֻמְאָה הוּא</b>. שכזית מנבלת בהמה הוא אב הטומאה ואינו צריך מחשבה לקבל טומאה (וכן נבלת העוף הטהור אינה צריכה מחשבה לטמא בבית הבליעה, אבל לעניין טומאת אוכלים נראה שהיא צריכה מחשבה אפילו בכזית, ראה הלכות שאר אבות הטומאות ג,ב).
<h3> ד</h3>
<b>בְּהֵמָה טְמֵאָה</b>. בהמה שאסורה באכילה.
<b>וְשָׁחַט בָּהּ שְׁנַיִם</b>. שחט את שני הסימנים (הקנה והוושט), שהוא שיעור שחיטה (הלכות שחיטה א,ט).
<b>הֲרֵי זוֹ מִתְטַמְּאָה טֻמְאַת אֳכָלִים כָּל זְמַן שֶׁהִיא מְפַרְכֶּסֶת</b>. אף על פי שכל עוד היא מפרכסת היא אסורה באכילה אפילו לגוי משום איבר מן החי (הלכות שאר אבות הטומאות ב,א, הלכות מלכים ט,יב), כיוון שמעשה השחיטה נעשה כראוי ועל ידי ישראל, הוא מחשיב את בשר הבהמה הטמאה כאוכל לעניין טומאת אוכלים (רש"י חולין קיז,ב, וכדלעיל ב,ו; אבל לאחר שהבהמה מתה לגמרי היא מטמאת כנבלה).
<b>לְפִי שֶׁסּוֹפָהּ לְטַמֵּא טֻמְאָה חֲמוּרָה</b>. שהנבלה מטמאת אדם וכלים.
<b>שָׁחַט בָּהּ אֶחָד</b>. שחט סימן אחד בלבד, שבכגון כך השחיטה פסולה (שם).
<b>אוֹ שֶׁנְּחָרָהּ</b>. הרג אותה שלא על ידי שחיטה.
<b>אֵינָהּ מִטַּמְּאָה טֻמְאַת אֳכָלִין</b>. שמכיוון שהבהמה לא נשחטה כראוי אינה נחשבת כאוכל עד שתמות לגמרי (לעיל ב,ו).
<b>וְכֵן גּוֹי שֶׁשָּׁחַט בְּהֵמָה טְהוֹרָה לְיִשְׂרָאֵל... מִתְטַמְּאָה טֻמְאַת אֳכָלִים כָּל זְמַן שֶׁהִיא מְפַרְכֶּסֶת וכו'</b>. אף על פי ששחיטת הגוי נבלה (הלכות שחיטה ד,יא-יב), לעניין טומאת אוכלים היא נחשבת כשחיטה ראויה המחשיבה את בשר הבהמה כאוכל כל עוד היא מפרכסת (ודווקא בבהמה טהורה אבל בבהמה טמאה אין שחיטת הגוי מועילה, ראה הטעם ברש"י חולין קכא,ב).
<b>וַהֲרֵי הִיא כִּשְׁאָר הַנְּבֵלוֹת</b>. שלאחר שמתה היא מטמאת במגע ובמשא.
<h3> ה</h3>
<b>הַחוֹתֵךְ בָּשָׂר מֵאֵבֶר מִן הַחַי שֶׁל בְּהֵמָה וְאַחַר כָּךְ חָשַׁב עָלָיו צָרִיךְ הֶכְשֵׁר</b>. אף על פי שאיבר מן החי של בהמה מטמא כנבלה, הבשר הפורש מאיבר זה טהור (הלכות שאר אבות הטומאות ב,ג), ולפיכך במקרה שחשב עליו לאחר שחתכו הוא צריך הכשר כדי לקבל טומאת אוכלים (כדין בשר הפורש ישירות מן החי, לעיל ה"ג).
<b>חָשַׁב עָלָיו וְאַחַר כָּךְ חֲתָכוֹ אֵינוֹ צָרִיךְ הֶכְשֵׁר וכו'</b>. כיוון שחשב עליו לאכילה בעודו מחובר לאיבר ובשלב זה הוא מטמא כנבלה שהיא טומאה חמורה, אף על פי שלאחר שחתכו אינו מטמא יותר טומאה זו אינו צריך הכשר (ראה יש"ש חולין ט,י).
<h3> ו</h3>
<b>פָּחוֹת מִכַּזַּיִת מִנִּבְלַת בְּהֵמָה טְמֵאָה שֶׁחָשַׁב עָלָיו</b>. שכשיש בה כזית הרי היא אב הטומאה, אבל בפחות מכך צריכה מחשבה כדי לטמא טומאת אוכלים (לעיל סוף ה"ג).
<b>וְהִשְׁלִים עָלָיו כַּבֵּיצָה מַאֲכָלִים אֲחֵרִים</b>. הוסיף לפחות מכזית הנבלה אוכלים אחרים עד שהיה בכולם שיעור כביצה, שבשיעור זה האוכלים מטמאים אחרים (ראה לקמן ד,א).
<b>הוֹאִיל וּפָחוֹת מִכַּזַּיִת שֶׁבִּכְלַל הַבֵּיצָה וכו'</b>. מכיוון שאם הוסיף מעט נבלה והשלימו לשיעור כזית הרי הוא מטמא אדם וכלים, לפיכך כל התערובת נחשבת כדבר שסופו לטמא טומאה חמורה ואינה צריכה הכשר.
<b>וְכֵן כַּזַּיִת מִנִּבְלַת בְּהֵמָה טְמֵאָה</b>. המטמא במגע ובמשא.
<b>הוֹאִיל וְאֵינוֹ מְטַמֵּא בְּמַגָּע מִפְּנֵי הַבָּצֵק</b>. שהבצק עוטף את כל הכזית נבלה באופן שלא ניתן לגעת בו.
<b>הֲרֵי זֶה צָרִיךְ מַחֲשָׁבָה</b>. אף על פי שכזית נבלה הוא אב טומאה ואינו צריך מחשבה, במקרה זה כיוון שלא ניתן לגעת בו הוא צריך מחשבה כדי להצטרף עם הבצק לשיעור כביצה ולטמא אחרים טומאת אוכלים.
<h3> ז</h3>
<b>פָּחוֹת מִכַּזַּיִת מִבְּשַׂר הַמֵּת</b>. שאינו מטמא כלל.
<b>שֶׁהֲרֵי בָּטֵל הַכֹּל אֵצֶל כָּל אָדָם</b>. שאין בני אדם אוכלים את בשר המת (וכן את האוכל הנוגע בו).
<b>וְאֵין הַכֹּל צָרִיךְ הֶכְשֵׁר מִפְּנֵי בְּשַׂר הַמֵּת שֶׁבִּכְלָלוֹ</b>. כיוון שאם השלים את בשר המת לכזית הוא מטמא טומאה חמורה, כל התערובת אינה צריכה הכשר (כדלעיל בהלכה הקודמת לגבי נבלה).
<h3> ח</h3>
<b>הַכֹּל מִתְטַמֵּא טֻמְאָה חֲמוּרָה</b>. שבניגוד לטומאת נבלה טומאת המת בוקעת דרך הבצק מלמעלה ומלמטה (בבלי כריתות כא,ב, ראה הלכות טומאת מת ז,ה).
<h3> ט</h3>
<b>הַחוֹתֵךְ בָּשָׂר מֵאָדָם חַי לְהַאֲכִילוֹ לַכֶּלֶב</b>. שחשב עליו לצורך מאכל הכלב, ואין מחשבה זו מועילה לעניין טומאת אוכלים, שהמחשבה צריכה להיות לצורך אכילת האדם (לעיל ה"א, וראה לקמן ה"י).
<b>אִם חָשַׁב עָלָיו לְמַאֲכַל אָדָם הֲרֵי זֶה צָרִיךְ מַחֲשָׁבָה וְאֵינוֹ צָרִיךְ הֶכְשֵׁר</b>. אם שינה דעתו וכעת רוצה בבשר למאכל אדם, הרי הבשר צריך מחשבה אבל אינו צריך הכשר. והמפרשים התקשו מדוע אינו צריך הכשר והרי לעיל ה"ג נאמר שבשר הפורש מן החי צריך מחשבה והכשר (ראה מרכה"מ וערוך לנר כריתות כא,א שהציעו הסבר לדברי הרמב"ם; ובערוה"ש קסד,יח והחזו"א עוקצין ה,יא הגיהו: "וצריך הכשר", אך ראה פסקים ושיטות).
<h3> י</h3>
<b>גּוֹזָל שֶׁנָּפַל לַגַּת וּמֵת וכו'</b>. גוזל (עוף טהור) שנפל לבור יין הנמצא בכרכים ומת, צריך מחשבה לקבל טומאת אוכלים. ואף על פי שנבלת העוף הטהור אינה צריכה מחשבה אלא בכפרים בלבד (לעיל ה"ג), במקרה זה הוא צריך מחשבה בכל מקום כיוון שנמאס על ידי היין שבבור ואינו מיוחד לאכילת אדם (פה"מ טהרות ח,ו).
<b>שֶׁיֵּשׁ לָהֶן מַעֲשֶׂה וְאֵין לָהֶן מַחֲשָׁבָה</b>. ראה גם לקמן יג,ד, יד,ב.
<h2>פרק ד</h2>
<h3> א</h3>
<b>אֲפִלּוּ שֻׁמְשׁוּם אוֹ חַרְדָּל</b>. גרגר של שומשום או של חרדל, שהם זעירים ביותר.
<b>אוֹ יָדַיִם</b>. שאוכל שהוא ראשון לטומאה מטמא את הידיים (הלכות שאר אבות הטומאות ח,א, וראה שם ה"ג).
<b>וְכֵן הָאוֹכֵל אֳכָלִים טְמֵאִים אֵינוֹ נִפְסָל עַד שֶׁיֹּאכַל כְּבֵיצָה וּמֶחֱצָה</b>. שהאוכל אוכלים טמאים בשיעור זה נפסל גופו ונעשה שני לטומאה (שם ח,י-יא).
<b>וְזֶה הוּא חֲצִי פְּרָס</b>. שהפרס (חצי כיכר לחם) שיעורו שלוש ביצים ולפיכך חצי פרס הוא ביצה ומחצה.
<h3> ב</h3>
<b>רְבִיעִית</b>. רביעית הלוג.
<b>כְּמוֹ שֶׁבֵּאַרְנוּ</b>. הלכות שאר אבות הטומאות ח,י-יא.
<h3> ג</h3>
<b>מִצְטָרְפִין לִפְסֹל אֶת הַגְּוִיָּה לִרְבִיעִית</b>. מצטרפים לשיעור רביעית לטמא את גופו של האדם השותה אותם שיפסול את התרומה.
<h3> ד</h3>
<b>וְהַמָּרָק וְהַתְּבָלִין</b>. המתבשלים עם הבשר (הלכות שאר אבות הטומאות א,ז).
<b>וְהָאֲלָל אַף עַל פִּי שֶׁמִּקְצָתוֹ חָשַׁב עָלָיו וּמִקְצָתוֹ לֹא חָשַׁב עָלָיו</b>. שהאלל צריך מחשבה כדי לקבל טומאה (לעיל ג,ג), ואף על פי שחשב רק על מקצתו הוא מקבל טומאה ומצטרף לשיעור ביצה וחצי פרס.
<b>מִקְצָתוֹ פְּלָטַתּוּ חַיָּה וּמִקְצָתוֹ פְּלָטַתּוּ סַכִּין</b>. שנחתך משאר הבשר (ונשאר דבוק בעור) מקצתו על ידי חיה ומקצתו על ידי האדם באמצעות סכין, שאף על פי שהחלק הנחתך על ידי האדם הופרד בכוונה משאר הבשר והאדם ביטל אותו מדעתו, כיוון שחלק ממנו נחתך על ידי חיה ולא התבטל על ידי האדם, הוא מקבל טומאה ומצטרף לשיעור ביצה וחצי פרס.
<b>וְהַמְּקוֹמוֹת הָרַכִּים מִן הַקַּרְנַיִם וְהַטְּלָפַיִם וכו'</b>. ראה לעיל ג,ג בביאור.
<b>כָּל אֶחָד מֵאֵלּוּ מִתְטַמְּאִין וּמְטַמְּאִין וּמִצְטָרְפִין לְכַבֵּיצָה אוֹ לְכַחֲצִי פְּרָס</b>. כשחשב על דברים אלו לאכילה הם נחשבים כשאר האוכלים (לעיל ג,ג), ולפיכך הם מקבלים טומאת אוכלים, מטמאים אוכלים אחרים ומצטרפים זה עם זה או עם הבשר לשיעור ביצה וחצי פרס (פה"מ חולין ט,א וטהרות א,ב-ג מהדורת ר"י קאפח).
<h3> ה</h3>
<b>וְנִתְמַעֲטוּ</b>. הצטמקו.
<b>וְכֵן כַּזַּיִת מִן הַמֵּת אוֹ מִן הַנְּבֵלָה וְכָעֲדָשָׁה מִן הַשֶּׁרֶץ וכו'</b>. ראה גם הלכות שאר אבות הטומאות ד,יג.
<h3> ו</h3>
<b>כַּזַּיִת חֵלֶב וְדָם וְנוֹתָר וּפִגּוּל</b>. שחייבים על אכילתם כרת.
<b>שֶׁהִנִּיחָן בַּחַמָּה וכו'</b>. ראה גם הלכות מאכלות אסורות יד,ד.
<b>הִנִּיחָן בַּגְּשָׁמִים וְנִתְפְּחוּ וכו'</b>. התנפחו, וכך חזרו לגודל שהיו בו בתחילה (ומשפט זה מוסב על כל המוזכרים לעיל מתחילת ה"ה).
<b>בֵּין לְטֻמְאָה חֲמוּרָה</b>. כמת, נבלה ושרץ שהם אבות הטומאה.
<b>בֵּין לְטֻמְאָה קַלָּה</b>. כאוכלים טמאים.
<h3> ז</h3>
<b>וּבְנֵי בְּצָלִים</b>. עלים הצומחים מן הבצלים שאינם מחוברים לקרקע (פה"מ עוקצין ב,ט).
<b>אִם יֵשׁ בָּהֶם רִיר מִשְׁתַּעֲרִין כְּמוֹת שֶׁהֵן</b>. שהלחלוחית שבתוכם מצטרפת לשיעור ביצה לטמא אחרים.
<h3> ח</h3>
<b>פַּת סֻפְגָנִין</b>. סופגנייה, שהבצק שלה אוורירי כספוג.
<h3> ט</h3>
<b>בְּשַׂר הָעֵגֶל שֶׁנִּתְפַּח וּבְשַׂר זְקֵנָה שֶׁנִּתְמַעֵט</b>. שבשר העגל היונק מתנפח כאשר מבשלים אותו, ואילו בשר הבהמה הזקנה מתכווץ על ידי הבישול (פה"מ עוקצין ב,ט).
<b>מִשְׁתַּעֲרִין כְּמוֹת שֶׁהֵן</b>. כגודל הנוכחי שלהם בשעה שמשערים אותם.
<h3> י</h3>
<b>הָאֱגוֹז וְהַתְּמָרָה וְהַשָּׁקֵד הַמִּתְקַרְקְשִׁין וכו'</b>. שהתייבשו ונעשה חלל בתוכם (כך שהם משמיעים קול כשמנענעים אותם), שאף על פי שמתחילה היו מלאים אין משערים אותם אלא כפי מה שהם עכשיו ואין החלל שבתוכם מצטרף (ר"ש עוקצין ב,ח).
<h3> יא</h3>
<b>כְּגוֹן בְּשַׂר הַמֵּת וּרְקַב שֶׁלּוֹ</b>. שבשר המת מטמא בכזית ורקב המת מטמא בשיעור מלוא חופניים (הלכות טומאת מת ב,א, ב,יא).
<b>בְּשַׂר הַמֵּת וּבְשַׂר הַנְּבֵלָה</b>. שהמת מטמא במגע, במשא ובאוהל טומאת שבעה, והנבלה אינה מטמאת אלא במגע ובמשא טומאת ערב.
<b>כְּגוֹן בְּשַׂר נְבֵלָה וּבְשַׂר הַשֶּׁרֶץ</b>. שבשר הנבלה מטמא במגע ובמשא ושיעורו בכזית, והשרץ מטמא במגע בלבד ושיעורו בכעדשה.
<h3> יב</h3>
<b>אֹכֶל רִאשׁוֹן</b>. שנטמא מאב הטומאה והוא ראשון לטומאה.
<b>אֹכֶל שֵׁנִי</b>. שנטמא מראשון לטומאה והוא שני לטומאה.
<b>שֶׁבְּלָלָן</b>. עירבן.
<b>וְאִם נָגַע בִּתְרוּמָה פְּסָלָהּ</b>. שהתרומה הנוגעת בשני לטומאה נעשית שלישי, והיא פסולה ואינה מטמאת אחרים (הלכות שאר אבות הטומאות יא,ג, יא,ז).
<b>רְבִיעִי שֶׁל קֹדֶשׁ</b>. אוכל קודש שהוא רביעי לטומאה (שאין רביעי לטומאה אלא בקודש בלבד).
<h3> יג</h3>
<b>הַכֹּל רִאשׁוֹן</b>. מכיוון שיש בתערובת מהאוכל שהוא ראשון שיעור המטמא.
<b>חִלְּקָן</b>. לשני חלקים שווים כך שבכל אחד יש שיעור ביצה.
<b>כָּל אֶחָד מֵהֶן שֵׁנִי</b>. הואיל וכל אחד מהם מעורב מראשון ושני הם מטמאים כקל שבשניהם.
<b>פְּסָלוּהוּ</b>. עשו אותו שלישי לטומאה.
<b>נָפְלוּ שְׁנֵיהֶן כְּאַחַת עָשׂוּהוּ שֵׁנִי</b>. מאחר שיש בשניהם יחד שיעור ביצה של ראשון לטומאה כאשר שניהם נוגעים בכיכר כאחת הם מטמאים אותו להיות שני לטומאה (והתרומה הנוגעת בו נעשית שלישי).
<h3> יד</h3>
<b>לֹא פְּסָלוּהוּ</b>. שאין השלישי פוסל את התרומה.
<h3> טז</h3>
<b>כָּל אֶחָד מֵהֶן רִאשׁוֹן</b>. כיוון שבכל חלק מהם יש כביצה אוכל ראשון וכביצה אוכל שני הם מטמאים כראשון (כדלעיל הי"ג).
<b>כָּל אֶחָד מֵהֶן שֵׁנִי</b>. כיוון שאין בכל אחד מהם כביצה אוכל ראשון אלא תערובת של ראשון ושני הם מטמאים כקל שבשניהם.
<h2>פרק ה</h2>
<h3> א</h3>
<b>הָעֵצִים הָרַכִּין הַסְּמוּכִין לָאֹכֶל שֶׁהָאֹכֶל נִתְלֶה בָּהֶן מִן הָאִילָן</b>. ענפים דקים שהאוכל תלוי בהם ומחובר באמצעותם לאילן.
<b>כְּמוֹ עֻקְצֵי הַתְּאֵנִים וְהָאַגָּסִים</b>. שהתאנים והאגסים מחוברים לעץ באמצעות העוקץ שלהם, והוא נחשב כיד האוכל (וראה לקמן הי"ט שעוקצי התאנים נחשבים גם כשומר לאוכל).
<b>וּקְצָת הָאֶשְׁכּוֹל</b>. קצה אשכול ענבים שמחוץ לפרי שאין עליו גרגרים, והוא מחבר את האשכול לעץ.
<b>וְכֵן הַגַּרְעִינִין וְכַיּוֹצֵא בָּהֶן מִדְּבָרִים שֶׁהָאֹכֶל צָרִיךְ לָהֶן</b>. ראה לקמן הי"ג בפסקים ושיטות.
<b>שֶׁהִיא שׁוֹמֶרֶת אוֹתוֹ</b>. שיתקיים זמן מסוים (שם).
<h3> ב</h3>
<b>וְאֵין הַיָּד מִצְטָרֶפֶת עִם הָאֹכֶל לְהַשְׁלִימוֹ לְכַבֵּיצָה אוֹ לַחֲצִי פְּרָס</b>. שאין היד נחשבת כאוכל עצמו ולכן אינה מצטרפת אתו כשהוא טמא לשיעור כביצה לטמא אחרים או לשיעור חצי פרס לפסול את האדם האוכלו (כדלעיל ד,א).
<h3> ג</h3>
<b>שֶׁאִם הֻכְשַׁר הַיָּד</b>. נרטב על ידי אחד המשקים המכשירים את האוכלים לקבל טומאה (לעיל א,א-ב).
<b>וְיֵשׁ יָד לְפָחוֹת מִכַּזַּיִת</b>. יש דין יד אף לדבר ששיעורו פחות מכזית.
<b>וְיֵשׁ שׁוֹמֵר לְפָחוֹת מִכַּפּוֹל</b>. יש דין שומר אף לדבר ששיעורו הוא פחות מגרגר פול (מין קטנית והוא קטן מן הזית).
<b>וְשׁוֹמֵר שֶׁחִלְּקוֹ אֵינוֹ מִצְטָרֵף עִם הָאֹכֶל</b>. כיוון שהשומר מחולק לחלקים נפרדים אין הוא מגן יותר על האוכל ולפיכך אינו מצטרף  אתו.
<h3> ד</h3>
<b>כְּדֶרֶךְ שֶׁבְּנֵי אָדָם מוֹצִיאִין לַזֶּרַע</b>. שהאוכל מקבל טומאה כפי המצב שלו כשהוא נזרע על ידי האדם.
<b>חִטִּין בְּשַׂעֲרֵיהֶן</b>. קליפת החיטים הדקה נקראת שער (מילון ר' תנחום הירושלמי ערך 'שער'; ובפה"מ הגרסה היא: 'חטין בקלפיהן' ע"פ הגרסה בבבלי חולין קיח,ב).
<h3> ה</h3>
<b>וּמִנַּיִן לִידוֹת הָאֳכָלִים שֶׁהֵן מִתְטַמְּאוֹת... לְכָל שֶׁבְּצָרְכֵיכֶם</b>. שכל הידות שיש בהן צורך וסיוע לאוכל כגון שאוחזים בהן בשעת האכילה וכדומה, מתטמאות ומטמאות כשהם מחוברים אליו (ראה פה"מ עוקצין א,א).
<h3> ו</h3>
<b>הַבּוֹצֵר לַגַּת</b>. בוצר ענבים לעשות מהם יין בגת.
<b>אֵין לוֹ יָדוֹת</b>. הגבעולים המחברים את הענבים לאשכול אינם נחשבים כיד לענבים.
<b>מִפְּנֵי שֶׁמּוֹצֵץ אֶת הַמַּשְׁקֶה</b>. שהגבעולים הללו סופגים את היין ומפסידים אותו ולכן אין הוא רוצה בקיומם (רש"י סוכה יג,ב).
<h3> ז</h3>
<b>הַקּוֹצֵר לְסִכּוּךְ</b>. קוצר ענפים שיש בהם פירות כדי לסכך בהם את ביתו (שפ"א סוכה יג,ב).
<b>שֶׁהֲרֵי אֵינוֹ צָרִיךְ לַיָּד</b>. מאחר שאינו משתמש בפירות לצורך אכילה אלא לצורך סכך העושה צל, אין הוא צריך לאחיזת היד בפירות ולפיכך אין לענפים דין יד לעניין טומאה (שם).
<h3> ח</h3>
<b>שֶׁבְּסָסָן</b>. דרס וריצץ אותן, וכבר אינן יכולות לשמש כיד.
<h3> ט</h3>
<b>פְּסִיגָה שֶׁל אֶשְׁכּוֹל שֶׁרִקְּנָהּ</b>. שריג דק היוצא מן האשכול שריקן אותו מהענבים התלויים בו.
<b>שַׁרְבִיט תְּמָרָה</b>. הענף הדק שהתמרים דבוקות בו (לקמן ה"כ).
<h3> יא</h3>
<b>פְּנִימִית בֵּין שְׁלֵמָה בֵּין קְדוּדָה מִצְטָרֶפֶת</b>. הואיל והיא ראויה לאכילה היא נחשבת כאוכל עצמו ולפיכך מצטרפת לשיעור המטמא אפילו כשהיא קדודה, דהיינו חתוכה (רש"י חולין קיט,ב).
<b>אֶמְצָעִית שְׁלֵמָה מִצְטָרֶפֶת קְדוּדָה אֵינָהּ מִצְטָרֶפֶת</b>. שהאמצעית נחשבת כשומר, ולפיכך רק כשהיא שלמה היא מצטרפת לשיעור המטמא (ראה לעיל ה"ג).
<b>הַחִיצוֹנָה בֵּין כָּךְ וּבֵין כָּךְ טְהוֹרָה</b>. שאין שומר על גבי שומר.
<h3> יב</h3>
<b>זְרָקָן אֵינָן מִתְטַמְּאוֹת</b>. שכבר אינן משמשות כשומר, ואינן נחשבות כאוכל שאין הדרך לאכלן.
<b>כְּנָסָן לָאֳכָלִין מִתְטַמְּאִין</b>. שאם קיבצן לאכילה החשיב אותן כאוכל.
<b>וְאִם נִשְׁאַר בָּהֶן אֹכֶל</b>. שנשאר מעט מן האוכל דבוק בקליפות.
<b>אַף עַל פִּי שֶׁאֵין בָּהֶן מִתּוֹךְ הַמְּלָפְפוֹן מִתְטַמְּאוֹת טֻמְאַת אֳכָלִין</b>. שקליפות המלפפון ראויות לאכילה לגמרי בפני עצמן, ואפילו זרקן מתטמאות.
<b>הַשְּׂעוֹרִים בִּזְמַן שֶׁהֵן יְבֵשִׁים קְלִפָּתָן מִצְטָרֶפֶת עִמָּהֶן וּבִזְמַן שֶׁהֵן לַחִין אֵין מִצְטָרֶפֶת</b>. שקליפות השעורים עבות והן ראויות לאכילה רק כשהן יבשות ולא כשהן לחות (ערוה"ש קסז,ז, וראה כס"מ שביאר בדרך אחרת).
<b>אֲבָל הַחִטָּה וכו'</b>. שקליפת החיטה דקה ורכה וראויה לאכילה (רש"י מנחות ע,ב).
<h3> יג</h3>
<b>כָּל הַגַּרְעִינִין מִתְטַמְּאוֹת וּמְטַמְּאוֹת וְלֹא מִצְטָרְפוֹת</b>. שהם נחשבים כיד לפרי (ראה לעיל הל' א-ב).
<b>חוּץ מִגַּרְעִינַת הָרֹטֶב</b>. הגרעין של תמר לח, שהוא נחשב כשומר ומצטרף כיוון שאם יינטל מן התמר, הוא יימאס וייפסד.
<h3> יד</h3>
<b>הַחוֹתָל שֶׁעַל הַגַּרְעִינָה שֶׁל רֹטֶב אֵינוֹ מִצְטָרֵף וכו'</b>. החותל הוא העטיפה שעל גרעין התמר המבדילה בינו לבין הפרי, ובתמר לח החותל אינו שומר על הפרי וגם אינו דבוק אליו, מה שאין כן בתמר יבש.
<h3> טו</h3>
<b>שֶׁיָּצָאת מִקְצָתָהּ</b>. אל מחוץ לפרי.
<b>הָיָה עָלָיו הַבָּשָׂר מִצַּד אֶחָד</b>. שהבשר לא מקיף את כל היקף העצם.
<b>רוֹאִין אוֹתוֹ כְּאִלּוּ הוּא כָּעֳבִי הָאֵזוֹב</b>. שרק חלק דק כעובי קנה האזוב מן העצם שהוא דבוק לבשר מצטרף (פה"מ עוקצין ב,ב).
<b>שֶׁהָעֲצָמוֹת לַבָּשָׂר כְּמוֹ שׁוֹמֵר הֵן חֲשׁוּבִין</b>. ולפיכך הן מצטרפות לבשר כשם שהגרעין מצטרף לתמר (ומדובר במקרה שלא חשב עליהן לאכילה, שהרי אם חשב עליהן דינן כשאר האוכלים ומקבלות טומאה בפני עצמן, כדלעיל ג,ג).
<h3> טז</h3>
<b>קֻלְיָה</b>. עצם סתומה ויש בתוכה מוח.
<b>אֲפִלּוּ כַּפּוֹל</b>. אפילו אם הבשר שעליה בשיעור קטן כגרגר של פול.
<b>גּוֹרֵר אֶת כֻּלָּהּ לַטֻּמְאָה</b>. וכל העצם מצטרפת לבשר (ח"ד עוקצין ב,ה). ובטעם הדבר יש שהסבירו שהמוח שבתוך הקוליה מצטרף למעט הבשר שעל גביה ולפיכך הוא גורר את כל העצם לטומאה (מרכה"מ).
<h3> יז</h3>
<b>אַף עַל פִּי שֶׁשְּׁלָקָן לָאֳכָלִים</b>. שבישל אותם לצורך אכילה.
<b>אֵין מִתְטַמְּאִין</b>. כיוון שאינם ראויים לאכילה אפילו על ידי בישול הרבה (ח"ד עוקצין ב,י), ואפילו בתורת יד או שומר אינם מטמאים כיוון שהם בפני עצמם.
<h3> יט</h3>
<b>יַרְקוֹת שָׂדֶה</b>. הגדלים מאליהם בשדה.
<b>וְיַרְקוֹת גִּנָּה</b>. שזורעים אותם בגינה.
<b>שֶׁעֲקָרָן לִשְׁתָלִים</b>. עקר אותם לשתלם במקום אחר, כך שהוא רוצה בקיום השורשים.
<b>וְהַשִּׁזְרָה שֶׁל שִׁבֹּלֶת</b>. חוט השדרה של שיבולת הדגן שעליו צומחים הגרגרים.
<b>וְהַלְּבוּשׁ שֶׁלָּהּ</b>. הקליפה החיצונית של גרגרי הדגן (המוץ, אבל הקליפה הפנימית שהיא הסובין נחשבת כחלק מן האוכל, ראה רש"י חולין קיז,ב).
<b>וְהַכְּלִיסִין</b>. הרמב"ם זיהה את הכליסין כסוג של תאנים קטנות (פה"מ שם א,ו), ויש שכתבו שאלו פירותיו של ינבוט השדה.
<b>אֵלּוּ מִתְטַמְּאִין וּמְטַמְּאִין וּמִצְטָרְפִין</b>. שהם נחשבים כשומר (ראה לעיל ה"ב).
<b>וְהַקַּפְלוֹטוֹת</b>. מין כרישה הגדלה בארץ ישראל (פה"מ עוקצין א,ב).
<b>וְהַפִּטְמָה שֶׁלָּהֶן</b>. העוקץ שבראשם המקבץ את כל השורשים.
<b>וְהָעַמּוּד שֶׁהוּא מְכֻוָּן כְּנֶגֶד הָאֹכֶל</b>. החלק התחתון של עמוד התפרחת שהמאכל מקיף אותו (פירוש ספראי שם).
<b>הַחַזְּרִים</b>. חזרת (חסה).
<b>וְהַנָּפוּס</b>. זן של צנון (פה"מ כלאיים א,ה), ויש מזהים אותו עם כרוב הלפת (שמפיקים ממנו שמן קנולה).
<b>וְהַסִּיב שֶׁלּוֹ</b>. החוטים של שורש הצנון.
<b>הַמִּנְתָּה</b>. נענע.
<b>וְהַפֵּגָם</b>. צמח בר שריחו חריף ופרחיו צהובים.
<h3> כ</h3>
<b>וְהָעַמּוּד שֶׁאֵינוֹ מְכֻוָּן כְּנֶגֶד הָאֹכֶל</b>. החלק העליון של עמוד התפרחת שיוצא מחוץ לאוכל.
<b>מַסָּר</b>. מסור.
<b>הָאַגָּסִין וְהַקְּרוּסְטְמֵלִין</b>. יש מזהים אותם כזנים שונים של אגס תרבותי, ויש מזהים אותם עם שזיף ומשמש.
<b>וְהַפְּרִישִׁין</b>. חבושים.
<b>וְהָעוּזְרָרִין</b>. פרי בהיר דומה לתפוח קטן, שגדל על שיח העוזרד הקוצני.
<b>קֻנְדָּס</b>. קינרס, ארטישוק (וכך הגרסה בחלק מכה"י: 'קנרס').
<b>טֶפַח מִכָּאן וְטֶפַח מִכָּאן</b>. טפח מן השריג מימין לאשכולות וטפח משמאלם.
<b>וּזְנַב הָאֶשְׁכּוֹל שֶׁרִקְּנוֹ</b>. החלק התחתון של האשכול שריקנו מהענבים שעליו.
<b>וְשֶׁאֵין דַּרְכָּן לְהִקָּצֵר</b>. אלא עוקרים ותולשים אותם ביד.
<h3> כא</h3>
<b>וְשָׁרְשֵׁי קֻלְסֵי אֶכְרוּב</b>. שורשי כרובים גדולים, שחותכים וזורקים אותם.
<b>וְחִלְפוֹת תְּרָדִין וְחִלְפוֹת הַלֶּפֶת וְהֵן הָעִקָּרִין שֶׁנִּשְׁאֲרוּ בַּקַּרְקַע וכו'</b>. חלקים מן התרד או הלפת שאינם נאכלים בדרך כלל ומשאירים אותם באדמה כדי שיחזרו ויצמחו, וחזרו והוציאו עלים חדשים.
<b>הַפִּטְמָה שֶׁל רִמּוֹן</b>. בליטה הנמצאת בבסיס הכתר שבראש הרימון והיא שומרת על הגרגרים שברימון.
<b>וְהַנֵּץ שֶׁלּוֹ</b>. אבקנים צהובים המהווים כיסוי על גבי הפטמה (פה"מ עוקצין ב,ג), והם אינם שומרים על גרגרי הרימון.
<h3> כב</h3>
<b>אֵין הַנִּשְׁאָר חִבּוּר לְאוֹתוֹ שֶׁנִּמּוֹק</b>. החלק הרקוב אינו נחשב כיד או כשומר לשאר הפרי.
<b>וְאֵין הַנִּשְׁאָר מִן הַקְּלִפָּה מִצְטָרֵף וכו'</b>. הקליפה שמעל החלק הרקוב אם היא קיימת אינה מצטרפת שהרי אין שמירתה מועלת.
<h2>פרק ו</h2>
<h3> א</h3>
<b>עֲדַיִן הוּא חִבּוּר לָאֹכֶל</b>. שהקליפה נחשבת שומר לאוכל כל עוד היא מחוברת לפרי חיבור טבעי (פה"מ עוקצין ב,ה).
<b>שֶׁיִּרְצֹץ</b>. ירסק את הקליפה לגמרי, שאז כבר אינה נחשבת מחוברת לפרי (שם).
<h3> ב</h3>
<b>מְגֻלְגֶּלֶת</b>. מבושלת מעט במים חמים והיא עדיין רכה.
<b>וּשְׁלוּקָה</b>. מבושלת הרבה ונעשית קשה (פה"מ עוקצין ב,ו, אך ראה לקמן ה"ז בביאור).
<b>וְאִם נִתַּבְּלָה בִּקְלִפָּתָהּ וכו'</b>. שתיבל אותה בתבלין בעודה בקליפתה, שנוח לו בקליפה הנשארת משום שהתבלין מדובק בה והוא מתבל בה את הביצה באכילתו (כס"מ בפירוש השני, ח"ד עוקצין ב,טז).
<h3> ג</h3>
<b>עֶצֶם שֶׁיֵּשׁ בּוֹ מֹחַ חִבּוּר</b>. שדינה כעצמות המחוברות בבשר (לעיל ד,ד; ואם היא סתומה הרי היא קולית שדינה התבאר לעיל ה,טז).
<b>אַף עַל פִּי שֶׁחֲרָכָן בָּאוּר</b>. על מנת שיוכל לתלוש אותם מן הראש בקלות.
<b>הֲרֵי הֵן חִבּוּר</b>. מאחר שמפשיטים את הראש בנפרד משאר הגוף, השערות שעליו נחשבות חיבור אליו משום שהן משמשות אותו כשומר או כיד (ח"ד עוקצין ב,טז).
<h3> ד</h3>
<b>שֶׁפֵּרְדוֹ</b>. פירך בידו את הרימון ובכך הניד את הגרגרים שבתוך קליפתו (פה"מ עוקצין ב,ו).
<b>עַד שֶׁיַּקִּישׁ עָלָיו בְּקָנֶה</b>. שעל ידי ההקשה בקנה על קליפת הרימון הוא מתחיל להפריד ממש את הגרגרים מן הקליפה.
<h3> ה</h3>
<b>אֵינָן חִבּוּר זֶה לָזֶה</b>. שאם נגעה טומאה באחד מהם לא נטמאו חבריו אף על פי שכולם מחוברים במכבד (לעיל ה,כ; ביאור הגר"א לתוספתא עוקצין א,ב).
<h3> ו</h3>
<b>מְלָפְפוֹן שֶׁחֲתָכוֹ... חִבּוּר עַד שֶׁיַּתְחִיל לְפָרֵק</b>. שכל עוד לא ניתק את הפרוסות אחת מהשנייה הן נחשבות כמחוברות לעניין טומאה.
<b>חֲתִיכָה וְכָל הָעוֹלָה עִמָּהּ חִבּוּר</b>. החתיכה שנוטל וכן החתיכות שמחוברות אליה וניטלות יחד אתה נחשבות חיבור.
<b>וְהַשְּׁאָר אֵינוֹ חִבּוּר</b>. שאר החתיכות אינן חיבור לחתיכה ומה שעלה אתה (ריק"ו, כס"מ).
<b>פִּיקָה הַתַּחְתּוֹנָה חִבּוּר לְעַצְמָהּ וְאֵינָהּ חִבּוּר לַחֲתִיכוֹת</b>. הקצה המעוגל של המלפפון אינו נאכל בדרך כלל ולפיכך אינו חיבור לשאר החתיכות.
<b>וְהִתְחִיל</b>. לפרק.
<b>זֶה שֶׁהִתְחִיל בּוֹ חִבּוּרוְהַשְּׁאָר אֵינוֹ חִבּוּר... זֶה הַחֵצִי שֶׁהִתְחִיל בּוֹ חִבּוּר וְהַשְּׁאָר אֵינוֹ חִבּוּר</b>. המפרשים התקשו בביאור נוסח זה של ההלכה, ולפיכך יש שהגיהו כאן על פי גרסת הר"ש והגאונים בתוספתא (עוקצין ב,יד): "זה שהתחיל בו אינו חיבור והשאר חיבור", כלומר שהמלפפון או החצי ממנו שהתחיל לפרק אינו נחשב חיבור כיוון שעומד לאכלו אבל השאר נחשבים חיבור משום שרוצה בקיומם (ריק"ו, חזו"א עוקצין ב,יג וראה תס"ר עוקצין עמ' 181; וראה כס"מ, ח"ד עוקצין ב,יד וערוה"ש קסח,ז-יא שטרחו ליישב את גרסת הרמב"ם מבלי להגיהה).
<h3> ז</h3>
<b>אַף עַל פִּי שֶׁלֹּא מֵרֵק וְהִבְדִּיל אֵינוֹ חִבּוּר</b>. גם אם לא השלים את החיתוך וניתק את החתיכות זו מזו אינן נחשבות חיבור כיוון שהחותך לצורך בישול אינו מעוניין בחיבור החתיכות זו לזו, שהבישול ממילא יפריד ביניהן (פה"מ עוקצין ב,ה).
<b>לִשְׁלֹק</b>. נראה לומר שבניגוד ללעיל ה"א המשמעות של שליקה האמורה כאן היא בישול חלקי (חזו"נ שם, וראה מאירי נדרים מט,א ששליקה יכולה להתפרש כבישול חלקי או מרובה — הכול לפי ההקשר; ולמפרשים ששליקה היא בישול מרובה יש שכתבו כאן שבניגוד לבישול רגיל השליקה עושה את האוכל קשה כך שאינו מתפרק, תוי"ט ותפא"י עוקצין שם).
<b>הֲרֵי זֶה חִבּוּר</b>. שהחותך לדברים אלו רצונו שיישאר מחובר כדי שיהיה נוח להוציאו ולסדרו (פה"מ שם).
<h3> ח</h3>
<b>כָּל אֹכֶל שֶׁעֲדַיִן לאֹ פֵּרְקוֹ חִבּוּר וְאִם נִטְמָא מִקְצָתוֹ נִטְמָא כֻּלּו.ֹ</b>. כך היא חלוקת ההלכה בדפוסים ובחלק מכה"י. אך נראה שהנכון הוא שמילים אלו הן סיום המשפט שבפסקה הקודמת, כפי שכתבו כמה מן המפרשים וכפי שהוא בחלק מכה"י (ראה ילקוט שינו"ס במהדורת פרנקל).
<h3> ט</h3>
<b>אֹכֶל שֶׁנִּפְרַס וּמְעֹרֶה בְּמִקְצָת</b>. אוכל שנחלק אך עדיין מחובר קצת במקום אחד.
<b>הֲרֵי זֶה חִבּוּר</b>. ושניהם טמאים באותה דרגה.
<b>הֲרֵי זֶה הָאַחֵר כְּנוֹגֵעַ בָּרִאשׁוֹן שֶׁנִּטְמָא</b>. שאם החתיכה הראשונה נטמאת מאב הטומאה ונעשתה ראשון לטומאה, החתיכה הנוגעת בה נעשית שני.
<h3> י</h3>
<b>הֲרֵי זֶה חִבּוּר בִּטְבוּל יוֹם וְאֵין צָרִיךְ לוֹמַר בִּשְׁאָר טֻמְאוֹת</b>. שיש דברים שנחשבים חיבור רק בשאר הטומאות ולא בטבול יום (ראה לקמן פרק ח), אך העלה והקלח נחשבים חיבור לאוכל גם בטבול יום.
<b>וְכֵן אִם הָיָה לוֹ יָד</b>. להגדרת ידות האוכלים ראה לעיל ה,א.
<b>אוֹחֲזִין אוֹתוֹ בְּאֵי זֶה מֵהֶן שֶׁיִּרְצֶה</b>. ואם אוחז הטמא באחד מהם והאוכל עולה עמו, נטמא האוכל.
<h3> יא</h3>
<b>שֶׁקִּבְּצָן בְּעֻקְצֵיהֶן כְּשֶׁהֵן רַכִּין וַאֲמָנָן כֻּלָּן כְּמוֹ חֶבֶל</b>. שחתך האגוזים בעודם לחים עם הענפים שלהם, וגידל הענפים יחד ועשה מהם חבל (רא"ש עוקצין ב,ה).
<b>הִתְחִיל לְפָרֵק בָּאֱגוֹזִין וּלְפַקֵּל בַּבְּצָלִים</b>. התחיל להפריד את האגוזים והבצלים אחד אחד מן האגודה (ראה שם).
<h3> יב</h3>
<b>קְלִיעָה שֶׁל שׁוּם</b>. ראשי שומים שקלעם יחד.
<b>שֶׁנָּפְלוּ מַשְׁקִין</b>. אחד משבעת המשקים המכשירים לקבל טומאה.
<b>הוּא טָמֵא</b>. הוכשר לקבל טומאה.
<b>שֶׁאֵין חִבּוּר אָדָם חִבּוּר לְכָל דָּבָר</b>. במקרה זה אין החיבור שעשה האדם נחשב חיבור כיוון שהשום קולעים אותו כשהוא יבש ואינו מתהדק יפה (בניגוד להלכה הקודמת שם האגוזים והבצלים לחים ומתהדקים יפה ולפיכך חיבורם חיבור, מרכה"מ, ביאור הרד"ל לתוספתא עוקצין ספ"א, או"ש ועוד; וראה כס"מ שביאר באופן שונה).
<h3> יג</h3>
<b>הֲרֵי זוֹ אֵינָהּ חִבּוּר</b>. לפיכך אם נגעה בה טומאה (לאחר שהוכשרה על ידי אחד משבעת המשקים) אין טמא אלא מקום מגעה בלבד.
<h3> יד</h3>
<b>הַדְּבֵלָה</b>. תאנים מיובשות.
<b>אֵינָן חִבּוּר</b>. שדברים המעוכים זה בזה אינם נחשבים מחוברים.
<h3> טו</h3>
<b>שֶׁשְּׁלָקָן וְנַעֲשׂוּ אֹם</b>. בישלם עד שנעשו גוש אחד.
<h3> טז</h3>
<b>שֶׁעֲטָנָן</b>. צבר את הזיתים לצורך ריכוכם (והמקום שבו צוברים אותם לכך נקרא 'מעטן').
<b>מִפְּנֵי שֶׁמִּתְּחִלָּה לֹא נְתָנָן לַמַּעֲטָן אֶלָּא עַל מְנָת שֶׁיִּינְקוּ זֶה מִזֶּה</b>. שהמשקה היוצא מהם מחבר אותם יחד ולפיכך דינם שונה משאר האוכלים המעוכים יחד שאינם נחשבים חיבור אפילו נעשו גוף אחד.
<b>כֵּיוָן שֶׁתָּקַע בָּהּ אֶת הַיָּתֵד אַף עַל פִּי שֶׁיֵּשׁ בָּהּ גּוּשִׁין הַרְבֵּה אֵינָן חִבּוּר</b>. שמשעה שתקע בהם את היתד להפכם מוכיח שאינו מעוניין ביניקה שלהם זה מזה.
<b>וְאִם מִשֶּׁהֲפָכָהּ נַעֲשׂוּ אֹם אֵינָן חִבּוּר</b>. אף על פי שהזיתים נתחברו שוב לאחר ההפיכה כיוון שאינו מעוניין ביניקתם אינם חיבור.
<h3> יז</h3>
<b>כְּמוֹ שֶׁבֵּאַרְנוּ</b>. לעיל הי"ד.
<b>הֲרֵי הוּא מִצְטָרֵף לְכַבֵּיצָה לְטַמֵּא אֳכָלִים אֲחֵרִים</b>. שהאוכלים הטמאים מטמאים אחרים רק כאשר יש בהם שיעור כביצה (לעיל ד,א).
<b>וְהַגּוּשׁ שֶׁבַּצַּד הַשֵּׁנִי שְׁלִישִׁי וכו'</b>. וכגון שהגושים הללו תרומה וקדשים שיש בהם שלישי ורביעי.
<h3> יח</h3>
<b>וְהִשִּׁיךְ לָהּ אֲחֵרוֹת</b>. הצמיד אליה כיכרות אחרות עד שנדבקו זו לזו.
<b>כֻּלָּן רִאשׁוֹן</b>. שההשכה מחברת את הכיכרות להיחשב כאחד לעניין דרגת טומאתם.
<b>הִיא שְׁלִישִׁית וְכֻלָּן טְהוֹרוֹת בֵּין שֶׁפֵּרְשׁוּ בֵּין שֶׁלֹּא פֵּרְשׁוּ</b>. כיוון שהשלישי שבתרומה הוא פסול ואינו מטמא אחרים (הלכות שאר אבות הטומאות יא,ג), אין הוא עושה את שאר הכיכרות שלישי אפילו על ידי השכה (ערוה"ש קסח,כו).
<h3> יט</h3>
<b>בְּמַשְׁקִין טְמֵאִים</b>. שהם ראשון לטומאה.
<b>בַּיָּדַיִם</b>. שהן שניות לטומאה.
<b>מִפְּנֵי שֶׁהָיוּ גּוּף אֶחָד בִּשְׁעַת טֻמְאָתָן</b>. שכיוון שהיו מחוברות בשעה שנטמאו וכולן קיבלו את הטומאה כאחת, הן נשארות בטומאתן גם לאחר שפרשו.
<h2>פרק ז</h2>
<h3> א</h3>
<b>הַנִּצּוֹק</b>. קילוח של נוזל המצוי באוויר בשעה שיוצקים אותו ממקום גבוה למקום נמוך.
<b>מְעָרֶה</b>. שופך.
<b>וַאֲפִלּוּ עַל גַּבֵּי הַשֶּׁרֶץ</b>. שהוא אב הטומאה.
<b>הֲרֵי הָעַמּוּד הַנִּצּוֹק טָהוֹר</b>. המשקים שטרם ירדו למקום הטומאה טהורים אף על פי שהמשקים שלמטה הנוגעים בה טמאים, שאין העמוד המקלח נחשב כגוף אחד.
<b>וְאֵין צָרִיךְ לוֹמַר שֶׁהַמַּשְׁקִין שֶׁמְּעָרֶה מֵהֶן טְהוֹרִים</b>. המשקים הנמצאים למעלה שעדיין לא התחילו לקלח.
<h3> ב</h3>
<b>צוֹנִין</b>. צוננים.
<b>וְנִטְמָא הַכְּלִי שֶׁמְּעָרֶה מִמֶּנּוּ מֵחֲמַת הַמַּשְׁקִין שֶׁבְּתוֹכוֹ</b>. שהמשקים הטמאים הנוגעים בכלים מטמאים אותם מגזרת חכמים (הלכות שאר אבות הטומאות ז,א-ג).
<b>לְפִי שֶׁעֲנַן הַחַמִּין עוֹלֶה כְּתִימְרוֹת עָשָׁן וּמִתְעָרֵב בַּנִּצּוֹק וכו'</b>. שהאדים החמים העולים מן המשקים הרותחים שלמטה מתערבבים עם המשקים הקרים שבעמוד הניצוק ושבכלי ומטמאים אותם. אבל במקרה של חם לתוך חם אין הניצוק חיבור שאין השפעת התחתון ניכרת בעליון (פה"מ מכשירין ה,י, ונראה לבאר כוונתו שחום הרתיחה של המשקים שלמעלה גורם לכך שהאדים העולים מלמטה ייספגו באוויר ולא יתערבבו אתם — ראה ערוה"ש קסט,ו-ז).
<h3> ג</h3>
<b>וְהֵגִיסָה בִּקְדֵרָה טְמֵאָה</b>. ערבבה תבשיל טמא.
<b>נִטְמְאוּ יָדֶיהָ כְּאִלּוּ נָגְעָה בַּמַּשְׁקֶה שֶׁבַּקְּדֵרָה</b>. שמשקים טמאים מטמאים את הידיים.
<b>וְהֵגִיסָה בִּקְדֵרָה</b>. והקדרה טהורה.
<b>וְהֵזִיעוּ יָדֶיהָ נִטְמָא כָּל מַה שֶּׁבַּקְּדֵרָה וכו'</b>. שהאדים העולים מן הקדרה מחברים את הזיעה שעל ידיה למשקה שבקדרה (פה"מ מכשירין ה,יא).
<h3> ד</h3>
<b>דְּבַשׁ הַזִּיפִים וּדְבַשׁ הַצַּפַּחַת</b>. שמות של מקומות שהדבש שלהם עבה במיוחד (פה"מ מכשירין ה,ט). ויש מפרשים שזיפים הם מין של דבורים (פירוש הגאונים שם, הערוך ערך 'זף'), וצפחת היא מאכל העשוי מקמח ודבש (שם ערך 'צפחת'), או שהיא דבש בשעה שיוצא מן הכוורת שהוא מעורב בשעווה (תוספות נזיר נ,א).
<b>מִפְּנֵי שֶׁיֵּשׁ לָהֶן רִיר</b>. שכאשר יוצקים אותם נמשכים מהם כעין חוטים המחברים אותם ליחידה אחת.
<b>כְּמוֹ שֶׁבֵּאַרְנוּ</b>. לעיל הל' א-ב.
<h3> ה</h3>
<b>מִכְּלֵי אֶבֶן וְכַיּוֹצֵא בָּהֶן</b>. כלים שאינם מקבלים טומאה.
<b>עַד שֶׁיַּשִּׁיק הַמִּקְוֶה לְכֻלָּן מִצַּד אֶחָד</b>. שיכניס את הכלי לתוך המקווה, שבאופן זה מי המקווה משיקים לכל המים שבכלי ומטהרים אותם.
<b>כְּמוֹ שֶׁבֵּאַרְנוּ</b>. לעיל ב,כא.
<b>וְכֵן הַקְּטַפְרֵס שֶׁיֵּשׁ עָלָיו מַשְׁקֶה טוֹפֵחַ</b>. מקום משופע כמדרון שנשפכו עליו משקים ונשארה עליו רטיבות כלשהי ('משקה טופח').
<b>אֵינוֹ מְחַבְּרָן לִשְׁאָר הַמַּשְׁקִין שֶׁבַּמִּדְרוֹן</b>. אין המשקים שעל המדרון נחשבים כמחוברים.
<b>שֶׁבָּאֶשְׁבֹּרֶן</b>. מקום שקוע שהמשקים נחים בו במקום אחד (ובכלל זה גם כלי שיש בו מים, ראה פה"מ טהרות ח,ט).
<h3> ו</h3>
<b>עֲרֵבָה שֶׁהִיא קְטַפְרֵס</b>. קערה המונחת בשיפוע.
<b>וְשָׁלֹשׁ חֲתִיכוֹת אֳכָלִים טְמֵאִים בְּכַבֵּיצָה</b>. שלוש חתיכות של אוכל טמא, שבכולן יחד יש שיעור כביצה (שיעור האוכלים לטמא אחרים, לעיל ד,א).
<b>אֵינָן מִצְטָרְפוֹת הָיוּ שְׁתַּיִם הֲרֵי אֵלּוּ מִצְטָרְפוֹת</b>. מאחר שהקטפרס אינו חיבור כל טיפה של משקה נחשבת לעצמה, ולפיכך כאשר שלוש חתיכות מונחות זו למטה מזו, אין טיפה אחת של משקה יכולה לגעת בשלושתן יחד ולהיטמא מהם, מה שאין כן בשתי חתיכות (א"ר ותפא"י טהרות ח,ח).
<b>וְאִם הָיָה תַּחְתֵּיהֶן מַשְׁקֶה עוֹמֵד אֲפִלּוּ כְּעֵין הַחַרְדָּל וכו'</b>. כאשר הכלי אינו עומד בשיפוע ויש בתחתיתו משקה אפילו בשיעור זעיר ביותר הריהו מצרף את האוכלים כדין משקין שבאשבורן.
<h3> ז</h3>
<b>כְּבָר בֵּאַרְנוּ</b>. הלכות שאר אבות הטומאות י,ג.
<h3> ח</h3>
<b>יֵשׁ דְּבָרִים שֶׁאֵינָן חִבּוּר בִּטְבוּל יוֹם אַף עַל פִּי שֶׁהֵן חִבּוּר בְּכָל הַטֻּמְאוֹת</b>. כמפורט לקמן פ"ח.
<b>אָדָם אַחֵר</b>. שטמא בטומאה אחרת.
<b>אָדָם שֶׁאָכַל אֳכָלִים טְמֵאִים אוֹ שָׁתָה מַשְׁקִין טְמֵאִים</b>. שהוא שני לטומאה מגזרת חכמים עד שיטבול (הלכות שאר אבות הטומאות ח,י).
<b>הַשְּׂעוֹרָה וְהַכֻּסֶּמֶת בִּזְמַן שֶׁאֵינָן קְלוּפִין</b>. גרגרי שעורה וכוסמת שהם בקליפתם, שהקלו בהם להיות טהורים בטבול יום משום שאין דרך לאכלם כך אלא בדוחק (מעשה אורג טבול יום כללא דפרק א משנה ה).
<h3> ט</h3>
<b>כָּל יְדוֹת הָאֳכָלִים שֶׁהֵן חִבּוּר בְּאַב הַטֻּמְאָה</b>. הדברים שנחשבים כידות לאוכלים לעניין שאר הטומאות (כמפורט לעיל פרק ה).
<b>הֲרֵי הֵן חִבּוּר בִּטְבוּל יוֹם</b>. שאם נגע טבול יום בידות של אוכלי תרומה נפסלה התרומה (ר"ש טבול יום ג,א).
<b>כָּל הָאֹכֶל שֶׁנִּפְרַס וּמְעֹרֶה בְּמִקְצָת וכו'</b>. לעיל ו,ט.
<b>וְכָל שֶׁאֵינוֹ חִבּוּר בִּטְבוּל יוֹם הֲרֵי הוּא חִבּוּר בַּיָּדַיִם</b>. דבר שאינו נחשב חיבור לעניין טבול יום (אך לעניין שאר טומאות הוא נחשב חיבור, כמפורט לקמן פ"ח), נחשב חיבור במקרה שנגעו בו ידיים טמאות.
<b>וְגַם זֶה חֹמֶר בְּטֻמְאַת הַיָּדַיִם מִטְּבוּל יוֹם</b>. ובהלכות שאר אבות הטומאות י,ה הוזכר החומר הראשון שבידיים מטבול יום.
<h2>פרק ח</h2>
<h3> א</h3>
<b>חַלּוֹת אוֹ כִּכָּרִים</b>. שנפסלות על ידי טבול יום (כגון חלת תרומה).
<b>וְהָיוּ נוֹשְׁכוֹת זוֹ בָּזוֹ וְדַעְתּוֹ לְהַפְרִישָׁן</b>. שנדבקו זו לזו ודעתו להפרידם אחת מהשנייה.
<b>שֶׁאָפָה חַלָּה עַל גַּבֵּי חַלָּה בַּתַּנּוּר וַעֲדַיִן לֹא קָרְמוּ פָּנֶיהָ</b>. שהחלה העליונה נדבקה בצד העליון של החלה התחתונה טרם התקשתה, שבוודאי אינו מעוניין בכך שהרי הוא מקלקל את צורת הלחם (פה"מ טבול יום א,א).
<b>וְכֵן הַמַּיִם שֶׁהִרְתִּיחוּ וְנַעֲשׂוּ כְּקֻבָּה</b>. מים שרתחו והעלו בועות עגולות וחלולות (שדומות לאוהל), והן נוגעות במאכלי תרומה.
<b>וְהַגְּרִיסִין שֶׁהִרְתִּיחוּ רְתִיחָה רִאשׁוֹנָה</b>. גריסים של תרומה, והרתיחה הראשונה שלהם נעשית בעודם צלולים קודם שהתבשיל ייעשה עבה וסמיך.
<b>וְיַיִן חָדָשׁ</b>. סמוך לזמן סחיטתו מן הענבים.
<b>וְנָשְׁכוּ וְקָרְמוּ בַּתַּנּוּר</b>. שנדבקו זו בזו לאחר שקרמו פניהם בתנור.
<b>מְחֻלְחֶלֶת</b>. חלולה.
<h3> ב</h3>
<b>וְנִמְצָא בְּאֶמְצַע הַכִּכָּר כְּמוֹ מַסְמֵר יוֹצֵא</b>. שהבצק שיצא בשעת האפייה נראה כעת בולט החוצה מן הלחם כמו מסמר.
<b>וְנֶחֱרַר בְּעֵת אֲפִיָּה</b>. נשרף בתנור (בחלק מהנוסחאות הגרסה כאן: 'ונחרך', וכן לקמן ה"ג).
<b>וְהוּא הַנִּקְרָא חַרְחוּר</b>. מלשון הפסוק "ובחרחר ובחרב" (דברים כח,כב) שפירושו חום והתייבשות (פה"מ טבול יום א,ג).
<b>אֲבָל צְרוֹר שֶׁבַּכִּכָּר אוֹ תֻּרְמוֹס</b>. חתיכת חרס קטנה או גרגר של צמח התורמוס שנותנים בכיכר כדי לסמנו (פה"מ שם א,ד).
<h3> ג</h3>
<b>רָקִיק שֶׁנֶּחֱרַר חֶצְיָהּ</b>. מאפה דק שנשרף חלקו בתנור.
<b>בְּשַׂר קֹדֶשׁ שֶׁקָּרַם עָלָיו הַמָּרָק וְנָגַע טְבוּל יוֹם בַּקּוֹפֶה</b>. שהמרק הצף על גבי הבשר נעשה קרוש ונגע בו הטבול יום.
<b>וְכֵן בְּתַבְשִׁיל קִטְנִיּוֹת שֶׁקָּרַם עַל גַּבֵּי פְּרוּסוֹת</b>. קטניות שקרמו על גבי פרוסות של לחם (פה"מ טבול יום ב,ה), ויש מפרשים שהפרוסות הן של קטניות (תפא"י שם).
<h3> ד</h3>
<b>לֹא פָּסַל אֶלָּא קֶלַח שֶׁכְּנֶגְדּוֹ</b>. שהביצה נחשבת חיבור לירק ולכן הקלח שכנגד מגע ידו של הטבול יום נפסל.
<b>כְּמִין כּוֹבַע</b>. שהיא מאהילה מעל הירק וחלולה מבפנים.
<h3> ה</h3>
<b>חוּט שֶׁל בֵּיצָה שֶׁקָּרַם עַל דָּפְנָהּ שֶׁל לְפָס</b>. מעט מן הביצה שקרש על דופן המחבת והתחבר לאוכל תרומה שבתוך המחבת.
<b>וְנָגַע בּוֹ טְבוּל יוֹם מִן הַשָּׂפָה וְלִפְנִים</b>. נגע טבול יום בחוט שבצד הפנימי של המחבת.
<h3> ו</h3>
<b>מִשּׁוּלֶיהָ</b>. מתחתיתה.
<h3> ז</h3>
<b>הַמְעָרֶה מִכְּלִי לִכְלִי</b>. שופך משקה של תרומה מכלי אחד למשנהו.
<b>וְנָגַע טְבוּל יוֹם בַּקִּלּוּחַ</b>. ובכגון כך נטמא רק מקום מגעו, שאין הניצוק חיבור (לעיל ז,א).
<b>מְשַׁעֲרִין זֶה שֶׁנָּגַע בּוֹ בְּאֶחָד וּמֵאָה וכו'</b>. אף שתרומה טמאה אסורה באכילה, אם יש בשאר המשקה מאה חלקים כנגד אותו החלק שנגע בו הטבול יום, הכול מותר.
<b>כְּמוֹ שֶׁבֵּאַרְנוּ בְּהִלְכוֹת תְּרוּמוֹת</b>. יד,יד.
<h3> ח</h3>
<b>תּוֹרֵם אֶת הַבּוֹר</b>. מפריש תרומה מן היין שבבור.
<b>וְנָפְלָה מִמֶּנּוּ חָבִית שֶׁל תְּרוּמָה וְשָׁקְעָה בְּבוֹר שֶׁל יַיִן</b>. החבית שבתוכה יין התרומה נפלה לתוך בור היין שהוא חולין ושקעה בתוכו כשפניה כלפי מעלה.
<b>מִן הַשָּׂפָה וְלַחוּץ אֵינוֹ חִבּוּר וּמִן הַשָּׂפָה וְלִפְנִים חִבּוּר</b>. רק אם נכנסה ידו של הטבול יום אל תוך החבית משפתה ולפנים נפסלה התרומה.
<b>וְאִם הָיָה הַבּוֹר פִּיטָס</b>. אם הבור של יין לא היה חפור באדמה אלא היה כלי הנקרא פיטס שהוא חבית גדולה ביותר.
<b>כֻּלּוֹ חִבּוּר וְאִם נָגַע בְּמִקְצָת הַיַּיִן פָּסַל הַתְּרוּמָה שֶׁבֶּחָבִית שֶׁבְּקַרְקַע הַכְּלִי</b>. כל היין שבחבית ושבפיטס נחשב חיבור ואם נגע אפילו בקצת מן היין נפסלה כל התרומה אפילו זו שבתחתית. והטעם הוא מכיוון שהפיטס והחבית שניהם כלים הם נחשבים כאחד (כס"מ).
<h3> ט</h3>
<b>הַסֹּלֶת שֶׁל מְנָחוֹת וְהַלְּבֹנָה וְהַקְּטֹרֶת וְהַגֶּחָלִים</b>. כל הדברים הללו הם קדשים הנפסלים במגע טבול יום. ואף שהלבונה, הקטורת והגחלים אינם ראויים לאכילה עשו בהם מעלה משום קדושתם שיקבלו טומאה כמו אוכלים של קודש (הלכות איסורי מזבח ו,ח, פה"מ עדויות ח,א).
<b>שֶׁנָּגַע טְבוּל יוֹם בְּמִקְצָתָן פָּסַל אֶת כֻּלָּן</b>. ואף על פי שהם גופים מחולקים, הם נחשבים חיבור משום שהם בתוך כלי, והכלי מצרף מה שבתוכו לעניין טומאת הקודש (הלכות שאר אבות הטומאות יב,ז).
<b>בַּגֶּחָלִים שֶׁחוֹתֶה בַּמַּחְתָּה בְּיוֹם הַכִּפּוּרִים וכו'</b>. שביום הכיפורים הכהן הגדול חותה גחלים מן המזבח ונכנס עם המחתה להיכל, ובמקרה זה משתמשים בכל הגחלים ולפיכך יש בהן קדושה וכולן נפסלות.
<b>אֲבָל גֶּחָלִים שֶׁחוֹתֶה בְּכָל יוֹם כְּשֶׁהוּא מְעָרֶה מִמַּחְתָּה שֶׁל כֶּסֶף לְשֶׁל זָהָב</b>. ראה הלכות תמידין ומוספין ג,ה.
<b>אֵין בָּהֶן קְדֻשָּׁה אֶלָּא מְכַבְּדָן לָאַמָּה</b>. מטאטא אותן לתעלת המים שבמקדש, ומכאן שאין קדושה כלל בגחלים שחותה בכל יום ואינן נפסלות ממגע טבול יום (כס"מ ע"פ ירושלמי חגיגה ג,ב, וראה תוספות חגיגה כג,ב בשם ר"נ גאון). ויש מפרשים שקודם שעירה את הגחלים מהמחתה של כסף למחתה של זהב יש בהן קדושה ונפסלות (ראב"ד, וראה פירוש הר"י בתוספות שם).
<h3> י</h3>
<b>מִקְפָּה</b>. תבשיל.
<b>וְאִם חִבֵּץ</b>. עירב את השמן במקפה או ברקיק עד שנספג בהם.
<b>כָּל מָקוֹם שֶׁהָלַךְ הַשֶּׁמֶן פָּסַל</b>. ואפילו המקפה או הרקיק שהם עצמם חולין נעשו פסולים מחמת השמן הבלוע בהם.
<h3> יא</h3>
<b>וְנָגַע בּוֹ טְבוּל יוֹם</b>. בירק, לאחר שנבלע בו שמן התרומה.
<h3> יב</h3>
<b>שֶׁנָּגַע טְבוּל יוֹם בְּמִקְצָתָן</b>. במקצת השום או השמן.
<b>פָּסַל אֶת כֻּלָּן</b>. את כל המקפה.
<h3> יג</h3>
<b>אִם הָיָה הַשּׁוּם מְרֻבֶּה הוֹלְכִין אַחַר הָרֹב</b>. אם יש יותר שום ממקפה, דין הכול כתרומה ואם נגע במקצת, הכול פסול.
<b>בִּזְמַן שֶׁהֵן גּוּשׁ בַּקְּעָרָה</b>. שפירורי השום מכונסים במקום אחד בקערה יחד עם המקפה והשמן.
<b>אֲבָל אִם הָיָה מְפֻזָּר בַּמְּדוֹכָה וכו'</b>. שבשעה שטוחנים את השום במכתשת אינו נחשב חיבור, כיוון שהוא רוצה שהפירורים שלו יתפזרו בתבשיל.
<b>שֶׁדַּרְכָּן לְדוּכָן בְּמַשְׁקִין</b>. לטחון אותם מעל גבי תבשיל נוזלי.
<b>אִם דָּכָן שֶׁלֹּא בְּמַשְׁקִין וְקִבְּצָן</b>. טחן אותם מעל גבי קערה ריקה והידק את הפירורים בידיו.
<b>שֶׁהֲרֵי הֵן כְּעִגּוּל שֶׁל דְּבֵלָה</b>. שאף על פי שקיבץ את התאנים ועשאן גוף אחד אינם נחשבים חיבור (לעיל ו,יד).
<h3> יד</h3>
<b>שֶׁקָּרָא שֵׁם חַלָּתָהּ בִּצְפוֹנָהּ אוֹ בִּדְרוֹמָהּ</b>. הפריש חלה בדיבור על ידי שייחד לה מקום מסוים בעיסה.
<b>קִשּׁוּת</b>. מין קישוא הדומה למלפפון.
<b>נִטְּלָה חַלָּתָהּ מִתּוֹכָהּ וְחָזְרָה לְתוֹכָהּ אֵינָהּ חִבּוּר</b>. כיוון שהופרשה החלה מן העיסה וכעת הוא מקפיד על תערובתם, אינה נחשבת חיבור לעיסה (ביאור הגר"א לתוספתא טבול יום ב,א).
<h3> טו</h3>
<b>עִסָּה שֶׁנִּדְמְעָה</b>. נעשתה מדומע, שהוא חולין שהתערבה בהם תרומה באופן שאינה מתבטלת בהם (ראה הלכות תרומות יג,א-ב).
<b>אוֹ שֶׁנִּתְחַמְּצָה בִּשְׂאוֹר שֶׁל תְּרוּמָה</b>. שהחמיצה על ידי בצק חמוץ של תרומה, ועיסה זו דינה כמדומע (שם טו,ד, הלכות מאכלות אסורות טז,א-ב).
<b>אֵינָהּ נִפְסֶלֶת בִּטְבוּל יוֹם</b>. אף שלעניין אכילה עיסה זו נחשבת כתרומה שאסורה לזרים, לעניין טומאה היא נחשבת כחולין שאינה נפסלת על ידי טבול יום (ראה גם הלכות שאר אבות הטומאות יא,טו).
<h3> טז</h3>
<b>עִסָּה שֶׁהֻכְשְׁרָה בְּמַשְׁקִין וְנִלּוֹשָׁה בְּמֵי פֵּרוֹת</b>. שהחיטים או הקמח הוכשרו לקבל טומאה על ידי אחד משבעת המשקים, אך נילושו לאחר מכן במי פירות (ומדובר בעיסה שנפסלת במגע טבול יום, כגון של תרומה או חלה).
<b>לֹא פָּסַל אֶלָּא מְקוֹם מַגָּעוֹ</b>. שאין מי פירות מחברים את האוכלים להיות אחד (כדלעיל ו,יג).
<h3> יז</h3>
<b>יָדַיִם מְסֹאָבוֹת</b>. ידיים טמאות, שהן שני לטומאה.
<b>מַפְרִישִׁין מִמֶּנּוּ תְּרוּמַת מַעֲשֵׂר בְּטָהֳרָה וכו'</b>. אף שתרומת מעשר נפסלת על ידי שני לטומאה, מכיוון שהידיים נגעו במעשר קודם שהופרשה תרומת המעשר היא אינה נטמאת מחמתן.
<b>מִפְּנֵי שֶׁמַּעֲשֵׂר רִאשׁוֹן כְּחֻלִּין</b>. הלכות שאר אבות הטומאות יא,טו.
<b>שֶׁהַשְּׁלִישִׁי בַּחֻלִּין טָהוֹר כְּמוֹ שֶׁבֵּאַרְנוּ</b>. שם יא,ב.
<b>וְקוֹצָה לָהּ חַלָּה</b>. מפרישה חלה מן העיסה.
<b>וּמַקֶּפֶת עַל הַכֹּל כְּדֵי לִתְרֹם מִן הַמֻּקָּף</b>. מקרבת את הכלי שבו החלה לשאר העיסה כדי שיהיו במקום אחד, שרק באופן זה יש להפריש חלה (הלכות ביכורים ה,יג).
<b>בַּעֲרֵבָה</b>. קערה.
<h3> יח</h3>
<b>לָגִין</b>. כד.
<b>וְאָמַר הֲרֵי זוֹ תְּרוּמַת מַעֲשֵׂר עַל מַה שֶּׁבֶּחָבִית אַחַר שֶׁתֶּחֱשַׁךְ</b>. שהתנה שהיין שבלגין ייעשה תרומת מעשר על היין שבחבית רק לאחר החשכה כאשר הלגין יהיה טהור.
<b>נִשְׁבְּרָה הֶחָבִית קֹדֶם שֶׁתֶּחֱשַׁךְ הַלָּגִין בְּטִבְלוֹ</b>. שמאחר שהיין שבחבית אבד אין ליין שבלגין כעת על מה להיות מופרש, ולפיכך אינו נעשה תרומת מעשר כשיגיע הערב, אלא הריהו מעשר שלא הופרש ממנו תרומת מעשר שהוא כטבל.
<h3> יט</h3>
<b>טְבוּל יוֹם מִטֻּמְאַת מֵת וּמִבְּעִילַת נִדָּה עוֹשֶׂה בְּבֵית הַבַּד</b>. אפילו טמא מת ובועל נידה שהיו טמאים בטומאה חמורה, לאחר הטבילה מותרים לכתחילה להפיק שמן חולין בבית הבד, שהרי כעת הם נחשבים טבול יום שאינו מטמא אפילו משקה.
<b>עוֹשִׂין בִּטְהָרוֹת</b>. שאינם תרומה וקדשים.
<b>חוּץ מִן הַזָּב וְהַזָּבָה בַּשְּׁבִיעִי שֶׁלָּהֶן וכו'</b>. שהזב והזבה סופרים שבעה ימים נקיים וטובלים ביום השביעי ונטהרים והרי הם כטבול יום עד שיגיע הערב, ואם ראו טומאה סותרים את ימי הטהרה וצריכים למנות מחדש, ואפילו ראו ביום השביעי לאחר שטבלו נעשים טמאים למפרע; לפיכך אסור להם לעשות בבית הבד ולעסוק בטהרות ביום זה שמא יטמאו למפרע את הטהרות שעסקו בהם.
<b>כְּמוֹ שֶׁנִּתְבָּאֵר</b>. הלכות מטמאי משכב ומושב ה,ט.
<h2>פרק ט</h2>
<h3> א</h3>
<b>הַשֶּׁמֶן אוֹ הַדְּבַשׁ שֶׁנִּטְמְאוּ וְאַחַר כָּךְ קָרְשׁוּ... הֲרֵי הֵן רִאשׁוֹן לַטֻּמְאָה לְעוֹלָם</b>. שאין השינוי במצב צבירתם משנה את טומאתם, והם נשארים ראשון לטומאה כדין כל משקים שנטמאו.
<b>מִפְּנֵי שֶׁהֵן כְּמַשְׁקִין וְאַף עַל פִּי שֶׁקָּפְאוּ אַחַר שֶׁנִּטְמְאוּ</b>. שהשמן והדבש אינם יכולים לקפוא באופן מוחלט ולפיכך הם ממשיכים להיחשב כמשקים טמאים (פה"מ טהרות ג,ב; אמנם לעניין קבלת טומאה לכתחילה, שמן טהור בעודו קרוש אינו אוכל ולא משקה ואינו נטמא כדלעיל א,יט).
<h3> ב</h3>
<b>הָרֹטֶב</b>. מרק.
<b>וְהַגְּרִיסִין</b>. תבשיל של פול.
<b>וּצְרִיכִין מַחֲשָׁבָה</b>. שאינם מטמאים עד שיחשוב עליהם לאוכלים (ראה גם לעיל א,כ לגבי החלב).
<b>וְאִם נָגַע בָּהֶן אֹכֶל רִאשׁוֹן אוֹ מַשְׁקִין</b>. אוכל שהוא ראשון לטומאה, או משקים טמאים (שהם תמיד ראשון לטומאה).
<b>הָיָה בָּהֶן מַשְׁקֶה טוֹפֵחַ</b>. רטיבות כלשהי שיש בה כדי להרטיב את היד (פה"מ טהרות ג,א).
<b>וְהֵן תְּחִלָּה לַטֻּמְאָה</b>. ראשון לטומאה, ככל המשקים.
<b>הֲרֵי הֵן שְׁנִיִּים כְּמוֹ אֹכֶל שֶׁנִּטְמָא בְּמַשְׁקִין טְמֵאִים</b>. שבשעה שקפאו ונעשו אוכל נחשבים כאילו נגעו בעצמם בעודם משקים, ואוכל הנטמא במשקים הוא שני לטומאה.
<b>אִם הָיוּ כַּבֵּיצָה מְכֻוָּן הֲרֵי הַמַּשְׁקֶה טָהוֹר</b>. שהאוכלים מטמאים אחרים רק כשיש בהם שיעור כביצה (לעיל ד,א), וכשיש בהם שיעור כביצה בדיוק הרי שמרגע שהתחילו לימס נחסרו ואינם מטמאים את הטיפות שיוצאות מהם.
<b>שֶׁהֻכְשְׁרוּ</b>. לקבל טומאה על ידי משקים, אך כעת הם נגובים.
<b>שֶׁהַמַּשְׁקֶה כְּמֻפְקָד בָּאֹכֶל וּכְאִלּוּ הוּא גּוּף אֶחָד</b>. שהמשקה המכונס בתוך הזיתים והענבים נחשב כגוף בפני עצמו ולפיכך אינו נטמא כאשר הם נטמאים, ובשעה שיוצא נחסרו הזיתים והענבים משיעור ביצה ואינם מטמאים אותו (ראה כס"מ ומער"ק שהגיהו 'כאלו הוא גוף אחר' ובדומה ללשון הרמב"ם בהלכות איסורי מזבח ו,ז, וראה הערת הרב שילת ברמב"ם מדויק).
<b>זָב וְזָבָה וְכַיּוֹצֵא בָּהֶן</b>. שהם מטמאים משכב ומושב.
<b>וְלֹא נָגַע בַּמַּשְׁקֶה</b>. אפילו לא נגע הזב במשקה היוצא מן הגרגר.
<b>שֶׁהַזָּב שֶׁנָּשָׂא אֳכָלִין אוֹ מַשְׁקִין טִמְּאָן כְּמוֹ שֶׁבֵּאַרְנוּ</b>. הלכות מטמאי משכב ומושב ו,ה-ו (וטומאה זו מכונה 'מדף' ראה שם ה"ג; עיין פה"מ טהרות ג,ג, וראה פירוש הרא"ש שם שהטיפה נטמאת בהיסט הזב).
<h3> ג</h3>
<b>כְּבָשִׁין</b>. ירקות כבושים במשקים.
<b>הוּא טָמֵא וְהַכֹּל טָהוֹר</b>. שכיוון שהעלה מחוץ לקדרה הוא נחשב כדבר נפרד ממנה ואינו מטמא את מה שבתוכה, ואף על פי שמקצתו בתוך הקדרה (פה"מ טהרות ב,א).
<b>טִמֵּא אֶת הַמַּשְׁקִין שֶׁבָּהּ וְנִטְמֵאת הַקְּדֵרָה וְכָל הַכְּבָשִׁין</b>. שהאוכלים השניים לטומאה מטמאים את המשקים, והם נעשים תחילה ומטמאים את הקדרה ואת שאר הכבשים.
<b>וְהַמַּשְׁקֶה מְטַמֵּא כָּל מַשְׁקִין שֶׁבַּקְּדֵרָה וּמְטַמֵּא הַקְּדֵרָה</b>. שהמשקה שעל העלה מחובר למשקים שבתוך הקדרה (פה"מ שם).
<b>הַיָּרָק פָּסוּל</b>. אף על פי שיש כאן ספק בלבד שמא נגע בידו, פסול משום שספק טבול יום פוסל (הלכות שאר אבות הטומאות י,ה).
<b>וְהַקְּדֵרָה טְהוֹרָה</b>. שאין טבול יום מטמא משקים להיות תחילה (וממילא אינם מטמאים את הקדרה), ואפילו כשהמשקים הם של תרומה אינו אלא פוסלם (שם ה"ג).
<h3> ד</h3>
<b>אִם הָיָה שָׁלֵם וְלֹא נִשְׁמַט מִמֶּנּוּ עֻקְצוֹ הַגַּת טְהוֹרָה</b>. שמכיוון שהוא שלם, אין כאן משקים טמאים המטמאים את מה שבתוך הגת (ובתורת אוכל אינו מטמא, שבגרגר אחד אין שיעור כביצה המטמא אחרים).
<b>וְהָיוּ הָעֲנָבִים מוּכָנִים בֶּעָבִיט וְכַיּוֹצֵא בּוֹ לְדָרְכָן</b>. הענבים שהטמא לקח מהם גרגר זה היו מונחים בעביט, שהוא הבור שאוספים בתוכו את הענבים לפני דריכתם (כמו המעטן בזיתים, פה"מ טהרות י,ד).
<b>שֶׁהֲרֵי רוֹצֶה בַּמַּשְׁקֶה הַיּוֹצֵא מֵהֶן וכו'</b>. בכך שהניח את הענבים בעביט גילה דעתו שהוא רוצה במשקים היוצאים מהם שלא ילכו לאיבוד ולפיכך הם נחשבים כמשקים לעניין טומאה (ראה גם לקמן יא,ג). ולכן טיפת המשקה היוצאת מן הגרגר נטול העוקץ שנלקח מן העביט ונפל לגת מטמאת את כל מה שבתוך הגת.
<b>וּדְרָכָן בְּמָקוֹם מֻפְנֶה</b>. במקום ריק שאין בו לא יין ולא ענבים אחרים היכולים להיטמא מהענבים שנפלו.
<b>כְּמוֹ שֶׁבֵּאַרְנוּ</b>. לעיל ה"ב, שאוכלים בשיעור ביצה מכוון אינם יכולים לטמא את המשקה היוצא מהם.
<h3> ה</h3>
<b>וְהִשְׁלִיכוֹ לְתוֹךְ הַתַּנּוּר וְהֻסַּק</b>. ומחמת חום האש יצא שמן מן הזיתים.
<b>שֶׁאֵין הָאֳכָלִים מְטַמְּאִין כֵּלִים</b>. אפילו מדברי סופרים (הלכות שאר אבות הטומאות ז,א).
<b>וְהַמַּשְׁקֶה הַיּוֹצֵא מֵהֶן טָהוֹר כְּמוֹ שֶׁבֵּאַרְנוּ</b>. לעיל ה"ב.
<b>שֶׁכְּשֶׁיָּצָאת טִפָּה אַחַת נִטְמֵאת בְּכַבֵּיצָה וְטִמְּאָה אֶת הַתַּנּוּר</b>. שמשקים טמאים מטמאים את הכלים, ואפילו לא נגעה הטיפה בתנור נטמא, שהתנור הוא כלי חרס המקבל טומאה מחללו ואפילו ממשקים טמאים (הלכות שאר אבות הטומאות ז,ג).
<b>לְפִיכָךְ אִם הָיוּ הַזֵּיתִים הַטְּמֵאִים פֵּרוּרִין וְאֵינָן גּוּשׁ וכו'</b>. שכאשר הזיתים אינם מקובצים בגוש אחד אינם מצטרפים לשיעור ביצה לטמא את המשקים (ראה לעיל ו,טז-יז), וממילא התנור נשאר טהור. [הערה: בכת"י יש גרסה פירודין.]
<h3> ו</h3>
<b>שֶׁהֲרֵי בִּטְּלָן בָּעֵצִים</b>. כיוון שהעצים עצמם טהורים שהרי אינם מקבלים טומאה, כך המשקים הטמאים שנבלעו בהם נעשו טהורים.
<b>וַאֲפִלּוּ הוֹצִיא הָעֵצִים שֶׁיִּפְּלוּ עֲלֵיהֶן גְּשָׁמִים וְנָפְלוּ לִרְצוֹנוֹ</b>. אפילו כאשר הוציא את העצים הללו על מנת שירדו עליהם גשמים, שבאופן זה מי הגשמים נחשבים כמשקים שנתלשו ברצון לעניין טומאה (ראה לקמן יג,ב).
<b>וְלֹא יַסִּיקֵם אֶלָּא בְּיָדַיִם טְהוֹרוֹת גְּזֵרָה שֶׁלֹּא יַסִּיקֵם הַטָּמֵא וכו'</b>. אף שמשקים שנטמאו מידיים טמאות לא מטמאים כלים (הלכות שאר אבות הטומאות ז,ב, ח,י), אסרו זאת חכמים שלא יבוא אדם טמא להסיק את העצים הרטובים הללו ויטמא את המשקים שעליהם והם יטמאו את התנור.
<h3> ז</h3>
<b>אֵין טָמֵא אֶלָּא מְקוֹם מַגָּעוֹ</b>. שהזיתים היבשים שבריחיים אינם מטמאים זה את זה.
<b>אִם הָיָה מַשְׁקֶה מְהַלֵּךְ</b>. שהשמן זורם בתעלה שבריחיים ומציף את כל  הזיתים.
<b>נִמְצָא עַל גַּבֵּי הֶעָלִים לְמַעְלָה מִן הַזֵּיתִים</b>. העלים שמכסים בהם את הזיתים, והם אינם מקבלים טומאה.
<b>יִשְׁאֲלוּ הַבַּדָּדִים אִם אָמְרוּ לֹא נָגַעְנוּ נֶאֱמָנִין</b>. הבדדים הם הפועלים העובדים בבית הבד, ואף על פי שהם עמי הארצות שאינם בקיאים בטומאה וטהרה נאמנים לומר שלא נגעו בטומאה (ראה גם הלכות מטמאי משכב ומושב יג,ב-ג).
<b>אֹם שֶׁל זֵיתִים</b>. זיתים שנעשו כולם גוש אחד.
<b>כְּמוֹ שֶׁבֵּאַרְנוּ</b>. לעיל ו,טז.
<b>הָיוּ פְּרוּדִים עַל גַּבֵּי פְּרוּדִים וְהַמַּשְׁקֶה מִלְּמַטָּה</b>. ערמות יבשות של זיתים אחת על גבי השנייה.
<b>אַף עַל פִּי שֶׁנָּגַע בְּכַבֵּיצָה אֵין טָמֵא אֶלָּא מְקוֹם מַגָּעוֹ</b>. שאין הטומאה מתפשטת בכל הערמה כאשר אין שם משקים.
<h3> ח</h3>
<b>עַם הָאָרֶץ</b>. שהוא בחזקת טמא (הלכות מטמאי משכב ומושב י,א).
<b>אֶשְׁכּוֹל וְכָל סְבִיבוֹתָיו טְמֵאִים</b>. האשכול שנגע בו עם הארץ, והאשכולות הנוגעים באשכול זה במישרין.
<h3> ט</h3>
<b>הַגֶּפֶת וְהַזֻּגִּין</b>. פסולת הזיתים וקליפות הענבים לאחר שהוציאו מהם את השמן והיין, והם כשלעצמם אינם מקבלים טומאה (ראה לעיל א,יא לגבי הזגים, וח"ד טהרות ג,א לגבי הגפת).
<b>שֶׁנַּעֲשׂוּ בְּטָהֳרָה</b>. שנסחטו על ידי טהורים ולא נטמאו.
<b>הֲרֵי אֵלּוּ טְהוֹרִים שֶׁמִּתְּחִלָּה נַעֲשׂוּ בְּטָהֳרָה</b>. שהמשקים היוצאים לבסוף הם שאריות של המשקים הראשונים שיצאו בטהרה.
<h3> י</h3>
<b>אִם יֵשׁ בֵּין מַשְׁקִין לַזֵּיתִים כְּדֵי שֶׁיְּנַגְּבוּ אֶת רַגְלֵיהֶן בָּאָרֶץ</b>. שיש מרחק מספיק בין המשקים הטמאים והזיתים כדי שרגלי הבדדים יתנגבו מהמשקים הטמאים.
<b>שֶׁהַנּוֹגֵעַ בְּמַשְׁקִין טְמֵאִים שֶׁלֹּא בְּיָדוֹ טָהוֹר</b>. ומכיוון שהבדדים נגעו במשקים הטמאים ברגליהם בלבד אינם נטמאים מחמתם.
<b>כֻּלָּן רִאשׁוֹן לַטֻּמְאָה מִפְּנֵי הַמַּשְׁקֶה שֶׁבַּגֻּמּוֹת וְחִבַּת הַקֹּדֶשׁ הֲרֵי הֵן כֻּלָּן כְּמַשְׁקִין שֶׁאֵין מוֹנִין בָּהֶן</b>. שמחמת שהכיכרות והמשקים שבתוכם קדושים החמירו לראות את הכיכרות כדין המשקים שבתוכם לעניין טומאה, שהם ראשון לטומאה ומטמאים זה את זה אפילו הם מאה שאין מונים בהם ראשון ושני (משנ"א טהרות א,ט, חזו"א טהרות א,טז, וראה הלכות שאר אבות הטומאות ז,ה).
<b>הֲרֵי הַכִּכָּר הַשְּׁלִישִׁית בִּלְבַד פְּסוּלָה וּמִשְּׁלִישִׁית וָהָלְאָה טָהוֹר</b>. שהאוכל השלישי בתרומה פסול ואינו מטמא אחרים (שם יא,ג). ואף המשקים שבכיכר אינם נטמאים מהכיכר שהיא שלישי, וכגון שהמשקים של חולין או של תרומה ואינם של קודש (ראה שם ה"ח).
<b>וְאִם הָיָה מַשְׁקֶה טוֹפֵחַ עַל כָּל הַכִּכָּרוֹת אַף בִּתְרוּמָה הַכֹּל טְמֵאוֹת וְכֻלָּן שְׁנִיּוֹת וכו'</b>. שכאשר המשקים נוגעים בכל הכיכרות כולם נטמאים מהם ונעשים שניים לטומאה כדין האוכלים הנטמאים במשקים, למעט הכיכר הראשונה שנגעה בשרץ שהיא ראשון לטומאה.
<h3> יא</h3>
<b>בַּעְבּוּעַ הַנַּעֲשֶׂה בָּעֳבִי הֶחָבִית וַהֲרֵי הוּא כְּמוֹ כְּלִי אַחֵר בְּצִדָּהּ</b>. בועה חלולה הנעשית בכלי החרס בשעה שמצרפים אותו (פה"מ טבול יום ב,ח), והיא צמודה לדופן החבית ונראית כמו כלי בפני עצמו.
<b>וְנִקַּב נֶקֶב אַחֵר לַחוּץ זֶה כְּנֶגֶד זֶה אוֹ שֶׁהָיָה הַנֶּקֶב הַפְּנִימִי מִלְּמַטָּן וְהַחִיצוֹן מִלְּמַעְלָן... נִטְמְאוּ כָּל הַמַּשְׁקִין שֶׁבֶּחָבִית</b>. שכאשר הבעבוע נקוב משני צדיו באופנים אלו המשקים שבתוכו מחוברים למשקים שבתוך החבית ולפיכך אם נגעה טומאה במשקה שבבעבוע נטמאו המשקים שבחבית.
<b>הָיְתָה הֶחָבִית מֻקֶּפֶת צָמִיד פָּתִיל וּנְתוּנָה בְּאֹהֶל הַמֵּתנִטְמֵאת... שֶׁהֲרֵי הוּא מְפֻלָּשׁ לַאֲוִירָהּ</b>. כלי חרס שמכוסה בכיסוי צמוד ומהודק ('מוקף צמיד פתיל') הנמצא באוהל המת אינו נטמא (הלכות טומאת מת כא,א). אבל במקרה שיש בכלי נקב הריהו נטמא ואין הצמיד פתיל מציל אותו מלהיטמא (לשיעור הנקב ופרטי דיניו ראה שם כב,ג-ט).
<b>אֲבָל אִם נָגַע אַב הַטֻּמְאָה בָּאֲבַעְבּוּעַ לֹא נִטְמְאוּ מַשְׁקִין שֶׁבֶּחָבִית וַהֲרֵי הֵן כְּמֻבְדָּלִין מֵהֶן</b>. שכאשר הבעבוע נקוב באופן זה אין המים שבתוכו מחוברים למים שבחבית ולכן אם נגעה טומאה במשקים שבתוכו לא נטמאו המשקים שבחבית.
<h2>פרק י</h2>
<h3> א</h3>
<b>כְּבָר בֵּאַרְנוּ</b>. לעיל א,א-ד.
<b>תּוֹלְדוֹתֵיהֶן כַּיּוֹצֵא בָּהֶן</b>. כמפורט לקמן.
<h3> ב</h3>
<b>וּמֵי רַגְלֵי בְּנֵי אָדָם בֵּין גְּדוֹלִים בֵּין קְטַנִּים</b>. בין מי רגליים של בני אדם גדולים ובין של קטנים.
<b>שֶׁנִּמְחָת</b>. שנמס ונעשה כמים.
<h3> ג</h3>
<b>הַדָּם הַשּׁוֹתֵת בִּשְׁעַת שְׁחִיטָה</b>. הדם הזורם בסוף השחיטה בשעה שהנשחט כבר מת (פה"מ מכשירין ו,ה).
<b>אֲבָל דַּם הַקִּלּוּחַ אֵינוֹ מַכְשִׁיר שֶׁעֲדַיִן חַיִּים הֵן</b>. שדם הקילוח זורם בחוזקה בתחילת השחיטה קודם שתצא הנפש.
<b>וַהֲרֵי הוּא דּוֹמֶה לְדַם מַכָּה וכו'</b>. ודמים אלו אינם נחשבים כמשקים מכיוון שהמקור שממנו למדו שדם נחשב משקה הוא הפסוק "ודם חללים ישתה" (דברים כג,כד), ומכאן שצריך שהדם יהיה דם שהנשחט נעשה הרוג בהוצאתו (מאירי חולין לו,א).
<b>לְדַם הֶקֵּז</b>. דם שהוצא בתהליך רפואי.
<b>הַשּׁוֹחֵט וְנִתַּז דָּם עַל הָאֳכָלִים וְנִתְקַנֵּחַ הַדָּם בֵּין סִימָן לְסִימָן וכו'</b>. הסימנים הם הקנה והוושט שהבהמה ניתרת בשחיטתם, וכאשר הדם הניתז על האוכלים נתקנח מהם בדיוק ברגע שבין שחיטת הסימן הראשון לשני יש ספק מה דינם, שאילו היה הדם נשאר על האוכלים בשעת גמר השחיטה היה מכשיר אותם כיוון שהוא דם של הרוגים, אבל במקרה שנתקנח קודם השחיטה יש ספק אם דינו כדם קילוח או כדם חללים (מאירי שם).
<b>לְפִיכָךְ תּוֹלִין עָלָיו לֹא אוֹכְלִין וְלֹא שׂוֹרְפִין</b>. מניחים ללא הכרעה את התרומה והקדשים הנטמאים בעקבותיו.
<b>דַּם הֶקֵּז שֶׁל אָדָם שֶׁהוֹצִיאוֹ לִשְׁתִיָּה</b>. לצורך שתיית בעלי חיים או בני אדם, שמכיוון שהחשיבו נחשב משקה (ר"ש מכשירין ו,ח).
<b>וְהַדָּם הַיּוֹצֵא עִם הַלֵּחָה</b>. הדם היוצא עם המוגלה שבעור או עם הליחה שבגרון (פה"מ שם ו,ז).
<b>הָרְאִי</b>. הצואה.
<b>וְתַמְצִית הַבָּשָׂר</b>. הדם המתמצה מן הבשר.
<b>וְדַם הַשֶּׁרֶץ כִּבְשָׂרוֹ מְטַמֵּא וְאֵינוֹ מַכְשִׁיר</b>. דם השרץ נחשב כבשרו שהוא אב הטומאה המטמא בכעדשה (ראה גם הלכות שאר אבות הטומאות ד,ז), ואינו מכשיר כמשקה.
<b>וְאֵין לָנוּ כַּיּוֹצֵא בּוֹ</b>. שאין עוד משקה שמטמא אך אינו מכשיר.
<h3> ד</h3>
<b>מֵי הֶחָלָב</b>. הנוזלים הנשארים לאחר שהחלב נעשה גבינה (פה"מ מכשירין ו,ה).
<b>כְּמִתְעַסֵּק</b>. בלא כוונה.
<h3> ה</h3>
<b>מְטַמְּאִין בְּלֹא הֶכְשֵׁר</b>. שאם נפלו על האוכלים מטמאים אותם אף אם האוכלים לא הוכשרו עדיין (ראה גם לעיל ב,יג).
<b>זוֹב שֶׁל זָב וְשִׁכְבַת זַרְעוֹ וּמֵימֵי רַגְלָיו</b>. וכן רוקו של זב שאף הוא אב הטומאה (ראה משנה מכשירין ו,ו, הלכות מטמאי משכב ומושב א,יד).
<b>וְדַם הַנִּדָּה</b>. והוא הדין לדם הזבה והיולדת.
<b>מַגֵּפָתוֹ</b>. מכתו.
<b>עִם שְׁאָר תּוֹלְדוֹת הַמַּיִם הַיּוֹצְאִין מֵהֶן</b>. המפורטים לעיל ה"ב.
<b>מְטַמְּאִין כְּמַשְׁקִין טְמֵאִין</b>. שכל אלו אינם אב הטומאה אלא דינם כמשקים טמאים שהם ראשון לטומאה (הלכות מטמאי משכב ומושב א,טז).
<b>נִטְמָא הַתַּנּוּר וְכָל מַה שֶּׁבְּתוֹכוֹ</b>. שהמשקים הטמאים הנופלים לאוויר כלי חרס מטמאים אותו והוא נעשה שני לטומאה, ומטמא אוכלים ומשקים של תרומה וקודש שנמצאים בתוכו.
<h3> ו</h3>
<b>כִּשְׁאָר הַמַּשְׁקִין הַטְּהוֹרִים שֶׁאֵין מַכְשִׁירִין אֶלָּא לְרָצוֹן</b>. כדלעיל א,ב.
<b>כְּבָר בֵּאַרְנוּ</b>. הלכות שאר אבות הטומאות י,ו.
<h3> ז</h3>
<b>וּמַשְׁקִין הַיּוֹצְאִין מִבֶּן שְׁמוֹנָה חֳדָשִׁים</b>. תינוק שנולד אחר שמונה חודשי היריון אינו נחשב כאדם אלא כאבן ולכן המשקים היוצאים ממנו לא נחשבים משקים (פה"מ מכשירין ו,ז).
<b>וְהַשּׁוֹתֶה מֵי טְבֶרְיָה וְכַיּוֹצֵא בָּהֶן אַף עַל פִּי שֶׁיּוֹצְאִין נְקִיִּים</b>. מי טבריה הם מים משלשלים והם יוצאים מן הגוף דרך פי הטבעת, ומשום כך אפילו כשהם יוצאים נקיים הם נחשבים כראי ואינם נחשבים משקה (שם).
<h3> ח</h3>
<b>הַשּׁוֹתֶה שְׁאָר מַשְׁקִין וְיָצְאוּ</b>. השותה שאר משקים שאינם מים ויצאו מגופו מלמעלה (כגון שהקיא אותם).
<b>הֲרֵי הֵן מַשְׁקִין כְּשֶׁהָיוּ וכו'</b>. שאם היו טמאים נשארו בטומאתם, שאין המשקים הטמאים נטהרים בעודם בתוך הגוף, אלא נשארים בטומאתם כדלקמן.
<b>וְטָבַל</b>. והמים הטמאים נטהרים על ידי המקווה (לעיל ב,כא), ואפילו כאשר הם בתוך הגוף (פה"מ מקוואות י,ח).
<b>אוֹ שֶׁנִּסְרְחוּ וְאַחַר כָּךְ הֱקִיאָן אוֹ שֶׁיָּצְאוּ מִלְּמַטָּה... הֲרֵי הֵן טְהוֹרִין</b>. ואף על פי שהמשקה הטמא שנסרח ונפסד נשאר בטומאתו (לעיל שם), נראה שאין הדבר אמור לגבי משקה שנסרח בגוף או שיצא שלא כדרכו מפי הטבעת, שאין זה אלא כפרש בעלמא (ראה ח"ד מקוואות א,ח).
<b>אַף עַל פִּי שֶׁטָּבַל וְאַחַר כָּךְ הֱקִיאָן טְמֵאִים לְפִי שֶׁאֵינָן טְהוֹרִים בַּגּוּף</b>. שאין בליעתם בגוף מטהרת אותם (ועל ידי המקווה אינם נטהרים בכל אופן, לעיל שם).
<h3> ט</h3>
<b>כְּבָר בֵּאַרְנוּ</b>. לעיל ה"ז.
<b>אֲפִלּוּ שָׁתָה מַשְׁקִין טְמֵאִין וְהֵזִיעַ זֵעָתוֹ טְהוֹרָה</b>. שהמשקים שגופו מזיע אינם המשקים הטמאים ששתה (פה"מ מכשירין ב,א).
<b>אֲבָל הַבָּא בְּמַיִם שְׁאוּבִין וְהֵזִיעַ זֵעָתוֹ טְמֵאָה</b>. שהבא ראשו ורובו במים שאובים נעשה טמא מגזרת חכמים (הלכות שאר אבות הטומאות ט,א), והזיעה שלו מתערבבת במים אלו ולפיכך טמאה (פה"מ שם).
<h3> י</h3>
<b>זֵעַת בָּתִּים שִׁיחִין וּמְעָרוֹת וּבוֹרוֹת</b>. שהם מקומות נמוכים באדמה ודרכם להזיע.
<b>וַאֲפִלּוּ הָיוּ טְמֵאִים</b>. כגון בבית המנוגע.
<b>אֲבָל זֵעַת הַמֶּרְחָץ כַּמַּיִם</b>. שהזיעה שבקירות המרחץ מקורה במי המרחץ.
<b>וְאִם הָיְתָה הַמֶּרְחָץ טְמֵאָה</b>. אם מי המרחץ טמאים.
<b>וְהִכְנִיס בָּהּ פֵּרוֹת הֻכְשְׁרוּ</b>. מאחר שידוע שכל דבר הנכנס למרחץ מזיע בהכרח, נמצא שהפירות שהכניס הזיעו לרצונו ולפיכך זיעתם מכשירה אותם (פה"מ מכשירין ב,א).
<b>הֲרֵי הַמַּיִם שֶׁעֲלֵיהֶן כִּתְלוּשִׁין בְּרָצוֹן וּמַכְשִׁירִין</b>. ראה לקמן יב,ג.
<h3> יג</h3>
<b>הַמֹּחַל כַּשֶּׁמֶן</b>. הנוזל השחור המתמצה מן הזיתים נחשב כשמן ומכשיר כמוהו (וראה לקמן יא,ו-ז שכאשר יצא שלא לרצון ואינו רוצה בקיומו אינו מכשיר).
<b>מַשְׁקִין הַמְנַטְּפִין מִן סַלֵּי זֵיתִים וַעֲנָבִים אֵינָן מַשְׁקֶה</b>. שלא נטפו ברצון ואינו רוצה בקיומם.
<b>עַד שֶׁיְּכַנֵּס אוֹתָן בִּכְלִי</b>. שאז הוא מחשיב אותם למשקה.
<h3> יד</h3>
<b>הַיַּיִן שֶׁבַּכַּף</b>. היין שנטף מן הענבים הנשקלים ונשאר בתוך כף המאזניים.
<h3> טו</h3>
<b>הַדּוֹרֵס עֲנָבִים שֶׁל תְּרוּמָה בֶּחָבִית אַף עַל פִּי שֶׁהַיַּיִן צָף עַל גַּבֵּי יָדָיו</b>. נתן את הענבים בחבית לשמרם לצורך אכילה, ודחס אותם בידו על מנת שיוכל להכניס יותר עד שיצא מהם המשקה שבתוכם.
<h3> טז</h3>
<b>בֵּית הַמִּטְבָּחַיִם שֶׁבָּעֲזָרָה</b>. המקום שבו שוחטים את הקדשים בעזרה בבית המקדש.
<b>הֲלָכָה מִפִּי הַקַּבָּלָה</b>. מסורת הלכתית.
<b>כָּל דְּמֵי הַזְּבָחִים אֵינוֹ מְקַבֵּל טֻמְאָה וְאֵינוֹ מַכְשִׁיר</b>. ראה גם הלכות פסולי המוקדשין א,לו.
<b>קָדָשִׁים שֶׁנִּשְׁחֲטוּ בָּעֲזָרָה לֹא הֻכְשְׁרוּ בְּדַם שְׁחִיטָה</b>. בניגוד לחולין שהם מוכשרים בדם שחיטתם (לעיל ב,ז).
<h3> יז</h3>
<b>אִם הָיְתָה הַפָּרָה חֲסוּמָה מִחוּץ לִירוּשָׁלַיִם</b>. שהפה שלה היה חסום לפני שנכנסה לירושלים, כך שהמחט שנבלעה בה ודאי הגיעה מחוץ לירושלים.
<b>מִפְּנֵי שֶׁנָּגַע בְּכֵלִים הַנִּמְצָאִין חוּץ לִירוּשָׁלַיִם</b>. וחכמים גזרו טומאה על כל הכלים הנמצאים בכל מקום חוץ מירושלים (הלכות שאר אבות הטומאות יג,ד-ה).
<b>בַּפֶּרֶשׁ</b>. שבתוך קיבת הבהמה.
<b>הַבָּשָׂר טָהוֹר</b>. שהמחט אינה נוגעת בבשר ואינה מטמאת אותו, והפרש כשלעצמו אינו מכשיר או מטמא אפילו כשהוא נוזלי הואיל והוא משקה סרוח (פה"מ עדויות ב,ג).
<b>כְּמוֹ שֶׁבֵּאַרְנוּ</b>. הלכות שאר אבות הטומאות ח,ו.
<b>חִבַּת הַקֹּדֶשׁ מַכְשֶׁרֶת הַבָּשָׂר</b>. קדושת הבשר ומעלתו גורמת לו להיות מוכשר.
<b>נִפְסַל</b>. שהוא פסול ואסור באכילה (אך הדבר ספק אם הוא מטמא אחרים, הלכות שאר אבות הטומאות יב,יד, ראה השגת הראב"ד).
<b>כְּמוֹ שֶׁבֵּאַרְנוּ</b>. שם יב,יג.
<h2>פרק יא</h2>
<h3> א</h3>
<b>לְיַבְּשָׁן</b>. לעשות מהם צימוקים.
<b>עַד שֶׁיִּפְּלוּ עֲלֵיהֶן מַשְׁקִין לִרְצוֹנוֹ כִּשְׁאָר הָאֳכָלִין</b>. כדלעיל א,ב.
<b>לִדְרֹךְ</b>. לעשות מהם יין בגת.
<b>וְסוֹחֵט אֶשְׁכּוֹל שֶׁל עֲנָבִים לִבְדֹּק בּוֹ וּמְזַלְּפוֹ עַל גַּבֵּי הָעֲנָבִים הַבְּצוּרוֹת</b>. וכיוון שזילף עליהם לרצונו הוכשרו בכך.
<b>מִפְּנֵי שֶׁאֵינוֹ מַקְפִּיד עָלָיו</b>. אינו מקפיד על האשכול שיהיו ענביו נקיים ושלמים, שהרי בוצר לצורך דריכה.
<b>וְהוּא מַקְפִּיד עֲלֵיהֶן שֶׁלֹּא יָזוּבוּ בַּקַּרְקַע</b>. שעל היין היוצא מהענבים הוא מקפיד ורוצה בקיומו.
<h3> ב</h3>
<b>שֶׁאִם לֹא מָצָא לָהֶן שׁוּק</b>. לא ימצא קונים בשוק.
<b>לֹא הֻכְשְׁרוּ עַד שֶׁיָּבֹאוּ לִרְשׁוּת הַגַּת</b>. אף שכאשר לא מצא קונים עומדים הענבים לדריכה, אינם מוכשרים עד שיבואו לרשות הגת.
<b>וְכֵן הַזֵּיתִים שֶׁבָּאוּ לִרְשׁוּת הַבַּד הֻכְשְׁרוּ כְּמוֹ שֶׁיִּתְבָּאֵר</b>. זיתים שנמסקו להימכר בשוק לא מוכשרים לקבל טומאה עד שייפלו עליהם משקים, אבל אם מסקם לדריכה בבית הבד הריהם מוכשרים משתיגמר מלאכתם ויהיו מוכנים לדריכה (לקמן הל' ו, ח).
<h3> ג</h3>
<b>הַבּוֹצֵר עֲנָבִים וכו'</b>. ומדובר במקרה שלא הוכשרו הענבים בשעת הבצירה כגון שבצרם לאכלם או לייבשם וכדומה (ח"ד טהרות יא,ט).
<b>אוֹ שֶׁשְּׁטָחָן עַל גַּבֵּי הֶעָלִין</b>. שטח את העלים על האדמה ונתן את הענבים על גבם.
<b>לְסַלִּים</b>. שיש בהם חורים.
<b>בְּמַשְׁטִיחַ שֶׁל אֲדָמָה</b>. שהם שטוחים ישירות על האדמה.
<b>וּזְרָקָן לַגַּת וְאַף עַל פִּי שֶׁהַיַּיִן מְנַתֵּז עַל הָעֲנָבִים לֹא הֻכְשְׁרוּ</b>. הואיל ובצרם לאכילה מסתבר שאפילו מה שהשליך לגת עדיין דעתו עליהם לאכלם אם יחפוץ, ואם לאו יהיו מוכנים לדריכה עם מה שבגת, ולפיכך אינו מעוניין במשקה המנתז עליהם ולא הוכשרו (ח"ד שם).
<h3> ה</h3>
<b>בְּבֵית הַפְּרָס</b>. שדה שנחרש בה קבר, שעפרה מטמא במגע ובמשא מדברי סופרים, ולפיכך המהלך עליה ברגליו נעשה טמא (ראה הלכות טומאת מת י,יא).
<b>וְהַבּוֹצֵר לַגַּת הֻכְשַׁר מִדִּבְרֵיהֶם</b>. כדלעיל ה"א.
<b>מְטַהֵר אֶת הַבּוֹצְרִים וְאֶת הַכֵּלִים וּמַזֶּה עֲלֵיהֶם שְׁלִישִׁי וּשְׁבִיעִי וּמַעֲרִיב שִׁמְשָׁן</b>. צריך לטהר אותם כטהרת טמא מת הטעון הזאת מי אפר פרה אדומה ביום השלישי וביום השביעי ולאחר מכן טבילה והערב שמש.
<b>כְּדֵי לְהַכִּיר שֶׁאֵין מְקִלִּין טֻמְאַת בֵּית הַפְּרָס אֶלָּא מִפְּנֵי שֶׁהִיא סָפֵק</b>. הסיבה שמצריכים לטהר את הבוצרים והכלים מטומאת מת ודאית אף על פי שהם טהורים היא כדי שיהיה ניכר שהסיבה שהקילו שהבוצר בבית הפרס לא הוכשר היא מפני שטומאה זו היא מספק (ראה הלכות שאר אבות הטומאות יג,יג).
<b>וְאִם נָגְעוּ אֵלּוּ בָּאֵלּוּ טְמֵאִים</b>. אם נגעו הבוצרים הטהורים שמחוץ לשדה בבוצרים הטמאים שבתוכה, נעשו טמאים.
<b>וְעוֹשִׂין אוֹתָן רִאשׁוֹן</b>. שהבוצרים הטמאים נחשבים כטמא מת שהוא אב הטומאה העושה את הנוגעים בו ראשון לטומאה.
<b>שֶׁהֲרֵי הֻכְשְׁרוּ מִשֶּׁיֵּצְאוּ חוּץ לְבֵית הַפְּרָס</b>. שמרגע שיצאו הענבים מבית הפרס חלה עליהם גזרת הבוצר לגת והוכשרו.
<h3> ו</h3>
<b>לִכְבָשִׁין</b>. לכבוש אותם לאכילה.
<b>וְכֵן הַמּוֹסֵק זֵיתָיו לִדְרֹךְ בְּבֵית הַבַּד לֹא הֻכְשְׁרוּ וכו'</b>. בניגוד לבוצר ענבים לדרוך שמוכשרים בשעת הבציר, בזיתים לא גזרו שיוכשרו בשעת המסיק.
<b>עַד שֶׁתִּגָּמֵר מְלַאכְתָּן</b>. שתיגמר מסיקתם ויהיו מונחים ומוכנים לדריכה (לקמן ה"ח).
<b>שֶׁחֶזְקָתָן שֶׁהֻכְשְׁרוּ בַּמֹּחַל שֶׁלָּהֶן</b>. שהמוחל היוצא מהם מכשיר כשמן (לעיל י,יג).
<b>שֶׁהֲרֵי רוֹצֶה בְּקִיּוּמוֹ כְּדֵי שֶׁיִּהְיוּ נוֹחִין לִדְרֹךְ</b>. שהמוחל מרכך אותם ועושה אותם מוכנים לדריכה.
<b>אֵין טָמֵא אֶלָּא מְקוֹם מַגָּעָן כְּכָל הָאֳכָלִין שֶׁלֹּא הֻכְשְׁרוּ</b>. שהמשקים הטמאים מטמאים את מקום מגעם באוכלים אף בלא הכשר (כלעיל י,ה).
<h3> ז</h3>
<b>מְגֻלְגָּלִים</b>. כבושים.
<b>נְקָבָהּ וּסְתָמוּהָ שְׁמָרִים</b>. אם לאחר שניקב את החבית נסתם הנקב על ידי הגושים העבים שנוצרו בתוך המוחל (הואיל ואינו מזוקק), וכך נשאר המוחל בפנים.
<h3> ח</h3>
<b>הוֹאִיל וְנִגְמְרָה מְלַאכְתָּן הֻכְשְׁרוּ</b>. שחזקתם שהוכשרו במוחל שלהם (לעיל ה"ו).
<b>אִם הֶעֱרִים עֲלֵיהֶן</b>. שהניח בכוונה קב או קביים של זיתים מחוץ למעטן (מקום איסוף הזיתים) כדי שיוסיף עליהם אחר כך ולא יצטרך לשמור זיתיו בטהרה (תס"ר טהרות עמ' 95).
<b>אֲבָל עָתִיד לִלְווֹת וּלְהוֹסִיף</b>. ללוות זיתים ולצרפם למעטן.
<h3> ט</h3>
<b>הָעוֹטֵן זֵיתָיו בִּשְׁנֵי בָּתִּים וכו'</b>. אף על פי שהעוטן את כל הזיתים בבת אחת לא הוכשרו עד שיסיים לעטנם לגמרי (כדלעיל בהלכה הקודמת), במקרה שעוטן בשני בתים (שתי קבוצות נפרדות) כיוון שסיים לעטון אחד מהם הואיל ונגמרה מלאכתו הוכשרו הזיתים שבו לקבל טומאה (ראה תס"ר שם).
<h3> י</h3>
<b>וְהוּא שֶׁחָשַׁב עֲלֵיהֶן קֹדֶם שֶׁיִּמְסֹק</b>. שחשב להורידם לגליל התחתון קודם שסיים את המסיקה, שבאופן זה לא נגמרה מלאכתם עד שיורידם שמה.
<b>גָּמַר אֶת זֵיתָיו וְעָתִיד לְמָכְרָן לֹא הֻכְשְׁרוּ</b>. שמאחר שדעתו למכרם במעטן שמא דעת הקונה להוסיף עליהם עוד זיתים ולפיכך לא נגמרה מלאכתם (ח"ד טהרות י,ד, ביאור הגר"א שם), ויש מפרשים שמכיוון שדעתו למכור את הזיתים אינו חפץ במשקה היוצא מהם (ר"ש טהרות ט,ב, וכדלעיל ה"ו).
<b>עָתִיד לְחַפּוֹתָן בְּעָלִין הֻכְשְׁרוּ</b>. שרצונו לחפות את הזיתים שבמעטן בעלים כדי שישתמרו בינתיים עד שעת הסחיטה (ח"ד טהרות י,ד), אף שעדיין לא חיפה הוכשרו כיוון שנגמרה מלאכתם (ביאור הגר"א לתוספתא טהרות י,ב).
<h3> יא</h3>
<b>אִם יֵשׁ מַסִּיק עַל פְּנֵי הָאֲדָמָה יֵעָשׂוּ בְּטֻמְאָה שֶׁזֶּה בְּחֶזְקַת שֶׁגָּמַר</b>. אם הגיע זמן סיום המסיק והכנסתו לבית הבד בשאר המקומות חוששים שגם גוי זה גמר למסוק את זיתיו, ולפיכך הוכשרו הזיתים ונטמאו על ידו ולא ניתן לעשותם בטהרה אלא בטומאה (ח"ד טהרות י,ה).
<b>וְנֶאֱמָן עַם הָאָרֶץ לוֹמַר מַעֲטָן זֶה לֹא גְּמַרְתִּיו</b>. בניגוד לגוי, ישראל נאמן לומר שלא גמר את המלאכה ולא הוכשרו זיתיו ואפילו אם הוא עם הארץ, שאף על פי שעם הארץ אינו נאמן על הטהרות, נאמן לומר שאוכליו לא הוכשרו (ראה הלכות מטמאי משכב ומושב י,א, לקמן טז,ב).
<h3> יג</h3>
<b>בַּכֹּתֶשׁ</b>. מכתשת.
<b>שֶׁיַּמְתִּינוּ</b>. שיתרככו.
<b>אֵינָן מֻכְשָׁרִין שֶׁהֲרֵי דַּעְתּוֹ עֲלֵיהֶן לִכְבָשִׁין</b>. והזיתים העומדים לכבישה אינם מוכשרים עד שיפלו עליהם משקים לרצון (לעיל ה"ו).
<h3> יד</h3>
<b>הַפּוֹצֵעַ זֵיתִים</b>. ממעכם ומרככם.
<b>פְּסָלָן</b>. שהידיים הטמאות שניות לטומאה ופוסלות את התרומה (הלכות שאר אבות הטומאות ח,ב, ח,ח).
<b>שֶׁפְּצִיעָתָן הִיא גְּמַר מְלַאכְתָּן</b>. שמטרת הריכוך כדי לתקנם לאכילה.
<b>פְּצָעָן לְסָפְגָן בַּמֶּלַח</b>. פצע אותם כדי שיתרככו ויידבק בהם המלח, שהמלח אינו נדבק בזיתים כאשר הם קשים (רש"י ומאירי שבת קמה,א).
<b>לֹא הֻכְשְׁרוּ</b>. שאינו מעוניין במשקה היוצא מהם.
<b>וְהִגִּיעוּ לְהִמָּסֵק</b>. והגיע זמנם להימסק.
<b>לֹא הֻכְשְׁרוּ</b>. מפני שמשקה זה הוא מועט והולך לאיבוד כך שאינו חשוב משקה (בניגוד לענבים שבמקרה זה הם נעשים מוכשרים משום שהמשקה הנסחט מהם הוא מרובה ונשמר יחד עם הענבים העומדים לדריכה, כדלעיל ה"א).
<h3> טו</h3>
<b>לְגַרְגְּרָם וּלְיַבְּשָׁם</b>. שיהיו מיובשים וראויים לאכילה כל אחד בנפרד.
<b>אֲפִלּוּ הֵן רוּם אַמָּה אֵינָן מֻכְשָׁרִין</b>. אף על פי שהם מונחים בערמה גבוהה וגדולה באופן שהזיתים התחתונים נשארים רטובים, אינם מוכשרים כיוון שכוונתו לייבשם ואינו מעוניין במשקה שעליהם.
<b>שֶׁיִּלְקוּ</b>. שיתרככו.
<b>שֶׁיִּפְתָּחֵם וְיִפְרֹס אוֹתָן</b>. שיפתח את ערמת הזיתים וישטח אותם בגג כדי לייבשם.
<b>הֲרֵי אֵלּוּ מֻכְשָׁרִין</b>. שהמשקה שעליהם מסייע להם להתרכך ורצונו בכך.
<b>עַד שֶׁיִּשְׁמֹר אֶת גַּגּוֹ</b>. שיתקן את גגו שיהיה מקום המשתמר.
<h3> טז</h3>
<b>הָעוֹטֵן זֵיתָיו בִּרְשׁוּת עַם הָאָרֶץ וּנְעָלוֹ וְחָתַם וכו'</b>. עטן את הזיתים שלו ברשות עם הארץ והוכשרו לקבל טומאה. ואף שכל דבר הנמצא ברשות עם הארץ נחשב טמא, במקרה שהניח את המעטן במקום סגור ונעל אחריו הזיתים שלו נחשבים עדיין ברשותו וטהורים (ראה הלכות מטמאי משכב ומושב פרק יב).
<b>אַף עַל פִּי שֶׁמָּצָא חוֹתָם מְקֻלְקָל וּמַפְתֵּחַ פָּתוּחַ הֲרֵי אֵלּוּ טְהוֹרִים</b>. שאנו תולים שהחותם התקלקל מאליו (ח"ד טהרות י,ו; וראה גם הלכות מטמאי משכב ומושב שם ה"ד).
<b>הָיוּ שָׁם חוֹרִין וּסְדָקִין אֵינוֹ חוֹשֵׁשׁ שֶׁמָּא מַכְנִיס קָנֶה וּמְסִיטָן</b>. אפילו כשיש במחיצה השומרת על המעטן חורים או סדקים, אין חשש שעם הארץ הכניס דרכם קנה וכדומה והסיט באמצעותו את המעטן וכך טימא אותו (שעם הארץ מטמא אף באופן זה).
<b>נִדּוֹנוֹת כִּפְתָחִים</b>. וצריך שיהיה עליהם חותם.
<h3> יז</h3>
<b>וְהָעֵקֶל</b>. סל עגול העשוי מחבלים שהזיתים צבורים בתוכו בשעת הסחיטה בבית הבד.
<b>וְשֶׁל נְצָרִים וְכַיּוֹצֵא בָּהֶן</b>. כלים העשויים מעלי דקל וכדומה.
<b>וְשֶׁל גֶּמִי מְיַשְּׁנָן כָּל שְׁנֵים עָשָׂר חֹדֶשׁ</b>. כלים העשויים מגומא בולעים הרבה משקים ולפיכך צריך להשאירם שנים עשר חודש ללא שימוש עד שיתייבשו באוויר.
<b>אוֹ חוֹלְטָן בְּחַמִּין אוֹ בְּמֵי זֵיתִים</b>. משרה אותם במים חמים או במים שהשתמשו בהם לחלוט את הזיתים.
<b>מַעְיָן שֶׁמֵּימָיו רוֹדְפִין</b>. שוטפים בזרימה קבועה וחזקה.
<b>וְאַחַר כָּךְ מַטְבִּיל הַכֵּלִים שֶׁצְּרִיכִין טְבִילָה</b>. שהפעולות הללו נעשו כדי להפליט את המשקה הטמא מתוך הכלי, אך הכלי עצמו אם הוא מקבל טומאה נשאר בטומאתו עד שייטהר על ידי טבילה במקווה.
<h2>פרק יב</h2>
<h3> א</h3>
<b>דִּבְרֵי קַבָּלָה</b>. מסורת חכמים.
<b>שֶׁדָּבָר יָדוּעַ הוּא שֶׁאֵין לְךָ זֶרַע שֶׁלֹּא בָּא עָלָיו הַמַּיִם כְּשֶׁהוּא מְחֻבָּר וכו'</b>. וכיוון שכך בוודאי יש לומר שזרע מחובר אינו מקבל הכשר והכתוב מדבר רק בזרעים ומאכלים שנעקרו מן הקרקע.
<b>וְנִתְלְשׁוּ הַמַּשְׁקִין</b>. שגם המים צריכים להיות תלושים מן הקרקע (למקור שממנו נלמד דין זה ראה לעיל ב,ח).
<h3> ב</h3>
<b>כָּל מַשְׁקֶה שֶׁנָּפַל עַל הָאֹכֶל בַּתְּחִלָּה בִּרְצוֹן הַבְּעָלִים אַף עַל פִּי שֶׁאֵין סוֹפוֹ בְּרָצוֹן</b>. כגון שרצה להרטיב את האוכל במעט מים אבל בסופו של דבר נפלו שם יותר מדי מים שלא ברצונו (ע"פ מאירי חולין טז,א), או שהרטיב את האוכל ברצון אבל לאחר זמן ראה שהמשקים גורם לו להתקלקל והתחרט על מעשיו (ערוה"ש קעח,ו).
<b>אוֹ שֶׁהָיָה סוֹפוֹ בְּרָצוֹן אַף עַל פִּי שֶׁאֵין תְּחִלָּתוֹ בְּרָצוֹן</b>. כגון שבהתחלה היה מתיירא שמא יפלו עלי האוכל יותר מדי מים ולא רצה בנפילתם, אבל לבסוף נפלו לפי הצורך (מאירי שם), או שנרטב שלא לרצונו אבל לאחר זמן ראה שהמשקים מועילים לאוכל (ערוה"ש שם).
<b>הַנּוֹתֵן פֵּרוֹתָיו לְשִׁבֹּלֶת הַנָּהָר לַהֲבִיאָן עִמּוֹ</b>. משיט את הפירות שיזרמו עם שטף הנהר במקום לשאת אותם בידיו.
<h3> ג</h3>
<b>הַכּוֹפֶה קְעָרָה עַל הַכֹּתֶל בִּשְׁבִיל שֶׁתִּדּוֹחַ</b>. משעין את הקערה על הקיר כדי שישטפו אותה מי הגשמים היורדים עליו.
<b>יִלְקֶה</b>. יינזק.
<b>שֶׁהַתָּלוּשׁ שֶׁחִבְּרוֹ לְעִנְיַן הֶכְשֵׁר הֲרֵי הוּא כְּתָלוּשׁ וכו'</b>. הקיר הוא דבר שהיה בתחילה תלוש מן הקרקע, ולפיכך אף על פי שאחר כך חיברוהו לקרקע הוא עדיין נחשב כדבר תלוש לעניין הכשר, והמים שנשפכו עליו ברצון נחשבים כתלושים.
<h3> ד</h3>
<b>הַשּׁוֹחֶה לִשְׁתּוֹת</b>. מתכופף לשתות מן המים שבקרקע.
<h3> ה</h3>
<b>הַמְמַלֵּא אֶת הֶחָבִית</b>. שואב מים מן הבאר באמצעות החבית.
<b>מַיִם הָעוֹלִין אַחֲרֶיהָ וּבַחֶבֶל שֶׁהוּא מְכוֹנֵן עַל צַוָּארָהּ וּבַחֶבֶל שֶׁהוּא לְצָרְכָּהּ</b>. המים הנמצאים על אחורי החבית מבחוץ וכן על החבל שמלופף מסביבה ועל החלק מן החבל שנצרך כדי להשקיעה במים כדי שתתמלא (ראה משנה אחרונה מכשירין ד,א).
<b>נְתָנָהּ תַּחַת הַצִּנּוֹר וכו'</b>. שאפשר למלאות מן הצינור מבלי שהחבית תירטב מבחוץ.
<h3> ו</h3>
<b>הַמַּיִם שֶׁעָלָיו אַף עַל פִּי שֶׁיָּרְדוּ מִצַּד הָעֶלְיוֹן לַתַּחְתּוֹן טְהוֹרִים</b>. מי גשמים אינם מקבלים טומאה עד שייתלשו ברצון ולפיכך אפילו במקרה שנתלשו עליו ועברו ממקום למקום על גופו או בגדיו אינם מקבלים טומאה שהרי אינם לרצונו.
<b>וְהוּא שֶׁיִּנְתֹּק אוֹתָן מֵעָלָיו בְּכָל כֹּחוֹ</b>. על מנת שהמים יישארו טהורים גם לאחר שיפרשו מן הטמא צריך האדם לנתק אותם מעליו בכל כוחו בבת אחת באופן שלא יספיקו לגעת בו ולהיטמא ממנו בשעת הפרישה, שהרי בשעה שהם פורשים ממנו הם נעשים תלושים לרצון מכיוון שאינו רוצה אותם על גופו (פה"מ מכשירין ד,ב).
<b>אֲבָל אִם הָיוּ שׁוֹתְתִין וְיוֹרְדִין</b>. שזורמים ופורשים ממנו בנחת ובאטיות.
<b>וּבִזְמַן שֶׁהֵן טְהוֹרִים</b>. במקרה שמי הגשמים יורדים על אדם טהור שאינו מטמא אותם (כס"מ, וראה מרכה"מ שמבאר בדרך אחרת).
<b>וְאִם נָעַר</b>. ניער גופו לסלק המים שעליו (פה"מ שם).
<b>לִדּוֹחַ</b>. להתרחץ.
<h3> ז</h3>
<b>חָבִית שֶׁהָיְתָה מְלֵאָה פֵּרוֹת וְיָרַד הַדֶּלֶף לְתוֹכָהּ</b>. טיפות גשם שדלפו מן הגג נפלו לתוך החבית.
<b>אַף עַל פִּי שֶׁרְצוֹנוֹ שֶׁיַּמְתִּינוּ בְּתוֹכָהּ עַד שֶׁיְּעָרֶה הַמַּיִם מֵעֲלֵיהֶן</b>. שאינו חייב לשבור את החבית על מנת לרוקן ממנה את המים במהירות האפשרית, אלא יכול להמתין עד שישפוך את המים מעל הפירות במקום הראוי לכך (פה"מ מכשירין ד,ד).
<h3> ח</h3>
<b>עֲרֵבָה</b>. קערה.
<b>שֶׁיָּרַד הַדֶּלֶף לְתוֹכָהּ</b>. שלא במתכוון.
<b>הַמַּיִם הַנִּתָּזִין וְהַצָּפִים מֵעָלֶיהָ אֵינָן תְּלוּשִׁין בְּרָצוֹן</b>. הניצוצות הניתזים החוצה מן הערבה כשיורד עליה הדלף וכן המים הצפים מעליה ונשפכים ממנה כשהיא מלאה אינם תלושים לרצון, כיוון שנשפכו מן הערבה מאליהם שלא על ידי האדם (וכל שכן שהמים שבתוכה אינם לרצון שהרי התאספו בה שלא לדעתו).
<b>נְטָלָהּ לְשָׁפְכָהּ הַמַּיִם שֶׁבְּתוֹכָהּ אֵינָן בְּרָצוֹן</b>. כל עוד המים בתוכה אינם ברצון, אבל לאחר ששפך אותם החוצה הרי הם תלושים לרצון (כדין המנער את מי הגשמים מעליו שלאחר שפרשו ממנו הם תלושים לרצון, לעיל ה"ו; מרכה"מ לעיל יא,א).
<b>הִנִּיחָהּ שֶׁיֵּרֵד הַדֶּלֶף בְּתוֹכָהּ הַנִּתָּזִים וְהַצָּפִים וְשֶׁבְּתוֹכָהּ אֵינָן תְּלוּשִׁין בְּרָצוֹן וכו'</b>. במקרה שהניח את הערבה במכוון כדי שירד הדלף לתוכה, כל עוד לא נטל את הערבה אין המים שבתוכה תלושים לרצון, משום שאינו מעוניין במים עצמם אלא רק רוצה לאספם במקום אחד שלא יטנפו את הבית (ראה בבלי שבת יא,ב), אבל לאחר שהגביהם הם נעשים תלושים לרצון ואף על פי שהולך לשפכם.
<h3> י</h3>
<b>שֶׁהַמַּיִם שֶׁבְּיָדָיו וְשֶׁעַל הַפֵּרוֹת</b>. המים שעלו בידיו שנוגעים בפירות.
<h3> יא</h3>
<b>אֵינָן מֻכְשָׁרִין כָּל זְמַן שֶׁהֵן בַּמַּיִם</b>. שרק מים תלושים מכשירים לקבל טומאה.
<b>הֶעֱלַתְהוּ כָּל שֶׁהוּא מִן הַמַּיִם נִטְמָא בְּמַגָּעָהּ</b>. מאחר שהיה נתון בתוך המים לרצונה הוא נעשה מוכשר במים שעליו ברגע שנתלשו עמו.
<h3> יב</h3>
<b>קֻפָּה שֶׁהִיא מְלֵאָה תֻּרְמוֹסִין וּנְתוּנָה לְתוֹךְ הַמִּקְוֶה</b>. סל מלא תורמוסים (מין קטנית) נתון בתוך המקווה (שהמים בו מחוברים לקרקע).
<b>מוֹשִׁיט יָדוֹ הַטָּמֵא וְנוֹטֵל תֻּרְמוֹסִין מִתּוֹכָהּ וְהֵן טְהוֹרִין וכו'</b>. שהתורמוסים נתונים בתוך המקווה שלא ברצונו ומשום כך אין הם מוכשרים במים שעליהם בשעה שמעלה אותם (כדלעיל ה"י; משנ"א מכשירין ד,ו, ערוה"ש קעט,כח).
<b>הֶעֱלָהּ מִן הַמַּיִם הַנּוֹגְעִין בַּקֻּפָּה טְמֵאִים וכו'</b>. במקרה שהעלה את הקופה מהמים יחד עם התורמוסים המים שעל גבי הקופה נתלשו ברצון והם מכשירים את התורמוסים הנוגעים בה לקבל טומאה, וכיוון שהאדם טמא הקופה הנוגעת בו נעשית ראשון לטומאה והתורמוסים הנוגעים בה נעשים שניים, אבל שאר התורמוסים שלא נוגעים בקופה טהורים מפני שהמים שעל גביהם לא נתלשו ברצון ולפיכך אינם מכשירים ואף אינם מקבלים טומאה (כדלעיל ה"ו; עיין משנ"א מכשירין ד,ו).
<h2>פרק יג</h2>
<h3> א</h3>
<b>הַמְמַלֵּא בַּקִּילוֹן</b>. דלי המשמש לשאיבה.
<b>אֲבָל אַחַר שְׁלֹשָׁה יָמִים אֵינָן תְּלוּשִׁין בְּרָצוֹן וכו'</b>. שלאחר זמן זה רוצה שיתייבש הקילון ואין רצונו במים הנשארים שם (פה"מ מכשירין ד,ט).
<h3> ב</h3>
<b>עֵצִים שֶׁנָּפְלוּ עֲלֵיהֶן מַשְׁקִין בְּרָצוֹן</b>. והמשקים עדיין עליהם ולא נבלעו בהם.
<b>הוֹצִיאֵם שֶׁיֵּרְדוּ עֲלֵיהֶן הַגְּשָׁמִים</b>. שבאופן זה מי הגשמים היורדים על העצים נחשבים כרצון.
<h3> ג</h3>
<b>הַמּוֹרִיד אֶת הַגַּלְגַּלִּים וְאֶת כְּלֵי הַבָּקָר בִּשְׁעַת הַקָּדִים וכו'</b>. מוריד את גלגלי העגלות או את הכלים המשמשים לחרישה העשויים מעץ לתוך המים בימי הקיץ, שהעץ מתבקע בקיץ והמים סותמים את סדקיו.
<h3> ד</h3>
<b>הַמַּיִם הָעוֹלִין בְּפִיהָ תְּלוּשִׁין בְּרָצוֹן וּבְרַגְלֶיהָ אֵינָן כִּתְלוּשִׁין בְּרָצוֹן</b>. כדלעיל יב,ד לגבי אדם.
<b>וּבִשְׁעַת הַיַּחַף וְהַדַּיִשׁ</b>. בזמן שהבהמה סובלת ברגליה מחמת ריבוי ההליכה או הדיש, והרחיצה במים מפיגה את צערה.
<b>שֶׁיֵּשׁ לָהֶן מַעֲשֶׂה וְאֵין לָהֶן מַחֲשָׁבָה</b>. ומכיוון שאין כאן מעשה שמוכיח שהמים שעלו היו לרצון, הם אינם מכשירים (אבל אילו היו משפשפים את רגלי הבהמה במים בכוונה היו מים אלו תלושים לרצון — ירושלמי תרומות א,א; לכלל זה ראה גם לעיל ג,י ולקמן יד,ב).
<h3> ו</h3>
<b>וְכֵן אִם דְּחָיוֹ חֲבֵרוֹ לְשָׁבְרוֹ אוֹ לִשְׁבֹּר בְּהֶמְתּוֹ</b>. שחברו הפיל אותו או את בהמתו לנהר כדי להזיק להם. או פירושו שעשה זאת לשם התעמלות (ר"ח אלבק מכשירין ה,א).
<b>בָּטְלוּ הַמַּיִם הָרִאשׁוֹנִים</b>. בטלו המים הראשונים שהיו עליהם לרצון וכעת המים שעליהם אינם לרצון.
<b>אֲבָל אִם דְּחָיוֹ דֶּרֶךְ שְׂחוֹק וכו'</b>. שברצונו נרטב ואינו אנוס בכך (פה"מ שם).
<h3> ז</h3>
<b>הַשָּׁט</b>. שוחה.
<b>וְהַמַּיִם הָעוֹלִים עָלָיו תְּלוּשִׁין בְּרָצוֹן</b>. ודווקא כאשר שוחה לצורך רחיצה או להתלמד וכדומה, אבל אם שוחה כדי לחצות את הנהר מצד לצד דינו כעובר במים בדרכו שהמים שעליו אינם לרצון (לעיל ה"ה; משנ"א מכשירין ה,ב).
<h3> ח</h3>
<b>הָעוֹשֶׂה צִפּוֹר בַּמַּיִם</b>. מתיז מים באמצעות קנה וכדומה לשם משחק ושעשוע (ונקרא ציפור משום שהמים ניתזים ממקום למקום כציפור המדלגת, ויש גורסים 'צינור' על שם הכלי, ראה מלא"ש מכשירין ה,ב).
<b>הַנִּתָּזִין וְאֶת שֶׁבָּהּ אֵינָן תְּלוּשִׁין בְּרָצוֹן</b>. שאינו מעוניין במים כשלעצמם אלא רק בהנאת המשחק.
<h3> ט</h3>
<b>וְאִם מָדַד רָחְבּוֹ... אֵינָן תְּלוּשִׁין בְּרָצוֹן</b>. כיוון שניתן למדוד את רוחב הבור מבלי להירטב.
<b>וְהַמַּיִם שֶׁעַל הָאֶבֶן אֵינָן כִּתְלוּשִׁין</b>. כיוון שמחוברים למי הבור דינם כמוהו (פה"מ מכשירין ה,ה).
<h3> י</h3>
<b>הַחוֹבֵט עַל הַשֶּׁלַח</b>. חובט במקל על העור והצמר המחובר בו כדי לנערו מן המים שנשארו עליו לאחר כיבוסו.
<b>שֶׁהֲרֵי רְצוֹנוֹ שֶׁיֵּצְאוּ</b>. ובכעין זה המים נחשבים כתלושים מרצון.
<b>חָבַט עָלָיו וְהוּא בְּתוֹךְ הַמַּיִם</b>. כדי לנערו מן הלכלוך תוך כדי כיבוסו במים.
<h3> יא</h3>
<b>וּבָעֵקֶל</b>. המקום שבו מצטברים המים החודרים דרך הסדקים שבספינה (פה"מ מכשירין ה,ז; ויש מפרשים שהכוונה לעוגן הספינה או לרגל הספינה או לחבל המחזיק אותה, ראה רא"ש שם, ערוך ערך 'עקל').
<b>הַקַּסְיָה שֶׁל שֻׁלְחָנוֹת</b>. מפה שפורסים על גבי האוכל המונח על השולחן כדי לשמרו מן המים וכדומה (פה"מ שם ה,ח, וראה פירושים אחרים בראב"ד).
<b>הַשִּׁיפָה שֶׁל לְבֵנִים</b>. הכיסוי שפורסים על הלבנים לשמרם שלא יתקלקלו מן המים.
<h3> יב</h3>
<b>לְצָרְפָהּ</b>. על מנת שתתחזק על ידי המים וייסתמו הסדקים שבה.
<b>הָאוּד</b>. חתיכת עץ שנשרפה באש.
<b>אֲבָל הַמּוֹצִיא אֶת הַמַּסְמֵר וְאֶת הָאוּד לַגְּשָׁמִים לְכַבּוֹתָן אֵין הַמַּיִם שֶׁעֲלֵיהֶן תְּלוּשִׁין בְּרָצוֹן</b>. מכיוון שאת פעולת הכיבוי ניתן לעשות גם על ידי רוח וכדומה אין המים שמכבה בהם נחשבים לרצונו (מה שאין כן לגבי צירוף שיש צורך דווקא במים, וכן בעשיית פחם יש יתרון במים המכבים מיד על פני הרוח שלוקח לה זמן לכבות ואינו נעשה פחם מיד, ולפיכך המים נחשבים לרצונו, ח"ד מכשירין ב,טז).
<h3> יג</h3>
<b>הַמַּשֹּׁלֶת</b>. כלי מיוחד לשלות בו מן המים (תס"ר מכשירין עמ' 114).
<b>קִיתוֹן</b>. כד.
<b>שִׁלְשֵׁל אֶת הַכַּלְכָּלָה לַבּוֹר כְּדֵי שֶׁתֵּשֵׁב עָלֶיהָ הַתַּרְנְגֹלֶת</b>. שלשל את הסל לבור המים כדי להציל את התרנגולת שבתוכו.
<h3> יד</h3>
<b>הַמְמַחֵק אֶת הַכְּרֵשָׁה לְהָסִיר הַמַּיִם שֶׁעָלֶיהָ</b>. מקנח בכוח את הכרשה (כרתי) ממי הגשמים שנפלו עליה.
<b>וּכְרֵשָׁה עַצְמָהּ הֻכְשְׁרָה שֶׁבִּשְׁעַת פְּרִישָׁתָן מַכְשִׁירִין</b>. ברגע שהם פורשים מן הכרשה ונעשים תלושים לרצון הם גם מכשירים את הכרשה שנוגעים בה.
<b>וְאִם נִתֵּק הַמַּיִם מֵעָלֶיהָ בְּכָל כֹּחוֹ לֹא הֻכְשְׁרָה</b>. כשניתק את המים מעל הכרשה בכל כוחו בבת אחת הם לא הספיקו לגעת בה בשעת הפרישה ולהכשיר אותה (וכדלעיל יב,ו).
<h3> טו</h3>
<b>לְהַשִּׁיר טֻמְאָה</b>. להפיל את הטומאה המונחת בין ענפיו.
<b>וְכֵן אִם נִתְּזוּ עַל הַמְחֻבָּרִין</b>. נראה לפרש שהמים לא נפלו מהאילן אלא נתזו על הפירות המחוברים בו (ראה תוספתא מכשירין א,א וגרסת הר"ש שם א,ד). ויש שפירשו שהמים נתזו על זרעים המחוברים בקרקע והם  אינם נחשבים תלושים לרצון מפני שהזרעים מחוברים לקרקע והמים לא נפלו עליהם ברצון (ראה כס"מ לקמן הט"ז, מרכה"מ לעיל יא,א ועוד).
<h3> טז</h3>
<b>הַמַּרְעִיד אֶת הָאִילָן וְנָפַל עַל חֲבֵרוֹ</b>. הרעיד את העץ והוא נפל על עץ אחר, ומאותו העץ השני נפלו מים על הירקות או על הזרעים המחוברים לקרקע (פה"מ מכשירין א,ג).
<b>אוֹ סוֹכָה</b>. ענף.
<b>אוֹתָן הַמַּיִם שֶׁבַּזְּרָעִים וְשֶׁבַּיְרָקוֹת אֵינָן תְּלוּשִׁין בְּרָצוֹן</b>. אף על פי שהרעיד את האילן הראשון כדי שיפלו המשקים ממנו, כיוון שלא יצאו מאותו אילן שהוא הרעיד אינם נחשבים כתלושים לרצון.
<h3> יז</h3>
<b>שְׁמָרִים שֶׁל תְּרוּמָה שֶׁנָּתַן עֲלֵיהֶן מַיִם</b>. שמרי יין של תרומה שנתן עליהם מים כדי למצות את היין שנשאר בהם.
<b>כְּבָר בֵּאַרְנוּ בִּתְרוּמוֹת</b>. הלכות תרומות יא,יג.
<b>שֶׁהָרִאשׁוֹן וְהַשֵּׁנִי אָסוּר לְזָרִים</b>. אם מיצה וחזר ומיצה המים אסורים למי שאינו כהן בגלל יין התרומה המעורב בהם.
<b>וְשֶׁל הֶקְדֵּשׁ בֶּדֶק הַבַּיִת אַף הַשְּׁלִישִׁי אָסוּר וְשֶׁל קָדְשֵׁי מִזְבֵּחַ לְעוֹלָם אָסוּר</b>. אם הוקדש היין לצרכי בית המקדש השמרים אסורים גם בפעם השלישית של המיצוי, ואם הוקדש היין לנסכים קדושתם חמורה יותר והם אסורים לעולם (הלכות מעילה ה,יב).
<b>וְשֶׁל מַעֲשֵׂר שֵׁנִי הַוַּדַּאי רִאשׁוֹן בִּלְבַד אָסוּר</b>. בשמרי מעשר שני של ודאי המשקה הראשון שיצא במיצוי נידון כמעשר שני הנאכל בטהרה בירושלים, אך השני מותר כחולין (אבל במעשר שני של דמאי שהוא מחויב מספק אפילו המשקה הראשון מותר — הלכות מעשר שני ג,יב).
<b>כְּשֵׁם שֶׁאָמְרוּ לְעִנְיַן אִסּוּרָן כָּךְ אָמְרוּ לְעִנְיַן הֶכְשֵׁרָן</b>. שכאשר התמד (המשקה שנוצר משמרי היין) אינו נחשב יותר יין לעניין איסור, כך הוא גם לא נחשב יין לעניין הכשר אלא דינו כמים שצריך תלישה לרצון כדי להכשיר (מאירי בבא בתרא צז,א).
<b>כְּגוֹן שֶׁנִּתְמְדוּ מֵאֵילֵיהֶן וכו'</b>. דין זה שייך במקרה שבו השמרים התערבו במים שלא על ידי האדם, כגון שירדו עליהם מי גשמים ובכל פעם לאחר שנוצר המשקה הבהמה שתתה אותו וכך התקבל משקה שני ושלישי וכן הלאה ללא התערבותו של האדם.
<b>שֶׁאִם הָיָה הָאָדָם הוּא שֶׁמֵּסִיר הַמַּיִם הָרִאשׁוֹנִים... כֵּיוָן שֶׁהֶחֱשִׁיבָן וְהִקְפִּיד עֲלֵיהֶן מַכְשִׁירִין</b>. שמאחר שהסיר את המים הראשונים, חשב על המים הבאים שירדו וגילה דעתו שברצונו הם יורדים לשם ולפיכך הם מכשירים כדין מים התלושים לרצון (שם, וכדלעיל יג,ב לגבי המוציא עצים שירדו עליהם גשמים).
<h2>פרק יד</h2>
<h3> א</h3>
<b>הַדֶּלֶף</b>. מי הגשמים שדלפו מן הגג.
<b>וְעֵרְבָן כְּדֵי שֶׁיִּתְנַגְּבוּ</b>. עירב את הפירות על מנת שיתנגבו על ידי פיזור המים בכולם.
<h3> ב</h3>
<b>הַמַּעֲלֶה פֵּרוֹתָיו לַגַּג מִפְּנֵי הַכְּנִימָה</b>. שוטח את הפירות בגג תחת השמש על מנת שיצאו מהם החרקים המצויים בהם.
<b>שֶׁיֵּשׁ מַעֲשֶׂה לָהֶן דִּין תּוֹרָה</b>. ולפיכך אילו היו שופכים מים על הפירות בכוונה היו הפירות מוכשרים (פה"מ מכשירין ו,א, וכדלעיל יג,ד בביאור).
<b>וְאֵין לָהֶן מַחֲשָׁבָה וַאֲפִלּוּ מִדִּבְרֵי סוֹפְרִים</b>. ראה גם לעיל ג,י, הלכות כלים ב,א ועוד.
<b>הָפְכוּ בָּהֶן</b>. הפכו את הפירות מצד לצד על מנת שיירטבו כולם מהטל שירד עליהם.
<b>מֻכְשָׁרִין</b>. מדברי סופרים.
<h3> ג</h3>
<b>אֶת הָאֲגֻדּוֹת</b>. של ירק.
<b>וְאֶת הַקְּצוּעוֹת</b>. תאנים מיובשות.
<b>בִּשְׁבִיל שֶׁיַּמְתִּינוּ</b>. שיתקיימו זמן רב ולא יתקלקלו (פה"מ מכשירין ו,ב).
<h3> ד</h3>
<b>לַטָּחוֹן</b>. טוחן.
<b>אִם שָׂמַח</b>. בכך שמי הגשמים מנקים אותם.
<h3> ה</h3>
<b>הֻכְשְׁרוּ</b>. שהוא שמח בכך שהזרעונים שואבים שהם תופחים ונראים גדולים יותר (כס"מ).
<h3> ו</h3>
<b>חָבִית שֶׁהִיא מְלֵאָה פֵּרוֹת שֶׁנְּתָנָהּ בְּתוֹךְ הַמַּשְׁקִין וכו'</b>. באופן שהחבית חוצצת בין הפירות שבתוכה לבין המשקים שמחוצה לה או להפך.
<b>וְשָׁאֲבוּ</b>. הפירות שאבו מן המשקים דרך כותלי החבית, שהיא עשויה מחרס שדרכו לשאוב משקים.
<b>וּבַחֹמֶץ</b>. שהוא בכלל יין ומכשיר את האוכלים.
<b>אֲבָל שְׁאָר הַמַּשְׁקִין אֵינָן נִשְׁאָבִין מִן הַחֶרֶשׂ</b>. משום שהם עבים וסמיכים.
<h3> ז</h3>
<b>הָרוֹדֶה</b>. מוציא את הפת מהתנור.
<b>אִם הָיְתָה פַּת חִטִּים לֹא הֻכְשְׁרָה</b>. שאין פת חיטים שואבת את היין שבחבית, וכגון שפת זו נילושה במי פירות כך שלא הוכשרה כבר בשעת לישתה (פה"מ מכשירין ג,ג).
<b>מִפְּנֵי שֶׁהַשְּׂעוֹרִים שׁוֹאֲבוֹת</b>. טבען של השעורים לבלוע יותר מחיטים, ומכיוון שהפת חמה היא שואבת מן היין (לדין נוסף הנובע מכך ראה הלכות תרומות טו,יג).
<h3> ח</h3>
<b>הַמְרַבֵּץ אֶת בֵּיתוֹ</b>. מתיז מים או מזלפם על קרקע הבית כדי שהאבק לא יעלה.
<b>וְנָתַן בּוֹ חִטִּים</b>. לאחר שסיים לרבץ.
<b>וְטָנְנוּ</b>. נעשו לחות.
<b>מֵחֲמַת הַסֶּלַע</b>. מחמת אדמת הסלע שבקרקע, שהיא קרה ולחה מטבעה.
<b>בַּעֲרֵבָה</b>. קערה של חרס.
<h3> ט</h3>
<b>הַטּוֹמֵן פֵּרוֹת בַּחוֹל כְּדֵי שֶׁיֵּרָטְבוּ הֻכְשְׁרוּ</b>. וכגון שהחול כנוס בכלי ואינו מחובר לקרקע (משנ"א מכשירין ג,ד).
<b>בַּטִּיט הַנָּגוּב</b>. טיט יבש.
<b>אִם יֵשׁ בּוֹ מַשְׁקֶה טוֹפֵחַ</b>. שיעור שיש בו כדי להרטיב את היד הנוגעת בו (פה"מ מכשירין ג,ה).
<h3> י</h3>
<b>אֵינוֹ חוֹשֵׁשׁ שֶׁמָּא יֻכְשְׁרוּ חִטָּיו אִם טָנְנוּ בּוֹ וְאַף עַל פִּי שֶׁהוּא שָׂמֵחַ</b>. אף על פי שאם ייטננו החיטים ישמח האדם, הוא אינו צריך לחשוש לכך שהחיטים טננו והוכשרו. שבניגוד לבית (לעיל ה"ח) הגורן יבשה ביותר והמים נבלעים בה מיד ואין חשש שהחיטים טננו בו (רא"ש מכשירין ג,ה, מובא בכס"מ).
<h3> יא</h3>
<b>וְאִם נִתְכַּוֵּן לְכָךְ</b>. שליקט בכוונה עשבים לחים מטל כדי שהחיטים ייטננו בהם.
<h3> יב</h3>
<b>אִם יֵשׁ עֲלֵיהֶן מַשְׁקֶה טוֹפֵחַ הֲרֵי אֵלּוּ טְמֵאִים</b>. שמשקים טמאים מכשירים ומטמאים גם אם נפלו על האוכלים ללא רצון (לעיל ב,יג).
<h3> יג</h3>
<b>וְיָרְדוּ מִצַּד הָעֶלְיוֹן לַצַּד הַתַּחְתּוֹן לֹא הֻכְשְׁרוּ</b>. ראה לעיל יב,ו.
<h3> טו</h3>
<b>הַנּוֹפֵחַ בַּעֲדָשִׁים לְבָדְקָן אִם יָפוֹת הֵן</b>. נושף בפיו על העדשים כדי לבדוק אם הן נרטבות על ידי כך, שאם נרטבות זהו סימן שהן יפות ומתבשלות במהירות (פה"מ מכשירין א,ו).
<b>הֻכְשְׁרוּ בְּהֶבֶל פִּיו מִפְּנֵי שֶׁהוּא מִתּוֹלְדוֹת הַמַּיִם</b>. ראה לעיל י,ב.
<b>וְכֵן הָאוֹכֵל שֻׁמְשְׁמִין בְּאֶצְבָּעוֹ וכו'</b>. שדרכו להרטיב תחילה את אצבעו ברוק שבפיו ולהדביק באמצעותו את השומשומין שנוטל לאכלם (ראה ר"ש ורא"ש שם).
<h3> טז</h3>
<b>הֲרֵי זֶה הַמַּשְׁקֶה שֶׁעַל הָאֹכֶל שֶׁלֹּא לְרָצוֹן</b>. הרוק שעל האוכל אינו נחשב תלוש לרצון ואין הוא מכשיר את הפירות הנוגעים בו.
<b>זֵיתִים פְּצוּעִים וּתְמָרִים רְטֻבּוֹת</b>. זיתים בקועים שהשמן יוצא מהם או תמרים טריות.
<b>לָמֹץ אֶת גַּלְעִינָתוֹ</b>. למצוץ את הגרעין שבתוכו.
<b>הֲרֵי הַמַּשְׁקֶה שֶׁעָלָיו בְּרָצוֹן</b>. שהאדם האוכל דברים אלו אוגר את הרוק בפיו ומוצץ אותו ובכך הוא מחשיב אותו כמשקה שנתלש לרצון (השווה לקמן טו,ז).
<h3> יז</h3>
<b>עֳלָשִׁין שֶׁלִּקְּטָן לִבְהֵמָה וכו'</b>. צמח העולש שעליו ראויים למאכל אדם, אך כשזרע אותם לצורך בהמה אינם מקבלים טומאה עד שיחשוב עליהם לאכילת אדם לאחר שייתלשו (לעיל ג,ג).
<b>כְּבָר בֵּאַרְנוּ</b>. שם.
<h2>פרק טו</h2>
<h3> א</h3>
<b>מַיִם שֶׁבַּכֵּלִים</b>. מים המכונסים בתוך כלים.
<b>וּמְטַמֵּא אֳכָלִים וְכֵלִים</b>. מדברי סופרים (ראה הלכות שאר אבות הטומאות פרק ז).
<b>בּוֹרוֹת שִׁיחִין וּמְעָרוֹת</b>. סוגים שונים של חפירות בקרקע.
<b>וּמֵי גְּבָאִים</b>. מים שהתכנסו בגומות בקרקע.
<b>שֶׁאֵין בָּהֶן אַרְבָּעִים סְאָה</b>. שאין במים המכונסים שיעור של ארבעים סאה שהוא שיעור מקווה המטהר, ואם יש בהם שיעור זה אין הם מקבלים טומאה בעודם בקרקע.
<b>בֵּין שֶׁאֵינָן שְׁאוּבִין בֵּין שֶׁהָיוּ שְׁאוּבִין</b>. בין שנשפכו לשם מכלי ובין שנקוו באופן טבעי כגון ממי גשמים וכדומה.
<b>אוֹ שֶׁהָלַךְ בָּהֶן הַטָּמֵא</b>. במטרה לעבור וללכת, שאין כוונתו אלא לעבור מצד לצד ולא להירטב במים (ראה לעיל יג,ה).
<b>הֲרֵי אֵלּוּ טְהוֹרִין</b>. שכיוון שמכונסים בקרקע אינם נטמאים אלא לרצון.
<b>נִטְמָא הַשּׁוֹתֶה</b>. שהשותה מים טמאים נעשה גופו שני לטומאה מגזרת חכמים (הלכות שאר אבות הטומאות ח,י).
<h3> ב</h3>
<b>וּמֵי תַּמְצִית</b>. מים שנתמצו מגשמים ושיטפונות והתכנסו במקום אחד.
<b>שֶׁפָּסְקוּ</b>. לאחר שפסקו הגשמים לרדת והשיטפונות לזרום (ראה הלכות מקוואות ט,ב).
<b>אַף עַל פִּי שֶׁלֹּא שָׁטְפוּ</b>. אפילו לא הציפו את הבור עד סופו ושפעו ממנו החוצה.
<h3> ג</h3>
<b>עַד שֶׁיְּהַלְּכוּ רֹב הָאָדָם</b>. שיתחילו בני האדם להלך בדרכים.
<b>אֲבָל בְּגֶבֶא שֶׁאִי אֶפְשָׁר לִשְׁתּוֹת מִמֶּנּוּ אֶלָּא בְּדֹחַק גָּדוֹל</b>. משום שהוא עמוק וקשה להגיע למים.
<b>עַד שֶׁיִּמְצָא מְקוֹם פַּרְסוֹת רַגְלֵי אָדָם אוֹ פַּרְסוֹת רַגְלֵי בְּהֵמָה גַּסָּה נִכֶּרֶת בּוֹ</b>. שאז מוכח שירד לשם האדם ברגליו או רכוב על גבי בהמה גסה (כס"מ).
<b>בְּהֵמָה דַּקָּה</b>. שאין דרך לרכוב על גבה.
<b>שֶׁאֶפְשָׁר שֶׁיָּרְדָה וְשָׁתָת</b>. ואין היא מטמאת את המים.
<h3> ד</h3>
<b>חֶזְקַת טִיט וּגְמוּמִיּוֹת שֶׁבְּפִתְחֵי חֲנֻיּוֹת... שֶׁהֵן טְהוֹרִין</b>. המים הנקווים בטיט ובגומות הקטנות שבפתחי החנויות חזקתם טהורים בשעת הגשמים, כדין שאר מים שבקרקעות (לעיל ה"ב).
<b>פָּסְקוּ הַגְּשָׁמִים הֲרֵי הֵן כְּמֵי שְׁפִיכוּת וְשֶׁבַּשְּׁוָקִים הוֹלְכִין בָּהֶן אַחַר הָרֹב</b>. הטיט והגמומיות שבחנויות רובם מי שופכין ולפיכך סתמם בחזקת טומאה (כדלעיל ב,כו), אבל בשווקים אין מי השופכין מצויים כל כך, ולפיכך רק אם ידוע שרובם ממי שפיכות טמא ואם לאו טהור (ערוה"ש קפג,יג ע"פ מפרשי התוספתא, וראה מאירי מקוואות פ"א).
<b>הוֹלְכִין אַחַר הָרֹב</b>. שאם רובו מים דינו כמים שבקרקעות שאינם נטמאים ומטמאים אלא ברצון, אבל אם רובו משאר המשקים דינו כשאר המשקים שאפילו כשהם בקרקע הם נטמאים ומטמאים שלא ברצון.
<b>נָפַל לְתוֹכוֹ שֶׁמֶן אַף עַל פִּי שֶׁהִקְפִּיאָהוּ הֲרֵי זֶה מִתְטַמֵּא... שֶׁאִי אֶפְשָׁר לוֹ לָצֵאת יְדֵי צִחְצוּחֵי שֶׁמֶן</b>. כאשר נפל שמן לתוך הגב, אפילו כשהסיר אותו מעל גבי המים עדיין נשארו שם טיפות שמן, והן אינן בטלות ברוב המים ודין הגב כולו כדין השמן. שבניגוד לשאר המשקים השמן מטבעו אינו מתערב במים ולפיכך אינו בטל בהם (ריק"ו).
<b>דִּין אֶחָד הוּא</b>. שנטמאים ומטמאים אפילו שלא לרצון.
<h3> ו</h3>
<b>מֵי תַּמְצִית שֶׁלֹּא פָּסְקוּ</b>. שהגשמים עדיין יורדים או שהשיטפונות ממשיכים לזרום.
<b>הֲרֵי הֵן טְהוֹרִין לְכָל דָּבָר</b>. ומותר להשתמש בהם אפילו לתרומה (הלכות מקוואות ט,ב).
<h3> ז</h3>
<b>מִי שֶׁהָיָה אוֹכֵל תְּרוּמָה בְּיָדַיִם טְמֵאוֹת וכו'</b>. והמשקה הנטמא מהידיים הטמאות מטמא את התרומה (ראה הלכות שאר אבות הטומאות ח,ח).
<b>דְּבֵלָה</b>. תאנה מיובשת.
<b>לִטֹּל צְרוֹר</b>. להוציא מפיו אבן וכדומה.
<b>אִם הָפַךְ</b>. את אצבעו בפיו (פה"מ כלים ח,י), ובעקבות כך עקר את הרוק ממקומו.
<b>נִטְמֵאת הַדְּבֵלָה בְּרִירוֹ</b>. שהרוק נחשב כמשקה (לעיל י,ב), וכיוון שנעשה טמא הרי הוא מכשיר את הדבלה ומטמא אותה בבת אחת (כדלעיל ב,יג).
<b>אוֹ יִמְצֹץ אוֹתוֹ לְהוֹצִיאוֹ</b>. יאגור את הרוק וימצוץ אותו קודם שיוציאו מפיו.
<b>כְּמוֹ שֶׁבֵּאַרְנוּ</b>. לעיל ה"א.
<b>פֻּנְדְּיוֹן</b>. סוג של מטבע.
<b>אִם הִנִּיחוֹ לִצְמָאוֹ</b>. שנתן את הפונדיון בפיו על מנת שהרוק שלו יתאסף עליו ועל ידי כך הוא ישקיט את צימאונו (פה"מ כלים ח,י; וראה הלכות רוצח יב,ד שיש איסור בכך משום סכנה).
<h3> ח</h3>
<b>וְהָיְתָה גּוֹרֶפֶת אֶת הַתַּנּוּר הַטָּמֵא</b>. מוציאה את האפר מן התנור הטמא, והתנור הוא כלי חרס ומטמא את הנכנס לאווירו.
<b>נִטְמֵאת הַתְּרוּמָה שֶׁבְּפִיהָ</b>. שהיד נטמאה מן התנור וטימאה את הרוק שבפיה, והוא מטמא את אוכלי התרומה.
<h2>פרק טז</h2>
<h3> א</h3>
<b>כָּל הָאֲגֻדּוֹת שֶׁבַּשְּׁוָקִים</b>. אגודות הירק הנמכרות בשווקים.
<b>מִפְּנֵי שֶׁדַּרְכָּן</b>. של המוכרים.
<b>וְהַקֶּמַח וְהַסֹּלֶת לוֹתְתִין אוֹתוֹ</b>. קודם הטחינה בוללים את החיטים במים כדי לנקותן.
<b>מַעֲשֵׂה קְדֵרָה כְּמוֹ הָרִיפוֹת וְכַיּוֹצֵא בָּהֶן</b>. שהם מיני דגן גרוסים שמרתיחים אותם בקדרה.
<b>הֲרֵי הֵן בְּחֶזְקַת מֻכְשָׁרִין בְּכָל מָקוֹם בֵּין שֶׁל שְׁוָקִים בֵּין שֶׁל בָּתִּים וכו'</b>. בניגוד לקמח וסולת שרק הנמכר בשוק הוא בחזקת מוכשר משום שוודאי לתתו אותו קודם הטחינה כדי שיהיה נקי (מה שאין כן בשאר מקומות שאין מקפידים על כך, ראה בבלי פסחים מ,א), במעשי קדרה אפילו הנמצא בבתים בחזקת מוכשר מאחר שהכל לותתים אותם כדי להסיר קליפתם (ערוה"ש קפד,א, חזו"א מכשירין ו,ח, וראה גם רש"י מועד קטן יג,ב).
<h3> ב</h3>
<b>וְעַל כֻּלָּם נֶאֱמָן עַם הָאָרֶץ לוֹמַר לֹא הֻכְשְׁרוּ וכו'</b>. אף שעם הארץ אינו נאמן על הטהרות (הלכות מטמאי משכב ומושב י,א) נאמן הוא לומר על הפירות שלא הוכשרו, ואפילו על אלו שהם בחזקת מוכשרים.
<h3> ג</h3>
<b>בֵּין שֶׁצָּדָן בְּחֵרֶם בֵּין שֶׁצָּדָן בְּיַכְפּוּף וּבֵין שֶׁצָּדָן בִּמְצוּדָה</b>. סוגים שונים של רשתות ומכמורות.
<b>אִם לֹא נִעֵר אֶת הַמְּצוּדָה עֲלֵיהֶן לֹא הֻכְשְׁרוּ וְאִם נִעֵר הֻכְשְׁרוּ</b>. שהמים שבמצודות וברשתות אינם נחשבים תלושים לרצון עד שינערו אותם (לעיל יג,יא).
<b>וְאֵין עַם הָאָרֶץ נֶאֱמָן לוֹמַר לֹא נִעַרְתִּי אֶת הַמְּצוּדָה עֲלֵיהֶן</b>. שהדייגים אינם מקפידים שלא לנער על הדגים את המצודה מחמת שסבורים הם שממילא כבר הוכשרו במים שעליהם ואינם יודעים שהמים המחוברים אינם מכשירים עד שייתלשו ברצון (רא"ש מכשירין ו,ג).
<h3> ד</h3>
<b>כָּל הַצִּיר בְּחֶזְקַת מֻכְשָׁר</b>. הציר הוא הרוטב המתמצה מן הדגים או החגבים הנמלחים, ובדרך כלל מעורב בו מים או שאר משקים ולפיכך הוא בחזקת מוכשר (פה"מ מכשירין ו,ג).
<b>צִיר טָהוֹר שֶׁנָּפַל לְתוֹכוֹ מַיִם כָּל שֶׁהֵן הֲרֵי הַכֹּל מַשְׁקֶה וּמַכְשִׁיר וכו'</b>. ציר שידוע שאין בו משקה כלל, כגון שנכבש במלח בלבד או במי פירות, אם נפל לתוכו טיפת מים נעשה הכל משקה והוא מכשיר ומתטמא (פה"מ מכשירין ו,ג).
<b>וְצִיר חֲגָבִים טְמֵאִים אֵינוֹ מַכְשִׁיר אֲבָל מִתְטַמֵּא טֻמְאַת מַשְׁקִין</b>. שאינו נחשב כמשקה (משום משקה המעורב בו) לעניין הכשר אלא לעניין טומאה בלבד.
<h3> ה</h3>
<b>מַשִּׁיקוֹ בַּמַּיִם וְטָהוֹר</b>. ראה לעיל ב,כא, ב,כד.
<b>וְהַמַּיִם שֶׁבָּהּ בָּטְלוּ בְּמִעוּטָן</b>. בניגוד למים הנופלים לציר לאחר התהוותו שאפילו טיפה אחת מהם עושה אותו משקה (לעיל ה"ד), המים שבהם כובשים את הדגים לשם הוצאת הציר מהם בטלים ברוב הליחה היוצאת מן הדגים ודינם כציר עצמו (או"ש הלכות ביכורים ו,יב).
<b>אֲבָל לִקְדֵרָה מָצָא מִין אֶת מִינוֹ וְנֵעוֹר וכו'</b>. כאשר נותנים ציר זה בקדרה, המים שבתוכו פוגשים את המים שבקדרה ונעשים רוב ואינם בטלים יותר והם מטמאים את כל המים שבקדרה (שהמים שהיו בציר לא טהרו במקווה שמאחר שהיו מיעוט הציר לא הועילה להם ההשקה לטהרם).
<h3> ז</h3>
<b>הָאוֹג</b>. צמח בעל אשכולות אדומים, וממנו מפיקים את תבלין ה'סומאק' (ראה פה"מ דמאי א,א).
<b>בְּחֶזְקַת טֻמְאָה</b>. שמכיוון שדרכו להצטמק ולהתייבש נהוג להזות עליו מים (ח"ד מכשירין ג,ט), ומכיוון שהוא בחזקת מוכשר הוא ממילא גם בחזקת טומאה (כדלעיל ה"ב).
<b>וְכֵן כָּל הַקִּשּׁוּאִין וְהַדְּלוּעִין הַתְּלוּיוֹת וכו'</b>. שהם תלויים זמן רב ומזים עליהם מים כדי שיישארו לחים (ח"ד שם).
<h3> ח</h3>
<b>אִם כֵּן מִפְּנֵי מָה נֶאֱמַר הָרִאשׁוֹן שֶׁבַּחֻלִּין טָמֵא וכו'</b>. מאחר שאין איסור לאכול חולין טמאים מדוע מונים בו את דרגות הטומאה.
<b>כְּמוֹ שֶׁבֵּאַרְנוּ</b>. הלכות שאר אבות הטומאות יא,ב-ד, יא,ז.
<b>וְכֵן הָאוֹכֵל אֹכֶל שֵׁנִי שֶׁל חֻלִּין אִם נָגַע בִּתְרוּמָה פְּסָלָהּ</b>. שהאוכל אוכלים טמאים נעשה גופו שני לטומאה ופוסל את התרומה בנגיעתו (שם ח,י).
<h3> ט</h3>
<b>וְיֵשׁ לוֹ לְטַמֵּא אֶת הַחֻלִּין הַמְתֻקָּנִין</b>. מותר לטמא את החולין לאחר שהפרישו מהם תרומות ומעשרות (אבל את התרומה אסור לטמא, ראה הלכות תרומות יב,א).
<h3> י</h3>
<b>בְּכָל רֶגֶל</b>. בכל אחד משלושת הרגלים.
<b>אֵינוֹ לוֹקֶה</b>. מלקות ארבעים.
<h3> יא</h3>
<b>הַטָּמֵא וְהַטָּהוֹר יַחְדָּו</b>. הפסוק נאמר לגבי אכילת בשר בהמת חולין (וכן לגבי אכילת בכור בעל מום שדינו כחולין).
<b>מִפִּי הַשְּׁמוּעָה</b>. מסורת חז"ל בביאור הכתובים.
<b>אוֹכְלִין בִּקְעָרָה אַחַת</b>. מאותה הצלחת. ואין חוששים שהטמא יטמא את האוכל שאוכל הטהור או את הטהור עצמו, כי לא הוזהרו על כך.
<b>כְּמוֹ שֶׁבֵּאַרְנוּ</b>. הלכות אישות כא,ח, הלכות איסורי ביאה יא,יח-יט.
<b>וְלֹא יֹאכַל הַזָּב עִם הַזָּבָה</b>. אף על פי ששניהם טמאים.
<h3> יב</h3>
<b>וְטָהֳרַת הַגּוּף מְבִיאָה לִידֵי קְדֻשַּׁת הַנֶּפֶשׁ וכו'</b>. ראה הלכות מקוואות יא,יב, וראה עוד הלכות מאכלות אסורות יז,לב.
<b>הַדֵּעוֹת הָרָעוֹת</b>. מידות רעות.
