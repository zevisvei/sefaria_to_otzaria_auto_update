<h1>ביאור שטיינזלץ על משנה תורה, הלכות שאר אבות הטומאות</h1>
<h2>פרק א</h2>
<h3> א</h3>
<b>מְטַמֵּא אָדָם וְכֵלִים בְּמַגָּע</b>. כדין כל אבות הטומאות (הלכות טומאת מת ה,ז).
<b>וּכְלֵי חֶרֶשׂ בָּאֲוִיר</b>. שכלי חרס נטמא כאשר נכנסת טומאה לתוך חללו (שם א,ה, הלכות כלים יג,א).
<b>וּמְטַמֵּא אֶת הָאָדָם בְּמַשָּׂא לְטַמֵּא בְּגָדִים</b>. שאדם הנושא כזית מבשר הנבלה מטמא גם את הבגדים שעליו בשעת נשיאתו, מה שאין כן אדם הנוגע בנבלה, כדלקמן.
<b>כְּמֶרְכַּב הַזָּב</b>. כלי הראוי לרכיבה שנטמא על ידי דריסת הזב ('טומאת מדרס', ראה הלכות מטמאי משכב ומושב ז,א), שאף הוא אינו מטמא את האדם לטמא בגדים אלא על ידי משא, אך לא על ידי מגע (ראה שם ו,ב, לקמן ו,יב).
<b>לְפִי שֶׁהוּא וָלָד</b>. ולד הטומאה, ראשון לטומאה ושלמטה ממנו (הלכות טומאת מת ה,ח).
<b>וְאֵין וָלָד מְטַמֵּא כֵּלִים</b>. אלא אוכלים ומשקים בלבד (שם ה"ז).
<b>יְכַבֵּס בְּגָדָיו</b>. משמע שהבגדים שעליו טמאים, והוא הדין לשאר כלים שנוגע בהם בשעת נשיאתו (הלכות פרה ה,ב, וראה פסקים ושיטות שם).
<b>כְּמוֹ שֶׁבֵּאַרְנוּ בִּמְטַמְּאֵי מִשְׁכָּב וּמוֹשָׁב</b>. ו,ב.
<h3> ב</h3>
<b>וּשְׁחִיטַת בְּהֵמָה טְהוֹרָה וְחַיָּה טְהוֹרָה מְטַהֶרֶת אוֹתָהּ</b>. שאם שחט אותם כהלכה אינם מטמאים משום נבלה.
<b>וַאֲפִלּוּ שָׁחַט חֻלִּין בָּעֲזָרָה וְקָדָשִׁים בַּחוּץ</b>. אף על פי שבמקרים אלו השחיטה נעשתה באיסור והבהמה אסורה באכילה (הלכות שחיטה ב,א-ב, הלכות מעשה הקרבנות יח,ג) היא מטהרת את הבהמה או החיה שלא יטמאו כנבלה.
<b>וְאִם אֵרַע פְּסוּל בַּשְּׁחִיטָה</b>. שהשחיטה עצמה לא נעשתה כראוי ונפסלה.
<b>כְּמוֹ שֶׁבֵּאַרְנוּ בְּהִלְכוֹת שְׁחִיטָה</b>. ג,יח.
<h3> ג</h3>
<b>הַנּוֹחֵר</b>. הורג על ידי הוצאת הדם שלא בשחיטה, כגון בדקירה וכדומה.
<b>וְכָל הַנְּבֵלוֹת מִצְטָרְפוֹת לְעִנְיַן טֻמְאָה לְכַזַּיִת אֶחָד טְמֵאוֹת וְאֶחָד טְהוֹרוֹת</b>. אף שלעניין איסור אכילה אין הנבלה הטהורה מצטרפת עם הטמאה (הלכות מאכלות אסורות ד,יז).
<h3> ד</h3>
<b>מֹחַ הֲרֵי הוּא כַּבָּשָׂר</b>. המוח שבתוך העצמות מטמא כבשר הנבלה (ראה גם הלכות טומאת מת ב,ה).
<b>הֲרֵי הוּא כְּמַשְׁקִין טְמֵאִין וכו'</b>. כמשקים שנטמאו, שאינם אלא ראשון לטומאה (לפרטי דיני טומאת משקים ראה לקמן פרק ז).
<h3> ה</h3>
<b>שֶׁנֶּאֱמַר וְחֵלֶב נְבֵלָה וְחֵלֶב טְרֵפָה יֵעָשֶׂה</b>. וממשיך הפסוק "לכל מלאכה", ומכאן למדו שחלב זה אינו מטמא בנבלה (פה"מ עוקצין ג,ט).
<b>מִי שֶׁאִסּוּרוֹ מִשּׁוּם נְבֵלָה וּטְרֵפָה</b>. הפסוק מדבר על חלב של בעל חיים ששייכים בו איסורי נבלה וטרפה, דהיינו בהמה טהורה, שהרי בבהמה וחיה טמאה אין איסורים אלו (ראה הלכות מאכלות אסורות ד,ב), ובחלב חיה טהורה אין איסור משום חלב (שם ז,א, ראה פה"מ שם).
<b>וְאִם הֻכְשַׁר בְּמַשְׁקִין הַמַּכְשִׁירִין</b>. שנרטב על ידי אחד משבעת המשקים המכשירים את האוכלים לקבל טומאה (ראה הלכות טומאת אוכלין א,א-ב).
<b>הֲרֵי הוּא כָּאֳכָלִין טְמֵאִים</b>. כדין אוכל הנוגע בנבלה, שהוא ראשון לטומאה.
<b>וְהַנּוֹגֵעַ בַּחֵלֶב הַחוֹפֶה אֶת הַכִּלְיָה קֹדֶם הַפְרָשָׁה</b>. שהכליה של הבהמה מכוסה כולה בחלב באופן שקשה לגעת בכליה עצמה כל עוד לא יפרישו את החלב ממנה.
<b>שֶׁהֲרֵי כַּמָּה חוּטִין נִמְשָׁכִין מִמֶּנָּה בַּחֵלֶב</b>. כמה חוטים דקים של כליה נמשכים אל מחוץ לחלב וניתן לגעת בהם, לפיכך הנוגע בחלב כנוגע בכליה (ראה מאירי חולין קכו,ב).
<h3> ו</h3>
<b>הַכּוֹי</b>. בעל חיים שהוא ספק חיה ספק בהמה, ולפיכך נוהגים בו חומרי חיה וחומרי בהמה (ראה הלכות מאכלות אסורות א,יג, הלכות נזירות ב,י-יא, פה"מ ביכורים ב,ח).
<b>חֶלְבּוֹ מְטַמֵּא כִּבְשָׂרוֹ</b>. כדין חלב החיה (אך לעניין אכילה, חלבו אסור כדין חלב בהמה - הלכות מאכלות אסורות שם).
<b>לְפִיכָךְ אֵין שׂוֹרְפִין עָלָיו תְּרוּמָה וְקָדָשִׁים</b>. אין שורפים את התרומה והקדשים שנטמאו מחמתו.
<b>וְאֵין חַיָּבִין כָּרֵת עַל טֻמְאָתוֹ עַל בִּיאַת הַמִּקְדָּשׁ אוֹ עַל אֲכִילַת קָדָשָׁיו</b>. אין הנטמא ממנו חייב כרת אם נכנס למקדש או אכל קדשים במזיד.
<h3> ז</h3>
<b>וְאֵלּוּ דְּבָרִים שֶׁאֵין מְטַמְּאִין מִן הַנְּבֵלוֹת</b>. שאינם נחשבים כבשר לטמא בנבלה (ולעניין טומאתם כאוכלין ראה הלכות טומאת אוכלין ד,ד).
<b>וְהַטְּלָפַיִם</b>. החלק הקרני המכסה את קצות האצבעות.
<b>אֲפִלּוּ עִקָּרָן הָרַךְ שֶׁאִם יֵחָתֵךְ מִן הַחַי יוֹצִיא דָּם</b>. החלק הפנימי של הקרניים והטלפיים שהוא דומה לבשר בכך שהוא רך ויוצא ממנו דם.
<b>אַף עַל פִּי שֶׁאֵינוֹ מְעֻבָּד</b>. והוא עדיין מעט רך.
<b>וְהָאֲלָל</b>. שאריות בשר הדבוקות בעור בעת שנפשט מן הבשר (הלכות פסולי המוקדשין יד,ז).
<b>וְהַתְּבָלִים</b>. תבלינים.
<b>אֲבָל הַנּוֹגֵעַ בְּאֶחָד מִכָּל אֵלּוּ כְּשֶׁהֵן מְחֻבָּרִין בַּבָּשָׂר הֲרֵי זֶה טָמֵא</b>. כאשר הם מחוברים בבשר הנבלה, הנוגע בהם נטמא כאילו נגע בבשר הנבלה עצמו.
<b>שֶׁאֵין אֶחָד מִכָּל אֵלּוּ מִצְטָרֵף לְכַזַּיִת</b>. לטמא בנבלה, וכן לעניין מלקות על אכילתה (הלכות מאכלות אסורות ד,יח).
<h3> ח</h3>
<b>הָאֲלָל בֵּין שֶׁפְּלָטַתּוּ חַיָּה בֵּין שֶׁפְּלָטַתּוּ סַכִּין</b>. בין אם העור עם החתיכות שעליו נתלש משאר הבשר על ידי חיה ובין אם נחתך על ידי האדם באמצעות סכין.
<b>וְאִם כְּנָסוֹ וְהָיָה בּוֹ כַּזַּיִת מְטַמֵּא</b>. שכיוון שאדם קיבץ אותו למקום אחד הוא נחשב כבשר ומטמא (אך לא במקרה שהתקבץ מאליו וכדומה, רש"י חולין קכא,א).
<h3> ט</h3>
<b>וְאֵלּוּ בְּהֵמוֹת שֶׁעוֹרוֹתֵיהֶן כַּבָּשָׂר</b>. שהם רכים כבשר לפיכך דינם כמוהו (ראה גם הלכות מאכלות אסורות ד,כא).
<b>הַחֲזִיר שֶׁל יִשּׁוּב</b>. חזיר מבוית.
<b>חֲטֹרֶת</b>. דבשת.
<b>בֵּית הַבֹּשֶׁת</b>. מקום הערווה של הנקבה.
<b>הַשְּׁלִיל</b>. עובר הנמצא במעי בהמה שמתה.
<b>וְעוֹר שֶׁתַּחַת הָאַלְיָה</b>. העור שבזנב הכבשה במקום שאין בו שער.
<b>הָלַךְ בָּהֶן כְּדֵי עֲבָדָה</b>. דרך עליהם ברגליו במשך זמן הראוי לעיבוד עורות.
<b>שֶׁטְּלָיָהּ לִקְפִיפָתוֹ</b>. שהשתמש בה כטלאי לסל שלו.
<b>טְהוֹרָה</b>. שהבשר שבאוזן התבטל מתורת בשר ונעשה עור שאינו מטמא בנבלה (תוספות חולין קכב,ב).
<b>כָּל זְמַן שֶׁלֹּא טְעָנָהּ</b>. שלא טענו עליה משא מעולם (הלכות מאכלות אסורות ד,כא).
<b>הִגִּיעַ זְמַנָּהּ לִטְעֹן</b>. הגיע הגמל לגיל שמטעינים עליו משאות.
<h3> י</h3>
<b>אִם לְשָׁטִיחַ הִפְשִׁיט</b>. שהמפשיט את העור לצורך שטיח חותך את הבהמה לאורכה מן הזנב ועד הצוואר ומתחיל להפשיט את העור משני הצדדים.
<b>כְּדֵי אֲחִיזָה</b>. שיעור עור שנוח לאחוז בו בשעת ההפשטה.
<b>הִפְשִׁיטָהּ כְּדֵי לַעֲשׂוֹת מִן הָעוֹר חֵמֶת</b>. המפשיט לצורך חמת קורע את העור בין שתי הרגליים ופושט את העור מכל צד עד שיצא העור שלם בהיקפו (פה"מ חולין ט,ג, ומדברים אלו נראה שתחילת ההפשטה נעשית מבטן הבהמה, אך מדברי רש"י בחולין קכג,א נראה שתחילת ההפשטה נעשית מכנגד פיה).
<b>מֵרַגְלָהּ בִּלְבַד</b>. שמפשיט את כל העור מן הרגל כך שהוא יוצא שלם ללא חיתוכים (פה"מ שם).
<b>וְכֵן הַמַּפְשִׁיט בַּשְּׁרָצִים חִבּוּר עַד שֶׁיַּפְשִׁיט אֶת כֻּלּוֹ</b>. מדובר בשרצים שאין עורותיהם כבשרם (ראה לקמן ד,ח), שלאחר שהופשטו מהבשר טהורים.
<b>עוֹר שֶׁעַל הַצַּוָּאר</b>. שמפשיטים אותו בפני עצמו.
<b>שֶׁאִם הָיְתָה שְׁחוּטָה</b>. בהמה טהורה שנשחטה שאינה מטמאת כנבלה אלא מקבלת טומאה כשאר אוכלים.
<h3> יא</h3>
<b>בְּצִיב הַיּוֹצֵא מִמֶּנּוּ</b>. רצועה דקה שנקרעה מן העור כנגד הבשר (פה"מ חולין ט,ד), ויש מפרשים שהכוונה לרצועת בשר דקה היוצאת מן הבשר (רש"י חולין קכד,א).
<b>מִפְּנֵי שֶׁהָעוֹר בִּשְׂעָרוֹ שׁוֹמֵר לַבָּשָׂר</b>. דבר המחובר למאכל ושומר עליו (כקליפה וכדומה) מכונה 'שומר' ודינו שנטמא ומטמא כמאכל עצמו (ראה הלכות טומאת אוכלין ה,א-ד). וכן הדין לעניין טומאת נבלה שהעור והשער שעליו נחשבים כ'שומר' לבשר ומטמאים כמוהו (אך שלא כטומאת אוכלים, אין השומר מצטרף לנבלה לשיעור טומאה, כדלעיל ה"ז).
<b>בַּמֶּה דְּבָרִים אֲמוּרִים שֶׁפְּלָטַתּוּ חַיָּה וכו'</b>. העור וכזית בשר הנבלה שעליו מטמאים רק כאשר נתלשו משאר הבשר על ידי חיה, אבל אם נחתכו על ידי האדם באמצעות סכין והבשר שטוח ברדידות על פני העור אין הם מטמאים, שבאופן זה בטל הבשר על גבי העור.
<h3> יב</h3>
<b>וְלֹא בְּמַשָּׂא</b>. אף על פי שהנושא את העור נושא שיעור כזית בבת אחת.
<b>שֶׁכָּל שֶׁאֵינוֹ מְטַמֵּא מִן הַנְּבֵלָה בְּמַגָּע אֵינוֹ מְטַמֵּא בְּמַשָּׂא</b>. שלא כטומאת מת שבה יש אפשרות לטומאת משא גם ללא טומאת מגע (ראה הלכות טומאת מת ב,יא, אבן ישראל).
<b>אֲבָל שְׁנֵי חֲצָיֵי זֵיתִים שֶׁתְּחָבָן בְּקֵיסָם הַנּוֹשֵׂא אוֹתָם טָמֵא וכו'</b>. ואין אומרים כאן שכל שאינו מטמא במגע אינו מטמא במשא, שכן אין כאן עור שיבטל את שני החצאים לעניין משא (כס"מ, וראה פסקים ושיטות).
<b>שֶׁאֵין חִבּוּרֵי אָדָם חִבּוּר</b>. ולכן אין שני החצאים מצטרפים לשיעור כזית לטמא את הנוגע בהם אף על פי שהם נוגעים זה בזה (וכעין זה בהלכות טומאת מת ד,ה).
<b>זֶה בִּפְנֵי עַצְמוֹ וְזֶה בִּפְנֵי עַצְמוֹ בְּקֵיסָם אֶחָד... טָהוֹר</b>. שכיוון שאינם נוגעים זה בזה אינם מצטרפים לטמא במשא (ולטעם הדבר ראה בבלי חולין קכד,ב).
<h3> יג</h3>
<b>לְפִיכָךְ נֶצֶל הַנְּבֵלָה סָפֵק אִם מְטַמֵּא וכו'</b>. מאחר וכל הראוי לאכילת כלב מטמא בנבלה, יש מקום להסתפק לגבי דינו של הנצל (שהוא בשר נוזלי הראוי לאכילת כלב, ראה הלכות טומאת מת ב,א) אם הוא נחשב כבשר הנבלה או לא (ערוה"ש קכו,כב).
<b>אִם יָכוֹל לִשְׁרוֹת בְּפוֹשְׁרִין מֵעֵת לְעֵת וְלַחֲזֹר לַח</b>. אם הנבלה חוזרת להיות לחה לאחר ששרו אותה במים פושרים למשך עשרים וארבע שעות (ראה הלכות מטמאי משכב ומושב ב,א).
<b>וַאֲפִלּוּ כָּאֳכָלִים טְמֵאִים אֵינוֹ מְטַמֵּא</b>. שאוכל שנטמא ואחר כך נפסל מאכילת כלב יוצא מידי טומאתו (הלכות טומאת אוכלין ב,יח).
<h3> יד</h3>
<b>בְּשַׂר נְבֵלָה שֶׁהָיָה סָרוּחַ מֵעִקָּרוֹ וכו'</b>. שהסריח מתחילתו ומעולם לא היה ראוי לאכילת אדם, כגון בהמה שנשתברו אבריה בעודה בחיים ובשרה התליע (רש"י בכורות כג,ב).
<b>רְאוּיָה לַגֵּר</b>. ראויה לאכילה לאדם שמותר בה, כגון גר תושב (ראה הלכות עבודה זרה י,ד; להגדרת גר תושב ראה שם ה"ו, הלכות איסורי ביאה יד,ז).
<h3> טו</h3>
<b>שִׁלְיָה</b>. הנרתיק שבו נמצא העובר בתוך הבהמה.
<b>הֲרֵי הִיא כְּפֶרֶשׁ וְכִרְעִי</b>. שהם דברים הנפלטים מגוף הבהמה שאינם נחשבים כחלק מבשרה (ראה גם הלכות מאכלות אסורות ד,ה).
<b>וְאִם חָשַׁב עָלֶיהָלַאֲכִילָה מִתְטַמְּאָה טֻמְאַת אֳכָלִין</b>. כיוון שאין רוב בני האדם אוכלים אותה אינה מקבלת טומאת אוכלים עד שיחשוב עליה לאכילה (פה"מ חולין ד,ז; וראה גם הלכות טומאת אוכלין ב,טו).
<b>הַקֵּבָה</b>. שאריות המזון המצויות בתוך קיבת הבהמה.
<b>וְהֶחָלָב</b>. החלב הנמצא בעטיני הבהמה.
<b>טְהוֹרִין מִכְּלוּם</b>. אפילו מטומאת אוכלים, הואיל ואינם נחשבים כאוכל אלא כטינופת שבגוף (ראה הלכות מאכלות אסורות ד,יט – לגבי הקיבה, הלכות טומאת אוכלין א,כג – לגבי החלב שבכחל; וראה שם שהחלב שבקיבה מטמא טומאת אוכלים אם חשב עליו).
<h3> טז</h3>
<b>שֶׁשָּׁפְעָה חֲרָרַת דָּם</b>. פלטה חתיכת דם.
<b>אַף עַל פִּי שֶׁנִּפְטְרָה מִן הַבְּכוֹרָה</b>. שחזקתה שהוולד בתוכה (הלכות בכורות ד,יא).
<b>לְפִי שֶׁהִיא בְּטֵלָה בְּרֹב הַיּוֹצֵא עִמָּהּ</b>. שיוצא עמה רוב דם המפסיד את הנפל ומבטלו (שם).
<b>אַף עַל פִּי שֶׁהָיְתָה רְאוּיָה לַגֵּר עַל גַּב אִמָּהּ</b>. אף שחתיכה זו ראויה לטמא כבשר הנבלה שהרי הייתה ראויה לאכילה בעודה בבטן אמה, מכל מקום היא טהורה הואיל והדם מבטלה.
<h3> יז</h3>
<b>אֲבָל אִם נָשָׂא הַכֹּל נִטְמָא</b>. שבוודאי נשא את הנבלה.
<b>שֶׁהֲרֵי אִי אֶפְשָׁרלַשְּׁחוּטָה שֶׁתַּחֲזֹר נְבֵלָה אֲבָל הַנְּבֵלָה... לְפִיכָךְ תִּבְטַל</b>. נראה שהדברים מוסבים על תחילת ההלכה ובאים לבאר כיצד הטומאה יכולה להתבטל על ידי התערובת (נאם דוד, ערוה"ש קכז,לח).
<h2>פרק ב</h2>
<h3> א</h3>
<b>בְּהֵמָה אוֹ חַיָּה טְמֵאָה שֶׁנִּשְׁחֲטָה</b>. ושחיטתה אינה מוציאה אותה מידי נבלה (לעיל א,ג).
<b>כָּל זְמַן שֶׁהִיא מְפַרְכֶּסֶת</b>. כל עוד מזיזה את איבריה לאחר השחיטה, שעדיין לא מתה לגמרי.
<b>נְחָרָהּ</b>. הרג אותה שלא על ידי שחיטה.
<b>אֵין בָּהּ אֲפִלּוּ טֻמְאַת אֳכָלִים כָּל זְמַן שֶׁהִיא מְפַרְכֶּסֶת</b>. מכיוון שלא נשחטה אינה נחשבת כאוכל אלא כבעל חיים שאינו מקבל טומאה כלל עד שימות (הלכות טומאת אוכלין ב,ו).
<b>אָסוּר לִבְנֵי נֹחַ כְּפוֹרֵשׁ מִן הַחַי וכו'</b>. שבני נח מצווים על איסור אכילת אבר ובשר מן החי, ובכלל זה אבר ובשר הפורשים מן המפרכסת (הלכות מלכים ט,יב).
<b>וְכֵן טְהוֹרָה שֶׁנִּפְסְלָה בִּשְׁחִיטָתָהּ</b>. בהמה טהורה ששחיטתה נפסלה משום אחד הדברים הפוסלים את השחיטה (כמפורט בהלכות שחיטה פרק ג), והיא אסורה באכילה כנבלה.
<b>שָׁחַט בָּהּ אֶחָד אוֹ רֹב אֶחָד</b>. הבהמה ניתרת באכילה על ידי שחיטת שני הסימנים (הקנה והוושט) או רובם (הלכות שחיטה א,ט). וכאשר שחט בה סימן אחד או רובו השחיטה פסולה.
<b>אֵין בָּהּ טֻמְאָה כְּלָל עַד שֶׁתָּמוּת</b>. אין בבהמה טומאת אוכלים כיוון שלא נשחטה כהלכתה, וטומאת נבלות אין בה כיוון שעדיין לא מתה.
<b>חָלַק הַבְּהֵמָה לִשְׁנַיִם וכו'</b>. ראה גם הלכות שחיטה ג,יט לעניין איסור אכילה.
<b>אוֹ שֶׁנִּטְּלָה יָרֵךְ וְחָלָל שֶׁלָּהּ</b>. שנחסר מן הבהמה הירך וחללה, שהיא הבשר המכסה את האגן.
<b>הֲרֵי זוֹ נְבֵלָה וּמְטַמְּאָה בְּמַגָּע וּבְמַשָּׂא אַף עַל פִּי שֶׁעֲדַיִן הִיא בַּחַיִּים</b>. שבמצבים אלו הבהמה נחשבת כאילו יצאה נפשה ומתה אף על פי שהיא נראית כחיה (ראה גם הלכות טומאת מת א,טו).
<b>אוֹ שֶׁנִּשְׁבְּרָה מַפְרֶקֶת וְרֹב בָּשָׂר עִמָּהּ</b>. נשברו חוליות הצוואר, ונכרת גם הבשר שעליהן.
<h3> ב</h3>
<b>הֲרֵי זֶה הַנּוֹגֵעַ טָהוֹר עַד שֶׁיֵּצֵא הַנֵּפֶל לַאֲוִיר הָעוֹלָם</b>. שאין הנפל מטמא כל עוד הוא בתוך מעי הבהמה עד שיצא אל מחוץ לגופה (ראה הלכות טומאת מת כה,יב דין זה לגבי נפל אדם).
<h3> ג</h3>
<b>הַשְּׁלִיל</b>. העובר.
<b>וְהָאֵבָרִים אֵין לָהֶן שִׁעוּר וכו'</b>. כל איבר כברייתו בין אם פרש מן החי ובין מן המת מטמא בנבלה ואף על פי שאין בו כזית בשר.
<b>כַּשְּׂעוֹרָה</b>. בנפח של גרגר שעורה.
<b>כְּדֵי לְהַעֲלוֹת אֲרוּכָה</b>. בשר בכמות כזו שאילו היה האיבר מחובר לבהמה או לחיה היה בשרה מתרפא ומשלים את החלק שחסר (ראה הלכות טומאת מת ב,ג).
<b>אוֹ שֶׁחָסַר עַצְמוֹ</b>. חסר מן העצם שלו.
<h3> ד</h3>
<b>וְאֵין עוֹשִׂין חֲלִיפִין</b>. אין הגוף יכול להחליפם אם נחסרו (שלא כבשר שמשלים את עצמו).
<b>הֲרֵי הֵן כַּבָּשָׂר</b>. שאינם מטמאים כאשר הם פורשים מן החי.
<h3> ה</h3>
<b>הַבָּשָׂר אוֹ הָאֵבֶר הַמְדֻלְדָּלִין</b>. שעומדים להיתלש אך עדיין מחוברים לגוף.
<b>אִם הֻכְשְׁרוּ</b>. על ידי אחד המשקים המכשירים את האוכלים לקבל טומאה (ראה הלכות טומאת אוכלין א,א-ב).
<b>מְקַבְּלִין טֻמְאָה בִּמְקוֹמָן</b>. אף על פי שהם מחוברים לבעל החיים, הם נחשבים כאוכל ומקבלים טומאה.
<b>נִשְׁחֲטָה הַבְּהֵמָה הֻכְשְׁרוּ בַּשְּׁחִיטָה</b>. שדם השחיטה מכשיר את הבהמה לקבל טומאת אוכלים (שם ב,ז), והכשר הבהמה מכשיר גם את האיבר המדולדל (ראה הטעם שם ה"ו).
<b>שֶׁאֵין הַשְּׁחִיטָה עוֹשָׂה אוֹתָן כְּמִי שֶׁפֵּרְשׁוּ מֵחַיִּים</b>. כאשר מתה הבהמה על ידי שחיטה רואים את האבר והבשר המדולדלים כמחוברים בשעת השחיטה ולכן דינם כשאר הבהמה שנשחטה שיצאה מידי נבלה.
<b>אֲבָל אִם מֵתָה הַבְּהֵמָה וכו'</b>. שכיוון שמתה הבהמה שלא על ידי שחיטה נחשבים הבשר והאבר הללו כאילו נתלשו בחייה (ראה גם הלכות מאכלות אסורות ה,ו, הלכות טומאת מת ב,ו).
<b>צָרִיךְ הֶכְשֵׁר</b>. כדין בשר הפורש מן החי (הלכות טומאת אוכלין ג,ג).
<b>שֶׁהַבָּשָׂר הַפּוֹרֵשׁ מֵאֵבֶר מִן הַחַי טָהוֹר</b>. כדין בשר הפורש מן החי (לעיל ה"ג).
<b>וְזֶה וָזֶה אֵין לוֹ שִׁעוּר</b>. בין אבר מן החי ובין אבר מן הנבלה מטמאים אפילו כשהם קטנים ביותר (ובלבד שהאבר כברייתו, שם).
<h3> ו</h3>
<b>שְׁחִיטַת אִמּוֹ מְטַהַרְתּוֹ מִידֵי נְבֵלָה</b>. ואם לא הייתה האם טרפה והשחיטה התירה אותה באכילה, הרי היא מתירה אף את העובר באכילה (הלכות מאכלות אסורות ה,יג).
<b>מָצָא בָּהּ בֶּן שְׁמוֹנָה חַי וְנִטְרַף וכו'</b>. המפרשים הסבירו שמדובר כאן בכגון שאמו לא נשחטה כראוי (שהרי אם הייתה נשחטת כראוי היה העובר מותר באכילה – ראה הלכות מאכלות אסורות ה,יג; כס"מ ועוד). וכאשר נפל פסול בשחיטה ובשל כך העובר לא ניתר בשחיטה ('ונטרף'), הרי שגם אם יישחט לאחר מכן אין שחיטתו מטהרת אותו מידי נבלה מאחר שאין במינו שחיטה (ראה משנה חולין ד,ד ובפה"מ שם).
<b>שֶׁלֹּא שָׁהָה שִׁבְעָה יָמִים גְּמוּרִים</b>. מעת שנולד.
<b>מִפְּנֵי שֶׁהוּא כְּנֵפֶל</b>. ודווקא כשלא נודע אם כלו לו חודשיו (ראה הלכות מאכלות אסורות ד,ד).
<b>טְרֵפָה</b>. בהמה הנוטה למות (להגדרת מושג זה ראה הלכות מאכלות אסורות ד,ו-ט).
<h3> ז</h3>
<b>כְּמוֹ שֶׁבֵּאַרְנוּ</b>. הלכות מאכלות אסורות ה,יד.
<b>אִם נִטְמֵאת אִמּוֹ</b>. טומאת אוכלים אחרי שנשחטה.
<b>וְאִם נִתְנַבְּלָה אִמּוֹ</b>. שאמו לא נשחטה כראוי והוא נמצא חי בתוכה, והרי הוא טעון שחיטה.
<b>וְאִם מֵת קֹדֶם שֶׁיַּפְרִיס וכו'</b>. כאן מדובר במקרה שנשחטה אמו כראוי (ריק"ו, מובא בכס"מ).
<b>הֲרֵי הוּא טָהוֹר</b>. אבל אם הפריס על גבי הקרקע, טעון שחיטה ואין שחיטת אמו מטהרתו (הלכות מאכלות אסורות שם).
<h3> ט</h3>
<b>הָאֵבֶר שֶׁנֶּחְתַּךְ נְבֵלָה</b>. מטמא טומאת נבלה כדין איבר הפורש מן החי (לעיל ה"ג, וראה גם הלכות מאכלות אסורות ה,יא).
<b>וּשְׁאָר בְּשַׂר הָעֻבָּר טָהוֹר</b>. ואינו נטמא מן האבר שנחתך.
<b>הָאֵבֶר כִּטְרֵפָה שֶׁנִּשְׁחֲטָה</b>. שהוא טהור מטומאת נבלה, שכן שחיטת האם מועילה גם לאבר שבחוץ להוציאו מידי נבלה (אך אסור לאכלו ודינו כטרפה – שם ה"ט).
<b>וּשְׁאָר בְּשַׂר הָעֻבָּר מַגַּע טְרֵפָה שְׁחוּטָה וכו'</b>. אם העובר היה קודש, בשרו נטמא ממגע האבר שנחתך שמטמא את הקודש מדברי סופרים כדלעיל ה"ח.
<b>הוֹצִיא הָעֻבָּר אֶת יָדוֹ בֵּין שְׁחִיטַת סִימָן לִשְׁחִיטַת סִימָן</b>. הוציא העובר את ידו בדיוק ברגע שבין שחיטת הסימן הראשון של אמו לשחיטת הסימן השני.
<b>מִצְטָרֵף שְׁחִיטַת סִימָן לְסִימָן וכו'</b>. אף על פי שהסימן השני נשחט לאחר יציאת האיבר וחיתוכו, הוא מצטרף לסימן הראשון שנשחט קודם לכן ומטהרו מידי נבלה.
<h3> י</h3>
<b>עוֹמֵד עַל גַּבָּיו</b>. ומשגיח שהוא שוחט כראוי.
<b>בְּסַכִּין יָפָה</b>. שאין בה פגימות.
<b>וְאֶחָד הַכּוּתִי אוֹ גֵּר תּוֹשָׁב שְׁחִיטָתָם נְבֵלָה</b>. שלעניין זה הם נחשבים כגויים (ראה גם הלכות עבדים ו,ו לגבי כותי, הלכות עירובין ב,ט לגבי גר תושב).
<b>וְקָרוֹב בְּעֵינַי שֶׁאָב זֶה מִדִּבְרֵי סוֹפְרִים וכו'</b>. אף שטומאת נבלה בכל מקום היא אב טומאה מן התורה, נראה שכאן היא מדברי סופרים בלבד, שהרי מעשה השחיטה עצמו נעשה כראוי והבהמה לא נתנבלה, אלא ששחיטת הגוי נחשבת כזביחה לעבודה זרה שטומאתה מדברי סופרים.
<b>תִּקְרֹבֶת עֲבוֹדָה זָרָה</b>. מה שהוקרב לעבודה זרה.
<b>כְּמוֹ שֶׁיִּתְבָּאֵר</b>. לקמן ו,א.
<b>וּבִגְלַל עֲבוֹדָה זָרָה נִתְרַחֲקוּ הַגּוֹיִם וְנֶאֶסְרָה שְׁחִיטָתָן</b>. שסתם מחשבת הגוי היא לעבודה זרה (פה"מ חולין א,א, וראה הלכות שחיטה ב,כב, ד,יא-יב).
<b>וַהֲרֵי הִיא אֲסוּרָה בַּאֲכִילָה דִּין תּוֹרָה</b>. מאחר שהיא נחשבת כנבלה מן התורה לעניין איסור אכילה, מדוע אינה גם מטמאת כנבלה מן התורה.
<b>עַל בִּיאַת מִקְדָּשׁ וַאֲכִילַת קָדָשָׁיו</b>. על כניסה למקדש או אכילת קדשים בטומאה שחייבים עליה כרת.
<h3> יא</h3>
<b>קֻלְיַת הַנְּבֵלָה</b>. עצם סתומה שיש בתוכה מוח, והעצם אינה מטמאת בנבלה אלא רק המוח שבתוכה (לעיל א,ד, א,ז).
<b>שֶׁכָּל דָּבָר מִן הַנְּבֵלָה שֶׁאֵינוֹ מְטַמֵּא בְּמַגָּע וכו'</b>. שמאחר שלא ניתן לגעת במוח שבקולית, נמצא שגם במשא אינו מטמא.
<b>כָּל שֶׁהוּא</b>. אפילו נקב קטן מאוד.
<b>הַנּוֹגֵעַ בָּהּ אוֹ נוֹשְׂאָהּ טָמֵא</b>. מכיוון שיכול לגעת במוח על ידי דבר דק הנכנס בנקב, הרי שהמוח נחשב כדבר המטמא במגע, וכעת גם הקולית עצמה מטמאת כמוח מאחר שהיא נחשבת כשומר עליו (רש"י חולין קכה,א, וראה הלכות טומאת אוכלין ה,טו; להגדרת השומר ראה לעיל א,יא בביאור).
<b>בְּשֶׁהָיָה הַמֹּחַ שֶׁבָּהּ מִתְקַשְׁקֵשׁ וכו'</b>. שהתייבש ונעקר ממקומו בתוך החלל כך שאין הקולית יכולה לחזור ולהתרפא על ידו.
<b>מְטַמְּאָה בְּמַגָּע וּבְמַשָּׂא כְּכָל הָאֵבָרִים</b>. כדין אבר כברייתו שיש בו בשר כדי להעלות ארוכה, שהוא מטמא בנבלה (לעיל ה"ג).
<b>וּכְבָר פֵּרַשְׁנוּ</b>. הלכות קרבן פסח י,י, הלכות טומאת מת ב,ה.
<h2>פרק ג</h2>
<h3> א</h3>
<b>מִפִּי הַשְּׁמוּעָה</b>. מסורת חז"ל בביאור הכתובים.
<b>שֶׁהוּא אָסוּר מִשּׁוּם נְבֵלָה וּטְרֵפָה</b>. בניגוד לנבלת העוף הטמא שאינו אסור משום איסורים אלו (הלכות מאכלות אסורות ד,ב; וראה ספרא אחרי מות פרש' ז פי"ב ה"ה כיצד לומדים שאין פסוק זה מדבר על נבלת בהמה אלא דווקא על נבלת העוף).
<b>בֵּית הַבְּלִיעָה</b>. חלקו האחורי של חלל הפה (הלוע).
<b>שֶׁנֶּאֱמַר וְכָל נֶפֶשׁ אֲשֶׁר תֹּאכַל אֵינָהּ מְטַמְּאָה אֶלָּא בְּבֵית הַנֶּפֶשׁ</b>. מהלשון "נפש אשר תאכל" (ולא 'איש אשר יאכל') דורשים שמטמאת דווקא כשנמצאת בבית הנפש, שהוא בית הבליעה.
<b>כְּמוֹ שֶׁבֵּאַרְנוּ</b>. הלכות פרה ה,ב, הלכות מטמאי משכב ומושב ו,ב.
<b>וְנָגַע בְּכֵלִים בִּשְׁעַת בְּלִיעָתוֹ טְמֵאִים</b>. שהמטמא בגדים מטמא גם את שאר הכלים שנוגע בהם בשעת חיבורו במטמאיו (שם).
<b>כְּמוֹ שֶׁבֵּאַרְנוּ בִּשְׁאָר אֲבוֹת הַטֻּמְאוֹת</b>. כגון בטומאת נבלת בהמה (לעיל א,א), ובטומאת הזב וכיוצא בו (הלכות מטמאי משכב ומושב ו,ב).
<b>וְהַעֲרֵב שֶׁמֶשׁ</b>. שלאחר טבילתו צריך להמתין לערב כדי להיטהר.
<h3> ב</h3>
<b>אֵין נִבְלַת הָעוֹף הַטָּהוֹר צְרִיכָה מַחֲשָׁבָה וכו'</b>. אף על פי שכל אוכל שאינו מיוחד למאכל אדם צריך מחשבה כדי לקבל טומאת אוכלים (הלכות טומאת אוכלין א,א), אין הדין כן לעניין טומאה זו שהיא טומאה חמורה שמטמאת אדם וכלים, ולפיכך האוכל אותה מטמא בגדים אפילו כשלא חשב עליה כגון שלא ידע שזו היא (רש"י נידה נ,ב).
<b>חָשַׁב עָלֶיהָ לַאֲכִילָה הֲרֵי זוֹ מְטַמְּאָה טֻמְאַת אֳכָלִין</b>. שמאחר שהיא אסורה באכילה אין היא נחשבת כאוכל לטמא טומאת אוכלים עד שיחשוב עליה לאכילה, כדין כל אוכל שאינו מיוחד למאכל אדם (פה"מ טהרות א,א, הלכות טומאת אוכלין א,א, וראה שם ג,ג).
<b>וַהֲרֵי הִיא כְּאֹכֶל רִאשׁוֹן לַטֻּמְאָה... וְאֵינָהּ צְרִיכָה הֶכְשֵׁר</b>. שהיא מטמאת כאוכל טמא מיד לאחר שחשב עליה אף על פי שלא נגעה בה טומאה, ואף שלא נרטבה על ידי אחד המשקים המכשירים לקבל טומאה (וראה גם הלכות טומאת אוכלין ג,ג; לדין הכשר ראה שם א,א-ב).
<h3> ג</h3>
<b>וּשְׂעִירִים הַנִּשְׂרָפִין</b>. שעיר של יום הכיפורים הנעשה בפנים, ושעירי עבודה זרה (הלכות מעשה הקרבנות א,טז) והוא הדין לפרים הנשרפים (ראה שם הט"ו), שכולם בגדר החטאות הנשרפות לעניין טומאה (ראה הלכות פרה ה,ד).
<b>מְטַמְּאִין הַמִּתְעַסֵּק בָּהֶן</b>. שהמתעסק בשרפתם טמא ומטמא בגדים (שם ה,א, ה,ד).
<h3> ד</h3>
<b>שֶׁתְּחָבוֹ בְּכוּשׁ</b>. תקע אותו בעץ המשמש לטווייה.
<b>לְתוֹךְ מְעֵי הָאִשָּׁה</b>. לרחם שלה.
<b>כְּמוֹ שֶׁבֵּאַרְנוּ בִּתְחִלַּת הַסֵּפֶר</b>. שמקום זה נחשב בית הסתרים, ואף על פי שאין הנגיעה שם מטמאת, הנושא שם נטמא (הלכות טומאת מת א,ג, א,ח).
<h3> ה</h3>
<b>כְּרָכוֹ בְּסִיב</b>. חוטי דקל סבוכים זה בזה בצפיפות (בדומה לספוג).
<b>הֲרֵי זֶה טָהוֹר</b>. שכיוון שהסיב אינו ראוי לאכילה הוא מפסיק בין הטומאה לגרון (כס"מ, וראה גם הלכות חמץ ומצה ו,ב).
<h3> ח</h3>
<b>אֵינוֹ מִתְטַמֵּא</b>. שלא כנבלת בהמה ושרץ שאיבריהם מטמאים בכל שיעור (לעיל ב,ג לקמן ד,ג).
<h3> ט</h3>
<b>הַכְּנָפַיִם</b>. הנוצות הקטנות שבכנפיים (פה"מ טהרות א,ב)
<b>וְהַנּוֹצָה</b>. הדקה הנשארת על הגוף לאחר מריטת הנוצות הקטנות (שם).
<b>וּמִתְטַמְּאִין וּמְטַמְּאִין טֻמְאַת אֳכָלִים</b>. הלכות טומאת אוכלין ד,ד.
<b>הַחַרְטוֹם</b>. המקור.
<b>רָאשֵׁי אֲגַפַּיִם</b>. קצוות הכנפיים.
<h3> י</h3>
<b>הַשֶּׁלֶל שֶׁל בֵּיצִים</b>. ביצים שעודן קשורות בגידי התרנגולת.
<b>הָאֶשְׁכּוֹל שֶׁל בֵּיצִים</b>. שהביצים שבו קטנות מאוד ועדיין לא נחשבות כביצים אלא כבשר (ראה גם הלכות מאכלות אסורות ג,ז ובמ"מ שם), ויש מפרשים שהכוונה כאן לאוכל מן בשר האשכול עצמו (רש"י ביצה ז,א מובא בכס"מ, וראה לח"מ הלכות מאכלות אסורות שם).
<b>שֶׁהִמְחָה אֶת הַחֵלֶב</b>. המיס את השומן של העוף.
<b>שֶׁהֲרֵי הִסְרִיחוֹ</b>. שהמומס על ידי השמש שוהה זמן רב עד שמסריח, ואז אינו ראוי אפילו לאכילת כלב ולפיכך הוא טהור (לקמן הי"א, וראה בבלי נזיר נ,א ובתוספות שם).
<h3> יא</h3>
<b>וְאֵינָהּ יְכוֹלָה לְהִשָּׁרוֹת בְּפוֹשְׁרִין וכו'</b>. כדלעיל א,יג לגבי נבלת בהמה.
<b>וְהָאוֹכֵל נֶצֶל שֶׁל נִבְלַת הָעוֹף הַטָּהוֹר הֲרֵי זֶה טָהוֹר</b>. שלא כנצל הבהמה שטומאתו בספק (לעיל שם, והמפרשים דנו בטעם החילוק בין המקרים – ראה כס"מ, מל"מ, חידושי הגרי"ז נזיר נ,א ועוד).
<h3> יב</h3>
<b>וַאֲפִלּוּ נִשְׁחַט בָּעֲזָרָה</b>. אף על פי שאין שוחטים עוף בעזרה (בין אם הוא חולין ובין אם הוא קדשים) ואם שחטו אסור באכילה, מכל מקום מועילה השחיטה להוציאו מדין נבלה.
<b>וְאִם נִמְלַק וְנִמְצָא טְרֵפָה אֵין מְלִיקָתוֹ מְטַהַרְתּוֹ</b>. אף שקרבן העוף שנמלק כדינו אינו מטמא, מכיוון שנמצא טרפה והתברר שאינו ראוי למזבח אין מליקתו מוציאה אותו מידי נבלה (ראה הלכות פסולי המוקדשין ז,ג).
<b>בַּחוּץ</b>. מחוץ לעזרה.
<b>וְהַמּוֹלֵק חֻלִּין בִּפְנִים</b>. וכל שכן בחוץ.
<h3> יג</h3>
<b>מוּמִין שֶׁבֵּאַרְנוּ בִּמְקוֹמָן</b>. הלכות איסורי מזבח פרק ג.
<b>כַּפָּרָה כָּתוּב בָּהּ כַּקֳּדָשִׁים</b>. מכך שנאמרה כפרה בפרשיית עגלה ערופה לומדים שיש לה כמה דינים הדומים לקרבנות (ראה הלכות רוצח י,ב, י,ה), ולפיכך בדומה לקדשים הנטהרים על ידי מליקה שהיא מן העורף, כך נטהרת העגלה על ידי עריפתה.
<b>אַף עַל פִּי שֶׁאֲסוּרָה בַּהֲנָיָה</b>. שמשעה שירדה לנחל נאסרה בהניה (שם ה"ו).
<h3> יד</h3>
<b>וְאִם חָשַׁב עָלֶיהָ לַאֲכִילָה וְהֻכְשְׁרָה וכו'</b>. כיוון שנבלת העוף הטמא אינה יכולה לטמא טומאה חמורה, היא צריכה מחשבה והכשר כדי להתטמא, כשאר אוכלים (פה"מ טהרות א,ג, וראה הלכות טומאת אוכלין ג,א, ג,ג).
<b>וְהַכְּנָפַיִם וְהַנּוֹצָה... הֲרֵי הֵן כִּבְשָׂרָהּ</b>. שלגבי טומאת אוכלים דינם כשאר הבשר (כדלעיל ה"ט).
<h3> טו</h3>
<b>שֶׁנֶּאֱמַר וּלְאֵלֶּה תִּטַּמָּאוּ... לְכָל הַבְּהֵמָה</b>. וממשיך הפסוק: "אשר היא מפרסת פרסה".
<h3> טז</h3>
<b>כְּמוֹ שֶׁיִּתְבָּאֵר</b>. הלכות טומאת אוכלין ד,א.
<h2>פרק ד</h2>
<h3> א</h3>
<b>הָאֲמוּרִין בַּתּוֹרָה</b>. ויקרא יא,כט-ל.
<h3> ב</h3>
<b>בְּכַעֲדָשָׁה</b>. בשיעור גודל של עדשה.
<h3> ג</h3>
<b>אֵבֶר מִן הַשֶּׁרֶץ כִּבְרִיָּתוֹ בָּשָׂר וְגִידִים וְעֶצֶם</b>. כפי שנברא שיש בו בשר גידים ועצם.
<b>בֵּין שֶׁפֵּרֵשׁ מִן הַחַי... מְטַמֵּא טֻמְאָתוֹ</b>. שאיבר מן החי מטמא כשרץ מת.
<b>כְּדֵי לְהַעֲלוֹת אֲרוּכָה</b>. כמות כזו שאילו היה האיבר מחובר לשרץ היה מתרפא (ראה הלכות טומאת מת ב,ג).
<h3> ו</h3>
<b>וְאֵין עוֹשִׂין חֲלִיפִין</b>. אין הגוף יכול להחליפם אם נחסרו (שלא כבשר שמשלים את עצמו).
<b>הֲרֵי הֵן כַּבָּשָׂר וכו'</b>. הואיל ואין בהם עצם (השווה לעיל ב,ד, הלכות טומאת מת ב,ג).
<h3> ז</h3>
<b>וּמִצְטָרֵף לְכַעֲדָשָׁה כָּל זְמַן שֶׁהוּא מְחֻבָּר בַּבָּשָׂר</b>. אבל לאחר שפרש מן השרץ אינו מצטרף עם בשרו לכעדשה אבל מטמא בפני עצמו בשיעור זה (מנ"ח מצווה קנט, ערוה"ש קלא,טז). ויש שפירשו שדם השרץ שפרש מן הבשר אינו מטמא כלל בפני עצמו (קרן אורה מעילה יז,א).
<h3> ח</h3>
<b>וְלֹא הָלַךְ בּוֹ</b>. לא דרך עליו ברגליו לצורך עיבודו.
<b>אֲבָל עוֹר הָאֲנָקָה וְהַכֹּחַ וְהַלְּטָאָה וְהַחֹמֶט כִּבְשָׂרָן וכו'</b>. ראה גם הלכות מאכלות אסורות ד,כא.
<b>וְאִם עִבְּדָן אוֹ שֶׁהָלַךְ בָּהֶן כְּדֵי עֲבָדָה וכו'</b>. כדלעיל א,ט.
<h3> ט</h3>
<b>קֻלְיַת הַשֶּׁרֶץ וכו'</b>. ראה לעיל ב,יא בביאור.
<b>כְּמוֹ שֶׁבֵּאַרְנוּ</b>. לעיל ה"ד.
<h3> י</h3>
<b>בֵּיצַת הַשֶּׁרֶץ הַמְרֻקֶּמֶת</b>. שהתחיל להתרקם בה עובר. וריקום זה מטמא כשרץ מת (ראה ראב"ד בפירושו לספרא פרש' ה פ"ז ה"ב, ו, וראה תפארת יעקב חולין קכו,ב שנטה לומר שמדובר דווקא בריקום של שרץ מת).
<b>נִקְּבָה כָּל שֶׁהוּא הַנּוֹגֵעַ בָּהּ טָמֵא</b>. כדין הנוגע בקוליה.
<h3> יא</h3>
<b>שֶׁרֶץ שֶׁחֶצְיוֹ בָּשָׂר וְחֶצְיוֹ אֲדָמָה</b>. מין עכבר הגדל מהקרקע הנמצא בשלב שבו חציו בשר וחציו אדמה (למציאותה של ברייה כזו ראה פה"מ ותפא"י חולין ט,ו).
<b>וְאִם הִשְׁרִיץ עַל פְּנֵי כֻּלּוֹ</b>. אם חציו הבשרי של העכבר נוצר לכל אורכו מראשו ועד רגליו.
<h3> יב</h3>
<b>אִם יָכוֹל לְהִשָּׁרוֹת בְּפוֹשְׁרִין וכו'</b>. כדלעיל א,יג לגבי נבלה.
<b>וַאֲפִלּוּ כָּאֳכָלִים טְמֵאִים אֵינוֹ מְטַמֵּא</b>. ראה הלכות טומאת אוכלין ב,יח.
<b>וְשִׁלְדּוֹ</b>. השדרה והצלעות שלו (פה"מ נדה ז,א, וראה הלכות טומאת מת ג,ט).
<h3> יג</h3>
<b>שֶׁנִּתְפְּחוּ</b>. התנפחו.
<h2>פרק ה</h2>
<h3> א</h3>
<b>וּכְלֵי חֶרֶשׂ בָּאֲוִיר</b>. ראה לעיל א,א.
<b>הָרוֹאֶה אוֹתָהּ מִבְּשָׂרוֹ</b>. שיצאה ממנו.
<b>עַד שֶׁתֵּצֵא מִמֶּנּוּ וְיֵחָתֵם פִּי אַמָּה</b>. שצריך שהטיפה היוצאת דרך איבר הזכרות תגיע עד סופו ותסתום את פתחו (כס"מ).
<b>אֲפִלּוּ רָאָה בְּקֵיסָם וכו'</b>. אף על פי שהטיפה יצאה ממנו דרך קיסם חלול באופן שלא נגעה בבשרו, כיוון שיצאה מפי האמה נטמא משום רואה שכבת זרע (רשב"א וראשונים נוספים על בבלי נידה כב,א).
<b>וְאֶחָד הָרוֹאֶה מֵחֲמַת בְּשָׂרוֹ אוֹ הָרוֹאֶה בְּאֹנֶס</b>. בין אם ראה מחמת קישוי האיבר מרצון, ובין אם ראה לאונסו כגון בעקבות מאכל או משתה וכדומה (השווה הלכות מחוסרי כפרה ב,ב).
<h3> ב</h3>
<b>עַד שֶׁיִּהְיֶה בֶּן תֵּשַׁע שָׁנִים וְיוֹם אֶחָד</b>. שמגיל זה ואילך ביאתו נחשבת ביאה (הלכות אישות יא,ג).
<h3> ג</h3>
<b>וְנִמְשֶׁכֶת</b>. דביקה וצמיגית.
<h3> ד</h3>
<b>שֶׁאֵין כָּל גּוּפוֹ שֶׁל אָדָם מַרְגִּישׁ בָּהּ</b>. בשעה שיוצאת ממנו.
<b>בְּלֹא קִשּׁוּי</b>. של האיבר.
<b>אֵינָהּ מְטַמְּאָה מִשּׁוּם שִׁכְבַת זֶרַע</b>. אבל משום זוב הרי היא מטמאת בכגון כך (הלכות מחוסרי כפרה ב,א).
<b>נֶעֶקְרָה בְּהַרְגָּשָׁה</b>. שהרגיש שנעקרה ממקורה באיברי הזרע (ראה הלכות תרומות ז,ד).
<h3> ה</h3>
<b>בְּשָׂרוֹ</b>. איברו.
<b>הֲרֵי זֶה טָמֵא</b>. מדברי סופרים (לקמן הט"ו).
<h3> ו</h3>
<b>חֲלָקִין</b>. שאינם זורמים ברציפות אלא יוצאים טיפין טיפין (פה"מ מקוואות ח,ב).
<b>בַּתְּחִלָּה</b>. בתחילת ההשתנה.
<b>הֲרֵי זֶה טָמֵא</b>. שאלו סימנים של קרי.
<b>הָיוּ לְבָנִים וְנִמְשָׁכִין טָמֵא</b>. כדלעיל ה"ג.
<h3> ז</h3>
<b>שֶׁצִּחְצוּחֵי שִׁכְבַת זֶרַע</b>. שאריות שכבת הזרע.
<h3> ח</h3>
<b>שֶׁשִּׁמְּשָׁה מִטָּתָהּ</b>. וכעת היא טמאה מן התורה וטעונה טבילה (לקמן ה"ט).
<b>קֹדֶם שֶׁתְּקַנַּח עַצְמָהּ יָפֶה יָפֶה</b>. שלא תישאר על גופה שכבת זרע (פה"מ מקוואות ח,ד).
<h3> ט</h3>
<b>שֶׁנְּגִיעַת בֵּית הַסְּתָרִים אֵינָהּ נְגִיעָה</b>. שמקום הערווה נחשב כבית הסתרים ואין הנוגע שם נטמא (הלכות טומאת מת א,ג, וראה שם ה"ח).
<b>שֶׁנֶּאֱמַר אֲשֶׁר יִשְׁכַּב אִישׁ אֶת אִשָּׁה</b>. אין פסוק כזה, ונראה שהכוונה לפסוק: "ואשה אשר ישכב איש אתה שכבת זרע ורחצו במים וטמאו עד הערב" (ראה כס"מ על פי ספרא שהדרשה היא מהמילה 'ואשה' הנזכרת בתחילת הפסוק. ובמדור שינו"ס במהדורת פרנקל כתבו שהלימוד הוא מן הלשון "ישכב" שממנו נלמד שצריך שתהיה האישה ראויה לשכיבה, ופחות משלוש שנים אין ביאתה נחשבת ביאה כמבואר בהלכות איסורי ביאה א,יג).
<b>שֶׁלֹּא כְּדַרְכָּהּ</b>. ביאה בפי הטבעת, מאחור.
<b>לְפִיכָךְ</b>. כיוון שטומאת האישה אינה משום נגיעה אלא משום התשמיש עצמו.
<h3> י</h3>
<b>אַף עַל פִּי שֶׁהֶעֱרָה</b>. התחיל את הבעילה.
<b>עַד שֶׁיּוֹצִיא הָאִישׁ</b>. שכבת זרע.
<h3> יא</h3>
<b>שֶׁפָּלְטָה שִׁכְבַת זֶרַע</b>. ששימשה, ויצאה שכבת הזרע מגופה.
<b>בְּתוֹךְ שָׁלֹשׁ עוֹנוֹת</b>. שלאחר עונת התשמיש, כמבואר לקמן הי"ג.
<b>לְפִיכָךְ סוֹתֶרֶת יוֹם אֶחָד אִם הָיְתָה זָבָה</b>. הזבה צריכה לספור לטהרתה שבעה נקיים מיום שהפסיקה לראות דם (להגדרת הזבה ולפרטי דיניה ראה הלכות איסורי ביאה ו,א-יא). ואם פלטה שכבת זרע במהלכם, אותו היום אינו נספר לה (שם הט"ז).
<b>כְּאִישׁ שֶׁרָאָה קֶרִי</b>. כשם שהאיש שראה קרי סותר יום אחד אם היה זב (ראה הלכות מחוסרי כפרה ג,א-ב).
<b>וּמְטַמְּאָה בְּכָל שֶׁהוּא</b>. שדינה כרואה שכבת זרע, ולא כנוגע בה שאינו נטמא אלא בכעדשה (כדלעיל ה"א).
<b>אַף עַל פִּי שֶׁלֹּא יָצָאת לַחוּץ וכו'</b>. אף ששכבת זרע אינה מטמאת את הרואה אותה אלא עד שתצא מחוץ לגוף, לגבי הפולטת היא מטמאת אפילו בעודה בפנים.
<b>נֶעֶקְרָה וְהִגִּיעָה לְבֵין הַשִּׁנַּיִם נִטְמְאָה שֶׁהֲרֵי שִׁכְבַת זֶרַע כְּדָמָהּ וכו'</b>. אישה שראתה דם נטמאת ממנו כאשר הדם הגיע אל מחוץ לבין השיניים גם אם לא יצא מגופה (ראה הלכות איסורי ביאה ה,ב ושם הוגדר מקום זה), ובדומה לכך שכבת הזרע שפלטה מטמאה אותה אף שלא יצאה לחוץ.
<h3> יב</h3>
<b>שֶׁכְּבָר נִפְסְדָה צוּרָתָהּ</b>. ואינה נחשבת יותר כזרע המטמא.
<h3> יג</h3>
<b>וְהָאִישׁ שֶׁפָּרְשָׁה מִמֶּנּוּ שִׁכְבַת זֶרַע אֲפִלּוּ לְאַחַר כַּמָּה עוֹנוֹת</b>. כגון שנרבע על ידי זכר ופלט את הזרע ממעיו (כס"מ).
<b>וְהַפּוֹרֶשֶׁת מִמֶּנּוּ טָמֵא</b>. האדם שנפלטה ממנו שכבת זרע זו, הרי הוא טמא.
<h3> יד</h3>
<b>וְאִם יְכוֹלָה לִשְׁרוֹת מֵעֵת לְעֵת בְּפוֹשְׁרִין וכו'</b>. ראה לעיל א,יג.
<h3> טו</h3>
<b>כְּבָר בֵּאַרְנוּ בְּפֶרֶק זֶה שֶׁהָרוֹאֶה קֶרִי... וְכֵן הָאִשָּׁה שֶׁפָּלְטָה וכו'</b>. לעיל הל' א, ט, יא.
<b>כְּגוֹן מְהַרְהֵר וּמַטִּיל מַיִם</b>. לעיל הל' ה-ז.
<b>אֶלָּא לִתְרוּמָה</b>. שאסורים באכילת תרומה ומטמאים אותה בנגיעתם.
<h3> טז</h3>
<b>הֲרֵי אוֹתָהּ הַנִּפְלֶטֶת טְמֵאָה</b>. השכבת זרע טמאה כדין הנפלטת מאישה ישראלית (לעיל הי"ב), אבל הנכרית והבהמה אינן נטמאות ממנה שאינן מקבלות טומאה מן התורה (הלכות טומאת מת א,יג-יד).
<b>הֲרֵי הִיא סָפֵק אִם נִסְרְחָה אוֹ עֲדַיִן לֹא נִסְרְחָה</b>. שאינה דומה לגמרי לשכבת זרע הנפלטת מאישה ישראלית (לטעם החילוק ראה בבלי שבת פו,ב).
<h3> יז</h3>
<b>כְּבָר בֵּאַרְנוּ בְּהִלְכוֹת מְטַמְּאֵי מִשְׁכָּב</b>. ב,י.
<h3> יח</h3>
<b>גּוֹי שֶׁהִרְגִּישׁ</b>. שנעקרה ממנו שכבת זרע ממקורה.
<b>הֲרֵי זֶה סְפֵק טָמֵא</b>. שיש ספק אם הולכים אחר העקירה ובאותה שעה היה עדיין גוי ושכבת זרעו טהורה, או אחר היציאה לחוץ ואז הוא כבר ישראל ושכבת זרעו טמאה (לספק דומה ראה הלכות מטמאי משכב ומושב ב,ט).
<h3> יט</h3>
<b>פָּחוֹת מִבֶּן תֵּשַׁע</b>. ששכבת זרעו אינה מטמאת (לעיל ה"ב) ואין ביאתו נחשבת ביאה (הלכות אישות יא,ג).
<b>כְּמוֹ שֶׁבֵּאַרְנוּ</b>. לעיל הל' ב, יז.
<h2>פרק ו</h2>
<h3> א</h3>
<b>וְהִטַּהֲרוּ וְהַחֲלִיפוּ שִׂמְלֹתֵיכֶם</b>. משמע שאלוהי הנכר מטמאים.
<b>וּמְשַׁמְּשֶׁיהָ</b>. הכלים שמשרתים אותה בהם.
<b>וְתִקְרֹבֶת שֶׁלָּהּ</b>. מה שמקריבים לה.
<h3> ב</h3>
<b>וּכְלֵי חֶרֶשׂ בָּאֲוִיר</b>. ראה לעיל א,א.
<b>כְּשֶׁרֶץ</b>. בדומה לשרץ שאינו מטמא במשא (לעיל ד,ב).
<b>וְשִׁעוּרָהּ כַּזַּיִת לֹא תִּהְיֶה זוֹ חֲמוּרָה מִן הַמֵּת</b>. אף שנלמדת משרץ להקל שאינה מטמאת במשא, אינה נלמדת ממנו להחמיר לטמא בכעדשה (שם), אלא מטמאת בכזית כבשר המת המטמא בשיעור זה (הלכות טומאת מת ב,א, וראה לקמן ה"ג).
<h3> ג</h3>
<b>אֲפִלּוּ הָיָה כְּמַרְדֵּעַ</b>. בגודל של מלמד הבקר, שהיקפו טפח (הלכות טומאת מת כב,ד).
<b>שֶׁנֶּאֱמַר תִּזְרֵם כְּמוֹ דָוָה</b>. נאמר לגבי פסילי עבודה זרה שיש להרחיקם כמו שמתרחקים מטומאת נידה ('דוה').
<b>מַה הַנִּדָּה אֵינָהּ מְטַמְּאָה לְאֵבָרִים</b>. שאם נחתכה ידה או רגלה אינן מטמאות משום נידה (פה"מ שבת ט,א, וראה הלכות מטמאי משכב ומושב ח,ד שיש למשפט זה משמעות נוספת).
<h3> ה</h3>
<b>וְזוֹ חֻמְרָא בִּמְשַׁמְּשֶׁיהָ יָתֵר מֵעֲבוֹדָה זָרָה עַצְמָהּ</b>. שהיא אינה מטמאת לאיברים (לעיל ה"ג).
<h3> ו</h3>
<b>הַמַּכְנִיס רֹאשׁוֹ וְרֻבּוֹ לְבֵית עֲבוֹדָה זָרָה נִטְמָא כַּנּוֹגֵעַ</b>. שאוויר בית עבודה זרה מטמא (השווה הלכות טומאת מת יא,א, הלכות טומאת צרעת טז,ו).
<b>וְכֵן כְּלִי חֶרֶשׂ</b>. המקבל טומאה דרך אווירו.
<b>סַפְסָלִים וְקַתֶּדְרָאוֹת</b>. המקבלים טומאה כשאר כלים מגבם.
<h3> ז</h3>
<b>כִּנְבֵלָה</b>. המטמאת במגע ובמשא (לעיל א,א).
<b>שֶׁהַכָּתוּב קְרָאָן זִבְחֵי מֵתִים</b>. כך מכנה הכתוב את הדברים שהוקרבו לעבודה זרה שהם כזבחים מתים, דהיינו כנבלה (וראה גם לעיל ב,י).
<b>וְאַף עַל פִּי שֶׁאֵין תִּקְרֹבֶת עֲבוֹדָה זָרָה שֶׁל אֳכָלִים בְּטֵלָה לְעוֹלָם לְהַתִּירָהּ בַּהֲנָיָה</b>. שעבודה זרה ומשמשיה וכן תקרובת שלה אסורים בהנאה (הלכות עבודה זרה ז,ב), ואם ביטלוה קודם שתגיע לידי ישראל היא ומשמשיה מותרים, למעט תקרובת שאינה בטלה לעולם (שם ח,ח-ט).
<b>אִם בִּטְּלָהּ</b>. פסל אותה וחיללה מלהיות תקרובת לעבודה זרה.
<b>אֲבָל כְּלִי שֶׁהוּא תִּקְרֹבֶת עֲבוֹדָה זָרָה שֶׁבִּטְּלוֹ טָהוֹר</b>. שמכיוון שיש אפשרות לטהר כלי על ידי טבילתו במקווה, מועיל הביטול לטהרו מטומאה (בבלי עבודה זרה נב,א, וראה ר"ן ורש"ש שם).
<h3> ח</h3>
<b>הֲרֵי יֵין נְסִיכָם כְּחֵלֶב זְבָחֵימוֹ</b>. שדין היין שנתנסך לעבודה זרה שווה לדין הזבח שקרב לה (וכן לעניין איסור הנאה, הלכות מאכלות אסורות יא,א-ב).
<b>סְתָם יֵינָם שֶׁל גּוֹיִם</b>. יין של גויים שלא ידוע אם נתנסך, שהוא אסור בשתייה ובהנאה מגזרת חכמים (ראה שם הל' ג-ד).
<h3> יב</h3>
<b>מְטַמֵּא בְּגָדִים</b>. והוא הדין לכל הכלים שנוגע בהם בשעת חיבורו במטמאיו, למעט אדם וכלי חרס (ראה הלכות פרה ה,ב ובפסקים ושיטות שם).
<b>עָשָׂה אוֹתָן רִאשׁוֹן</b>. כאילו נגעו באב הטומאה.
<b>וְהַמֶּרְכָּב</b>. כלי הראוי לרכיבה שנטמא על ידי מדרס הזב (ראה הלכות מטמאי משכב ומושב ו,א; ז,א).
<b>כְּמוֹ שֶׁבֵּאַרְנוּ</b>. לעיל א,א, הלכות מטמאי משכב ומושב ו,ב.
<h3> יג</h3>
<b>מֵי חַטָּאת שֶׁיֵּשׁ בָּהֶן כְּדֵי הַזָּיָה</b>. מי אפר פרה אדומה שיש בהם שיעור הראוי להזאה, שהם מטמאים את מי שנוגע או נושא אותם שלא לצורך (ראה הלכות פרה טו,א).
<b>וּכְבָר בֵּאַרְנוּ</b>. הלכות טומאת מת א,ז.
<b>בְּנוּמֵי הַמֶּרְכָּב</b>. חוטים היוצאים ממנו.
<h3> יד</h3>
<b>כְּמוֹ שֶׁבֵּאַרְנוּ</b>. לעיל ג,א.
<b>הֲרֵי זֶה פּוֹרֵשׁ מִמְּטַמְּאָיו</b>. נחשב שפרש מן הטומאה ואינו מטמא בגדים יותר (שם).
<h3> טו</h3>
<b>וּפָרִים וּשְׂעִירִים הַנִּשְׂרָפִין</b>. חמש החטאות הנשרפות (ראה הלכות מעשה הקרבנות א,טו-טז).
<b>וְהַמְשַׁלֵּחַ אֶת הַשָּׂעִיר</b>. לעזאזל, ביום הכיפורים.
<b>שֶׁבִּשְׁעַת מַעֲשֵׂיהֶן מְטַמְּאִין בְּגָדִים</b>. שהמתעסק בשרפתם מטמא בגדים.
<b>כְּמוֹ שֶׁבֵּאַרְנוּ</b>. הלכות פרה ה,א-ד.
<h3> טז</h3>
<b>מִשְׁכָּב</b>. כלי הראוי לשכיבה שנטמא על ידי מדרס הזב, שהוא מטמא במגע ובמשא והנוגע בו או נושאו מטמא בגדים (הלכות מטמאי משכב ומושב ו,ב).
<b>שֶׁדָּרַס עַל הַמִּשְׁכָּב</b>. טימא אותו באחת מן הדרכים שמטמאת טומאת מדרס (ראה שם ז,א).
<h2>פרק ז</h2>
<h3> ב</h3>
<b>וְהוּא שֶׁיִּהְיוּ אוֹתָן הַמַּשְׁקִין טְמֵאִים מֵחֲמַת אָב מֵאֲבוֹת הַטֻּמְאוֹת וכו'</b>. שהמקור ממנו הגיעה הטומאה והתפשטה למשקים אלו הוא אב טומאה (כדלקמן ה"ה, בניגוד לטומאות שמקורם בגזרת חכמים ולא הגיעו מאב טומאה, כדלקמן ח,י).
<b>גְּזֵרָה מִשּׁוּם מַשְׁקֵה הַזָּב וכו'</b>. רוקו, שכבת זרעו ומימי רגליו של הזב (וכן של שאר מטמאי משכב ומושב), שהם משקים המטמאים כלים מן התורה, ומחמתם גזרו חכמים על כל המשקים הטמאים שיטמאו כלים.
<b>כְּמוֹ שֶׁבֵּאַרְנוּ</b>. הלכות מטמאי משכב ומושב א,יד-טו.
<h3> ג</h3>
<b>אִם נָפְלוּ לַאֲוִיר כְּלִי חֶרֶשׂ נִטְמָא כֻּלּוֹ</b>. אף שלא נגעו בו כלל, שכלי חרס מקבל טומאה דרך אווירו (הלכות טומאת מת ו,ג, הלכות כלים יג,א).
<b>שֶׁיֵּשׁ לוֹ תּוֹךְ</b>. בית קיבול.
<b>בִּכְלֵי שֶׁטֶף</b>. כלי עץ ושאר כלים שיש להם טהרה במקווה (למעט כלי חרס).
<b>נִטְמְאוּ אֲחוֹרָיו בִּלְבַד וכו'</b>. שרק הצד החיצוני שלו נחשב טמא, אך לא הצד הפנימי שבתוכו (ראה גם הלכות כלים יג,ד).
<b>בַּמֶּה דְּבָרִים אֲמוּרִים לִתְרוּמָהאֲבָל לְקֹדֶשׁ... כֻּלּוֹ שֵׁנִי לַטֻּמְאָה</b>. שלעניין תרומה נחשב תוכו של כלי זה כטהור לגמרי ואינו מטמא אותה, אבל לקודש הוא נחשב שני לטומאה ומטמא אותו (ודין טומאת אחורי כלי זה יבואר לקמן הל' ה-ו).
<h3> ד</h3>
<b>כְּבָר בֵּאַרְנוּ</b>. לעיל ה"א.
<b>כְּדֵי שֶׁלֹּא יִשְׂרְפוּ עַל טֻמְאָה זוֹ תְּרוּמָה וְקָדָשִׁים</b>. שטומאות שהן גזרה מדברי חכמים אין שורפים עליהן תרומה וקדשים (ראה גם הלכות טומאת מת ב,ז, הלכות כלים יז,ה).
<h3> ה</h3>
<b>כְּבָר בֵּאַרְנוּ וכו'</b>. הלכות טומאת מת ה,ח.
<b>וְכֻלָּן מְטַמְּאִין אֶת הַכֵּלִים</b>. מדברי סופרים (כדלעיל ה"ב).
<b>אֲפִלּוּ הָיוּ מַשְׁקֵה חֻלִּין</b>. אף על פי שאחורי הכלי שנטמאו במשקין הם שני לטומאה (לעיל ה"ג) ואין החולין מקבלים טומאה משני לטומאה (לקמן יא,ב), לגבי המשקים גזרו שיקבלו טומאה אפילו באופן זה.
<h3> ו</h3>
<b>אֲפִלּוּ אָכְלֵי תְּרוּמָה הֲרֵי אֵלּוּ טְהוֹרִים וכו'</b>. אף על פי שהתרומה הנוגעת בשני לטומאה נפסלת (לקמן יא,ג), אין אחורי הכלי פוסלים אותה, כיוון שהם נחשבים שניים רק לעניין שמטמאים משקים ולעניין הקודש, אך לא לעניין אוכלים של תרומה.
<b>כְּמוֹ שֶׁבֵּאַרְנוּ</b>. לעיל ה"ג.
<h2>פרק ח</h2>
<h3> א</h3>
<b>נִטְמְאוּ יָדָיו בִּלְבַד</b>. אך לא שאר גופו, שאין האדם נטמא בנגיעתו בראשון לטומאה (הלכות טומאת מת ה,ז).
<b>עַד הַפֶּרֶק</b>. עד פרק כף היד (ראה גם הלכות מקוואות יא,ד).
<b>וְכֵן הַמַּכְנִיס יָדָיו לַאֲוִיר כְּלִי חֶרֶשׂ שֶׁנִּטְמָא בְּאַב הַטֻּמְאָה</b>. שכלי חרס נטמא ומטמא דרך אווירו.
<b>אוֹ שֶׁהִכְנִיס יָדָיו לְבַיִת מְנֻגָּע</b>. ראה גם הלכות טומאת צרעת טז,ח.
<h3> ב</h3>
<b>אֲפִלּוּ הַמַּכְנִיס יָדָיו לְבַיִת הַמְנֻגָּע</b>. שבית המנוגע הוא אב הטומאה, ואדם שהכניס ראשו ורובו אליו נטמא ונעשה ראשון (הלכות טומאת צרעת טז, ו).
<b>אוֹ שֶׁנָּגַע בְּיָדָיו בְּאָדָם שֶׁהוּא מְטַמֵּא בְּגָדִים עַד שֶׁלֹּא פֵּרֵשׁ מִמְּטַמְּאָיו</b>. אף שאדם זה מטמא את כל הבגדים והכלים שנוגע בהם והם נעשים ראשון לטומאה (ראה לעיל ו,יב), הידיים שנגעו בו נעשות שניות.
<h3> ג</h3>
<b>הַפִּגּוּל וְהַנּוֹתָר</b>. בשר קרבנות שנפסלו (להגדרתם ראה הלכות פסולי המוקדשין יג,א-ג).
<b>וְצָרִיר שֶׁל מְנָחוֹת</b>. חלק יבש מן המנחה שלא נבלל בשמן (רש"י פסחים כ,א, וראה פה"מ מעשר שני ב,ד, מילון ר' תנחום הירושלמי ערך 'צרד').
<b>הֲרֵי הֵן כְּרִאשׁוֹן לַטֻּמְאָה...לְפִיכָךְ מְטַמְּאִין אֶת הַיָּדַיִם בְּכַבֵּיצָה</b>. שחכמים גזרו שהפיגול והנותר יטמאו את הידיים (לטעם הגזרה ראה בבלי פסחים קכ,ב-קכא,א). ולגבי הצריר של מנחות יש שהסביר שמדובר במנחה שנפסלה מחמת שחיסר שמנה והיא מטמאה כפיגול וכנותר (מרכה"מ הלכות טומאת אוכלין י,יז, וראה ריק"ו, כס"מ ועוד שביארו באופן אחר).
<b>וְאֵין הַפִּגּוּל וְהַנּוֹתָר מִצְטָרְפִין אַף עַל פִּי שֶׁשִּׁעוּרָן שָׁוֶה בְּכַבֵּיצָה וכו'</b>. בדרך כלל שני דברים שמטמאים באותו האופן ובאותו השיעור מצטרפים זה עם זה לטמא אחרים (ראה הלכות טומאת אוכלין ד,יא-יב). אבל הפיגול והנותר אינם מצטרפים לטמא את הידיים מכיוון שיש להם שמות שונים והקלו בטומאת ידיים שהיא מדברי חכמים ששני שמות לא יצטרפו יחד (משנה מעילה ד,ה ופה"מ שם).
<b>אֲבָל שְׁאָר הָאֳכָלִים מִצְטָרְפִין</b>. שהאוכלים נחשבים כולם כשם אחד.
<b>שֶׁאֵין אֳכָלִים טְמֵאִים מְטַמְּאִין אֶת הַיָּדַיִם עַד שֶׁיִּהְיוּ כַּבֵּיצָה</b>. ראה גם הלכות טומאת אוכלין ד,א.
<h3> ד</h3>
<b>קֻלְיַת הַפִּגּוּל</b>. עצם סתומה שיש בה מוח.
<b>אַף עַל פִּי שֶׁהִיא סְתוּמָה</b>. שאין בה נקב, וממילא אין נטמאים מהמוח שבתוכה (ראה לעיל ב,יא-יב, ד,ט).
<b>הוֹאִיל וְנַעֲשׂוּ בָּסִיס לְדָבָר הָאָסוּר</b>. מכיוון ששימשו בסיס לבשר הפיגול או הנותר שעליהן, הרי הן מטמאות כמותם גם אם כעת אין עליהן בשר (ריק"ו).
<h3> ה</h3>
<b>שֶׁיָּצָא חוּץ לִמְחִצָּתוֹ</b>. מחוץ לגבול המקום שבו מותר לאכול אותו (ראה הלכות מעשה הקרבנות יא,ו).
<b>כְּמוֹ שֶׁיִּתְבָּאֵר</b>. לקמן יד,יא-יב.
<b>וְאִם בְּשַׂר פֶּסַח שֶׁיָּצָא חוּץ לַבַּיִת הוּא</b>. שפסח היוצא מחוץ לבית שבו נאכל נאסר באכילה כבשר קדשים שיצא מחוץ למחיצתו (הלכות קרבן פסח ט,א-ב).
<b>בְּנֵי חֲבוּרָה זְרִיזִין הֵן</b>. שנזהרים בשמירתו שלא יצא, ולפיכך לא גזרו בו חכמים טומאה.
<h3> ו</h3>
<b>כְּמוֹ שֶׁיִּתְבָּאֵר</b>. לקמן יא הל' ג-ד, ז.
<h3> ז</h3>
<b>אֲבָל לְקֹדֶשׁ אִם נִטְמֵאת יָדוֹ אַחַת וְנָגַע בַּשְּׁנִיָּה טִמְּאָהּ</b>. כמבואר לקמן יב,יב.
<b>וּשְׁתֵּיהֶן צְרִיכוֹת טְבִילָה לְקֹדֶשׁ</b>. טבילת הידיים במקווה שיש בו ארבעים סאה בכוונה להיטהר לקודש (ראה הלכות מקוואות ט,ה ולקמן יג,ב).
<b>בִּנְטִילַת יָדַיִם בִּלְבַד יִטְהֲרוּ יָדָיו</b>. ודיני נטילת ידיים לתרומה יתבארו בהלכות מקוואות פרק יא.
<h3> ח</h3>
<b>מִפְּנֵי שֶׁהַיָּדַיִם עַסְקָנִיּוֹת</b>. ומן הסתם נגעו בטומאה.
<b>וְנִשְׂרֶפֶת עַל טֻמְאָה זוֹ</b>. אף על פי שטומאה זו מגזרת חכמים בלבד.
<h3> ט</h3>
<b>לָט</b>. עוטף.
<b>בְּמַפָּה</b>. יריעת בד.
<b>בְּחֻלִּין שֶׁנַּעֲשׂוּ עַל טָהֳרַת הַקֹּדֶשׁ אוֹ טָהֳרַת הַתְּרוּמָה</b>. חולין שמקפידים על טהרתם כדרגת טהרת הקודש או התרומה.
<b>לְפִי שֶׁאֵינוֹ מַקְפִּיד עֲלֵיהֶן</b>. שהאוכל אותם אינו יודע להיזהר ככהנים האוכלים תרומה (רש"י חולין קז,ב). ואולי טעמו מפני שגם אם נטמאו אין שורפים אותם, ולפיכך פחות מקפידים עליהם.
<h3> י</h3>
<b>עָשׂוּ אוֹתָן תְּחִלָּה</b>. שאפילו שני לטומאה מטמא את המשקים להיות תחילה (ראשון לטומאה).
<b>כְּמוֹ שֶׁבֵּאַרְנוּ</b>. לעיל ז,ה.
<b>שֶׁעִקַּר טֻמְאַת הַיָּדַיִם מִדִּבְרֵיהֶן</b>. ורק משקים שנטמאו מחמת אב טומאה מטמאים כלים (לעיל שם ה"ב).
<b>עַד שֶׁיִּטְבֹּל</b>. ולאחר שטבל נטהר ואינו צריך הערב שמש (ראה לקמן ט,א).
<b>וְאִם נָגַע בָּאֳכָלִים עָשָׂה אוֹתָן שְׁלִישִׁי</b>. וכגון שהאוכלים הללו תרומה או קודש, שאילו בחולין אין שני עושה שלישי (ראה לקמן יא,ב-ג).
<b>וְיִשְׁתֶּה עָלָיו</b>. ביחד אתו.
<b>וּכְבָר בֵּאַרְנוּ בִּתְרוּמוֹת</b>. ז,ג.
<h3> יא</h3>
<b>כַּחֲצִי פְּרָס שֶׁהוּא כַּבֵּיצָה וּמֶחֱצָה</b>. פרס הוא חצי כיכר לחם ושיעורו שלוש ביצים, לפיכך חצי פרס הוא שיעור של ביצה ומחצה.
<b>סוֹחֶקֶת</b>. עודפת מעט.
<b>רְבִיעִית</b>. רביעית הלוג.
<b>לִפְסֹל אֶת הַגְּוִיָּה</b>. לטמא את גופו של האדם שיפסול את התרומה (פה"מ עירובין ח,ב, וראה גם הלכות טומאת אוכלין ד,ג).
<b>אָכַל מְעַט וְשָׁהָה וכו'</b>. ובכל אכילה לא היה שיעור המטמא.
<b>אִם יֵשׁ מִתְּחִלָּה וְעַד סוֹף כְּדֵי אֲכִילַת פְּרָס</b>. שמתחילת האכילה הראשונה ועד סוף האכילה האחרונה יש זמן הנדרש כדי לאכול לחם בשיעור שלוש ביצים (פרס).
<b>אָכַל פָּחוֹת מִכַּשִּׁעוּר וְטָבַל וְעָלָה... הֲרֵי אֵלּוּ מִצְטָרְפִין</b>. שמאחר שהטבילה אינה נצרכת לאכילה שאין בה כשיעור, אין היא מחלקת בין האכילות.
<h3> יב</h3>
<b>הֲרֵי הַבֵּן טָהוֹר</b>. ואף על פי שהחלב שהוא יונק טמא שהרי יצא מגופה של אמו הטמאה (ראה לקמן י,ד).
<h3> יג</h3>
<b>הַמְעֻבֶּרֶת הִתִּירוּ לָהּ שֶׁתִּהְיֶה אוֹכֶלֶת אֳכָלִים טְמֵאִים וכו'</b>. כאשר המעוברת אוכלת אוכלים טמאים פחות מכשיעור ושוהה ביניהם, אף אם בסך כל האכילות יש כמות מרובה לא הצריכו חכמים טבילה, ואף לא מצד חומרה או מידת חסידות, כדי שלא תימנע מלאכול ותסתכן (ריק"ו).
<h2>פרק ט</h2>
<h3> א</h3>
<b>בְּמַיִם שְׁאוּבִין</b>. מים ששאבו אותם שהם פסולים לטבילה (הלכות מקוואות ד,א-ב).
<b>שְׁלֹשֶׁת לֻגִּין</b>. ולוג הוא כשליש ליטר (לטעם שדווקא שיעור זה הוא המטמא ראה או"ש).
<b>וְאִם נָגַע בָּאֳכָלִין עָשָׂה אוֹתָן שְׁלִישִׁי</b>. במקרה שהם תרומה או כיוצא בה (ראה לקמן יא,ב-ג).
<b>טִמְּאָן וְעָשָׂה אוֹתָן תְּחִלָּה וכו'</b>. ראה לעיל ז,ה.
<b>אֲבָל לֹא לְטַמֵּא כֵּלִים</b>. כיוון שרק משקים שנטמאו מחמת אב טומאה מטמאים כלים (לעיל ז,ב, ח,י).
<b>טְבוּלֵי יוֹם</b>. אנשים הטעונים הערב שמש לאחר טבילתם.
<b>וְהָיוּ טוֹבְלִין בְּזִלְזוּל בְּלֹא כַּוָּנָה</b>. והטובל בלא כוונה אינו טהור אלא לחולין בלבד אך לא למעשר שני, לתרומה ולקדשים (לקמן יג,ב, הלכות מקוואות א,ח).
<b>אֵינוֹ צָרִיךְ הַעֲרֵב שֶׁמֶשׁ וכו'</b>. אינו צריך להמתין לערב כדי להיטהר לגמרי, שלא כטבול יום שנטמא מאב הטומאה שצריך הערב שמש (לקמן י,א).
<b>וְכֵן הָאוֹכֵל אֳכָלִים טְמֵאִים וְהַשּׁוֹתֶה מַשְׁקִין טְמֵאִים</b>. שהוא שני לטומאה מגזרת חכמים (לעיל ח,י).
<b>וְכֵן כֵּלִים שֶׁנִּטְמְאוּ בְּמַשְׁקִין</b>. ראה לעיל ז,ב.
<h3> ב</h3>
<b>מִשְּׁנֵי כֵּלִים אוֹ מִשְּׁלֹשָׁה... נָפְלוּ מֵאַרְבָּעָה כֵּלִים אֵינָן מִצְטָרְפִין</b>. השווה הלכות מקוואות ה,א.
<b>וְנָפְלוּ עַל רֻבּוֹ מִן הַצַּד אוֹ מִלְּמַטָּה</b>. שנפלו המים על החלקים הצדדיים או התחתונים של גופו, ולא על חלקי הגוף הקרובים לראשו.
<h3> ד</h3>
<b>יַיִן וְשֶׁמֶן דְּבַשׁ וְחָלָב</b>. והוא הדין לשאר מי פירות (השווה הלכות מקוואות ז,א).
<b>שֶׁהֲרֵי נָגְעוּ בְּשֵׁנִי</b>. והוא מטמא את המשקים להיות תחילה (לעיל ז,ה, ולעיל ה"א).
<h3> ה</h3>
<b>כְּמוֹ שֶׁבֵּאַרְנוּ</b>. לעיל ח,א.
<h3> ו</h3>
<b>רְצוּעוֹת תְּפִלִּין עִם הַתְּפִלִּין</b>. התפילין מטמאות משום הפרשיות שבתוכן, והרצועות מטמאות כאשר הן מחוברות בהן.
<b>וְגִלָּיוֹן שֶׁבַּסֵּפֶר</b>. הקטעים החלקים שבקלף של ספר תורה.
<b>שֶׁלְּמַעְלָן וְשֶׁלְּמַטָּן וכו'</b>. והוא הדין לגיליון שבין דף לדף (פה"מ ידיים ג,ד וראה תוי"ט שם).
<b>שֶׁבַּתְּחִלָּה</b>. בתחילת הספר.
<b>וּמְגִלָּה שֶׁכָּתוּב בָּהּ מִן הַתּוֹרָה</b>. יריעה של ספר תורה (פה"מ שם ג,ה).
<b>כְּפָרָשַׁת וַיְהִי בִּנְסֹעַ הָאָרֹן</b>. פרשייה זו נחשבת כספר לעצמו, ולפיכך למדו ממנה את מספר האותיות הנחשבות כספר שלם (פה"מ שם, וראה גם הלכות שבת כג,כח).
<h3> ז</h3>
<b>תַּרְגּוּם שֶׁבְּעֶזְרָא וְשֶׁבְּדָנִיֵּאל</b>. הפרשיות שבספרים אלו הכתובות בלשון ארמית.
<b>בִּכְתַב עִבְרִית</b>. כתב עברי קדום.
<b>כְּתוּבִין אַשּׁוּרִית</b>. כתב הקודש המשמש לכתיבת ספרי התורה (ראה הלכות תפילין א,יט).
<h3> ח</h3>
<b>לַתִּינוֹק לְהִתְלַמֵּד בּוֹ</b>. שילד ילמד ממנו.
<b>אַף עַל פִּי שֶׁאֵינוֹ רַשַּׁאי</b>. ראה הלכות ספר תורה ז,יד (וראה פסקים ושיטות שם).
<h3> ט</h3>
<b>הַמְּשִׁיחוֹת וְהָרְצוּעוֹת שֶׁתְּפָרָן לַסֵּפֶר אַף עַל פִּי שֶׁאֵינוֹ רַשַּׁאי לְקַיְּמָן</b>. חוטים ורצועות שתפר באמצעותם את הספר אף על פי שאין תופרים את הספר אלא בגידים (ראה הלכות ספר תורה ט,יג, זר זהב ומנחת ביכורים תוספתא ידיים ב,ה), ויש מפרשים שתפר אותם בגוף הספר לצורך קשירתו וכדומה (מג"א או"ח קמז, וראה חזו"א ידיים ח,ד).
<h3> י</h3>
<b>וְתֵבָה שֶׁל סֵפֶר</b>. ארון הקודש.
<b>וּמִטְפְּחוֹת סְפָרִים בִּזְמַן שֶׁהֵן תְּפוּרוֹת</b>. שתפרו אותם במיוחד לתשמיש ספר תורה (ראה ח"ד ידיים ב,יב).
<b>הַבְּרָכוֹת</b>. כתב של נוסח לשון הברכות.
<h3> יא</h3>
<b>סִפְרֵי הַמִּינִים</b>. ספרי הקודש שנכתבו בידי אפיקורסים או שנמצאו בידם (ראה הלכות יסודי התורה ו,ח, הלכות תפילין מזוזה וספר תורה א,יג), וכן החיבורים שלהם שיש בהם ציטוטים מן התורה (מאירי שבת קטז,א).
<b>פָּרָשַׁת שׂוֹטָה</b>. המגילה שמשתמשים בה בהשקאת הסוטה (ראה הלכות סוטה ג,ח-י).
<h2>פרק י</h2>
<h3> א</h3>
<b>כְּמוֹ שֶׁבֵּאַרְנוּ</b>. הלכות טומאת מת ה,ח.
<b>הֲרֵי הוּא כְּשֵׁנִי לַטֻּמְאָה</b>. אך אינו שני לטומאה ממש, שאינו מטמא אחרים באותו אופן שמטמא השני לטומאה (ראה לקמן הל' ג-ו), וטעם הדבר שמאחר שטבל טומאתו קלושה (ראה בבלי מעילה ח,ב, פה"מ הקדמה לסדר טהרות).
<b>עַד שֶׁיַּעֲרִיב שִׁמְשׁוֹ</b>. שיגיע הערב אחר טבילתו ויצאו שלושה כוכבים בינוניים והוא כשליש שעה אחרי השקיעה (הלכות תרומות ז,ב).
<h3> ב</h3>
<b>כְּגוֹן שֶׁטָּבַל מִזִּיבוּת אוֹ מִטֻּמְאַת מֵת וְצָרַעַת</b>. שבמקרים אלו היה אב הטומאה קודם הטבילה וטימא אדם וכלים.
<b>מִטֻּמְאַת שֶׁרֶץ וְכַיּוֹצֵא בּוֹ</b>. שהיה ראשון לטומאה קודם הטבילה.
<b>בֵּין מִדִּבְרֵיהֶם</b>. כגון שנטמא באחד מאבות הטומאה שהם מדברי סופרים (לרשימתם ראה פה"מ בהקדמה לסדר טהרות; אבל אם נטמא באחת משאר הטומאות שעיקרן מדבריהם אינו טעון הערב שמש, כדלעיל ט,א).
<h3> ג</h3>
<b>פּוֹסֵל הַכֹּל</b>. שכל הנוגע בו נעשה 'פסול', כלומר שהוא עצמו טמא אך אינו מטמא אחרים (לקמן יא,א).
<b>טִמְּאָן וַהֲרֵי הֵן רְבִיעִי לַטֻּמְאָה</b>. אף שטבול יום הוא שני לטומאה, אם נגע בקודש עשהו רביעי, משום שרק הקודש הרביעי לטומאה נחשב פסול שאינו מטמא אחרים (ראה לקמן יא,ד).
<b>מְחֻסַּר כִּפּוּרִים</b>. זב, זבה, יולדת ומצורע שטבלו והעריבו שמשן אך עדיין לא הביאו קרבנותיהם, והם אסורים באכילת קדשים (הלכות מחוסרי כפרה א,א).
<b>בִּנְגִיעַת הַקֹּדֶשׁ אֶחָד הוּא</b>. ששניהם פוסלים את הקודש. אבל לגבי תרומה דינם שונה שהמחוסר כיפורים מותר בתרומה (לקמן יב,טו).
<b>הַמַּשְׁקִין תְּחִלָּה לְעוֹלָם</b>. שאפילו משקים שנטמאו על ידי שני לטומאה נעשים ראשון לטומאה מגזרת חכמים (ראה לעיל ז,ה).
<h3> ד</h3>
<b>כְּמוֹ שֶׁבֵּאַרְנוּ</b>. לעיל ז,ה.
<b>חוּץ מִזָּב וַחֲבֵרָיו וכו'</b>. הזב ושאר מטמאי משכב ומושב, שהרוק, שכבת הזרע ומי הרגליים שלהם הם אב הטומאה (ראה הלכות מטמאי משכב ומושב א,יד-טז).
<b>אֲפִלּוּ אוֹכֵל אֳכָלִים טְמֵאִים אוֹ שָׁתָה מַשְׁקִין טְמֵאִים</b>. שהוא שני לטומאה מגזרת חכמים (ראה לעיל ח,י).
<h3> ה</h3>
<b>שֶׁאֵין שְׁלִישִׁי שֶׁבַּתְּרוּמָה... מְטַמְּאִין מַשְׁקֶה אַחֵר אוֹ אֹכֶל אַחֵר</b>. שאינם מטמאים אוכלים ומשקים של חולין או של תרומה (אבל אוכלים או משקים של קודש נטמאים על ידי השלישי שבתרומה, כדלקמן יא,ח).
<b>וְאִם הָיוּ יָדָיו טְמֵאוֹת הֲרֵי הַמַּשְׁקֶה טָמֵא</b>. שהידיים מטמאות את המשקים לעשותם תחילה (ח,י), אך הקדרה טהורה, שאין משקים הנטמאים מחמת הידיים מטמאים כלים (שם).
<b>וְזֶה חֹמֶר בַּיָּדַיִם מַה שֶּׁאֵין בִּטְבוּל יוֹם</b>. וראה הלכות טומאת אוכלין ז,ט, חומר נוסף בידיים מטבול יום.
<b>שֶׁסְּפֵק טְבוּל יוֹם פּוֹסֵל מִסָּפֵק</b>. ראה הלכות טומאת אוכלין ט,ג.
<b>וּסְפֵק הַיָּדַיִם טָהוֹר כְּמוֹ שֶׁיִּתְבָּאֵר</b>. לקמן יד,א, יד,יא.
<h3> ו</h3>
<b>כְּמוֹ שֶׁבֵּאַרְנוּ</b>. לעיל ח,י ובהלכה הקודמת.
<h3> ז</h3>
<b>אוֹ הַבָּא רֹאשׁוֹ וְרֻבּוֹ בְּמַיִם שְׁאוּבִין</b>. ראה לעיל ט,א.
<b>כְּמוֹ שֶׁבֵּאַרְנוּ</b>. לעיל ז,ב-ג.
<h3> ח</h3>
<b>כְּבָר בֵּאַרְנוּ שֶׁכְּלִי חֶרֶשׂ לֹא יִהְיֶה אַב טֻמְאָה לְעוֹלָם</b>. הלכות טומאת מת ה,ו.
<h3> י</h3>
<b>מֵי חַטָּאת</b>. המים שנותנים בהם את אפר הפרה אדומה, שהם אב הטומאה ומטמאים את הנוגע בהם או הנושאם שלא לצורך (הלכות פרה טו,א).
<b>נִטְמְאוּ מִדִּבְרֵי תּוֹרָה וַהֲרֵי הֵן כְּרִאשׁוֹן לַטֻּמְאָה לְטַמֵּא אֲחֵרִים מִדִּבְרֵיהֶם</b>. שמדין תורה הם שני לטומאה שאינו מטמא אחרים כיוון שנגעו בראשון, אבל מגזרת חכמים הם נעשו ראשון לטומאה המטמא אחרים.
<b>כְּמוֹ שֶׁבֵּאַרְנוּ</b>. לעיל ז,ה.
<b>כְּמוֹ שֶׁבֵּאַרְנוּ</b>. לעיל הל' ג-ד.
<h2>פרק יא</h2>
<h3> ב</h3>
<b>שֶׁנֶּאֱמַר</b>. לגבי טומאת השרצים.
<b>וּכְלִי חֶרֶשׂ שֶׁנָּפַל הַשֶּׁרֶץ לַאֲוִירוֹ רִאשׁוֹן</b>. שכלי חרס נטמא דרך אווירו.
<b>וְהָאֹכֶל שֶׁבַּכְּלִי שֵׁנִי</b>. שהאוכל נטמא מאוויר כלי חרס שהוא ראשון לטומאה.
<b>הַתַּנּוּר</b>. שהוא כלי חרס.
<b>הַפַּת שְׁנִיָּה שֶׁהַתַּנּוּר רִאשׁוֹן</b>. אף שהפת נמצאת יחד עם השרץ באוויר התנור, אין היא נטמאת ישירות מן השרץ אלא רק בעקבות התנור.
<h3> ג</h3>
<b>וּמִנַּיִן לְאֹכֶל שְׁלִישִׁי שֶׁהוּא פָּסוּל וכו'</b>. לעיל י,ט נאמר שפסול זה מדברי סופרים ולכן נראה שהלימוד כאן הוא בגדר אסמכתא בלבד (אברהם יגל, וראה גם הלכה הבאה).
<b>שֶׁנֶּאֱמַר</b>. לגבי טבול יום.
<b>וְאַחַר יֹאכַל מִן הַקֳּדָשִׁים</b>. וחכמים דרשו ש"קדשים" האמורים כאן הם תרומה (ראה בבלי יבמות עד,ב).
<b>וְאִם נָגַע בָּהּ פְּסוּלָה</b>. כדלעיל י,ג.
<h3> ד</h3>
<b>וּמִנַּיִן לִשְׁלִישִׁי בַּקֹּדֶשׁ שֶׁהוּא טָמֵא וכו'</b>. לעיל י,ט נאמר שטומאה זו מדברי סופרים ולכן נראה שהלימוד כאן הוא בגדר אסמכתא בלבד (שו"ת רדב"ז אלף תקנז ועוד).
<b>שֶׁנֶּאֱמַר</b>. לגבי בשר הקרבן.
<b>וּכְבָר קָרָא הַכָּתוּב לַשֵּׁנִי טָמֵא וכו'</b>. כדלעיל ה"ב.
<b>נִטְמָא וְיִשָּׂרֵף</b>. כהמשך הפסוק שם: "לא יאכל באש ישרף".
<b>אָסוּר בַּקֹּדֶשׁ עַד שֶׁיָּבִיא כַּפָּרָתוֹ</b>. הלכות מחוסרי כפרה א,א, הלכות פסולי המוקדשין יח,יד.
<h3> ה</h3>
<b>בְּשַׂר תַּאֲוָה</b>. בשר חולין.
<h3> ו</h3>
<b>חִבּוּרֵי אֳכָלִין עַל יְדֵי מַשְׁקִין הֲרֵי הֵן חִבּוּר וכו'</b>. אוכלים המחוברים זה לזה על ידי משקה נחשבים כמחוברים, שאם נגעה טומאה באחד מהם הרי גם השני טמא.
<b>וְהַדָּבָר סָפֵק אִם הֵן חֲשׁוּבִין כְּגוּף אֶחָד לִמְנוֹת בָּהֶן רִאשׁוֹן וְשֵׁנִי וּשְׁלִישִׁי וכו'</b>. קיים ספק אם שני החלקים באותה דרגת טומאה ומטמאים את האוכל הנוגע בהם בשווה שאם נגע שרץ באחד מהם, והוא ראשון לטומאה, הריהו עושה את האחר גם כן ראשון לטומאה, או שמא אינו עושה אותו אלא שני לטומאה, ושוב אינו מטמא חולין, אלא רק תרומה.
<h3> ז</h3>
<b>טִמְּאָן</b>. ועשה אותם תחילה, כדין כל שני לטומאה הנוגע במשקים (לעיל ז,ה).
<h3> ח</h3>
<b>טִמְּאָן וְנַעֲשׂוּ תְּחִלָּה</b>. אף על פי שהתרומה היא שלישי לטומאה, הואיל והיא מטמאת את משקה הקודש היא עושה אותם תחילה, כדין שאר משקה הנוגע בשני לטומאה.
<b>אֲבָל אִם נָגַע שְׁלִישִׁי שֶׁבַּתְּרוּמָה בְּמַשְׁקֵה תְּרוּמָה הֲרֵי הוּא טָהוֹר</b>. וכן אם נגע שלישי שבקודש במשקה תרומה הוא טהור (לקמן יב,יא).
<h3> ט</h3>
<b>חֻלִּין שֶׁנַּעֲשׂוּ עַל טָהֳרַת תְּרוּמָה</b>. חולין שמקפידים על טהרתם כדרגת טהרת התרומה.
<b>וְאִם נָגַע בְּקֹדֶשׁ אֵינוֹ עוֹשֵׂהוּ רְבִיעִי</b>. שלעניין זה אין דינו כתרומה ממש שפוסלת את הקודש.
<b>וְחֻלִּין שֶׁנַּעֲשׂוּ עַל טָהֳרַת הַקֹּדֶשׁ הַשְּׁלִישִׁי שֶׁבָּהֶן טָהוֹר כְּחֻלִּין</b>. שאין חולין שנעשו על טהרת הקודש נחשבים כקודש לעניין דרגות הטומאה (ומבחינה זו דינם קל יותר מחולין שנעשו על טהרת התרומה – ראה רש"י חולין לד,א). אמנם לעניינים אחרים הם נחשבים כקודש (ראה לקמן יב,טז).
<h3> י</h3>
<b>הָאוֹכֵל רְבִיעִי שֶׁבַּקֹּדֶשׁ</b>. אדם האוכל קודש שהוא רביעי לטומאה.
<b>אָסוּר לוֹ לֶאֱכֹל אֶת הַקֹּדֶשׁ וכו'</b>. אף על פי שהרביעי בקודש אינו מטמא או פוסל אחרים (לעיל ה"ד), גזרו על האדם האכלו שיהיה אסור באכילת קודש, אך לא גזרו על נגיעתו (כדלקמן הי"א).
<b>אֲפִלּוּ תַּבְשִׁיל שֶׁנִּתְעָרֵב בּוֹ הַקֹּדֶשׁ וְאֵין בּוֹ כַּזַּיִת בִּכְדֵי אֲכִילַת פְּרָס וכו'</b>. אף על פי ששיעור הקודש שהתערב בתבשיל זה הוא מועט, כך שאין אפילו כזית קודש בכל שלוש ביצים (ראה לעיל ח,יא), אסור לאוכל את הרביעי בקודש לאכול מתבשיל זה (בניגוד למקרה זה לגבי תרומה שהוא מותר, כדלקמן הי"א).
<b>אֶלָּא בַּחֲמִישִׁי שֶׁהוּא טָהוֹר</b>. שאדם האוכל חמישי בקודש (קודש שנגע ברביעי) מותר לו הכול, כיוון שאין חמישי בקודש טמא.
<b>כְּמוֹ שֶׁבֵּאַרְנוּ</b>. לעיל ה"ד.
<h3> יא</h3>
<b>בַּאֲכִילָה עָשׂוּ מַעֲלָה בִּנְגִיעָה לֹא עָשׂוּ מַעֲלָה</b>. שמחמירים יותר באיסור אכילה מאשר באיסור נגיעה (לדוגמאות נוספות ראה לקמן יב,טו, הלכות ביאת מקדש ב,ח).
<h3> יב</h3>
<b>שֶׁטָּהֳרַת תְּרוּמָה טֻמְאָה הִיא אֵצֶל הַקֹּדֶשׁ</b>. לדין נוסף שנובע מעיקרון זה ראה לקמן יג,א.
<b>שֶׁאֵין לְךָ דָּבָר שֶׁעוֹשֶׂה רְבִיעִי בַּקֹּדֶשׁ אֶלָּא קֹדֶשׁ מְקֻדָּשׁ בִּלְבַד</b>. ולפיכך כשם שלא גזרו טומאה על השלישי בחולין שנעשו על טהרת הקודש (לעיל ה"ט), כך לא גזרו טומאה על האדם האוכל שלישי זה.
<h3> יג</h3>
<b>כְּגוֹן בְּשַׂר קָדְשֵׁי קָדָשִׁים וּבְשַׂר קָדָשִׁים קַלִּים</b>. להגדרת קדשי הקדשים והקדשים הקלים ראה הלכות מעשה הקרבנות א,יז.
<b>וְחַלּוֹת תּוֹדָה וּרְקִיקֵי נָזִיר שֶׁנִּשְׁחַט עֲלֵיהֶן הַזֶּבַח</b>. שקרבנות התודה והנזיר טעונים לחם, ולחם זה מתקדש רק לאחר שנשחט הזבח שאתו הובא (ראה הלכות פסולי המוקדשין יב,יד-יח).
<b>וְהַמְּנָחוֹת שֶׁקָּדְשׁוּ בִּכְלִי</b>. שהמנחות מתקדשות רק לאחר שהוכנסו לכלי שרת.
<b>שֶׁקָּרְמוּ בַּתַּנּוּר</b>. שנאפו עד שהתקשה הבצק שלהם והתכסה בקרום, ולאחר שקרמו הם נחשבים כקדשים לעניין טומאה (אבל לעניין פסול אין שתי הלחם קדשות עד שיישחטו שני הכבשים שלהם, ראה שם יז,יח).
<b>וְלֹא כְּחֻלִּין אֶלָּא כִּתְרוּמָה</b>. שמאחר שהוקדשו בפה על ידי האדם המביאם, אינם נחשבים יותר כחולין אלא כתרומה (ראה ערוה"ש קמד,יח).
<h3> יד</h3>
<b>הַחַלָּה וְהַבִּכּוּרִים... הֲרֵי הֵן כִּתְרוּמָה</b>. ראה גם הלכות תרומות טו,כ-כב.
<b>וְתַשְׁלוּמֵי תְּרוּמָה וְחֻמְשָׁהּ</b>. זר (אדם שאינו כהן) שאכל תרומה בשגגה משלם קרן וחומש מהחולין שלו, והם נעשים כתרומה (שם י,טו).
<h3> טו</h3>
<b>הַטֶּבֶל</b>. פירות שלא הופרשו מהם תרומות ומעשרות.
<b>וְהַמְדֻמָּע</b>. חולין שהתערבה בהם תרומה באופן שהתערובת אסורה באכילה לזרים (ראה הלכות תרומות יג,א-ב).
<b>וְגִדּוּלֵי תְּרוּמָה</b>. פירות היוצאים מתרומה שנזרעה בארץ, שמגזרת חכמים הם אסורים באכילה לזרים (שם יא,כא).
<b>וְעִסָּה הַטְּבוּלָה לְחַלָּה</b>. שלא הפרישו ממנה חלה עדיין.
<h3> טז</h3>
<b>כָּל דָּבָר שֶׁוַּדָּאוֹ מְטַמֵּא אֶת הַחֻלִּין מִן הַתּוֹרָה וכו'</b>. עיסה שנטמאה מן התורה, החלה המופרשת ממנה טעונה שרפה, וגזרו חכמים שבמקרה שנולד ספק טומאה, אף על פי שהעיסה מוגדרת כחולין, יש לשמור על טהרתה מכיוון שהיא התחייבה כבר בחלה וקיים איסור לטמא את החלה על מנת שהחלה המופרשת ממנה לא תהיה טעונה שרפה אלא תישאר בגדר תלויה בלבד (וראה גם הלכות ביכורים ח,י).
<b>תְּלוּיָה</b>. ספק אם היא טמאה או טהורה.
<h2>פרק יב</h2>
<h3> א</h3>
<b>מַעֲלוֹת עָשׂוּ חֲכָמִים לַקֹּדֶשׁ עַל הַתְּרוּמָה</b>. חומרות בענייני טהרה הנוהגות בקודש ואינן נוהגות בתרומה.
<b>יֵשׁ לָאָדָם לְהַטְבִּיל כֵּלִים בְּתוֹךְ כֵּלִים</b>. רשאי אדם להניח כלים קטנים בתוך כלים הגדולים מהם ולהטבילם כאחד במקווה.
<b>גְּזֵרָה שֶׁמָּא יִהְיֶה פִּי הַכְּלִי צַר וְלֹא יִהְיֶה בּוֹ כִּשְׁפוֹפֶרֶת הַנּוֹד</b>. שפופרת הנוד היא קנה חלול שנותנים בפי הנוד של עור לצורך שתייה וכדומה, ושיעורה קוטר ברוחב שתי אצבעות בינוניות (ראה הלכות מקוואות ח,ו), ובמקרה שפי הכלי הגדול צר באופן שאין בו שיעור זה אין הכלים שבתוכו נטהרים (ראה גם שם ג,כו).
<b>אֲבָל אִם הָיָה טָמֵא מִתּוֹךְ שֶׁעָלְתָה לוֹ טְבִילָה עָלְתָה לַכֵּלִים שֶׁבְּתוֹכוֹ אֲפִלּוּ לְהִשְׁתַּמֵּשׁ בָּהֶן בַּקֹּדֶשׁ</b>. במקרה שהכלי הגדול טמא אף על פי שפיו צר ביותר ואין בו כשפופרת הנוד עלתה טבילה לכלים שבתוכו (ראה שם), ולפיכך במקרה זה לא עשו מעלה בקודש ומותר להטביל כלים בתוך כלים.
<h3> ב</h3>
<b>כְּלִי שֶׁנִּטְמְאוּ אֲחוֹרָיו בְּמַשְׁקִין וכו'</b>. שמשקים טמאים שנגעו באחורי כלי שיש לו בית קיבול מטמאים את אחוריו להיות שני לטומאה מגזרת חכמים, אך תוכו לא נטמא (ראה לעיל ז,ג-ד).
<b>וְלֹא בֵּית אֶצְבַּע שֶׁבְּעֹבִי שְׂפָתוֹ</b>. שבעובי הכלי יש מקום שקוע המשמש לצורך הכנסת האצבע בשעת אחיזת הכלי (פה"מ חגיגה ג,א; והוא הדין גם לאוגני ואוזני הכלי שאינם נטמאים במקרה זה, ראה הלכות כלים כח,א).
<b>שֶׁבְּבֵית צְבִיעָתוֹ</b>. בבית האצבע שלו.
<b>וְיַחְזְרוּ וִיטַמְּאוּ תּוֹכוֹ</b>. שבמקרה שנגעו המשקים הטמאים בתוך הכלי נטמא כל הכלי (לעיל ז,ג).
<b>אֲבָל לַקֹּדֶשׁ אִם נִטְמְאוּ אֲחוֹרָיו נִטְמָא כֻּלּוֹ</b>. ונעשה כולו שני לטומאה המטמא את הקודש (שם).
<h3> ג</h3>
<b>הַנּוֹשֵׂא אֶת הַמִּדְרָס</b>. כלי הראוי לשכיבה או ישיבה שנטמא ונעשה אב הטומאה על ידי הזב וחבריו מכונה מדרס הזב, והוא מטמא את האדם הנושא אותו (ראה הלכות מטמאי משכב ומושב ו,א-ב).
<b>מֻתָּר לוֹ לִשָּׂא עִמּוֹ תְּרוּמָה כְּאֶחָד</b>. שאף על פי שהנושא נטמא מחמת המדרס הוא אינו מטמא את התרומה כל עוד אינו נוגע בה באופן ישיר וכל עוד המדרס והתרומה אינם נוגעים זה בזה, ולכן מותר לו לשאת את התרומה יחד עם המדרס.
<h3> ד</h3>
<b>אוֹכְלֵי תְּרוּמָה</b>. אנשים השומרים עצמם בטהרה לצורך אכילת תרומה.
<b>הֲרֵי בִּגְדֵיהֶן מִדְרָס לַקֹּדֶשׁ</b>. שאם נגעו אוכלי הקודש בבגדיהם, נטמאו כמי שנגעו במדרס הזב וטעונים טבילה (פה"מ חגיגה ב,ז, וראה גם לקמן יג,א).
<h3> ה</h3>
<b>מְפֻצָּל</b>. עשוי מכמה חלקים.
<b>יֵשׁ לוֹ לְהַטְבִּילוֹ כֻּלּוֹ כְּאַחַת</b>. רשאי לעשות כך.
<b>וּמְנַגֵּב</b>. מייבש כל חלק וחלק מן הלכלוך שהצטבר עליו.
<h3> ו</h3>
<b>כֵּלִים הַנִּגְמָרִים בְּטָהֳרָה</b>. שנגמרה עשייתן בטהרה.
<b>וְנִזְהָר בָּהֶן</b>. שלא ייטמאו.
<b>וְאֵינָן צְרִיכִין הַעֲרֵב שֶׁמֶשׁ</b>. אין צורך להמתין לערב לטהרתם.
<b>גְּזֵרָה מִשּׁוּם רֹק עַם הָאָרֶץ</b>. שחכמים גזרו על עם הארץ שיהא בחזקת טמא כזב ורוקו מטמא כרוק הזב (לקמן יג,א, הלכות מטמאי משכב ומושב י,א).
<b>שֶׁיִּגַּע בָּהֶן בִּשְׁעַת מְלָאכָה</b>. טרם נגמרה מלאכתם, שבשלב זה אינם מקבלים טומאה עדיין, כך שאפילו התלמיד חכם לא נזהר לשמרם מן הטומאה (בבלי חגיגה כג,א).
<b>וַעֲדַיִן הוּא לַח אַחַר שֶׁנִּגְמְרוּ</b>. שרוק הזב מטמא רק בזמן שהוא לח (הלכות מטמאי משכב ומושב ב,א), וחששו שהרוק יישאר לח אחר שנגמרה מלאכת הכלי והוא ייטמא מן הרוק.
<h3> ח</h3>
<b>אִם הָיָה הַדָּבָר שֶׁבֵּינֵיהֶן צָרִיךְ לַכְּלִי</b>. דבר הצריך להיות מונח בכלי שרת כדי להתקדש (כדוגמת מנחה, ראה הלכות מעשה הקרבנות יג,יב, הלכות פסולי המוקדשין ג,יח-כא; טורי אבן חגיגה כד,א). ויש מפרשים דבר שצריך לאחזו על ידי כלי כדי שלא יתפזר (כדוגמת קמח וקטורת, ובניגוד לבשר וכדומה שניתן לאחזם ביד; עמק הנצי"ב לספרי במדבר פסקה מט, וראה גם הרחב דבר במדבר ז,יד).
<h3> ט</h3>
<b>וְנָגַע בַּצִּבּוּר הַשֵּׁנִי</b>. נגע אדם טמא בציבור שאינו מחובר למים.
<h3> י</h3>
<b>הַטָּהוֹר בְּטָהֳרָתוֹ וְהַטָּמֵא בְּטֻמְאָתוֹ</b>. שאין כלי מצרף את האוכלים שבתוכו אלא כשנגעה טומאה באחד מהם בעודם בתוכו, אך לא במקרה שהיה אחד מהם טמא קודם לכן.
<b>אֶלָּא בָּאֹכֶל שֶׁשָּׂבַע מִן הַטֻּמְאָה וְלֹא הוֹסִיף לוֹ כְּלוּם</b>. שמאחר שהאוכל כבר היה טמא נגיעת הטבול יום לא שינתה את מצבו.
<h3> יא</h3>
<b>כְּמוֹ שֶׁבֵּאַרְנוּ</b>. לעיל יא,ג-ד וה"ח שם.
<h3> יב</h3>
<b>מִי שֶׁנִּטְמֵאת יָדוֹ אַחַת</b>. שנגעה באחד מן הדברים המטמאים את הידיים (ראה לעיל ח,א-ד, ט,ה).
<b>פָּסַל אֶת הַשְּׁנִיָּה וַהֲרֵי הִיא כִּשְׁלִישִׁי</b>. שאין היא טמאה כשאר ידיים שהם שניות לטומאה (לעיל ח,ב), אלא היא פוסלת רק את הקודש בלבד (פה"מ חגיגה ג,ב).
<b>בְּלוּלָה בְּמַשְׁקֶה</b>. רטובה.
<b>וְצָרִיךְ לְהַטְבִּיל אֶת שְׁתֵּיהֶן</b>. במקווה שיש בו ארבעים סאה (הלכות מקוואות ט,ה, וראה לעיל ח,ז).
<b>אֲבָל בַּתְּרוּמָה וכו'</b>. לעיל שם.
<b>וַאֲפִלּוּ נָגַע בָּהּ כְּשֶׁהִיא נְגוּבָה</b>. אבל אם היד הטמאה רטובה, היא מטמאת את היד השנייה לתרומה באמצעות המשקה שעליה (ראה לעיל ח,י).
<h3> יג</h3>
<b>אֳכָלִים נְגוּבִין שֶׁלֹּא הֻכְשְׁרוּ</b>. שהאוכלים אינם מקבלים טומאה עד שיתרטבו תחילה באחד מן המשקים המכשירים לקבל טומאה (הלכות טומאת אוכלין א,א-ב).
<b>מְסֹאָבוֹת</b>. טמאות.
<b>חִבַּת הַקֹּדֶשׁ מַכְשַׁרְתָּן</b>. קדושתם ומעלתם גורמת להם להיות מוכשרים להיטמא גם אם לא הוכשרו על ידי משקים.
<b>בְּכוּשׁ</b>. באמצעות קיסם.
<h3> טו</h3>
<b>הָאוֹנֵן</b>. מתאבל ביום המיתה, שאסור באכילת קדשים (ראה הלכות מעשר שני ג,ו-ז, הלכות ביאת מקדש ב,ח-י).
<b>שֶׁהָאוֹנֵן וּמְחֻסַּר כִּפּוּרִים מֻתָּרִין לֶאֱכֹל אֶת הַתְּרוּמָה</b>. שהאונן מותר באכילת תרומה אפילו בזמן אנינותו, והמחוסר כיפורים מותר בתרומה לאחר שנטהר מטומאתו גם אם לא הביא עדיין את קרבנו.
<b>וְהִסִּיחוּ אֶת דַּעְתָּם</b>. מלהישמר בטהרת הקודש.
<b>וּמְחֻסַּר כִּפּוּרִים שֶׁנָּגַע בַּקֹּדֶשׁ</b>. קודם שהביא כפרתו.
<b>כְּמוֹ שֶׁבֵּאַרְנוּ</b>. לעיל י,ג.
<h3> טז</h3>
<b>שֵׁשׁ מַעֲלוֹת הָרִאשׁוֹנוֹת</b>. המנויות לעיל הל' א-ו.
<b>בֵּין לְחֻלִּין שֶׁנַּעֲשׂוּ עַל טָהֳרַת הַקֹּדֶשׁ</b>. חולין שמקפידים על טהרתם כדרגת טהרת הקודש.
<b>שֶׁהֵן מִן הַכְּלִי מְצָרֵף מַה שֶּׁבְּתוֹכוֹ</b>. לעיל ה"ז.
<b>לְפִיכָךְ חֻלִּין שֶׁנַּעֲשׂוּ עַל טָהֳרַת הַקֹּדֶשׁ וכו'</b>. שלעניין דרגות הטומאה אינם נחשבים כקודש, מאחר שעניין זה נמנה בין חמש המעלות האחרונות (לעיל הי"א).
<b>כְּמוֹ שֶׁבֵּאַרְנוּ</b>. לעיל יא,ט.
<h2>פרק יג</h2>
<h3> א</h3>
<b>עַמֵּי הָאָרֶץ</b>. שאינם בקיאים וזהירים בדיני טומאה וטהרה.
<b>מִדְרָס לְאוֹכְלֵי חֻלֵּיהֶן בְּטָהֳרָה</b>. שאם נגעו בבגדיהם אנשים המקפידים לאכול חולין בטהרה ונזהרים מן הטומאות, הם טעונים טבילה כמי שנגעו במדרס הזב (פה"מ חגיגה ב,ז).
<b>כְּמוֹ שֶׁבֵּאַרְנוּ</b>. הלכות מטמאי משכב ומושב י,א.
<b>וּבִגְדֵי אוֹכְלֵי חֻלֵּיהֶן בְּטָהֳרָה מִדְרָס לְאוֹכְלֵי מַעֲשֵׂר שֵׁנִי</b>. שמעשר שני נאכל בירושלים בטהרה, והאוכלו בטומאה לוקה (הלכות מעשר שני ג,א), ולפיכך טהרתו חמורה יותר.
<b>וְהֵן הַנִּקְרָאִין פְּרוּשִׁין</b>. למשמעות שם זה ראה הלכות טומאת אוכלין טז,יב.
<b>אֵינָן כְּזָבִים אֲפִלּוּ לִתְרוּמָה</b>. אף על פי שבגדיהם נחשבים כמדרס לאוכלי המעשר, הם עצמם טהורים לתרומה.
<b>מִדְרָס לַחַטָּאת</b>. שמטמאים את האדם והכלים שנטהרו לשם טהרת החטאת (מי אפר הפרה אדומה).
<b>כְּמוֹ שֶׁבֵּאַרְנוּ בְּהִלְכוֹת פָּרָה אֲדֻמָּה</b>. יג,א-ב.
<h3> ב</h3>
<b>מִי שֶׁטָּבַל בְּלֹא כַּוָּנָה הֲרֵי זֶה טָהוֹר לַחֻלִּין</b>. ואפילו טבל בלא כוונה לטבול אלא כדי להתקרר בלבד וכדומה, הרי זה טהור לחולין (ראה הלכות מקוואות א,ח).
<h3> ג</h3>
<b>נִטְמָא בְּהֶסַּח דַּעַת</b>. נעשה טמא לתרומה מאחר שהסיח דעתו מלהישמר בטהרתה.
<b>וְאֵינוֹ צָרִיךְ הַעֲרֵב שֶׁמֶשׁ</b>. אינו צריך להמתין לערב על מנת להיטהר, מאחר שטומאה זו עיקרה מדברי סופרים (ראה לעיל ט,א).
<b>הֲרֵי יָדָיו טְמֵאוֹת בְּהֶסַּח הַדַּעַת</b>. וצריך ליטול את ידיו כדי לטהרם שנית לתרומה (לעיל ח,ח).
<b>עַסְקָנִיּוֹת הֵן</b>. ויש לחשוש שנגעו בטומאה (פה"מ טהרות ז,ח, וראה פירוש הרא"ש המובא בכס"מ).
<b>הֲרֵי זֶה צָרִיךְ הַזָּאָה שְׁלִישִׁי וּשְׁבִיעִי</b>. הזאת מי אפר פרה אדומה ביום השלישי וביום השביעי לטהרתו ולאחר מכן טבילה והערב שמש, כדין כל טמא מת (ראה הלכות פרה יא,א).
<b>הֲרֵי זֶה צָרִיךְ טְבִילָה וְהַעֲרֵב שֶׁמֶשׁ אַף לִתְרוּמָה</b>. מאחר שהסיח דעתו מלהיטמא משאר טומאות הרי דינו כמי שנטמא בהם לעניין תרומה, וכיוון שטומאות אלו עיקרן מדברי תורה הרי שטבילה זו טעונה הערב שמש אף על פי שהיא מדברי סופרים (ראה לעיל י,ב).
<h3> ד</h3>
<b>אֲפִלּוּ בַּמִּדְבָּרוֹת</b>. שאין בני אדם מצויים שם כל כך.
<b>שֶׁמָּא בְּזָב נִטְמְאוּ אוֹ בְּמֵת</b>. ולפיכך הם טעונים הזאה שלישי ושביעי (ראה גם הלכות מטמאי משכב ומושב יא,יב)
<b>שֶׁמָּא רֹק זָב וְכַיּוֹצֵא בּוֹ הוּא הָרֹק הַזֶּה</b>. שרוק הזב ושאר מטמאי משכב ומושב הוא אב הטומאה המטמא במגע ובמשא, וכן דינו של הרוק הנמצא.
<h3> ה</h3>
<b>אֲפִלּוּ נִמְצְאוּ דֶּרֶךְ יְרִידָה לְבֵית הַטְּבִילָה</b>. שממקומם ניכר שנפלו בדרך למקווה כך שמסתבר לומר שהם טמאים.
<b>חוּץ מִן הַסַּכִּינִין לִשְׁחִיטַת הַקֳּדָשִׁים</b>. סכינים המשמשות לשחיטת הקרבנות במקדש.
<b>בְּיוֹם אַרְבָּעָה עָשָׂר בְּנִיסָן</b>. יום שחיטת קרבן פסח, שחזקת כל הסכינים שטוהרו לשחיטת הפסח.
<b>וַאֲפִלּוּ חָל אַרְבָּעָה עָשָׂר לִהְיוֹת בְּשַׁבָּת</b>. ואין חוששים שמא הסכין טמאה והקרבן ייפסל ונמצא מחלל שבת (ראה פה"מ שקלים ח,ג).
<b>שֶׁחֶזְקַת כָּל הַכֵּלִים בְּיוֹם טוֹב טְהוֹרִין</b>. שמכיוון שאסור להזות ולטבול ביום טוב כולם מטהרים את כליהם מלפני יום טוב (פה"מ שם).
<h3> ו</h3>
<b>מַזֶּה עָלֶיהָ</b>. מי פרה אדומה.
<b>מִפְּנֵי שֶׁעָשׂוּ אוֹתָהּ בְּיוֹם זֶה כְּאִלּוּ יוֹם שְׁלֹשָׁה עָשָׂר שְׁבִיעִי שֶׁלָּהּ</b>. שמאחר שיום השחיטה למחרת, ייתכן שהיום הוא היום השביעי לטהרת סכין זו, ולפיכך טעונה הזאה וטבילה כדין טמא מת ביום השביעי (ראה הלכות פרה יא,א).
<h3> ח</h3>
<b>כִּשְׁאָר הָרֻקִּין הַנִּמְצָאִין בְּכָל מָקוֹם</b>. כדלעיל ה"ד.
<b>שֶׁכָּל יִשְׂרָאֵל טְהוֹרִים בָּרֶגֶל</b>. ראה גם הלכות מטמאי משכב ומושב יא,ט, הלכות טומאת אוכלין טז,י.
<h3> יא</h3>
<b>אֶלָּא תּוֹלִין</b>. מניחים ללא הכרעה.
<h3> יב</h3>
<b>אֲבָל עַל סְפֵק סָפֵק</b>. כגון ספק נגיעה בטומאה המטמאת מספק (לקמן סוף הי"ג).
<h3> יג</h3>
<b>בֵּית הַפְּרָס</b>. שדה שנחרש בה קבר וההולך בה או נוגע בעפרה נטמא מחשש שיש שם עצם כשעורה מן המת המטמא במגע ובמשא (הלכות טומאת מת ב,טז, י,א-ב).
<b>עָפָר הַבָּא מֵאֶרֶץ הָעַמִּים</b>. גוש עפר של אדמת חוץ לארץ שהנוגע בו נטמא מפני החשש שנמצא בו עצם מן המת (ראה הלכות טומאת מת ב,טז, יא,א-ג).
<b>בִּגְדֵי עַם הָאָרֶץ</b>. לעיל ה"א, וראה גם הלכות מטמאי משכב ומושב י,א.
<b>וְעַל הַכֵּלִים הַנִּמְצָאִין וְעַל הָרֻקִּין הַנִּמְצָאִין</b>. לעיל ה"ד.
<b>וְעַל מֵימֵי רַגְלֵי אָדָם טָמֵא שֶׁנִּתְעָרְבוּ בְּמֵי רַגְלֵי בְּהֵמָה וכו'</b>. מי רגליים של זב וכיוצא בו הם אב טומאה ומטמאים במגע ובמשא (הלכות מטמאי משכב ומושב א,יד-טו). וכאשר הם נתערבו בנוזלים טהורים באופן שבטל מראיהם בתערובת, הכול טהור (שם ב,ו). אך במקרה שבתערובת יש מחצה טמאים ומחצה טהורים בשווה ואין ידוע אם בטלו מראיהם או לא, הם מטמאים מספק (פה"מ טהרות ד,ה).
<b>שֶׁהַמֵּת וְהַזָּב טְמֵאִים מִן הַתּוֹרָה</b>. וכל השישה הללו מטמאים מחשש לטומאת מת או זב.
<b>וַהֲרֵי הִיא שְׁלִישִׁי לְאַחַת מֵהֶן</b>. כגון שנגעה באוכלים שנגעו בכלי או אדם שנגע בהם וכיוצא בזה.
<b>כְּמוֹ שֶׁבֵּאַרְנוּ</b>. לעיל הי"ב.
<h2>פרק יד</h2>
<h3> ב</h3>
<b>סְפֵק מַיִם שְׁאוּבִין לַמִּקְוֶה וכו'</b>. ראה גם הלכות מקוואות י,א.
<b>שְׁלֹשֶׁת לֻגִּיןמַיִם שְׁאוּבִין שֶׁנָּפְלוּ לַמִּקְוֶה פְּסָלוּהוּ</b>. מים ששאבו אותם פסולים לטבילה מדברי סופרים, ואם נפלו שלושה לוגים מהם (כ-900 מ"ל) לתוך מקווה שאין בו ארבעים סאה פסלו אותו (שם ד,ב, ד,ו).
<h3> ג</h3>
<b>אֲפִלּוּ אֵין שָׁם אֶלָּא מְלֹא אָדָם וְטֻמְאָה</b>. כך שמסתבר מאוד שהטומאה נגעה בו.
<b>וְכָל הַנִּתְלִין וְהַנִּגְרָרִין הֲרֵי הֵן כְּמֻנָּחִין</b>. שרץ התלוי או הנגרר, אף שאינו קבוע במקום, אין דינו כצף אלא כמונח, ואם יש ספק אם נגעו בו ספקו טמא.
<h3> ד</h3>
<b>וַאֲפִלּוּ נִמּוֹחָה נְבֵלָה אוֹ בְּשַׂר מֵת שֶׁתַּחְתָּיו</b>. שנימוחו ונעשו נוזליים, שנראה לומר שכעת הם חלק מן המים והשרץ צף על גבם ולא מונח.
<b>שֶׁסְּפֵקוֹ בִּרְשׁוּת הַיָּחִיד טָמֵא</b>. שטומאה המונחת ברשות היחיד וספק אם נגעו בה ספקו טמא (אך ברשות הרבים טהור).
<b>כְּמוֹ שֶׁיִּתְבָּאֵר</b>. לקמן טו,ח, וראה גם לקמן טז,א-ב.
<b>מֵי חַטָּאת</b>. מי אפר פרה אדומה שהם אב הטומאה (ראה הלכות פרה טו,א).
<b>הֲרֵי זֶה סָפֵק אִם הוּא כְּמֻנָּח אוֹ אֵינוֹ כְּמֻנָּח</b>. מאחר שלא ברור אם מי החטאת נחשבים כדבר המפריד בין השרץ למים, או שמא כיוון שהם נוזליים לגמרי דינם כמים ואינם חוצצים, ובנוסף לכך ייתכן לומר שמכיוון שהם טמאים הרי הם נחשבים עם השרץ כטומאה עבה הצפה על פני המים (ראה תוספות נזיר סד,א).
<b>לְפִיכָךְ יֵרָאֶה לִי שֶׁסְּפֵקוֹ טָהוֹר</b>. כיוון שמדובר בספק מדברי סופרים (ראה כס"מ).
<h3> ה</h3>
<b>עֲרֵבָה</b>. קערה.
<b>כָּרוּךְ בְּסִיב אוֹ בִּנְיָר</b>. עטוף בחוטים או בניירות, והם אינם מקבלים טומאה.
<b>וְנִפְשַׁט הַנְּיָר</b>. נפתחה העטיפה.
<h3> ו</h3>
<b>שֶׁרֶץ שֶׁנִּמְצָא צָף עַל גַּבֵּי בּוֹר בְּתוֹךְ הַגַּת</b>. היין המיוצר בגת צבור בתוך בור, והשרץ נמצא צף על על פני היין שבבור.
<b>לַתְּרוּמָה סְפֵקוֹ טָמֵא</b>. שיין התרומה שנתרם מבור זה נחשב טמא, שאנו אומרים שהשרץ היה שם בשעה שנתרמה (ביאור הגר"א לתוספתא טהרות יא,ט; ואין לטהר משום ספק טומאה צפה, שלגבי יין התרומה אין משמעות לכך שהשרץ צף אלא הספק הוא מתי נפל השרץ לבור ובמקרה זה הספק הוא טמא כדלקמן יז,ג, עיין תס"ר שם עמוד 105).
<b>וְלַפּוֹעֲלִין סְפֵקָן טָהוֹר מִפְּנֵי שֶׁהִיא טֻמְאָה צָפָה</b>. אף על פי שהיין כולו טמא, הפועלים העובדים בגת טהורים מכיוון שלגבם הספק הוא אם נגעו בשרץ או לא, וזהו ספק טומאה צפה שהוא טהור (תס"ר שם).
<h3> ז</h3>
<b>וּבְרֹאשׁוֹ מַשְׁקִין טְמֵאִים</b>. שהמקל רטוב בצדו העליון.
<b>סָפֵק נָגְעוּ הַמַּשְׁקִין בַּכִּכָּרוֹת</b>. וטימאו אותם, שהמשקים הטמאים נחשבים תמיד כראשון לטומאה מדברי סופרים ומטמאים את האוכלים (לעיל ז,ה).
<b>וְכֵן אִם נִסְתַּפֵּק לוֹ אִם נָגְעוּ מַשְׁקִין טְמֵאִים בִּכְלִי זֶה וכו'</b>. שמשקים טמאים מטמאים כלים מדברי סופרים (לעיל שם ה"ב).
<b>וְכֵן אִם נִסְתַּפֵּק לוֹ אִם נָגְעוּ מַשְׁקִין אֵלּוּ הַטְּמֵאִים בְּמַשְׁקִין אֲחֵרִים וכו'</b>. שהמשקים הטמאים מטמאים משקים אחרים מדברי סופרים לעולם, שאין מונים בהם ראשון ושני (שם ה"ה).
<b>אוֹ שֶׁזָּרַק כִּכָּר טָמֵא</b>. שהוא ראשון לטומאה, ומטמא את המשקים.
<h3> ח</h3>
<b>וּפָשַׁט הַטָּמֵא אֶת יָדוֹ לַאֲוִירָהּ וכו'</b>. ויד הטמא לא נגעה בחבית עצמה אלא רק נכנסה באווירה. ואף שכלי חרס מקבל טומאה דרך אווירו, איבר של אדם טמא אינו מטמא דרך האוויר (או"ש על פי הלכות מטמאי משכב ומושב ח,ד).
<b>וְהֶחָבִית טְהוֹרָה שֶׁאֵין סְפֵק הַמַּשְׁקִין מְטַמֵּא</b>. שאילו היו המשקים טמאים ודאי היו מטמאים את החבית מדברי סופרים (לעיל ז,ב-ג).
<b>שֶׁאֵינָן מִתְטַמְּאִין אֶלָּא מִן הֶחָבִית</b>. אף שהמשקים הטהורים נמצאים יחד עם משקים טמאים מספק בתוך אוויר כלי חרס, אין הטומאה עוברת אליהם אלא דרך החבית, ומאחר שהיא טהורה גם הם טהורים (כס"מ, וראה לעיל יא,ב ובביאור שם).
<b>וְאִם נִתְעָרְבוּ מַשְׁקִין אֵלּוּ הַסָּפֵק בַּמַּשְׁקִין שֶׁבֶּחָבִית וכו'</b>. שמאחר שנתערבו בהם נעשו כל המשקים טמאים מספק.
<h3> ט</h3>
<b>הַמְרַבֵּץ בֵּיתוֹ בְּמַיִם טְמֵאִים אוֹ שֶׁזְּלָפָן</b>. מתיז מים טמאים או מזלפם על קרקע הבית כדי שהאבק לא יעלה.  י.
<b>שֶׁסְּפֵק הַמַּשְׁקִין לְטַמֵּא טָהוֹר</b>. ואפילו לעניין תרומה.
<b>כְּמוֹ שֶׁיִּתְבָּאֵר</b>. לקמן טו,ח, טז,א-ב.
<b>וַהֲרֵי אֵין כָּאן מַשְׁקִין אֶלָּא כִּכָּר שֶׁהִיא סָפֵק טְמֵאָה סָפֵק טְהוֹרָה</b>. שכל עוד המשקים ניכרים על הפת אפשר לדון אם הם טמאים או טהורים, ולפיכך ספקם להקל. אבל לאחר שניגבו ולא ניתן להכיר בהם, אי אפשר להקל בדבר וספקם טמא כשאר ספקות שברשות היחיד (ר"ש טהרות ד,ט). ויש שביארו שהטעם שהפת טמאה הוא משום מראית עין בלבד (ראה ראב"ד).
<h3> יא</h3>
<b>וּלְפָנָיו שְׁתֵּי כִּכָּרִים טְמֵאִים</b>. שהם ראשון לטומאה ומטמאים את הידיים (ראה לעיל ח,א).
<b>וּלְפָנָיו שְׁנֵי כִּכָּרִים טְהוֹרִים</b>. של תרומה, שהם נפסלים על ידי הידיים השניות לטומאה (ה"ח שם).
<b>וְהִטְבִּילָן אוֹ נְטָלָן</b>. הטבילם במקווה לאכילת הקודש, או נטלם בכלי לאכילת תרומה (ראה לעיל ח,ז).
<b>סָפֵק שֶׁהַמַּיִם שֶׁטִּהֲרָן בָּהֶן כְּשֵׁרִים לַיָּדַיִם וכו'</b>. לפרטי הדברים הפוסלים את המים, שיעורם ודין החציצה בהם ראה הלכות ברכות ו,ד-י (וראה גם הלכות מקוואות יא,ב, יא,יא).
<h2>פרק טו</h2>
<h3> א</h3>
<b>סָפֵק אָכַל אֳכָלִים טְמֵאִים... הֲרֵי זֶה טָהוֹר</b>. שכל אלו הן טומאות שגזרו חכמים (לעיל ח,י, ט,א).
<b>וְכֵן הָאוֹכֵל תְּרוּמָה תְּלוּיָה</b>. תרומה שנטמאה באחד הספקות שאין שורפים עליהם את התרומה אלא מניחים אותה ללא הכרעה, שאף על פי שאסור לאכלה אין האוכלה נעשה טמא.
<b>וְכֵן כָּל כַּיּוֹצֵא בָּאֵלּוּ מִוַּלְדֵי טֻמְאוֹת שֶׁהֵן מִדִּבְרֵי סוֹפְרִים סְפֵקָן טָהוֹר</b>. שכל הנטמא בספק בדבר שהוא ולד הטומאה (ראשון לטומאה ומטה) מדברי סופרים, טהור.
<b>אֲבָל אָב שֶׁהוּא מִדִּבְרֵי סוֹפְרִים</b>. כגון טומאת גויים ועבודה זרה (הלכות מטמאי משכב ומושב ב,י, לעיל ו,א, ולרשימת אבות הטומאה מדברי סופרים ראה פה"מ בהקדמה לסדר טהרות).
<b>אֶלָּא אִם כֵּן הָיָה הָאָב עַצְמוֹ טָמֵא בְּסָפֵק כְּגוֹן בֵּית הַפְּרָס וְאֶרֶץ הָעַמִּים</b>. שעיקר הטומאה שגזרו עליהם היא מחמת הספק.
<b>כְּמוֹ שֶׁבֵּאַרְנוּ</b>. לעיל יג,יג.
<h3> ב</h3>
<b>שֶׁנּוֹלַד לָהֶן סְפֵק טֻמְאָה בְּטָהֳרוֹתֵיהֶן</b>. שהחולין הטהורים שלהם נטמאו בספק.
<h3> ג</h3>
<b>כְּגוֹן הָאִשָּׁה שֶׁיֵּשׁ עָלֶיהָ סְפֵק חָמֵשׁ זִיבוֹת אוֹ סְפֵק חָמֵשׁ לֵדוֹת</b>. שאין ידוע אם היא חייבת עליהם קרבנות (לדוגמאות לספק זיבה ראה הלכות איסורי ביאה ו,יט-כ, ולספק לידה ראה שם י,ב).
<b>וְאֵין הַשְּׁאָר עָלָיו חוֹבָה</b>. אין המחוסר כיפורים צריך להביא את שאר הקרבנות, שמכיוון שהוא חייב בהם מספק די לו להביא קרבן אחד לטהרו לאכילת קדשים.
<b>כְּמוֹ שֶׁבֵּאַרְנוּ בְּהִלְכוֹת מְחֻסְּרֵי כַּפָּרָה</b>. א,י.
<h3> ד</h3>
<b>עַד שֶׁלֹּא נִזְקַק לַטֻּמְאָה סְפֵקוֹ טָהוֹר</b>. כל עוד הנגע לא נקבע באופן סופי כטמא ('הוחלט לטומאה'), אין מחליטים אותו במקרה של ספק.
<b>כְּמוֹ שֶׁבֵּאַרְנוּ בְּפֶרֶק שִׁשִּׁי מֵהִלְכוֹת נְגָעִים</b>. הלכות טומאת צרעת ו,ה.
<h3> ה</h3>
<b>סְפֵק עוֹמֵד וְעוֹבֵר וכו'</b>. ראה גם הלכות טומאת צרעת י,יב.
<b>מְצֹרָע שֶׁהָיָה יוֹשֵׁב תַּחַת הָאִילָן וכו'</b>. מושבו של המצורע טמא, לפיכך כאשר המצורע יושב או אפילו עומד תחת האילן, האילן נעשה מושב המצורע ומטמא את כל העובר תחת ענפיו.
<b>סָפֵק עָמַד הַמְּצֹרָע וְנִטְמָא הַטָּהוֹר סָפֵק לֹא עָמַד</b>. שכל עוד המצורע אינו עומד במקומו אין האילן נעשה לו מושב ואין הטהור נטמא.
<h3> ז</h3>
<b>הָיְתָה מְהַלֶּכֶת בּוֹ וְנוֹגֵעַ בַּכִּכָּרוֹת, סָפֵק חַי סָפֵק מֵת</b>. השרץ שבפי החולדה נגע בוודאות בכיכרות, אך יש ספק אם בזמן שנגע בהם היה מת או שהיה חי ואז אינו מטמא.
<b>בַּמֶּה דְּבָרִים אֲמוּרִים</b>. שכשיש ספק אם השרץ שנגע בכיכרות היה חי או מת, ספקו טהור.
<b>בִּזְמַן שֶׁנְּטָלַתּוּ וְהָלְכָה לָהּ</b>. לאחר שעברה על הכיכרות, ואין ידוע אם השרץ חי או מת.
<b>אֲבָל אִם נִמְצָא מֵת בְּפִיהָ הֲרֵי הַכִּכָּרוֹת טְמֵאוֹת</b>. שכל הטומאות כשעת מציאתן (לעיל ה"ו), ומניחים שהיה מת בתחילה (ביאור הגר"א לתוספתא טהרות ד,ד).
<b>רָאוּהוּ חַי בְּפִיהָ</b>. שראו שהיה חי בעודו בפה שלה קודם שהלכה אתו על הכיכרות.
<b>אַף עַל פִּי שֶׁמְּצָאוּהוּ מֵת בְּפָנֶיהָ</b>. לאחר מכן.
<b>הָיוּ מְנַקְּרִין בָּהֶן עַל הָאָרֶץ הֲרֵי הֵן כְּמֻנָּחִין</b>. אף שהמנקרים מנענעים את השרץ או הנבלה או מגביהים אותם מעט בפיהם מדי פעם, הם נחשבים כמונחים במקום קבוע (כדין שרץ הנגרר שנחשב כמונח במקומו, לעיל יד,ג; תפא"י טהרות ד,ג).
<b>וּמְטַמְּאִין לְמַפְרֵעַ מִסָּפֵק אִם הָיוּ בִּרְשׁוּת הַיָּחִיד כְּמוֹ שֶׁיִּתְבָּאֵר</b>. כיוון שהטומאה נידונית כמונחת, כאשר היא נמצאת ברשות היחיד ספקה טמא כדין ספק טומאה ברשות היחיד (לקמן ה"ח), ובמקרה זה היא מטמאת גם למפרע וכל הטהרות שהיו שם משעה שנמצאו השרץ והנבלה באותו מקום טמאות מספק כדלקמן יח,ד.
<h3> ח</h3>
<b>טֻמְאָה שֶׁהִיא מֻנַּחַת בִּרְשׁוּת הָרַבִּים... הָיְתָה מֻנַּחַת בִּרְשׁוּת הַיָּחִיד</b>. להגדרת רשות הרבים ורשות היחיד לעניין טומאה ראה לקמן פרק כ.
<b>וְכָל אֵלּוּ הַסְּפֵקוֹת שֶׁטִּהֲרוּ חֲכָמִיםאֲפִלּוּ בִּרְשׁוּת הַיָּחִיד מִפְּנֵי שֶׁאֵין בָּהֶן דַּעַת לְהִשָּׁאֵל כְּמוֹ שֶׁיִּתְבָּאֵר</b>. אף שבדרך כלל ספק רשות היחיד טמא, ישנם מקרי ספק ברשות היחיד שטיהרו חכמים (כפי שיבואר בפרקים הבאים), וזאת מפני שמדובר במקרי ספק שאין בהם דעת להישאל כפי שיתבאר לקמן טז,ב (מרכה"מ, משנ"א טהרות ד,ז, קרן אורה נזיר סד,א).
<h3> ט</h3>
<b>אוֹ שֶׁהֵסִיט אֶת אֶחָד מֵהֶן... אִם הָיָה הַדָּבָר הַטָּמֵא מְטַמֵּא בְּמַשָּׂא</b>. שההיסט בכלל המשא הוא (הלכות טומאת מת א,ז).
<h3> י</h3>
<b>שֶׁרֶץ שֶׁנִּמְצָא שָׂרוּף</b>. וכגון שאין שלדו קיים, כך שאינו מטמא כלל (בבלי נידה נו,א, וראה לעיל ד,יב).
<b>וְכֵן טַלִּית שֶׁנִּמְצֵאת מְהוּהָה</b>. טלית שידוע שהייתה אב הטומאה (כגון שנטמאה במת או במדרס) שנמצאת בלויה באופן שכעת היא טהורה מטומאתה (ראה הלכות כלים כב,טז).
<b>וּמַחַט שֶׁנִּמְצֵאת שְׁבוּרָה אוֹ חֲלוּדָה</b>. שידוע שהייתה טמאה וכעת היא שבורה או חלודה באופן שטהורה מטומאתה (ראה שם יא,יד-טז).
<h3> יא</h3>
<b>הוּא נֶאֱמָן עַל יְדֵי עַצְמוֹ... וְיָחוּשׁ לְעַצְמוֹ</b>. שרק לעצמו הוא נאמן ונחשב טהור אבל לאחרים אינו נאמן אלא נחשב טמא, ואפילו לגבי עצמו יש לו להחמיר לכתחילה ולהיטהר (ר"ש טהרות ה,ט, אברהם יגל). ויש מפרשים שכאשר אומר 'טהור אני' נאמן אף לאחרים מכיוון שמפרשים את כוונתו שטבל לאחר שראוהו שנטמא (השווה הלכות נזירות ט,יז, הלכות שגגות יא,ח), אלא שאין אחרים נותנים לו טהרות ואפילו הוא עצמו יש לו לחוש ולטבול שמא טועה לחשוב שטבל (תפא"י טהרות ה,ט; ועיין משנ"א שם, ח"ד טהרות ו,יג).
<h2>פרק טז</h2>
<h3> א</h3>
<b>שֶׁהֲרֵי הַצִּבּוּר עוֹשִׂין הַפֶּסַח בְּטֻמְאָה בִּזְמַן שֶׁהַטְּמֵאִים מְרֻבִּין</b>. ראה הלכות קרבן פסח ז,א.
<b>אִם טֻמְאָה וַדָּאִית נִדְחֵית מִפְּנֵיהֶם קַל וָחֹמֶר לִסְפֵק טֻמְאָה שֶׁאִסּוּר כָּל הַסְּפֵקוֹת מִדִּבְרֵיהֶם</b>. אם פסח, שהאיסור לעשותו בטומאה הוא מן התורה – נדחה בציבור, כל שכן שספק טומאה, שאיסורו רק מדברי סופרים – ידחה ברשות הרבים שהוא מקום ציבורי וספק הטומאה בו נוגע לרבים (ראה חידושי ר' שמעון שקופ כתובות סימן ח).
<b>כְּמוֹ שֶׁבֵּאַרְנוּ בְּהִלְכוֹת בִּיאוֹת אֲסוּרוֹת</b>. יח,יז.
<b>שֶׁהֲרֵי שׂוֹטָה שֶׁנִּסְתְּרָה וכו'</b>. הסוטה היא אישה שבעלה הזהירה בפני עדים שלא תיסתר עם מישהו מסוים ונסתרה עמו, ומחמת הספק שמא נבעלה לו היא אסורה לבעלה עד שתיבדק על ידי שתיית מי המרים המאררים (הלכות סוטה א,א-ב). וספק זה הוא ברשות היחיד שהרי האפשרות להסתתר היא רק ברשות היחיד.
<h3> ג</h3>
<b>הַסּוּמָא</b>. עיוור.
<b>סְפֵקוֹ בִּרְשׁוּת הַיָּחִיד טָמֵא וכו'</b>. שאף שאינם רואים, מאחר שיש להם דעת ספקם ברשות היחיד טמא.
<b>בְּשֶׁהָיָה הַדָּבָר שָׁקוּל</b>. שאין אחד מצדדי הספק חזק יותר מהשני.
<b>תִּינוֹק טָמֵא שֶׁנִּמְצָא בְּצַד הָעִסָּה וְהַבָּצֵק בְּיָדוֹ</b>. ואין ידוע אם התינוק חתך בידו מן העיסה וטימאה או שמא אדם טהור חתך ונתן לו.
<b>שֶׁדֶּרֶךְ הַתִּינוֹק לְטַפֵּחַ וּבְכָךְ הִיא חֶזְקָתוֹ</b>. מאחר שדרכו של תינוק לטפל בעיסה ולהכות בידו עליה הדבר נחשב כחזקה והעיסה טמאה.
<b>וְאֵין שׂוֹרְפִין</b>. תרומה וקדשים.
<h3> ד</h3>
<b>וְנִמְצָא בַּבָּצֵק מְקוֹם נְשִׁיכָתָן</b>. על הבצק ניכרים סימנים של הנשיכה שלהם
<b>וּבֵין הַמַּשְׁקִין וְהַבָּצֵק כְּדֵי שֶׁתְּלַחֵךְ אֶת לְשׁוֹנָהּ</b>. שבמרחק שבין המשקים והבצק יש שהות לפרה ללחך בלשונה את המשקים שבשפת פיה.
<b>תּוֹלִין</b>. מניחים ללא הכרעה, לא אוכלים ולא שורפים.
<h3> ה</h3>
<b>וּצְפַרְדְּעִים</b>. שאינם משמונת השרצים המטמאים (לעיל ד,יד).
<b>מְנֻפָּלִין</b>. מושלכים.
<h3> ו</h3>
<b>וְסָפֵק נָגְעוּ סָפֵק לֹא נָגְעוּ בְּעֵת שֶׁנִּתְעַטֵּף</b>. ויש לחשוש שנטמאה הטלית מהטומאות ונגעה בטהרות וטימאה אותם.
<b>שֶׁסְּפֵק טֻמְאָה הַבָּאָה בִּידֵי אָדָם נִשְׁאָלִין עָלֶיהָ וכו'</b>. מאחר שהספק כאן בא כתוצאה ממעשה האדם, הרי הוא נחשב כספק טומאה בדבר שיש בו דעת להישאל שהוא טמא ברשות היחיד (לעיל ה"ב).
<b>וְאִם אִי אֶפְשָׁר שֶׁלֹּא יִגַּע</b>. וקרוב לוודאי שהטהרות נטמאו.
<b>סְפֵקוֹ טָמֵא</b>. אפילו ברשות הרבים.
<h3> ז</h3>
<b>עַל גַּבֵּי הַדַּף</b>. לוח הקבוע בקיר, כמדף.
<b>וּמִדְרָס נָתוּן תַּחְתָּיו</b>. כגון בגד טמא שמטמא את התרומה.
<b>אַף עַל פִּי שֶׁהוּא בִּמְקוֹם מִדְרוֹן</b>. שהמדרס מונח בשיפוע כך שאם נפל עליו הכיכר לא היה נשאר על גביו אלא מתגלגל ממנו ויורד (כס"מ ע"פ תוספות נידה ד,א).
<b>שֶׁאֲנִי אוֹמֵר אָדָם בָּא וּנְטָלוֹ וּנְתָנוֹ בְּמָקוֹם זֶה</b>. ומניחים שאדם זה טהור היה (ראה הטעם בשו"ת הרמב"ם סי' שמג).
<h3> ח</h3>
<b>בְּצַד בֵּית הַקְּבָרוֹת</b>. והקבר מטמא במגע ובאוהל (הלכות טומאת מת ב,טו).
<b>אַף עַל פִּי שֶׁאֵין שָׁם שׁוֹשַׁנִּים אֶלָּא בִּמְקוֹם הַטֻּמְאָה</b>. שהשושנים צומחות בצמוד לקבר, ומסתבר לומר שהתינוק קטף את השושנים משם ונטמא.
<b>כֵּלָיו טְהוֹרִים</b>. הכלים שעל גבי החמור.
<h3> ט</h3>
<b>מִפְּנֵי שֶׁאָבִיו נִשְׁאָל עָלָיו</b>. והרי זה כספק טומאה הבאה בידי אדם שיש בו דעת להישאל, שהוא טמא (לעיל ה"ו).
<b>סְפֵקוֹ בִּרְשׁוּת הַיָּחִיד טָמֵא</b>. אף על פי שתינוק אין בו דעת להישאל וכשהוא לבדו אפילו ברשות היחיד ספקו טהור.
<h3> י</h3>
<b>וְאַרְבַּע סְפֵקוֹת אָמְרוּ חֲכָמִים בְּתִינוֹק</b>. לפי ארבעה שלבים שונים של התפתחותו.
<b>וְגִפְּפַתּוּ</b>. חיבקה אותו.
<b>הִתְחִיל הַתִּינוֹק לָצֵאת וּלְהִכָּנֵס</b>. שמסוגל להלך ברגליו בכוחות עצמו.
<b>וְאֵינָן מִדְרָס כִּשְׁאָר בִּגְדֵי עַמֵּי הָאָרֶץ</b>. שבגדי עם הארץ נחשבים מדרס לטהרות (לעיל יג,א).
<b>וְאַף עַל פִּי שֶׁהֵן טְהוֹרִין אֵין עוֹשִׂין עַל גַּבֵּיהֶן טְהָרוֹת</b>. שאין סומכים על טהרתם לכתחילה.
<b>לְשַׁמֵּר אֶת גּוּפוֹ</b>. מלהיטמא.
<b>אוֹכְלִין עַל גַּב גּוּפוֹ</b>. שאם נגעו טהרות בגופו (שלא בידיו) לא נטמאו.
<b>יוֹדֵעַ לְשַׁמֵּר אֶת יָדָיו</b>. שיודע להיזהר בטומאת הידיים (והיודע לשמר את גופו וידיו נחשבים כדבר אחד לעניין הארבעה).
<b>חֻלִּין לְשֵׁם תְּרוּמָה</b>. נותנים לו חולין אך אומרים לו שהם תרומה כדי לראות כיצד ינהג בה.
<h2>פרק יז</h2>
<h3> א</h3>
<b>סָפֵק הֶאֱהִיל עַל הָאָדָם וכו'</b>. שכזית מבשר המת מטמא באוהל.
<b>הֲרֵי הָאָדָם טָמֵא מִסָּפֵק</b>. ואף על פי שטומאה שאינה נחה במקומה ספקה טהור (לעיל טו,ו-ז), אין דין זה חל על טומאת אוהל (בבלי נזיר סד,א).
<b>וְהוּא שֶׁיִּהְיֶה בּוֹ דַּעַת לְהִשָּׁאֵל</b>. שאינו חרש שוטה או קטן (לעיל טז,ב).
<b>וְהַכֵּלִים טְהוֹרִים מִפְּנֵי שֶׁאֵין לָהֶן דַּעַת לְהִשָּׁאֵל</b>. ולפיכך ספקם טהור אפילו ברשות היחיד (שם).
<b>וְכֵן הַמְמַלֵּא בִּכְלִי וְנָתַן בַּעֲשָׂרָה כֵּלִים</b>. ממלא כלי במים ושופך ממנו לעשרה כלים.
<b>הוּא טָמֵא וְכֻלָּם טְהוֹרִים אַף עַל פִּי שֶׁכֻּלָּם סָפֵק שֶׁמָּא הַשֶּׁרֶץ בַּכְּלִי שֶׁמִּלֵּא בּוֹ הָיָה תְּחִלָּה</b>. אף על פי שלגבי כל הכלים קיים ספק שמא נטמאו, שייתכן שהשרץ היה בהתחלה בכלי שמילא בו את המים וטימא את כל המשקים שעברו דרכו והם חזרו וטימאו את כל הכלים שאליהם הם נשפכו, מכל מקום הם אינם טמאים אלא רק הכלי שבו נמצא השרץ.
<b>אָגְנַיִם</b>. צוואר הכלי או שפה כפופה (ראה פה"מ כלים כה,ו, רש"י נידה ג,ב).
<b>הוֹאִיל וְאֶפְשָׁר שֶׁיֵּצְאוּ הַמַּיִם וְיִתְאַחֵר בּוֹ הַשֶּׁרֶץ כֻּלָּם טְמֵאִים</b>. שכאשר יש לכלי שמילא בו אוגניים, השרץ יכול להישאר בו זמן רב, ולפיכך יש סבירות גבוהה יותר שהשרץ היה בו תחילה ונפל אחר כך לכלי שבו הוא נמצא.
<b>וְכֵן הַמְמַלֵּא בַּעֲשָׂרָה דְּלָיִים זֶה אַחַר זֶה... וְאֵין יָדוּעַ הָרִאשׁוֹן מִן הָאַחֲרוֹן</b>. מילא עשרה דליים במים ושפך כל אחד מהם לכלי אחר ואין ידוע באיזה דלי מילא איזה כלי.
<b>וְאִם יֵשׁ לַדְּלָיִים אָגְנַיִם הֲרֵי כָּל הַדְּלָיִים עִם כָּל הַכֵּלִים טְמֵאִים</b>. מכיוון שיש לדליים אוגניים חוששים שהשרץ היה באחד מהדליים ומשם נפל לכלי שבתוכו נמצא כעת, ומכיוון שלא ידוע באיזה דלי מילא את הכלי שבו נמצא השרץ, כל הדליים טמאים. ולגבי שאר הכלים התקשו המפרשים מדוע הם טמאים, שכן לגביהם אין כלל חשש שהיה בהם שרץ או בדלי שמילא אותם (וראה מרכה"מ, חזון נחום טהרות ד,ד, ערוך לנר נידה ד,ב שתירצו בדרכים שונות).
<b>הַמְעָרֶה</b>. שופך.
<b>הָעֶלְיוֹן טָהוֹר וְאֵין אוֹמְרִין מֵהָעֶלְיוֹן נָפַל וכו'</b>. וכגון שאין לכלי העליון אוגניים ולפיכך אין חוששים שמא נתאחר בו השרץ בשעת המילוי (ריק"ו).
<h3> ב</h3>
<b>קֻפָּה</b>. סל גדול.
<b>אִם יֵשׁ לָהּ שׁוּלַיִם אוֹ אָגְנַיִם</b>. אם יש לה תחתית או שפה כפופה וכדומה כך שהשרץ המת יכול להישאר בה זמן רב ואפילו כאשר מטלטלים אותה.
<b>אֲפִלּוּ הָיְתָה בְּדוּקָה וּמְכֻסָּה</b>. אפילו בדקו שאין בה שרץ קודם שהכניסו לתוכה את הטהרות וכיסו אותה מיד לאחר מכן.
<b>כֻּלָּן טְמֵאוֹת</b>. אפילו הטהרות שניטלו מן הקופה קודם שטלטל אותה לזווית זו.
<b>לְפִי שֶׁמַּחֲזִיקִין טֻמְאָה מִמָּקוֹם לְמָקוֹם</b>. שאף שנמצאה הטומאה רק במקום זה מניחים שהייתה כבר קודם לכן במקום אחר.
<b>לִתְלוֹת אֲבָל לֹא לִשְׂרֹף</b>. שלא שורפים טהרות אלו אלא מניחים אותן ללא הכרעה.
<h3> ג</h3>
<b>הַזּוֹלֵף אֶת הַבּוֹר</b>. שואב ממנו את היין או השמן.
<b>וְנִמְצָא הַשֶּׁרֶץ בָּרִאשׁוֹנָה כֻּלָּן טְמֵאוֹת</b>. שאף אם נאמר שהשרץ היה בחבית הראשונה בלבד ולא נפל לבור הגדול, מכל מקום נטמא כל היין שבבור בשעה שהשקיע את החבית לתוכו, ולפיכך כל היין טמא.
<b>הָיָה זוֹלֵף בִּכְלִי וְנוֹתֵן לְתוֹךְ הֶחָבִיּוֹת עַד שֶׁמִּלֵּא אוֹתָן</b>. שואב את היין או השמן באמצעות כלי וממנו ממלא את החביות.
<b>לְפִיכָךְ אִם הָיָה בּוֹדֵק כָּל חָבִית מֵהֶן... וְנִמְצָא הַשֶּׁרֶץ בְּאַחַת מֵהֶן כֻּלָּן טְמֵאוֹת</b>. שמאחר שבדק וכיסה כל אחת ואחת מהחביות, בהכרח לומר שהשרץ היה בבור ונשפך עם היין לתוך אחת מהן בשעת המילוי ולא ראהו.
<h3> ד</h3>
<b>קוֹצֶה זֵיתִים מִן הַמַּעֲטָן</b>. נוטל את הזיתים מהמקום בו הם צבורים לצורך ריכוכם.
<b>נִמְצָא בַּמַּעֲטָן הַמַּעֲטָן טָמֵא</b>. הזיתים שבמעטן טמאים, אבל הזיתים שבגג טהורים (ע"פ תוספתא טהרות יא,א, וראה כס"מ ותוי"ט טהרות ט,ט). ויש שהגיהו כאן: "נמצא במעטן הגג טמא" וכדברי המשנה בטהרות ט,ט (חידושי מהרי"ח שם, וראה גם מרכה"מ).
<b>נִמְצָא בֵּין כֹּתֶל לַזֵּיתִים הַזֵּיתִים טְהוֹרִים</b>. במקרה שנמצא השרץ בין קיר הבית לבין המקום שבו מונחים הזיתים אין חוששים שמא היה על הזיתים ונפל מהם.
<b>נִמְצָא הַשֶּׁרֶץ בְּתוֹךְ גּוּשׁ שֶׁל זֵיתִים</b>. זיתים שנתחברו זה לזה ונעשו גוש ונמצא שרץ טמון בתוכו, שבכגון כך בהכרח שהיה שם בשעה שהגוש נוצר ולא הגיע לשם לאחר מכן.
<b>שֶׁמָּא בַּגַּג נִתְקַבְּצוּ וְנַעֲשׂוּ גּוּשׁ בְּתוֹךְ הַשְּׁלֹשָׁה יָמִים</b>. אבל בפחות משלושה ימים אי אפשר להם להיעשות גוש (ר"ש טהרות ט,ט).
<h3> ה</h3>
<b>הַקּוֹרֵץ מִקְרֶצֶת מִן הָעִסָּה וְנִמְצָא שֶׁרֶץ בַּמִּקְרֶצֶת</b>. נוטל חתיכה מהבצק ומצא שרץ יחד עם החתיכה.
<b>נִמְצָא בְּתוֹךְ הַמִּקְרֶצֶת אַף הָעִסָּה טְמֵאָה</b>. שכאשר השרץ נמצא בתוך הבצק, בוודאי בא מן העיסה.
<h3> ו</h3>
<b>שֶׁנִּמְצֵאת גַּרְעִינָה שֶׁלּוֹ וכו'</b>. והגרעין אינו מטמא אלא כשהוא מחובר לאוכל ולא כשהוא לבדו (ראה הלכות טומאת אוכלין ה,יג, ה,יז-יח).
<b>אַף עַל פִּי שֶׁאֵין עָלֶיהָ מַשְׁקֶה טוֹפֵחַ</b>. שאין רטיבות על גבי הגרעין כך שאין זכר לשאריות של אוכל שהיו עליו קודם לכן.
<b>וְנִמּוֹחַ בְּתוֹךְ הַכִּכָּר</b>. שמאחר שהגרעין נמצא בתוך הכיכר האפוי בהכרח לומר שהיה שם בשעה שהכיכר נאפה והיה רותח והאוכל הטמא נימוח בתוכו (ח"ד ותס"ר טהרות ד,י).
<b>הֲרֵי אֵלּוּ טְהוֹרִים אַף עַל פִּי שֶׁיֵּשׁ עָלֶיהָ מַשְׁקֶה וכו'</b>. שניתן לומר שהמשקה בא מהתבשיל הצונן או ממקום אחר (ח"ד שם).
<h3> ז</h3>
<b>וְנִמְצֵאת גַּרְעִינָה בַּבַּיִת</b>. כגון שהגרעין נמצא במקום שבו תולים לומר שהאוכל שהיה על גביו נמס, כך שבמקרה שהוא בא מאוכל טמא הוא מטמא את הטהרות שנוגע בהם (כדלעיל ה"ו, וראה תוספתא טהרות ד,י).
<h3> ח</h3>
<b>בָּשָׂר הַנִּמְצָא בָּהּ הוֹלְכִין בּוֹ אַחַר הָרֹב</b>. שאם רוב הטבחים ישראל הרי זה בשר שחוטה וטהור, ואם רוב הטבחים גויים הרי זה בשר נבלה וטמא (פה"מ מכשירין ב,ט).
<b>זֶה הַכְּלָל בַּנִּמְצָא הַלֵּךְ אַחַר הָרֹב</b>. בניגוד לספק בדבר הקבוע שלא הולכים בו אחר הרוב אלא הוא נחשב כספק שקול (ראה הלכות מאכלות אסורות ח,יא-יב).
<h3> ט</h3>
<b>מְגַבֶּבֶת גְּבָבָה בֶּחָצֵר</b>. מלקטת ערמה של תבן וכדומה מן השדה.
<b>שֶׁאֵין הַשֶּׁרֶץ מְטַמֵּא בְּמַשָּׂא</b>. וכיוון שנמצא בתוך הגבבה אין חוששים שנגעה בו.
<b>כּוֹבֶרֶת בִּכְבָרָה</b>. מסננת אוכל בכלי המיועד לכך.
<b>נִמְצָא עַל גַּבֵּי הַכְּבָרָה</b>. שדרכה של האישה הכוברת לגעת שם.
<b>כְּמוֹ שֶׁבֵּאַרְנוּ</b>. לעיל טו,ח.
<h2>פרק יח</h2>
<h3> א</h3>
<b>לַמָּבוֹי</b>. סמטה שפתוחות לתוכה כמה חצרות ובהם בתים.
<b>טֻמְאָה בַּבַּיִת סָפֵק נִכְנַס לַבַּיִת סָפֵק לֹא נִכְנַס</b>. זהו מקרה אחר שהטומאה בבית ויש ספק אם נכנס מן המבוי דרך החצר לבית.
<b>וַאֲפִלּוּ נִכְנַס וכו'</b>. מוסב על שני המקרים: כשהטומאה בחצר וכשהטומאה בבית.
<h3> ב</h3>
<b>עַצְמוֹת הַמֵּת</b>. שמטמאות במגע ובמשא, ופעמים גם באוהל (ראה הלכות טומאת מת ב,ח-י).
<b>וְעֶצֶם נְבֵלָה</b>. שאינה מטמאת כלל כשאינה מחוברת בבשר (לעיל א,ז).
<b>וְגוּשִׁים מִבֵּית הַפְּרָס אוֹ מֵאֶרֶץ הָעַמִּים</b>. גוש עפר מאדמת שדה שנחרש בה קבר או מאדמת חוץ לארץ שהם מטמאים במגע ובמשא מדברי סופרים (הלכות טומאת מת שם הט"ז).
<b>כַּזַּיִת מִן הַמֵּת</b>. המטמא באוהל (שם ב,א).
<b>שְׁנֵי שְׁבִילִין אֶחָד טָמֵא וְאֶחָד טָהוֹר</b>. כגון שאחד מהם עובר בבית הקברות או שיש באחד מהם מת המוטל לרוחב השביל המטמא את כל העובר בו (כדלקמן ה"ג), ושני השבילים הם ברשות הרבים.
<h3> ג</h3>
<b>הַמּוֹצֵא מֵת מֻשְׁכָּב לְרָחְבּוֹ שֶׁל דֶּרֶךְ</b>. לאחר שעבר בדרך זו.
<b>אִם הָיָה שָׁלֵם... הֲרֵי זֶה טָמֵא לִתְרוּמָה שֶׁחֶזְקָתוֹ שֶׁנָּגַע</b>. ודווקא לתרומה הוא טמא משום חזקה זו, אבל לעניין טומאת הנזיר והעושה פסח הוא נחשב טהור (ראה הלכות נזירות ט,יח-יט, הלכות קרבן פסח ו,יא).
<b>וְאִם הָיָה קֶבֶר לְכָל רֹחַב הַדֶּרֶךְהַקֶּבֶר מְצָרְפוֹ וְהָעוֹבֵר שָׁם טָמֵא</b>. שהואיל והקבר כולו מטמא באוהל (הלכות טומאת מת ב,טז) אף העובר כנגד החלק הריק טמא משום טומאת הקבר (תוספות נזיר סג,ב).
<b>שֶׁאֵין זֶה כִּשְׁאָר הַסְּפֵקוֹת</b>. שהם טהורים ברשות הרבים.
<h3> ד</h3>
<b>מְטַמֵּא לְמַפְרֵעַ עַד הָעֵת שֶׁיֹּאמַר בָּדַקְתִּי אֶת הַמָּבוֹי הַזֶּה וכו'</b>. שהטהרות שהיו שם מאותה העת ואילך טמאות מחשש שמא נפל שם שרץ מיד לאחר הבדיקה (ראה גם הלכות מטמאי משכב ומושב ג,ז).
<b>כִּבְּדוֹ</b>. טיאטא אותו.
<b>שֶׁמְּצָאוֹ יָבֵשׁ</b>. וכגון ששלדו קיים שאז הוא מטמא אף על פי שהוא יבש (ראה לעיל ד,יב).
<h3> ה</h3>
<b>כְּמוֹ שֶׁבֵּאַרְנוּ</b>. לעיל יג,ד.
<b>אוֹ הֱסִיטוֹ</b>. והרוקים שגזרו עליהם טומאה מטמאים במשא כרוקו של זב (ראה שם, הלכות מטמאי משכב ומושב א,יד).
<b>תּוֹלִין עָלָיו אֶת הַתְּרוּמָה מִפְּנֵי שֶׁהֵן שְׁנֵי סְפֵקוֹת</b>. ואין שורפים את התרומה על שני ספקות אלא תולים בלבד (לעיל יג,יב-יג).
<b>אִם הָיוּ נְגוּבִין וּמֻנָּחִין שָׁם</b>. שהתייבשו באופן שאינם נדבקים בגוף האדם הנוגע בהם (וכגון שלא נתייבשו יותר מדי, שאם כן הרי אינם מטמאים, פה"מ טהרות ד,ו וראה הלכות מטמאי משכב ומושב ב,א).
<b>נָשָׂא אֶחָד מֵהֶן תּוֹלִין עָלָיו</b>. כדין שני רוקים שברשות היחיד וכמבואר בפסקה הקודמת.
<b>שֶׁהֲרֵי מִשֶּׁנְּשָׂאוֹ אֵינוֹ מֻנָּח בִּרְשׁוּת הָרַבִּים</b>. שכעת מונח על האדם והוא נחשב כרשות היחיד (פה"מ שם).
<b>וְנִתְלָה בּוֹ</b>. נדבק בו.
<b>כְּבָר בֵּאַרְנוּ</b>. לעיל יג,יג.
<b>בְּכָל מָקוֹם</b>. אפילו כשנטמא ברשות הרבים.
<b>כְּבֵית הַפְּרָס וְכַיּוֹצֵא בָּהּ שֶׁשּׂוֹרְפִין עַל וַדַּאי מַגָּעָן בְּכָל מָקוֹם</b>. שהנוגע בוודאות באחד משש הטומאות שנמנו לעיל (שם), שורפים עליו את התרומה, ואף על פי שהטומאה שלהם היא משום ספק.
<h3> ו</h3>
<b>עַל רֻקּוֹ שׂוֹרְפִין אֶת הַתְּרוּמָה</b>. במקרה שנגע בו הרוק טמא משום גזרת רוקים הנמצאים.
<b>וְעַל בְּגָדָיו הוֹלְכִין אַחַר הָרֹב</b>. במקרה שדרסו על בגדיו, הולכים אחרי רוב אנשי העיר שלא גזרו טומאה על סתם אדם העובר בשוק.
<b>אִם רֹב הָעִיר טְמֵאִים בְּגָדָיו מִדְרָס</b>. שהם טמאים בטומאת מדרס כדין בגדים שדרס עליהם הזב וכיוצא בו (כמפורט בהלכות מטמאי משכב ומושב פרקים ו-ז).
<h3> ז</h3>
<b>וּמְצָאוֹ בִּרְשׁוּת הַיָּחִיד הֲרֵי זֶה טָמֵא מִדְרָס וְטָמֵא טֻמְאַת מֵת</b>. שיש ספק שמא נטמא וספק טומאה ברשות היחיד טמא.
<b>אִם אָבַד בַּיּוֹם וּמְצָאוֹ בּוֹ בַּיּוֹם טָהוֹר</b>. ואף שחכמים גזרו על הכלים הנמצאים בשווקים וברחובות שהם בחזקת טומאה (לעיל יג,ד), אין הנאמר כאן בכלל גזרה זו, כיוון שהכלי נמצא על ידי בעליו וידוע שהיה טהור קודם שאבד ורק חוששים שמא נטמא בזמן אבדתו (ראה מקדש דוד טהרות סי' מז אות ב).
<b>אָבַד בַּיּוֹם וּמְצָאוֹ בַּלַּיְלָה... הֲרֵי זֶה בְּחֶזְקַת טָמֵא</b>. מפני שבלילה האדם הטמא דורס עליו ואינו רואהו (פה"מ טהרות ח,ג, ושם משמע שטמא רק מדרס וכן דעת הראב"ד וראה כס"מ ותוי"ט שם).
<h3> ח</h3>
<b>אוֹ שְׁכָחוֹ בִּרְשׁוּת הָרַבִּים</b>. שידע שהכלי נמצא שם ולא איבד אותו אלא שכח לאספו.
<h3> י</h3>
<b>הַשּׁוֹטֵחַ כֵּלִים</b>. שוטח את בגדיו לייבשם.
<b>כְּמוֹ שֶׁבֵּאַרְנוּ</b>. לעיל ה"ז.
<h3> יא</h3>
<b>שׁוֹטָה</b>. שאינה יודעת לשמור עצמה ולקיים את הלכות נידה.
<b>אוֹ נָכְרִית</b>. שחכמים גזרו שתיחשב כזבה והרוק שלה טמא (הלכות מטמאי משכב ומושב ב,י).
<b>כָּל הָרֻקִּין שֶׁבָּעִיר בְּחֶזְקַת טֻמְאָה לְעוֹלָם בְּכָל מָקוֹם</b>. ואף שחכמים גזרו שהרוקים הנמצאים בשווקים וברחובות הם בחזקת טומאה ושורפים עליהם את התרומה (לעיל יג,יג), במקרה שיש בעיר שוטה או נכרית אפילו הרוקים שבבתים ובחצרות וכדומה הם בחזקת טומאה (ח"ד טהרות ו,י, משנ"א טהרות ה,ח; וראה פה"מ ורא"ש שם).
<h3> יב</h3>
<b>אוֹ שֶׁיָּשְׁבָה עִמּוֹ בִּסְפִינָה</b>. וכגון שהספינה קטנה שנוטה כאשר עולה בה אדם שהיושב בה עם הזב וכיוצא בו בגדיו טמאים מדרס בספק ואף על פי שאין בגדיהם נוגעים זה בזה (הלכות מטמאי משכב ומושב ט,ד).
<b>אִם מַכִּירַתּוּ שֶׁהוּא אוֹכֵל בִּתְרוּמָה כֵּלָיו טְהוֹרִים</b>. שאילו הייתה טמאה הייתה נזהרת מלדרוס על בגדיו או לעלות עמו בספינה.
<b>וְאִם לָאו יִשְׁאָלֶנָּה</b>. אם היא טמאה או טהורה.
<h3> יד</h3>
<b>שֶׁכָּל הַטֻּמְאוֹת כִּשְׁעַת מְצִיאָתָן</b>. וכיוון שמצא בבוקר שהוא מת יש להניח שכבר היה מת גם בלילה.
<h3> טו</h3>
<b>הַמְסֻכָּן</b>. גוסס.
<h3> טז</h3>
<b>צִנּוֹרָה</b>. טיפת רוק.
<b>מִפְּנֵי שֶׁשְּׂפַת הַבּוֹר קוֹלְטָה</b>. שהטיפה נספגת בשפת הבור ואינה מטמאת את מה שבתוכו (מה שאין כן בשמן שמאחר שהוא מחליק הטיפה מחליקה משפת הבור אל תוכו, ר"ש טהרות י,ו, מובא בכס"מ).
<h2>פרק יט</h2>
<h3> א</h3>
<b>שְׁנֵי שְׁבִילִין</b>. שדינם כרשות הרבים.
<b>אֶחָד טָמֵא</b>. כגון שיש באחד מהם מת המוטל לרוחב השביל המטמא את כל העובר בו.
<b>וְעָשָׂה טְהָרוֹת</b>. נגע בידיו בתרומה או בקדשים הצריכים טהרה.
<b>וְהִזָּה שְׁלִישִׁי וּשְׁבִיעִי וְטָבַל וְטָהַר</b>. היזו עליו מי אפר פרה אדומה ביום השלישי וביום השביעי ובסופם טבל והעריב שמשו, כפי שנטהרים מטומאת מת (ראה הלכות פרה יא,א).
<b>הֲרֵי אֵלּוּ טְהוֹרוֹת</b>. שהם מוטלות בספק וספק טומאה ברשות הרבים טהור.
<h3> ב</h3>
<b>מוֹרִין לְכָל אֶחָד מֵהֶן בִּפְנֵי עַצְמוֹ שֶׁהוּא טָהוֹר</b>. שלגבי כל אחד מהם תולים שהשני טמא שספק טומאה ברשות הרבים טהור.
<b>הֲרֵי שְׁנֵיהֶן טְמֵאִים וּטְהָרוֹת שֶׁעָשׂוּ נִשְׂרָפוֹת</b>. המפרשים התקשו מדוע הטהרות נשרפות ולא אומרים שהן תלויות בלבד כבהלכה הקודמת. וייתכן לבאר שמכיוון שנשאלו על שתי הטהרות כאחת, הרי שמקרה זה נידון כדין כיכר טמאה שהתערבה בטהורות שאפילו אחת במאה כולן טמאות ויישרפו, כמבואר בסוף ההלכה (ראה מרכה"מ שנתן הסבר אחר לעניין, וראה תוספות חדשים טהרות ה,ה שהביא בשם מוהרש"ח שגם במקרה זה תולים את הטהרות).
<b>אֶחָד טָמֵא</b>. שהאוכל אותו נעשה שני לטומאה מגזרת חכמים (ראה לעיל ח,י).
<b>מִפְּנֵי שֶׁהֵן סְפֵק דִּבְרֵי סוֹפְרִים שֶׁהוּא מִכְּלַל הַסְּפֵקוֹת שֶׁטִּהֲרוּ חֲכָמִים</b>. מכיוון שהטומאה כאן היא רק מדברי סופרים ספקו טהור, ואפילו כשהספק הוא ברשות היחיד (מל"מ).
<b>כְּמוֹ שֶׁבֵּאַרְנוּ</b>. לעיל טו,א.
<b>וְטָהֳרוֹתֵיהֶן נִשְׂרָפוֹת שֶׁהֲרֵי וַדַּאי אַחַת מִן הַטְּהָרוֹת טְמֵאָה</b>. ואף על פי שטומאת האוכל אוכלים טמאים היא מגזרת חכמים בלבד, שורפים עליה את התרומה (ראה משנה טהרות א,ג ועיין משנ"א זבים ה,יב).
<h3> ג</h3>
<b>כִּכָּר טָמֵא שֶׁנִּתְעָרֵב בְּתִשְׁעָה כִּכָּרוֹת טְהוֹרִים</b>. וכעת כל הכיכרות נחשבות טמאות וטעונות שרפה.
<h3> ד</h3>
<b>אֲפִלּוּ הָיָה הָאֶחָד תָּלוּי</b>. ספק טמא.
<b>וְאוֹמְרִין זֶה הַטָּהוֹר הָלַךְ בַּשְּׁבִיל הַטָּהוֹר וַהֲרֵי הוּא בְּטָהֳרָתוֹ וכו'</b>. כעין זה ראה גם הלכות תרומות יג,יד, הלכות חמץ ומצה ב,יא.
<h2>פרק כ</h2>
<h3> א</h3>
<b>כָּל מָקוֹם שֶׁהוּא רְשׁוּת הָרַבִּים וכו'</b>. לעיל טז,ב התבאר שאם יש ברשות היחיד שלושה אנשים הריהו נידון כברשות הרבים וספקו טהור. בפרק זה מפורטים המקומות הנחשבים רשות הרבים שאפילו במקרה שיש בהם רק איש אחד או שניים ספקו טהור כיוון שרבים מצויים בהם (ראה ר"ש ורא"ש טהרות ו,ו).
<b>רְשׁוּת הָרַבִּים לְעִנְיַן שַׁבָּת</b>. להגדרת רשות הרבים לעניין שבת ראה הלכות שבת יד,א.
<b>לְעִנְיַן טֻמְאָה</b>. שספק הטומאה בו טהור.
<h3> ב</h3>
<b>וְכֵן הַכַּרְמְלִית</b>. רשות שאינה נחשבת כרשות היחיד ואינה כרשות הרבים (להגדרתה ראה שם הל' ד-ו).
<b>וְהָאִסְטְוָנִית</b>. שדרה של עמודים מקורה.
<h3> ג</h3>
<b>אַף עַל פִּי שֶׁהֵן רְשׁוּת הַיָּחִיד לְשַׁבָּת</b>. להגדרת רשות היחיד לעניין שבת ראה שם הל' א-ב.
<b>הַשְּׁבִילִין הַמְפֻלָּשִׁין לַשִּׁיחִין וְלַבּוֹרוֹת וְלַגִּתּוֹת</b>. מבואות שיש מחיצות בשני צדיהם ובסופם יש חפירה בקרקע כך שהם סגורים משלוש רוחות ולעניין שבת הם נחשבים כרשות היחיד (פה"מ טהרות ו,ו).
<b>בִּימוֹת הַחַמָּה</b>. שאז העובדים מצויים בשדות שבבקעה, אבל בימות הגשמים הבקעה נחשבת כרשות היחיד (לקמן ה"ו).
<b>וּבָסִילְקִי</b>. ארמון.
<b>אַנְשֵׁי הַמֶּרְכָּבָה</b>. אנשי הצבא.
<b>וְהַפּוֹרָן</b>. בניין מפואר (וראה פירושים נוספים בר"ש טהרות ו,ט).
<b>מְבוֹאוֹת</b>. סמטאות.
<b>אַף עַל פִּי שֶׁהֵן גְּדוּרִין מִכָּאן וּמִכָּאן וְרַבִּים מְטַפְּסִין וְעוֹלִין בָּהֶן</b>. אף על פי שהם מוקפים מחיצות, ומשום כך מוגדרים כרשות היחיד לעניין שבת, מכיוון שרבים עוברים דרכם כאשר עולים מן הים או הנהר הם נחשבים כרשות הרבים לטומאה.
<b>וְהַבִּימוֹסוֹת</b>. ארמונות (פה"מ עבודה זרה א,ז; וראה תוספות, ריטב"א ועוד ראשונים שם טז,ב שיש גורסים: "דימוסיאות", ולפי זה פירושו מעיינות מרפא).
<b>כָּל הָעֲזָרָה</b>. שבמקדש.ד.
<b>גַּנּוֹת הָעִיר שֶׁדֶּרֶךְ הָעִיר עוֹבֶרֶת עֲלֵיהֶן</b>. בכמה כת"י הגרסה כאן היא: "גגות העיר", ופירושו שכאשר יש דרך ציבורית שעוברת על גבי הגגות נחשבים רשות הרבים לטומאה (ועיין תס"ר טהרות עמ' 79 שמנמק מדוע גרסה זו מדויקת).
<h3> ה</h3>
<b>בִּזְמַן שֶׁהִיא מִשְׁתַּמֶּרֶת</b>. שהיא שמורה, כגון שיש לה דלתות שננעלות (ח"ד טהרות ז,יא).
<b>רְשׁוּת הָרַבִּים לַטֻּמְאָה</b>. אף שלעניין שבת היא עדיין נחשבת רשות היחיד כיוון שיש לה מחיצות.
<b>וְכֵן בָּסִילְקִי גְּדוֹלָה בִּזְמַן שֶׁפּוֹתְחִין אוֹתָהּ וכו'</b>. בניגוד לבסילקי מלכים שהיא רשות הרבים לטומאה בכל אופן (לעיל ה"ג), הבסילקי האמורה כאן היא רשות הרבים רק בזמן שפותחים אותה.
<h3> ו</h3>
<b>בִּימוֹת הַגְּשָׁמִים</b>. לאחר שנחרשה ונזרעה, שאין נכנסים אליה אנשים שלא להפסידה.
<b>וְאִם לֹא הָיְתָה מֻקֶּפֶת הֲרֵי הִיא רְשׁוּת הַיָּחִיד לַטֻּמְאָה בִּלְבַד</b>. אבל לעניין שבת היא ככרמלית (הלכות שבת יד,ד, פה"מ טהרות ו,ז).
<b>וּבִקְעָה שֶׁעָבְרוּ עָלֶיהָ יְמוֹת הַגְּשָׁמִים וכו'</b>. בקעה שהיה בה טומאה בימות הגשמים שאז הייתה מוגדרת כרשות היחיד, אף שעברו ימות הגשמים ובאו ימות החמה, מכיוון שהוחזקה כרשות היחיד לעניין אותה הטומאה הרי היא נשארת בחזקתה לגביה (ר"י מיגאש בבא בתרא קנג,ב, וראה ראשונים שם שביארו בדרכים נוספות).
<b>מִשֶּׁתֵּעָקֵר הַתְּבוּאָה מִתּוֹכָהּ</b>. שאז רשות לכל אדם להיכנס לשם (ח"ד טהרות ז,ח).
<b>מִשֶּׁתֵּרֵד רְבִיעָה שְׁנִיָּה</b>. מעונת הגשמים השנייה, שמזמן זה ואילך גדלים הזרעים ודריסת הרגל מזיקה להם (תוספות בבא בתרא קנג,ב, וראה הלכות נזקי ממון ה,ד).
<b>בֵּין הָעִגּוּלִין שֶׁל עֲנָבִים לַזֻּגִּין וכו'</b>. העיגולים הם כלים שמשתמשים בהם בזמן סחיטת היין מן הענבים, והזגים הם שאריות הענבים שצוברים אותם בערמות, ובמקום זה מצויים אנשים רבים כיוון שפעולת הסחיטה מצריכה כמות רבה של פועלים (ראה מפרשי המשנה טהרות י,ח).
<h3> ז</h3>
<b>כֶּרֶם שֶׁלִּפְנֵי הַבּוֹצְרִים רְשׁוּת הַיָּחִיד</b>. החלק שעדיין לא בצרו אותו נחשב רשות היחיד, שהרבים אינם רשאים להיכנס לשם ולאכול מן הענבים.
<b>וְשֶׁלְּאַחַר הַבּוֹצְרִים רְשׁוּת הָרַבִּים</b>. שלאחר הבציר העניים נכנסים ללקוט מתנות עניים.
<b>בִּזְמַן שֶׁהָרַבִּים נִכְנָסִין בְּרוּחַ זוֹ וְיוֹצְאִין בָּרוּחַ שֶׁכְּנֶגְדָהּ</b>. כדלעיל ה"ג לגבי חצר.
<h3> ח</h3>
<b>וְחוֹרֵי רְשׁוּת הָרַבִּים</b>. חורים בקיר הפתוחים כלפי רשות הרבים.
<b>אַף עַל פִּי שֶׁאֵין בָּהֶן אַרְבָּעָה עַל אַרְבָּעָה</b>. כך שאינם נחשבים רשות היחיד לעניין שבת (ראה הלכות שבת יד,י).
<h3> ט</h3>
<b>סְפֵקוֹ טָהוֹר שֶׁכָּל הַחֲנוּת כְּמוֹ שֶׁרֶץ הַמֻּנָּח בִּרְשׁוּת הָרַבִּים</b>. אף על פי שהחנות היא רשות היחיד שספק הטומאה בו טמא, כיוון שהאדם כאן עומד מחוץ לחנות ומסופק אם נכנס אליה ונטמא או לא, הרי שהספק נולד ברשות הרבים ולפיכך הוא טהור.
<b>סְפֵקוֹ טָמֵא שֶׁזֶּה סְפֵק רְשׁוּת הַיָּחִיד</b>. שהרי בוודאי נכנס לרשות היחיד אלא שאינו יודע אם הייתה טהורה או טמאה.
<b>וְכֵן בִּקְעָה בִּימוֹת הַגְּשָׁמִים</b>. שהיא רשות היחיד לטומאה (לעיל ה"ו).
<b>שֶׁסְּפֵק טֻמְאָה בִּרְשׁוּת הַיָּחִיד אֲפִלּוּ סְפֵק בִּיאָה טָמֵא</b>. כיוון שהאדם עומד בבקעה הרי שהספק נולד ברשות היחיד, ולפיכך אפילו כשהספק הוא אם נכנס למקום הטומאה או לא ספקו טמא (חת"ס בבא בתרא נה,ב).
<h3> יא</h3>
<b>קֻפָּה</b>. סל גדול.
<b>גְּבוֹהָה עֲשָׂרָה טְפָחִים</b>. כך שהיא עצמה נחשבת כרשות היחיד, שמחמת גובהה אין הרבים משתמשים בה (ח"ד טהרות ז,ב).
<b>סָפֵק נָגַע סָפֵק לֹא נָגַע</b>. כלומר ספק אם הכניס ידו לתוך הקופה ונגע בטומאה או שמא לא הכניס ידו כלל, או כגון שהטומאה בולטת לחוץ והוא מסופק אם נגע בה או לא (ר"ש טהרות ו,ג).
<b>סְפֵקוֹ טָהוֹר</b>. כיוון שהספק נולד ברשות הרבים.
<b>הִכְנִיס יָדוֹ לְתוֹכָהּ... סְפֵקוֹ טָמֵא</b>. כיוון שוודאי הכניס ידו לתוך הקופה הרי שהספק נולד ברשות היחיד.
<b>כְּפִישָׁה</b>. כלי שאינו מקבל טומאה.
<b>וְכִכָּר תְּרוּמָה כָּרוּךְ בְּסִיב אוֹ בִּנְיָר</b>. עטוף בחוטים או בניירות שהם אינם מקבלים טומאה, ומקובל לשמור את התרומה באופן זה כדי שלא תיטמא מסתם ידיים שהם שניות לטומאה ופוסלות את התרומה (או"ש).
<b>סָפֵק נָגַע בָּהּ אַחֵר סָפֵק לֹא נָגַע סְפֵקוֹ טָמֵא</b>. ומדובר כאן בכגון שהאחר (שסתם ידיו טמאות) ודאי הכניס את ידו לתוך הכפישה (ריק"ו), שמאחר שהכפישה נתונה על כתפי האדם היא נחשבת כרשות היחיד (כדלעיל יח,ה לגבי רוק, כס"מ), וספקו טמא אף על פי שהכיכר שמור היטב בדברים שאינם מקבלים טומאה.
<h3> יב</h3>
<b>פָּשַׁט יָדוֹ עַל גַּבָּיו... סְפֵקוֹ טָמֵא</b>. שבכגון כך ידו מונחת ברשות היחיד שספקו טמא.
<h3> יג</h3>
<b>הָיָה זֶה רוֹכֵב עַל חֲמוֹרוֹ וְזֶה רוֹכֵב עַל חֲמוֹרוֹ</b>. אחד טמא ואחד טהור (תוספתא טהרות ז,ה).
<b>וְהָרֹק מֻדְבָּק בַּכֹּתֶל</b>. ואפילו למעלה מעשרה טפחים (ראה שם), וסתם רוקים הנמצאים בחזקת טומאה.
<b>הַכֹּל טָהוֹר</b>. אף על פי שבכל המקרים הללו גם הטומאה וגם הטהרה נמצאות ברשות היחיד, כיוון שהספק נולד בדרך הילוכם ברשות הרבים ואין כאן רשות היחיד אחת המשותפת לשניהם, ספקו טהור (ראה ראב"ד בפירושו לעדויות ג,ז).
