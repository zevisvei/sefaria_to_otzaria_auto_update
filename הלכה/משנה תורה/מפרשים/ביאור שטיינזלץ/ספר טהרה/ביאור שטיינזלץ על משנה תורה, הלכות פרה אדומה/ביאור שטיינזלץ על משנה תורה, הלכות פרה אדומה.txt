<h1>ביאור שטיינזלץ על משנה תורה, הלכות פרה אדומה</h1>
<h2>פרק א</h2>
<h3> א</h3>
<b>מִצְוַת פָּרָה אֲדֻמָּה</b>. שמאפרה מטהרים טמא מת (במדבר פרק יט).
<b>וְאִם הָיְתָה זְקֵנָה</b>. מעל ארבע שנים.
<b>שֶׁמָּא תַּשְׁחִיר וְתִפָּסֵל</b>. כדלקמן ה"ב.
<b>וְאֵין לוֹקְחִין עֶגְלָה</b>. אין קונים אותה כאשר היא קטנה מגיל זה.
<b>פּוֹסְקִין עָלֶיהָ דָּמִים וכו'</b>. קובעים את מחירה, אך אינם משלמים עד שתגדיל.
<b>מִתְּרוּמַת הַלִּשְׁכָּה</b>. המטבעות שהופרשו בשלוש קופות מתוך כספי מחצית השקל שהונחו בלשכה במקדש (ראה הלכות שקלים ב,ד), ומכספים אלו קונים קרבנות ציבור ובכללם פרה אדומה (שם ד,א).
<h3> ב</h3>
<b>זֶה שֶׁנֶּאֱמַר בַּתּוֹרָה תְּמִימָה</b>. שאין הכוונה לתמימה ממום שהרי כתוב בה בפירוש "אשר אין בה מום".
<b>תְּמִימַת אַדְמוּת</b>. שתהיה כולה אדומה.
<b>הָיְתָה נַנָּסָה כְּשֵׁרָה כִּשְׁאָר הַקֳּדָשִׁים</b>. שהננס הוא פסול באדם העובד במקדש אך לא בבהמה (ראה הלכות ביאת מקדש ח,יד).
<b>בְּתוֹךְ גֻּמָּא אַחַת</b>. שצומחות יחדיו מתוך שורש אחד בעור.
<b>כּוֹסוֹת</b>. הכוס היא מקבץ של שערות סמוכות (כעין תלתל).
<b>וְהֵן מוֹכִיחוֹת זוֹ עַל זוֹ</b>. שאמנם השערות צומחות בכוסות נפרדות, אך הן סמוכות ומכוונות זו כנגד זו.
<h3> ג</h3>
<b>עִיקָּרָן</b>. מקום צמיחת השערות.
<b>וְאֵינוֹ חוֹשֵׁשׁ מִשּׁוּם גִּיזָּה בַּקֳּדָשִׁים</b>. שדין הפרה כקדשי בדק הבית שאיסור גיזתם מדרבנן (ראה הלכות מעילה א,יב) ובמקרה זה התירו.
<h3> ד</h3>
<b>וְצָרִיךְ שֶׁיִּשָּׁאֵר</b>. אחרי שגזז את החלק השחור של השערה.
<b>כְּדֵי שֶׁתִּנָּטֵל בְּזוּג</b>. שתהיה מספיק ארוכה שתוכל להינטל על ידי מספריים (ור"י קאפח פירש ע"פ פה"מ נגעים ד,ד שהכוונה למלקטת).
<b>הֲרֵי הִיא כְּאִלּוּ אֵינָהּ</b>. אם העיקר המאדים פחות מכדי נטילת זוג נחשב כאילו השערה היא כולה שחורה או לבנה ולא מועילה בה נטילה.
<h3> ה</h3>
<b>טְלָפֶיהָ</b>. החלק הקרנִי המכסה את קצות האצבעות.
<b>יָגֹד</b>. יחתוך את החלק השחור.
<h3> ו</h3>
<b>יַבֹּלֶת</b>. יבלת.
<b>אַף עַל פִּי שֶׁצָּמַח בִּמְקוֹמָהּ שֵׂעָר אָדֹם פְּסוּלָה</b>. כיוון שאין זו תמימת אדמות (ראה ראב"ד ומפרשים; ובמשנ"א (פרה ב,ב) ובערוה"ש (נג,כב) כתבו שהפסול הוא משום מום).
<h3> ז</h3>
<b>כָּל הַמּוּמִין הַפּוֹסְלִין בַּקֳּדָשִׁים</b>. מלהקריבם על המזבח (לרשימת המומים ראה הלכות ביאת מקדש פרק ז והלכות איסורי מזבח פרק ב).
<b>יוֹצֵא דֹּפֶן</b>. ולד שהוצא דרך דופן הבטן, ולא דרך פתח הרחם (ניתוח קיסרי).
<b>מְחִיר</b>. שהוחלפה תמורת כלב (ראה הלכות איסורי מזבח ד, טז-יח).
<b>אֶתְנָן</b>. שניתנה לזונה בשכרה (ראה שם הלכות ח-טו).
<b>טְרֵפָה</b>. בהמה פגועה שמסתבר שתמות בקרוב (להגדרת מושג זה ראה הלכות מאכלות אסורות ד,ו-ט).
<b>שֶׁנִּרְבְּעָה</b>. בא עליה אדם, ודברים אלו פוסלים את שאר הקדשים מהקרבה על המזבח (ראה הלכות איסורי מזבח ג,ד, ג,ו-ז).
<b>אַף עַל פִּי שֶׁהִיא כְּקָדְשֵׁי בֶּדֶק הַבַּיִת</b>. שהרי אינה נקרבת על גבי המזבח, וקדשי בדק הבית אינם נפסלים מחמת דברים אלו.
<b>הוֹאִיל וּקְרָאָהּ הַכָּתוּב חַטָּאת</b>. הכתוב מכנה את הפרה "חטאת", ומכאן נלמד שלדינים מסוימים דינה של הפרה כקרבן (ראה גם לקמן ב,ג).
<b>שֶׁאֵינוֹ מַפְסִיד בְּהֶמְתּוֹ</b>. הואיל והרביעה עלולה להזיק לה (וכן הדין בשאר הקרבנות, ראה הלכות איסורי מזבח ג,טו).
<b>שֶׁהָעֲבוֹדָה פּוֹסֶלֶת בָּהּ</b>. אם השתמש בה לעבודה כלשהי פסולה.
<b>וּבְעֶגְלָה עֲרוּפָה וכו'</b>. כאשר מצאו הרוג שלא נודע מי הכהו, מצווה על העיר הקרובה אל ההרוג להביא עגלה ולערוף אותה (ראה הלכות רוצח פרקים ט-י). ומן הכתוב "אשר לא עבד בה" נלמד שהמלאכה פוסלת בעגלה זו (שם י,ג-ד).
<b>עָשָׂה שְׁאָר עֲבוֹדוֹת כָּעֹל</b>. שהרי כתוב "אשר לא עבד בה".
<b>הִכְנִיסָהּ לָדוּשׁ</b>. למקום שבו דשים את התבואה.
<b>נִתְלָה בִּזְנָבָהּ וְעָבַר בָּהּ אֶת הַנָּהָר</b>. נעזר בה כשחצה את הנהר.
<b>קִפֵּל עָלֶיהָ אֶת הַמּוֹסֵרָה</b>. החבל שהוא מושך בו את הבהמה והניחו על גבה.
<b>כְּסוּת שֶׁל שַׂקִּין</b>. מעין חגורה שאוגדים סביב הבהמה לצורך נשיאת שקים ומשאות.
<b>אִם הָיְתָה מוֹרֶדֶת</b>. וירא שמא תברח.
<b>שֶׁכָּל שְׁמִירָה שֶׁאֵינָהּ צְרִיכָה מַשּׂוֹי הוּא</b>. השווה הלכות שבת כ,ח.
<b>לְצֹרֶךְ אַחֵר פְּסוּלָה</b>. משום עול.
<b>אִם לִרְצוֹנוֹ</b>. של בעליה.
<b>אֲשֶׁר לֹא עֻבַּד בָּהּ</b>. מצורת הפֻעל "עֻבַּד", נלמד שאף אם נעשתה המלאכה מאליה פסולה כל עוד נעשתה לרצון הבעלים.
<b>לְפִיכָךְ אִם שָׁכַן עָלֶיהָ הָעוֹף כְּשֵׁרָה וכו'</b>. שאין לבעלים הנאה מכך. אבל מזכר יש להם הנאה שהיא יכולה להתעבר וללדת.
<b>הִכְנִיסָהּ לְרִבְקָה</b>. מקום שבו מקובצים הבקר, וכגון שהיו שם לצורך דישת התבואה.
<b>וְדָשָׁה מֵאֵלֶיהָ כְּשֵׁרָה</b>. מכיוון שהדישה לא הייתה לרצונו.
<b>הִכְנִיסָהּ כְּדֵי שֶׁתִּינַק וְתָדוּשׁ</b>. כגון שהייתה אמה דשה, והכניס את הבת לשם שתינק, ואף נתכוון שתדוש (ראה גם הלכות חובל ומזיק ז,ה).
<h3> ח</h3>
<b>פָּרָה שֶׁנּוֹלַד בָּהּ פְּסוּל</b>. לאחר שהקדישוה.
<b>תִּפָּדֶה</b>. יחללו אותה על מעות בשוויה והיא תצא לחולין.
<b>תִּפָּדֶה מִפְּנֵי עוֹרָהּ וכו'</b>. כשם שאין פודים קדשי מזבח להאכיל בשרם לכלבים (הלכות איסורי מזבח ב,י), כך אין פודים את הפרה לצורך זה אלא לצורך השימוש בעורה בלבד.
<h3> ט</h3>
<b>וְאֵינָהּ מְכַפֶּרֶת</b>. אינה כשרה לעשות ממנה אפר חטאת.
<b>נִשְׁחֲטָה עַל גַּב מַעֲרַכְתָּהּ</b>. במקום המיועד לה (ראה לקמן ג,א-ב).
<b>אֵין לָהּ פִּדְיוֹן עוֹלָמִית</b>. שגנאי הוא להוציאה לחולין אחרי שנהגו בה ככל הסדרים המחויבים בשחיטתה.
<h3> י</h3>
<b>הֲרֵי זוֹ תִּפָּדֶה שֶׁלֹּא בְּמוּם</b>. שלא כקדשי מזבח שאין נפדים אלא במום.
<h3> יא</h3>
<b>וּמִפִּי הַשְּׁמוּעָה</b>. מסורת חז"ל.
<b>זוֹ נַעֲשָׂת בְּאֶלְעָזָר</b>. שהיה הסגן של הכהן הגדול, אך בשאר כל הפרות אין זה משנה באיזה כהן נעשית.
<h3> יב</h3>
<b>אַרְבָּעָה כֵּלִים</b>. ארבעת בגדי כהן הדיוט (לפירוטם ראה הלכות כלי המקדש ח,א).
<h3> יג</h3>
<b>שֶׁהָיוּ טְבוּלֵי יוֹם</b>. שנטמאו באב הטומאה וכבר טבלו אלא שעוד לא הגיע הערב, ולעניינים מסויימים הם נחשבים עדיין טמאים (הלכות שאר אבות הטומאות י,א).
<b>שֶׁעֲדַיִן לֹא הֶעֱרִיב שִׁמְשָׁן</b>. לא הגיע הערב אחר טבילתם.
<b>הַטָּהוֹר לְמַעֲשֵׂר שֵׁנִי</b>. שמעשר שני נאכל בטהרה וכשר בטבול יום (הלכות מעשר שני ג,ד).
<h3> יד</h3>
<b>הַצְּדוֹקִין</b>. אנשים המערערים על מסורת וסמכות חכמי התורה שבעל פה (ראה הלכות תשובה ג,ח, הלכות ממרים ג,ג).
<b>בִּמְעֹרְבֵי שֶׁמֶשׁ</b>. ולא בטבולי יום.
<b>בְּשֶׁרֶץ וְכַיּוֹצֵא בּוֹ</b>. אחד מאבות הטומאות.
<b>כָּל הַכֵּלִים שֶׁמַּכְנִיסִין לְתוֹכָן אֵפֶר הַפָּרָה</b>. שצריכים להיות טהורים (לקמן יג,א).
<h3> טו</h3>
<b>הַחוֹתֵךְ שְׁפוֹפֶרֶת שֶׁל קָנֶה</b>. מרוקן את התוך של הקנה והופכו לכלי קיבול המקבל טומאה.
<b>יְטַמֵּא אוֹתָהּ וְיַטְבִּילֶנָּה</b>. כדי לבטל דברי הצדוקים, כבהלכה הקודמת.
<b>טָעוּן טְבִילָה מִפְּנֵי שֶׁעָשׂוּהָ כִּטְמֵא מֵת וכו'</b>. גזרת חכמים ששפופרת שעשאוה לשם אפר חטאת נחשבת כטמא מת ומטמאה את העושה אותה והמטבילה.
<b>כִּטְמֵא מֵת בַּשְּׁבִיעִי שֶׁלּוֹ</b>. לאחר שהוזה עליו שלישי ושביעי וטעון רק טבילה (ראה לקמן יא,א-ב).
<b>אֶלָּא מְטַמְּאָהּ כְּדֵי לְהַרְאוֹת לַצְּדוֹקִין</b>. אף על פי שעשאוה כטמא מת כיוון שזו טומאה מגזירת חכמים בלבד אין היכר לצדוקים בכך, וצריך לטמאה שוב כדי לבטל דברי הצדוקים.
<h2>פרק ב</h2>
<h3> א</h3>
<b>כְּשֵׁרָה בִּטְבוּלֵי יוֹם</b>. לעיל א,יג-יד.
<h3> ב</h3>
<b>כְּשֵׁם שֶׁמַּפְרִישִׁין כֹּהֵן גָּדוֹל לַעֲבוֹדַת צוֹם הַכִּפּוּרִים</b>. ראה הלכות עבודת יום הכיפורים א,ג.
<b>וְיִהְיֶה טָמֵא שִׁבְעַת יָמִים</b>. כדין כל בועל נידה (ראה הלכות מטמאי משכב ומושב ג,א-ג).
<h3> ג</h3>
<b>הַלִּשְׁכָּה שֶׁהָיָה יוֹשֵׁב בָּהּ כָּל שִׁבְעָה צְפוֹנִית מִזְרָחִית הָיְתָה</b>. נראה שמדובר בלשכת כהן גדול שנקראה גם לשכת העץ ולשכת פלהדרין (ראה הלכות עבודת יום הכיפורים א,ג ובביאור שם).
<b>כְּדֵי לְהַזְכִּירוֹ שֶׁזּוֹ כַּחַטָּאת הַנִּשְׁחֶטֶת בַּצָּפוֹן</b>. שדין פרה אדומה כדין קרבן לכמה עניינים הואיל וקראה הכתוב חטאת (ראה לעיל א,ז), וחטאת נשחטת בצד צפון (הלכות מעשה הקרבנות ה,ב-ג).
<b>אַף עַל פִּי שֶׁהִיא נִשְׁחֶטֶת בַּחוּץ</b>. לקמן ג,ב.
<h3> ד</h3>
<b>מֵי חַטָּאת</b>. מים חיים שניתן בהם אפר פרה אדומה והוכשרו כתיקונם לטהר בהם טמא מת (והלכותיהם מבוארות לקמן פרקים ו-י)
<b>לְפִי שֶׁאִי אֶפְשָׁר שֶׁיִּהְיֶה לֹא שְׁלִישִׁי לְטֻמְאָתוֹ</b>. שהרי לפני שלושה ימים כבר היה בלשכה שבמקדש ולא יכול להיטמא.
<b>וּמִן הַדִּין הָיָה שֶׁאֵינוֹ צָרִיךְ הַזָּיָה אֶלָּא בִּשְׁלִישִׁי וּשְׁבִיעִי לַהַפְרָשָׁה בִּלְבַד</b>. שדין טמא מת שמזים עליו ביום השלישי וביום השביעי מעת שנטמא או מעת שבא להיטהר (לקמן יא,א–ב; והשווה הלכות עבודת יום הכיפורים א,ד).
<h3> ה</h3>
<b>בָּרְבִיעִי בְּשַׁבָּת</b>. ביום רביעי בשבוע.
<b>שֶׁהַהַזָּיָה אֵינָהּ דּוֹחָה שַׁבָּת</b>. שהדבר הוא כמעשה תיקון האסור בשבת (הלכות שבת כג,ח, וראה הלכות קרבן פסח ו,ו).
<b>וְהָרְבִיעִי אֵינוֹ צָרִיךְ הַזָּיָה</b>. כמבואר בהלכה הקודמת.
<h3> ו</h3>
<b>מַזִּין מֵאֵפֶר פָּרָה פָּרָה מִן הַפָּרוֹת שֶׁנִּשְׂרְפוּ כְּבָר</b>. בכל יום מזים מאפר פרה אחרת מן הפרות שנשרפו בעבר (ראה לקמן סוף פרק ג).
<b>מַזִּין מִמֶּנּוּ עָלָיו כָּל הַשִּׁשָּׁה</b>. כל הימים למעט היום הרביעי כדלעיל ה"ד.
<h3> ז</h3>
<b>שֶׁהַמַּזֶה צָרִיךְ שֶׁיִּהְיֶה טָהוֹר</b>. לקמן יג,א.
<b>וְכֵן הַכֵּלִים שֶׁמְּמַלְּאִין בָּהֶן וּמְקַדְּשִׁין</b>. הכלים שבהם שואבים את המים החיים ונותנים עליהם את אפר הפרה.
<b>בְּנוּיוֹת עַל גַּבֵּי הַסֶּלַע</b>. סלע טבעי שלא סביר שקברו מת תחתיו.
<b>תַּחְתֵּיהֶן חָלוּל</b>. שיש מתחת לחצרות חלל בגובה של טפח לפחות כדי שגם אם בכל זאת יש מת שקבור תחת הסלע אין טומאתו בוקעת ועולה עד הרקיע, אלא נעצרת באוויר החלול (ראה הלכות טומאת מת ז,ה).
<b>קֶבֶר הַתְּהוֹם</b>. כך נקרא קבר שאינו ידוע לשום אדם כלל.
<b>מְבִיאִים שְׁוָרִים מִפְּנֵי שֶׁכְּרֵסֵיהֶן נְפוּחוֹת</b>. וכך רגלי התינוקות לא יהיו תלויות באוויר ולא יהיה חשש שיאהילו על מת בדרך (פה"מ פרה ג,ב).
<b>וּמַנִּיחִין עַל גַּבֵּיהֶן דְּלָתוֹת וכו'</b>. והדלתות יוצרות אוהל שחוצץ בין התינוקות לבין טומאה שעלולה להיות מתחתם.
<b>וְהוֹלְכִין עַד לַשִּׁילוֹחַ</b>. נחל השילוח שלמרגלות הר הבית.
<b>שֶׁכָּל הַר הַבַּיִת וְהָעֲזָרוֹת תַּחְתֵּיהֶן הָיָה חָלוּל מִפְּנֵי קֶבֶר הַתְּהוֹם</b>. הלכות בית הבחירה ה,א.
<b>קָלָל שֶׁל אֵפֶר</b>. כד שיש בו אפר הפרה.
<b>וּמַטְבִּילִין הָיוּ אֶת הַתִּינוֹקוֹת</b>. משום מעלה יתרה שעשו בטהרת החטאת (ראה לקמן יג,א).
<h2>פרק ג</h2>
<h3> א</h3>
<b>וּבְהַר הַמִּשְׁחָה</b>. הוא הר הזיתים במזרח ירושלים.
<b>וְכֶבֶשׁ</b>. מישור משופע.
<b>וְתַחְתָּיו בָּנוּי כִּפִּין כִּפִּין וכו'</b>. הכבש היה בנוי על שתי קומות של קשתות שהיו בנויות כך ששתי רגלי הקשת בקומה העליונה עומדות על גג שתי קשתות בקומה התחתונה. באופן זה בכל מקום היה חלל שהפסיק וחצץ בין טומאה בקרקע לכבש (ראה גם הלכות בית הבחירה ה,א).
<b>מְקוֹם שְׂרֵיפָתָהּ</b>. המקום המתוקן לשרפת הפרה ובו היו גם שוחטים אותה.
<b>הַמְסַעֲדִין</b>. המסייעים.
<h3> ב</h3>
<b>וּמְטַמְּאִין אֶת הַכֹּהֵן</b>. כדי לבטל דברי הצדוקים (לעיל א,יד).
<b>אִישִׁי</b>. אדוני, והוא לשון של כבוד (ראה גם הלכות תמידין ומוספין ג,ט).
<b>אֳרָנִים</b>. עצי אורן.
<b>וַעֲצֵי תְּאֵנָה חֲלָקָה</b>. שאין בה קשרים.
<b>וְעוֹשִׂין מַעֲרָכָה כְּמִין מִגְדָּל</b>. מסדרים את עצי המדורה במבנה רחב מלמטה וצר מלמעלה.
<b>וּמְפַתְּחִין בָּהּ חַלּוֹנוֹת כְּדֵי שֶׁתִּהְיֶה הָאוּר מְלַבֶּבֶת בָּהֶן</b>. יוצרים רווחים בין עצי המערכה כדי שהרוח תיכנס ביניהם ותלבה את האש.
<b>וּמַרְאֵה הַמַּעֲרָכָה בַּמַּעֲרָב</b>. חזית המערכה שממנה מדליקים את האש פונה לכיוון מערב כנגד המקדש (ראה פה"מ פרה ג,ח).
<b>מָגָג</b>. מין קנה.
<b>רֹאשָׁהּ לַדָּרוֹם וּפָנֶיהָ לַמַּעֲרָב</b>. ראשה וקדמת גופה כלפי דרום, ופניה מוטות לכיוון מערב.
<b>וְהַכֹּהֵן עוֹמֵד בַּמִּזְרָח וּפָנָיו לַמַּעֲרָב</b>. יחד עם הפרה בתוך המערכה
<b>וּמְקַבֵּל הַדָּם בִּשְׂמֹאלוֹ</b>. בכף ידו ולא בכלי (ראה לקמן ד,ד), ואף על פי שבשאר קדשים העבודה בשמאל פוסלת (ראה הלכות ביאת מקדש ה,יח).
<b>כְּנֶגֶד בֵּית קֹדֶשׁ הַקֳּדָשִׁים</b>. וצריך לראות את ההיכל בשעת ההזיה (ראה לקמן ד,ה).
<b>בְּגוּפָהּ שֶׁל פָּרָה</b>. וכך יישרף הדם יחד עם הפרה.
<b>וּמְשַׁמֵּר</b>. ממתין.
<b>עֵץ אֶרֶז וְאֵזוֹב</b>. ראה במדבר יט,ו.
<b>אֵין פָּחוֹת מִטֶּפַח</b>. האזוב, אך לארז אין שיעור (פה"מ ג,ט, והשווה הלכות טומאת צרעת יא,א).
<b>וְצֶמֶר צָבוּעַ בְּתוֹלַעַת</b>. תולעת שני, סוג של צבע אדום כמפורש בהמשך ההלכה.
<b>מִשְׁקַל חָמֵשׁ סְלָעִים</b>. משקל של חמש מטבעות שנקראו סלע.
<b>בְּפוּאָה</b>. צמח המפיק צבע אדום שאינו מצוי בימינו.
<b>בְּלַכָּא</b>. כנימת הלכא, שממנה הפיקו את צבע הארגמן (פה"מ כלאיים ט,א; וראה גם הלכות כלי המקדש ח,יג).
<b>וְהַתּוֹלַעַת הִיא הַגַּרְגְּרִים וכו'</b>. הצבע שבו צבעו את הצמר הופק מכנימה הגדלה על צמח ומורכבת מגרגרים אדומים קטנים.
<b>הָאוֹג</b>. צמח בעל אשכולות אדומים, וממנו מפיקים את תבלין ה'סומאק' (ראה פה"מ דמאי א,א).
<b>הָאֵזוֹב שֶׁאוֹכְלִין אוֹתוֹ בַּעֲלֵי בָּתִּים וּמְתַבְּלִין בּוֹ הַקְּדֵרוֹת</b>. וזהו גם האזוב שבו מזים את מי החטאת (לקמן יא,ה). וממנו מפיקים את התבלין המכונה 'זעתר'.
<b>שְׁלָשְׁתָּן מְעַכְּבִין זֶה אֶת זֶה</b>. אין המצווה מתקיימת אלא בשלושתם, ואם חסר אחד מהם פסולה.
<b>בְּלָשׁוֹן שֶׁל שָׁנִי</b>. רצועה מן הצמר הצבוע בתולעת שני.
<b>אֶל תּוֹךְ שְׂרֵפַת</b>. משמע שיש להשליכם בזמן השרפה לא לפני ולא אחרי.
<h3> ג</h3>
<b>חוֹבְטִין אוֹתָהּ בְּמַקְלוֹת</b>. על מנת לדוש אותה לאפר.
<b>וְכוֹבְרִין אֶת הַכֹּל בִּכְבָרוֹת</b>. מסננות, כדי שיצא אפר דק.
<b>וְכָל שָׁחוֹר</b>. כל חלק שחור, שנעשה פחם.
<b>וְשֶׁאֵין בּוֹ אֵפֶר</b>. שלא נשרף מספיק כדי שניתן לעשות ממנו אפר.
<h3> ד</h3>
<b>בַּחֵיל</b>. החומה המקפת את העזרה מבפנים לחומת הר הבית (הלכות בית הבחירה ה,ג).
<b>וְאֶחָד מִתְחַלֵּק לְכָל הַמִּשְׁמָרוֹת</b>. לעשרים וארבעה המקומות שבהם היו שומרים על המקדש (פה"מ פרה ג,יא, וראה הלכות בית הבחירה ח,ד).
<b>וְשֶׁבַע מֵעֶזְרָא עַד חֻרְבַּן הַבַּיִת</b>. ושמות עושיהן נפרטו במשנה פרה ג,ה.
<h2>פרק ד</h2>
<h3> א</h3>
<b>שֶׁנֶּאֱמַר וְשָׁחַט אֹתָהּ</b>. ולא אותה וחברתה.
<h3> ב</h3>
<b>אֵין מוֹצִיאִין עִמָּהּ שְׁחוֹרָה וכו'</b>. כדי לגרום לפרה לבוא.
<h3> ג</h3>
<b>שֶׁלֹּא לִשְׁמָהּ</b>. ששחטה לשם קרבן אחר (ראה הלכות פסולי המוקדשין יג,א).
<b>אוֹ שֶׁקִּבֵּל אוֹ שֶׁהִזָּה</b>. את דמה.
<b>אוֹ לִשְׁמָהּ וְשֶׁלֹּא לִשְׁמָהּ אוֹ שֶׁלֹּא לִשְׁמָהּ וְלִשְׁמָהּ</b>. בין שהתחיל בה לשמה וסיים שלא לשמה ובין להפך, פסולה.
<b>אוֹ שֶׁנַּעֲשֵׂית שֶׁלֹּא בְּכֹהֵן</b>. כגון שקיבל או היזה את דמה, אך השחיטה כשרה בזר בדיעבד (הלכות פסולי המוקדשין א,ב).
<b>בִּמְחֻסַּר בְּגָדִים</b>. כהן שאינו לבוש בכל בגדי כהונתו.
<b>אוֹ שֶׁעֲשָׂיָהּ בְּבִגְדֵי זָהָב</b>. והרי מצוותה בבגדי כהן הדיוט (לעיל א,יב).
<b>שְׁחָטָהּ עַל מְנַת לֶאֱכֹל מִבְּשָׂרָהּ אוֹ לִשְׁתּוֹת מִדָּמָהּ</b>. ולא לשרפה כמצוותה.
<b>כְּשֵׁרָה לְפִי שֶׁלֹּא נֶאֱמַר בָּהּ רֵיחַ נִיחוֹחַ</b>. בניגוד לשאר הקרבנות שבהם נאמרה לשון זו, וממנה נלמד שבעת עשיית הקרבן צריך לחשוב על כך שיוקטר לאישים לשם ה' (ראה הלכות מעשה הקרבנות ד,יא).
<h3> ד</h3>
<b>מִצְוָתָהּ מִצְוַת יָד</b>. לעיל ג,ב.
<h3> ה</h3>
<b>אֲפִלּוּ אַחַת מֵהֶם</b>. אחת משבע ההזיות (לעיל שם).
<b>הַזָּיָתוֹ פְּסוּלָה</b>. ויחזור ויזה שנית שבע הזאות כשרות (וכן לקמן ה"ז).
<h3> ז</h3>
<b>טָבַל שְׁתַּיִם וְהִזָּה אַחַת הַזָּיָתוֹ פְּסוּלָה</b>. משום שצריך לטבול את האצבע בדם פעם אחת בשביל כל הזיה (לעיל ג,ב).
<b>אַף עַל פִּי שֶׁלֹּא חִשֵּׁב הַזָּאָה שְׁנִיָּה</b>. שלא החשיב אותה במניין שבע ההזיות.
<b>מִפְּנֵי שֶׁנִּתְעַסֵּק בְּדָבָר שֶׁאֵינוֹ צָרִיךְ בִּשְׁעַת שְׂרֵפָה</b>. והמלאכה פוסלת בפרה (לקמן הי"ז).
<h3> ח</h3>
<b>הוֹצִיא אֶת הַדָּם חוּץ מִמַּעֲרַכְתָּהּ וְהִזָּה פְּסוּלָה</b>. שחייב להזות בתוך המערכה כדי שהדם יישרף עמה (ח"ד פרה ג,י, עמק הנצי"ב ספרי חוקת קכד).
<h3> ט</h3>
<b>הִזָּה מִדָּמָהּ בַּלַּיְלָה... פְּסוּלָה</b>. שכל מצוותה ביום (לקמן הי"ז).
<h3> י</h3>
<b>חוּץ מִמְּקוֹם שְׂרֵפָתָהּ</b>. המקום המיוחד לה בהר המשחה (לעיל ג,א), ופסולה בדומה לקרבן שנשחט מחוץ למקומו (פה"מ זבחים יד,א, הובא בקרן אורה זבחים קיב,א).
<b>אֲפִלּוּ שְׁחָטָהּ לִפְנִים מִן הַחוֹמָה</b>. של ירושלים, ואף שקרובה למקום המקדש, פסולה.
<h3> יב</h3>
<b>הִפְשִׁיטָהּ וְנִתְּחָהּ וְאַחַר כָּךְ שָׂרַף כֻּלָּהּ כְּשֵׁרָה</b>. אף שלכתחילה יש לשרפה שלמה.
<b>וְאִם חִסֵּר מִמֶּנָּה כְּלוּם</b>. שהותיר חלק ממנה שלא שרפו.
<b>אֲפִלּוּ מִפִּרְשָׁהּ</b>. האוכל המעוכל שבמעיה.
<b>פָּקַע מֵעוֹרָהּ וכו'</b>. עף מחמת האש, ויצא חוץ למקום שרפתה.
<b>וְאִם לֹא הֶחֱזִיר פְּסוּלָה</b>. מכיוון שצריך שתישרף כולה.
<b>פָּקַע חוּץ לְמַעֲרַכְתָּהּ</b>. חוץ למגדל העצים (ראה לעיל ג,ב) אך עדיין בתוך מקום שרפתה.
<b>מַרְבֶּה עָלָיו</b>. עצים.
<b>מִטְּלָפֶיהָ</b>. החלק הקרנִי המכסה את קצות אצבעותיה.
<b>אֵינוֹ צָרִיךְ לְהַחֲזִיר</b>. שכל אלו לאחר שניתנו על המערכה אינם מעכבים עוד אם פקעו.
<h3> יג</h3>
<b>אֵינָהּ נִפְסֶלֶת בְּלִינָה</b>. שאם עבר עליה הלילה לפני שנגמרה מצוותה אינה נפסלת, ואף שבקדשים לינה פוסלת.
<h3> יד</h3>
<b>אוֹנֵן</b>. מתאבל ביום המיתה, ואף על פי שאסור באותו יום בעבודת המקדש (ראה הלכות ביאת מקדש ב,ו).
<b>מְחֻסַּר כַּפָּרָה</b>. זב או מצורע שטהרו מטומאתם אך עדיין לא הביאו קרבנם, ואסורים להיכנס למקדש ולאכול קדשים (ראה הלכות מחוסרי כפרה א,א).
<h3> טו</h3>
<b>מִפְּנֵי שֶׁמַּעֲשֶׂיהָ כְּעֵין עֲבוֹדָה</b>. עבודת המקדש, וכל כהן העובד במקדש חייב ליטול ידיו ורגליו תחילה (הלכות ביאת מקדש ה,א).
<b>בִּכְלִי שָׁרֵת בִּפְנִים</b>. בעזרה, ראה שם ה,י.
<b>וַאֲפִלּוּ בִּמְקֵדָה שֶׁל חֶרֶשׂ</b>. כלי פשוט מחרס שאינו ראוי להיות כלי שרת.
<b>כְּמוֹ שֶׁבֵּאַרְנוּ</b>. לעיל א,יד.
<b>אֵינוֹ צָרִיךְ לַחֲזֹר וּלְקַדֵּשׁ</b>. ואף שבדרך כלל מי שנטמא צריך לשוב ולקדש ידיו ורגליו (הלכות ביאת מקדש ה,ו).
<h3> טז</h3>
<b>אוֹ בְּכָל עֵצִים</b>. שאינם מן העצים המפורטים לעיל ג,ב.
<b>בִּגְבָבָה</b>. תבן וזבל מן השדות.
<b>כְּדֵי לְרַבּוֹת אֶת הֶעָפָר</b>. שהאזוב אפרו יפה ומרובה (תוספתא פרה ד,י).
<b>הֲרֵי זֶה כִּמְעָרֵב אֵפֶר מִקְלֶה בְּאֵפֶר הַפָּרָה</b>. אפר שרפה שאינו מן הפרה, ואם נתערב אפילו קצת ממנו באפר הפרה פוסל את הכל, כדלקמן ט,יד.
<h3> יז</h3>
<b>וְהַמְּלָאכָה פּוֹסֶלֶת בָּהּ</b>. אם נתעסק בדבר אחר פסלה.
<b>בִּשְׁעַת כְּנִיסָתוֹ</b>. בזמן שאסף את האפר.
<b>מֵחֵרֵשׁ שׁוֹטֶה וְקָטָן</b>. שאינם בני דעת.
<b>מִפִּי הַשְּׁמוּעָה</b>. מסורת חז"ל.
<b>שֶׁיִּהְיוּ עֵינָיו בָּהּ</b>. ולא בדבר אחר.
<b>לְלַמֵּד שֶׁהַמְּלָאכָה פּוֹסֶלֶת בָּהּ מִשְּׁעַת שְׁחִיטָה עַד שֶׁתֵּעָשֶׂה אֵפֶר</b>. מכיוון שלמדנו מהנאמר לגבי שחיטה ושרפה שהמלאכה פוסלת בהן יש לומר שהדין כן החל בשעת השחיטה ועד שתיעשה אפר.
<h3> יח</h3>
<b>וְנִשְׁחֲטָה בְּהֵמָה אַחֶרֶת עִמָּהּ אוֹ נִתְחַתְּכָה דְּלַעַת עִמָּהּ</b>. שלא בכוונה.
<b>שֶׁאֵין שְׁחִיטַת הַחֻלִּין צְרִיכָה כַּוָּנָה</b>. הלכות שחיטה ב,יא.
<h2>פרק ה</h2>
<h3> א</h3>
<b>מְטַמְּאִין בְּגָדִים כָּל זְמַן עֲשִׂיָּיתָן</b>. כמבואר לקמן ה"ב.
<b>וּטְעוּנִין טְבִילָה וְהַעֲרֵב שֶׁמֶשׁ דִּין תּוֹרָה</b>. כדין כל הנטמא באב הטומאה (ראה הלכות שאר אבות הטומאות י,א).
<b>הַמְשַׁמֵּר אוֹתָהּ בִּשְׁעַת עֲשִׂיָּתָהּ</b>. השומר עליה משחיטתה ועד כינוס אפרה (בהסבר הטעם לשמירה ראה ערוה"ש ס,ו).
<b>שֶׁמָּא יָזִיז בָּהּ אֵבֶר</b>. ויטמא מן התורה כדין כל העוסקים בפרה.
<h3> ב</h3>
<b>שֶׁכָּל בֶּגֶד אוֹ כְּלִי שֶׁיִּגַּע בּוֹ הַטָּמֵא... הֲרֵי הֵן טְמֵאִים</b>. והם נעשים ראשון לטומאה כדלקמן. אבל אם נגע באוכלים ומשקים הם נעשים שני לטומאה (הלכות שאר אבות הטומאות ו,טו), ואם נגע באדם או בכלי חרס, אינם טמאים כלל (הלכות מטמאי משכב ומושב ו,ב).
<b>הַנּוֹשֵׂא אֶת הַנְּבֵלָה</b>. שהיא אב הטומאה והאדם הנושא אותה מטמא את בגדיו (הלכות שאר אבות הטומאות א,א).
<b>וַהֲרֵי הֵן רִאשׁוֹן לַטֻּמְאָה</b>. אף שלא נגעו ישירות בנבלה, נעשים ראשון לטומאה שכן נגעו באדם בעת שהוא עצמו נוגע בנבלה (ראה פה"מ כלים א,ב).
<b>וְלַד טֻמְאָה</b>. ראשון לטומאה ושלמטה ממנו.
<b>שֶׁאֵין וְלַד טֻמְאָה מְטַמֵּא כֵּלִים</b>. אלא אוכלים ומשקים בלבד
<b>כְּמוֹ שֶׁבֵּאַרְנוּ בִּתְחִלַּת הַסֵּפֶר</b>. הלכות טומאת מת ה,ז.
<b>וְכֵן כָּל כַּיּוֹצֵא בַּנְּבֵלָה</b>. כל טומאה שהנוגע או הנושא אותה מטמא בגדים דינה כפי שכתוב כאן.
<b>וְהַפָּרָה עַצְמָהּ אֵינָהּ מְטַמְּאָה לֹא אָדָם וְלֹא כֵּלִים שֶׁנָּגְעוּ בָּהּ</b>. כל עוד לא נתעסקו בה.
<h3> ד</h3>
<b>בְּחִלּוּק הָאֵפֶר אוֹ בְּהַצְנָעָתוֹ</b>. ראה לעיל ג,ד.
<b>הַחַטָּאוֹת הַנִּשְׂרָפוֹת</b>. קרבנות חטאת ששורפים את בשרם מחוץ למקדש (שלא כחטאות הרגילות שבשרן נאכל לכהנים).
<b>מִן הַפָּרִים</b>. פר שמביא כהן גדול ביום הכיפורים, וכן פר העלם דבר של ציבור ופר הבא על כל המצוות (הלכות מעשה הקרבנות א,טו–טז).
<b>וּמִן הַשְּׂעִירִים</b>. שעיר של יום הכיפורים הנעשה בפנים, ושעירי עבודה זרה (שם).
<b>מִפִּי הַשְּׁמוּעָה</b>. מסורת חז"ל.
<b>בִּנְיַן אָב</b>. מקור הלכתי שמהווה בסיס לדינים אחרים שנלמדים ממנו.
<b>בְּבֵית הַדֶּשֶׁן</b>. מקום מחוץ לירושלים שבו שורפים את החטאות הנשרפות (הלכות מעשה הקרבנות ז,ד).
<b>אֲבָל אִם נִפְסְלוּ בָּעֲזָרָה נִשְׂרָפִין שָׁם כִּפְסוּלֵי הַמֻּקְדָּשִׁין</b>. שם ה"ג.
<b>הַשָּׂעִיר לַעֲזָאזֵל</b>. השעיר החי המשתלח למדבר ביום הכיפורים (ראה הלכות עבודת יום הכיפורים ג,ז).
<h3> ה</h3>
<b>וְיָצְאוּ מִקְצָת הַנּוֹשְׂאִים</b>. שרק הנושאים הקדמיים יצאו.
<b>וְהָאַחֲרוֹנִים</b>. האחוריים.
<b>יָצְאוּ</b>. הפרים או השעירים.
<b>הַנּוֹשֵׂא אוֹתָן בָּעֲזָרָה</b>. שאינו מאותם שהוציאם לחוץ קודם לכן.
<b>הָיָה עוֹמֵד חוּץ לָעֲזָרָה</b>. איש טהור.
<b>וּמוֹשֵׁךְ אוֹתָם מִשָּׁם</b>. את אותם הפרים והשעירים שיצאו וחזרו.
<h2>פרק ו</h2>
<h3> א</h3>
<b>הַמַּיִם שֶׁנּוֹתְנִין עָלָיו אֵפֶר הַפָּרָה</b>. כדי לקדשם לטהרת טמא מת (כמבואר לקמן פרק יא).
<b>אוֹ מִן הַנְּהָרוֹת הַמּוֹשְׁכִין מֵהֶן</b>. הנמשכים מן המעיינות.
<b>מַיִם חַיִּים</b>. מים נובעים (בניגוד למי גשמים). מים אלו משמשים גם לטהרת הזב ולציפורי המצורע (הלכות מקוואות ט,ח).
<b>הוּא הַנִּקְרָא קִדּוּשׁ</b>. אופן הקידוש והלכותיו יתבארו לקמן בפרק ט.
<b>מֵי נִדָּה</b>. מן השורש 'ידה' שפירושו זריקה, כלומר מים המשמשים להזאה.
<h3> ב</h3>
<b>חוּץ מֵחֵרֵשׁ שׁוֹטֶה וְקָטָן</b>. בדומה לדין אסיפת האפר (לעיל ד,יז).
<b>וְאֵין מַזִּין</b>. על הטמא.
<b>וְאֵין טוֹבְלִין</b>. את אגודת האזוב במי החטאת כדי להזות מהם על הטמא.
<b>אֵין מַזִּין וְאֵין טוֹבְלִין אֶלָּא בַּיּוֹם</b>. לקמן יא,א.
<h3> ג</h3>
<b>אֲפִלּוּ בִּכְלֵי גְּלָלִים וּכְלֵי אֲבָנִים וּכְלֵי אֲדָמָה</b>. אף על פי שאינם מקבלים טומאה, נחשבים כלים לעניין מי חטאת.
<b>וּבַסְּפִינָה</b>. אף על פי שאינה נחשבת כלי לעניין קבלת טומאה (הלכות כלים יח,ט).
<b>בְּדָפְנוֹת הַכֵּלִים</b>. דפנות שנשברו מכלים שיש להן בית קיבול
<b>בְּשׁוּלֵי הַמַּחַץ</b>. תחתית חרס עמוקה שמניחים בה כלים.
<b>בִּמְגוּפַת הֶחָבִית</b>. מכסה של חבית. וכל הכלים הללו לא נועדו מתחילתם להיות כלי קיבול (ראה הלכות ברכות ו,יא).
<b>בְּחָפְנָיו</b>. בכפות ידיו.
<b>בְּבֵיצַת הַתַּרְנְגֹלֶת</b>. קליפת הביצה שרוקן אותה מתכולתה.
<b>וְלֹא בַּשֹּׁקֶת שֶׁבַּסֶּלַע</b>. גומה שנחקקה בסלע שמחובר לקרקע. וכל אלו אינם כלים (ראה שם, הלכות מקוואות ו,ג).
<b>בֵּיצַת הַיּוֹצְרִין</b>. כדור חימר שהיוצר מכין ממנו כלי (ראה פה"מ פרה ה,ו).
<h3> ד</h3>
<b>עַד שֶׁיָּשׁוּף אוֹתָן</b>. ישייף אותם.
<b>וּבֵיצַת הַנַּעֲמִית</b>. ביצת בת היענה, והיא מקבלת טומאה כשציפו אותה (ראה הלכות כלים א,ב).
<h3> ה</h3>
<b>אֲפִלּוּ חִבְּרוֹ בְּסִיד</b>. אף על פי שעל ידי הסיד הכלי מחובר היטב לקרקע, אין הוא בטל מתורת כלי.
<b>עָשָׂה עֲטָרָה שֶׁל טִיט סָבִיב לַכְּלִי</b>. שפה לפיו.
<b>הֲרֵי הֵן כְּמִי שֶׁהִקִּיף עֲטָרָה שֶׁל טִיט בַּסֶּלַע אוֹ עַל הָאָרֶץ</b>. הואיל והעטרה לא מחוברת כראוי לכלי אין היא נחשבת ככלי ודינה כעטרה המחוברת לקרקע.
<h3> ו</h3>
<b>שֶׁנִּקַּב בְּכוֹנֵס מַשְׁקֶה</b>. שיש בו נקב בגודל כזה שאם יונח הכלי בתוך נוזלים הם יחדרו לכלי דרך נקב זה.
<b>נִקַּב בְּמוֹצִיא מַשְׁקֶה</b>. שאם ימלאו את הכלי בנוזלים הם יטפטפו דרך הנקב שבו, והוא נקב קטן יותר מכונס משקה (ראה גם הלכות כלים יט,ב).
<h3> ז</h3>
<b>אֵינָן עַל עִגּוּל הַכְּלִי</b>. אינם נחים על כל תחתיתו של הכלי מפני הסמרטוטים.
<h3> ח</h3>
<b>הַזּוֹלֵף מַיִם מִן הַמַּעְיָן</b>. מתיז את מי המעיין לתוך החבית.
<b>אוֹ בַּעֲלֵי יְרָקוֹת</b>. הראויים לאכילה ומקבלים טומאה.
<b>בַּעֲלֵי קָנִים וַעֲלֵי אֱגוֹז</b>. שאינם מקבלים טומאה.
<h3> ט</h3>
<b>הַגֶּבֶא</b>. בור.
<h3> י</h3>
<b>כְּמִקְוֶה וְאֵינוֹ כְּמַעְיָן</b>. אינו נחשב מים חיים.
<b>וְכָל הַנְּהָרוֹת</b>. שאינם מושכים מן המעיינות אלא ממקורות אחרים כגון שלגים.
<h3> יא</h3>
<b>הַנִּגְרָרִין</b>. הזורמים (ראה גם הלכות מקוואות ט,יב–יג).
<h3> יב</h3>
<b>הַמְּלוּחִין</b>. והוא הדין למים מרים שנחשבים כמים מוכים (הלכות מקוואות ט,ז).
<b>הַפּוֹשְׁרִין</b>. חמים מעט.
<b>מְקִירִין</b>. מוציאים מים ממקורם.
<b>וּמַעְיָן שֶׁיָּצָא בַּתְּחִלָּה</b>. מעיין חדש.
<h3> יג</h3>
<b>מֵי בִּצִּים</b>. מי הביצות.
<b>וּמֵי הַיַּרְמוּךְ</b>. נחל בעבר הירדן המזרחי.
<b>שֶׁהֵן מֵי תַּעֲרֹבֶת</b>. שמעורב בהם מים שאינם מים חיים.
<h3> יד</h3>
<b>מֵחֲמַת עַצְמָן</b>. באופן טבעי.
<h3> טו</h3>
<b>נָפַל לְתוֹכָהּ שֶׁטֶף שֶׁל מֵימֵי גְּשָׁמִים</b>. ושינו את מראה המים.
<b>עַד שֶׁתִּצֹּל</b>. שתחזור לצלילותה כמו שהייתה.
<h3> טז</h3>
<b>אַמַּת הַמַּיִם הַבָּאָה מֵרָחוֹק</b>. תעלה שהמעיין שלה רחוק מכאן.
<b>וְנִמְצָא מְמַלֵּא מִן הַמַּיִם שֶׁפָּסְקוּ תְּחִלָּתָן מִן הַמַּעְיָן</b>. וכבר אינם מים חיים.
<h2>פרק ז</h2>
<h3> א</h3>
<b>קֹדֶם שֶׁיִּתְקַדְּשׁוּ</b>. לפני שייתן עליהם אפר הפרה וייעשו מים מקודשים.
<b>דִּבְרֵי קַבָּלָה</b>. מסורת חכמים.
<b>אוֹ בְּעֵת שֶׁמְּעָרֶה אוֹתָם מִכְּלִי לִכְלִי</b>. ראה לקמן י,א.
<h3> ב</h3>
<b>כְּמֵי הַמְּעָרָה</b>. הפסולים לחטאת שהרי אינם מים חיים.
<b>כְּאֵפֶר מִקְלֶה</b>. אפר שרפה שלא מן הפרה שפסול לחטאת.
<b>וְנוֹתֵן לוֹ שְׂכָרוֹ כְּפוֹעֵל בָּטֵל</b>. מעריכים כמה רוצה אדם שלא יעבוד בעבודה שהוא עוסק ומשתכר בה, ויעסוק במלאכה קלה כזו ששכרה מועט, ולפי זה משלם לו. והדבר תלוי בכובד מלאכתו ובריבוי שכרה (פה"מ בכורות ד,ו).
<b>בְּטֻמְאָה הַמּוֹנַעַת אוֹתוֹ מִלֶּאֱכֹל תְּרוּמָתוֹ</b>. שאסור לכהן טמא לאכול תרומה (הלכות תרומות ז,א), ואף לא לסוך בשמן של תרומה, שהסיכה כשתייה (שם יא,א).
<b>הֲרֵי זֶה מַאֲכִילוֹ וּמַשְׁקֵהוּ וְסָכוֹ</b>. במקום התרומה שמנע ממנו אכילתה וסיכתה.
<h3> ג</h3>
<b>בְּאַחַת יָדוֹ</b>. ביד אחת.
<b>וּכְבָר הוֹדַעְנוּ שֶׁהַמְּלָאכָה פּוֹסֶלֶת בַּמִּלּוּי</b>. לעיל ה"א.
<h3> ד</h3>
<b>הַמְמַלֵּא לַאֲחֵרִים... כֻּלָּם כְּשֵׁרִים</b>. שמים שנתמלאו כהלכתם עבור אחרים ולאחר מכן עשה הממלא מלאכה קודם שיתן את האפר, כשרים (לקמן ח,ה).
<b>שֶׁהַכֹּל מִלּוּי אֶחָד הוּא</b>. ונחשב כמי ששאב פעם אחת.
<b>וְאֵין כָּשֵׁר אֶלָּא אַחֲרוֹנָה</b>. מכיוון שלא עשה שום מלאכה אחרי שמילאה.
<h3> ה</h3>
<b>וְנִמְלְכוּ</b>. התחרטו ושינו את דעתם.
<b>שֶׁהֲרֵי לֹא נִתְעַסֵּק הַמְמַלֵּא בְּמִלּוּי אַחֵר</b>. כל אחד מהממלאים היה עסוק במילוי אחד בלבד ולא עשה מלאכה אחרת עד שנתקדש.
<b>אַף עַל פִּי שֶׁחָזַר וְנִמְלַךְ... אֵין כָּשֵׁר אֶלָּא אַחֲרוֹן</b>. מכיוון שבעת המילוי הייתה דעתו לחמישה קידושים, וכל אחת מהחביות כבר נפסלה במילוי החבית שאחריה.
<b>מִלְּאָן לְקַדְּשָׁן קִדּוּשׁ אֶחָד... אֵין כָּשֵׁר אֶלָּא זוֹ שֶׁקִּדֵּשׁ בַּתְּחִלָּה</b>. ושאר המים שבחביות פסולים מכיוון שהקידוש של החבית הראשונה נחשב למלאכה ופוסלת את המים שבשאר החביות (ר"ש ורא"ש פרה ז,א).
<b>אֵין כָּשֵׁר אֶלָּא זוֹ שֶׁנִּתְקַדְּשָׁה מֵהֶן בַּתְּחִלָּה</b>. שכיוון שאמר 'קדש לך' נכנסו המים לרשות חברו ודינו כדין הממלא (ראה לקמן ח,ב).
<b>הֲרֵי כֻּלָּם כְּשֵׁרִים</b>. שכיוון שאמר 'קדש לי' אין חבירו נכנס במקומו והמים לא נפסלו לא במילוי ולא בקידוש, כפי שמבאר.
<b>הֲרֵי לֹא קִדֵּשׁ הוּא אֶלָּא אַחֵר קִדֵּשׁ לוֹ</b>. ואין חברו פוסל את המים שאינם שלו (ראה לקמן ח,ג).
<h3> ו</h3>
<b>וְנוֹתְנָן לְפָנָיו וְהוֹלֵךְ</b>. אך לא יתן את המים שרוצה לקדשן מאחוריו, כמבואר לקמן י,ד.
<h3> ז</h3>
<b>וְהִגְבִּיהוּ זֶה עַל זֶה</b>. סייעו זה לזה להגביה את החבית על הכתף.
<b>אִם מִלְּאוּ שְׁנֵיהֶם לְקִדּוּשׁ אֶחָד הַמַּיִם כְּשֵׁרִים</b>. מפני שפעולות אלו מצרכי המילוי הן, ושניהם ממלאים לאותו הקידוש.
<b>זֶה שֶׁהִגְבִּיהַּ אוֹ הוֹצִיא אֶת הַקּוֹץ פָּסַל מֵימָיו</b>. שעשה מלאכה שלא לצורך המילוי שלו.
<h3> ח</h3>
<b>לְמַלֹּאות בּוֹ</b>. לתלות בו את הדלי כדי למלא בו מים.
<b>בְּדַרְכּוֹ</b>. שאינו צריך לצאת מן הדרך לקראתו.
<b>כְּשֶׁהוּא מְהַלֵּךְ</b>. תוך כדי הליכה, מבלי לעצור (ראה לקמן ח,א).
<b>פָּסַל אֶת הַמַּיִם</b>. שהליכה שלא לצורך נחשבת כמלאכה.
<h3> ט</h3>
<b>פָּסַל הַמַּיִם</b>. משום מלאכה.
<b>וְאִם הָיָה דּוֹלֶה וּמְקַבֵּץ לְתוֹךְ יָדוֹ וכו'</b>. שכורך את החבל על ידו תוך כדי העלאת הדלי.
<h3> י</h3>
<b>הַמְמַלֵּא וְנָתַן לֶחָבִית עַד שֶׁיְּמַלֵּא אוֹתָהּ מַיִם</b>. ממלא את המים בכלי קטן ושופך אותם לחבית, וכך עושה כמה פעמים עד שמתמלאת החבית.
<b>וְהִצְנִיעַ אֶת הֶחָבִית שֶׁלֹּא תִּשָּׁבֵר בְּשָׁעָה שֶׁהָיָה מְמַלֵּא</b>. בזמן עיסוקו במילוי העביר את החבית למקום המשתמר.
<b>אוֹ שֶׁכְּפָיָהּ עַל פִּיהָ עַל מְנַת לְנַגְּבָהּ וּלְמַלֹּאות בָּהּ</b>. לאחר שמילא את המים בכלי הקטן, הפך את החבית כדי שתתייבש ויוכל לתת בה מים לחטאת (ראה לקמן ט,ח).
<b>לְהוֹלִיךְ בָּהּ אֶת הַקִּדּוּשׁ</b>. את אפר הפרה או את המים לאחר שהוקדשו.
<b>וְנוֹתֵן לַשֹּׁקֶת</b>. שאינה מחוברת לקרקע.
<b>שֶׁלֹּא יִהְיוּ הַחֲרָסִים מְעַכְּבִין אוֹתוֹ בְּשָׁעָה שֶׁהוּא זוֹלֵף אֶת הַמַּיִם</b>. שלא יפריעו בעת שירצה להעביר את המים לכלי אחר.
<h3> יא</h3>
<b>אִם עַד שֶׁלֹּא הִגִּיעַ הַדְּלִי לַמַּיִם חָשַׁב</b>. למלאו למי חטאת.
<b>מְעָרֶה וְאֵינוֹ צָרִיךְ לְנַגֵּב</b>. שופך את המים שנתמלאו בדלי, שהממלא את המים צריך שיכוון לשם חטאת (לקמן ט,ב), והואיל ותחילת כוונתו הייתה לשתות את המים הם אינם כשרים לחטאת. אך מכיוון שהמילוי עצמו נעשה לשם חטאת, אין דין המים כדין מים שאינם ראויים לקדש הטעונים ניגוב (ראה לקמן ט,ט; כס"מ).
<b>מְעָרֶה וְצָרִיךְ לְנַגֵּב</b>. מכיוון שהמים לא נתמלאו לחטאת, אין הם ראויים לקידוש וטעונים ניגוב.
<b>שִׁלְשֵׁל הַדְּלִי</b>. בכוונה לשתות.
<b>וְנִפְסַק הַחֶבֶל מִיָּדוֹ</b>. ונמלך וחשב עליו למי חטאת.
<b>עוֹדֵהוּ בְּתוֹךְ הַמַּיִם וְחָשַׁב עָלָיו לְמֵי חַטָּאת מְעָרֶה וְאֵינוֹ צָרִיךְ לְנַגֵּב</b>. המפרשים התקשו בביאור בבא זו ורובם הגיהו כאן: "מערה וצריך לנגב", ופירושו כמו ברישא (כס"מ ועוד; וראה מרכה"מ ורמב"ם לעם שקיימו את הגרסה שבפנים).
<b>פָּסַל הַמַּיִם</b>. שהטיית הכלי נחשבת כמלאכה הפוסלת את המים.
<h2>פרק ח</h2>
<h3> א</h3>
<b>אוֹ שֶׁחָלְצָה בְּפָנָיו</b>. ששימש כאחד מהדיינים שהחליצה נעשית בפניהם (ראה הלכות ייבום וחליצה ד,ה).
<b>אוֹ מֵאֲנָה</b>. הממאנת היא קטנה יתומה שנתקדשה ומסרבת לישב עם בעלה (הלכות אישות ד,ז-ח), והמיאון נעשה בפני שניים (ראה הלכות גירושין יא,ח).
<b>שֶׁהֲרֵי נִתְעַסֵּק בְּדָבָר אַחֵר</b>. שאינו מצורך הולכת המים.
<b>כְּשֶׁהוּא מְהַלֵּךְ</b>. תוך כדי הליכה, מבלי לעצור.
<b>אוֹ שֶׁהָרַג נָחָשׁ אוֹ עַקְרָב הַמְעַכְּבִין אוֹתוֹ</b>. תוך כדי הליכתו.
<b>זֶה הַכְּלָל דָּבָר שֶׁהוּא מִשּׁוּם מְלָאכָה</b>. כלומר שהוא פוסל משום מלאכה, שאינו מצורך הולכת המים.
<b>וְדָבָר שֶׁאֵינוֹ מִשּׁוּם מְלָאכָה</b>. שאינו פוסל משום מלאכה, שהוא מצורך הולכת המים. ואף על פי כן אם עמד פסל מכיוון שהיה יכול לעשות זאת ללא עמידה (עיין משנה אחרונה פרה ז,ט).
<b>הָיָה מְהַלֵּךְ בַּמַּיִם</b>. כלומר, כשהוא נושא את המים לחטאת.
<b>וּפָרַץ</b>. פתח לו דרך.
<b>עַל מְנַת לִגְדֹּר</b>. לאחר מכן.
<b>כְּשֵׁרִים</b>. כיוון שלא עמד והמעשה שעשה הוא לצורך הולכת המים, ואילו מחשבתו שחשב אינה פוסלת.
<b>וְכֵן אִם קָצַץ פֵּרוֹת לֶאֱכֹל</b>. תוך כדי הליכתו.
<b>לְהַקְצוֹת אֶת הַשְּׁאָר</b>. לשטוח לייבוש את מה שיישאר לו.
<h3> ב</h3>
<b>הַמֻּקְצֶה</b>. מקום המיועד לייבוש פירות.
<b>הֲרֵי הַמַּיִם כְּשֵׁרִים</b>. לפי שלא עשה מלאכה ואף לא עמד.
<h3> ג</h3>
<b>הַמְקַדֵּשׁ</b>. נותן את אפר הפרה על המים.
<b>שֶׁאֵין הַמְּלָאכָה פּוֹסֶלֶת בַּקִּדּוּשׁ אֶלָּא בַּמַּיִם וכו'</b>. פעולת הקידוש כשלעצמה איננה נפסלת במלאכה, אלא המים שמולאו לחטאת נפסלים מחמת מלאכה כל עוד לא התקדשו. ומכיוון שפסול מלאכה הוא רק על ידי הבעלים או השומר של המים אין המים נפסלים במלאכת האדם שקידש.
<h3> ד</h3>
<b>הַמְקַדֵּשׁ לְעַצְמוֹ וּלְאַחֵר כְּאַחַת</b>. בשני כלים שונים.
<h3> ה</h3>
<b>בִּשְׁתֵּי יָדָיו כְּאַחַת</b>. שממלא שני כלים יחדיו, כלי אחד בכל יד.
<b>בְּקִדּוּשׁ אֶחָד פָּסוּל בִּשְׁנֵי קִדּוּשִׁין כָּשֵׁר</b>. המפרשים התקשו בביאור הדברים לפי הגרסה שלפנינו, ויש שהגיהו: "בקידוש אחד כשר בשני קידושין פסול" (אור שמח ובאר אברהם ע"פ כס"מ). ולפי זה פירושו שכאשר ממלא לצורך קידוש אחד שתי פעולות המילוי נחשבות למילוי אחד ולפיכך אינן פוסלות משום מלאכה (ראה לעיל ז,ד). אך כאשר ממלא לצורך שני קידושים כל מילוי פוסל את חברו משום מלאכה (ראה לעיל ז,ג; וראה מרכה"מ, ערוה"ש וח"ד לתוספתא פרה ו,ה שביארו את הרמב"ם לפי הגרסה שלפנינו).
<b>בִּשְׁתֵּי יָדָיו כְּאֶחָד</b>. שאוחז אפר מעט בכל יד ומטילו על המים כאחת.
<b>בְּקִדּוּשׁ אֶחָד</b>. שנתן את כל האפר באותו כלי.
<b>בִּשְׁנֵי קִדּוּשִׁין פְּסוּלִין</b>. שכל אחד מהקידושים פוסל את המים שבכלי השני משום מלאכה.
<b>מִלֵּא וְקִדֵּשׁ בִּשְׁתֵּי יָדָיו כְּאַחַת לְעַצְמוֹ שְׁנֵיהֶם פְּסוּלִים</b>. שכל אחת מהפעולות פוסלת את המים שבכלי השני משום מלאכה.
<b>שְׁנֵיהֶן כְּשֵׁרִים</b>. כדין המקדש לשניים כאחת (לעיל ה"ד).
<b>הַמִּלּוּי פָּסוּל וְהַקִּדּוּשׁ כָּשֵׁר</b>. שהמלאכה פוסלת במילוי אך לא בקידוש.
<b>וְכָל דָּבָר שֶׁבְּיָדוֹ וְעָשָׂה מְלָאכָה וכו'</b>. הואיל והוא מחזיק את המים בידו, הוא פוסלם על ידי מלאכה אף על פי שיש שם שומר אחר.
<h3> ו</h3>
<b>שֶׁהֲרֵי קִדֵּשׁ בְּשָׂכָר</b>. והקידוש בשכר פוסל כדלעיל ז,ב.
<b>חֵלֶף מִלּוּי זֶה</b>. בתמורה למילוי זה.
<b>וְאֵין בְּכַוָּנָתוֹ מִלּוּי אַחֵר</b>. שחברו כבר מילא עבורו.
<h3> ז</h3>
<b>שֶׁהַמְּלָאכָה אֵינָהּ פּוֹסֶלֶת הַקִּדּוּשׁ</b>. ולכן הקידוש כשר אף על פי שפעולת הקידוש נעשתה בכוונה על מנת שימלא לו חברו.
<b>שֶׁהֲרֵי הוּא כִּמְמַלֵּא וּמְקַדֵּשׁ כְּאַחַת</b>. כיוון שהוא ממלא בתמורה לקידוש.
<h3> ח</h3>
<b>וְכָשֵׁר</b>. שכל אלו הם מצורך הקידוש.
<b>זָקַף אֶת הַכְּלִי שֶׁיֵּשׁ בּוֹ הָאֵפֶר בְּיָדוֹ כְּדֵי שֶׁלֹּא יִתְפַּזֵּר</b>. לאחר שעירה מהכלי מעט מן האפר לתוך ידו כדי לקדש בו את המים, היטהו חזרה והעמידו בידו על מנת שהאפר לא יישפך יתר על המידה.
<b>מִפְּנֵי שֶׁאִי אֶפְשָׁר וכו'</b>. שזוהי הדרך היחידה לשמור על האפר שלא יתפזר מבלי לפסול את המים.
<b>וְנָטַל מִמֶּנּוּ לְקַדֵּשׁ מַיִם אֲחֵרִים כָּשֵׁר</b>. ודווקא מן האפר הצף שלא נגע במים (ראה לקמן ט,ג).
<b>קִרְסֵם</b>. חתך.
<b>לַחְתּוֹת בּוֹ הָאֵפֶר</b>. לאסוף בו את האפר מתוך הכלי שבו הוא נמצא.
<b>אִם בִּשְׁבִיל שֶׁלֹּא יַחֲזִיק אֵפֶר הַרְבֵּה</b>. שלא יישפך יותר מדי אפר למים, ומכיוון שזה אינו מצרכי המילוי, פוסל את המים.
<b>וְאִם בִּשְׁבִיל שֶׁיִּכָּנֵס הָאֵפֶר בַּכְּלִי</b>. בכלי שבו נמצאים המים, ולא יישפך מחוצה לו, ובמקרה זה קרסום העלה הוא מצרכי המילוי.
<h2>פרק ט</h2>
<h3> א</h3>
<b>כְּדֵי שֶׁיֵּרָאֶה עַל פְּנֵי הַמַּיִם</b>. שלא ייבלע בהם מיד אלא יישאר זמן מה על פני המים.
<b>אַף עַל פִּי שֶׁהִיא חָבִית גְּדוֹלָה מְלֵאָה מַיִם</b>. אין צורך ביותר משיעור זה.
<b>וּמַה הוּא זֶה שֶׁנֶּאֱמַר בַּתּוֹרָה וְנָתַן עָלָיו מַיִם חַיִּים</b>. שמשמע לכאורה שהמים ניתנים על האפר.
<b>כְּדֵי לְעָרֵב אֶת הָאֵפֶר בַּמַּיִם</b>. ואז הם יהיו צפים עליו.
<h3> ב</h3>
<b>וְלָקְחוּ לַטָּמֵא</b>. ומכאן שלקיחת האפר ונתינתו על המים יהיו לשם טהרת הטמא. וכן למדו מפסוק זה שצריך שיהיה המקדש בעצמו המחבר בין המים והאפר (פה"מ פרה ו,א).
<b>וְלַהַזָּאָה</b>. ראה לקמן י,ז.
<b>אֲבָל אִם נָפַל</b>. שלא במתכוון.
<b>אוֹ שֶׁנָּטַל הָאֵפֶר בְּיָדוֹ וּדְחָפוֹ חֲבֵרוֹ וכו'</b>. ואף שנטילת האפר הייתה בכוונה, פעולת הנתינה למים לא הייתה בכוונה.
<b>אוֹ שֶׁנָּפַל הָאֵפֶר מִיָּדוֹ עַל צַד הַכְּלִי... הֲרֵי זֶה פָּסוּל</b>. במקרים אלו הקידוש פסול מפני שהאפר לא הגיע למים ישירות מידיו של המקדש.
<h3> ג</h3>
<b>פָּחוֹת מִכְּדֵי הַזָּאָה</b>. שיעור טבילת ראשי האזוב במים (לקמן טו,א).
<b>וַאֲפִלּוּ נָשְׁבָה הָרוּחַ וכו'</b>. אף על פי שאין כאן קידוש כשר, אין האפר ראוי לקידוש אחר.
<h3> ה</h3>
<b>מִפְּנֵי שֶׁאֵינָן בַּכְּלִי</b>. ואין מקדשים אלא בכלי (לעיל ו,ב).
<b>זוֹלֵף</b>. שופך לכלי אחר (פה"מ פרה ו,ג, רש"י יומא נח,א). ויש מפרשים: מזה את מי החטאת (ר"ש פרה שם).
<b>וְלֹא יִגַּע בַּסְּפוֹג</b>. שאם יגע בו ייסחטו ממנו מים.
<b>אַף עַל פִּי שֶׁהַמַּיִם צָפִין עַל גַּבָּיו כָּל שֶׁהֵן</b>. ומשום כך ייתכן שלא יצאו מים מן הספוג.
<b>וּמִתְעָרְבִין בַּמַּיִם הַכְּשֵׁרִים</b>. ופוסלים אפילו בכלשהו (לקמן ה"ח).
<b>נָפַל סְפוֹג לְתוֹךְ הַמַּיִם הַמְקֻדָּשִׁין נוֹטְלוֹ וְסוֹחֲטוֹ חוּץ לַכְּלִי</b>. ואף שהמים התקדשו קודם שנבלעו בספוג, גזרו שלא לסחטם בתוך הכלי משום המקרה שנבלעו בספוג קודם שהתקדשו (כס"מ בשם ר"י קורקוס, וראה שם שהביא הסברים נוספים).
<h3> ו</h3>
<b>שְׁתֵּי שְׁקָתוֹת שֶׁבְּאֶבֶן</b>. שאינה מחוברת לקרקע.
<b>כִּשְׁפוֹפֶרֶת הַנּוֹד</b>. קנה חלול שנותנים בפי הנוד של עור לצורך שתייה וכדומה (פה"מ פרה ה,ח; ושיעורו קוטר של שתי אצבעות בינוניות: הלכות מקוואות ח,ו).
<b>הֲרֵי הַמַּיִם שֶׁבַּשְּׁנִיָּה מְקֻדָּשִׁין</b>. שבאופנים אלו המים שבשני הכלים נחשבים מחוברים.
<h3> ז</h3>
<b>שְׁתֵּי אֲבָנִים שֶׁהִקִּיפָן זוֹ לָזוֹ וכו'</b>. נראה שמדובר כאן בכגון שכל אחד מהחלקים הוא כלי קיבול העומד בפני עצמו, והוא הכניס את אחד מהם בתוך השני באופן שנעשו שניהם בית קיבול אחד, וחיברם היטב כך שהמים לא נוזלים מהם. וכאשר החיבור אינו חזק באופן שאם מרימים אחד מהחלקים הוא מתפרק מהשני, רק המים שבכלי שבו ניתן האפר מקודשים, ואילו המים שביניהם והמים שבחלק השני אינם מקודשים (והם אינם פוסלים את המים שבחלק המקודש אף על פי שכל המים מעורבים — מרכה"מ; וראה ר"ש ורא"ש פרה ה,ט שביארו את המקרה באופן שרק המים שביניהם לא מקודשים אבל שאר המים מקודשים).
<b>בְּגִבְסִיס</b>. גבס.
<h3> ח</h3>
<b>וְצָרִיךְ לְנַגֵּב הַכְּלִי</b>. שלא יישאר שם דבר הפוסל את המים.
<b>קוֹמוֹס וְקַלְקַנְתּוֹס</b>. מיני צבעים.
<b>רוֹשֵׁם</b>. צובע.
<h3> ט</h3>
<b>הַמַּטְבִּיל כְּלִי לְחַטָּאת</b>. כגון שהיה טמא (פה"מ פרה ה,ב), או משום המעלות שעשו חכמים בטהרת החטאת (לקמן יג,א).
<b>בְּמַיִם שֶׁאֵינָן רְאוּיִין לְקַדֵּשׁ</b>. שאינם מים חיים.
<b>אֵינוֹ צָרִיךְ לְנַגֵּב</b>. ואף על פי שמי החטאת טעונים כוונה לשם מילוי (לעיל ה"ב), כיוון שהטבלת הכלי נעשתה לצורך החטאת אין מים אלו פסולים עד כדי כך שיהיו טעונים ניגוב אחריהם (וראה עוד לעיל ז,יא ובביאור שם).
<b>לֶאֱסוֹף בּוֹ מַיִם מְקֻדָּשִׁין</b>. לתת בו מים שנתקדשו כבר.
<b>בֵּין כָּךְ וּבֵין כָּךְ צָרִיךְ לְנַגֵּב</b>. שהרי מים מקודשים נפסלים בתערובת כלשהו אפילו ממים הראויים לקדש.
<h3> י</h3>
<b>קֵרוּיָה</b>. דלעת שמרוקנים אותה ונעשית ככלי עץ.
<b>שֶׁהִטְבִּילוּהָ בְּמַיִם הָרְאוּיִין לְקַדֵּשׁ</b>. ששאבו בה מי מעיין (פה"מ פרה ה,ג; ושאר המפרשים פירשו שהטבילוה בהם לטהרת החטאת וכגון שהייתה טהורה קודם לכן אך לא לשם חטאת).
<b>מְקַדְּשִׁין בָּהּ</b>. מותר למלאות בה לאחר מכן מים חיים בכוונת מילוי ולקדשם שלעניין זה אין חוששים למים המועטים שבלעה.
<b>מִפְּנֵי שֶׁהַמַּיִם שֶׁהֻטְבְּלָה בָּהֶן נִבְלָעִין בְּתוֹכָהּ וכו'</b>. ולכן אפילו אם ניגבה קודם לכן אין זה מועיל.
<b>יֵצְאוּ וְיִתְעָרְבוּ בַּמַּיִם שֶׁמְּקַדְּשִׁין אוֹתָן בְּתוֹכָהּ</b>. והם יטמאו אותם ויפסלום.
<h3> יא</h3>
<b>אוֹ שֶׁנִּשְׁתַּנּוּ מַרְאֵיהֶן</b>. של המים (כס"מ, פה"מ פרה ט,ב). ויש מפרשים שהכוונה למראה השרצים (רש"ש שם, וכתב שהרמב"ם חזר בו מדבריו בפה"מ. וראה בהמשך ההלכה).
<b>פְּסוּלִין</b>. מפני הליחה הנפלטת מהשרצים שמתערבת במים.
<b>וְהַדִּירָה וְהַכִּנָּה שֶׁבַּתְּבוּאָה</b>. מיני חרקים שנמצאים בתבואה.
<b>וְלֹא נִשְׁתַּנָּה מַרְאֶיהָ</b>. הכס"מ פירש שהכוונה למראה המים ולפיכך הגיה כאן: "ולא נשתנו מראיהן", ואילו לדעת הרש"ש אין צורך להגיה והכוונה למראה החיפושית.
<b>מִפְּנֵי שֶׁהִיא כִּשְׁפוֹפֶרֶת</b>. שהיא חלולה.
<h3> יב</h3>
<b>פְּסוּלִין</b>. מפני הריר היוצא מפיהם ומתערב במים.
<h3> יג</h3>
<b>מֵחֲמַת עַצְמָן</b>. באופן טבעי ולא מחמת משהו שנתערב בהם.
<b>מֵחֲמַת עָשָׁן פְּסוּלִים</b>. והוא הדין אם נשתנו מחמת דבר אחר.
<b>הִגְלִידוּ</b>. קפאו.
<b>וְנִמּוֹחוּ</b>. נמסו.
<b>אֲבָל אִם הִמְחָן בָּאוּר פְּסוּלִין</b>. שהרי נשתנו שלא מחמת עצמם.
<h3> יד</h3>
<b>מֵחֲמַת עָשָׁן כָּשֵׁר</b>. שהרי הוא נכתש מיד לאחר השרפה (ראה לעיל ג,ג), בזמן שהיא עוד מעלה עשן (ראה ח"ד תוספתא פרה ט,ז).
<b>אֵפֶר מִקְלֶה</b>. אפר שרפה שאינו מן הפרה.
<h3> טו</h3>
<b>לֹא פְּסָלָן עַד שֶׁיִּשְׁתֶּה מֵהֶן</b>. שאז פוסלם מחמת הרוק שבפיו כדין שאר בהמה וחיה (ולמקרה דומה במים שלא הוקדשו ראה לעיל ז,יא).
<h3> טז</h3>
<b>שֶׁמָּא אָדָם שֶׁאֵינוֹ טָהוֹר לְחַטָּאת נָגַע בָּהֶן</b>. ופסל אותם במגעו.
<b>אִם יְכוֹלָה הַחֻלְדָּה לִשְׁתּוֹת מִמֶּנּוּ</b>. והוא הדין לשאר בהמה חיה או רמש שפוסלים בשתייתם.
<b>וְאִם לָאו</b>. שאין להם אפשרות לשתות מהמים אף שייתכן שהסירו את מכסה הכלי.
<b>אוֹ בְּהֵמָה חַיָּה אוֹ רֶמֶשׂ</b>. שאף על פי שפוסלים בשתייתם לא פוסלים במגעם (פה"מ פרה יא,א).
<h3> יז</h3>
<b>הֲרֵי אֵלּוּ פְּסוּלִין</b>. מפני שהם ברשותו של הטמא (פה"מ פרה ז,י; וראה לקמן יד,ד).
<h3> יח</h3>
<b>שְׁנַיִם שֶׁהָיוּ שׁוֹמְרִין וכו'</b>. ראה לעיל ח,ב.
<h2>פרק י</h2>
<h3> ב</h3>
<b>וּמַנִּיחָן אֶצְלוֹ בְּלאֹ קִדּוּשׁ כָּל זְמַן שֶׁיִּרְצֶה וְאֵין בְּכָךְ כְּלוּם</b>. כל עוד אינו עושה מלאכה הפוסלת את המים.
<b>וְנִטְמְאוּ הַמַּיִם</b>. משום שהיו במקום שאינו טהור (פה"מ פרה ט,ו; וראה לקמן יד,א-ג). ויש מפרשים שנטמאו בטומאת מת מכיוון שהאהילו על המת (רש"י חגיגה כג,א, יבמות קטז,ב).
<b>וְלֹא יְשִׁיטֵם עַל פְּנֵי הַמַּיִם</b>. לא יעבירם בכלי שצף על המים או באמצעות שחייה תוך כדי שאוחז בידו את הכלי עם מי החטאת או האפר, שכל אלו דומים להעברה בספינה.
<h3> ד</h3>
<b>הֲרֵי שֶׁמִּלֵּא שְׁתֵּי חָבִיּוֹת</b>. לצורך מי חטאת, ובאופן שאינן נפסלות משום מלאכה.
<h3> ה</h3>
<b>שֶׁשְּׁקָלָן בַּמִּשְׁקָל</b>. לדעת כמה הם שוקלים.
<b>הִסִּיחַ דַּעְתּוֹ</b>. הסיר את מחשבתו משמירתם.
<b>אֲבָל אִם שָׁקַל דְּבָרִים אֲחֵרִים בְּמֵי חַטָּאת</b>. שידע את משקלם והשתמש בהם כדי לשקול דברים אחרים.
<b>טְבוּלֵי יוֹם</b>. שנטמאו באב הטומאה וכבר טבלו אלא שעוד לא הגיע הערב.
<b>כְּמוֹ שֶׁבֵּאַרְנוּ</b>. לעיל א,יג.
<b>וּמִפְּנֵי הַצְּדוֹקִין וכו'</b>. ראה שם הי"ד.
<b>כְּלֵי שֶׁטֶף</b>. כלים שיש להם טהרה במקווה (למעט כלי חרס).
<h3> ו</h3>
<b>וְטֻמְטוּם</b>. מי שאיברי המין שלו מכוסים ואין ניכר אם הוא זכר או נקבה. [הערה: הרמב"ם בפה"מ מנקד מילה זו: טֻומְטוֹם.]
<b>וְאַנְדְּרָגִינָס</b>. מי שיש לו איברי מין זכריים ונקביים.
<b>שֶׁאֵין הֶעָרֵל טָמֵא</b>. אף שלדינים אחרים נחשב הערל כטמא החמור מטבול יום (ראה הלכות מעשר שני ג,ד), לעניין הזאה אינו נחשב טמא.
<h3> ז</h3>
<b>הַמַּזֶּה צָרִיךְ לְהִתְכַּוֵּן</b>. ראה לעיל ט,ב.
<h3> ח</h3>
<b>אֵינוֹ צָרִיךְ טְבִילָה</b>. לטבול את האזוב במים.
<b>עַד שֶׁיִּגָּמְרוּ הַמַּיִם</b>. שעל האזוב.
<h3> ט</h3>
<b>הַמַּיִם הַמְנַטְּפִין</b>. שמטפטפים מן האזוב.
<h3> י</h3>
<b>אֲפִלּוּ רָאשֵׁי גִּבְעוֹלִין</b>. שזהו שיעור הזיה (לקמן טו,א).
<b>וּבִלְבַד שֶׁלֹּא יְסַפֵּג</b>. שלא יקנח באזוב את שולי הכלי או את דפנותיו.
<b>וְאֵינוֹ צָרִיךְ לְהִזָּהֵר שֶׁמָּא יִגַּע בִּצְדָדֵי הַכְּלִי בְּפַעַם שְׁנִיָּה</b>. שאין חוששים שמא המים שעל האזוב לא יהיו מחמת הטבילה אלא כתוצאה מסיפוג צדדי הכלי.
<h2>פרק יא</h2>
<h3> א</h3>
<b>קְלָחִים</b>. ענפים נוקשים מעוצים היוצאים משורש הצמח.
<b>וּבְכָל בַּד וּבַד גִּבְעוֹל אֶחָד</b>. בכל אחד משלושת הענפים צומח לפחות גבעול אחד ירוק.
<b>בַּיּוֹם הַשְּׁלִישִׁי וּבַיּוֹם הַשְּׁבִיעִי</b>. לטומאתם.
<b>טוֹבֵל</b>. המיטהר.
<b>וּמַעֲרִיב שִׁמְשׁוֹ</b>. ממתין שיעריב היום.
<b>וְהַמַּיִם מְטַמְּאִין מִשּׁוּם מֵי חַטָּאת</b>. כדין כל מי חטאת המטמאים את הנוגע או הנושא אותם שלא לצורך (לקמן טו,א).
<b>כְּמוֹ שֶׁיִּתְבָּאֵר</b>. שם.
<b>כְּמוֹ שֶׁבֵּאַרְנוּ</b>. בפסקה הקודמת.
<h3> ב</h3>
<b>בְּעַם הָאָרֶץ... אֵינוֹ נֶאֱמָן שֶׁמָּא הַיּוֹם נִטְמָא</b>. לפי שאינו בקיא וזהיר בדיני טומאה וטהרה (ראה הלכות מטמאי משכב ומושב י,א).
<b>חָבֵר</b>. אדם שקיבל עליו להיזהר בטומאות וטהרות (שם).
<h3> ג</h3>
<b>וְאוֹכֵל בַּקֳּדָשִׁים לָעֶרֶב</b>. שכל עוד היה ערל היה אסור בקדשים (הלכות מעשה הקרבנות י,ט).
<h3> ד</h3>
<b>מִצְוַת אֵזוֹב</b>. לכתחילה.
<b>וּשְׁיָרָיו שְׁנַיִם</b>. אם נפל אחד מהם לאחר זמן ונשתיירו שניים בלבד, כשר.
<b>וְאִם לָקַח שְׁנַיִם בַּתְּחִלָּה וַאֲגָדָן כָּשֵׁר</b>. בדיעבד.
<b>נִתְפָּרְדוּ הַגִּבְעוֹלִין</b>. הותרה אגודתם (מרכה"מ), אך הגבעולים עודם בידו.
<b>אֲפִלּוּ לֹא נִשְׁאַר מִכָּל גִּבְעוֹל מֵהֶן אֶלָּא כָּל שֶׁהוּא</b>. שנשרו כמעט כל העלים מהגבעולים.
<b>וּשְׁיָרֵי הָאֵזוֹב כָּל שֶׁהוּא</b>. אם נשבר ונתקצר כשר כל עוד נותר בו שיעור כלשהו.
<b>קֶלַח שֶׁיֵּשׁ בּוֹ שְׁלֹשָׁה בַּדִּין</b>. מתוך השורש יוצאים שלושה גבעולים.
<b>מַפְסִיקָן</b>. חותכם מהשורש ומפרידם.
<b>כָּשֵׁר</b>. בדיעבד.
<b>הָאֵזוֹב הַקָּצָר</b>. שאינו מגיע למי החטאת שבשולי הכלי.
<b>הַכּוּשׁ</b>. עץ המשמש לטוויה.
<h3> ה</h3>
<b>לֹא בְּיוֹנְקוֹת הָאֵזוֹב</b>. שהוא השלב המוקדם בגידול האזוב קודם שמוציא עלים.
<b>וְלֹא בַּתְּמָרוֹת</b>. בגמר גידול האזוב לאחר שהוציא כמין תרמילים שנמצאים בראשו ובתוכם הזרעים (פה"מ פרה יא,ז).
<b>אֶלָּא בַּגִּבְעוֹלִין</b>. לאחר שהאזוב גדל מעט והוציא עלים.
<b>גִּבְעוֹלִין שֶׁלֹּא גָּמְלוּ</b>. שלא הוציאו עלים.
<b>מִשֶּׁיָּנִיץ</b>. משיגמור להוציא ניצניו.
<b>לְטַהֵר בּוֹ אֶת הַמְּצֹרָע</b>. להזות בו על המצורע לטהרו מצרעתו (ראה הלכות טומאת צרעת יא,א).
<b>בְּיִחוּד</b>. ללא תוספת שם.
<b>אֵזֹבְיוֹן וְאֵזוֹב כֹּחֲלִית וכו'</b>. מיני אזוב שיש להם שם לוואי.
<h3> ו</h3>
<b>אֲשֵׁרָה</b>. עץ שניטע כדי שישמש כעבודה זרה.
<b>עִיר הַנִּדַּחַת</b>. עיר שרוב יושביה עבדו עבודה זרה ויש לשרוף את כל רכושה (ראה הלכות עבודה זרה פרק ד).
<b>וְשֶׁל עֲבוֹדָה זָרָה</b>. רכוש השייך לעבודה זרה. וכל אלו הואיל ועומדים לכיליון אינם כשרים להזאה (ראה גם הלכות ציצית א,יא, הלכות שופר א,ג, הלכות לולב ח,א).
<b>וְשֶׁל תְּרוּמָה טְמֵאָה</b>. שדינו כדין כל אזוב טמא שפסול להזאה (לקמן טו,ט).
<b>וְשֶׁל תְּרוּמָה טְהוֹרָה לֹא יַזֶּה</b>. לכתחילה, משום שיכולה לבוא לידי הפסד בעקבות כך.
<h3> ז</h3>
<b>שֶׁלְּקָטוֹ לְעֵצִים</b>. לצורך הסקה וכדומה, ולפיכך אינו מקבל טומאה שאינו מיוחד למאכל אדם (ראה הלכות טומאת אוכלין א,א).
<b>מְנַגְּבוֹ</b>. שלא יתערבו מים פסולים בכשרים.
<b>לְקָטוֹ לָאֳכָלִין</b>. לצורך אכילה.
<b>וְנָפְלוּ עָלָיו מַשְׁקִין</b>. אחד משבעת המשקים המכשירים את המאכלים לקבל טומאה (ראה שם ה"ב).
<b>כְּמוֹ שֶׁיִּתְבָּאֵר</b>. לקמן יג,א.
<h2>פרק יב</h2>
<h3> א</h3>
<b>אַף עַל פִּי שֶׁהַלָּשׁוֹן כָּאֵבָרִים שֶׁבַּגָּלוּי לְעִנְיַן טֻמְאָה כְּמוֹ שֶׁבֵּאַרְנוּ וכו'</b>. אף שלעניין קבלת טומאה, הלשון נחשבת כאיבר חיצוני שאם נוגעת בו טומאה נטמא האדם (הלכות טומאת מת א,ג), לעניין היטהרות מטומאה היא נחשבת כמקום נסתר שאין צריך שיבואו בו המים בזמן הטבילה (ראה הלכות מקוואות א,י; ועיין בבלי קידושין כה,א), וכן מגע מי חטאת בה אינו מטהר את האדם.
<h3> ב</h3>
<b>מִן הַתַּמְצִית</b>. המים שנטפו עליו מהראשון.
<h3> ד</h3>
<b>כֵּלִים הַמְפֻצָּלִין</b>. שעשויים מכמה חלקים.
<b>מַסְפֹּרֶת שֶׁל פְּרָקִים</b>. מספריים שחלקיו עשויים להתפרק.
<b>וְאִזְמֵל שֶׁל רְהִיטְנִי</b>. הלהב המחובר למקצוע. וכלים אלו עשויים להינטל זה מזה כאשר לא משתמשים בהם.
<b>וְשֶׁלֹּא בִּשְׁעַת מְלָאכָה</b>. אפילו אם החלקים מחוברים יחד.
<h3> ה</h3>
<b>מִפְּנֵי שֶׁהֵן כִּכְלִי אֶחָד</b>. ראה גם הלכות כלים יג,יד.
<h3> ו</h3>
<b>שְׁלַל הַכּוֹבְסִין</b>. בגדים המחוברים זה לזה על ידי תפירה זמנית הנעשית על ידי הכובסים.
<b>וְהַבֶּגֶד שֶׁהוּא תָּפוּר בְּכִלְאַיִם</b>. צמר ופשתים יחדיו (ראה הלכות כלאיים פרק י).
<b>הַסַּלִּים שֶׁבַּקַּנְתָּל</b>. סלים התלויים יחד על גבי מוט נשיאה (פה"מ פרה יב,ט).
<b>וְהַמִּטָּה שֶׁל טַרְבָּל</b>. כלי העשוי מקורות עץ המשמש לדוש תבואה (שם).
<b>וְקֶרֶן שֶׁל כְּלִיכָה</b>. מיטה מתפרקת, והרגליים שלה נקראות קרן (שם).
<b>וְקַרְנַיִם שֶׁל יוֹצְאֵי דְּרָכִים</b>. כלים שהמטיילים משתמשים בהם לשתיה.
<b>וְשַׁלְשֶׁלֶת הַמַּפְתְּחוֹת</b>. צרור מפתחות. וכל אלו הם כלים העשויים להתפרק ולהיפרד זה מזה.
<h3> ז</h3>
<b>יָתֵר עַל כֵּן וכו'</b>. כאשר הם מרובים משיעורים אלו, אין הם נחשבים ככלי אחד.
<h3> ח</h3>
<b>כְּסוּי הַמֵּחַם וכו'</b>. דוד מים שהכיסוי שלו מחובר אליו באמצעות שרשרת (וכיסוי זה מקבל טומאה, ראה הלכות כלים ט,ו).
<h3> ט</h3>
<b>הַזּוּג וְהָעִנְבּוֹל</b>. הפעמון והלשון המקשקשת (ולעניין טומאתם ראה הלכות כלים ח,ח).
<h3> י</h3>
<b>הַטְּוִי שֶׁטֹּוִין בּוֹ וכו'</b>. כלי טווייה (פלך) המשמש לטווית חוטי פשתן או לשזירת חבלים העשויים מגומא (פה"מ פרה יב,ט).
<b>הָעֵץ שֶׁמְּלַפְּפִין עָלָיו הַטְּוִי</b>. שכורכין עליו את החוט הנטווה.
<b>שֶׁבָּהּ פּוֹתְלִין וְטֹוִין</b>. שעל ידה נעשית הטוויה עצמה.
<b>וְהָרֵחַיִם שֶׁבְּאֶמְצַע הַכּוּשׁ</b>. מעין חצי כדור המחובר לכוש ומטרתו להכביד את הכוש בשעת הטוויה כדי שהחוט הנטווה יתמתח כהוגן (פה"מ כלים יא,ו).
<b>אֶלָּא עַל הַצְּנִירָה</b>. מפני שהיא עיקר הכלי.
<b>וְשֶׁל פִּשְׁתָּן</b>. הכוש המיועד לטוויית פשתן וחלקיו מחוברים היטב (שם).
<h3> יא</h3>
<b>עוֹר שֶׁל עֲרִיסָה שֶׁהוּא מְחֻבָּר לַפִּיקוֹת</b>. עור שפורסים מתחת לתינוק במיטה כדי לשמור על נקיונה (פה"מ כלים כו,ו), ומחובר אליה בכפתורים.
<b>הַמַּלְבֵּן שֶׁל מִטּוֹת</b>. לוח עץ מעוטר המורכב על דופן המיטה לשם נוי (ראה פה"מ כלים יח,ג).
<b>אֵינוֹ חִבּוּר לֹא לַטֻּמְאָה וְלֹא לַהַזָּיָה</b>. אך אם הוא מחובר למיטה הוא חיבור אליה לעניין טומאה (ראה הלכות כלים ד,ב).
<h3> יב</h3>
<b>הַקְּדוּחוֹת</b>. שיש להם נקב שלתוכו נכנס הכלי.
<b>נִצַּב הַסַּכִּין</b>. קת הסכין.
<b>הַחֲדוּקוֹת</b>. שיש להן בליטה שנכנסת לתוך הכלי.
<b>אֵינוֹ חִבּוּר לַהַזָּיָה</b>. שאינן מחוברות בחזקה.
<h2>פרק יג</h2>
<h3> א</h3>
<b>אֲפִלּוּ טָבַל לַקֹּדֶשׁ</b>. לשם אכילת קדשים או לעבודה במקדש.
<b>עַד שֶׁיִּטְבֹּל לְשֵׁם חַטָּאת</b>. ראה גם הלכות שאר אבות הטומאות יג,ב.
<b>כָּאֳכָלִים וּמַשְׁקִין הַטְּמֵאִים</b>. המטמאים את מי החטאת (לקמן יד,י) ואת הטהור לחטאת הנוגע בהם בידיו (לקמן ה"י). והמשקים גם מטמאים את הכלים שנגעו בהם (לקמן ה"ג).
<h3> ב</h3>
<b>כְּלִי הָרָאוּי לְמִשְׁכָּב אוֹ לְמוֹשָׁב</b>. שמשמש לשכיבה או לישיבה ויכול להיעשות אב הטומאה על ידי דריסת הזב וכיוצא בו (טומאת מדרס והלכותיה מבוארות בהלכות מטמאי משכב ומושב פרקים ו-ז).
<b>הֲרֵי הוּא לְגַבֵּי הַחַטָּאת כְּמִדְרַס הַזָּב</b>. ולקמן ה"ז מבואר כיצד הוא מטמא את הטהור לחטאת.
<b>יוֹחָנָן בֶּן גֻּדְגְּדָה</b>. חכם שחי בזמן הבית, והיה מהלוויים ששימשו בבית המקדש.
<b>הָיָה אוֹכֵל בְּטָהֳרַת הַקֹּדֶשׁ כָּל יָמָיו</b>. היה מקפיד לאכול מאכלים של חולין בטהרה כאילו הם מאכלי קודש (ראה הלכות טומאת אוכלין טז,יב). ואף על פי כן לעניין פרה אדומה נחשבו בגדיו טמאים טומאת מדרס (ראה גם הלכות שאר אבות הטומאות יג,א).
<h3> ג</h3>
<b>וְלַד הַטֻּמְאוֹת</b>. כל הטומאות שאינן אב הטומאה (ראשון לטומאה ושלמטה ממנו: ראה הלכות טומאת מת ה,ח).
<b>כְּמוֹ שֶׁבֵּאַרְנוּ</b>. שם ה"ז.
<b>שֶׁמָּא יִפְּלוּ מַשְׁקִין עַל הַסַּנְדָּל</b>. אך אם נפלו על רגלו הם אינם מטמאים אותו (לקמן ה"י; ועל שאר הבגדים לא גזרו: ראה כס"מ וראב"ד).
<b>שֶׁכָּל הַמַּשְׁקִין טְמֵאִים הֵן לְגַבֵּי הַחַטָּאת</b>. ומטמאים את הסנדל מדברי סופרים כדין כל משקים טמאים המטמאים כלים (הלכות שאר אבות הטומאות  ז,ב).
<b>וְיִתְטַמֵּא זֶה הַמְקַדֵּשׁ בִּנְגִיעָתוֹ בַּסַּנְדָּל</b>. שכל ולד הטומאות מטמא אדם וכלים לחטאת.
<b>וְנִמְצְאוּ מֵי חַטָּאת טְמֵאִים</b>. שייטמאו מחמת האדם המקדש.
<h3> ד</h3>
<b>מִי שֶׁנִּטְמְאוּ יָדָיו בִּלְבַד בִּדְבָרִים הַמְטַמְּאִין אֶת הַיָּדַיִם</b>. טומאות שונות שאינן מטמאות את האדם, אלא רק את ידיו (ראה הלכות שאר אבות הטומאות ח,א).
<b>כְּגוֹן שֶׁנָּגַע בָּאֳכָלִים אוֹ בְּמַשְׁקִין</b>. שכל האכלים והמשקים טמאים לעניין חטאת (לעיל ה"א).
<b>אַף עַל פִּי שֶׁהוּא טָהוֹר לַקֹּדֶשׁ</b>. על אף שאדם זה אינו נטמא לעניין קודש.
<b>כְּמוֹ שֶׁיִּתְבָּאֵר</b>. הלכות שאר אבות הטומאות ח,ז.
<b>וַהֲרֵי הוּא רִאשׁוֹן לַטֻּמְאָה</b>. שמטמא את החטאת כדין כל הטעון טבילה (לקמן ה"ה).
<h3> ה</h3>
<b>כָּל הַטָּעוּן טְבִילָה בֵּין מִדִּבְרֵי תּוֹרָה בֵּין מִדִּבְרֵי סוֹפְרִים</b>. אדם הטעון טבילה, ובכלל זה מי שטהור לקודש אך אינו טהור לחטאת.
<b>וְאֶת הַמַּזֶּה מֵי חַטָּאת</b>. והוא הדין שמטמא כל אדם שטהור לחטאת (א"ר ותפא"י פרה ו,יא).
<b>בְּמַגָּע וּבְמַשָּׂא</b>. על ידי נגיעה בהם או נשיאתם (טומאת משא האמורה כאן הינה שהאדם הטמא נשא את הטהור, והיא דומה לטומאת היסט שבה מטמא הזב את הטהור: ראה הלכות מטמאי משכב ומושב ח,ב).
<b>הָאֵזוֹב הַמֻּכְשָׁר</b>. שנפלו עליו משקים הטהורים לחטאת והכשירוהו לקבל טומאה.
<b>וְטָמֵא שֶׁנָּגַע בְּמִקְצָת אֵפֶר חַטָּאת פָּסַל אֶת כֻּלּוֹ</b>. וכגון שמונח בכלי ומשום מעלה שעשו בקודש ובחטאת שהכלי מצרף את מה שבתוכו (הלכות שאר אבות הטומאות יב,ז, ועיין תפא"י עדויות ח,א).
<h3> ו</h3>
<b>כְּדֶרֶךְ שֶׁמּוֹנִין לַתְּרוּמָה וְלַקֹּדֶשׁ</b>. כמפורט בהלכות שאר אבות הטומאות פרק יא.
<b>אֲפִלּוּ לֹא נִטְמָא אֶלָּא אֲחוֹרָיו בִּלְבַד לְגַבֵּי חַטָּאת</b>. אף שהכלי נגע במשקים טהורים ונטמא רק מחמת מעלת החטאת, ואף שהטומאה הייתה רק באחורי הכלי (שבחולין ובתרומה אינו מטמא את כל הכלי: הלכות שאר אבות הטומאות ז,ג, יב,ב), מכל מקום הוא נטמא כולו ומטמא את הכלים הנוגעים בו.
<h3> ז</h3>
<b>כָּל הָרָאוּי לְהִתְטַמֵּא בְּמִדְרַס הַזָּב... נִטְמָא אַף עַל פִּי שֶׁלֹּא נָגַע בּוֹ</b>. שלעניין חטאת החמירו להחשיב את כל מה שמקבל טומאת מדרס כאילו הוא נטמא במדרס ממש, ולכן מטמא את האדם המזיז אותו אפילו בלא נגיעה (ראה הלכות מטמאי משכב ומושב ז,ב).
<b>וְכֵן הַטָּהוֹר לְחַטָּאת שֶׁהֵנִיד אֶת הָאָדָם וכו'</b>. הואיל והאדם ראוי להיטמא בזיבה, החמירו בו שיטמא את הטהור לחטאת המזיז אותו או את רוקו או מימי רגליו אפילו אם לא נגע בהם (ראה שם א,א, א,יד).
<h3> ח</h3>
<b>כְּלִי הַטָּמֵא טְמֵא מֵת</b>. שאינו ראוי להיטמא במדרס.
<b>כְּמוֹ שֶׁבֵּאַרְנוּ</b>. הלכות טומאת מת ה,ט.
<b>וְכֵן אִם הֵסִיט אֶת הַשֶּׁרֶץ וְאֶת שִׁכְבַת זֶרַע</b>. שהם מאבות הטומאה.
<b>כְּמוֹ שֶׁיִּתְבָּאֵר</b>. הלכות שאר אבות הטומאות ד,ב, ה,א.
<h3> ט</h3>
<b>שֶׁנָּגַע בַּכֵּלִים שֶׁהָיוּ לְמַעְלָה מִן הַזָּב וְכַיּוֹצֵא בּוֹ</b>. כלים שנישאו על גבי הזב (ושאר האנשים המטמאים במשכב ומושב), אף על פי שאין הוא נוגע בהם.
<b>וְהֵם הַנִּקְרָאִין מַדָּף</b>. והם ראשון לטומאה כדין כלים שהזב נגע בהם (ראה הלכות מטמאי משכב ומושב ו,ג).
<b>אַף עַל פִּי שֶׁהוּא טָהוֹר לַקֹּדֶשׁ נִטְמָא לְחַטָּאת</b>. על אף שכלים אלו אינם מטמאים את האדם לעניין קודש (שהרי הראשון לטומאה אינו מטמא אדם), לעניין חטאת הרי הוא טמא.
<h3> י</h3>
<b>כְּמוֹ שֶׁבֵּאַרְנוּ</b>. לעיל ה"ד.
<b>נָגַע בָּהֶן בְּרַגְלוֹ אוֹ בִּשְׁאָר גּוּפוֹ... טָהוֹר</b>. מכיוון שדברים אלו הם ראשון לטומאה שאינם מטמאים את האדם הנוגע בהם בשאר גופו, לא גזרו עליהם שיטמאו את הטהור לחטאת.
<b>בְּתַנּוּר וְכַיּוֹצֵא בּוֹ מִשְּׁאָר כֵּלִים</b>. כלי חרס שאינם נעשים אב הטומאה לעולם (ראה פה"מ פרה י,ד).
<h3> יא</h3>
<b>כְּמוֹ שֶׁיִּתְבָּאֵר</b>. הלכות שאר אבות הטומאות ט,א.
<h3> יב</h3>
<b>וַאֲפִלּוּ עַמֵּי הָאָרֶץ</b>. שבדרך כלל אינם נאמנים על הטהרות.
<b>אֲפִלּוּ כְּלִי חֶרֶשׂ</b>. שאין לו טהרה במקווה  (הלכות מקוואות א,ג).
<b>וְאַף עַל פִּי שֶׁאוֹתוֹ כְּלִי טָמֵא לַקֹּדֶשׁ וְלַתְּרוּמָה</b>. שלעניין קודש ותרומה אין עם הארץ נאמן (ראה הלכות מטמאי משכב ומושב יא,א).
<h2>פרק יד</h2>
<h3> א</h3>
<b>שֶׁאֵין כְּלִי חֶרֶשׂ מִטַּמֵּא מִגַּבּוֹ אֲפִלּוּ לְגַבֵּי חַטָּאת</b>. כלי חרס אינו מטמא מהצד החיצוני שלו (הלכות טומאת מת ו,ג). ואף שעשו מעלות יתרות בחטאת, לא גזרו שייטמא מגבו ש"מעולם לא חידשו דבר בפרה", ולא גזרו טומאה על כלי באופן שאינו ראוי להיטמא כלל (ערוה"ש ע"פ בבלי חגיגה כג,ב).
<b>שֶׁנֶּאֱמַר</b>. לגבי אפר הפרה.
<b>אֹכֶל שֵׁנִי</b>. אוכל שהוא שני לטומאה וטומאתו מן התורה (ראה הלכות שאר אבות הטומאות י,ט).
<b>וְכַיּוֹצֵא בּוֹ מִדְּבָרִים שֶׁטֻּמְאָתָן טֻמְאָה קַלָּה וְהֵן מִדִּבְרֵי סוֹפְרִים</b>. אף אם הניחו על דבר שטמא מדברי חכמים, כגון כתבי הקודש (משנה פרה י,ג וראה הלכות שאר אבות הטומאות ט,ה).
<b>אֲרֻבָּה</b>. פתח בגג הבית.
<b>שֶׁבְּבַיִת טָמֵא</b>. שיש בו דבר המטמא באוהל.
<b>פּוֹתֵחַ טֶפַח</b>. פתח בשיעור טפח על טפח, ובשיעור זה הטומאה יכולה לעבור ולצאת מן הבית (ראה הלכות טומאת מת יד,א).
<h3> ב</h3>
<b>הָיָה הַכְּלִי שֶׁל אֶבֶן</b>. שאינו מקבל טומאה (ראה הלכות טומאת מת ו,ב).
<b>בֵּין שֶׁיֵּשׁ בָּהּ פּוֹתֵחַ טֶפַח בֵּין שֶׁאֵין בָּהּ הָאֵפֶר טָהוֹר</b>. ודווקא כאשר הכלי אינו משולשל לבית (כס"מ בשם הר"י קורקוס).
<h3> ג</h3>
<b>וּמֻקָּף צָמִיד פָּתִיל</b>. שיש לו כיסוי צמוד ומהודק והוא מציל על מה שבתוכו מלהיטמא באוהל המת (ראה הלכות טומאת מת כ,א).
<h3> ד</h3>
<b>אֳכָלִים וּמַשְׁקִין שֶׁל קֹדֶשׁ</b>. כגון בשר קרבנות ויין נסכים.
<b>אֲבָל מַיִם שֶׁאֵינָן מְקֻדָּשִׁין</b>. שנתמלאו לחטאת אך עדיין לא נתקדשו באפר.
<b>אִם נִטְמְאוּ הַבְּעָלִים נִפְסְלוּ הַמַּיִם</b>. שכאשר המים ברשות בעלים טמאים, אף על פי שהם מוקפים בצמיד פתיל הרי הם נחשבים כאילו הם במקום שאינו טהור ופסולים (עיין דעת יוסף פרה ח,א, מערכה נב, וראה לעיל ט,יז).
<h3> ה</h3>
<b>עַל גַּבֵּי הַתַּנּוּר וְכַיּוֹצֵא בּוֹ</b>. שאינם מטמאים את הטהור לחטאת הנוגע בהם ברגלו (לעיל יג,י).
<b>וּפָשַׁט יָדוֹ לַחַלּוֹן</b>. שהיה הכלי של מי חטאת מונח שם.
<b>וְהֶעֱבִירוֹ עַל גַּבֵּי הַתַּנּוּר</b>. באוויר שמעליו.
<b>הֲרֵי זֶה טָהוֹר</b>. אף שהמים עברו מעל מקום טמא, כיוון שאינם מונחים שם אינם נפסלים.
<b>וְכֵן הַזָּיָה שֶׁעָבְרָה עַל גַּבֵּי טֻמְאָה</b>. מי חטאת שבשעת הזאתם עברו מעל טומאה.
<h3> ו</h3>
<b>הֲרֵי נִטְמָא כְּלִי שֶׁל חַטָּאת</b>. וכגון שאינו של חרס (ראה לעיל הלכה א).
<b>כְּמוֹ שֶׁבֵּאַרְנוּ</b>. לעיל יג הל' ו–ז,י.
<h3> ז</h3>
<b>שֶׁהֵן מְטַמְּאִין בְּמַשָּׂא</b>. את הנושא אותם שלא לצורך הזאה (ראה לקמן טו,א).
<b>מִפְּנֵי שֶׁנִּטְמְאוּ מֵחֲמַת הַכְּלִי שֶׁל קֹדֶשׁ</b>. שהואיל ונטמאו, אין הגבהתם לצורך הזאה (מרכה"מ).
<b>כָּרוּךְ בִּנְיָר</b>. שהוא אינו מקבל טומאה.
<b>אֲפִלּוּ הָיָה שֶׁל חַטָּאת בַּנְּיָר שְׁנֵיהֶן טְמֵאִים</b>. משום שהאדם נטמא לחטאת מחמת נגיעתו בכלי שאינו טהור לחטאת, והוא מטמא את כלי החטאת במשא (לעיל יג,ה). ולאחר שנטמאת החטאת היא מטמאת אותו בחזרה להיות ראשון לטומאה כדין הנושא את מי חטאת שלא לצורך, והוא מטמא את כלי הקודש.
<h3> ח</h3>
<b>הֵסִיט</b>. נענע בלי לנגוע בהם.
<b>כְּמוֹ שֶׁבֵּאַרְנוּ</b>. לעיל יג,ז.
<h3> ט</h3>
<b>שֶׁהוּא טָהוֹר לְגַבֵּי תְּרוּמָה</b>. שמתירים את התרומה באכילה בספק כזה.
<b>כְּמוֹ שֶׁיִּתְבָּאֵר</b>. הלכות שאר אבות הטומאות יד,א.
<b>וְכָל הַסְּפֵקוֹת שֶׁתּוֹלִין עֲלֵיהֶן אֶת הַתְּרוּמָה</b>. שלא אוכלים את התרומה אך גם לא שורפים אותה (ראה שם יג,יא).
<b>אִם נוֹלְדוּ בְּחַטָּאת</b>. אם נוצר הספק ביחס למי החטאת.
<b>וְאִם נַעֲשׂוּ טְהָרוֹת עַל גַּבֵּי אוֹתָן וכו'</b>. שהיזו מאותם מי חטאת על כלים ואדם והם נגעו בטהרות אחר כך.
<b>וְהָרְפָפוֹת</b>. רשתות החלונות והן עשויות מעץ.
<b>אֵינָן כַּכֵּלִים</b>. ואינן מקבלות טומאה.
<h3> י</h3>
<b>דְּבֵלָה</b>. תאנים דבוקות זה לזה
<b>שֶׁכָּל הָאֳכָלִים... אֵינוֹ טָהוֹר לְחַטָּאת</b>. כדלעיל יג,א.
<b>וְהָאוֹכְלָהּ חַיָּב מִיתָה</b>. בידי שמים כדין כהן טמא שאכל תרומה.
<b>וְהוּא כְּבָר נִטְמָא בְּמֵי נִדָּה</b>. שהטהור לתרומה הנוגע במי נידה טמאים, נטמא (לקמן טו,ג).
<b>שֶׁאֵין הָאֹכֶל מְטַמֵּא אֶת אֲחֵרִים עַד שֶׁיִּהְיֶה בּוֹ כַּבֵּיצָה</b>. הלכות טומאת אוכלין ד,א.
<h2>פרק טו</h2>
<h3> א</h3>
<b>וְאֵינוֹ מְטַמֵּא בְּגָדִים בִּשְׁעַת מַגָּעוֹ</b>. שלגבי הנוגע לא כתוב "וכבס בגדיו".
<b>וְטֻמְאַת מַגָּעָן בְּכָל שֶׁהוּא</b>. אפילו אם נגע בכמות מועטה של מי חטאת נטמא.
<b>הָיָה בָּהֶן כְּדֵי הַזָּיָה</b>. מים בכמות שאפשר להזות מהם (והשיעור מבואר לקמן).
<b>וְהַנּוֹגֵעַ בָּהֶן... מְטַמֵּא בְּגָדִים בִּשְׁעַת מַגָּעוֹ</b>. משום שהנוגע במים אי אפשר שלא יסיט אותם ולפיכך דינו כנושא (ראה הלכות שאר אבות הטומאות ו,יג).
<b>מְטַמֵּא בְּגָדִים בִּשְׁעַת מַגָּעוֹ אוֹ בִּשְׁעַת מַשָּׂאוֹ</b>. וכן מטמא כל בגד או כלי שיגע בו בשעת חיבורו במי הנידה (לעיל ה,ב).
<b>עַד שֶׁיִּפְרֹשׁ מִמְּטַמְּאָיו</b>. כמבואר שם.
<b>קַל וָחֹמֶר שֶׁיִּהְיֶה הוּא טָהוֹר</b>. ולפיכך לא ניתן להסביר את הפסוק כפשוטו, אלא כפי שמבאר בפסקה הבאה.
<b>מִפִּי הַשְּׁמוּעָה</b>. מסורת חז"ל.
<b>הַמַּיִם הַנִּתָּזִין בִּשְׁעַת הַזָּיָה... אוֹתָן הַמַּיִם טְהוֹרִין</b>. שטבילת האזוב במים מחשיבה את המים שעליו כמים שנעשו מצוותם שאינם מטמאים.
<b>כְּמוֹ שֶׁבֵּאַרְנוּ</b>. לעיל י,ט.
<b>שֶׁהֲרֵי הַטְּבִילָה הָיְתָה לְשֵׁם דָּבָר שֶׁאֵינוֹ מְקַבֵּל טֻמְאָה</b>. אך במקרה שהטבילה הייתה לשם דבר המקבל טומאה, המים המנטפים נחשבים כנעשו מצוותן.
<h3> ב</h3>
<b>שֶׁנִּתְעָרֵב בָּהֶן מַיִם</b>. לעיל ט,ח.
<b>שָׁתַת מֵהֶן בְּהֵמָה</b>. שם הי"ב.
<b>אִם נָגַע בָּהֶן הַטָּהוֹר לִתְרוּמָה נִטְמָא</b>. וטומאה זו מדרבנן, שהרי משנפסלו אינם מטמאים מן התורה (כס"מ).
<b>הַטָּהוֹר לְחַטָּאת... הֲרֵי הוּא טָהוֹר כְּמוֹת שֶׁהָיָה</b>. נראה להסביר שמכיוון שהוא טהור לחטאת וראוי להתעסק במי חטאת, לא גזרו שייטמא מחמתם (ראה פה"מ פרה ט,ח: "לפי שהן ממין הדבר שהוא טהור לו").
<h3> ג</h3>
<b>וְאִם נָגַע בָּהֶן הַטָּהוֹר לְחַטָּאת בְּיָדָיו נִטְמָא</b>. כדין הנוגע בשאר משקים טמאים (ראה לעיל יג,י).
<h3> ד</h3>
<b>שֶׁנִּתְעָרֵב בְּאֵפֶר מִקְלֶה</b>. הפוסל אותו בכל שהוא (לעיל ט,יד).
<b>אֲבָל מְטַמְּאִין בְּמַשָּׂא</b>. שהרי הנושא אותם נושא גם את אפר הפרה מכל מקום.
<h3> ה</h3>
<b>מַיִם שֶׁאֵינָן רְאוּיִין לְקַדְּשָׁן</b>. שאינם מים חיים.
<b>וְנָגַע בָּהֶן הַטָּהוֹר לִתְרוּמָה וכו'</b>. שדינם כדין מי חטאת שנפסלו (לעיל ה"ב).
<h3> ו</h3>
<b>שֶׁמָּא יִגַּע בַּטִּיט וְיִטְמָא</b>. כדלעיל ה"ב.
<h3> ז</h3>
<b>אַף עַל פִּי שֶׁנִּשְׁחֲטָה בְּתוֹךְ עֶשְׂרִים וְאַרְבַּע שָׁעוֹת</b>. והמים טרם התעכלו בה (שאילו אכלה בשר המת הוא היה מטמא בכגון כך, ראה הלכות טומאת מת כ,ד).
<h3> ח</h3>
<b>הַמַּזֶּה וכו'</b>. אדם שהיה מזה מי חטאת על הרבים לטהר אותם.
<b>מֵחַלּוֹן</b>. ששם היו מניחים את מי החטאת (ראה לעיל יד,ה).
<b>וְהֻזָּה עָלָיו</b>. על הטמא.
<b>הֲרֵי זֶה פָּטוּר</b>. מקרבן עולה ויורד שמביא טמא מת שנכנס למקדש בשוגג (ראה הלכות ביאת מקדש ג,יב).
<b>מַחֲלִיקִין הָיוּ הָעָם בַּמַּיִם שֶׁשּׁוֹתְתִים בָּאָרֶץ מֵחַלּוֹן שֶׁל רַבִּים וכו'</b>. מכיוון שהיו מזים מהם על אנשים רבים הייתה הקרקע נרטבת, ואנשים היו מחליקים על המים ונרטבים או דורכים על המים ברגליהם (פה"מ פרה יב,ה).
<b>וְנִכְנָסִין לַמִּקְדָּשׁ</b>. שמי חטאת אינם מטמאים לאחר שנעשתה מצוותם.
<b>וְלֹא הָיוּ חוֹשְׁשִׁין לָהֶם שֶׁמָּא פְּסוּלִים הֵם</b>. שאז הם מטמאים (לעיל ה"ב), שהרי חזקת המים מחלון של רבים שהם כשרים.
<h3> ט</h3>
<b>הַמַּזֶּה בְּאֵזוֹב הַטָּמֵא לְחַטָּאת</b>. כגון שלקטו לאוכלין והוכשר לקבל טומאה (ראה לעיל יא,ז).
<b>אִם יֵשׁ בּוֹ כַּבֵּיצָה</b>. שיעור האוכלים לטמא אחרים (ראה הלכות טומאת אוכלין ד,א).
<b>הַמַּיִם כְּשֵׁרִים וְהַזָּיָתוֹ פְּסוּלָה</b>. שלהזיה כשרה צריך האזוב להיות טהור.
<b>וְאֵזוֹב זֶה</b>. שיש בו כביצה.
<b>שֶׁאֵין מוֹנִין לַחַטָּאת</b>. ראה לעיל יג,ו.
<h3> י</h3>
<b>כְּמוֹ שֶׁבֵּאַרְנוּ</b>. לעיל ה"א.
