<h1>ביאור שטיינזלץ על משנה תורה, הלכות כלים</h1>
<h2>פרק א</h2>
<h3> א</h3>
<b>הַבְּגָדִים</b>. להגדרת בגד ראה לקמן הי"א.
<b>וְהַשַּׂקִּים</b>. ראה לקמן הי"ב.
<b>וּכְלֵי עֶצֶם</b>. כלים העשויים מעצמות בעלי חיים.
<b>הֲרֵי הוּא אוֹמֵר מִכָּל כְּלִי עֵץ אוֹ בֶגֶד אוֹ עוֹר אוֹ שָׂק</b>. שכל אלו נטמאים כאשר נופל עליהם שרץ.
<b>וּבִכְלֵי מַתָּכוֹת נֶאֱמַר אַךְ אֶת הַזָּהָב וְאֶת הַכָּסֶף</b>. במלחמת מדין נצטוו בני ישראל לטהר את כלי המתכת שלקחו שלל, ומכאן שהם מקבלים טומאה.
<b>וּבִכְלֵי חֶרֶשׂ נֶאֱמַר וְכָל כְּלִי חֶרֶשׂ אֲשֶׁר יִפֹּל מֵהֶם אֶל תּוֹכוֹ</b>. שהשרץ מטמא כלי חרס בכניסה לאוויר הכלי (לקמן יג,א). והוא הדין בכל הטומאות, שכולן נלמדות זו מזו על ידי המידות שהתורה נדרשת בהן (פה"מ כלים ב,א).
<h3> ב</h3>
<b>מִפִּי הַשְּׁמוּעָה</b>. מסורת חכמים בפירוש המקראות.
<b>שֶׁזֶּה שֶׁנֶּאֱמַר בַּתּוֹרָה וְכָל מַעֲשֵׂה עִזִּים וכו'</b>. במלחמת מדין שנצטוו לטהר את כלי השלל. ואת הלשון "מעשה עזים" פירשו שמרבה כלים העשויים מחלקים שונים מן העז.
<b>הַטְּלָפַיִם</b>. פרסות.
<b>חוּץ מִכֵּלִים הָעֲשׂוּיִין מִכְּנַף הָעָזְנִיָּה</b>. כלים העשויים מנוצה של עזניה (מין עוף דורס גדול).
<b>וּבֵיצַת הַנַּעֲמִית הַמְצֻפָּה</b>. ביצת יען שציפה אותה בחומר ועשה ממנה כלי.
<h3> ג</h3>
<b>טֻמְאַת מִדְרָס</b>. טומאה שמקבל כלי מחמת שהזב ישב, שכב או רכב עליו (ראה הלכות מטמאי משכב ומושב ז,א).
<b>מְשִׁיחָה</b>. חוט דק.
<b>אִם חִבְּרוֹ חִבּוּר שֶׁמֵּשִׂים אֶת שְׁנֵיהֶן כְּאִלּוּ הֵן אֶחָד לַטֻּמְאָה שֶׁאִם נִטְמָא זֶה יִטָּמֵא זֶה</b>. אם מחבר אותם באופן שאם היו שניהם ממין המקבל טומאה היה נטמא האחד כשהטומאה נוגעת בשני. וחיבור כזה נעשה כשהעביר את החוט בתוך הבגד לפחות פעמיים (פה"מ נגעים יא,א).
<h3> ד</h3>
<b>כְּמוֹ עַצְמוֹתָיו</b>. כשם שעצמותיו אינן מקבלות טומאה, כך עורו אינו מקבל טומאה.
<b>וְאִם תֹּאמַר וַהֲלֹא הוּא כָּשֵׁר לִכְתֹּב עָלָיו תְּפִלִּין כְּעוֹר בְּהֵמָה וְחַיָּה</b>. לכאורה היה ניתן להוכיח שעור העוף מקבל טומאה מכך שניתן לכתוב עליו תפילין, שהרי עור בהמה וחיה שכשר לתפילין מקבל טומאה.
<b>הִנֵּה עוֹר הַדָּג אֵינוֹ מְקַבֵּל טֻמְאָה</b>. עור הדג כשר באופן עקרוני לכתיבת תפילין אף שהוא אינו מקבל טומאה.
<b>וְלוּלֵי זֻהֲמָתוֹ שֶׁאֵינָהּ פּוֹסֶקֶת הָיָה כָּשֵׁר לִתְפִלִּין</b>. הסיבה שבפועל עור הדג פסול לתפילין היא שהוא מסריח באופן תמידי. ומכאן שאין קשר בין כשרות לכתיבת תפילין לבין קבלת טומאה, ואף שעור העוף כשר לכתיבת תפילין הוא אינו מקבל טומאה.
<h3> ה</h3>
<b>הוֹאִיל וּתְחִלַּת בְּרִיָּתָן מִן הַחוֹל כִּכְלֵי חֶרֶשׂ</b>. שהם עשויים מן החול, בדומה לכלי חרס העשויים מאדמה.
<b>וּמִפְּנֵי שֶׁתּוֹכָן נִרְאֶה כְּבָרָן לֹא גָּזְרוּ עֲלֵיהֶן שֶׁיִּטָּמְאוּ מֵאֲוִירָן</b>. כלי חרס מיטמא רק מתוכו, דהיינו כאשר נכנסה טומאה לאוויר הכלי (לקמן יג,א). אבל כלי זכוכית שהם שקופים וניתן לראות את תוכם כמו את צדם החיצוני, אין אווירם מוגדר כ'תוך' ולכן אינם נטמאים אלא בנגיעת הטומאה בדפנותיהם בין מבפנים ובין מבחוץ (ראה מרכה"מ וערוה"ש קפו,ג).
<b>וְלֹא גָּזְרוּ טֻמְאָה עַל פְּשׁוּטֵיהֶן</b>. כלים שטוחים ללא דפנות או שקע.
<b>אֶלָּא עַל מְקַבְּלֵיהֶן</b>. כלים בעלי שפה או שקע שיכולים להכיל נוזל (פה"מ כלים ב,א). אבל בטומאת מדרס גזרו גם על פשוטי כלי זכוכית (לקמן ה"י).
<b>וְאֵין לָהֶן טָהֳרָה בַּמִּקְוֶה</b>. אין אפשרות לטהרם על ידי הטבלה במקווה אלא על ידי שבירה כדין כלי חרס (הלכות מקוואות א,ג).
<b>וְאֵין שׂוֹרְפִין עֲלֵיהֶן תְּרוּמָה וְקָדָשִׁים</b>. תרומה וקדשים שנטמאו טעונים שרפה, אך אם נטמאו כתוצאה מנגיעה בכלי זכוכית טמא אין שורפים אותם.
<b>שֶׁלֹּא גָּזְרוּ עֲלֵיהֶן אֶלָּא לִתְלוֹת</b>. לא לאכול ולא לשרוף.
<h3> ו</h3>
<b>כְּלֵי גְּלָלִים</b>. כלים העשויים מגללי בהמה.
<b>וּכְלֵי אֲדָמָה</b>. כלים מאדמה שלא נשרפו בתנור ולא נעשו כלי חרס.
<h3> ז</h3>
<b>הוּצִין</b>. עלי דקל.
<b>וֶהֱקִיאָן דֶּרֶךְ בֵּית הָרְעִי</b>. הוציאם דרך פי הטבעת.
<b>הֲרֵי הֵן סָפֵק אִם הֵן כִּכְלֵי גְּלָלִים אוֹ כְּלֵי עֵץ כְּשֶׁהָיוּ</b>. שיש ספק אם ההוצין נחשבים כמעוכלים ודינם כגללים או שאינם נחשבים כמעוכלים ועדיין הם כעץ.
<b>קְפִיפָה</b>. סל העשוי מעלים.
<b>הֲרֵי הִיא בְּטֻמְאָתָהּ</b>. מכיוון שהקפיפה בשלמותה אינה נחשבת כמעוכלת.
<h3> ח</h3>
<b>פְּשׁוּטֵי כְּלֵי חֶרֶשׂ</b>. כלי חרס שטוחים.
<h3> ט</h3>
<b>הַיּוֹרוֹת</b>. סירים.
<b>וְהַקֻּמְקְמוּסִין</b>. קומקומים.
<b>שֶׁנֶּאֱמַר כָּל דָּבָר אֲשֶׁר יָבֹא בָאֵשׁ</b>. נאמר בעניין כלי המתכת שנלקחו שלל במלחמת מדין שיש לטהרם.
<b>מִגְדָּל</b>. ארון.
<b>שֶׁהֵן מְקַבְּלִין אַרְבָּעִים סְאָה בְּלַח</b>. שיכולים להכיל נוזלים בשיעור ארבעים סאה או יותר, וכלי עץ בגודל זה אינם מקבלים טומאה (לקמן ג,ב).
<h3> י</h3>
<b>הָעֲרֵבָה</b>. קערה גדולה.
<b>וְהַחֵמֶת</b>. נאד, שק קטן עשוי מעור.
<b>וְהָעוֹר שֶׁאוֹכְלִין עָלָיו</b>. מפה.
<b>אֲבָל פְּשׁוּטֵיהֶן... אֵין מְקַבְּלִין טֻמְאָה אֶלָּא מִדִּבְרֵי סוֹפְרִים</b>. ולא כל כלי העץ והעור אלא חלקם, ראה לקמן ד,א.
<b>שֶׁנֶּאֱמַר מִכָּל כְּלִי עֵץ אוֹ בֶגֶד</b>. והמשך הפסוק: "או עור או שק...", ולמדו מכאן להשוות את דין כלי עץ ועור לכלי שק.
<b>וּכְלֵי עֶצֶם כִּכְלֵי עֵץ לְכָל דָּבָר</b>. דינם ככלי עץ שרק מקבליהם מקבלים טומאה מן התורה.
<b>אֲבָל בְּמִדְרַס הַזָּב וַחֲבֵרָיו</b>. הנידה, הזבה, היולדת והמצורע שמטמאים כולם טומאת משכב ומושב (הלכות מטמאי משכב ומושב א,א, הלכות צרעת י,יא).
<b>כָּל הֶעָשׂוּי לְמִשְׁכָּב אוֹ לְמֶרְכָּב</b>. כלי המיוחד לשכב או לרכב עליו.
<b>כְּמוֹ שֶׁבֵּאַרְנוּ</b>. הלכות מטמאי משכב ומושב ז,ח.
<b>כְּלִי זְכוּכִית הֶעָשׂוּי לְמִשְׁכָּב</b>. כגון מיטה של זכוכית.
<b>מִדִּבְרֵיהֶם</b>. מדברי חכמים.
<h3> יא</h3>
<b>הַקִּנְבֵּס</b>. קנאביס תרבותי, צמח שסיביו משמשים לייצור אריגים.
<b>הוּא הַנִּקְרָא בֶּגֶד לְעִנְיַן טֻמְאָה</b>. ראה לקמן בפרק כב.
<b>וְהַלְּבָדִים</b>. בד שאינו טווי וארוג העשוי מסיבים דחוסים.
<h3> יב</h3>
<b>חוּטֵי שֵׂעָר</b>. חוטים טוויים העשויים משער בהמות או חיות ולא מצמר כבשים.
<b>הַגְּדוּלִים כְּשַׁלְשֶׁלֶת</b>. קלועים כטבעות.
<b>הָאֲרוּגִים כִּבְגָדִים</b>. בצורת שתי וערב.
<b>מִצֶּמֶר גְּמַלִּים</b>. שאינו נחשב כצמר אלא כשער.
<b>הַמַּרְצוּפִין</b>. שקים גדולים.
<b>הַגָּדוּל</b>. חוטים קלועים זה לתוך זה כמו צמה.
<b>חֲבָק שֶׁל חֲמוֹר</b>. רצועות שקושרים לחמור תחת בטנו.
<b>הַחֲבָלִים וְהַמְּשִׁיחוֹת הַשְּׁזוּרִין</b>. שעשויים מחוטים דקים שגלגלו אותם יחד עד שנעשו חבל.
<b>אֵינָן מְקַבְּלִין טֻמְאָה בִּפְנֵי עַצְמָן</b>. מפני שאינם ארוגים או קלועים.
<h3> יג</h3>
<b>וְהַשָּׂרִיגִים</b>. ענפי עץ.
<b>הַחֵלֶף</b>. מין עשב המשמש להכנת מחצלות.
<b>הַקְּפִיפוֹת וְהַטְּרַסְקָלִין</b>. מיני סלים קלועים.
<b>וְהַמַּפָּצוֹת</b>. מחצלות שעשויות אריג גס של נצרים וכדומה (פה"מ מעילה ד,ח).
<b>כְּלֵי נֶתֶר</b>. כלים העשויים מנתר (כנראה נתרן פחמתי) שצורפים אותם באש צירוף קל.
<b>וְהַתַּנּוּר</b>. התנור היה עשוי בצורת עיגול רחב בבסיסו וצר בחלקו העליון ויש עליו מקום להניח קדרה אחת.
<b>וְהַכִּירַיִם</b>. עשויות כמלבן ויש עליהן מקום להניח שתי קדרות.
<b>וְהַכֻּפָּח</b>. העשוי כמלבן ויש עליו מקום לקדרה אחת (פה"מ כלים ז,ג).
<b>הַכֹּל מְקַבְּלִין טֻמְאָה דִּין תּוֹרָה</b>. כלים אלו מקבלים טומאה אף על פי שהם מחוברים לקרקע (ובדרך כלל המחובר לקרקע אינו מקבל טומאה), שכן נאמר בתורה במפורש: "וכל אשר יפֹל מנבלתם עליו יטמא תנור וכירים יתץ" (ויקרא יא,לה).
<h2>פרק ב</h2>
<h3> א</h3>
<b>בְּכָל שֶׁהוּא</b>. בכל גודל שהוא.
<b>שֶׁיַּעֲמֹד</b>. יתקיים לאורך זמן.
<b>הָעוֹר הַמַּצָּה שֶׁלֹּא נִתְעַבֵּד כְּלָל</b>. בדומה למצה שהיא לחם לא מעובד (ראה בבלי שבת עט,א וברש"י שם).
<b>אַף עַל פִּי שֶׁאֵין הַנְּיָר מְקַבֵּל טֻמְאָה</b>. מפני שהוא עשוי מעשבים ודינו כפשוטי כלי עץ.
<b>הַתִּינוֹקוֹת</b>. קטנים.
<b>לָמֹד</b>. למדוד.
<b>שֶׁתִּינוֹק חֵרֵשׁ שׁוֹטֶה וְקָטָן וכו'</b>. תינוק היינו קטן, והכפילות היא כנראה משגרת הלשון (ראה מער"ק).
<b>יֵשׁ לָהֶן מַעֲשֶׂה אַף עַל פִּי שֶׁאֵין לָהֶן מַחֲשָׁבָה</b>. שאם רק חשבו להשתמש בקליפה ככלי אין הקליפה נעשית כלי ואינה מקבלת טומאה, כי מחשבתו של הקטן אינה מועילה. אך כשחקקו את הקליפה היא הופכת לכלי מפני שלמעשה של קטן יש תוקף הלכתי.
<b>וְהַדְּלַעַת</b>. מהחלק הנאכל של הדלעת, שהרי קליפת הדלעת מתקיימת לזמן ארוך (ריק"ו).
<h3> ב</h3>
<b>קְנֵה מֹאזְנַיִם</b>. המוט האופקי שכפות המאזניים תלויות בו. והרמאים שמים בתוכו מתכת. וכשהסחורה מטה את קנה המאזניים, נופלת המתכת לצד הסחורה ומוסיפה על משקלה (פה"מ כלים יז,טז).
<b>וְהַמּוֹחֵק</b>. מעין סרגל עץ שמוחקים בו את העודף שבכלי המידה. והרמאים נותנים בתוכו מתכת כדי שיהיה כבד ויוריד גם ממה שבתוך הכלי.
<b>וְהָאֵסֶל שֶׁיֵּשׁ בּוֹ בֵּית קִבּוּל מָעוֹת</b>. קורה הנישאת על הכתף ותולים עליה סחורה. והרמאים עושים בה בית קיבול כדי שיוכל לגנוב ממעות הקונה ולהניח שם בלי שירגישו בו.
<b>וְקָנֶה שֶׁל עָנִי</b>. קנה חלול שנותן שם מים לשתות בלי שירגישו בו, ויחשבו האנשים שהוא מתענה.
<b>וּמַקֵּל שֶׁיֵּשׁ בּוֹ בֵּית קִבּוּל מְזוּזָה</b>. כדי להחביאה שם ולהסתירה מהמכס או לצורך אחר (רש"ש כלים יז,טז וראה הון עשיר ותפא"י). או שלוקח לשמירה בדרך (תוי"ט כלים יז,טז, וראה ברש"י מנחות לב,ב).
<b>אוֹ מְקוֹם מַרְגָּלִית</b>. שרוצה להסתירה מהמכס או מגנבים.
<b>וּמַשְׁחֶזֶת שֶׁל עֵץ שֶׁיֵּשׁ בָּהּ בֵּית קִבּוּל שֶׁמֶן</b>. חתיכת עץ שמחליקים עליה את הסכין כדי ליישר את חודו, ונותנים בה שמן למשוח בה את הסכין בעת ההשחזה.
<b>וְלוּחַ פִּנְקָס</b>. שני לוחות עץ מחוברים שכותבים עליהם, ולפעמים עושים בהם בית קיבול לשעווה כדי שתהיה לו שעווה מצויה לחתום בה את המכתב (פה"מ כלים יז,יז). ויש מפרשים שעל הלוחות מרוחה שכבת שעווה שעליה חורטים בעת הכתיבה (ר"ש שם).
<b>אַף עַל פִּי שֶׁפְּשׁוּטֵי כְּלֵי עֵץ הֵן</b>. שעיקר הכלי הוא שטוח.
<b>וְהַמְשַׁמֵּשׁ אֶת בֵּית הַקִּבּוּל מִשְּׁאָר הַכְּלִי</b>. אותו חלק בכלי הנצרך לתשמיש החלק שהוא בית קיבול.
<b>כְּמוֹ שֶׁבֵּאַרְנוּ</b>. לעיל א,י.
<h3> ג</h3>
<b>הֶעָשׂוּי לְמַלֹּאותוֹ</b>. שנעשה על מנת להכניס לתוכו דבר שממלא אותו באופן קבוע.
<b>בְּקַעַת שֶׁל עֵץ</b>. קורת עץ.
<b>הַסַּדָּן</b>. גוש ברזל שטוח ורחב המשמש כמשטח עבודה.
<b>שְׁפוּת הַזָּהָב וְהַכֶּסֶף</b>. נסורת של זהב וכסף שנופלת תוך כדי העבודה.
<h3> ד</h3>
<b>הַכַּף הֶחָקוּק</b>. חתיכת עץ העשויה כעין כף או קערה ונותנים בה את רגלי המיטה כדי לייצבה (פה"מ כלים יח,ג, ויש מפרשים שהכף נועדה להגן מרקבוביות הקרקע — ח"ד כלים ב"מ ח,ג).
<b>שְׁפוֹפֶרֶת הַקַּשׁ</b>. צינור דק.
<b>וּשְׁפוֹפֶרֶת הַקָּנֶה שֶׁחֲתָכָהּ לְקַבָּלָה</b>. קנה שחתכו על מנת לעשות ממנו צינור.
<b>אֵינָהּ מְקַבֶּלֶת טֻמְאָה עַד שֶׁיּוֹצִיא אֶת כָּל הַכָּכַי הַלָּבָן שֶׁבְּתוֹכָהּ</b>. שיוציא את כל החומר הספוגי הממלא את חלל הקנה. שעד שירוקן הכול אין הקנה נעשה כלי קיבול.
<b>פַּקּוּעוֹת</b>. פקועות שדה, הצמח הנקרא כיום 'ירוקת החמור' (על פי פה"מ שבת ב,ב). ויש מפרשים שמדובר בצמח המכונה אבטיח הפקועה שיש בו כעין אבטיחים קטנים מרים שעושים מהזרע שלהם שמן (על פי רד"ק מלכים ב  ד,לט).
<h3> ה</h3>
<b>וְנָתַן בָּהּ אֶת הַמְּזוּזָה</b>. הקלף שעליו כתובות פרשיות המזוזה.
<b>וְאַחַר כָּךְ נְתָנָהּ בַּכֹּתֶל</b>. ולא חיבר אותה בחיבור קבוע.
<b>אֲפִלּוּ נְתָנָהּ שֶׁלֹּא כְּדֶרֶךְ קַבָּלָתָהּ</b>. שחיבר אותה כשהפתח כלפי מטה.
<b>מְקַבֶּלֶת טֻמְאָה</b>. מפני שניתן להסירה ולהשתמש בה ככלי קיבול.
<b>קְבָעָהּ בַּכֹּתֶל</b>. חיבור קבוע, כגון על ידי מסמרים.
<b>אִם קְבָעָהּ כְּדֶרֶךְ קַבָּלָתָהּ טְמֵאָה</b>. אם חיבר את השפופרת כשפתחה כלפי מעלה טמאה, מפני שניתן להשתמש בכלי לקבלה.
<b>שֶׁלֹּא כְּדֶרֶךְ קַבָּלָתָהּ טְהוֹרָה</b>. אם פתח השפופרת כלפי מטה לא ניתן להשתמש בה ככלי קיבול, ולכן אינה נחשבת ככלי אלא כחלק מהבניין וטהורה.
<b>אִם הָיְתָה כְּדֶרֶךְ קַבָּלָתָהּ הֲרֵי זוֹ מְקַבֶּלֶת טֻמְאָה</b>. שניתן להמשיך ולהשתמש בה.
<b>וְשֶׁלֹּא כְּדֶרֶךְ קַבָּלָתָהּ טְהוֹרָה</b>. שאי אפשר להשתמש בה באופן זה. ואף על פי שניתן להסיר את השפופרת מהכותל, כיוון שלא שימשה ככלי נפרד לפני שניתנה בכותל הרי היא בטלה לבניין וטהורה כדין כלי הנעשה לשמש את הבניין (השווה לקמן ט,א).
<b>קְבָעָהּ בַּכֹּתֶל</b>. בחיבור קבוע.
<b>אֲפִלּוּ כְּדֶרֶךְ קַבָּלָתָהּ טְהוֹרָה</b>. שהחיבור הקבוע מבטלה לגמרי מתורת כלי ונחשבת כחלק מהכותל.
<h3> ו</h3>
<b>וְהַמֻּגְמָר מִלְּמַטָּה כְּדֵי שֶׁיִּתְבַּסְּמוּ</b>. נותנים מתחת לכלי גחלים ועליהם בושם, ועשן המוגמר עובר דרך חורי האריגה.
<b>כְּכַוֶּרֶת שֶׁאֵין לָהּ קַרְקַע</b>. שיש בה רק דפנות ללא תחתית, ופורסים את הבגדים מעל הדפנות או בצדיהן.
<b>וְאִם הָיָה בּוֹ בֵּית קַבָּלַת כְּסוּת</b>. שיש בכלי תחתית שניתן להניח בה בגדים.
<b>הֲרֵי זֶה מְקַבֵּל טֻמְאָה</b>. שנחשב ככלי קיבול ואף על פי שיש בו נקבים (תפא"י כלים כב,י).
<h3> ז</h3>
<b>סַנְדָּל שֶׁל בְּהֵמָה</b>. פרסה שעושים לה כדי להגן על כף הרגל שלה.
<b>שֶׁל מַתֶּכֶת טָמֵא</b>. שבשעת מלחמה משתמשים בו החיילים ככלי לשתיית מים או לסיכת שמן או כסנדל לאדם (בבלי שבת נט,א).
<b>שֶׁאֵין זֶה חָשׁוּב מִכְּלֵי הַקַּבָּלָה</b>. שקבלת הרגל של הבהמה אינה נחשבת קבלה, ולכן אם אין לפרסה שימוש אחר אינה מקבלת טומאה (ערוה"ש קפז,כד).
<h3> ח</h3>
<b>עַד שֶׁיִּפְשֹׁט</b>. ישטח את העור עד שלא יישאר בו שקע.
<b>שֶׁאֵין עָלָיו צוּרַת כְּלִי</b>. מפני שהמעות הן קטנות ונפרדות, לא נוצר בעור שקע ישר ואחיד (פה"מ כו,ב; והר"ש מפרש שאת צרור המעות פותחים וסוגרים לעתים קרובות יותר ולכן לא נוצר שקע בעור).
<h2>פרק ג</h2>
<h3> א</h3>
<b>כְּלִי עֵץ הֶעָשׂוּי לְנַחַת</b>. שאין מטלטלים אותו אלא הוא מונח במקום אחד.
<b>אֲפִלּוּ אֵינוֹ מְקַבֵּל אֶלָּא דָּבָר מוּעָט</b>. שנפחו קטן.
<b>וְכָל כְּלִי עֵץ שֶׁהוּא עָשׂוּי לְהִתְטַלְטֵל מָלֵא וְרֵיקָן כְּשַׂק</b>. המיועד להזזה גם כשהוא מלא, בדומה לשק המיועד לכך.
<b>אַף עַל פִּי שֶׁיֵּשׁ לוֹ שׁוּלַיִם</b>. שיש לכלי תחתית שטוחה ואין לו גלגלים המסייעים לטלטלו ממקום למקום.
<b>הוֹאִיל וְאֵינוֹ עָשׂוּי לְנַחַת הֲרֵי זֶה מְקַבֵּל טֻמְאָה</b>. כיוון שהוא מיועד לטלטול מקבל טומאה אף על פי שקשה לטלטלו מפני גודלו.
<b>וְכָל כְּלִי עֵץ שֶׁהוּא סְתָם</b>. שאינו מיועד במיוחד לעמידה במקום אחד או במיוחד לטלטול.
<b>אַרְבָּעִים סְאָה בְּלַח</b>. כ-330 ליטר של נוזלים.
<b>שֶׁהֵן כּוֹרַיִם בְּיָבֵשׁ</b>. כ-500 ליטר. שדבר יבש אינו נשפך כאשר הוא עובר את דפנות הכלי ולכן אותו הכלי יכול להכיל כמות גדולה יותר של דבר יבש.
<b>דִּבְרֵי קַבָּלָה</b>. מסורת חכמים.
<b>וּמִפִּי הַשְּׁמוּעָה לָמְדוּ וכו'</b>. למדו במסורת לפרש את הכתוב "וכל אשר יפול עליו מהם במתם יטמא מכל כלי עץ או בגד או עור או שק" (ויקרא יא,לב), שכלי עץ המקבל טומאה צריך להיות דומה לשק שמיטלטל מלא וריקן.
<h3> ב</h3>
<b>שִׁדָּה</b>. מין ארון נמוך עם רגליים.
<b>תֵּבָה</b>. ארגז נייח.
<b>וּמִגְדָּל</b>. ארון קיר.
<b>וְכַוֶּרֶת הַקַּשׁ וְכַוֶּרֶת הַקָּנִים</b>. כוורת דבורים עשויה מקש או מקנים.
<b>וּבוֹר סְפִינָה גְּדוֹלָה</b>. מיכל עשוי עץ ובו מי שתייה עבור הנוסעים בספינה.
<b>דַּרְדּוּר שֶׁמַּנִּיחִין אוֹתוֹ עַל הָעֲגָלָה</b>. חבית עץ גדולה, שיש לה תושבת עם גלגלים כדי שיוכלו לטלטל אותה גם כשהיא מלאה מים (ראה פה"מ כלים טו,א).
<b>וְקֻסְטַת הַמְּלָכִים</b>. ארון ובו תאים למאכלים ומשקאות, והמלכים היוצאים לדרך לוקחים בו צידה שתספיק לכמה ימים.
<b>וַעֲרֵבַת הָעַבְּדָן</b>. גיגית של מעבד עורות.
<b>וּבוֹר סְפִינָה קְטַנָּה</b>. שאינה נוסעת למרחקים ולכן ממלאים בה מעט מים ומורידים את הבור לחוף כדי למלאתו מחדש (רמב"ם לעם).
<b>וְהָאָרוֹן</b>. שנבנה מראש לשאת את מה שבתוכו, כגון ארון של מת (טהרת הכלים).
<b>וּשְׁאָר כָּל כְּלֵי הָעֵץ</b>. שאינם מיועדים באופן מיוחד להיטלטל או לנוח במקום.
<h3> ג</h3>
<b>הַבָּאִים בְּמִדָּה</b>. שמחזיקים ארבעים סאה או יותר.
<b>וּשְׁאָר כְּלֵי זְכוּכִית אַף עַל פִּי שֶׁמְּקַבְּלִין אַרְבָּעִים סְאָה הֲרֵי הֵן מְקַבְּלִין טֻמְאָה</b>. שטומאת זכוכית היא תקנת חכמים ולכן עשו חיזוק לדבריהם ולא חילקו בין הכלים שעשויים להיטלטל או שעשויים לנחת. אבל בשידה, תיבה ומגדל שתמיד עשויים לנחת לא גזרו (ח"ד כלים ב"ב ז,ז). או מפני שסתם כלי זכוכית עשויים מזכוכית דקה ואפשר לטלטלם, אבל שידה, תיבה ומגדל עשויים מזכוכית עבה ואין מטלטלים אותם (ראב"ד). ויש מפרשים שכלי זכוכית דומים לכלי חרס שבהם אין דין של כלי העשוי לנחת, ולכן גם כלי זכוכית גדולים מקבלים טומאה. אבל בשידה, תיבה ומגדל של זכוכית הקלו מפני שאין דרך לעשות שידה תיבה ומגדל גדולים מחרס (סד"ט כלים רסג,ב) או מפני שכלים אלו נמנו במפורש במשנה ברשימת הכלים המותרים (מרכה"מ).
<h3> ד</h3>
<b>שֶׁאֵין עֹבִי הַדְּפָנוֹת מְמַעֵט</b>. שהעיקר הוא שאין מטלטלים את הכלי מפני הכובד, והדפנות מצטרפות לכובד (ערוה"ש קפח,יג).
<b>וְעֹבִי הַזֵּר</b>. מסגרת בולטת למעלה משפת הכלי.
<b>אֵין נִמְדָּדִין עִמּוֹ</b>. שאינם נראים חלק מהכלי וכן מפני שיש אפשרות להסירים מעצם הכלי (שם).
<b>בְּשִׁבּוּרוֹ</b>. כשמודדים ומחשבים את נפחו.
<b>אַמָּה עַל אַמָּה בְּרוּם שָׁלֹשׁ</b>. אמה אורך ואמה רוחב ושלוש אמות גובה.
<b>הֲרֵי הוּא מַחֲזִיק אַרְבָּעִים סְאָה בְּלַח</b>. וגם אם אינו עשוי בדיוק כמלבן של אמה על אמה ברום שלוש, אם יש בשיבורו ארבעים סאה דינו זהה.
<h3> ה</h3>
<b>מֻכְנִי שֶׁבְּתוֹךְ הַשִּׁדָּה</b>. מגרה (פה"מ כלים יח,ב).
<b>בִּזְמַן שֶׁהִיא נִשְׁמֶטֶת</b>. שניתן להוציא את המגרה כולה ולהפרידה מהשידה.
<b>אֵינָהּ נִמְדֶּדֶת עִמָּהּ</b>. אינה נחשבת כחלק ממידת הכלי להצטרף לארבעים סאה.
<b>וְאֵינָהּ חִבּוּר לָהּ</b>. שאם נטמאת השידה לא נטמאת המגרה, שנחשבת ככלי אחר.
<b>וְאֵינָהּ מַצֶּלֶת עִמָּהּ בְּאֹהֶל הַמֵּת</b>. שכלים הבאים במידה נחשבים ככותל וחוצצים בפני טומאת אוהל ולא נטמאים לא הם ולא מה שמאחוריהם (פה"מ שם, וראה הלכות טומאת מת יג,ג) והמוכני אינה נחשבת כחלק מהשידה ואינה חוצצת.
<h3> ו</h3>
<b>קָמוּר</b>. כעין כיפה.
<b>בִּזְמַן שֶׁהוּא קָבוּעַ</b>. שמחובר על ידי צירים.
<b>הָיוּ בּוֹ מְגוּרוֹת</b>. מגרות (ונראה שכאן מדובר במעין תאים הקבועים בארון, בניגוד למוכני שהיא כעין מגרה שלנו שהיא נשלפת).
<b>מִבִּפְנִים נִמְדָּדוֹת עִמּוֹ</b>. ואין עובי דפנותיהן ממעט מארבעים סאה.
<b>וְאִם הָיוּ הַמְּגוּרוֹת מִבַּחוּץ אֵינָן נִמְדָּדוֹת עִמּוֹ</b>. אם היו התאים הנוספים מחוברים לכלי מבחוץ אינם נמדדים עם הכלי (סד"ט כלים קפ,א).
<h3> ז</h3>
<b>שֶׁאֵינוֹ מְקַבֵּל אַרְבָּעִים סְאָה כְּדַרְכּוֹ</b>. שאינו יכול לעמוד באופן יציב על שוליו או רגליו.
<b>הוֹאִיל וּמְקַבֵּל אַרְבָּעִים סְאָה מִכָּל מָקוֹם</b>. שיש אפשרות כלשהי שיקבל ארבעים סאה.
<h3> ח</h3>
<b>אַף עַל פִּי שֶׁלֹּא נִקְּבוּ</b>. ואינם טהורים מחמת הנקב (ראה לקמן ו,ב).
<b>הֲרֵי אֵלּוּ טְהוֹרִים וַעֲדַיִן שׁוּלַיִם יֵשׁ לָהֶן</b>. אף על פי שאינם עומדים כראוי על רגליהם, כל עוד אין להם גלגלים המסייעים לטלטלם הם נחשבים ככלים שיש להם שוליים ועשויים לנחת (טהרת הכלים).
<h2>פרק ד</h2>
<h3> א</h3>
<b>שָׁלֹשׁ מִדּוֹת</b>. שלושה סוגים.
<b>בִּכְלֵי עֵץ שֶׁאֵינָן עֲשׂוּיִין לְקַבָּלָה</b>. שאין להם בית קיבול.
<b>עָשׂוּי לְתַשְׁמִישׁ אָדָם</b>. משמש את גוף האדם באופן ישיר.
<b>כְּגוֹן הַסֻּלָּם</b>. שהאדם מטפס עליו בגופו.
<b>וְהַטַּבְלָה</b>. לוח המשמש כמגש.
<b>וְכָל כְּלִי עֵץ הֶעָשׂוּי לְתַשְׁמִישֵׁי הַכֵּלִים בִּלְבַד</b>. שהאדם אינו משתמש בו באופן ישיר אלא הכלי משמש עבור כלי אחר המשמש את האדם.
<b>אִם לֹא הָיָה מְשַׁמֵּשׁ אֶת הַכֵּלִים אֶלָּא בִּשְׁעַת מְלָאכָה בִּלְבַד</b>. שרק בשעת עשיית המלאכה משתמשים בכלי.
<b>מְנוֹרָה שֶׁל עֵץ שֶׁהִיא מְשַׁמֶּשֶׁת אֶת הַנֵּר בִּשְׁעַת הַדְּלִיקָה</b>. המנורה היא כעין בסיס שעליה מונח נר של חרס או מתכת ובו דולקת האש. ומניחים את הנר על המנורה רק בזמן שהוא דולק ולא כל הזמן.
<b>וְכַאן שֶׁמַּנִּיחִין תַּחַת הַכֵּלִים בִּשְׁעַת מְלָאכָה</b>. כן, בסיס.
<b>וְהַדְּפוּסִין</b>. תבניות המשמשות לייצור.
<b>וְאִם הָיָה מְשַׁמֵּשׁ אֶת הַכֵּלִים בִּשְׁעַת מְלָאכָה וְשֶׁלֹּא בִּשְׁעַת מְלָאכָה</b>. שהכלי משמש כלי אחר באופן תמידי.
<b>הֲרֵי זֶה מְקַבֵּל טֻמְאָה</b>. ובטעם הדבר כתב בערוה"ש (קפט,ו) שגזרו טומאה על הכלים המשמשים הן את האדם והן את הכלים. וכלים המשמשים כלים אחרים בשעת מלאכה בלבד טהורים, אך המשמשים את הכלים גם שלא בשעת מלאכה נחשבים כמשמשים גם את האדם — שרצונו שיהיו על הכלים שלא בשעת המלאכה (וראה טעם אחר בסד"ט כלים קנח,א).
<b>כִּסּוּי הַקַּפְצָה</b>. מכסה של קופסה שמניחים בתוכה בגדים (פה"מ כלים טז,ז).
<b>הַסַּיִף</b>. חרב.
<b>וְהָרֹמַח</b>. חנית.
<b>מִכְחוֹל</b>. כלי לצביעת העין.
<b>וּבֵית הַכֹּחַל</b>. תיק עבור הכלי שבו מונח הצבע.
<b>הַמַּכְתֵּב</b>. עט של ברזל או נחושת.
<b>ּסְקֻרְטְיָה</b>. עור המשמש כמפה לאכילה.
<b>וּבֵית הַפָּגוֹזוֹת</b>. כלי מעץ שמניחים בו חיצים רחבים או אבנים שיורים אותם.
<b>שֶׁהֲרֵי הַכְּלִי צָרִיךְ לָהֶן בִּשְׁעַת מְלָאכָה וְשֶׁלֹּא בִּשְׁעַת מְלָאכָה</b>. ראה פסקים ושיטות.
<b>כִּסּוּי קַמְטְרָה</b>. ארגז בגדים, וכאשר לוקחים את הבגדים מהארגז נוטלים ממנו את הכיסוי (ערוה"ש קפט,ד).
<b>טְנִי</b>. סל.
<b>וְהַמַּכְבֵּשׁ שֶׁל חָרָשׁ</b>. כלי שעשוי משני לוחות שנותנים ביניהם את העצים העקומים ומהדקים אותם ועל ידי כך הם מתיישרים.
<b>וְהַכִּסֵּא שֶׁתַּחַת הַתֵּבָה</b>. כיסא ששמים מתחת לתיבה כדי להגביה אותה על מנת להוציא ולהכניס לתוכה דברים מבלי להתכופף (סד"ט כלים קנז,ב).
<b>וְהַקַּמְרוֹן</b>. מכסה מקומר.
<b>וְהַקָּלָב שֶׁבּוֹנִין עָלָיו תִּיק הַסֵּפֶר</b>. עץ בצורת ספר תורה שמותחים עליו עור כדי לעשות ממנו נרתיק לספר.
<b>וּבֵית הַנֶּגֶר וּבֵית הַמַּנְעוּל</b>. תיק של בריח מעץ שסוגרים בו את הדלת.
<b>וּבֵית הַמְּזוּזָה</b>. תיק ששמים בו את המזוזה.
<b>וְתִיק נְבָלִים וְתִיק כִּנּוֹרוֹת</b>. שאינם משמשים אלא שלא בשעת מלאכה, שבשעת הנגינה מוציאים את הכלים מהתיק.
<b>וְהַקָּלָב שֶׁל גּוֹדְלֵי מִצְנֶפֶת</b>. מעין בובה בצורת ראש שעושי המצנפות משתמשים בה כשמייצרים את המצנפת (פה"מ כלים טז,ז).
<b>וּדְפוּס שֶׁל תְּפִלִּין</b>. תבנית מעץ שעושים עליה בתי תפילין.
<b>וְסוּס שֶׁל עֵץ שֶׁל זֶמֶר שֶׁמְּשַׂחֲקִין בּוֹ</b>. שהזמרים יושבים עליו כחלק מהמופע.
<b>וּרְבִיעִית הַמְקוֹנְנוֹת</b>. מקלות עץ שמקישים בהם כדי לתת קצב לשירה.
<b>וּגְנֹנֶת הֶעָנִי</b>. שמשייה, שמגינה מהשמש (ועני לאו דווקא אלא כל בעל מלאכה שעובד בחוץ — שם).
<b>וְסָמוֹכוֹת הַמִּטָּה</b>. מוטות שסומכים את המיטה שלא תיפול.
<b>וְנַקְלִיטֵי הַמִּטָּה</b>. מוטות עץ בשני צדי המיטה שתולים עליהם כילה להגן מהזבובים.
<b>וַחֲמוֹר שֶׁתַּחַת הַמִּטָּה</b>. עץ שהמיטה נשענת עליו.
<h3> ב</h3>
<b>מַלְבֵּן הַמִּטָּה</b>. קורת עץ ארוכה ומעוטרת המחוברת למיטה לשם נוי.
<b>אִם הָיָה מְלֻבָּשׁ בְּפִיקוֹת וְיֵשׁ לוֹ רַגְלַיִם שֶׁמִּתְחַבֵּר בָּהֶן עִם הַמִּטָּה</b>. אם יש למלבן רגליים שעשויות כעין פינים ('פיקות') שנכנסות לחורים שבתוך קרש המסגרת של המיטה ובכך מחברות אליה את המלבן (כס"מ).
<b>נְתָנוֹ עַל שְׁתֵּי לְשׁוֹנוֹת וַהֲרֵי הוּא גָּבֹהַּ עַל הַמִּטָּה</b>. לא חיבר את המלבן למסגרת של המיטה עצמה, אלא ללשונות שהן עמודים מרובעים בארבע פינות המיטה ובולטים כלפי מעלה שלתוכם נכנסים הקרשים של מסגרת המיטה (ראה איור לקמן כו,ט).
<b>אַף עַל פִּי שֶׁהוּא מְסֹרָג בַּחֲבָלִים</b>. קשור למיטה באמצעות חבלים.
<b>מִפְּנֵי שֶׁהוּא מִמְּשַׁמְּשֵׁי הַכֵּלִים בִּשְׁעַת מְלָאכָה בִּלְבַד וכו'</b>. שמלבן זה אינו חלק מהמיטה אלא משמש כמתלה לחפצים שונים.
<h3> ג</h3>
<b>מַכְבֵּשׁ שֶׁל אֻשְׁכָּף</b>. מכבש של סנדלר ובו שקע שבו מונחת אבן ועליה הוא מותח את העור.
<b>שֶׁהֲרֵי הַחֲקָק שֶׁבּוֹ עָשׂוּי לְהִתְמַלֹּאות בְּאֶבֶן</b>. ובית קיבול העשוי להתמלאות אינו בית קיבול (לעיל ב,ג).
<h3> ד</h3>
<b>חִפּוּיֵי הַמִּטָּה</b>. ציפוי המיטה.
<b>וְכֵן כָּל הַחִפּוּיִין</b>. כגון שמצפה בכסף וזהב לשם נוי או שמצפה בעור או מתכת כדי להגן על הכלי.
<b>כְּמוֹ שֶׁבֵּאַרְנוּ</b>. בפסקה הקודמת.
<h3> ה</h3>
<b>אֲפִלּוּ שֵׁן אַחַת הֲרֵי זֶה מְקַבֵּל טֻמְאָה</b>. שהעץ משמש את המתכת.
<b>הָיָה הַמַּפְתֵּחַ שֶׁל מַתֶּכֶת וְהַשִּׁנַּיִם שֶׁלּוֹ שֶׁל עֵץ הַכֹּל טָהוֹר</b>. שהמתכת משמשת את העץ.
<h3> ו</h3>
<b>טַבַּעַת שֶׁל מַתֶּכֶת וְחוֹתָמָהּ שֶׁל אַלְמֹג</b>. על הטבעת יש חותמת העשויה מאלמוג שאינו מקבל טומאה.
<b>טְמֵאָה</b>. שהטבעת היא העיקר, ואינה עשויה רק לשמש את החותם אלא היא כלי בפני עצמו (סד"ט קלד,א).
<h3> ז</h3>
<b>הַמַּעְבֵּד וְהַמִּזְרֶה וְהַמַּגּוֹב</b>. כלים להפרדת התבואה מהתבן. למעבד שיניים מעטות ומפרידים בו את התבואה מן התבן הגס, למזרה שיניים מרובות וצפופות יותר והוא מפריד פסולת דקה יותר מהמעבד, ולמגוב שיניים צפופות ומרובות יותר מהמזרה ובו משתמשים להפרדה הסופית של הגרעינים מהפסולת (ראה פה"מ כלים יג,ז).
<b>וְהַמַּסְרֵק שֶׁל רֹאשׁ</b>. מסרק לשער.
<b>שֶׁנִּטְּלָה אַחַת מִשִּׁנֵּיהֶן וַעֲשָׂיָה שֶׁל מַתֶּכֶת</b>. וכעת כל השיניים עשויות עץ פרט לאחת.
<b>הֲרֵי אֵלּוּ מְקַבְּלִין טֻמְאָה</b>. שהעץ משמש את המתכת.
<h3> ח</h3>
<b>כְּדֵי שֶׁיִּהְיֶה אוֹחֵז בּוֹ</b>. שאוחז ברימון המתכת.
<b>אֵינוֹ מְקַבֵּל טֻמְאָה</b>. שהרי המתכת היא כידית המשמשת את מקל העץ.
<b>עָשָׂהוּ כְּדֵי שֶׁלֹּא תִּהְיֶה הָאָרֶץ אוֹכֶלֶת אֶת הָעֵץ מְקַבֵּל טֻמְאָה</b>. אף על פי שהמתכת משמשת את העץ המקל מקבל טומאה מפני שהמתכת גורמת לעץ להתקיים ובלעדיה היה מתכלה, ונמצא שהמתכת עיקר והמקל מקבל טומאה (כס"מ בשם ריק"ו).
<h3> ט</h3>
<b>עֲשָׂיָן לְנוֹי</b>. ליופי. [הערה: המילה נוי נכתבת ומנוקדת על ידי הרמב"ם בפה"מ: נוֹאִי.]
<h3> י</h3>
<b>מְנִיקִיּוֹת</b>. צינורות של מתכת.
<b>שֶׁקְּבָעָן בַּמַּקֵּל אוֹ בַּדֶּלֶת לְנֹאִי</b>. ראה לקמן יא,כד.
<h2>פרק ה</h2>
<h3> א</h3>
<b>מִשֶּׁיְּשׁוּפֵם בְּעוֹר הַדָּג</b>. שישפשף אותן בעור הדג על מנת להחליקן.
<b>גָּמַר שֶׁלֹּא לָשׁוּף</b>. החליט שלא לשייף אלא להשתמש במיטה כמות שהיא.
<b>מִשֶּׁיַּחֲסֹם שִׂפְתוֹתֵיהֶן</b>. שיגמור את שפת הסל ויקשור אותה שלא תתפרק.
<b>וְיִכְרֹת עֻקְצֵי הַשָּׂרִיגִים וְהָעֵצִים הַקְּטַנִּים הַיּוֹצְאִין עַל גַּב הַסַּל</b>. אריגת הסלים נעשית באופן של שתי וערב, ובסוף האריגה קושרים את קצוות הסל, וחותכים את הענפים הקטנים הבולטים החוצה.
<b>הָיוּ הַסַּלִּים שֶׁל תְּמָרָה</b>. עשויים מענפי דקל.
<b>הַהוּצִים</b>. קצוות העלים.
<b>שֶׁכֵּן מְקַיְּמִין אוֹתָן</b>. שכך רגילים להשתמש בהם, והרי נגמרה מלאכתם.
<b>הַכַּלְכָּלָה</b>. סל.
<b>וְיִכְרֹת הַיּוֹצְאִים</b>. הענפים הבולטים.
<b>וְיִגְמֹר אֶת הַתְּלוּיוֹת</b>. יסיים להכין את ידיות האחיזה הנקראות 'תלויות'.
<b>בֵּית הַכּוֹסוֹת וּבֵית הַלְּגִינִים</b>. סלים המיועדים לנשיאת כוסות או קנקנים.
<b>הַקְּנוֹנִים הַקְּטַנִּים</b>. מין סלים קלועים.
<b>וְהַקְּלָתוֹת</b>. סלים דקים.
<b>וְהַסּוּגִים הַגְּדוֹלִים</b>. סלים גדולים מאוד הקלועים בצפיפות ומשמשים לתבואה או לקמח.
<b>מִשֶּׁיַּעֲשֶׂה שְׁנֵי דּוּרִים לָרֹחַב שֶׁלָּהֶן</b>. שיעשה להם שפה קלועה בגובה שתי שורות.
<b>יָם נָפָה וּכְבָרָה</b>. כלי ששמים מתחת לנפה או לכברה כדי לאסוף בו את הקמח (לכברה חורים גדולים יותר מן הנפה — פה"מ כלים טו,ד).
<b>הַקֻּפָּה מִשֶּׁיַּעֲשֶׂה שְׁתֵּי צְפִירוֹת לָרֹחַב שֶׁלָּהּ</b>. קופה היא סל גדול, וצפירה היא כריכה מסביב לרצפת הסל.
<b>וְהָעֲרָק מִשֶּׁיַּעֲשֶׂה בּוֹ צְפִירָה אַחַת</b>. ערק הוא כלי מנצרים בצורת מלבן ארוך וצר (פה"מ טז,ג). מפני גודלם של הכלים הללו משתמשים בהם אף ללא בית קיבול של ממש, אלא בסיבוב אחד של המקלעת או בשני סיבובים, ואף על פי שבדעתו להוסיף עוד על המקלעת, כיוון שכבר עכשיו ראוי להשתמש בכלי בתכולה מועטת יותר, ואנשים משתמשים לעתים גם במצב זה — מקבל טומאה.
<b>מִשֶּׁיִּכְרֹת הַהוּצִין</b>. שיחתוך את קצות העלים היוצאים מהמחצלת.
<b>וְכָל כְּלֵי הַנְּסָרִים</b>. כלים העשויים מנצרים כגון סלים (פה"מ כלים כ,ב).
<b>גָּלְמֵי כְּלֵי עֵץ</b>. שלא נגמרה מלאכתם וצריכים עוד שיוף או צביעה, אבל נגמרה מלאכת החקיקה ועשיית בית הקיבול שלהם והם ראויים לשימוש.
<b>לְתָאֲרוֹ בַּשֶּׂרֶד אוֹ לְהַשְׁווֹתוֹ בַּמְּחוּגָה</b>. לחרוט בו באמצעות כלי ישר או מעוגל (ראה ישעיהו מד,יג ומפרשים שם).
<b>לְיַפּוֹתוֹ בַּמַּעֲצָד</b>. לשייפו במקצוע.
<b>וַעֲדַיִן הוּא גֹּלֶם</b>. שלא נגמרה עשייתו.
<b>הוֹאִיל וְאֵינוֹ מְחֻסַּר חֲקִיקָה וַהֲרֵי הִשְׁלִים חֲפִירָתוֹ</b>. אך אם תכנן לחקוק בו גודל מסוים ועדיין לא השלימו אינו מקבל טומאה (בבלי חולין כה,א).
<b>הֲרֵי זֶה מְקַבֵּל טֻמְאָה</b>. ואין ההחלקה והייפוי מעכבים בהם מפני שסתם כלי עץ לא היו נעשים לכבוד והיו פשוטים וזולים (שם כה,ב), ולכן נחשבו ככלים שראויים למכירה ולשימוש גם אם עיבודם לא הושלם (בניגוד לכלי מתכת — לקמן ח,א).
<b>חוּץ מִשֶּׁל אֶשְׁכְּרוֹעַ</b>. מין עץ חלק כבד וקשה בגוון בהיר (אשכרוע ארוך עלים), שהיה מבוקש מאוד לצורך התקנת כלים וגילוף.
<b>וְקָרוֹב בְּעֵינַי שֶׁכְּלֵי עֶצֶם כִּכְלִי שֶׁל אֶשְׁכְּרוֹעַ וְאֵין גָּלְמֵיהֶן מְקַבְּלִין טֻמְאָה</b>. שכלי עצם נמכרים ביוקר ועד שמשלימים אותם אינם ראויים למכירה ולא נגמרה מלאכתם (רש"י חולין כה,ב, וראה מער"ק).
<b>כְּלִי עֵץ שֶׁאֵין עָלָיו צוּרַת כְּלִי</b>. עץ שלא עבר עיבוד או שינוי שניכר ממנו שמדובר בחפץ שהותקן לשימוש מסוים.
<b>אַף עַל פִּי שֶׁמִּשְׁתַּמְּשִׁין בּוֹ אֵינוֹ מְקַבֵּל טֻמְאָה</b>. שהשימוש בלבד אינו עושה אותו לכלי אם אין לו צורת כלי.
<b>אֲרֻכּוֹת שֶׁל נַחְתּוֹמִין שֶׁסּוֹדְרִין עֲלֵיהֶן הַחַלּוֹת כְּשֶׁהֵן בָּצֵק</b>. לוחות עץ שהאופים שמים עליהם את החלות לפני ההכנסה לתנור. ואף על פי שהם פשוטי כלי עץ, הם מקבלים טומאה מדברי חכמים (פה"מ כלים טו,ב), שדינם כמשמשי אדם וכלים (תוספות חגיגה כד,ב).
<b>בְּסִקְרָא אוֹ בְּכַרְכֹּם</b>. מיני צבע אדום.
<b>סְרוּד שֶׁל נַחְתּוֹמִין שֶׁנּוֹתְנִין בּוֹ הַמַּיִם שֶׁמְּקַטְּפִין בּוֹ</b>. נראה שמדובר בלוח עץ שמניחים עליו קערה עם מים שבה טובלים את הידיים בעת הלישה כדי לרחוץ אותן וכדי למרוח ולהחליק במים את פני הכיכר (ראה כס"מ, פה"מ כלים טו,ב ותפא"י ומשנה אחרונה שם).
<b>וְאִם גִּפְּפוֹ מֵאַרְבַּע רוּחוֹתָיו מִתְטַמֵּא</b>. אם הקיף אותו במחיצות מארבעה צדדים מקבל טומאה, שיש לו בית קיבול.
<b>נִפְרַץ מֵרוּחַ אַחַת טָהוֹר</b>. נפלה המחיצה מאחד הצדדים טהור שכבר אין לו בית קיבול.
<b>וְהַלּוּחַ שֶׁעוֹרְכִין עָלָיו</b>. הלוח שמסדרים עליו את הלחם האפוי.
<b>שֶׁהַסַּלָּתִין</b>. עושי סולת למכירה.
<b>מְרַקְּדִין עָלָיו אֶת הַסֹּלֶת</b>. מנפים את הסולת מעליו.
<b>רַחַת הַגָּרוֹסוֹת</b>. מזרה, מעין כף גדולה מרובעת ושטוחה, שבה לוקחים פולים או קטניות אחרות שנטחנו עם קליפותיהם ומנערים אותם כדי להפרידם.
<b>וְשֶׁל אוֹצָרוֹת טְהוֹרָה</b>. שגורפים בה את החיטים שבמחסן כדי לעשות מהן ערמה.
<b>שֶׁל גִּתּוֹת</b>. מקום דריכת ענבים.
<b>וְשֶׁל גְּרָנוֹת</b>. מקום איסוף התבואה.
<b>הֶעָשׂוּי לְקַבָּלָה</b>. לקבל בתוכו.
<b>וְהֶעָשׂוּי לְכַנֵּס בּוֹ</b>. שמכנסים באמצעותו דברים מפוזרים לערמה אחת אבל לא נושאים בתוכו.
<h3> ב</h3>
<b>כָּל הַתְּלוּיִין</b>. ידיות הכלים שבהן תולים אותם.
<b>טְהוֹרִין</b>. אינם מקבלים טומאה, שאינם נחשבים חלק מהכלי.
<b>מַקֵּל הַבַּלָּשִׁים</b>. מקל המשמש לחיפוש ומישוש בתוך ערמת התבן שמא יש שם חיטים מוסתרות שחייבות במס (פה"מ כלים טו,ד).
<b>מִפְּנֵי שֶׁהֵן מְסַיְּעִין בִּשְׁעַת מְלָאכָה</b>. שנעזרים בהם בשעת המלאכה כדי לאחוז טוב יותר בכלי.
<h3> ג</h3>
<b>נִבְלֵי הַמְשׁוֹרְרִים מִתְטַמְּאִין</b>. נאדות השיר, כעין חמת חלילים (פה"מ כלים טו,ו).
<b>נִבְלֵי בְּנֵי לֵוִי שֶׁמְּזַמְּרִין בָּהֶן בַּמִּקְדָּשׁ טְהוֹרִים</b>. ראה פסקים ושיטות.
<b>הַבַּטְנוֹן</b>. כלי מיתר שמשעינים על הבטן כגון גיטרה.
<b>וְהַנִּקְטְמוֹן</b>. כלי הנגינה הנקרא עוּד ונקרא נקטימון מלשון קטוע רגל שצוואר הכלי נראה דומה לרגל מעץ (פה"מ כלים טו,ו).
<b>וְהָאֵרוּס</b>. תוף העשוי מסגרת עץ עגולה ועליו מתוח עור, והוא משמש ככיסא למקוננות שמתופפות עליו בזמן ההספד (שם).
<h3> ד</h3>
<b>מְצוּדַת הַחֻלְדָּה</b>. מלכודת ללכידת חולדות.
<h3> ה</h3>
<b>קְפִיפָה</b>. סל.
<b>כְּתַבְנִית מְגוּרָה גְּדוֹלָה</b>. בצורת מחסן.
<b>שֶׁאֵין תּוֹרַת כְּלִי עָלֶיהָ</b>. שאין מטלטלים אותה (ראב"ד, מער"ק), או מפני שיש בה נקבים גדולים (מרכה"מ).
<h3> ו</h3>
<b>עָלִים שֶׁמְּסָרְגִין אוֹתָן כְּמִין סְיָג סָבִיב לַפֵּרוֹת</b>. שעושים כמין סל לשימוש ארעי לכסות בו את הפירות שקוטפים בשדה.
<b>וְאִם עָשׂוּ סְיָג שֶׁל נְסָרִים מִתְטַמֵּא</b>. כשעושים אותו מנצרים הוא מתקיים ונחשב כלי.
<h3> ז</h3>
<b>חוֹתָל שֶׁל הוּצִין</b>. עטיפה, כעין שקית או קופסה, שעשויה מעלי דקל.
<b>שֶׁמַּנִּיחִין בּוֹ הָרֹטֶב</b>. פירות לחים (פה"מ כלים טז,ה, ערוה"ש קצב,יד).
<b>אִם הוּא נוֹתֵן לְתוֹכוֹ וְנוֹטֵל מִתּוֹכוֹ מִתְטַמֵּא</b>. כיוון שמשתמש בו כדרך שמשתמשים בכלי.
<b>וְאִם אֵינוֹ יָכוֹל לִטֹּל מַה שֶּׁבְּתוֹכוֹ וכו'</b>. כיוון שמיועד לשימוש חד פעמי אינו נחשב ככלי.
<b>וְאִם חָשַׁב עָלֶיהָ</b>. להשתמש בה באופן קבוע.
<b>מְקַבֶּלֶת טֻמְאָה</b>. שדין כלי עצם ככלי עץ.
<h3> ט</h3>
<b>בְּשִׁדָּה תֵּבָה וּמִגְדָּל</b>. שאינם מקבלים טומאה (לעיל ג,ב).
<b>אִם הִיא כְּדֶרֶךְ קַבָּלָתָהּ</b>. שקבע אותה בקרקעית התיבה, ופניה כלפי מעלה ויכולה לקבל דברים בתוכה.
<b>שֶׁהֲרֵי אֵינָהּ מְקַבֶּלֶת עַד שֶׁמַּטִּים הַשִּׁדָּה עַל צִדָּהּ</b>. שאינה יכולה לשמש לקבלה כאשר השידה עומדת.
<b>הֲרֵי זוֹ מִכְּלַל הַשִּׁדָּה וּטְהוֹרָה</b>. נחשבת כחלק מהדופן ולא ככלי בפני עצמו.
<h3> י</h3>
<b>הָאֲקוּן</b>. סל לציד דגים.
<b>וְהָרְטוֹב</b>. כלי לציד עופות.
<b>וְהַכְּלוּב שֶׁל עֵץ טְהוֹרִים</b>. שיש בכלוב רווח בין הסורגים ובאקון והרטוב יש חורים גדולים ואינם כלי קיבול.
<h3> יא</h3>
<b>הַמַּדָּף</b>. סוג של מלכודת המורכבת מלוח אבן או עץ הנשענים על מקל ומתחתם מונח פיתיון וכשהעוף או החיה באים לאכול נופל המקל והלוח נופל על הציד.
<b>וְהַפַּלְצוּר</b>. מלכודת עץ לציד עופות.
<b>וּמְצוּדַת סַכָּרִין</b>. היו עושים סכר במים כדי שיתקבצו שם דגים ואחר כך מוציאים את המים והדגים נשארים.
<h3> יב</h3>
<b>הַסַּפְסָלִים שֶׁבַּפֻּנְדְּקָיוֹת וְשֶׁל מְלַמְּדֵי תִּינוֹקוֹת</b>. האכסנאים והמלמדים רוצים לחסוך במקום ולכן משתמשים בספסל מתפרק העשוי מרגליים ומלוח עץ עם חורים המשמש כמושב. בשעת הצורך תוקעים את הרגליים בתוך החורים שבמושב ואחר כך מפרקים אותן.
<b>עַל פִּי שֶׁהֵן נְקוּבִין וּמַכְנִיסִין בָּהֶן אֶת הָרַגְלַיִם הֲרֵי אֵלּוּ טְהוֹרִים</b>. שאינם מחוברים חיבור של קבע ולכן אינם נחשבים לכלי.
<b>הָיְתָה אַחַת מֵרַגְלָיו שֶׁל אֶבֶן אֵינוֹ מְקַבֵּל טֻמְאָה</b>. מכיוון שאינו יכול לעמוד בלי האבן נחשב כל הספסל ככלי אבן שאינו מקבל טומאה.
<h2>פרק ו</h2>
<h3> א</h3>
<b>וְנִפְסְדָה צוּרָתוֹ וְתַשְׁמִישׁוֹ</b>. שנשבר באופן שכבר אין לו צורה ולא ניתן להשתמש בו לצורך ששימש לפני שנשבר.
<h3> ב</h3>
<b>כָּל כְּלֵי בַּעֲלֵי בָּתִּים</b>. כלים לשימוש ביתי שאינם מיועדים למלאכה מיוחדת ובכל פעם נותנים בהם דברים שונים.
<b>מִשֶּׁיִּנָּקֵב הַכְּלִי בְּמוֹצִיא רִמּוֹן</b>. שיהיה בכלי חור בגודל שרימון יכול ליפול מתוכו.
<b>לֹא קָטָן וְלֹא גָּדוֹל לְפִי דַּעְתּוֹ שֶׁל רוֹאֶה</b>. הדרך לשער מה נקרא רימון בינוני היא לפי הערכתו של הרואה. ואין צורך לבדוק באופן מדויק מהו הגודל הממוצע של הרימונים.
<b>וְיִהְיוּ בַּכְּלִי שְׁלֹשָׁה רִמּוֹנִים אֲחוּזִים זֶה בָּזֶה</b>. כאשר הכלי מלא, הדוחק מחזיק את הרימונים, וצריך נקב גדול יותר כדי שייפול רימון מתוך הכלי, ולהפך, כאשר הכלי ריק די בנקב קטן יותר כדי שייפול ממנו רימון. ושיעור הנקב שמטהר את הכלי הוא שכאשר יש שלושה רימונים בתוך הכלי יוכל אחד מהם ליפול (ריק"ו, וראה בראב"ד פירושים נוספים).
<b>אַף עַל פִּי שֶׁהוּא סָתוּם</b>. ומעולם לא היה בו נקב בשיעור מוציא רימון.
<b>טָהוֹר שֶׁהֲרֵי נַעֲשׂוּ לוֹ פָּנִים חֲדָשִׁים</b>. דינו כאילו נשבר הכלי הישן ונעשה כלי חדש וטהור מטומאתו הישנה, אבל מקבל טומאה מכאן ולהבא.
<h3> ג</h3>
<b>וְהַפֻּחְלָץ שֶׁל גְּמַלִּים</b>. סל שעשוי כעין רשת מחבלים עבים שנותנים על הגמל.
<b>וְאַפִּיפְיָרוֹת</b>. רשת עשויה מקנים שמדלים עליה את הגפנים, ולפעמים עושים ממנה כלי לשים בו דברים גדולים כגון כיכרות לחם שלא נופלים גם כשיש בכלי נקבים גדולים. ודרך עשיית הכלי מבוארת בהלכה הבאה.
<h3> ד</h3>
<b>אַפִּיפְיָרוֹת שֶׁעָשָׂה לָהֶן קָנִים מִלְּמַעְלָן וּמִלְּמַטָּן לְחַזֵּק טְהוֹרָה</b>. האפיפיורות הן רשתות העשויות מקנים, ואין להן צורת כלי, וגם אם חיבר עוד קנים כדי לצופף את הרשת ולחזקה אין זה נחשב לעשיית כלי ואינה מקבלת טומאה.
<b>עָשָׂה לָהּ גַּפַּיִם כָּל שֶׁהֵן</b>. עשה לה דפנות בגובה כל שהוא והרשת היא תחתית הכלי.
<b>אַף עַל פִּי שֶׁהִיא כֻּלָּהּ נְקוּבָה בְּמוֹצִיא רִמּוֹן הֲרֵי זוֹ מְקַבֶּלֶת טֻמְאָה</b>. על ידי הגפיים נעשתה צורה של כלי ולכן מקבלת טומאה על אף הנקבים הגדולים.
<h3> ה</h3>
<b>כָּל הַכֵּלִים שֶׁאֵינָן יְכוֹלִין לְקַבֵּל רִמּוֹנִים</b>. שהם קטנים ואי אפשר לתת רימון בתוכם.
<b>כְּגוֹן הָרֹבַע</b>. כלי מידה בשיעור רובע הקב (כ-350 סמ"ק).
<b>וְהַקְּנוֹנִים הַקְּטַנִּים</b>. סלים קטנים.
<b>שִׁעוּרָן בְּמוֹצִיא זַיִת</b>. אם ניקב בהם נקב שזית יכול ליפול ממנו, טהורים.
<b>נִגְמְמוּ שִׂפְתוֹתֵיהֶן</b>. נפחתו ונקצצו דפנות הכלי.
<h3> ו</h3>
<b>הַסַּלִּים שֶׁל פַּת</b>. שמיוחדים לשימוש זה.
<b>שִׁעוּרָן בְּכִכָּרוֹת שֶׁל פַּת</b>. שכל עוד מקבלים פת הרי הם ראויים למלאכתם.
<h3> ז</h3>
<b>קֻפַּת הַגַּנָּנִים</b>. סל של מגדלי ירקות.
<b>וְשֶׁל בַּעֲלֵי בָּתִּים בְּמוֹצִיא תֶּבֶן</b>. שגדולה יותר מאגודה של ירק (תפא"י כלים יז,א), מפני שבעלי בתים משתמשים בקופה גם לצורך תבן.
<b>וְשֶׁל בַּלָּנִים</b>. המביאים עצים להסקה במרחץ.
<b>בִּגְבָבָה</b>. תבן מעורב בזבל המשמש להסקה.
<h3> ח</h3>
<b>בֵּית קְעָרוֹת שֶׁאֵינוֹ מְקַבֵּל קְעָרוֹת</b>. ארגז לקערות שניקב או נשבר ואי אפשר להניח בו את הקערות.
<b>הוֹאִיל וּמְקַבֵּל הַתַּמְחוּיִין</b>. שאפשר להניח בו קערות גדולות.
<b>הֲרֵי זֶה מְקַבֵּל טֻמְאָה</b>. כיוון שמשמש למלאכה דומה לזו ששימש לפני שנשבר, נחשב עדיין ככלי שלא בטל תשמישו עד שיישבר בשיעור כזה שכבר אינו יכול לקבל תמחויים (ערוה"ש קצד,ד).
<b>וְכֵן בֵּית הָרְאִי שֶׁאֵינוֹ מְקַבֵּל מַשְׁקִין</b>. סיר לעשיית צרכים שניקב, והשתן יוצא דרך הנקב.
<b>הוֹאִיל וּמְקַבֵּל אֶת הָרְאִי הֲרֵי זֶה מְקַבֵּל טֻמְאָה</b>. הואיל והצואה אינה יוצאת דרך הנקב, הכלי מקבל טומאה כיוון שמשמש למלאכה הדומה לייעודו המקורי (ראה שם).
<h3> ט</h3>
<b>כָּל כְּלִי עֵץ שֶׁנֶּחֱלַק לִשְׁנַיִם</b>. שנשבר לשני חלקים.
<b>וְאַף עַל פִּי שֶׁהֵן מְקַבְּלִין עַל דָּפְנוֹתֵיהֶן כַּלְּפָסִים</b>. גם כאשר ניתן להשתמש בשברים ככלי קיבול, כגון שמדובר באלפס (מעין מחבת) שדפנותיו עמוקות וגם כשנשבר ניתן להשתמש בשבריו ככלי קיבול, מכל מקום אינם מקבלים טומאה מפני שאינם משמשים יותר למלאכתם המקורית (השווה לקמן יח,י).
<b>הַשֻּׁלְחָן הַכָּפוּל</b>. שולחן מתקפל העשוי משני חלקים.
<b>וּכְגוֹן הַתַּמְחוּי הַמִּזְנוֹן שֶׁהוּא כֻּלּוֹ קְעָרוֹת קְעָרוֹת</b>. קערה גדולה של עץ, שבתוכה קעריות קטנות העשויות מקשה אחת עם הקערה הגדולה.
<b>וְכֵן בֵּית הַלְּגִינִין וּבֵית הַכּוֹסוֹת</b>. כלי הבנוי מלוח ועליו תאים להניח בהם כדים קטנים או כוסות, ומדובר כאן בכלי שיש לו שלושה תאים (ח"ד כלים ב"מ ו,ח).
<b>שֶׁנִּפְחַת אֶחָד מֵהֶן</b>. שנשבר תא אחד ולא ניתן עוד להשתמש בו.
<b>זֶה שֶׁנִּפְחַת טָהוֹר וְאֵינוֹ חִבּוּר לִשְׁאָר הַבָּתִּים</b>. התא שנפחת נחשב ככלי בפני עצמו ואינו נטמא גם אם נגעה טומאה בתאים השלמים (השווה לקמן יג,יד).
<b>נִפְחַת הַשֵּׁנִי הֲרֵי זֶה טָהוֹר וְאֵינוֹ חִבּוּר לוֹ</b>. לתא שנשאר שלם.
<h3> י</h3>
<b>מַשְׁפֶּלֶת</b>. סל גבוה וגדול להוצאת זבל לשדות או לתבן (משנה כלים כד,ט).
<b>שֶׁאֶמְצָעִיתָהּ גְּבוֹהָה וְזָוִיּוֹתֶיהָ יוֹרְדוֹת</b>. שמחולקת לשני חלקים על ידי מחיצה באמצעה, והמחיצה גבוהה יותר מהדפנות.
<b>וְנִפְחֲתָה מִצַּד אֶחָד</b>. שנשברה אחת הדפנות.
<b>טְמֵאָה מִפְּנֵי שֶׁהִיא מְקַבֶּלֶת בַּצַּד הַשֵּׁנִי</b>. מפני שהחלק השני יכול לשמש כלי קיבול על ידי המחיצה שבאמצע.
<b>נִפְחֲתָה מִצַּד הַשֵּׁנִי טְהוֹרָה</b>. שלא נשאר בה שום צד הראוי לשימוש.
<b>הַשֻּׁלְחָן</b>. שולחן קטן לשימוש אישי, עגול ובעל שלוש רגליים.
<b>וְהַדֻּלְפְּקִי</b>. שולחן שעליו עורכים את המאכלים והמשקאות, וממנו מגישים את האוכל לשולחנות האישיים של האורחים (פה"מ עבודה זרה ה,ה).
<b>שֶׁנִּפְחֲתוּ</b>. נשברו ונחסרו חלקים מהשולחן, אך רגליו עדיין מחוברות זו לזו והחלק הנשאר יכול לעמוד (וראה פירוש נוסף ברע"ב כלים כב,א).
<b>עַד שֶׁיֵּחָלְקוּ וְיִבָּדֵל כָּל חֵלֶק מֵחֲבֵרוֹ</b>. נשבר לשני חלקים שלאחד מהם מחוברת רגל ואז השולחן אינו יכול לעמוד.
<b>נִטְּלָה אַחַת מֵרַגְלֵיהֶם טְהוֹרִים</b>. שהשולחן אינו יכול לעמוד על שתי רגליים ואי אפשר להשתמש בו.
<b>נִטְּלָה הָרֶגֶל הַשְּׁלִישִׁית</b>. ונשאר רק הלוח.
<b>אִם חָשַׁב עֲלֵיהֶן שֶׁיֹּאכַל עַל שֻׁלְחָן זֶה... כְּמוֹ אוֹכֵל בְּטַבְלָה הֲרֵי אֵלּוּ מְקַבְּלִין טֻמְאָה</b>. אם חשב להשתמש בלוח כמגש לאכילה הרי הוא מקבל טומאה, שעל ידי המחשבה הוא נעשה לכלי אחר (ראה לקמן ח,י).
<h3> יא</h3>
<b>כְּלֵי נְסָרִים</b>. כלי נצרים קלועים כגון סלים.
<b>שֶׁנָּפְלוּ שִׂפְתוֹתֵיהֶן</b>. שנפל החלק העליון של הדופן שבו הם קשורים, וטהורים מפני שאם התפרקה הקשירה סופו של כל הכלי להתפרק.
<b>וְאִם נִשְׁאַר מֵחִסּוּם שִׂפְתוֹתֵיהֶן כָּל שֶׁהוּא הֲרֵי אֵלּוּ מְקַבְּלִין טֻמְאָה</b>. אם נשאר חלק כלשהו מהשפה הקשורה הכלי מקבל טומאה.
<h3> יב</h3>
<b>טַבְלָה</b>. לוח עץ שטוח שיכול לשמש כמגש ומקבל טומאה.
<b>שֶׁמִּלְּאָהּ עֵצִים וּתְקָעָהּ</b>. שחיבר לה עצים בחיבור קבוע.
<b>טְהוֹרָה</b>. שאינה יכולה לשמש עוד כמגש ובטל ממנה שם כלי.
<b>חִפָּהּ בִּנְסָרִים מְקַבֶּלֶת טֻמְאָה</b>. אם ציפה את העצים שתקע בציפוי אחיד של קרשים ישרים חזרה לקבל טומאה מפני שיכולה שוב לשמש למלאכה (ח"ד כלים ב"ב א,ט).
<h3> יג</h3>
<b>סַפְסָל שֶׁנִּתְפָּרֵק טָהוֹר סֵרְגוֹ בִּמְשִׁיחוֹת אוֹ בַּחֲבָלִים מְקַבֵּל טֻמְאָה</b>. הספסל עשוי מלוח המשמש לישיבה ומחובר לשתי רגליים על ידי מסמרים. ואם נתפרקו הרגליים מהספסל טהור. אך אם חיבר את הרגליים על ידי חבלים חוזר הספסל ומקבל טומאה.
<h3> יד</h3>
<b>הַסַּלִּים שֶׁל גְּמַלִּים</b>. רשתות שאין להן צורה של כלי וכשרוצים להשתמש בהן קושרים אותן מסביב לסחורה שרוצים לקחת בהן ונוצרת צורה של סל, וכשרוצים להוציא את הסחורה מתירים את הרשת והסחורה נופלת והסל חוזר להיות רשת חסרת צורה.
<h3> טו</h3>
<b>שֶׁחִפָּן בְּשַׁיִשׁ וְשִׁיֵּר בָּהֶם מְקוֹם הַנָּחַת הַכּוֹסוֹת</b>. ציפה אותם בשיש אבל השאיר מקום בלי ציפוי להניח בו את הכוסות.
<b>בֵּין בְּצִפּוּי עוֹמֵד</b>. ציפוי קבוע המחוזק במסמרים וכדומה שלא ניתן להסירו (רש"י חגיגה כו,ב). ויש מפרשים ציפוי שיכול לעמוד בעצמו בלא שיזדקק לדבר שהוא מצפה אותו (אוצר הגאונים שם, וראה תוספות שם).
<b>בֵּין שֶׁחִפָּה אֶת לִזְבֵּזָיו</b>. לזבז הוא זר, מסגרת בולטת מסביב לשולחן.
<b>בֵּין שֶׁלֹּא חִפָּה אֶת לִזְבֵּזָיו</b>. שגם אם לא חיפה אותם נחשב השולחן כמצופה כולו.
<b>אֶשְׁכְּרוֹעַ</b>. ראה לעיל ה,א.
<b>הוֹאִיל וְחִפָּן כֻּלָּן</b>. שהכלי כולו מצופה.
<b>טְהוֹרִים כְּמוֹ שֶׁבֵּאַרְנוּ</b>. לעיל ד,ד, שכלי מצופה אינו מקבל טומאה.
<h2>פרק ז</h2>
<h3> א</h3>
<b>הַתֻּרְמֵל</b>. תרמיל, תיק עור.
<b>מִשֶּׁיַּחֲסֹם שִׂפְתוֹתָיו</b>. שיקפל את קצה התרמיל ויתפור אותו.
<b>וְיִכְרֹת הַקּוֹפִים הַקְּטַנִּים הַיּוֹצְאִין עַל גַּב הָעוֹר</b>. יחתוך את הבליטות הקטנות היוצאות מהשפה.
<b>קִיחוֹתָיו</b>. שרוכי העור המשמשים לסגירת הכלי.
<b>סְקֻרְטְיָה</b>. שטיח של עור המשמש כמפה לאכילה.
<b>וְיַעֲשֶׂה צִיצִיתָהּ</b>. עיגול של עור ובו עיטורים שתופרים באמצע השטיח לשם נוי.
<b>קְטָבֻלְיָה</b>. שטיח עור שפורסים על המיטה.
<b>מִשֶּׁיִּגְמֹר הַקְּצִיצָה</b>. ריבוע התפילין.
<b>אַף עַל פִּי שֶׁהוּא עָתִיד לִתֵּן בָּהּ אֶת הָרְצוּעָה הֲרֵי זוֹ מְקַבֶּלֶת טֻמְאָה</b>. שהקציצה היא כבר כלי גמור, והרצועה נצרכת לשם המצווה ולא לשם גמר מלאכת הכלי (ח"ד כלים ב"ב ד,א).
<b>עוֹר הָעֲרִיסָה</b>. עור שנותנים בעריסה של תינוק כדי שלא ילכלך את המצעים.
<b>שֶׁהוּא עָתִיד לַעֲשׂוֹת לוֹ טִבּוּר</b>. לחבר אליו כדור קטן שישחק בו התינוק (ביאור הגר"א לתוספתא כלים ב"מ ו,א).
<b>הַסַּנְדָּל מִשֶּׁיַּקְמִיעַ</b>. משיקשור את רצועות הסנדל (ח"ד כלים ב"מ ו,א).
<b>הַמִּנְעָל מִשֶּׁיִּגֹּב עַל הָאִמּוּם</b>. האימום הוא דפוס מעץ או מעור בצורת כף רגל, ודרך הכנת המנעל היא ששורים את העור במים כדי שיהיה נוח לעיבוד ואז מכינים את המנעל על גבי האימום ומשאירים אותו עליו לייבוש, ומשעה שהמנעל יבש נגמרה מלאכתו והוא מקבל טומאה.
<b>וְאִם עָתִיד לְכַרְכֵּם וּלְשַׂרְטֵט</b>. לצבוע את הנעל או לשרטט עליה עיטורים.
<b>עַד שֶׁיְּכַרְכֵּם וְעַד שֶׁיְּשַׂרְטֵט</b>. שפעולות אלו הן חלק ממלאכת עשיית הנעל.
<h3> ב</h3>
<b>עוֹר שֶׁאֵין עָלָיו צוּרַת כְּלִי</b>. חתיכת עור חסרת צורה, שלא נחתכה לפי מידה לשם מלאכה (ראה לקמן כג,ג).
<b>וְכֵן הָעוֹר שֶׁמְּלַקְּטִין בּוֹ גֶּלְלֵי הַבָּקָר</b>. עור שמשמש לצורך ליקוט גללי הבהמה, או שקושרים לבהמה מאחוריה כדי שלא ייפלו הגללים על התבואה (ראה פה"מ ותפא"י כלים טז,ז).
<b>וְעוֹר שֶׁחוֹסְמִין בּוֹ פִּי הַבְּהֵמָה</b>. שקושרים על פיה שלא תאכל מן התבואה.
<b>וְעוֹר שֶׁמַּשִּׁיבִין בּוֹ הַדְּבוֹרִים בְּעֵת שֶׁלּוֹקְחִין הַדְּבַשׁ</b>. שמבעירים עליו אש כדי שהעשן יבריח את הדבורים.
<b>וְעוֹר שֶׁמְּנִיפִין בּוֹ אֶת הָרוּחַ מִפְּנֵי הַחֹם</b>. מניפה.
<h3> ג</h3>
<b>כָּל בֵּית הָאֶצְבָּעוֹת</b>. עור שמכניסים בו את האצבעות, ופתוח משני צדדיו ואין לו בית קיבול (תפא"י כלים כו,ג).
<b>חוּץ מִשֶּׁל קַיָּצִים</b>. מלקטי פירות לייבוש.
<b>מִפְּנֵי שֶׁהִיא מְקַבֶּלֶת אֶת הָאוֹג טְמֵאָה</b>. האוג הוא שיח בר שצומחים עליו אשכולות של פירות אדומים קטנים (סוּמק). ודרך לוקטי הפירות שכשמוצאים פירות אוג שמים אותם בתוך עור בית האצבעות (ר"ש ותפא"י שם).
<b>אִם אֵינָהּ מְקַבֶּלֶת אֶת רֹב הָאוֹג</b>. ייתכן שהכוונה לרוב הפירות שיש באשכול ממוצע של אוג.
<h3> ד</h3>
<b>הָאַבְנֵט שֶׁל עוֹר</b>. חגורה העשויה מעור.
<b>וְעוֹרוֹת שֶׁתּוֹפְרִין הַקִּטְּעִין עַל אַרְכֻּבּוֹתֵיהֶן</b>. עורות שקטועי רגליים תופרים על ברכיהם כדי ללכת עליהם.
<b>וְכֵן עוֹרוֹת הָעֲשׂוּיוֹת כְּמוֹ טַבָּעוֹת וכו'</b>. האומנים מפשילים את בגדיהם בזמן המלאכה ומלבישים על ידיהם טבעות מעור המונעות מהבגד ליפול בחזרה.
<b>מִתְטַמְּאִין כִּשְׁאָר כְּלֵי הָעוֹר הַפְּשׁוּטִין</b>. שטומאתם מדברי סופרים (לעיל א,י).
<h3> ה</h3>
<b>זוֹרֵי גְּרָנוֹת</b>. הזורים את התבואה בגורן ומשתמשים בעור כדי לאחוז היטב את המזרה.
<b>וְשֶׁל הוֹלְכֵי דְּרָכִים</b>. שאוחזים במקל או מגנים על ידיהם מהקוצים (תוי"ט כלים טז,ו).
<b>וְשֶׁל עוֹשֵׂי פִּשְׁתָּן</b>. שמנערים את הפשתן ומגנים על ידיהם שלא ייפגעו מהקוצים והקיסמים המעורבים בפשתן.
<b>וְאִם הָיָה שֶׁל צַבָּעִים וְשֶׁל נַפָּחִים</b>. שמשתמשים בעור כדי למנוע מזיעת הידיים לפגום בכלי שהם עושים בו מלאכה.
<b>כָּל הֶעָשׂוּי לְקַבָּלָה כְּדֵי שֶׁלֹּא יַכֵּהוּ קוֹץ וּכְדֵי שֶׁיֶּאֱחֹז יָפֶה יָפֶה מְקַבֵּל טֻמְאָה</b>. שאם מטרת העור היא להגן על היד הוא ככלי קיבול העשוי לקבל את היד.
<b>וְהֶעָשׂוּי מִפְּנֵי הַזֵּעָה... הֲרֵי זֶה אֵינוֹ מְקַבֵּל טֻמְאָה</b>. שאם מטרת העור היא להגן מפני הזיעה אין הוא עשוי לקבלה של היד.
<h3> ו</h3>
<b>מִשֶּׁתִּנָּקֵב בְּמוֹצִיא פַּקְעָיוֹת שֶׁל שְׁתִי</b>. כדורים של חוטי שתי מגולגלים. חוטי השתי דקים מחוטי הערב, ולכן כשמגלגלים חוט ערב וחוט שתי באורך זהה — הכדור  שנוצר מחוט השתי קטן יותר.
<b>אִם אֵינָהּ יְכוֹלָה לְקַבֵּל שֶׁל שְׁתִי</b>. אם החמת נעשתה מתחילה באופן שאינה יכולה לקבל פקעיות של שתי.
<b>הוֹאִיל וּמְקַבֶּלֶת שֶׁל עֵרֶב מְקַבֶּלֶת טֻמְאָה</b>. מפני שראויה לקבל פקעיות של ערב היא נחשבת ככלי ומקבלת טומאה.
<b>עַד שֶׁתִּנָּקֵב רֻבָּהּ</b>. כיוון שמתחילה נעשתה עם נקבים גדולים אינה נטהרת כאשר הנקב מתרחב ואינו מקבל פקעיות של ערב, אלא רק כשתינקב רובה (ח"ד כלים ב"מ ו,ו, סד"ט כלים קנט,ב).
<b>הַחֵמֶת</b>. נאד עור המשמש בדרך כלל לנוזלים.
<h3> ז</h3>
<b>הַתֻּרְמֵל</b>. ילקוט עור שיש לו תא פנימי להנחת חפצים קטנים.
<b>שֶׁנִּפְחַת הַכִּיס שֶׁבְּתוֹכוֹ</b>. שנקרע התא הפנימי.
<b>עֲדַיִן הַתֻּרְמֵל מְקַבֵּל טֻמְאָה</b>. שעדיין הוא שלם ויכול להניח בו חפצים שונים.
<b>וְאֵינוֹ חִבּוּר לוֹ</b>. אם נגעה טומאה בכיס שנפחת לא נטמא התורמל, ואם נטמא התורמל הנוגע בכיס אינו נטמא.
<h3> ח</h3>
<b>הַחֵמֶת שֶׁהַבֵּיצִים שֶׁלָּהּ מְקַבְּלוֹת עִמָּהּ</b>. חמת העשויה מעור של בעל חיים שלם שכאשר מפשיטים את עורו נעשה ממקום הביצים כעין שני כיסים קטנים הבולטים מתוך החמת.
<b>וְנִפְחֲתוּ</b>. ניקבו.
<b>טְהוֹרוֹת שֶׁאֵינָן מְקַבְּלוֹת כְּדַרְכָּן</b>. אף שיכול לקשור את פי החמת ולמלא אותה דרך הביצים, הביצים טהורות. מפני שכאשר ממלאים את החמת מצד פיה הביצים אינן מקבלות את המשקה.
<h3> ט</h3>
<b>וּשְׁנָצוֹת</b>. רצועות או שרוכים הנכנסים בלולאות.
<b>סַנְדָּל עִמְקִי</b>. סנדל שהולכים בו בעמקים ובמישורים והוא עשוי מרצועות שמהדקים אותן על הרגל.
<b>וְכִיס שֶׁל שְׁנָצוֹת</b>. כיס (ארנק) שיש לו לולאות שבהן מכניסים שרוכים וקושרים את הכיס. וצורת הכיס נוצרת מהידוק השרוכים ולא מתפירה ולכן כאשר מוציאים את השרוכים העור חוזר לצורתו השטוחה.
<b>הֲרֵי אֵלּוּ מְקַבְּלִין טֻמְאָה כְּשֶׁהֵן מֻתָּרִין... וְכֵן אִם נִטְמְאוּ וְהֵסִיר הַשְּׁנָצוֹת מֵהֶן וְנִפְסְדָה צוּרָתָן הֲרֵי הֵן טְהוֹרִים</b>. המפרשים התקשו בהלכה זו מפני שלא ברור מה החילוק בין המקרה הראשון שבו מקבלים טומאה כשהם מותרים לבין המקרה השני שבו הם טהורים. יש שפירשו שבתחילת ההלכה מדובר על מצב שבו השרוכים אינם מהודקים אך הם עדיין נתונים בתוך הלולאות, ובסוף מדובר על מקרה שבו השרוכים הוצאו לגמרי ואז הכלי טהור (קרית ספר, מים טהורים כלים כו,א, ח"ד כלים ב"מ א,ז). ויש שפירשו שברישא מדובר שהשרוכים נשמטו מאליהם ובסיפא מדובר שהאדם הוציא את השרוכים בכוונה מהכיס ובכך הראה שהוא מבטלו מלהיות כלי (ערוה"ש קצו,יז, משנה אחרונה כלים כו,א). ויש שפירשו באופנים נוספים (סד"ט כלים רל,א, חזו"א כלים ל,ד).
<h3> י</h3>
<b>כִּיס שֶׁל שְׁנָצוֹת שֶׁנִּטְּלוּ שְׁנָצָיו וכו'</b>. נראה שמקרה זה מסייג את ההלכה הקודמת שכאשר העור לא נפשט כשהוסרו ממנו השרוכים אלא נשארה לו צורה של כלי קיבול הוא מקבל עדיין טומאה (מים טהורים כלים כו,א).
<b>נִפְשַׁט וְחָזַר עוֹר פָּשׁוּט טָהוֹר</b>. כמבואר בהלכה הקודמת.
<b>טָלָה עָלָיו אֶת הַמַּטְלִית מִלְּמַטָּן</b>. תפר לו חתיכת בד כדי שתשמש בטנה לכלי.
<b>מְקַבֵּל טֻמְאָה אַף עַל פִּי שֶׁהוּא פָּשׁוּט שֶׁהֲרֵי יֵשׁ עָלָיו צוּרַת כְּלִי</b>. שהבד התפור מראה שאין זה עור סתם אלא עור שתוקן לשם כלי.
<h3> יא</h3>
<b>וְעוֹר שֶׁכָּתַב עָלָיו הַקָּמֵעַ טָהוֹר</b>. שאינו נחשב כלי.
<b>וְאִם כָּרַת מִמֶּנּוּ וְעָשָׂה חֻלְיָה לְתַכְשִׁיט מְקַבֶּלֶת טֻמְאָה</b>. אף שהוא מפשוטי כלי עור גזרו עליו חכמים טומאה משום תכשיט (ח"ד כלים ב"מ א,יד).
<h3> יב</h3>
<b>הַתְּפִלִּין שֶׁל רֹאשׁ אַרְבָּעָה כֵּלִים הִיא</b>. יש בה ארבעה בתים הנקראים קציצות.
<b>וְהִתִּיר קְצִיצָה הָרִאשׁוֹנָה וְתִקְּנָהּ הֲרֵי הִיא אַב טֻמְאָה כְּשֶׁהָיְתָה</b>. התפילין אינן נחשבות ככלי חדש שהרי נשארו בהן חלק מהבתים הראשונים שטמאים באב הטומאה, ולכן התפילין כולן וכל הבתים שבהן טמאים בדרגה של אב הטומאה.
<b>הִתִּיר אַף הָרְבִיעִית וְתִקְּנָהּ נַעֲשָׂת כֻּלָּהּ רִאשׁוֹן לַטֻּמְאָה וכו'</b>. כיוון שכל הבתים פורקו והוחזרו התפילין נחשבות ככלי חדש שנגע בתפילין הישנות שהיו אב הטומאה ולכן טומאתן היא בדרגה של ראשון לטומאה.
<b>חָזַר וְהִתִּיר אֶת הָרִאשׁוֹנָה פַּעַם שְׁנִיָּה וְתִקְּנָהּ</b>. לאחר שפירק והחזיר את כל הבתים, פירק עוד פעם את הבית הראשון מן התפילין ותיקנו בחזרה.
<b>הֲרֵי הִיא רִאשׁוֹן כְּמוֹת שֶׁהָיְתָה</b>. התפילין עודן בדרגה של ראשון לטומאה מפני שהבתים שלא הוחלפו עדיין טמאים.
<b>חָזַר וְהִתִּיר אַף הָרְבִיעִית וְתִקְּנָהּ הֲרֵי כֻּלָּהּ טְהוֹרָה שֶׁאֵין הָרִאשׁוֹן מְטַמֵּא כֵּלִים</b>. שעכשיו הוחלפו כל הבתים וכאילו נעשו תפילין חדשות שנגעו בתפילין הישנות. ואותה הנגיעה אינה מטמאת כלל מפני שאין ראשון לטומאה מטמא כלים.
<b>כְּמוֹ שֶׁבֵּאַרְנוּ</b>. הלכות טומאת מת ה,ז-ח.
<b>וְכֵן סַנְדָּל שֶׁהוּא טָמֵא מִדְרָס</b>. שדרך עליו הזב והוא אב הטומאה.
<b>וְנִפְסְקָה</b>. נחתכה.
<b>אַחַת מֵאָזְנָיו</b>. החורים שמכניסים בהם את הרצועות לקשור את הסנדל לרגל, והסנדל אינו נטהר כל עוד יש לו אוזן אחת מחוברת.
<b>אֲבָל טָמֵא מַגַּע מִדְרָס</b>. כאילו נגע במדרס, ונעשה ראשון לטומאה.
<b>לֹא הִסְפִּיק לְתַקֵּן אֶת הָרִאשׁוֹנָה עַד שֶׁנִּפְסְקָה הַשְּׁנִיָּה... טָהוֹר</b>. שאז טהור הסנדל לגמרי, ואם יתקן אותו הרי הוא ככלי חדש לגמרי שלא נגע בסנדל הישן.
<b>אוֹ שֶׁנִּפְסַק עֲקֵבוֹ</b>. הרצועה המחזיקה את העקב.
<b>אוֹ נִטַּל חָטְמוֹ</b>. הרצועה המחזיקה את קדמת כף הרגל.
<h3> יג</h3>
<b>מִנְעָל שֶׁנִּפְחַת וכו'</b>. המנעל אינו פתוח מלמעלה כמו הסנדל, וייעודו הוא לכסות את הרגל. לכן אם נפחת ואינו מכסה את רובה, טהור (סד"ט כלים רלג,א).
<h3> יד</h3>
<b>שֶׁל יָד</b>. העשויה מבית אחד מרובע.
<b>מִשֶּׁיַּתִּיר אוֹתָהּ מִשָּׁלֹשׁ רוּחוֹת</b>. יחתוך את בית התפילין במקום החיבור לתיתורא (הריבוע התחתון הרחב) משלושה צדדים.
<b>וְשֶׁל רֹאשׁ</b>. שבנויות מארבעה בתים, ונמצא שכל בית מחובר הן לתיתורא והן לבית שצמוד לו.
<h3> טו</h3>
<b>וְהָאִמּוּם</b>. ראה לעיל ה"א. האימום שעליו מדובר כאן עשוי מעור שבתוכו מילוי.
<b>שֶׁנִּקְרְעוּ אַחַר שֶׁנִּטְמְאוּ</b>. ומדובר שהתפר שסגר את פתח המילוי נקרע, ומשום שבית הקיבול עדיין שלם נשארים בטומאתם (תפא"י כלים כג,א).
<b>וּבְמַה שֶּׁבְּתוֹכָן טָהוֹר</b>. שהמילוי אינו חלק מהכלי ולא נטמא עמו.
<b>הָאִכּוּף</b>. אוכף לרכיבה, ותופרים אותו מצד לצד כך שחוט התפירה מחבר את הבדים הממלאים את האוכף.
<h2>פרק ח</h2>
<h3> א</h3>
<b>גָּלְמֵי כְּלֵי מַתָּכוֹת</b>. כלים שלא נגמרה מלאכתם.
<h3> ב</h3>
<b>כָּל שֶׁעָתִיד לָשׁוּף אוֹתוֹ</b>. לשייף.
<b>אוֹ לְשַׁבֵּץ</b>. להסיר את הנסורת שנוצרה כתוצאה מהשיוף (פה"מ כלים יא,ג). ויש מפרשים שפירושו לעשות משבצות זהב לנוי (רש"י חולין כה,ב).
<b>אוֹ לְגָרֵד</b>. להסיר בליטות שנשארו לאחר השיוף (פה"מ שם). ויש מפרשים שהשיוף בכלי כסף וזהב נקרא גירוד (רש"י שם).
<b>אוֹ לְכַרְנֵב</b>. ללטש.
<b>אוֹ לְהַקִּישׁ בַּקֻּרְנָס</b>. כדי ליישר את הכלי.
<b>אוֹ שֶׁהָיָה מְחֻסַּר אֹזֶן</b>. ידית.
<b>אוֹ אֹגֶן</b>. צוואר לכלי, החלק הצר של הכד.
<b>הֲרֵי זֶה אֵינוֹ מְקַבֵּל טֻמְאָה עַד שֶׁיְּתַקְּנֵהוּ וִייַפֵּהוּ וְלֹא תִּשָּׁאֵר בּוֹ מְלָאכָה כְּלָל</b>. כלי מתכות אינם נחשבים לגמורים עד שיתייפו ויושלמו לגמרי מפני שהם עשויים לכבוד או מפני שהם נמכרים ביוקר (בבלי חולין כה,ב).
<b>הָעֶשֶׁת שֶׁל בַּרְזֶל</b>. עופרת ברזל שלא הותכה וזוקקה.
<b>הַחֲרָרָה שֶׁל מַתֶּכֶת</b>. גוש מתכת מותך (ומכונה כך מפני שצורתו עגולה כמו המאפה הקרוי חררה — פה"מ כלים יא,ג).
<b>וּמִן הַסּוֹבֵב שֶׁל גַּלְגַּל</b>. ציפוי מתכת שעושים לגלגלי העגלה.
<b>הַטַּסִּים</b>. פחי מתכת דקים.
<b>וּמִן הַצִּפּוּיִים</b>. ציפוי כלי שהסירו (וכל ציפוי כלי אינו מקבל טומאה כאשר הוא מחובר, לעיל ד,ד).
<b>וּמֵהֲכֵנֵי הַכֵּלִים</b>. בסיסי הכלים.
<b>וּמֵהָגְנֵי הַכֵּלִים</b>. צווארי הכלים.
<b>וּמֵאָזְנֵי הַכֵּלִים</b>. ידיות הכלים.
<b>וּמִן הַשְּׁחֹלֶת</b>. בליטות עודפות שנקצצו מהכלי בתהליך הכנתו.
<b>וּמִן הַגְּרֹדֶת</b>. פירורי מתכת שגורדו או שויפו מהכלי.
<b>הֲרֵי אֵלּוּ טְהוֹרִין מִפְּנֵי שֶׁכָּל אֵלּוּ שֶׁנַּעֲשׂוּ גָּלְמֵי כְּלֵי מַתָּכוֹת הֵן</b>. שנעשו מחומרים גרועים שאינם מעובדים ומוגמרים כגון העשת והחררה, או שנוצרו על ידי צירוף חתיכות מתכת כגון הציפויים והטסים ולכן צורתם אינה מושלמת ונחשבים לגולמי כלים (פה"מ, כלים יא,ג ערוה"ש קצז,יג, וראה פירושים נוספים בכס"מ וברמב"ם לעם).
<b>הֲרֵי אֵלּוּ מְקַבְּלִין טֻמְאָה לְפִי שֶׁאֵינָן גְּלָמִים</b>. כיוון שנעשו מחומר שהיה חלק מכלי גמור ועובד כראוי.
<b>אֲבָל מַסְמְרוֹת שֶׁאֵין יָדוּעַ וכו'</b>. כנראה שבגלל קוטנם של המסמרים אי אפשר להבחין אם נעשו מן הכלים ומקבלים טומאה, או שנעשו מן העשת ואינם מקבלים טומאה.
<b>הֲרֵי הֵן טְהוֹרִים</b>. שרוב המסמרים אינם נעשים מן הכלים (ערוה"ש שם).
<b>וַאֲפִלּוּ הִתְקִין אוֹתָן לִכְלִי</b>. כגון שהתקינם לשמש כמחט או שפוד (שמסמר סתם איננו כלי עד שיתקנו לכך כדלקמן י,א).
<h3> ד</h3>
<b>מַחַט שֶׁלֹּא נִקְּבָהּ</b>. שלא עשה בה חור ואינה יכולה לשמש לתפירה.
<b>שָׁפָהּ וְתִקְּנָהּ לְכָךְ מִתְּחִלָּתָהּ</b>. אם כששייף את המחט חשב שלא לנקבה.
<b>מְקַבֶּלֶת טֻמְאָה מִפְּנֵי שֶׁמּוֹצִיאִין בָּהּ אֶת הַקּוֹץ</b>. שהיא ראויה לשימוש ונגמרה מלאכתה.
<b>אֲבָל אִם עָתִיד לְנַקְּבָהּ הֲרֵי הִיא כִּשְׁאָר גָּלְמֵי כְּלֵי מַתָּכוֹת וְאֵינָהּ מְקַבֶּלֶת טֻמְאָה</b>. ואף על פי שראויה להוצאת קוץ, עדיין לא נגמרה מלאכתה שהרי חשב שתשמש לתפירה ועדיין אינה מוכנה לכך.
<h3> ה</h3>
<b>וְגָלְמֵי כְּלֵי עֵץ טְמֵאִים</b>. לעיל ה,א.
<b>וּפְשׁוּטֵי כְּלֵי מַתָּכוֹת טְמֵאִים וּפְשׁוּטֵי כְּלֵי עֵץ טְהוֹרִים דִּין תּוֹרָה</b>. לעיל א,ט-י. ושם התבאר שמדברי חכמים יש פשוטי עץ שמקבלים טומאה.
<b>נִמְצָא הַטָּמֵא בִּכְלֵי עֵץ טָהוֹר בִּכְלֵי מַתָּכוֹת</b>. גולמי כלים טמאים כשעשויים מעץ וטהורים כשעשויים ממתכת.
<b>וְהַטָּמֵא בִּכְלֵי מַתָּכוֹת טָהוֹר בִּכְלֵי עֵץ</b>. כלים פשוטים ללא בית קיבול טמאים אם עשויים ממתכת וטהורים אם עשויים מעץ.
<h3> ו</h3>
<b>הַסַּיִף</b>. חרב.
<b>וְהָרֹמַח</b>. חנית.
<b>וְהַכּוֹבַע</b>. העשוי ממתכת להגנה על הראש.
<b>וְהַמַּגָּפַיִם</b>. שיש בהם חלקים ממתכת להגנה על השוקיים.
<b>הַקַּטְלָה</b>. שרשרת קטנה העשויה מחוליות מתכת או חוט שבו מושחלים חרוזים מאבנים טובות או מתכות יקרות.
<b>וְהַנְּזָמִים</b>. תכשיט הנתלה באף או באזניים (עגילים).
<b>בֵּין שֶׁיֵּשׁ עֲלֵיהֶן חוֹתָם</b>. שהיו רגילים לחרוט אותיות או צורות על הטבעת ולחתום בהם מסמכים.
<b>אֲפִלּוּ דִּינָר שֶׁנִּפְסַל</b>. מטבע שאינו משמש ככסף מפני שהשלטון אסר להשתמש בו או מפני שנשחק ואיבד ממשקלו.
<b>וְהִתְקִינוֹ לִתְלוֹתוֹ בְּצַוַּאר קְטַנָּה מְקַבֵּל טֻמְאָה</b>. מפני שהפך לתכשיט. אבל סתם מטבע אינו כלי (וראה גם לקמן ט,י).
<h3> ז</h3>
<b>וּלְאָזְנֵי הַכֵּלִים</b>. טבעת המחוברת לידית הכלי לקישוט או לצורך הכלי (תפא"י כלים יב,א).
<b>וְאֵינָן מְקַבְּלִין טֻמְאָה בִּפְנֵי עַצְמָן</b>. כשאינם חלק מכלי אחר המקבל טומאה.
<b>חוּץ מִזֹּג שֶׁל בְּהֵמָה וְכֵלִים הַמַּשְׁמִיעַ קוֹל לָאָדָם</b>. פעמון התלוי על בהמה או על כלי המיועדים להשמיע קול לאדם, כגון שידע היכן הבהמה (תוספות שבת נח,ב), או להשמיע קול בזמן טלטול הכלי.
<b>זֻגִּין</b>. פעמונים ללא ענבל שאינם משמיעים קול.
<b>לַמַּכְתֶּשֶׁת וְלָעֲרִיסָה... הֲרֵי הֵן טְהוֹרִין</b>. שדינם כתכשיט כלים.
<b>עָשָׂה לָהֶן עִנְבּוֹלִין</b>. והם משמיעים קול.
<b>מְקַבְּלִין טֻמְאָה הוֹאִיל וְנַעֲשׂוּ לְהַשְׁמִיעַ קוֹל לָאָדָם</b>. כגון שיירדם הקטן בעריסה מקול הפעמונים, (רש"י שבת נח,ב) או שישמעו את הפעמונים התלויים בספר התורה ויקומו לכבודו (חס"ד כלים ב"מ א,יג).
<b>וַאֲפִלּוּ נִטְּלוּ עִנְבּוֹלֵיהֶן מְקַבְּלִין טֻמְאָה שֶׁהֲרֵי הוּא רָאוּי לְהַקִּישׁוֹ עַל הַחֶרֶשׂ</b>. שאפשר להשמיע קול על ידי הקשה של הפעמון על החרס. ואף על פי שמתחילה אינו מקבל טומאה כאשר אין לו ענבל, כיוון שעשה לו ענבל ונעשה ראוי לקבל טומאה עדיין הוא מקבל טומאה כל עוד יכול לשמש לדבר הדומה למלאכתו הראשונה (השווה לעיל ו,ח).
<h3> ח</h3>
<b>אִם נַעֲשָׂה לְקָטָן אֵינוֹ מְקַבֵּל טֻמְאָה אֶלָּא בָּעִנְבּוֹל שֶׁלּוֹ שֶׁהֲרֵי לְקוֹל נַעֲשָׂה</b>. כדי שישחק בו הקטן וישמיע קול.
<b>וְאִם נַעֲשָׂה לְגָדוֹל הֲרֵי זֶה תַּכְשִׁיט</b>. שיש התולים פעמון בצווארם כתכשיט (בבלי שבת נח,א).
<h3> ט</h3>
<b>הַפַּרְצְפוֹת</b>. מסכות.
<b>וְכָל הַחוֹתָמוֹת טְהוֹרִין</b>. אם עשויים מעץ או אלמוג (ח"ד כלים ב"מ א,יא).
<b>וְכָל הַטַּבָּעוֹת טְהוֹרוֹת חוּץ מִטַּבַּעַת אֶצְבַּע</b>. שהיא תכשיט לאדם.
<b>אֲבָל טַבַּעַת שֶׁחוֹגֵר בָּהּ אֶת מָתְנָיו אוֹ שֶׁקּוֹשֵׁר אוֹתָהּ בֵּין כְּתֵפָיו טְהוֹרָה</b>. המשמשת כאבזם לחגורה או שמהדק בה את השרוולים, שטבעות אלו משמשות את הכלים ולא את האדם.
<b>טַבַּעַת הַשֵּׁיר שֶׁל בְּהֵמָה</b>. טבעת המחוברת לצמיד הנתון מסביב לצוואר הבהמה והאדם מכניס בה את אצבעו כדי למשוך או להנהיג את הבהמה.
<h3> י</h3>
<b>יוֹרְדִין לְטֻמְאָה</b>. נעשים ראויים לקבל טומאה.
<b>בְּמַחֲשָׁבָה</b>. ודווקא מחשבת הבעלים מועילה אך לא מחשבה של אחר (לקמן כה,יא).
<b>עוֹלִין מִידֵי טֻמְאָה</b>. נעשים לכלי שאינו מקבל טומאה, ואם היו טמאים מקודם נטהרים.
<b>טַבַּעַת בְּהֵמָה אוֹ כֵּלִים שֶׁחָשַׁב עֲלֵיהֶן לְהַחֲזִירָהּ טַבַּעַת אָדָם</b>. לשנות את ייעודה ולהשתמש בה כתכשיט.
<b>הֲרֵי זוֹ מְקַבֶּלֶת טֻמְאָה בְּמַחֲשָׁבָה זוֹ</b>. נעשית ראויה לקבל טומאה מכאן ולהבא.
<b>הָיְתָה הַטַּבַּעַת לָאָדָם</b>. שנעשתה לשם תכשיט.
<h3> יא</h3>
<b>חֵרֵשׁ שׁוֹטֶה וְקָטָן יֵשׁ לָהֶן מַעֲשֶׂה וְאֵין לָהֶן מַחֲשָׁבָה כְּמוֹ שֶׁבֵּאַרְנוּ בְּעִנְיַן הֶכְשֵׁר אֳכָלִין</b>. הלכות טומאת אוכלין יג,ד, יד,ב (וראה גם לעיל ב,א).
<h3> יב</h3>
<b>זֹג שֶׁל דֶּלֶת</b>. פעמון המשמיע קול שקובעים בדלת הבית ואינו מקבל טומאה מפני שנעשה מתחילתו להיות מחובר לקרקע (ראה לקמן ט,א).
<b>וְשֶׁל בְּהֵמָה</b>. שמקבל טומאה מתחילתו (לעיל ה"ז).
<b>אֲפִלּוּ חִבְּרוֹ בַּקַּרְקַע... הֲרֵי זֶה מְקַבֵּל טֻמְאָה כְּשֶׁהָיָה עַד שֶׁיְּשַׁנֶּה בּוֹ מַעֲשֶׂה בְּגוּפוֹ</b>. שקביעת הזוג לדלת לא משנה בו דבר, שהרי הוא משמש להשמיע קול גם לפני שקבעו וגם לאחר שקבעו.
<h3> יג</h3>
<b>אֻמָּן שֶׁהוּא עוֹשֶׂה וּמַנִּיחַ זֻגִּין לִדְלָתוֹת וְלִבְהֵמָה</b>. שעושה זוגים המתאימים גם לדלתות וגם לבהמה והקונה משתמש בהם למה שצריך.
<h3> טו</h3>
<b>אַחַת לִשְׁכִיבָה</b>. שמקבלת טומאה.
<b>וְאַחַת לְאֹהָלִין</b>. שאינה מקבלת טומאה.
<b>אַחַת לְצוּרוֹת</b>. שמצוירות עליו צורות כדי לשמש דוגמה לרוקם לרקום כמותן, ואינו מקבל טומאה מפני שלא נחשב לבגד.
<b>וְאַחַת לְאֹהָלִין</b>. לעשות ממנו וילון או מסך ולפעמים מתעטפים בו ונחשב כבגד ומקבל טומאה (בבלי ביצה יד,ב).
<h2>פרק ט</h2>
<h3> א</h3>
<b>כָּל כְּלֵי מַתָּכוֹת שֶׁיֵּשׁ לָהֶן שֵׁם בִּפְנֵי עַצְמָן</b>. שאף שהם חלק מכלי אחר יש להם שם נפרד המיוחד להם.
<b>וְהַנֶּגֶר</b>. בריח.
<b>וְהַפּוֹתָה שֶׁתַּחַת הַצִּיר</b>. כלי בצורת כוס שמשקעים אותו בקרקע ובתוכו תוקעים את ציר הדלת.
<b>וְהַקּוֹרָה</b>. קורת הבית העשויה מתכת המשמשת לדלת.
<b>וְהַצִּנּוֹר</b>. מרזב.
<b>מִפְּנֵי שֶׁאֵלּוּ עֲשׂוּיִין לְקַרְקַע</b>. להיות מחוברים לקרקע כגון הפותה והצינור.
<b>אוֹ לְשַׁמֵּשׁ אֶת הָעֵץ</b>. כגון הנגר שאינו מחובר לקרקע אך משמש את הדלת העשויה עץ.
<b>אֵינָן מְקַבְּלִין טֻמְאָה וַאֲפִלּוּ קֹדֶם שֶׁיִּקָּבְעוּ</b>. שכל המחובר לקרקע הרי הוא כקרקע וטהור, ומתכת המשמשת את העץ טהורה (לעיל ד,ה).
<b>וְכָל כְּלִי מַתָּכוֹת שֶׁיֵּשׁ לוֹ שֵׁם לְוַי</b>. שלא נקרא בשם עצמאי אל™א רק כחלק מכלי אחר.
<b>אֵינוֹ מִתְטַמֵּא בִּפְנֵי עַצְמוֹ</b>. כשאינו מחובר לשאר חלקי הכלי.
<b>עַקְרָב שֶׁל פְּרֻמְבְּיָא טָמֵא</b>. הפרומביא היא הרתמה של בהמה, ועקרב הוא חלק המתכת המתחבר לרתמה שנכנס לפי הבהמה. והוא טמא משום שנקרא 'עקרב' סתם ללא שם לוואי.
<b>וּלְחָיַיִם שֶׁלָּהּ שֶׁעַל לְחָיֵי הַבְּהֵמָה מִכָּאן וּמִכָּאן טְהוֹרִים</b>. הברזלים הנתונים על לחיי הבהמה טהורים משום שיש להם שם לוואי שהם נקראים 'לחיים של פרומביא' ולא 'לחיים' סתם.
<b>וּבִשְׁעַת חִבּוּרָן הַכֹּל מְקַבֵּל טֻמְאָה</b>. כאשר הלחיים מחוברות לשאר חלקי הרסן, כל החלקים מקבלים טומאה אם נגעה הטומאה באחד מהם.
<h3> ב</h3>
<b>טַסִּים שֶׁל בַּרְזֶל... אֵינָן מְקַבְּלִין טֻמְאָה מִפְּנֵי שֶׁאֵין לָהֶם שֵׁם בִּפְנֵי עַצְמָן</b>. שהם חלק מכובע הפלדה ואינם נקראים 'טסים' סתם.
<b>וְאִם יֵשׁ בָּהֶן בֵּית קִבּוּל מַיִם מִתְטַמְּאִין כְּכָל כְּלִי קִבּוּל</b>. שכלי קיבול מקבל טומאה גם אם אין לו שם בפני עצמו (ערוה"ש קצט,ו).
<h3> ג</h3>
<b>נֶזֶם שֶׁהוּא עָשׂוּי כִּקְדֵרָה מִלְּמַטָּה וְכַעֲדָשָׁה מִלְּמַעְלָן</b>. שחלקו התחתון עשוי ככלי קיבול וחלקו העליון עשוי כמין עדשה ממתכת.
<b>וְהַצְּנִירָה שֶׁלּוֹ</b>. החלק הדק של העגיל שנכנס באוזן או באף.
<b>הָיָה הַנֶּזֶם הֶעָשׂוּי כְּמִין אֶשְׁכּוֹל</b>. שיש בו הרבה גרגרי זהב מחוברים זה לזה בצורת אשכול.
<h3> ד</h3>
<b>טַבַּעַת אַחַת שֶׁמַּנִּיחִין הַבָּנוֹת בְּרֶגֶל אַחַת</b>. בכל רגל בנפרד.
<b>שֶׁאֵין עָלֶיהָ צוּרַת כְּלֵי תַּכְשִׁיט אֶלָּא כְּמוֹ טַבַּעַת הַכֵּלִים אוֹ טַבַּעַת שֶׁקּוֹשֵׁר בָּהּ בֵּין כְּתֵפָיו</b>. שתפקידה של הבירית הוא להחזיק את הגרביים שלא ייפלו ולכן אינה נחשבת כתכשיט לאדם אלא כטבעת הכלים שטהורה (ראה לעיל ח,ז, ח,ט).
<b>אֲבָל שְׁתֵּי טַבָּעוֹת שֶׁמְּשִׂימוֹת הַבָּנוֹת בְּרַגְלֵיהֶן וְשַׁלְשֶׁלֶת מֻטֶּלֶת בֵּינֵיהֶן מִזּוֹ לָזוֹ</b>. כדי שלא יפסעו פסיעה גסה (פה"מ שבת ו,ד).
<b>מְקַבְּלִין טֻמְאָה מִפְּנֵי שֶׁהֵן מִתַּכְשִׁיטֵי הַבָּנוֹת</b>. שכאשר הביריות מחוברות הן מיועדות לשימוש ישיר של האדם.
<h3> ה</h3>
<b>קַטְלָה שֶׁחֻלְיוֹת שֶׁלָּהּ שֶׁל מַתֶּכֶת וְהֵן בְּחוּט שֶׁל צֶמֶר אוֹ שֶׁל פִּשְׁתָּן</b>. שרשרת שעשויה מגרגרי זהב או כסף נקובים המושחלים על חוט.
<b>הָיָה הַחוּט שֶׁלָּהּ שֶׁל מַתֶּכֶת... וְנִשְׁבְּרוּ הַחֻלְיוֹת וְהַחוּט קַיָּם הֲרֵי זֶה מִתְטַמֵּא בִּפְנֵי עַצְמוֹ</b>. שחוט המתכת טמא משום תכשיט כאשר הוא שלם. והאבנים או הזכוכית אינן מקבלות טומאה, שטומאת תכשיט היא רק בכלי מתכות.
<b>שְׁיָרֵי קַטְלָה כִּמְלֹא צַוַּאר קְטַנָּה</b>. אם נחתכה השרשרת העשויה מחוליות של אבנים טובות וחוט מתכת, ונשאר בה שיעור שאפשר להקיף בו צוואר של ילדה קטנה, מקבלת טומאה.
<h3> ו</h3>
<b>כָּל הַכִּסּוּיִין שֶׁל מַתֶּכֶת</b>. מכסים העשויים ממתכת.
<b>חוּץ מִכִּסּוּי הַמֵּחַם</b>. שהיו רגילים להפכו ולהשתמש בו ככלי קיבול.
<b>וּמִכִּסּוּי טְנִי שֶׁל רוֹפְאִים</b>. כלי בצורת סל.
<b>מִפְּנֵי שֶׁמַּנִּיחִין בּוֹ אֶת הָאִסְפְּלָנִית</b>. שהרופא מניח בו את התחבושות.
<h3> ז</h3>
<b>כִּסּוּי שֶׁל מַתֶּכֶת שֶׁשָּׁפוֹ וּלְטָשׁוֹ וְעָשָׂהוּ מַרְאָה הֲרֵי זֶה מְקַבֵּל טֻמְאָה</b>. שהליטוש עושה את המכסה לכלי בפני עצמו.
<h3> ח</h3>
<b>כָּל הַמִּשְׁקָלוֹת שֶׁל מַתֶּכֶת מְקַבְּלוֹת טֻמְאָה</b>. שהן כלי המשמש את האדם.
<b>קְנֵה הַמֹּאזְנַיִם שֶׁל עֵץ שֶׁהָיוּ אֻנְקָיוֹת שֶׁל בַּרְזֶל תְּלוּיוֹת בּוֹ</b>. שבקצה הקנה תלויה משקולת ובקצה השני תולים את הסחורה הנשקלת.
<b>מְקַבֵּל טֻמְאָה מִפְּנֵי הָאֻנְקָיוֹת הַתְּלוּיוֹת בּוֹ</b>. שדינו כעץ המשמש את המתכת (לעיל ד,ה).
<b>בַּמֶּה דְּבָרִים אֲמוּרִים בְּמֹאזְנַיִם שֶׁל מוֹכְרֵי פִּשְׁתָּן וּמוֹכְרֵי צֶמֶר</b>. שהמשקולת תלויה תמיד על הקנה. ולכן גם אם אינה קבועה בו הם נחשבים ככלי אחד והקנה מקבל טומאה (ערוה"ש ר,ו).
<b>אֲבָל שֶׁל בַּעֲלֵי בָּתִּים אֵינוֹ מְקַבֵּל טֻמְאָה</b>. שאצל בעלי בתים המשקולת אינה תלויה על הקנה באופן קבוע, ולכן הקנה אינו נחשב לכלי אחד עם המשקולת וטהור כדין פשוטי כלי עץ.
<b>עַד שֶׁיִּהְיוּ הָאֻנְקָיוֹת קְבוּעוֹת בּוֹ</b>. שחיבר אותם בחיבור קבוע ואז דינם ככלי אחד שהעץ שבו משמש את המתכת (שם).
<h3> ט</h3>
<b>מִשְׁקָלוֹת שֶׁנִּשְׁתַּבְּרוּ אַף עַל פִּי שֶׁהֶחֱזִירָן וְשׁוֹקֵל בָּהֶן</b>. שמניח את שברי המשקולת יחד בכף המאזנים וכך מקבל את אותו משקל של המשקולת השלמה.
<b>אֵינָן מְקַבְּלוֹת טֻמְאָה</b>. שכל שבר בפני עצמו אינו ראוי לשקילה ולכן איננו כלי (ח"ד כלים ב"מ ב,טז).
<b>יִחֵד מֵהֶן חֲצָיֵי לִיטְרִין שְׁלִישֵׁי לִיטְרִין רְבִיעֵי רְטָלִין הֲרֵי אֵלּוּ מְקַבְּלִין טֻמְאָה</b>. אם השבר משמש בפני עצמו למשקל קטן יותר, דינו כמשקולת רגילה ומקבל טומאה.
<h3> י</h3>
<b>סֶלַע שֶׁנִּפְסְלָה</b>. מטבע שאינו משמש ככסף מפני שהשלטון אסר להשתמש בו או מפני שנשחק ואיבד ממשקלו.
<h3> יא</h3>
<b>אֻנְקְלִי שֶׁל כַּתָּפִין טְהוֹרָה</b>. מקל עץ שאליו מחובר וו גדול של ברזל, והסבל תוקע את הוו מאחורי המשא שעל כתפו ומחזיק בידו את קצה המקל וכך נעזר בו כדי להחזיק את המשא (פה"מ כלים יב,ב).
<b>וְשֶׁל רוֹכְלִין מִתְטַמְּאָה</b>. שהרוכלים נושאים באמצעות הווים קערות של בשמים וכדומה והם מקבלים טומאה אגב הקערות (תפא"י שם).
<b>אֻנְקְלִי שֶׁל נַקְלִיטֵי הַמִּטָּה טְהוֹרָה</b>. ווים התלויים בנקליטים שהם מוטות הניצבים בראש המיטה ולמרגלותיה ותולים עליהם כילה. וטהורים משום שהנקליטים הם פשוטי כלי עץ.
<b>וְשֶׁל דַּרְגָּשׁ מִתְטַמְּאָה</b>. הדרגש הוא מעין שרפרף שמשמש כמדרגה לעלייה למיטה הגדולה. והווים שלו משמשים לאחיזה בעת שעולים למיטה (פה"מ כלים יב,ב).
<b>אֻנְקְלִי שֶׁל כַּוֶּרֶת הַצַּיָּדִין שֶׁצָּדִין בָּהּ הַדָּגִים טְהוֹרָה</b>. קרסים שתולים על רשת של דייגים שהיא כלי שאינו מקבל טומאה (לעיל ה,י).
<b>וְשֶׁל שִׁדָּה מִתְטַמְּאָה</b>. כדין השידה עצמה שמקבלת טומאה כאשר אין בה ארבעים סאה (ראה לעיל ג,ב).
<b>אֻנְקְלִי שֶׁל מְנוֹרַת הָעֵץ טְהוֹרָה</b>. כדין המנורה (לעיל ד,א).
<b>וְשֶׁל שֻׁלְחָן מִתְטַמְּאָה</b>. כדין השולחן (שם).
<b>הֲרֵי הָאֻנְקְלִי שֶׁל מַתֶּכֶת שֶׁלּוֹ</b>. הוו התלוי בו.
<b>וְהַשַּׁלְשֶׁלֶת שֶׁלּוֹ</b>. שרשרת המחוברת לכלי.
<b>וְכָל אַחַת וְאַחַת בִּפְנֵי עַצְמָהּ</b>. האונקלי או השלשלת שאינם מחוברים לכלי אחר.
<b>וַאֲפִלּוּ אֻנְקְלִי שֶׁבַּכְּתָלִים</b>. שאינו חלק מכלי אחר.
<h3> יב</h3>
<b>שַׁלְשֶׁלֶת שֶׁיֵּשׁ בָּהּ בֵּית נְעִילָה</b>. שיש בה מנעול.
<b>מִתְטַמְּאָה</b>. שחשובה כלי.
<b>וְהָעֲשׂוּיָה לִכְפִיתָה</b>. לקשור בה אדם, בעלי חיים או חפצים.
<b>טְהוֹרָה</b>. מפני שאין בה בית נעילה אינה מיוחדת למלאכה מסוימת אלא רגילים לעשות בה מלאכות שונות בכל פעם, ומשום כך דינה כחבל ואינה חשובה כלי בפני עצמה (חזו"א כלים טו,א).
<h3> יג</h3>
<b>שַׁלְשֶׁלֶת שֶׁל סִיטוֹנוֹת</b>. סוחרים המוכרים תבואה בכמות גדולה.
<h3> יד</h3>
<b>שַׁלְשֶׁלֶת שֶׁל מוֹשְׁחֵי קַרְקַע</b>. המודדים את שטח הקרקע.
<b>וְהַיְתֵדוֹת שֶׁלָּהֶן שֶׁתּוֹקְעִין בַּקַּרְקַע בְּשָׁעָה שֶׁמּוֹשְׁחִין</b>. כדי לסמן את הנקודה שאליה הגיעה השלשלת.
<b>מְקַבְּלִין טֻמְאָה</b>. שהם משמשים את האדם.
<b>וְשַׁלְשֶׁלֶת שֶׁל מְקוֹשְׁשֵׁי עֵצִים</b>. שקושרים בה את חבילות העצים.
<h3> טו</h3>
<b>שַׁלְשֶׁלֶת דְּלִי גָּדוֹל</b>. המחוברת לדלי גדול.
<b>אַרְבָּעָה טְפָחִים מִמֶּנָּה סָמוּךְ לַדְּלִי מִתְטַמֵּא עִם הַדְּלִי מִפְּנֵי שֶׁהוּא צֹרֶךְ הַדְּלִי</b>. שמפני כבדו של הדלי אוחזים רק בארבעת הטפחים הסמוכים לדלי והם נחשבים לידית הכלי.
<b>וְהַשְּׁאָר טָהוֹר לְפִי שֶׁאֵין לוֹ שֵׁם בִּפְנֵי עַצְמוֹ</b>. שחלק זה אינו כידית לכלי וגם אין לו שם בפני עצמו ולכן אינו נחשב לכלי.
<b>וְשַׁלְשֶׁלֶת דְּלִי קָטָן עֲשָׂרָה טְפָחִים</b>. שהדלי הקטן קל יותר ולכן אפשר למשוך אותו ממרחק גדול יותר.
<h3> טז</h3>
<b>הַכַּדּוּר שֶׁל מַתֶּכֶת</b>. שהוא מכלי המלחמה או מכלי המשחק (ח"ד כלים ב"מ ב,טו).
<b>וְהַקַּנְטֵר שֶׁל בַּנַּאי</b>. מוט מתכת המשמש לעקירת אבנים ולגלגול משאות (פה"מ כלים יד,ג ע"פ ™הר"י קאפח שם).
<b>וְהַדֶּקֶר שֶׁל חָרָשׁ</b>. מוט ברזל בעל ידית מעץ המשמש את הנגר לחקיקה בעץ.
<b>וַחֲמוֹר שֶׁל נַפָּח</b>. קורת ברזל שהנפח יושב בצדה האחד ומכה על הכלי שבצדה השני.
<b>וְהַמְטֻלְטֶלֶת וְהַמִּשְׁקֹלֶת שֶׁל בִּנְיָן</b>. משקולת התלויה בחוט ומשתמשים בה כדי לוודא שהקיר נבנה בצורה ישרה (המטוטלת והמשקולת הן דגמים שונים של אותו כלי, פה"מ כלים יב,ח).
<b>וְהַכִּידַיִם שֶׁל בַּרְזֶל שֶׁחוֹבְטִין בָּהֶן הַזֵּיתִים</b>. מוטות ברזל המשמשים כדי לערום את הזיתים על הרחיים שבבית הבד (שם).
<b>וְהָאֲפַרְכֵּס שֶׁל מַתֶּכֶת</b>. משפך שבו נותנים את גרגרי החיטה וממנו הם נשפכים לתוך הרחיים לטחינה.
<b>וְהָאוֹלָר שֶׁכּוֹרְתִין בּוֹ הַסּוֹפְרִים רֹאשׁ הַקֻּלְמוֹס שֶׁל קָנֶה</b>. כדי שהקנה יהיה חד ונוח לכתיבה.
<b>וְהַקֻּלְמוֹס שֶׁל מַתֶּכֶת</b>. קנה כתיבה.
<b>וְהַכַּן וְהַכַּנָּה שֶׁמְּשַׂרְטְטִין בָּהֶן הַסּוֹפְרִים</b>. הכן הוא הקנה שמשרטטים בו שורות על הקלף והכנה היא הסרגל המשמש לצורך זה.
<h2>פרק י</h2>
<h3> א</h3>
<b>מַסְמְרוֹת שֶׁמְּחַזְּקִין בָּהֶן הַתִּקְרָה... אֵינָן מְקַבְּלִין טֻמְאָה</b>. שהם מיועדים להיות חלק מבניין או מכלי אחר ואינם נחשבים ככלים שיש להם שימוש נפרד או שם בפני עצמם (ראה נוב"י תניינא יו"ד קלז).
<b>וְכֵן הַמַּסְמְרוֹת שֶׁתּוֹקְעִין אוֹתָן בַּכְּתָלִים לִתְלוֹת בָּהֶן</b>. לתלות עליהם בגדים או כלים.
<b>מַסְמֵר שֶׁהִתְקִינוֹ לִהְיוֹת פּוֹתֵחַ וְנוֹעֵל בּוֹ</b>. שעיקם את המסמר או חידדו ועשאו מפתח.
<b>אוֹ שֶׁנְּתָנוֹ בָּרֵחַיִם שֶׁל יָד</b>. כדי שישמש כציר המחבר את חלקי הרחיים (החצר ומתקניה פרק ב).
<b>אוֹ שֶׁל חֲמוֹר</b>. רחיים המסתובבים על ידי חמור.
<b>הִתְקִינוֹ לִהְיוֹת פּוֹתֵחַ בּוֹ אֶת הֶחָבִית</b>. להשתמש בו כדי לנקוב את החבית (ר"ש כלים יב,ה).
<b>טָהוֹר עַד שֶׁיְּצָרְפֶנּוּ</b>. עד שישחיז את קצה המסמר שיהיה מוכן לנקיבת החבית (פה"מ כלים יב,ה). ויש מפרשים שיצרף את המסמר באש מפני שהמסמר צריך להיות חזק יותר ממסמר רגיל על מנת לפתוח את החבית (ר"ש שם, ראב"ד).
<h3> ב</h3>
<b>מַסְמֵר שֶׁהוּא עָשׂוּי כְּמוֹ סִימָן לִשְׁמִירַת הַפֶּתַח</b>. שמניח את המסמר על הדלת ואם המסמר זז ממקומו ידוע שמישהו פתח את הדלת.
<b>אֵינוֹ מְקַבֵּל טֻמְאָה</b>. שמסמר זה משמש רק לסימן ואין משתמשים בגופו ולכן אינו נחשב לכלי.
<b>וְכֵן מַסְמֵר שֶׁל שֻׁלְחָנִי שֶׁהוּא תּוֹלֶה בּוֹ הַמֹּאזְנַיִם וְהַכִּיס</b>. חלפן כספים, והמסמר תקוע בשולחנו.
<b>וְכֵן תְּלוּיֵי הַמַּגְרֵדוֹת</b>. מסמרים הקבועים בקירות בית המרחץ ותולים עליהם כלי מתכת לגרד בהם את רגלי המתרחצים.
<b>אַף עַל פִּי שֶׁמַּסְמְרִין אֵלּוּ מְשֻׁנִּים בְּצוּרָתָן מִשְּׁאָר מַסְמְרוֹת הַתְּקִיעָה</b>. אף שיש למסמרים אלו צורה מיוחדת ושונה ממסמרים רגילים הנעשים לתקיעה בקיר, הם אינם נחשבים ככלים בפני עצמם.
<h3> ג</h3>
<b>וּמַסְמֵר שֶׁל אֶבֶן הַשָּׁעוֹת</b>. מסמר של שעון שמש המטיל צל.
<h3> ד</h3>
<b>מַסְמֵר הַגַּרְדִי וכו'</b>. כדי להקל על העברת חוטי הערב בין חוטי השתי המתוחים, היו כורכים את חוט הערב על בוכייר שהוא מתקן המורכב ממסמר מתכת התקוע בתוך שפופרת עץ שאותו היו מעבירים בין חוטי השתי (מתקן זה מכונה לקמן כ,טז 'עימה', ואינו העימה הנזכרת לקמן הי"ד).
<h3> ה</h3>
<b>הָעֹל שֶׁל מַתֶּכֶת</b>. המוט המחובר לעגלה ומונח לאורכו בין שתי הבהמות המושכות את העגלה.
<b>וְהַקַּטְרֵב</b>. המוט המונח על צוואר הבהמות.
<b>וְהַכְּנָפַיִם הַמְקַבְּלוֹת אֶת הָרְצוּעוֹת</b>. חתיכות ברזל הבולטות מהקטרב שבהן מחברים את הרצועות שקושרות את הקטרב לצוואר הבהמה.
<b>וּבַרְזֶל שֶׁתַּחַת צַוְּארֵי בְּהֵמָה</b>. חתיכות ברזל שקושרים על צוואר הבהמה כדי שלא תיחנק מהרצועות הקושרות את הקטרב.
<b>וְהַסּוֹמֵךְ</b>. יתד ברזל בקדמת העגלה שהיא נשענת עליה כאשר היא איננה רתומה לבהמות.
<b>וְהַמַּחְגֵּר</b>. יתד בקצה העול שתפקידה לייצב את העגלה (פה"מ כלים יד,ד). ייתכן שמדובר בבליטות היוצאות לצדדים מקצה העול הסמוך למקום שבו הוא מחובר לעגלה, והן מגבילות את אפשרות הסיבוב של העול על צירו (תבנית כלים שם).
<b>וְהַתַּמְחוּיוֹת</b>. כלים שנותנים בהם את המשא שבעגלה.
<b>וְהָעִנְבּוֹל</b>. פעמון.
<b>וְהַצְּנִירָה</b>. וו המשמש לקשירת הסחורה שעל העגלה.
<b>וּמַסְמֵר הַמְחַבֵּר אֶת כֻּלָּם</b>. את כל אחד מחלקי העגלה האמורים (הביאור ע"פ פה"מ כלים יד,ד ושאר המפרשים זיהו את חלקי העגלה באופן אחר).
<b>הָעֹל שֶׁל עֵץ הַמְצֻפֶּה</b>. במתכת, שכל הכלים המצופים טהורים (לעיל ד,ד).
<b>וּכְנָפַיִם הָעֲשׂוּיִים לְנֹוי</b>. קצות הקטרב שלא מחברים להם רצועות אלא נעשו לשם יופי.
<b>וְהַשְּׁפוֹפָרוֹת הַמַּשְׁמִיעוֹת אֶת הַקּוֹל</b>. צינורות דקים המקשקשים ומשמיעים קול כשהעגלה נוסעת.
<b>וְהָאֲבָר שֶׁבְּצַד צַוְּארֵי בְּהֵמָה</b>. העופרת שבצד הצוואר שאין לה שימוש בעגלה.
<b>וְהַסּוֹבֵב שֶׁל גַּלְגַּל</b>. חישוק המתכת שמסביב לגלגל
<b>וְהַטַּסִּים וְהַצִּפּוּיִין</b>. לוחות מתכת דקים.
<b>וּשְׁאָר כָּל הַמַּסְמְרוֹת שֶׁבָּהּ</b>. שאינם מחברים את החלקים המקבלים טומאה.
<b>כָּל אֵלּוּ טְהוֹרִין</b>. שאינם נחשבים כלים בפני עצמם.
<h3> ו</h3>
<b>עַקְרַב בֵּית הַבַּד</b>. ברזל שבקצה קורת בית הבד, שבה מועכים את הזיתים.
<b>אֲרוֹן שֶׁל גָּרוֹסוֹת</b>. ארון עץ של מוכרי פולים טחונים הבנוי ברישול ואינו נחשב לכלי (פה"מ כלים יב,ד). ויש מפרשים שארון כזה אינו מיטלטל וטהור משום כלי עץ העשוי לנחת (ר"ש שם).
<b>הָיְתָה תַּחְתָּיו עֲגָלָה שֶׁל מַתֶּכֶת הֲרֵי זוֹ מְקַבֶּלֶת טֻמְאָה</b>. משום כלי מתכות, ואינה טפלה לארון. ויש מפרשים שאף הארון טמא משום שמחובר לעגלה (חזו"א כלים טו,ז).
<h3> ז</h3>
<b>רֵחַיִם שֶׁל פִּלְפְּלִין</b>. הרחיים עשויים משלושה חלקים. בחלק העליון נטחנים הפלפלים והוא טמא משום כלי מתכות. בחלק האמצעי יש נפה שדרכה יורד הפלפל השחוק למטה והחלקים הגסים נשארים עליה והיא טמאה משום כלי כברה. ובחלק התחתון ישנה קערה אליה יורד הפלפל הדק והיא טמאה משום כלי קיבול. כל החלקים הללו מחוברים זה לזה אך גם כאשר הם נפרדים כל אחד מהם מקבל טומאה ונחשב לכלי בפני עצמו ולא לשבר כלי (פה"מ ביצה ב,ט).
<h3> ח</h3>
<b>הַדֶּלֶת שֶׁל מַתֶּכֶת שֶׁבַּמִּגְדָּל שֶׁל בַּעֲלֵי בָּתִּים אֵינָהּ מְקַבֶּלֶת טֻמְאָה</b>. דלת של ארון עץ אינה מקבלת טומאה שאין לה שם בפני עצמה, או מפני שהמגדל הוא כלי העשוי לנחת (לעיל ג,ב) שאינו מקבל טומאה והדלת בטלה לגביו.
<b>הָאִסְפְּלָנִית</b>. תחבושת.
<h3> ט</h3>
<b>טַסִּים שֶׁל מַתֶּכֶת שֶׁמְּנַעֲרִין בָּהֶן אֶת הַקְּדֵרָה</b>. מלקחיים שאוחזים בהם את הקדרה החמה.
<b>וְהַקְּבוּעִין בַּכִּירָה טְהוֹרִים</b>. תחתיות ברזל המחוברות לכירה שעליהן מונחת הקדרה כדי שלא תהיה מונחת על האש ממש ותישרף. וטהורים מפני שמחוברים לקרקע.
<h3> י</h3>
<b>הַמֶּלְקָחַיִם שֶׁמְּמַעֵךְ בָּהֶן אֶת הַפְּתִילָה</b>. שקוטם בהם את ראש הפתילה שנעשה פחם ואינו דולק יפה.
<b>וְהַצִּנּוֹרוֹת שֶׁתּוֹפְסוֹת אֶת הָרֵחַיִם מִלְּמַעְלָה</b>. בחלק מסוגי הרחיים, היו שני חורים גדולים באבן העליונה שאליהם הכניסו מוטות עץ עבים כדי לסובב בהם את הרחיים. כדי לקבע את המוטות בתוך החורים היו תוקעים במוטות מסמרים שעברו דרך חורים קטנים בתוך האבן (תרבות חומרית ח"א עמ' 144).
<h3> יא</h3>
<b>קְלֻסְטְרָא שֶׁנּוֹעֲלִין בָּהּ הַדְּלָתוֹת</b>. בריח שראשו מעובה ככדור.
<b>אִם הָיְתָה שֶׁל מַתֶּכֶת מִתְטַמְּאָה</b>. שהיא כלי בפני עצמה.
<b>הָיְתָה שֶׁל עֵץ וּמְצֻפָּה מַתֶּכֶת טְהוֹרָה</b>. שכל הכלים המצופים טהורים (לעיל ד,ד).
<h3> יב</h3>
<b>הַפִּין וְהַפֻּרְנָה</b>. הפין הוא לשון המנעול שבשעת סגירת הדלת נכנס אל הפורנה שהיא מעין קופסה.
<b>טְמֵאִים</b>. שכל אחד נחשב לכלי בפני עצמו.
<h3> יג</h3>
<b>פִּיקָה שֶׁל מַתֶּכֶת</b>. מתכת בצורת חצי כדור שמחברים לפלך על מנת לייצבו ולהוסיף לו כובד בשעת הטווייה.
<h3> יד</h3>
<b>הַכּוּשׁ</b>. חלק מהפלך, מוט עץ שעליו כורכים את החוט הטווי לאחר הגלגול.
<b>וְהָעִימָה</b>. המקל שעליו נמצא הצמר או הפשתן הגולמי שממנו טווים את החוטים בפלך.
<b>וְהַמַּקֵּל</b>. של מתכת שרודים בו את הבהמה (ר"ש כלים יא,ו).
<b>וְסִמְפּוֹנְיָא</b>. חליל משוכלל שנוספה לו פיה לנשיפה וחלקים שונים המסייעים לנגינה.
<b>שֶׁאִם הָיָה בָּהּ בֵּית קִבּוּל כְּנָפַיִם</b>. חלקים היוצאים ממנה ומשמשים לנגינה.
<b>אַף עַל פִּי שֶׁהִיא מְצֻפָּה טְמֵאָה</b>. מפני שאת מקום הכנפיים אי אפשר לצפות (פה"מ שם).
<h3> טו</h3>
<b>הַחֲצוֹצֶרֶת</b>. חצוצרה.
<b>שֶׁהִיא מְפֻצֶּלֶת חֻלְיוֹת חֻלְיוֹת</b>. בנויה מחלקים הניתנים לפירוק והרכבה, וכל חלק בפני עצמו אינו נחשב כלי.
<b>אִם אֵין יָדוּעַ לְהַחֲזִירָהּ אֶלָּא אֻמָּן הֲרֵי זוֹ מְקַבֶּלֶת טֻמְאָה כְּשֶׁהִיא מְחֻבֶּרֶת</b>. שאז החיבור חזק ונחשבת לכלי.
<b>וְאִם יָכוֹל הַכֹּל לְפָרְקָהּ וּלְהַחֲזִירָהּ אֵינָהּ מְקַבֶּלֶת טֻמְאָה</b>. מפני שהחיבור הוא חלש והחלקים אינם נחשבים לכלי אחד (כס"מ).
<h3> טז</h3>
<b>הַקָּצֶה שֶׁמַּנִּיחִין הַפֶּה עָלָיו בִּשְׁעַת תְּקִיעָה מְקַבֵּל טֻמְאָה בִּפְנֵי עַצְמוֹ</b>. מקבל טומאה כשהוא מפורק, שאפשר להשמיע בו קול.
<b>וְהַקָּצֶה הָאַחֵר הָרָחָב אֵינוֹ מְקַבֵּל טֻמְאָה בִּפְנֵי עַצְמוֹ</b>. שאי אפשר להשמיע בו קול כשהוא נפרד מהפייה של הכלי.
<b>וּבִשְׁעַת חִבּוּר הַכֹּל טָמֵא</b>. שהכל נחשב לכלי אחד.
<b>קְנֵי מְנוֹרָה</b>. מנורה המורכבת מחלקים: בסיס המנורה, קנים היוצאים ממנו, ומשטח עגול שעליו מניחים את הנר ונקרא פרח.
<b>הַפֶּרַח שֶׁלָּהּ וְהַבָּסִיס מִתְטַמְּאִין בִּפְנֵי עַצְמָן</b>. שיש להם שם בפני עצמם. או מפני שיש להם בית קיבול (תפא"י כלים יא,ז).
<h3> יז</h3>
<b>מְקַבֵּל טֻמְאָה</b>. שיש לו צורת כלי או מפני שאינו קבוע בקרקע.
<b>מְגֵרָה</b>. מסור.
<b>שֶׁעָשָׂה שִׁנֶּיהָ לְחוֹר הַדֶּלֶת</b>. שרוצה להקטין את החור שבדלת וקובע שם את המסור שישמש כסורג (ייתכן שמדובר בחור שדרכו מכניסים את המפתח, ראה ביאור לקמן יא,יח).
<b>אַף עַל פִּי שֶׁמִּשְׁתַּמֵּשׁ בָּהּ</b>. שמשתמש בה גם לניסור, על ידי הזזת העץ הלוך ושוב על גבי השיניים הקבועות בדלת.
<b>אֵינָהּ מְקַבֶּלֶת טֻמְאָה</b>. שאינה משמשת עוד למלאכה כדרכה.
<b>וְאִם מִשֶּׁנִּטְמֵאת עֲשָׂיָהּ לְחוֹר הַדֶּלֶת הֲרֵי זוֹ בְּטֻמְאָתָהּ עַד שֶׁיִּקְבָּעֶנָּה בְּמַסְמֵר</b>. שכדי להיטהר מטומאה אין די בשינוי דרך המלאכה כדי לבטלה אלא צריך לקבוע אותה במסמר שאז ניכר יותר שביטלה מלהיות כלי.
<b>הֲפָכָהּ בֵּין מִלְּמַעְלָה בֵּין מִלְּמַטָּה בֵּין מִן הַצְּדָדִין טְהוֹרָה</b>. קבע אותה בצמוד לצדי החור באופן שהשיניים אינן בולטות כלפי חלל החור. ומכיוון שהמסור הפוך ואי אפשר לנסר בו, בטל ממלאכתו לגמרי וטהור (וראה ח"ד ב"מ ד,י שפירש באופן אחר ע"פ השוואה לקמן יא,כד).
<b>קוֹרַת הַחִצִּים שֶׁהִיא הַמַּטָּרָה שֶׁיֵּשׁ בָּהּ לְשׁוֹנוֹת שֶׁל מַתֶּכֶת</b>. קורת עץ המשמשת כמטרה שיורים אליה חיצים, ולקורה מחוברות פיסות מתכת שמנסים לפגוע בהן באופן מדויק (ערוה"ש רב,יח).
<b>מְקַבֶּלֶת טֻמְאָה</b>. שדינה ככלי עץ המשמש את המתכת.
<b>וְשֶׁמַּנִּיחִים אוֹתָהּ בְּרַגְלֵי הָאֲסִירִים טְהוֹרָה</b>. סד מתכת שסוגרים בתוכו את רגלי האסירים טהור משום שאינו כלי (רא"ש כלים יב,א) או מפני שהוא קבוע בקרקע (תפא"י שם).
<b>וְהַקּוֹלָר</b>. טבעת ושלשלת שעל צווארי האסירים.
<h2>פרק יא</h2>
<h3> א</h3>
<b>הַכֹּל לְפִי מַה שֶּׁהוּא</b>. לפי השימוש המיוחד לכלי.
<h3> ב</h3>
<b>כָּל זְמַן שֶׁהַכְּלִי יָכוֹל לַעֲשׂוֹת מֵעֵין מְלַאכְתּוֹ</b>. מלאכה הדומה למלאכה שלה היה מיועד לפני שנשבר.
<b>דְּלִי שֶׁל מַתֶּכֶת שֶׁנִּשְׁבַּר וַהֲרֵי הוּא יָכוֹל לְמַלֹּאות בּוֹ</b>. מים בשיעור שתייה (תוספתא כלים ב"מ ד,א).
<b>הַקֻּמְקוּם כְּדֵי לָחֹם בּוֹ חַמִּין</b>. שיכול לחמם בו מים לשתייה.
<b>הַמֵּחַם</b>. כלי לחימום מים, גדול יותר מן הקומקום.
<b>כְּדֵי לְקַבֵּל סְלָעִים</b>. להניח בו מטבעות של סלע שהם גדולים ולא יפלו דרך הנקב. וכנראה שהיו משתמשים במחם גם לצורך זה כאשר היה שלם ולכן נחשב כעושה מעין מלאכתו הראשונה (תפא"י כלים יד,א, חזו"א כלים יח,א). או שמפני שכלי מתכות היו יקרים, היו רגילים להשתמש בהם לצורך אחר כאשר ניקבו (חזו"א שם).
<b>הַלְּפָס</b>. כלי מתכת גדול.
<b>כְּדֵי לְקַבֵּל קִיתוֹנוֹת שֶׁל מַתֶּכֶת</b>. שיוכלו להניח בו ספלים.
<b>כְּדֵי לְקַבֵּל פְּרוּטוֹת</b>. מטבעות של פרוטה שהם קטנים, וכנראה היו משתמשים בקיתונות לשם כך גם כשהם שלמים.
<b>מִדּוֹת הַיַּיִן כְּדֵי לָמֹד בָּהֶן הַיַּיִן</b>. שלא יצא דרך הנקב. ויש מפרשים שאם היין מטפטף בקצב אטי שאינו מפריע למדידה עדיין הכלי טמא (תפא"י כלים יד,א).
<b>וּמִדּוֹת הַשֶּׁמֶן כְּדֵי לָמֹד בָּהֶן הַשֶּׁמֶן</b>. שהוא סמיך ויוצא דרך נקב גדול יותר.
<b>מַסְנֶנֶת שֶׁל חַרְדָּל</b>. היו שורים את החרדל במים ואחר כך מסננים אותו במסננת מתכת.
<b>שֶׁנִּפְרְצוּ בָּהּ שְׁלֹשָׁה נְקָבִים מִלְּמַטָּה זֶה לְתוֹךְ זֶה</b>. שנקרעו שלושה נקבים סמוכים זה לזה ונוצר נקב גדול.
<b>טְהוֹרָה לְפִי שֶׁאֵינָהּ מְשַׁמֶּשֶׁת מֵעֵין מְלַאכְתָּהּ</b>. שהחרדל נופל דרך החור.
<b>מַגְרֵפָה שֶׁנִּטַּל כַּפָּהּ אַף עַל פִּי שֶׁהִיא כְּקֻרְנָס</b>. שאפשר להשתמש בברזל שיש בראש הקת שלה כפטיש.
<h3> ג</h3>
<b>מַסְרֵק שֶׁל צֶמֶר</b>. העשוי עץ ושיניו עשויות מתכת.
<b>אִם נִשְׁתַּיֵּר בּוֹ שָׁלֹשׁ בְּמָקוֹם אֶחָד טָמֵא</b>. שעדיין אפשר לסרק בו צמר.
<b>הָיְתָה הַחִיצוֹנָה אַחַת מִן הַשָּׁלֹשׁ טָהוֹר</b>. שיני המסרק החיצוניות הן גדולות ועבות יותר משאר השיניים ואי אפשר לסרק בהן. ולכן השן החיצונה אינה נספרת במניין השיניים.
<b>לְפִי שֶׁאֵינוֹ יָכוֹל לִסְרֹק בּוֹ פִּשְׁתָּן</b>. יש שכתבו שיש למחוק את תיבת "פשתן" לפי שמדובר כאן במסרק של צמר (מער"ק). ויש שהסבירו באופנים אחרים (עיין מרכה"מ).
<b>נִטְּלוּ מִן הַמַּסְרֵק שְׁתַּיִם וַעֲשָׂיָן לְמַלְקֶטֶת טְמֵאוֹת</b>. ניטלו מן המסרק שתי שיניים ועשה מהן צבת קטנה שמלקטים בה שערות מן הגוף, מקבלות טומאה מכאן ולהבא ככלי חדש.
<b>וְהִתְקִינָהּ לְנֵר</b>. להוציא בה את הפתילות מן הנר.
<b>וְאִם הָיְתָה הַשֵּׁן עָבָה וּגְדוֹלָה אַף עַל פִּי שֶׁלֹּא הִתְקִינָהּ הֲרֵי זוֹ מִתְטַמְּאָה בִּפְנֵי עַצְמָהּ</b>. שחורטים בה על לוח שעווה (תוספתא כלים ב"מ ג,טו, לקמן הי"ד).
<h3> ד</h3>
<b>מַסְרֵק שֶׁל פִּשְׁתָּן</b>. שסורקים בו סיבי פשתן ושיניו גדולות יותר משיני מסרק של צמר.
<h3> ה</h3>
<b>הַכְּדוּמִים שֶׁנִּשְׁבְּרוּ</b>. מתקן המשמש להעלאת דליים שנפלו לבאר, עשוי מחישוק של ברזל ובו תלויות שרשראות מתכת קצרות שבקצה כל אחת וו שבו תולים את הדליים (פה"מ כלים יג,ז, ויש מפרשים באופנים אחרים, ראה פירוש הגאונים ור"ש שם).
<b>וְאֻנְקְלִי שֶׁלָּהֶן קַיֶּמֶת</b>. הווים והשרשראות.
<h3> ו</h3>
<b>מְגֵרָה</b>. מסור.
<b>שֶׁנִּטְּלָה שִׁנָּהּ אַחַת מִבִּנְתַּיִם</b>. כל שן שנייה, ולא נשארו שתי שיניים רצופות.
<b>נִשְׁתַּיֵּר בָּהּ מְלֹא הַסִּיט בְּמָקוֹם אֶחָד</b>. נשארו שיניים שלמות רצופות כשיעור מלא הסיט שהוא רוחב שתי אצבעות, דהיינו חצי טפח (ראה פה"מ ערלה ג,ב ובהערת הר"י קאפח שם, פה"מ שבת יג,ד ובהערות הר"י שילת שם; שיעור זה שונה מ'רוחב הסיט' ששיעורו כשני טפחים - ראה הלכות שבת ט,ז).
<b>טְמֵאָה שֶׁהֲרֵי אֶפְשָׁר לָגֹר בַּנִּשְׁאָר</b>. לנסר בעזרת השיניים שנותרו.
<h3> ז</h3>
<b>הַמַּעֲצָד</b>. קרדום, כלי לחיתוך ועקירת עצים (פה"מ כלים יג,ד).
<b>וְהָאֻזְמֵל</b>. מין סכין צרה לגירוד, חריתה וסיתות.
<b>וְהַמַּפְסֶלֶת</b>. כלי לפיסול עצים (פירוש הגאונים כלים יג,ד).
<b>וְהַמַּקְדֵּחַ</b>. כלי לנקיבת חורים בעץ.
<b>שֶׁנִּפְגְּמוּ</b>. נעשו בהם שברים קטנים.
<b>עֲדַיִן מְקַבְּלִין טֻמְאָה</b>. שאפשר להשתמש בהם.
<b>חִסּוּמָן</b>. קצה הכלי העשוי מברזל קשה.
<b>טְהוֹרִין</b>. שאינם ראויים עוד למלאכה.
<b>וְכֻלָּן שֶׁנֶּחְלְקוּ לִשְׁנַיִם טְמֵאִים</b>. שאפשר עדיין לחתוך ולהשחיז בהם.
<b>וְהָרוּנְקִי</b>. כלי להחלקת עצים שעשוי מידית עץ שבה תחוב ברזל (פירוש הגאונים שם). [הערה: בחלק מכתה"י הגרסה: 'והדונקי'.]
<b>בִּפְנֵי עַצְמָהּ</b>. שהברזל נפרד מהידית.
<h3> ח</h3>
<b>הַסַּיִף</b>. חרב.
<b>וְהַסַּכִּין הֶעָקֹם כְּמוֹ מַגָּל</b>. בצורה מעוגלת.
<b>וְהָרֹמַח</b>. חנית.
<b>וּמַגַּל יָד</b>. סכין קטנה מעוגלת לשימוש ביתי.
<b>וּמַגַּל קָצִיר</b>. מגל לקצירת תבואה.
<h3> י</h3>
<b>שִׁרְיוֹן שֶׁנֶּחֱלַק לְאָרְכּוֹ</b>. שנפרדו צדו הימני וצדו השמאלי.
<b>טָהוֹר</b>. שהוא מגן רק על חצי הגוף ואינו ראוי למלאכתו.
<b>לְרָחְבּוֹ</b>. שנפרדו חלקו העליון והתחתון.
<b>אִם מְשַׁמֵּשׁ מֵעֵין מְלַאכְתּוֹ רִאשׁוֹנָה טָמֵא</b>. אם אפשר ללבוש אותו כך שיגן על חלק מהגוף.
<b>בָּלָה וְנִשְׁתַּיֵּר בּוֹ רֻבּוֹ אִם מִלְּמַעְלָה טָמֵא</b>. מפני שאפשר ללבשו והכתפיים מחזיקות אותו (בדומה לדין חלוק לקמן כב,טז).
<b>וְאִם מִלְּמַטָּה טָהוֹר</b>. שאין אפשרות להחזיקו על הגוף וללבשו והוא כשבר כלי.
<b>קָצַץ מִמֶּנּוּ וְעָשָׂה חֻלְיָה לְתַכְשִׁיט הֲרֵי זוֹ מְקַבֶּלֶת טֻמְאָה</b>. שנחשבת לכלי חדש ומקבלת טומאה מדין תכשיט.
<h3> יא</h3>
<b>שְׁפוֹפֶרֶת שֶׁל זֶהָבִים</b>. קנה שהצורפים נושפים דרכו אוויר כדי ללבות את הגחלים ולהתיך את הזהב.
<b>וְשֶׁל זַגָּגִין</b>. המתיכים זכוכית.
<b>וְשֶׁל נַפָּחִין</b>. המלבנים ברזל.
<b>וְשֶׁל עוֹשֵׂי זְכוּכִית</b>. הנושפים לתוך כדור של זכוכית לוהטת וכך יוצרים כלי.
<b>שֶׁנֶּחְלְקָה לְאָרְכָּהּ טְהוֹרָה</b>. שאי אפשר לנשוף דרכה.
<b>לְרָחְבָּהּ אִם מְשַׁמֶּשֶׁת מֵעֵין מְלַאכְתָּהּ רִאשׁוֹנָה</b>. שנשארה באורך המספיק לכך.
<h3> יב</h3>
<b>כַּלְבָּא</b>. צבת, מלקחיים.
<b>שֶׁל סַפָּרִים</b>. שתולשים בה שער.
<b>וְשֶׁל רוֹפְאִים</b>. המשתמשים בה לצרכים כירורגיים.
<b>וְשֶׁל עוֹשֵׂי זְכוּכִית</b>. שמחזיקים באמצעותה את גוש הזכוכית הלוהטת כשעושים ממנו כלי.
<h3> יג</h3>
<b>שֶׁנִּטַּשְׁטְשָׁה</b>. שאינה מבריקה.
<h3> יד</h3>
<b>מַחַט שֶׁנִּטַּל קְצָתָהּ הַנָּקוּב</b>. הקצה שבו החור שדרכו משחילים את החוט.
<b>אוֹ עֻקְצָהּ</b>. הקצה המחודד.
<b>וְאִם הִתְקִינָהּ לִלְפֹּף עָלֶיהָ אֶת הַחוּט לִרְקֹם בָּהּ טְמֵאָה</b>. לכרוך סביבה חוט כדי שיהיה נוח יותר לרקום בו, שלשימוש זה אין צורך בחור המחט ובחודה והרי היא ככלי חדש וטמאה.
<b>אֲבָל מַחַט שֶׁל שַׂקִּים</b>. של תופרי שקים, שהיא גדולה ועבה.
<b>שֶׁנִּטַּל קְצָתָהּ הַנָּקוּב</b>. ואי אפשר לתפור בה.
<b>טְמֵאָה</b>. אף בלא שהתקינה לכך.
<b>מִפְּנֵי שֶׁהוּא רוֹשֵׁם בַּקָּצֶה הַשֵּׁנִי</b>. בקצה המחודד, שרגילים להשתמש בה לחריטה על לוח שעווה גם כשהיא שלמה, ולא בטלה מכל מלאכתה הראשונה (משנה אחרונה כלים יג,ה).
<h3> טו</h3>
<b>הַמַּחַט שֶׁלּוֹפְפִין עָלֶיהָ הַשָּׁנִי אוֹ הַזָּהָב</b>. שכורכים עליה חוטי שני או זהב.
<b>שֶׁאֵין מְלַאכְתָּהּ הַתְּפִירָה</b>. שמיועדת מתחילתה לליפוף.
<h3> טז</h3>
<b>אִם מְעַכֶּבֶת אֶת הַתְּפִירָה</b>. אם החלודה גורמת לכך שאי אפשר להשתמש במחט לתפירה.
<h3> יז</h3>
<b>שָׁפָן וְהִשְׁחִיזָן חָזְרוּ לְטֻמְאָתָן הַיְשָׁנָה</b>. כדין שברי כלי מתכת שעשה מהם כלים חדשים (לקמן יב,א).
<b>וְכֵן צִנּוֹרָה</b>. מחט ללא חור וחוד הכפופה בראשה כמין וו, ומשמשת לניקוי הנר מהפתילה השרופה.
<b>שֶׁפְּשָׁטָהּ</b>. יישר אותה.
<h3> יח</h3>
<b>מַפְתֵּחַ עָקֹם כְּמוֹ אַרְכֻּבָּה</b>. שהידית שלו בעלת זווית כעין ברך (המנעול בימיהם היה מהצד הפנימי של הדלת, וכדי לפתוח את הדלת מבחוץ היו מכניסים את היד דרך חור בדלת ותוקעים את שיני המפתח בתוך הבריח. השיניים היו מזיזות את הקפיץ התופס את הבריח ואז היה אפשר למשוך את הבריח בעזרת המפתח. כיפוף המפתח היה נצרך כדי לאפשר את האחיזה והמשיכה בבריח לאדם העומד מחוץ לדלת - ראה תרבות חומרית ח"א עמ' 49).
<b>שֶׁנִּשְׁבַּר מִתּוֹךְ אַרְכֻּבָּתוֹ טָהוֹר</b>. אם נשבר מתחת לזווית טהור, שאי אפשר לפתוח בו מבחוץ.
<b>וְכֵן מַפְתֵּחַ הֶעָשׂוּי כְּמִין גַּ"ם</b>. בצורת האות היוונית גמ"א שצורתה: Γ. שאין למפתח ארכובה אלא קו שבקצהו בליטה, בדומה למפתחות הפשוטים בימינו.
<b>שֶׁנִּשְׁבַּר מִתּוֹךְ גַּמּוֹ</b>. בנקודה שבה המפתח מתעקם.
<b>הָיוּ בּוֹ שִׁנַּיִם וּנְקָבִים וכו'</b>. שבקצה המפתח יש בליטות וחורים שנכנסים למנעול ופותחים אותו.
<b>טָמֵא שֶׁעֲדַיִן מַפְתֵּחַ הוּא</b>. שגם כשנשבר יש לו צורת מפתח.
<b>נִטְּלוּ הַשִּׁנַּיִם טָמֵא מִפְּנֵי הַנְּקָבִים וכו'</b>. שעדיין יש לו צורת מפתח.
<b>אוֹ שֶׁנִּפְרְצוּ הַנְּקָבִים זֶה לְתוֹךְ זֶה</b>. ונעשו נקב אחד.
<h3> יט</h3>
<b>לְהָרִים בּוֹ הַדֶּשֶׁן</b>. האפר שבתנור.
<b>שֶׁנִּטְּלָה כַּפּוֹ</b>. הוסרה ממנו.
<b>טָמֵא מִפְּנֵי שִׁנָּיו</b>. שעדיין אפשר להשתמש בו כמזלג, וכן אם ניטלו שיניו אפשר להשתמש בו ככף.
<b>וְכֵן מִכְחוֹל שֶׁנִּטְּלָה כַּפּוֹ שֶׁגּוֹרְפִין בָּהּ הַכֹּחַל</b>. כלי לצביעת העין שבקצהו כפית קטנה לגרוף בה את הצבע.
<b>טָמֵא מִפְּנֵי הַזָּכָר שֶׁכּוֹחֲלִין בּוֹ הָעַיִן</b>. מפני שאפשר להשתמש בקצה השני של הכלי שהוא מחודד ובו צובעים את העין.
<h3> כ</h3>
<b>כַּף כִּסְבָכָה</b>. עשויה כרשת.
<b>וְכֵן עֵט שֶׁל מַתֶּכֶת שֶׁכּוֹתְבִין בְּרֹאשׁוֹ הָאֶחָד</b>. על ידי חריטה בשעווה או על ידי הטבלה בדיו ורישום על קלף.
<b>וּמוֹחֲקִין בְּרֹאשׁ הַשֵּׁנִי</b>. שקצהו השני רחב יותר ובו מחליקים את השעווה שחרטו בה אותיות או שהוא חד ומגרדים בו את האותיות מהקלף.
<b>כְּדֵי שֶׁיַּגִּיעַ לְקִשְׁרֵי אֶצְבְּעוֹתָיו</b>. למקום שבו האצבעות מחוברות לכף היד.
<b>אִם נִשְׁאַר מֵאָרְכּוֹ מְלֹא פַּס יָדוֹ</b>. באורך השווה לרוחב כף היד.
<h3> כא</h3>
<b>קַרְדֹּם</b>. כלי של נגרים שיש לו שני צדדים.
<b>וְהוּא הַצַּד שֶׁהֶחָרָשׁ מְנַגֵּר בּוֹ</b>. מפסל בו את העץ, והוא עשוי כפטיש שקצהו רחב ושטוח.
<b>בֵּית בִּקּוּעוֹ</b>. הצד החד והמעוגל המשמש לביקוע העצים.
<b>מַקּוֹפוֹ</b>. החור של הקרדום שלתוכו מכניסים את ידית העץ.
<b>טָהוֹר</b>. שאי אפשר להכות בקרדום ללא הידית.
<h3> כב</h3>
<b>חַרְחוּר שֶׁנִּפְגַּם</b>. אזמל רחב המשמש להסרת העפר הנדבק במחרשה ולסילוק שורשים המעכבים את המחרשה שניטל חלק מחודו.
<b>מַקּוֹפוֹ</b>. החור שבו מכניסים את העץ המשמש כקת החרחור.
<h3> כג</h3>
<b>הַמַּרְדֵּעַ וְהוּא הַמַּלְמָד וכו'</b>. בהלכה זו מבואר מהו החרחור שנזכר בהלכה הקודמת וכן שאר חלקי המרדע שיוזכרו לקמן (כ,יב, כח,ד).
<b>וְזֶה הַבַּרְזֶל נִקְרָא דָּרְבָן</b>. שדוקרים בו את הבהמה כדי להמריצה ולכוונה.
<h3> כד</h3>
<b>מְנִיקִית שֶׁל מַתֶּכֶת שֶׁהִיא כְּמוֹ שְׁפוֹפֶרֶת שֶׁנִּטְמְאָה</b>. צינור מתכת קטן, המשמש כקשית לשתייה מהחבית או לשימושים אחרים.
<b>מִשֶּׁיִּקְבַּע אוֹתָהּ בַּמַּקֵּל</b>. בראש המקל, לשם נוי.
<b>אוֹ בַּדֶּלֶת</b>. בתחתית הדלת, כדי שלא תירקב מהלחות שבקרקע.
<b>וִיחַבְּרֶנָּה עִם הָעֵץ תִּטְהָר</b>. שבטלה משימושה הישן ולכן נטהרת מטומאתה.
<b>לֹא נִטְמֵאת וּקְבָעָהּ בַּמַּקֵּל אוֹ בַּדֶּלֶת הֲרֵי זוֹ מְקַבֶּלֶת טֻמְאָה בִּמְקוֹמָהּ</b>. שאין הקביעה מבטלת את המניקית מלהיות כלי אלא רק עושה אותה ככלי חדש ומקבלת טומאה מכאן ולהבא (כס"מ, ח"ד כלים ב"מ ד,י). ויש מפרשים שאין חילוק בין טהרה מטומאה ישנה לקבלת טומאה להבא, אלא שמניקית שחיברה לעץ וקבעה במסמרים נטהרה לגמרי, אבל אם רק קבע את המניקית ולא חיברה לעץ במסמרים וניתן לפרקה ולהשתמש בה, המניקית לא נטהרה (ערוה"ש רד,יז, חזו"א כלים יח,יא וראה סד"ט כלים קלו,ב).
<b>דַּף שֶׁל נַחְתּוֹמִין שֶׁל מַתֶּכֶת</b>. לוח מתכת שהאופה מסדר עליו את הבצק.
<b>שֶׁקְּבָעוֹ בַּכֹּתֶל טָמֵא</b>. שאפשר להמשיך ולהניח עליו את הבצק.
<h2>פרק יב</h2>
<h3> א</h3>
<b>הִתִּיכָן וְחָזַר וְעָשָׂה מֵהֶן כֵּלִים אֲחֵרִים חָזְרוּ לְטֻמְאָתָן הַיְשָׁנָה</b>. אם התיך את השברים ועשה מהם כלי חדש הוא טמא באותה טומאה שבה היה טמא הכלי הראשון לפני שנשבר.
<b>וְאֵין לִכְלֵי מַתָּכוֹת טָהֳרָה גְּמוּרָה עַד שֶׁיִּטְבְּלֵם בַּמִּקְוֶה כְּשֶׁהֵן שְׁלֵמִים</b>. אבל אם טבל את השברים ועשה מהם כלי, אין הטבילה מועילה, ואם עשה מהם כלי הוא חוזר לטומאתו הישנה.
<h3> ב</h3>
<b>גְּזֵרָה שֶׁמָּא יִטְמָא לוֹ כְּלִי וכו'</b>. חכמים חששו שיבואו להשוות את דין הכלי שהותך לדין הכלי שהוטבל ויאמרו שכשם שהכלי שנשבר והותך טהור לגמרי מיד, כך הכלי שהוטבל טהור לגמרי מיד לאחר טבילתו. ואין הדין כן אלא כלי שטבל מטומאתו איננו טהור לגמרי ועדיין פוסל את התרומה עד שיגיע הערב לאחר טבילתו (הלכות שאר אבות הטומאות י,א, הלכות תרומות ז,ב). וגזרו דווקא בכלי מתכות שאפשר לחברם בהתכה ולא ניכר בהם שנשברו. אבל בשאר הכלים לא גזרו משום שכאשר מתקנם ניכר בהם שנשברו, שכן צריך לחברם במסמרים או בתפירה חדשה וכדומה, ולכן לא חששו שיבואו לטהרם בשבירה ולחברם (ראה ר"ש כלים ב,א).
<h3> ג</h3>
<b>נִטְמָא בְּמֵת</b>. וצריך להזות עליו מי חטאת ביום השלישי וביום השביעי לטומאתו ואחר כך להטבילו (הלכות פרה יא,א).
<b>וְאֵין הַזָּיָה שֶׁקֹּדֶם הֶתֵּךְ מִצְטָרֶפֶת לַהַזָּיָה שֶׁאַחַר הֶתֵּךְ</b>. ההזיה על הכלי הישן אינה מצטרפת להזיה על הכלי החדש.
<h3> ד</h3>
<b>בַּרְזֶל טָמֵא שֶׁבְּלָלוֹ עִם בַּרְזֶל טָהוֹר</b>. התיך ברזל מכלי שנטמא עם ברזל טהור ועשה מהם כלי.
<b>וְאִם רֹב מִן הַגְּלָלִים אֵינוֹ מְקַבֵּל טֻמְאָה</b>. כדין כלי גללים שאינם מקבלים טומאה (לעיל א,ו).
<h3> ה</h3>
<b>כְּלֵי מַתָּכוֹת הַטְּהוֹרִים שֶׁאֲנָכָן בַּאֲנָךְ טָמֵא</b>. כלים שנשחקו וציפה אותם במתכת טמאה שהתיכה כדי לחדשם.
<b>טְמֵאִים</b>. שהציפוי אינו דבר נפרד מהכלי אלא עיקרו, שהרי ללא הציפוי הכלי אינו ראוי לשימוש, ולכן דין הכלי כדין הציפוי.
<b>אֲבָל הָעוֹשֶׂה כֵּלִים מִן הָאֲנָךְ הַטָּמֵא</b>. שגירד את הציפוי מן הכלי ועשה ממנו כלי חדש.
<b>הֲרֵי הֵן טְהוֹרִים</b>. שדבר זה אינו שכיח ולכן לא גזרו חכמים על כך (חוק נתן, תס"ר כלים עמ' 32).
<h3> ו</h3>
<b>קַרְדֹּם שֶׁעָשָׂהוּ מִן הַבַּרְזֶל הַטָּהוֹר וְעָשָׂה עֻשְׁפּוֹ מִן הַטָּמֵא</b>. לקרדום שני צדדים שאחד משמש לביקוע עצים, והשני משמש לפיסול ונגרות ונקרא עושף (לעיל יא,כא).
<b>הֲרֵי זֶה טָמֵא</b>. שעיקר מלאכת הכלי היא לפיסול בעץ ולא לביקוע.
<h3> ז</h3>
<b>קַרְדֹּם טָהוֹר שֶׁחֲסָמוֹ בְּבַרְזֶל טָמֵא</b>. ציפה את חודו בברזל מחוזק, ואותו הברזל היה טמא.
<b>טָהוֹר</b>. שהולכים אחרי עיקר הכלי, מפני שמכת הקרדום מבוססת על הכח שנוצר ממשקל הקרדום וניתן להשתמש בו בלא חיסום, אבל בכלים שמלאכתם תלויה בכך שיש להם קצה חד הולכים אחר החיסום (לעיל יא,ז, ח"ד כלים ב"מ א,ג).
<h3> ח</h3>
<b>קִיתוֹן</b>. ספל.
<b>וְשׁוּלָיו</b>. תחתית הכלי.
<b>הַכֹּל הוֹלֵךְ אַחַר הַמְקַבֵּל הָעוֹשֶׂה מְלָאכָה</b>. השוליים הם העיקר בספל מפני שהם עושים אותו לכלי קיבול.
<h3> ט</h3>
<b>כְּגוֹן שֶׁנִּטְמָא בַּעֲבוֹדָה זָרָה</b>. ראה הלכות שאר אבות הטומאות ו,א.
<h3> י</h3>
<b>לְפִי שֶׁעִקַּר טֻמְאָתָן מִדִּבְרֵי סוֹפְרִים כְּמוֹ שֶׁבֵּאַרְנוּ</b>. לעיל א,ה.
<b>לֹא גָּזְרוּ עֲלֵיהֶן בְּטֻמְאָה יְשָׁנָה</b>. ואינם דומים לכלי מתכות שנטמאו בטומאה מדברי סופרים שיש ספק אם חוזרים לטומאתם הישנה או לא (כמבואר בהלכה הקודמת). שלכלי מתכות יש אפשרות להיטמא מן התורה, ואילו כלי זכוכית אינם מקבלים טומאה כלל מדין תורה ולא גזרו בהם כלל (תוספות שבת טז,א).
<b>אֵינָן מְקַבְּלִין טֻמְאָה לְפִי שֶׁאֵינָן דּוֹמִין לִכְלֵי חֶרֶשׂ</b>. ששברי כלי חרס מקבלים טומאה אם הם ראויים לקבלה (לקמן יח,י). אבל שברי כלי זכוכית אינם מקבלים טומאה מפני שהם פוצעים את הידיים ואין דרך להשתמש בהם.
<b>אֵין הַשּׁוּלַיִם מְקַבְּלִין טֻמְאָה אַף עַל פִּי שֶׁהֵן כַּקְּעָרָה</b>. אף שתחתית הכלי עשויה כקערה קטנה הפוכה וכשנשבר הכלי אפשר להפוך את השוליים ולהשתמש בהם (ראה פה"מ כלים ל,א).
<b>וְאִם קִרְסֵם אֶת מְקוֹם הַשֶּׁבֶר וְשָׁפוֹ בְּשׁוֹפִין</b>. החליק ושייף את מקום השבר.
<b>הֲרֵי זוֹ מְקַבֶּלֶת טֻמְאָה</b>. שאפשר להשתמש בה מבלי להיפצע.
<h3> יא</h3>
<b>צְלוֹחִית קְטַנָּה</b>. צנצנת בעלת צוואר צר.
<b>שֶׁנִּטַּל פִּיהָ</b>. נשבר צווארה.
<b>מִפְּנֵי שֶׁאֵין מַכְנִיסִין הַיָּד לְתוֹכָהּ אֶלָּא יוֹצֵק מִמֶּנָּה</b>. ואינו נוגע במקום השבר החד.
<b>אֲבָל גְּדוֹלָה הַנִּטֶּלֶת בִּשְׁתֵּי יָדַיִם שֶׁנִּטַּל פִּיהָ טְהוֹרָה</b>. שמכלי גדול אין יוצקים אלא לוקחים ממה שבתוכו בידיים והן עלולות להישרט.
<b>פַּלְיָטוֹן</b>. בושם.
<b>מִפְּנֵי שֶׁחוֹבֶלֶת בְּאֶצְבָּעוֹ בְּשָׁעָה שֶׁמּוֹצִיא הַבֹּשֶׂם מִתּוֹכָהּ</b>. שאין יוצקים את הבושם אלא נוטלים ממנו כמות קטנה באצבע.
<h3> יב</h3>
<b>לְגִינִים</b>. כדים גדולים.
<b>מִפְּנֵי שֶׁהוּא מַתְקִינָן לִכְבָשִׁים</b>. לכבוש בהם אוכל בחומץ או ביין. ואף שהכלי חד ועלול לפצוע הדרך להשתמש בו כיוון שמכניסים את הכבשים פעם אחת ומוציאים אותם לאחר זמן רב ולא באופן תדיר.
<h3> יג</h3>
<b>כּוֹס שֶׁנִּפְגַּם רֻבּוֹ</b>. ששפת הכוס שבורה מעט ואינה חלקה ברוב היקף השפה.
<b>טָהוֹר</b>. שהפגימה פוצעת את השפתיים ואי אפשר לשתות בה.
<b>נִפְגַּם בּוֹ שְׁלִישׁ הֶקֵּפוֹ בְּרֹב גָּבְהוֹ</b>. ששליש מדופן הכוס נשבר ונשאר במקום השבר פחות מחצי גובהה.
<b>בְּבַעַץ</b>. בדיל.
<b>טָהוֹר</b>. שהקלו בכלי זכוכית שטומאתם דרבנן (סד"ט כלים רסד,ב). ויש מפרשים שבזכוכית הסתימה נופלת בקלות ולכן אינה נחשבת סתימה (ערוה"ש רו,יד, וראה ח"ד כלים ב"ב ז,ט).
<b>וְהַכּוֹס וְהַצְּלוֹחִית שֶׁנִּקְּבוּ בֵּין מִלְּמַעְלָה בֵּין מִלְּמַטָּה טְהוֹרִין</b>. שהמשקים יוצאים דרך הנקב ואי אפשר לשתות או למזוג מהם.
<h3> יד</h3>
<b>הַתַּמְחוּי</b>. קערה גדולה להגשת אוכל.
<b>מִלְּמַעְלָה טְמֵאִים</b>. שעדיין אפשר להשתמש בחלק השלם ולתת בו משקים.
<b>אִם יְכוֹלִין לְקַבֵּל אֶת הַחַמִּין כַּצּוֹנֵן טְמֵאִים</b>. אם יכולים לתת בתוכם מים חמים והסדק לא יתרחב ויגרום לפיצוץ הכלי.
<b>וְאִם לָאו טְהוֹרִים</b>. שתשמישם הוא להגיש בהם אוכל חם, ואם אינם ראויים לכך בטלו ממלאכתם.
<h3> טו</h3>
<b>הַכּוֹסוֹת הַחֲתוּכִין</b>. שבתהליך ייצורן נחתכו שפתותיהן ולא הוחלקו.
<b>אַף עַל פִּי שֶׁשִּׂפְתוֹתֵיהֶן סוֹרְכִין אֶת הַפֶּה</b>. שורטים קצת את הפה כששותים מהם.
<b>מְקַבְּלִין טֻמְאָה</b>. שכך נעשו מתחילתן ומשתמשים בהן אף באופן זה.
<h3> טז</h3>
<b>הָאֲפַרְכֵּס</b>. משפך גדול.
<b>שֶׁהֲרֵי הוּא כְּמוֹ מַחַץ שֶׁאֵינוֹ מְקַבֵּל</b>. שהוא כחבית גדולה שאין לה תחתית ואינה יכולה לשמש ככלי קיבול ולכן טהור.
<h3> יז</h3>
<b>אַף עַל פִּי שֶׁהִיא מְקַבֶּלֶת</b>. שהיא מעוגלת ויכולה לשמש ככלי קיבול.
<b>הַתַּרְוָד שֶׁל זְכוּכִית שֶׁהוּא מְקַבֵּל</b>. כף שנותנים בתוכה נוזלים.
<b>אַף עַל פִּי שֶׁכְּשֶׁמַּנִּיחוֹ עַל הַשֻּׁלְחָן נֶהְפָּךְ עַל צִדּוֹ וְאֵינוֹ מְקַבֵּל</b>. מפני שהוא עגול אינו יכול לעמוד ונוטה על צדו כך שהנוזלים נשפכים ממנו.
<b>הֲרֵי זֶה מְקַבֵּל טֻמְאָה</b>. שהוא עשוי מתחילתו לקבל על ידי שמחזיקים אותו ביד.
<h3> יח</h3>
<b>תַּמְחוּי שֶׁל זְכוּכִית שֶׁעָשָׂהוּ מַרְאָה</b>. קערה שעשה ממנה מראה שהיא זכוכית שמסתכלים דרכה ובגלל צורתה המעוגלת הדברים נראים דרכה באופן מעוות — קטנים או גדולים יותר מגדלם האמתי (פה"מ כלים ל,ב).
<b>מְקַבֵּל טֻמְאָה</b>. דינו עדיין כקערה המקבלת טומאה, שנעשה מתחילתו לשם כלי קיבול ואינו נטהר בשינוי השימוש בלבד.
<b>וְאִם מִתְּחִלָּה עָשָׂהוּ לְמַרְאָה כְּדֵי שֶׁיִּהְיוּ דְּבָרִים שֶׁמַּנִּיחִין בּוֹ נִרְאִין מֵאֲחוֹרָיו הֲרֵי זֶה טָהוֹר</b>. אם עשה את הכלי לשם נוי, שמניח דברים יפים בתוך הזכוכית ומסתכלים בהם דרכה, הכלי טהור אף על פי שהוא כלי קיבול, שתכלית הכלי מתחילת עשייתו היא לראייה דרכו ולא לקבלה.
<h2>פרק יג</h2>
<h3> א</h3>
<b>כְּבָר בֵּאַרְנוּ בְּכַמָּה מְקוֹמוֹת</b>. הלכות הלכות טומאת מת ו,ג, הלכות פרה יד,א, הלכות מטמאי משכב ומושב ח,ב ועוד.
<b>שֶׁאֵין כְּלִי חֶרֶשׂ מִתְטַמֵּא אֶלָּא מֵאֲוִירוֹ</b>. שאינו נטמא כאשר הטומאה נוגעת בו מבחוץ אלא כאשר הטומאה נמצאת באוויר שבתוך הכלי, גם כשאינה נוגעת בכלי מבפנים. ובטעם הדבר יש שהסבירו שמכיוון שחרס הוא חומר ירוד, חשיבותו של כלי החרס איננה מצד החומר שלו אלא מפני שיש לו תוך שאפשר להשתמש בו, ולכן מיטמא רק מתוכו (רלב"ג סוף פרשת שמיני עמ' 318, וכעין זה ראה אמת ואמונה אות פח).
<b>אוֹ בְּהֶסֵּט הַזָּב</b>. כשהזב מזיז את הכלי הריהו מטמא אותו גם מבלי שנוגע בו (הלכות מטמאי משכב ומושב ח,ב). ואף על פי שכלי חרס אינו נטמא על ידי נגיעה בגבו, נטמא הוא על ידי היסט הזב מפני שהמסיט הרי הוא כמי שנוגע בכל הכלי, ולכן נחשב כאילו נגע הזב בכלי מתוכו (ראה הלכות טומאת מת ו,ג).
<b>וּשְׁאָר כָּל הַכֵּלִים שֶׁנָּגְעָה בָּהֶן הַטֻּמְאָה נִטְמְאוּ</b>. בין אם נגעה בהם הטומאה מבחוץ ובין מבפנים.
<b>נִמְצָא הַטָּמֵא בִּכְלֵי חֶרֶשׂ טָהוֹר בְּכָל הַכֵּלִים</b>. כשהטומאה נמצאת באוויר הכלי.
<b>וְהַטָּמֵא בְּכָל הַכֵּלִים טָהוֹר בִּכְלֵי חֶרֶשׂ</b>. כשהטומאה נוגעת בכלי מבחוץ.
<h3> ג</h3>
<b>אֵין כְּלִי חֶרֶשׂ מְטַמֵּא כֵּלִים מֵאֲוִירוֹ</b>. שהפסוק האמור בטומאת כלי חרס נאמר רק לגבי אוכל ומשקה, כפי שנאמר: "וכל כלי חרש אשר יפל מהם אל תוכו כל אשר בתוכו יטמא... מכל האכל אשר יאכל... וכל משקה אשר ישתה" (ויקרא יא,לג-לד).
<b>וְחוֹזְרִין וּמְטַמְּאִין אֶת הַכֵּלִים</b>. שחכמים גזרו שמשקים טמאים מטמאים את הכלים שנוגעים בהם (הלכות שאר אבות הטומאות ז,ב).
<b>וַהֲרֵי זֶה אוֹמֵר מְטַמְּאֶיךָ לֹא טִמְּאוּנִי וְאַתָּה טִמֵּאתַנִי</b>. כאילו הכלי אומר למשקה שבתוכו: אוויר כלי החרס שטימא אותך לא טימא אותי, אך אתה טימאת אותי.
<h3> ד</h3>
<b>כְּלִי חֶרֶשׂ שֶׁנָּגְעוּ מַשְׁקִין טְמֵאִין בַּאֲחוֹרָיו בִּלְבַד נִטְמְאוּ אֲחוֹרָיו כִּשְׁאָר כָּל הַכֵּלִים</b>. מדין תורה משקים שאינם אב הטומאה אינם מטמאים כלים. אך חכמים גזרו שגם משקים שנטמאו מחמת אב הטומאה ונגעו בכלים, מטמאים אותם כאשר נגעו בהם מתוכם והם נעשים שני לטומאה ומטמאים תרומה וקדשים. ואם נגעו בהם מאחוריהם מטמאים את אחורי הכלים בלבד. וגזרה זו חלה גם על כלי חרס אף שבדרך כלל אינם מיטמאים מאחוריהם (הלכות שאר אבות הטומאות ז,א-ג).
<b>בְּשֶׁהָיָה לוֹ תּוֹךְ</b>. בית קיבול.
<b>שֶׁכָּל שֶׁאֵין לוֹ תּוֹךְ בִּכְלֵי חֶרֶשׂ אֵין אֲחוֹרָיו מִתְטַמְּאִין בְּמַשְׁקִין</b>. שאינו מקבל טומאה כלל (לקמן יח,א).
<b>נָגְעוּ אֳכָלִים אוֹ מַשְׁקִין בַּאֲחוֹרֵי כְּלִי חֶרֶשׂ הַטָּמֵא</b>. וכגון שנטמא מטומאה שנכנסה לתוכו (אבל אם נטמא במשקים טמאים שנגעו מאחוריו אינו מטמא מאכלי תרומה אלא משקי תרומה — ראה הלכות שאר אבות הטומאות ז,ו).
<h3> ה</h3>
<b>אֶחָד כְּלִי חֶרֶשׂ וכו'</b>. אין הבדל בין כלי שנכנסה טומאה לאווירו לבין כלי שהפך אותו על טומאה המונחת על הארץ.
<b>מִפִּי הַשְּׁמוּעָה</b>. מסורת חכמים בביאור המקראות.
<h3> ו</h3>
<b>הַשֶּׁרֶץ שֶׁנִּמְצָא לְמַטָּה מִנְּחֻשְׁתּוֹ שֶׁל תַּנּוּר שֶׁהוּא קַרְקָעִיתוֹ</b>. התנור בנוי כמבנה קטן על גבי הקרקע ואין לו תחתית בנויה אלא האדמה שתחתיו היא קרקעיתו, ובאדמה זו יש גומה ובה נמצא שרץ.
<b>הַתַּנּוּר טָהוֹר שֶׁאֲנִי אוֹמֵר חַי נָפַל</b>. שגם אם השרץ לא היה בגומה קודם שנבנה עליה התנור, ועבר בתוך התנור, אפשר שהיה אז חי, ושרץ חי אינו טמא.
<b>אַף עַל פִּי שֶׁכָּל הַכֵּלִים הַנִּמְצָאִים טְמֵאִים כְּמוֹ שֶׁבֵּאַרְנוּ</b>. שגזרו חכמים טומאה על כלים שנמצאו שמא נטמאו מזב או במת (הלכות שאר אבות הטומאות יג,יד).
<b>הֲרֵי הַתַּנּוּר טָהוֹר שֶׁאֲנִי אוֹמֵר שָׁם הָיוּ עַד שֶׁלֹּא בָּא הַתַּנּוּר</b>. שהיו טמונים באדמה לפני שנבנה מעליה התנור.
<b>נִמְצְאוּ בַּדֶּשֶׁן</b>. בתוך אפר שהוצא מן התנור (פה"מ כלים ט,ג). ויש מפרשים שהכלי נמצא בתחתית התנור מעורב עם אפר התנור (ר"ש שם). ובמקרים אלו מוכח שהמחט הייתה בתוך התנור.
<b>נִמְצְאוּ בִּנְחֻשְׁתּוֹ שֶׁל תַּנּוּר נִרְאִין אֲבָל אֵינָן יוֹצְאִין לַאֲוִירוֹ</b>. שקועות בקרקע אך צדן העליון בדיוק בגובה הקרקע כך שניתן לראותן אבל אינן בולטות לתוך חלל התנור.
<b>בַּבָּצֵק הַבֵּינוֹנִי שֶׁאֵינוֹ רַךְ בְּיוֹתֵר וְלֹא קָשֶׁה</b>. שאינו נוזל ומחלחל לסדקים וגם לא קשה ביותר שאינו נדבק לקיר התנור (פה"מ שם).
<h3> ז</h3>
<b>הַשֶּׁרֶץ שֶׁנִּמְצָא בָּעַיִן שֶׁל תַּנּוּר</b>. נקב בדופן התנור סמוך לתחתיתו שדרכו מכניסים את האש ומוציאים את האפר וניתן לפתחו ולסגרו (פה"מ כלים ח,ז) ולעתים היה בולט החוצה כמין ארובה.
<b>כִּירָה... כֻּפָּח</b>. לביאור ההבדל בין תנור, כירה וכופח ראה בביאור לעיל א,יג.
<b>אִם נִמְצָא מִן הַשָּׂפָה הַפְּנִימִית וְלַחוּץ</b>. תחת חלק העין הבולט מחוץ לדופן התנור.
<b>וְכֵן אִם נִמְצָא בַּאֲוִיר הָעַיִן</b>. תחת עובי כותל התנור.
<b>וַאֲפִלּוּ הָיָה שָׁם כַּזַּיִת מִן הַמֵּת</b>. שכזית מן המת מטמא באוהל, וכאן אינו מטמא את אוויר התנור אף על פי שהוא נמצא מתחת לעין התנור.
<b>אֶלָּא אִם כֵּן הָיָה בְּעֹבִי הָעַיִן פּוֹתֵחַ טֶפַח</b>. שיש בתקרת העין שיעור של טפח על טפח ובשיעור כזה עין התנור נחשבת לאוהל.
<b>שֶׁהֲרֵי מֵבִיא אֶת הַטֻּמְאָה לַאֲוִיר הַתַּנּוּר</b>. שטומאת מת עוברת מאוהל לאוהל דרך פתח (וכגון שפתח העין הוא בגודל של טפח על טפח — תפא"י כלים ח,ח).
<b>כְּמוֹ שֶׁנִּתְבָּאֵר בְּעִנְיַן טֻמְאַת מֵת</b>. הלכות טומאת מת יב,א.
<h3> ח</h3>
<b>נִמְצָא הַשֶּׁרֶץ בִּמְקוֹם הַנָּחַת הָעֵצִים</b>. פתח בתחתית הכירה שמוציאים דרכו את האש (פה"מ כלים ח,ח).
<b>נִמְצָא בִּמְקוֹם יְשִׁיבַת הַבַּלָּן</b>. המחמם את המים למרחץ.
<b>בִּמְקוֹם יְשִׁיבַת הַצַּבָּע</b>. שצובעים בדים על ידי הרתחה במים עם צבע.
<b>בִּמְקוֹם יְשִׁיבַת שׁוֹלְקֵי הַזֵּיתִים</b>. מבשלי הזיתים הקשים שאין שמנם יוצא בבית הבד (תפא"י שם).
<b>הַכֹּל טָהוֹר</b>. שכל המקומות הללו נמצאים מחוץ לכירה.
<h3> ט</h3>
<b>אֶלָּא אִם נִמְצֵאת הַטֻּמְאָה מִן הַסְּתוּמָה וְלִפְנִים</b>. בניין הכירה עצמה ולא מחוצה לה או מתחת לעובי קירותיה.
<h3> י</h3>
<b>שֶׁבְּאֶמְצָעוֹ כְּמוֹ רֶשֶׁת שֶׁל חֶרֶשׂ</b>. כמין מכסה.
<b>וּשְׂפָתוֹ שֶׁלְּמַעְלָה מִן הָרֶשֶׁת כְּמוֹ מַסְרֵק</b>. עשויה מבליטות שביניהן אוויר.
<b>שֶׁזֶּה הוּא תּוֹכוֹ שֶׁל כְּלִי זֶה</b>. אף שאין שם דופן שלמה נחשב לבית קיבול, שמקום זה הוא המשך בית הקיבול של הכלי וכך דרך השימוש בו (ערוה"ש רח,ט).
<h3> יא</h3>
<b>שְׂפָיוֹת</b>. דפנות.
<b>הָיְתָה הַפְּנִימִית עוֹדֶפֶת</b>. גבוהה יותר מהדפנות האחרות.
<b>כָּל הָאֳכָלִים וְהַמַּשְׁקִין שֶׁבָּאֲוִיר שֶׁבֵּין הַשָּׂפָה הַפְּנִימִית וּבֵין הָאֶמְצָעִית... טְהוֹרִים</b>. שהשפה הפנימית נחשבת כלי בפני עצמו והאוכלים שבין השפה הפנימית לאמצעית ובין האמצעית לחיצונה הם מבחוץ.
<b>הָיוּ שָׁווֹת</b>. בגובה זהה.
<h3> יב</h3>
<b>לְפָסִים</b>. מעין סירים קטנים או מחבתות עמוקות.
<b>זוֹ שֶׁיֵּשׁ בָּהּ הַשֶּׁרֶץ טְמֵאָה וּשְׁאָר הַלְּפָסִין טְהוֹרִים הֵן וְכָל הָאֳכָלִים שֶׁבָּהֶן</b>. אם השרץ בכלי הפנימי, הכלי החיצוני לא נטמא משום שהשרץ אינו נחשב בתוכו של הכלי החיצוני אלא בתוך תוכו. ואם השרץ בכלי החיצוני, האוכל שבכלי הפנימי לא נטמא משום שאינו נחשב בתוך הכלי החיצון אלא בתוך תוכו (לקמן יד,ח-ט). והכלי הפנימי עצמו לא נטמא שאין כלים נטמאים באוויר כלי חרס (לעיל ה"ג).
<b>הָיָה כָּל לְפָס מֵהֶן</b>. מהכלים הפנימיים (פה"מ כלים י,ח).
<b>נְקוּבָה בְּכוֹנֵס מַשְׁקֶה</b>. מנוקב כך שאם יניחו אותו במשקה ייכנס המשקה דרך הנקב (לקמן יט,א).
<b>כָּל הָאֳכָלִין וְהַמַּשְׁקִין שֶׁבְּכָל הַלְּפָסִין טְמֵאִים שֶׁהֲרֵי הַטֻּמְאָה בַּאֲוִיר כֻּלָּם</b>. שהאוכלים והמשקים נמצאים יחד עם השרץ בתוך הכלי החיצוני, והכלים הפנימיים אינם חוצצים כיוון שהם נקובים.
<b>כְּמוֹ שֶׁיִּתְבָּאֵר</b>. לקמן יד,ט.
<b>הִיא טְמֵאָה וְכֻלָּן טְהוֹרוֹת שֶׁהֲרֵי לֹא נִכְנַס שֶׁרֶץ לַאֲוִיר הָעֶלְיוֹנוֹת</b>. אלא מונח בכלי החיצון.
<b>וְאֵין שְׂפַת הַתַּחְתּוֹנָה עוֹדֶפֶת כְּדֵי לְטַמֵּא כָּל הָאֳכָלִין וְהַמַּשְׁקִין שֶׁבְּתוֹכָהּ</b>. הלכה זו קשה, מדוע אין הכלי החיצון מטמא את המשקים שבתוך הכלי הפנימי שהרי בפסקה הקודמת (וכן לקמן יד,ט) נאמר שכלי הנקוב בכונס משקה אינו מציל מפני הטומאה, (ועיין מרכה"מ וטהרת הכלים).
<b>הָיָה הַשֶּׁרֶץ בָּעֶלְיוֹנָה וְהָיְתָה שְׂפַת הַתַּחְתּוֹנָה עוֹדֶפֶת</b>. כאן מדובר שוב על כלים שלמים (רע"ב כלים י,ח), והשרץ בכלי הפנימי ושפת הכלי החיצוני גבוהה משפת הכלי הפנימי.
<b>וְכֵן הַתַּחְתּוֹנָה מִפְּנֵי שֶׁשְּׂפָתָהּ עוֹדֶפֶת הֲרֵי הַשֶּׁרֶץ בַּאֲוִירָהּ</b>. הכלי החיצוני טמא מפני ששפתו גבוהה משפת הכלי הפנימי והשרץ נחשב למונח בתוכו.
<b>וּשְׁאָר הַלְּפָסִין שֶׁבְּתוֹךְ הַתַּחְתּוֹנָה טְהוֹרִים</b>. האלפסים האמצעיים טהורים ששפתם אינה גבוהה משפת הכלי הפנימי והשרץ אינו נחשב למונח באווירם, וכן אינם נטמאים מאוויר הכלי החיצוני שהם נתונים בתוכו שאין כלי חרס נטמא מאוויר כלי חרס.
<b>וְאִם הָיָה בֵּינֵיהֶן מַשְׁקֶה טוֹפֵחַ</b>. משקה המרטיב את היד שנוגעת בו.
<b>כָּל שֶׁיֵּשׁ בָּהּ מַשְׁקֶה טוֹפֵחַ טְמֵאָה וכו'</b>. כל כלי מהכלים האמצעיים שיש בו משקה נטמא. שהמשקה נטמא מאוויר כלי חרס ומטמא את הכלי שנוגע בו.
<h3> יג</h3>
<b>טַבְלָה</b>. לוח, מגש.
<b>שֶׁהָיוּ קְעָרוֹת דְּבוּקִין בָּהּ בִּתְחִלַּת מַעֲשֶׂיהָ</b>. הטבלה והקערות נוצרו ככלי אחד ולא כשני כלים שהודבקו זה לזה.
<b>וְאִם הָיָה לַטַּבְלָה דֹּפֶן עוֹדֵף שֶׁנִּמְצְאוּ כָּל הַקְּעָרוֹת בְּתוֹכוֹ</b>. דופן מוגבהת הסובבת את כל הקערות.
<b>וְכֵן הַדִּין בְּבֵית הַתְּבָלִים שֶׁל חֶרֶשׂ</b>. כלי לתבלינים המחולק לתאים כדי שלא יתערבבו התבלינים זה בזה.
<b>וְקַלְמָרִין הַמַּתְאִימוֹת</b>. קסת לדיו המחולקת לשני חלקים.
<h3> יד</h3>
<b>בֵּית הַתְּבָלִין שֶׁל עֵץ שֶׁנִּטְמָא אֶחָד מִבָּתָּיו בְּמַשְׁקִין</b>. לעניין טומאת משקים דין כלי העץ דומה לכלי חרס, שכן משקים המטמאים מגזרת חכמים מטמאים את כל הכלים דווקא מתוכם, אך אם נפלו המשקים על אחורי הכלי נטמאו רק אחורי הכלי (ראה לעיל ה"ד).
<b>לֹא נִטְמְאוּ שְׁאָר הַבָּתִּים</b>. שהמשקים לא נפלו לתוכם.
<b>וְאִם יֵשׁ לוֹ דֹּפֶן עוֹדֵף וכו'</b>. שכל מה שבתוך הדופן העודפת נחשב לתוכו של כלי אחד וכולו נטמא כשנפלו לתוכו המשקים. אבל אם נפל שרץ לתוך הכלי, נטמאו כל הבתים גם אם לא הייתה לו שפה עודפת מפני שהשרץ מטמא כלים גם מאחוריהם ולכן כשהשרץ בתוך אחד התאים הוא נוגע באחורי התאים האחרים ונטמאו כולם.
<b>הָיוּ בָּתָּיו</b>. נראה שמדובר כאן בכלי עץ שנטמאו בשרץ שהם מיטמאים הן מתוכם והן מגבם, והנדון הוא אם הבתים נחשבים לכלי אחד. ובפסקה הקודמת דובר בטומאת משקים המטמאים רק מתוכו של הכלי, ואז אין די בכך שהבתים מחוברים זה לזה אלא צריך שתהיה להם שפה עודפת כדי שיחשבו כולם לתוכו של כלי אחד (ע"פ תוספתא כלים ב"ק ב,ז, וראה כס"מ שביאר באופן אחר).
<b>קְבוּעִין</b>. מחוברים.
<b>הֲרֵי אֵלּוּ חִבּוּר זֶה לָזֶה לַטֻּמְאָה וְלַהַזָּיָה</b>. שאם נטמא בית אחד נטמאו כל הבתים ואם נטמאו במת והיזו אפר פרה על אחד מהם נטהרו כולם.
<b>הָיוּ תְּקוּעִין בִּלְבַד</b>. מחוברים על ידי לחץ ללא מסמרים.
<b>הֲרֵי אֵלּוּ חִבּוּר לַטֻּמְאָה וְאֵינָם חִבּוּר לַהַזָּיָה</b>. שחיבור כזה אינו עושה את הבתים לכלי אחד ממש ולכן אינם חיבור להזיה.
<b>וְאִם הָיוּ בָּתָּיו נִטָּלִים וְנִתָּנִים</b>. שמוציאים ומחזירים אותם.
<h2>פרק יד</h2>
<h3> א</h3>
<b>כָּל הַמַּצִּיל בְּצָמִיד פָּתִיל בְּאֹהֶל הַמֵּת מַצִּיל בְּצָמִיד פָּתִיל בַּאֲוִיר כְּלִי חֶרֶשׂ</b>. אוהל שיש בו מת מטמא את כל מה שנמצא בתוכו. אבל אם יש בו כלי חרס או כלי שאינו מקבל טומאה שיש עליו כיסוי צמוד ומהודק, הרי הוא מציל את מה שבתוכו מלהיטמא מהאוויר (הלכות טומאת מת כא,א).
<b>וְכָל שֶׁאֵינוֹ מַצִּיל בְּאֹהֶל הַמֵּת אֵינוֹ מַצִּיל בַּאֲוִיר כְּלִי חֶרֶשׂ</b>. לפירוט דיני צמיד פתיל באוהל המת ראה שם פרקים כא-כב.
<h3> ב</h3>
<b>וּכְשֵׁם שֶׁאֵין צָמִיד פָּתִיל לַטֻּמְאָה בְּאֹהֶל הַמֵּת</b>. כלי המוקף צמיד פתיל מציל על מה שבתוכו מלהיטמא אך אינו מונע מהטומאה שבתוכו לטמא את מה שמחוצה לו (הלכות טומאת מת כ,א).
<h3> ג</h3>
<b>טַבַּעַת טְמֵאָה שֶׁהָיְתָה מֻבְלַעַת בְּתוֹךְ הַלְּבֵנָה</b>. כגון שהייתה בתוך הטיט כשנשרף ונעשה ללבנה (פה"מ כלים ט,ו).
<b>אַף עַל פִּי שֶׁאִם נָגַע כִּכַּר תְּרוּמָה בְּעֵץ זֶה אוֹ בִּלְבֵנָה זוֹ טָהוֹר</b>. שהרי לא נגע בטבעת ובמחט הטמאות אלא בלבנה ובעץ.
<b>הֲרֵי הֵן מְטַמְּאִין כְּלִי חֶרֶשׂ מֵאֲוִירוֹ</b>. שכלי חרס נטמא כשהטומאה באווירו גם ללא מגע, וכאן הטבעת או המחט נמצאות בתוך אוויר כלי החרס.
<h3> ד</h3>
<b>וְאִם מֵת שָׁם הַתַּרְנְגוֹל נִטְמָא הַתַּנּוּר</b>. אך אם נתעכל השרץ במעי התרנגול אינו מטמא עוד (ראה הלכות טומאת מת כ,ד).
<b>שֶׁהַבְּלוּעִין בַּחַי מַצִּילִין מִיַּד כְּלִי חֶרֶשׂ כְּדֶרֶךְ שֶׁמַּצִּילִין בְּאֹהֶל הַמֵּת</b>. טומאה הבלועה בבעל חיים או באדם חי אינה מטמאת באוהל או בכלי חרס אך אם בעל החיים מת אין הטומאה נחשבת כבלועה (שם ה"ב).
<h3> ה</h3>
<b>בְּתוֹךְ הַקְּמָטִין</b>. בין קיפולי הבשר.
<b>וְקָפַץ פִּיו</b>. סגר את פיו.
<b>הָיָה לוֹ בְּתוֹךְ קֻמְטוֹ כָּעֲדָשָׁה מִן הַשֶּׁרֶץ</b>. שהוא שיעורו לטומאה (הלכות שאר אבות הטומאות ד,ב).
<h3> ו</h3>
<b>חֲרָסִים</b>. חתיכות חרס.
<b>שֶׁנִּשְׁתַּמֵּשׁ בָּהֶן מַשְׁקִין טְמֵאִים וְנִגְּבוּ</b>. נספגו המשקים בתוך החרסים.
<b>וְנָפְלוּ לַאֲוִיר כְּלִי חֶרֶשׂ לֹא טִמְּאוּהוּ</b>. שאין דרכם של המשקים הבלועים בחרס לצאת מעצמם אלא על ידי הסקה בתנור.
<b>בְּמַשְׁקִין קַלִּים</b>. משקים שהם ראשון לטומאה.
<b>אֲבָל אִם נִבְלְעוּ בָּהֶן מַשְׁקִין חֲמוּרִין וכו'</b>. שהם אב הטומאה.
<b>וְהִקְפִּיד עָלָיו שֶׁיֵּצֵא</b>. שרוצה שהמשקים יצאו.
<b>בְּגֶפֶת חֲדָשָׁה</b>. פסולת לחה שנשארה מזיתים שנדרכו.
<b>הַבָּאָה מִמַּשְׁקִין טְמֵאִים</b>. כגון שאדם טמא דרך על הזיתים והשמן והמוהל שיצאו מהזיתים נטמאו ונבלעו בחזרה בגפת (תוספתא כלים ב"ק ו,יח).
<b>אֲבָל בִּישָׁנָה טָהוֹר</b>. שכבר התייבשה ואין בה משקה בלוע.
<b>נָגוּב</b>. יבש.
<b>אִם נָפַל לַאֲוִיר כְּלִי חֶרֶשׂ טִמְּאָהוּ שֶׁסּוֹף מַשְׁקֶה לָצֵאת</b>. שדרכם של המשקים לצאת מהספוג, לכן המשקה נדון כמונח בקופסה ולא כבלוע, ומטמא את התנור. ואם אין סופו של המשקה לצאת אינו מטמא את התנור. ואף על פי שאין דבר נחשב לבלוע אלא בבעלי חיים (לעיל ה"ד), שונה דינם של משקים מפני שכאשר הם נבלעים הם בטלים לגמרי בתוך הדבר שבו נבלעו ולכן בליעה בכלים מצילה אותם מלטמא (ראה תוס' אנשי שם כלים ט,ד, ח"ד כלים ב"ק ו,יט, חזו"א כלים יא,כ).
<b>וְכֵן חֲתִיכָה שֶׁל לֶפֶת וְשֶׁל גֶּמִי</b>. לפת וחוט העשוי מקנה גומא שבלעו משקים טמאים דינם כספוג.
<h3> ז</h3>
<b>כְּלִי חֶרֶשׂ שֶׁחֲלָקוֹ בִּמְחִצָּה... נִטְמָא הַכְּלִי כֻּלּוֹ</b>. אף על פי ששני החלקים מופרדים לחלוטין על ידי המחיצה.
<b>לְפִי שֶׁאֵין דֶּרֶךְ בְּנֵי אָדָם לַחֲלֹק כְּלִי חֶרֶשׂ כְּדֶרֶךְ שֶׁחוֹלְקִין הָאֹהָלִים</b>. אף על פי שבאוהל המת מחיצה מועילה בתנאים מסוימים והמת שנמצא בצד אחד אינו מטמא את מה שנמצא בצדה השני (ראה הלכות טומאת מת כד,ב). בכלי חרס המחיצה לא מועילה כיוון שאין דרך לחלק כלים וכל חלל הכלי נחשב כמקום אחד.
<h3> ח</h3>
<b>אַף עַל פִּי שֶׁהַטֻּמְאָה מְכֻוֶּנֶת בְּתוֹךְ כְּלִי חֶרֶשׂ</b>. שהטומאה נמצאת בחלק הכלי הפנימי שנמצא בתוך הכלי החיצוני.
<h3> ט</h3>
<b>אִם הָיָה בִּכְלִי שֶׁטֶף</b>. כלים שיש להם טהרה במקווה, כגון כלי עץ.
<b>בְּמוֹצִיא זֵיתִים</b>. נקב שיכול לצאת דרכו זית.
<b>שִׁעוּרוֹ בְּכוֹנֵס מַשְׁקֶה</b>. שאם יונח הכלי בתוך משקה, יחדור המשקה לכלי דרך הנקב (לקמן יט,א).
<h3> י</h3>
<b>סָתַם נֶקֶב כְּלִי חֶרֶשׂ וכו'</b>. כלי חרס ששפתו למעלה משפת התנור ויש בו נקב הסתום בזפת אינו נחשב לכלי שלם לעניין שתוכו ייחשב כנפרד מתוכו של התנור, אך מכיוון שכלי חרס מציל באוהל המת כשהוא סתום בזפת מדין צמיד פתיל, הסתימה בזפת מועילה להחשיב את הנקב כסתום ודינו ככלי המוקף צמיד פתיל, שאינו מונע מהטומאה שבתוכו לטמא אבל מציל את מה שבתוכו מלהיטמא (ח"ד כלים ב"ק ג,ד).
<b>כְּמוֹ שֶׁבֵּאַרְנוּ</b>. לעיל ה"ב.
<b>וּשְׁאָר כָּל הַכֵּלִים</b>. שאינם כלי חרס.
<b>אֵינוֹ מַצִּיל מִיַּד כְּלִי חֶרֶשׂ</b>. אין מצילים את מה שבתוכם מלהיטמא מאוויר כלי חרס, שכיוון שאינם מצילים בצמיד פתיל באוהל המת אין הסתימה בזפת מועילה בהם כלל.
<h3> יא</h3>
<b>כַּוֶּרֶת פְּחוּתָה</b>. שיש בה חור.
<h3> יב</h3>
<b>הַחֵמֶת וְהַכְּפִישָׁה</b>. החמת היא נוד עור, וייתכן שגם הכפישה האמורה כאן היא כלי העשוי מעור (ראה רש"י חולין קז,א; אמנם מצינו כפישה שעשויה מחומרים נוספים - ראה פה"מ טבול יום ב,ד).
<b>אַף עַל פִּי שֶׁבָּטְלוּ מִתּוֹרַת כֵּלִים הֲרֵי אֵלּוּ מַצִּילִין מִיַּד כְּלִי חֶרֶשׂ</b>. כיוון שאפשר לחתוך את החלק שבו נמצא הנקב ולהשתמש בשאר החמת או הכפישה ככלי חדש, כאשר הנקב נמצא למעלה משפת הכלי החיצון רואים כאילו הוא נחתך ושאר החמת או הכפישה הם ככלי חדש המציל מהטומאה (ח"ד כלים ב"ק ו,יב; וייתכן שדין זה יהיה נכון בכל הכלים שאם הנקב למעלה משפת הכלי החיצון הרי הכלי הנקוב מציל מפני הטומאה — ראה סד"ט כלים צו,א).
<h3> יג</h3>
<b>עוֹר פָּשׁוּט</b>. עור שטוח שאין לו בית קיבול.
<h3> יד</h3>
<b>מִנְּחֻשְׁתּוֹ שֶׁל תַּנּוּר</b>. קרקעית התנור.
<h2>פרק טו</h2>
<h3> א</h3>
<b>מִשֶּׁיִּצָּרְפוּ בַּכִּבְשָׁן</b>. משיישרפו ויתחזקו בכבשן. וקודם לכן הם כלי אדמה ואינם מקבלים טומאה (לעיל א,ו).
<b>הַתַּנּוּר וכו'</b>. התנור, הכיריים והכופח נבדלים משאר כלי החרס בכך שהם מקבלים טומאה גם כשהם מחוברים לקרקע (לקמן ה"ו), וגמר מלאכתם הוא בהבערת אש בתוכם כדי לאפות בהם.
<b>מִשֶּׁיַּסִּיקֶנּוּ כְּדֵי לֶאֱפוֹת בּוֹ סֻפְגָּנִין</b>. התנור עשוי כגליל או כחרוט ויש מקום לשים עליו קדרה אחת, וכן אופים בתוכו על ידי הדבקת הלחם לדפנותיו מבפנים. וגמר מלאכתו של התנור הוא כאשר מסיקים אותו עד שמתחמם באופן שניתן לאפות בו סופגנין שהם מיני מאפה רכים ותפוחים. ובתנור חדש נדרש היסק ממושך כדי להגיע לחום כזה (פה"מ כלים ה,א).
<b>הַכִּירָה</b>. עשויה כמלבן ויש מקום להניח עליה שתי קדרות.
<b>מִשֶּׁיַּסִּיקֶנָּה כְּדֵי לְבַשֵּׁל עָלֶיהָ בֵּיצַת תַּרְנְגֹלִין טְרוּפָה</b>. מעורבבת ומטוגנת בשמן.
<b>וּנְתוּנָה בָּאִלְפָּס</b>. מחבת עמוקה.
<b>הַכֻּפָּח</b>. כלי מרובע שיש מקום להניח עליו קדרה אחת, ויש המשתמשים בו לאפייה.
<h3> ב</h3>
<b>אִם הָיָה גָּדוֹל</b>. שרחבו ועוביו כשל תנור גדול שצולים ואופים בו.
<b>מִשֶּׁיַּתְחִיל בּוֹ אַרְבָּעָה טְפָחִים</b>. שיבנה לגובה של ארבעה טפחים, אף שעתיד להוסיף עליו.
<h3> ג</h3>
<b>תַּנּוּר שֶׁהֻסַּק מֵאֲחוֹרָיו</b>. מבחוץ.
<b>אוֹ שֶׁהֻסַּק שֶׁלֹּא לְדַעַת</b>. שלא בכוונה.
<b>אוֹ שֶׁהֻסַּק מִבֵּית הָאֻמָּן</b>. שבונה התנורים הסיק את התנור שלא על מנת לאפות בו.
<h3> ד</h3>
<b>לִהְיוֹת צוֹלֶה בּוֹ</b>. שאינו מדביק בדפנותיו פת וכדומה אלא תולה בחללו בשר לצלייה.
<b>לְלַבֵּן בּוֹ אוּנִין שֶׁל פִּשְׁתָּן</b>. את אגודות חוטי הפשתן היו משרים בקדרה עם מים ולאחר מכן היו מניחים את הקדרה עם הפשתן בתוך התנור כדי שיתחמם ויתלבן.
<b>שֶׁאֵין זֶה עוֹשֶׂה מְלָאכָה בְּגוּפוֹ שֶׁל תַּנּוּר</b>. שלצורך ליבון הפשתן אין צורך בדפנות התנור שישמרו על חום החלל כמו בצלייה ואפייה אלא רק באש שמתחת לקדרה (ח"ד כלים ב"ק ד,ד). ויש מפרשים שלצורך ליבון הפשתן חום התנור צריך להיות נמוך, והיסק שמטרתו להביא את התנור לחום כזה אינו נחשב להיסק שבו נגמרת מלאכת התנור (רמב"ם לעם, וראה ערוה"ש ריא,יג וחזו"א כלים ז,טז שפירשו באופנים נוספים).
<h3> ה</h3>
<b>תַּנּוּר שֶׁחֲצָצוֹ לִשְׁנַיִם</b>. שעשה מחיצה באמצע התנור לפני שהוסק התנור ונגמרה מלאכתו.
<b>וְהֻסַּק אֶחָד מֵחֲלָקָיו וְנִטְמָא בְּמַשְׁקִין</b>. שמטמאים כלים מדרבנן.
<b>הוּא טָמֵא וַחֲבֵרוֹ טָהוֹר</b>. שלא גזרו חכמים שיטמאו המשקים אלא את החלק שנגמרה מלאכתו וראוי לקבל טומאה.
<b>נִטְמָא בְּשֶׁרֶץ וְכַיּוֹצֵא בּוֹ מִטֻּמְאוֹת שֶׁל תּוֹרָה הַכֹּל טָמֵא</b>. שבטומאה שהיא מהתורה רואים את כל התנור ככלי אחד וטמא כולו (ערוה"ש ריב,ב).
<b>וְעֹבִי שֶׁבֵּינֵיהֶן</b>. המחיצה בין שני חלקי התנור.
<b>וְנִטְמָא אֶחָד מֵהֶן בְּמַשְׁקִין בָּאֲוִיר</b>. שהיו משקים טמאים באוויר הכלי.
<b>אֲבָל הִסִּיקוֹ וְאַחַר כָּךְ חֲצָצוֹ... נִטְמָא הַכֹּל</b>. שכל התנור נחשב לכלי אחד והמחיצה שנעשתה אחר כך אינה מועילה.
<h3> ו</h3>
<b>וּטְמֵאִים מִשּׁוּם כְּלֵי מַתָּכוֹת</b>. דיני טומאתם שווים לדיני טומאת כלי מתכת.
<b>וְלֹא בִּמְחֻבָּר לַקַּרְקַע כְּתַנּוּר וְכִירַיִם</b>. תנור וכיריים של חרס טמאים גם כשמחוברים לקרקע, אך תנור מתכת אינו מקבל טומאה כשמחובר לקרקע.
<b>וְאִם נִטְמְאוּ בְּמֵת נַעֲשִׂין אַב טֻמְאָה כִּשְׁאָר כְּלֵי מַתָּכוֹת</b>. אבל כלי חרס שנגע במת אינו נעשה אב הטומאה אלא ראשון בלבד (הלכות טומאת מת ה,ו).
<h3> ז</h3>
<b>וּסְתָמוֹ בְּטִיט</b>. מילא את הנקב בטיט.
<b>טְפֵלָה שֶׁל טִיט</b>. שכבה של טיט מבחוץ כדי לסתום את הסדק.
<b>מוּסָף שֶׁל טִיט</b>. תוספת לשפת התנור שנפגמה (ראה משנה אחרונה כלים ה,יא).
<b>כְּדֵי שֶׁיֵּצֵא בּוֹ הָאוּר</b>. שהאש יוצאת דרך הנקב.
<b>פִּטְפּוּטִין</b>. רגליים המשמשות חצובה לקדרה.
<b>מִתְטַמְּאָה מִשּׁוּם כִּירָה</b>. אף שעיקרה של הכירה ממתכת, הפטפוטים העשויים חרס מחשיבים אותה ככירה של חרס.
<b>מֵרְחָהּ בְּטִיט בֵּין מִבִּפְנִים בֵּין מִבַּחוּץ עֲדַיִן אֵינָהּ מְקַבֶּלֶת טֻמְאָה</b>. ככלי חרס, אלא ככלי מתכת. שבכירה, המשמשת לבישול על ידי נתינת הקדרה עליה, אין צורך לשמור את החום בתוכה אלא די בכך שאפשר להבעיר בתוכה אש והמירוח בטיט אינו הכרחי לשימוש בה. אבל בתנור שאופים את הלחם בתוכו צריך לשמור את חומו היטב, ולכן מריחתו בטיט הכרחית לשימוש בו ועושה אותו לכלי חרס (פה"מ כלים ה,יא).
<h3> ט</h3>
<b>כּוּר שֶׁל צוֹרְפֵי מַתָּכוֹת</b>. תנור או בור מצופה בטיט שבו מתיכים הצורפים את המתכת.
<b>שֶׁיֵּשׁ בּוֹ בֵּית שְׁפִיתָה</b>. מקום להעמיד בו קדרה.
<b>מִתְטַמֵּא כְּכִירָה</b>. שרק תנור וכיריים העשויים לבישול אוכל מקבלים טומאה (ערוה"ש ריב,יג).
<b>וְכֵן שֶׁל עוֹשֵׂי זְכוּכִית</b>. העושים זכוכית מחול.
<h3> י</h3>
<b>כִּבְשָׁן שֶׁל סַיָּדִין</b>. השורפים אבנים לעשות מהם סיד.
<b>וְשֶׁל זַגָּגִין</b>. מעצבי כלי זכוכית.
<b>וְשֶׁל יוֹצְרִים</b>. עושי כלי חרס. וטהורים מפני שאין הכבשן עשוי לבישול ולאפייה.
<b>הַפֻּרְנָה</b>. תנור אפייה שמניחים בו את המאפים או הקדרות על קרקע התנור (שלא כמו תנורים רגילים שבהם הפת מודבקת על דפנותיהם). וכיוון שאין משתמשים בפורנה עצמה, אינה נחשבת לכלי ואינה מקבלת טומאה.
<b>אִם יֵשׁ לָהּ דֹּפֶן מִתְטַמְּאָה</b>. שלעתים מניחים על הדופן את הקדרות ונמצא שמשתמשים בפורנה עצמה ולא רק בקרקע (משנה אחרונה כלים ח,ט).
<h3> יא</h3>
<b>טְפֵלָה</b>. ציפוי של טיט.
<b>וְאִם טְפָלוֹ מִבַּחוּץ בִּלְבַד מִתְטַמֵּא בְּמַגָּע וְאֵין מִתְטַמֵּא בָּאֲוִיר</b>. שאינו כלי גמור אך חכמים גזרו עליו טומאה, וגזרו שיטמא רק במגע כדי שיכירו שטומאה זו אינה מהתורה ולא ישרפו תרומה וקודשים שנגעו בתנור כזה (ח"ד כלים ב"ק ד,ג, והשווה לקמן יז,ה).
<b>חִבֵּר אֲבָנִים לַתַּנּוּר וְלֹא חִבְּרָם זוֹ לָזוֹ מִתְטַמְּאוֹת עִם הַתַּנּוּר</b>. שהן נחשבות לחלק מהתנור.
<b>חִבְּרָם זוֹ לָזוֹ וְלֹא חִבְּרָם לַתַּנּוּר הֲרֵי הֵן כְּטִירָה</b>. טירה היא מקום מוקף מחיצות לפני התנור שנותנים בו את הפת כשמוציאים אותה מן התנור. ואותו מקום נחשב לחלק מן התנור, ואם נטמא התנור נטמאת הטירה (אם היא גבוהה ארבעה טפחים, לקמן יז,ד).
<b>חָפַר בָּאָרֶץ וְעָשָׂה טִירָה טְהוֹרָה</b>. שאינה כלי, וקרקע אינה נטמאת.
<b>וְטִירַת הַכִּירָה טְהוֹרָה</b>. שאין צורך לעשות טירה לכירה אלא לתנור בלבד (ביאור הגר"א לתוספתא כלים ב"ק ד,ב).
<h3> יב</h3>
<b>שְׁתֵּי חָבִיּוֹת וּשְׁנֵי לְפָסִים שֶׁעֲשָׂיָן כִּירָה</b>. שמבעיר ביניהם אש ומניח את הסיר על החביות או האלפסים.
<b>בֵּינֵיהֶן מִתְטַמֵּא בַּאֲוִיר וּבְמַגָּע</b>. כדין כירה.
<b>וְתוֹכָן שֶׁל חָבִיּוֹת טָהוֹר</b>. שתוכן של החביות הוא כגב הכירה, וכלי חרס אינו מטמא מגבו.
<h3> יג</h3>
<b>לִהְיוֹת שׁוֹפֵת עֲלֵיהֶן אֶת הַקְּדֵרָה</b>. להניח עליהם קדרה.
<b>אַף עַל פִּי שֶׁעָשָׂה בְּרֹאשָׁן מָקוֹם בְּטִיט</b>. הדביק חתיכת טיט בראש המסמרים כדי להרחיבם (ר"ש כלים ו,א) או שעשה טבעת מטיט המחברת את המסמרים (תפא"י שם).
<b>הֲרֵי זוֹ טְהוֹרָה כְּכִירָה שֶׁל מַתֶּכֶת</b>. שאינה מקבלת טומאה כשמחוברת לקרקע (לעיל ה"ו). שמסמרי המתכת הם עיקר הכלי.
<b>אֵינָן מְקַבְּלוֹת טֻמְאָה כְּאִלּוּ הִיא כִּירָה שֶׁל אֶבֶן</b>. לעיל ה"ו.
<h3> יד</h3>
<b>הָעוֹשֶׂה שְׁתֵּי אֲבָנִים כִּירָה וכו'</b>. שבאבנים שהן גדולות די בשתיים, אך בפטפוטים שהם קטנים יש צורך בשלושה (תפא"י כלים ו,א).
<b>וְחִבְּרָן בְּטִיט</b>. חיבר אותן לארץ בטיט (וכן מירחם בטיט כמבואר בהלכה הקודמת).
<b>אֵינָהּ מְקַבֶּלֶת טֻמְאָה</b>. גם האבן המחוברת בטיט אינה נטמאת שאין זו כירה.
<h3> טו</h3>
<b>הָאֶבֶן</b>. המחוברת לקרקע בטיט (ר"ש כלים ו,ב).
<b>עָלֶיהָ וְעַל הַתַּנּוּר וכו'</b>. האבן מרוחקת מעט מהתנור ומניח את הקדרה מקצתה על האבן ומקצתה על התנור, וכן בכירה ובכופח. ובכל אלו נחשבת האבן לחלק מן התנור, הכופח או הכירה שמקבלים טומאה בפני עצמם.
<b>הַסֶּלַע</b>. אבן המחוברת לקרקע באופן טבעי (ר"ש כלים ו,ב).
<b>אֵינָהּ מְקַבֶּלֶת טֻמְאָה</b>. שהסלע או הכותל אינם כלי ואינם מקבלים טומאה, והאבן המחוברת בטיט אינה נטמאת מפני שפחות משתי אבנים המחוברות בטיט אינן נחשבות כירה כמבואר לעיל הי"ד.
<h3> טז</h3>
<b>כִּירַת הַטַּבָּחִים וכו'</b>. מוכרי בשר מבושל המסדרים שורה של אבנים כדי לתת עליהן הרבה קדרות, וכל קדרה מונחת על שתי אבנים.
<b>נִטְמֵאת אַחַת מֵהֶן</b>. שנכנסה טומאה לאוויר שבין שתי אבנים.
<b>לֹא נִטְמְאוּ כֻּלָּם</b>. שכל שתי אבנים נחשבות ככירה בפני עצמן.
<h3> יז</h3>
<b>שָׁלֹשׁ אֲבָנִים שֶׁחִבְּרָן בְּטִיט וַעֲשָׂיָן שְׁתֵּי כִּירוֹת</b>. הציבן וחיברן זו בצד זו והקדרה מונחת על שתי אבנים, והאבן האמצעית רחבה ומשמשת עם כל אחת מהאבנים החיצוניות כמקום שפיתה לעצמו.
<b>נִטְּלָה הָאֶבֶן הַחִיצוֹנָה שֶׁל כִּירָה הַטְּהוֹרָה הֻחְלְטָה הָאֶמְצָעִית כֻּלָּהּ לַטֻּמְאָה</b>. כל האבן האמצעית נטמאת מפני שבטלה הכירה הטהורה והיא משמשת רק לכירה הטמאה.
<b>אִם יָכוֹל לִשְׁפֹּת עַל שְׁתַּיִם חִיצוֹנוֹת יוֹרָה גְּדוֹלָה הֲרֵי הִיא טְמֵאָה וכו'</b>. אם אפשר להניח סיר גדול על שתי האבנים החיצוניות הרי הן עדיין ככירה אחת גדולה וטמאות. ואם הן מרוחקות יותר הרי אי אפשר להשתמש בהן ככירה וטהורות.
<b>הֶחֱזִיר אֶת הָאֶמְצָעִית הֲרֵי הַכֹּל טָהוֹר כְּשֶׁהָיָה</b>. שאין החזרת האבן בלא מירוח בטיט נחשבת לבניית הכירה מחדש.
<b>וְהוּא שֶׁיַּסִּיקֶנָּה לְכָל אַחַת מֵהֶן כְּדֵי לְבַשֵּׁל עָלֶיהָ אֶת הַבֵּיצָה</b>. כדין כירה חדשה שצריכה היסק (לעיל ה"א).
<h3> יח</h3>
<b>חֲצִי כָּל אֶבֶן מִשְּׁתֵי אַבְנֵי הַכִּירָה הָרִאשׁוֹנָה טָמֵא וכו'</b>. החצי הפנימי של כל אבן מאבני הכירה טמא, שהוא חלק מן הכירה הפנימית הטמאה.
<b>וַחֲצִי הָאֶבֶן טָהוֹר</b>. החצי החיצוני טהור, שהוא חלק מן הכירה החיצונית הטהורה.
<h3> יט</h3>
<b>דּוּכָן שֶׁל חֶרֶשׂ</b>. כלי חרס מלבני וחלול שחלקו העליון מנוקב. ממלאים אותו ברמץ חם ומניחים עליו את הקדרות לאחר הבישול.
<b>טָהוֹר מִשּׁוּם כִּירָה וְטָמֵא מִשּׁוּם כְּלִי קִבּוּל</b>. נחשב ככלי קיבול ולא ככירה, שאינו משמש לבישול אלא לשמירה על חום הקדרות.
<b>וְאִם נִקַּב אֵינוֹ מְקַבֵּל טֻמְאָה כִּכְלִי קִבּוּל מַה שֶּׁאֵין כֵּן בְּכִירָה</b>. שכירה מנוקבת או שבורה מקבלת טומאה עד שתפחת מגובה שלוש אצבעות (לקמן טז,א).
<b>הַצְּדָדִין שֶׁלּוֹ הַנּוֹגֵעַ בָּהֶן אֵינוֹ טָמֵא מִשּׁוּם כִּירָה</b>. דברי הרמב"ם אינם ברורים כל צרכם, וייתכן שמדובר בדוכן העומד בסמוך לכירה ואף על פי שלפעמים חלקים הסמוכים לכירה נטמאים עמה (כמו חצר הכירה — לקמן יז,ו), צדדי הדוכן הפונים לכירה אינם נחשבים לחלק מהכירה ואינם נטמאים עמה.
<b>הָרָחָב שֶׁלּוֹ שֶׁיּוֹשְׁבִין עָלָיו בִּשְׁעַת תַּבְשִׁיל</b>. מקום שטוח המחובר לדוכן ומשמש לישיבה.
<b>מִתְטַמֵּא אִם נִטְמָא הַדּוּכָן</b>. נחשב לחלק מהדוכן ולא לחלק מהכירה.
<b>וְכֵן הַכּוֹפֶה אֶת הַסַּל וּבָנָה כִּירָה עַל גַּבָּיו</b>. הפך סל שעשוי מעץ ובנה עליו כירה.
<b>הֲרֵי זוֹ טְמֵאָה מִשּׁוּם כְּלִי עֵץ לֹא מִשּׁוּם כִּירָה</b>. הסל טמא כדין כלי עץ ולא כדין הכירה אף על פי שהכירה בנויה על גביו.
<h2>פרק טז</h2>
<h3> א</h3>
<b>תַּנּוּר גָּדוֹל... וְהַקָּטָן</b>. ראה לעיל טו,ב.
<b>שֶׁאִם נִשְׁאַר בַּגָּדוֹל אַרְבָּעָה טְפָחִים</b>. בגובה התנור.
<b>וּבַקָּטָן רֻבּוֹ</b>. שרוב גובה התנור קיים.
<h3> ב</h3>
<b>לְכַתְּתוֹ</b>. לשברו, שכלי חרס אינו נטהר בטבילה אלא בשבירה בלבד.
<b>חוֹלְקוֹ לִשְׁלֹשָׁה חֲלָקִים</b>. חותך את התנור מלמעלה למטה כך שהיקף התנור מתחלק לשלושה.
<b>וְגוֹרֵר אֶת הַטְּפֵלָה</b>. מסיר את ציפוי הטיט.
<b>שֶׁאִי אֶפְשָׁר לְכַוֵּן</b>. אי אפשר למדוד במדויק איזה מהחלקים גדול יותר.
<b>טַבְלָה שֶׁל חֶרֶשׂ שֶׁיֵּשׁ לָהּ דֹּפֶן שֶׁנֶּחְלְקָה לִשְׁנַיִם</b>. מגש של חרס עם מסגרת שנשברה, ואפשר עדיין להשתמש בחלקיה להגשה אף שהמסגרת שלה אינה שלמה.
<b>טְהוֹרָה</b>. אם נתחלקה לחלקים שווים (ובטעם הדבר ראה תפא"י כלים יב,ו, סד"ט כלים קל,א, ערוה"ש ריד, ז-יב).
<h3> ג</h3>
<b>וְאֶחָד גָּדוֹל כִּשְׁנַיִם הַגָּדוֹל טָמֵא</b>. שאז הוא רוב התנור.
<b>וְהוּא שֶׁיַּסִּיקֶנּוּ</b>. כדין גמר מלאכה של תנור חדש (לעיל טו,א).
<b>הִרְחִיק מִמֶּנּוּ אֶת הַטְּפֵלָה וכו'</b>. הרכיב את החוליות ועליהן נתן חול או אבנים קטנות ועל גבי החול ציפה בטפלה מטיט.
<b>אֵינוֹ מְקַבֵּל טֻמְאָה לְעוֹלָם</b>. מפני שעל התנור עצמו אין טיט המחבר את החוליות זו לזו.
<b>הָיְתָה בּוֹ חֻלְיָה אַחַת שֶׁיֵּשׁ בָּהּ אַרְבָּעָה טְפָחִים הִיא מִתְטַמְּאָה בְּמַגָּע וְאֵין מִתְטַמֵּאת בָּאֲוִיר</b>. שטומאה זו מדברי חכמים, וכדי לעשות היכר שטומאה זו היא מדרבנן גזרו שיטמא במגע ולא באוויר (ח"ד כלים ב"ק יד,ד, והשווה לקמן יז,ה).
<h3> ד</h3>
<b>תַּנּוּר שֶׁבָּא מְחֻתָּךְ מִבֵּית הָאֻמָּן</b>. שהיוצר עשהו חתיכות רבות כעין עמודות שנועדו להיצמד זו לזו.
<b>וְעָשָׂה לוֹ סָמוֹכִים שֶׁמְּקַבְּצִין אוֹתוֹ לִהְיוֹת כְּאֶחָד</b>. עשה מבחוץ כעין חישוקים או תמוכות, שמצמידות את החתיכות העומדות זו לזו וכך נוצר היקף התנור.
<b>כְּשֶׁיָּסִיר אֶת הַסּוֹמְכִים אוֹתוֹ יִטְהַר</b>. שהסרת החישוקים היא כשבירה של התנור.
<b>וַאֲפִלּוּ הֶחֱזִירָן הֲרֵי הוּא טָהוֹר</b>. שלאחר שהתנור הוסק אין אפשרות לחבר את החלקים באופן הדוק (חידושי הריטב"א בבא מציעא נט,א).
<b>וְאֵינוֹ צָרִיךְ לְהַסִּיקוֹ שֶׁכְּבָר הֻסַּק</b>. אין דינו כתנור שנשבר לגמרי ותיקנו שצריך הסקה מחדש, אלא די בכך שהוסק קודם המירוח.
<h3> ה</h3>
<b>תַּנּוּר שֶׁחֲתָכוֹ חֻלְיוֹת</b>. לרחבו.
<b>וְנָתַן חוֹל בֵּין חֻלְיָה לְחֻלְיָה וְטָח בְּטִיט עַל הַכֹּל מִבַּחוּץ</b>. שנותן חוליה ועליה חול ומרכיב את החוליה הבאה על החול עד שמשלים את צורת התנור ואחר כך טח הכל בטיט מבחוץ ומחברו כולו.
<b>הֲרֵי זֶה מְקַבֵּל טֻמְאָה</b>. אף שהחול מפריד בין חוליה לחוליה, כיוון שהטיט דבוק בכל החוליות מבחוץ הוא מחברם לתנור שלם.
<h3> ו</h3>
<b>יוֹרַת הָעַרְבִיִּים שֶׁהוּא חוֹפֵר בָּאָרֶץ וְטָח בְּטִיט</b>. את דפנות הגומה, ומסיקים את הגומה ואחר כך אופים בה פת.
<b>אִם יָכוֹל הַטִּיט לַעֲמֹד בִּפְנֵי עַצְמוֹ</b>. ללא האדמה שמסביבו.
<b>וְאִם לָאו טָהוֹר</b>. שבטל ונחשב לחלק מהקרקע.
<h3> ח</h3>
<b>פִּטָּס</b>. כלי חרס גדול, כעין חבית.
<b>שֶׁקִּרְזְלוֹ</b>. ששבר את תחתיתו כדי שישמש כתנור.
<b>אַף עַל פִּי שֶׁמְּקַבֵּל עַל דָּפְנוֹתָיו כַּשִּׁעוּר</b>. כלי חרס שנשבר, עדיין מקבל טומאה אם כשמטים אותו על צדו הוא מקבל משקים בשיעור מסוים (המבואר לקמן יח,יד). אך הפיטס, כיוון שעשאו תנור בטל מתורת כלי ואינו מקבל טומאה אפילו כשמקבל משקים, וגם משום תנור אינו מקבל טומאה שעדיין צריך לצפותו מבפנים (ח"ד כלים ב"ק ד,טז).
<h3> ט</h3>
<b>תַּנּוּר שֶׁל סְדָקִין וכו'</b>. תנור העשוי מחתיכות חרס המחוברות זו לזו וציפה כל אחת מהחתיכות בטיט, אך לא ציפה את מקום הסדקים.
<b>אֵינוֹ מְקַבֵּל טֻמְאָה</b>. שהחלקים אינם מחוברים זה לזה ונחשבים כשברי כלים (ח"ד כלים ב"ק ד,י).
<b>גְּבָסִין</b>. גבס.
<b>חַרְסִית</b>. חרסים כתושים שעירב בהם מים ועשה מהם עיסה.
<h3> י</h3>
<b>סֶדֶק תַּנּוּר</b>. רווח שבין חלקי התנור.
<b>שֶׁנְּתָנוֹ כְּלַפֵּי זָוִית</b>. העמיד את התנור מול פינת הבית והתנור נוגע בשני הקירות כך שהסדק נמצא בחלל שבין הקירות לתנור.
<b>וּמֵרַח בְּטִיט מִן הַצְּדָדִין</b>. בחיבור שבין הקירות לתנור כך שחום התנור נשמר אך לא מירח על הסדק עצמו.
<b>טָהוֹר</b>. שהתנור עצמו אינו מחובר ונחשב כנתוץ (ערוה"ש רטו,יג).
<h3> יא</h3>
<b>דַּף שֶׁל תַּנּוּר</b>. חתיכה מדופן התנור.
<b>שֶׁנְּתָנוֹ בַּזָּוִיּוֹת לִהְיוֹת אוֹפֶה בּוֹ טָהוֹר</b>. שהוא כשברי תנור, ואין הכתלים מועילים להחשיבו כתנור שלם.
<b>וְאִם יֵשׁ בּוֹ רֹב תַּנּוּר מְקַבֵּל טֻמְאָה</b>. כמבואר לעיל ה"ג.
<h3> יב</h3>
<b>אֵינוֹ מִתְטַמֵּא אֶלָּא מֵעָפָר וּלְמַעְלָן</b>. וחצי התנור התחתון טהור, שכיוון שמילאו עפר, בטל מתורת תנור ודינו ככלי חרס רגיל המחובר לקרקע שטהור.
<b>וְאִם נִטְמָא בְּמַגָּע וְנָגְעָה טֻמְאָה בּוֹ מִתּוֹכוֹ נִטְמָא כֻּלּוֹ אַף מֵעָפָר וּלְמַטָּה</b>. שאף שהחלק התחתון טהור, חכמים גזרו עליו טומאה וכדי להבדיל בין טומאה מדברי חכמים לטומאה מהתורה גזרו שייטמא רק במגע ולא באוויר (אור שמח, ערוה"ש רטו,יד וכדלקמן יז,ה, אך ראה סד"ט כלים פז,א המבאר באופן אחר).
<h3> יג</h3>
<b>כִּירָה שֶׁנֶּחְלְקָה לְאָרְכָּהּ טְהוֹרָה</b>. שאי אפשר להניח עליה קדרות כלל.
<b>וּלְרָחְבָּהּ עֲדַיִן מְקַבֶּלֶת טֻמְאָה</b>. שאפשר להניח עליה קדרה אחת.
<h3> יד</h3>
<b>הַקְּלָתוֹת</b>. מעין בסיס עגול שמניחים עליו את הכירה. העצים והגחלים מונחים על הקלת ומשם חומם עולה לכירה המונחת מעליהם.
<b>שֶׁנִּפְחֲתָה קַרְקָעִיתָהּ</b>. נוצר שקע בקלת.
<b>וְאֵינָהּ בְּשֵׁלָה</b>. אינה מבשלת היטב את התבשיל שעל גבי הכירה.
<b>נָתַן אֶבֶן אוֹ צְרוֹר עַל פִּי הַפְּחָת</b>. כדי להגביה את האש.
<h2>פרק יז</h2>
<h3> א</h3>
<b>יָדוֹ הַצָּרִיךְ לָהּ בְּתַשְׁמִישׁוֹ</b>. ידיות הכלים, או כל חלק אחר שאינו מגוף הכלי, המסייע למלאכה הנעשית בכלי.
<b>כְּמוֹ שֶׁיִּתְבָּאֵר</b>. לקמן פרק כ.
<b>לְפִיכָךְ הָאֶבֶן</b>. המשמשת כעיבוי לדופן התנור ומחוברת לה בטיט (ר"ש כלים ה,ב).
<b>הַיּוֹצֵאת מִן הַתַּנּוּר טֶפַח</b>. בולטת מדופן התנור החוצה, ושיעור הבליטה הוא טפח.
<b>חִבּוּר</b>. שהאבן מעבה את התנור ומסייעת לשמור את חומו (פה"מ שם).
<b>וְאִם נָגְעוּ בְּחוּץ לְטֶפַח שֶׁל תַּנּוּר אוֹ בְּחוּץ לְשָׁלֹשׁ אֶצְבָּעוֹת שֶׁל כִּירָה טְהוֹרִים</b>. שביותר מטפח או שלוש אצבעות, האבן כבר אינה נצרכת לשמירת החום.
<h3> ג</h3>
<b>מוּסַף הַתַּנּוּר</b>. שכבת טיט שמוסיפים מעל שפת התנור העליונה כדי להגביהו.
<b>שֶׁל בַּעֲלֵי בָּתִּים טָהוֹר</b>. מפני שאינם משתמשים בחלק הנוסף.
<b>וְשֶׁל נַחְתּוֹמִין טָמֵא בְּטֻמְאַת הַתַּנּוּר מִפְּנֵי שֶׁהוּא סוֹמֵךְ עָלָיו אֶת הַשַּׁפּוּד</b>. של בשר, כדי שלא יתקרר עד שיבואו הקונים (תפא"י כלים ה,ה).
<b>מוּסַף יוֹרָה</b>. תוספת מטיט לשפת היורה שהיא קדרה הבנויה בתוך הקרקע ועשויה לרוב מנחושת (פה"מ שם).
<b>שֶׁל שׁוֹלְקֵי זֵיתִים טָמֵא</b>. שמוסף היורה עוצר את הזיתים המתבשלים מלגלוש כשהם רותחים.
<b>וְשֶׁל צַבָּעִים טָהוֹר</b>. שמוסף היורה, העשוי מטיט, מקלקל את הצבע, ולכן הצבעים אינם ממלאים את היורה עד שפתה כדי שלא יגלוש הצבע ויתקלקל, ונמצא שאינם משתמשים במוסף היורה (ר"ש ותפא"י שם).
<h3> ד</h3>
<b>עֲטֶרֶת הַכִּירָה</b>. מעין מסגרת על גבי הכירה כדי להניח בה את הקדרות ולשמור על חומן.
<b>טְהוֹרָה</b>. יש מפרשים שמפני שבדרך כלל אין עושים עטרת לכירה, העטרת אינה חלק מהכירה ואינה חיבור לה (ר"ש כלים ה,ג). ויש מפרשים שמפני שהתועלת ממנה לשמירת החום היא מעטה אינה נחשבת כיד לכירה (תפא"י שם).
<b>בִּזְמַן שֶׁהִיא גְּבוֹהָה אַרְבָּעָה טְפָחִים טְמֵאָה בְּטֻמְאַת הַתַּנּוּר</b>. תמהו המפרשים (משנה אחרונה כלים ה,ג, חזו"א כלים ז,יא) מפני מה הטירה טמאה אם אינה מחוברת לתנור. וייתכן לפרש שהאוויר שביניהם נחשב כתוכו של כלי אחד בדומה לשלושה פטפוטים או אבני כירה הנחשבים לכלי אחד אף שאינם מחוברים זה לזה (לעיל טו,יג).
<b>פְּחוּתָה מִכָּאן טְהוֹרָה לְפִי שֶׁאֵינָהּ חִבּוּר לוֹ</b>. מפני שבגובה כזה הטירה אינה ראויה להניח בה את הפת ואינה משמשת לצרכי התנור ולכן אינה נחשבת כמחוברת לו.
<b>וְאִם חִבְּרָהּ לַתַּנּוּר אֲפִלּוּ עַל שָׁלֹשׁ אֲבָנִים טְמֵאָה</b>. שמעשה החיבור מוכיח שרצונו של האדם הוא שהטירה תהיה לחלק מהתנור. ולכן אפילו אם הצמידה לתנור באופן שהעמיד אותה על שלוש אבנים והיא אינה עומדת בצורה יציבה, טמאה.
<h3> ה</h3>
<b>בֵּית הַפַּךְ</b>. מקום לצד הכירה שמניחים בו פך שמן.
<b>וּבֵית הַתְּבָלִין</b>. מקום להנחת תבלין.
<b>וּבֵית הַנֵּר</b>. מקום להנחת הנר.
<b>אִם נִטְמֵאת הַכִּירָה בְּמַגָּע</b>. שנגע בה שרץ.
<b>וְאִם נִטְמֵאת בָּאֲוִיר</b>. שנכנס שרץ לאוויר הכירה.
<b>לֹא נִטְמְאוּ לְפִי שֶׁאֵינָן חִבּוּר לָהּ אֶלָּא מִדִּבְרֵי סוֹפְרִים</b>. שבתים אלו אינם כלי אחד עם הכירה, שאינם נצרכים לה ואינם משמשים אותה, אך מפני שהם מחוברים לה גזרו חכמים שייחשבו כמחוברים.
<b>כְּדֵי שֶׁלֹּא יִשְׂרְפוּ עַל מַגָּעָן תְּרוּמָה וְקָדָשִׁים</b>. אסור לאבד תרומה או קדשים, אך תרומה וקדשים שנטמאו מן התורה, מצווה לשרפם. ובדברים הטמאים רק מדברי חכמים שאסור לאבדם חששו שיבואו לשרפם ולכן תיקנו לעשות היכר והבדל בטומאה זו, כדי שידעו שהיא מדברי חכמים בלבד, ולא ישרפו תרומה וקדשים בשל טומאה זו.
<b>אֶלָּא תּוֹלִין</b>. לא אוכלים ולא שורפים.
<h3> ו</h3>
<b>חֲצַר הַכִּירָה</b>. משטח חרס שיש לו דפנות הבנוי מול פתח הכירה ומחובר לה.
<b>הָיְתָה הֶחָצֵר פְּחוּתָה מִכָּאן וכו'</b>. בפחות משלוש אצבעות אין חצר הכירה נחשבת לכלי, בדומה לכירה עצמה שאינה מקבלת טומאה בפחות משלוש אצבעות (לעיל טו,ב, טז,א), אך חכמים גזרו עליה טומאה מפני שמחוברת לכירה (ר"ש כלים ז,ג).
<b>אֲבָל אִם נִטְמֵאת אַחַת מֵהֶן מֵאֲוִירָהּ בִּלְבַד אֵין חֲבֶרְתָּהּ טְמֵאָה</b>. אם הייתה הטומאה באוויר החצר בלבד לא נטמאה הכירה, ואם הטומאה הייתה באוויר הכירה במקום שגבוה מגובה דפנות החצר נטמאה רק הכירה. אך אם הייתה הטומאה באוויר הכירה למטה מגובה שפת החצר, נטמאו הן החצר והן הכירה מפני שמקום זה נחשב לאוויר שתיהן (פה"מ כלים ז,ג, מרכה"מ).
<b>הָיְתָה חֲצַר הַכִּירָה מֻפְרֶשֶׁת מִן הַכִּירָה</b>. אינה מחוברת לכירה.
<b>בִּזְמַן שֶׁהִיא גְּבוֹהָה שָׁלֹשׁ אֶצְבָּעוֹת הֲרֵי זֶה חִבּוּר לָהּ</b>. כמו בטירת התנור שלעיל ה"ד.
<b>אוֹ שֶׁהָיְתָה הֶחָצֵר חֲלָקָה וְאֵין לָהּ שָׂפָה</b>. שהחצר היא רק משטח של חרס ללא דפנות כלל שניתן להניח עליה קדרות וכדומה והיא משמשת את הכירה.
<h3> ז</h3>
<b>פִּטְפּוּטֵי כִּירָה שְׁלֹשָׁה</b>. בליטות היוצאות מן הכירה ומניחים עליהן את הקדרה נחשבות כחלק מהכירה ונטמאות עמה. ופחות משלושה פטפוטים אינם נחשבים לחלק מהכירה כמבואר בהמשך ההלכה.
<b>הָיָה גֹּבַהּ כָּל אֶחָד מֵהֶן שָׁלֹשׁ אֶצְבָּעוֹת אוֹ פָּחוֹת</b>. שהם כגוף הכירה.
<b>וְכֵן אִם הָיוּ אַרְבָּעָה</b>. אפילו אם היו ארבעה פטפוטים כולם טמאים, אף שלהעמדת הכירה די בשלושה פטפוטים.
<b>עָשָׂה לָהּ שְׁנֵי פִּטְפּוּטִין זֶה כְּנֶגֶד זֶה</b>. הקדרה אינה יושבת יפה על שני פטפוטים והם ראויים לשימוש רק בדוחק ולכן אינם טמאים מדין תורה אלא מגזרת חכמים.
<b>וּמִשָּׁלֹשׁ וּלְמַעְלָה וכו'</b>. באורך של יותר משלוש אצבעות אינם חלק מהכירה (פה"מ כלים ז,ד), וטמאים מדברי חכמים בלבד משום שמחוברים לה (כדין חצר הכירה לעיל ה"ו).
<b>הָיוּ הַפִּטְפּוּטִין מְשׁוּכִין מִן הַשָּׂפָה</b>. בולטים מחוץ לשפת הכירה.
<b>וְאֵין מְדַקְדְּקִין בְּכָל הַשִּׁעוּרִין הָאֵלּוּ שֶׁכֻּלָּם מִדִּבְרֵי סוֹפְרִים הֵן</b>. שיעור שלוש אצבעות יכול להימדד כשהאצבעות צמודות זו לזו בחזקה ('עצבות') או כשהן מרווחות מעט ('שוחקות'). כאשר מדובר בדיני תורה מודדים באופן המחמיר, ואילו במדידות הנזכרות כאן שהם בדברים שמדרבנן מודדים באופן המקל (ראה הלכות שבת יז,לו, הלכות כלאיים ח,יב).
<h2>פרק יח</h2>
<h3> א</h3>
<b>אוֹ שֶׁהָיָה מְקַבֵּל וְלֹא נַעֲשָׂה לְקַבָּלָה</b>. שיש לכלי בית קיבול אך שימושו וייעודו של הכלי אינו לקבל בו דברים.
<b>אֵינוֹ מְקַבֵּל טֻמְאָה כְּלָל</b>. ראה לעיל א,ח.
<b>וְהַמְּנוֹרָה</b>. שמניחים עליה את נרות החרס או המתכת, אך לה עצמה אין בית קיבול (ראה לעיל א,ח).
<b>הַסִּילוֹנוֹת</b>. צינורות, מרזבים.
<b>וְאַף עַל פִּי שֶׁהֵן כְּפוּפִין וְאַף עַל פִּי שֶׁהֵן מְקַבְּלִין</b>. שהצינורות מפותלים כך שהמים יכולים לעמוד בהם ולא רק לעבור דרכם.
<b>חָבִית שֶׁל שַׁיָּטִים</b>. חבית שפיה נאטם ומשמשת כמצוף.
<b>וְחָבִית הַדְּפוּנָה בְּשׁוּלֵי הַמַּחַץ</b>. המחץ הוא כלי גדול של חרס ובתחתיתו משקעים חבית קטנה שפיה פונה החוצה כדי להכניס בה את היד מבחוץ ולהגביה בעזרתה את המחץ, ושימוש זה אינו מחשיב אותה לכלי קיבול.
<h3> ב</h3>
<b>פַּנָּס</b>. כלי מנוקב שמכניסים לתוכו את הנר שלא יכבה מהרוח ויש בו נקבים שהאור יוצא מהם.
<b>וְכֵן מְגוּפַת הַיּוֹצְרִים שֶׁיֵּשׁ לָהּ תּוֹךְ טְמֵאָה</b>. האבניים שעליהם יוצר האומן כלים מחמר, ולפעמים יש להם מסגרת ואז מקבלים טומאה.
<h3> ג</h3>
<b>מִפְּנֵי שֶׁמַּטֵּהוּ עַל צִדּוֹ</b>. כדי שלא יישפך הבושם.
<b>וּמֵרִיחַ בּוֹ לַלּוֹקֵחַ</b>. נותן לקונה להריח את השמן או הבושם שהוא מוכר, ונמצא שהמשפך של הרוכל משמש ככלי קיבול.
<h3> ד</h3>
<b>שֶׁלֹּא נַעֲשׂוּ לְקַבָּלָה</b>. שלא נעשו לשם שימוש בתוכם אלא לשם כיסוי.
<h3> ה</h3>
<b>הַלְּפָס</b>. מעין סיר קטן או מחבת עמוקה.
<b>בִּזְמַן שֶׁהוּא נָקוּב וְיֵשׁ לוֹ חִדּוּד טָהוֹר</b>. אם המכסה מנוקב או שיש בגב המכסה ידית המונעת להניח את האלפס כשהוא הפוך מבלי שיטהו על צדו טהור, שאי אפשר להניח בו אוכל אלא רק להשתמש בו כמכסה.
<b>זֶה הַכְּלָל כָּל הַמְשַׁמֵּשׁ בִּכְלִי חֶרֶשׂ כְּשֶׁהוּא כָּפוּי טָהוֹר</b>. שמשתמשים בו כשהוא הפוך, ואינו משמש לקבלה.
<h3> ו</h3>
<b>טִיטְרוֹס</b>. כלי לזילוף מים שתחתיתו מנוקבת ופתחו העליון צר. וכשסותמים באצבע את הפתח ומונעים את כניסת האוויר לכלי נשארים המים בכלי, וכשמסירים את האצבע המים יוצאים דרך הנקבים.
<b>אַף עַל פִּי שֶׁהוּא נָקוּב וּמוֹצִיא פְּרוּטוֹת</b>. המים יוצאים דרכו טיפה אחר טיפה כפרוטות היוצאות מסדק של קופה (כס"מ).
<h3> ז</h3>
<b>הַלַּפִּיד שֶׁל חֶרֶשׂ</b>. מקל ובראשו קערה קטנה שבה מניחים מטליות בוערות ספוגות בשמן. ואף על פי שאינו יכול לעמוד בפני עצמו מקבל טומאה מפני שהוא מקבל וכך דרך השימוש בו (ראה ר"ש כלים ב,ח).
<h3> ח</h3>
<b>גִּסְטְרָא</b>. כלי חרס שנשבר שמשמש כתחתית הקולטת נוזלים עבור כלים גדולים.
<h3> ט</h3>
<b>אַף עַל פִּי שֶׁהִיא מְקַבֶּלֶת</b>. שיש לה בית קיבול.
<b>שֶׁאֵין הַסְּפִינָה בִּכְלַל הַכֵּלִים הָאֲמוּרִים בַּתּוֹרָה</b>. ודין זה נסמך לפסוק "דרך אניה בלב ים" (משלי ל,יט), שכשם שהים טהור כך הספינה טהורה (משנה שבת ט,ב).
<h3> י</h3>
<b>כָּל הַכֵּלִים שֶׁנִּשְׁבְּרוּ וְנִפְסְדָה צוּרָתָן אֵין שִׁבְרֵיהֶן מְקַבְּלִין טֻמְאָה אַף עַל פִּי שֶׁאוֹתָן הַשְּׁבָרִים רְאוּיִין לְתַשְׁמִישׁ וכו'</b>. ואף על פי שגם בכלי עץ ומתכת אם נשבר הכלי והוא עושה מעין מלאכתו הוא מקבל טומאה (לעיל ו,א, יא,ב-ג), חידוש הוא בכלי חרס שאף על פי שנפסדה צורת הכלי ואין לשבר צורת כלי כלל והשבר אינו יכול לשמש ככלי ממש אלא כגסטרה תחת הכלים — מכל מקום מקבל טומאה (מרכה"מ, ערוה"ש ריז,ז כתירוץ לקושיית הראב"ד).
<b>מִפִּי הַשְּׁמוּעָה</b>. מסורת חז"ל בפירוש הפסוקים.
<b>לֹא בָּא אֶלָּא לְרַבּוֹת שִׁבְרֵי כְּלֵי חֶרֶשׂ</b>. שכאשר הם מקבלים נחשבים ככלי קטן (פה"מ כלים ב,ב).
<b>בְּשֶׁהָיָה לְחֶרֶשׂ זֶה תּוֹךְ לְקַבֵּל בּוֹ הַמַּשְׁקִין כְּשֶׁיִּהְיֶה הַחֶרֶשׂ יוֹשֵׁב לֹא סָמוּךְ</b>. שיכול להכיל בתוכו משקים כשמונח בלא תמיכה.
<h3> יא</h3>
<b>הַחֶרֶשׂ שֶׁאֵינוֹ יָכוֹל לֵישֵׁב כְּדֵי שֶׁיְּקַבֵּל</b>. שאינו יכול לישב ולקבל משקים בלא תמיכה.
<b>מִפְּנֵי אָזְנוֹ</b>. ידית אחיזה.
<b>חִדּוּד</b>. בליטה.
<b>אַף עַל פִּי שֶׁנִּטְּלָה הָאֹזֶן אוֹ נִשְׁבַּר הַחִדּוּד</b>. וכעת החרס יכול לשבת ולקבל משקים.
<h3> יב</h3>
<b>שֶׁשּׁוּלֵיהֶן חַדִּין כַּמִּזְרָקוֹת</b>. שתחתית הכלי מחודדת, בדומה למזרקות ששימשו לצורך זריקת דם במקדש שנעשו באופן שלא יהיה אפשר להניח אותם כדי שלא ייקרש הדם.
<b>שֶׁנִּשְׁבְּרוּ וַהֲרֵי שׁוּלֵיהֶן מְקַבְּלִין</b>. כגון שנחלק הכלי לשניים ונשאר החלק התחתון שלם.
<b>הַקְּרִיפִיּוֹת</b>. כלים הבאים מקורפו.
<b>וְשׁוּלֵי הַכּוֹסוֹת</b>. כוסות שהיו עושים בצידון והיו שוליהן מחודדים (משנה כלים ד,ג).
<b>הֲרֵי אֵלּוּ מְקַבְּלִין טֻמְאָה שֶׁלְּכָךְ נַעֲשׂוּ מִתְּחִלָּתָן שֶׁיִּהְיוּ מְקַבְּלִין בִּסְמִיכָה אוֹ בַּאֲחִיזָה</b>. ולכן כשנשאר מהן שבר כלי הרי הוא מקבל טומאה גם כשאינו יכול לקבל משקים בלא סמיכה.
<h3> יג</h3>
<b>כְּדֵי סִיכַת אָדָם קָטָן עַד חָבִיּוֹת שֶׁהֵן מְקַבְּלוֹת כִּסְאָה</b>. אם השבר היה מכלי שהכיל כמות שבין שיעור שמן המספיק לסיכת גופו של קטן ועד לשיעור סאה (כ-7 ליטר).
<b>בֵּין מִקַּרְקָעֵיהֶן</b>. קרקע הכלי.
<b>רְבִיעִית</b>. רבע הלוג (כ-75 מ"ל).
<h3> יד</h3>
<b>הַמְּכִילָה סָאתַיִם אוֹ יָתֵר</b>. קצת יותר מכך.
<b>חֲצָבִים גְּדוֹלִים</b>. הכדים הגדולים ביותר (פה"מ כלים ב,ב).
<b>הָיוּ הַחֲרָסִים מְקַבְּלִין פָּחוֹת מִשִּׁעוּרִין אֵלּוּ אֵינָן מְקַבְּלִין טֻמְאָה</b>. שבכלים קטנים חסים בני אדם על השברים גם כשהם קטנים ומשתמשים בהם, אבל כלי גדול שנשבר אין משתמשים בשבריו אלא אם כן הם גדולים.
<h3> טו</h3>
<b>וְהָיָה חַד בְּיוֹתֵר</b>. שקרקעית הכלי היא בצורת משולש שיושב על קודקודו, וממנה יוצאים דפנות ישרות כלפי מעלה.
<b>שֶׁנִּמְצָא כִּכְלִי קָטָן</b>. אף שנשברו הדפנות, קרקעית הכלי אינה נראית כשבר אלא ככלי קטן.
<b>הֲרֵי זֶה מְקַבֵּל טֻמְאָה</b>. אף על פי שאינו מכיל רביעית, שדין רביעית הוא רק במה שנראה כשבר כלי.
<b>לְפִי שֶׁדָּפְנוֹת כֵּלִים אֵלּוּ וְכַיּוֹצֵא בָּהֶן כְּשָׁוִין הֵן</b>. הדפנות ישרות ואין להן בית קיבול, והכלים שדובר בהם עד עכשיו דפנותיהם מעוגלות ויש להן בית קיבול.
<h3> טז</h3>
<b>חֶזְקַת חֲרָשִׂים הַנִּמְצָאִין וכו'</b>. שברי כלים שנמצאו ואין ידוע מה היה גודל הכלי המקורי, כגון שהשבר בגודל רביעית ואין ידוע אם נשבר מכלי שהיה בגודל סאה ומקבל טומאה או מכלי בגודל סאתיים ואז אינו מקבל טומאה, השבר טהור שמן הסתם נזרק מפני שנשבר מכלי גדול ולכן לא החשיבוהו. אבל היוצר שתוך כדי עבודתו נוצרים שברים רבים, מנצל את עודפי הייצור ומשתמש ברוב השברים, שמניח אותם מתחת לכלים כדי לקבל משקים הנוזלים מן הכלי (לעיל ה"ח, וראה מרכה"מ, סד"ט כלים פ,א, וביאור הגר"א לתוספתא כלים ב"ק ג,ד שביארו הלכה זו באופנים שונים).
<h2>פרק יט</h2>
<h3> א</h3>
<b>הֶעָשׂוּי לָאֳכָלִים מִשֶּׁיִּנָּקֵב בְּמוֹצִיא זֵיתִים</b>. שאז אינו ראוי עוד למלאכתו.
<b>הֶעָשׂוּי לְכָךְ וּלְכָךְ</b>. המשמש לאוכל ולמשקה (השווה לעיל יד,ט).
<b>וְלֹא אָמְרוּ בְּמוֹצִיא מַשְׁקֶה</b>. נקב שדרכו הנוזלים יכולים לצאת, ושיעורו קטן יותר מנקב שמכניס משקים.
<b>אֶלָּא בְּגִסְטְרָה בִּלְבַד לְפִי שֶׁהִיא עֲשׂוּיָה לְקַבֵּל הַמַּשְׁקִין הַנּוֹזְלִים מִן הַכֵּלִים</b>. שיעור הכלי לטהרה הוא בכונס משקה ולא במוציא משקה מפני שגם אם המשקה דולף החוצה מהכלי מניחים תחתיו גסטרה לקבל את המשקה הדולף וממשיכים להשתמש בו. אבל גסטרה שהמשקה דולף ממנה אינה ראויה עוד לשמש כתחתית לכלי ולכן טהורה כשניקבה במוציא משקה (וראה לקמן ה"ט).
<h3> ב</h3>
<b>וַעֲדַיִן הוּא חָשׁוּב כְּלִי לְקַדֵּשׁ מֵי חַטָּאת</b>. לצורך טהרת טמא מת יש לקחת מים חיים בכלי ולתת לתוכם אפר פרה אדומה, ולהזות על הטמא (הלכות פרה ו,א). ואם ניקב הכלי במוציא משקה עדיין כלי הוא וכשר לקדש בו מי חטאת, אך בכונס משקה אינו נחשב כלי לעניין זה (שם ו,ו).
<b>וַעֲדַיִן כְּלִי הוּא חָשׁוּב לְהַכְשִׁיר הַזְּרָעִים בַּמַּשְׁקִין הַתְּלוּשִׁין בּוֹ כְּמוֹ שֶׁבֵּאַרְנוּ</b>. כל הזרעים והאוכלים אינם מקבלים טומאה עד שיבואו עליהם מים שתלושים מן הקרקע. ואם המים נמצאים בתוך כלי המונח על הקרקע, אפילו אם יש בו נקב בכונס משקה המים נחשבים כתלושים ומכשירים לקבל טומאה (הלכות טומאת אוכלין ב,ח-ט).
<b>נִקַּב בְּשֹׁרֶשׁ קָטָן</b>. בעובי של שורש דק.
<b>אֵין הַמַּיִם שֶׁבְּתוֹכוֹ מַכְשִׁירִין אֶת הַזְּרָעִים</b>. שכלי כזה נחשב כמחובר לקרקע והמים שבו אינם כתלושים (שם).
<b>וַעֲדַיִן כְּלִי הוּא לְקַבֵּל בּוֹ זֵיתִים וּמְקַבֵּל טֻמְאָה</b>. אם הכלי עשוי לאוכלים כדלעיל ה"א.
<b>וַעֲדַיִן כְּלִי הוּא חָשׁוּב לְהַצִּיל בְּצָמִיד פָּתִיל עַד שֶׁיִּפָּחֵת רֻבּוֹ כְּמוֹ שֶׁבֵּאַרְנוּ בְּטֻמְאַת מֵת</b>. כלי חרס או כלי שאינו מקבל טומאה המונח באוהל המת ויש עליו כיסוי צמוד ומהודק מציל על מה שבתוכו מלהיטמא (ראה הלכות טומאת מת כ,א, כא,א). ואם נפחת רובו של כלי החרס אינו מציל עוד על מה שבתוכו אפילו כשסתם את הנקב (שם כג,ג). ומדובר כאן בכלי גדול, אבל בכלי קטן שיעורו במוציא רימון (שם).
<h3> ג</h3>
<b>הֶחָבִית שִׁעוּרָהּ בֶּאֱגוֹזִין</b>. ולא בזיתים, מפני שרגילים לתת בה דברים גדולים יותר מכלי רגיל וראויה למלאכתה גם כשניקבה במוציא זיתים (ראה משנה אחרונה כלים ג,ב).
<b>עֲרֵבָה</b>. כלי גדול, כעין גיגית.
<b>שֶׁמִּתְּחִלָּתָהּ לֹא לְכָךְ נַעֲשֵׂית</b>. אלא נעשתה כדי ללוש בה כשהיא יושבת כדרכה, וכאשר אי אפשר להשתמש בה באופן זה, בטל שימושה והיא טהורה.
<h3> ד</h3>
<b>הַפַּךְ וְהַטְּנִי</b>. כלים של שמן, אלא שהטני הוא כלי שפיו צר והשמן מטפטף מתוכו (ובמשנה כלים ג,ב הגרסה 'הטפי' על שם הטפטוף — פה"מ שם).
<b>שִׁעוּרָן בְּשֶׁמֶן</b>. כשניקבו בכונס משקה או במוציא משקה משערים אם השמן יכול לצאת או להיכנס אליהם.
<b>וְהַצַּרְצוּר</b>. לעיל יג,י.
<b>שִׁעוּרוֹ בְּמַיִם</b>. למים דרוש נקב קטן יותר מהשמן כדי להיכנס או לצאת מהכלי.
<h3> ה</h3>
<b>נֵר שֶׁנִּטַּל פִּיו</b>. שנשבר הפתח שהפתילה יוצאת דרכו.
<b>וְשֶׁל אֲדָמָה שֶׁהֻסַּק פִּיו בִּפְתִילָה</b>. ונעשה פיו קשה כחרס.
<h3> ו</h3>
<b>חָבִית שֶׁנִּפְחֲתָה</b>. שניקבה בקרקעיתה ואינה יכולה לקבל אוכל או משקה כשהיא עומדת כדרכה, אך כשמטים אותה על צדה, השקע שבדופן החבית יכול לקבל.
<b>אוֹ שֶׁנֶּחְלְקָה</b>. נשברה לכל אורכה ונעשו ממנה כמין שתי גיגיות.
<b>נִתְרוֹעֲעָה</b>. נחלשה ונסדקה.
<b>וְאֵינָהּ יְכוֹלָה לְהִטַּלְטֵל בַּחֲצִי קַב גְּרוֹגָרוֹת</b>. שאם יטלטלו את החבית כשמונחים בה חצי קב תאנים מיובשות — תישבר.
<h3> ז</h3>
<b>חָבִית שֶׁנִּטְּלוּ אָזְנֶיהָ</b>. ידיות החבית.
<b>הֲרֵי הִיא כְּגִסְטְרָה</b>. ונטהרת במוציא משקה (לעיל ה"ב), מפני שקשה לטלטלה בטל שימושה הראשון ככלי ודינה כגסטרה (ר"ש כלים ד,ג).
<b>נִסְדְּקָה לְמַטָּה מֵאָזְנֶיהָ אַף עַל פִּי שֶׁאָזְנֶיהָ קַיָּמוֹת הֲרֵי זוֹ גִּסְטְרָה</b>. שאם יבוא לטלטל את החבית יישברו האוזניים.
<b>וְאִם מִתְּחִלָּה עֲשָׂיָהּ שֶׁלֹּא בְּאָזְנַיִם נִדּוֹנֶת כְּחָבִית</b>. מפני שמתחילה רצה להשתמש בה ככלי אף בלא אוזניים.
<h3> ח</h3>
<b>אִם מִשֶּׁנִּגְמְרָה מְלַאכְתָּהּ נִסְדְּקָה מְקַבֶּלֶת כָּל גִּסְטְרָה מֵהֶן טֻמְאָה</b>. כדין שברי כלי חרס שמקבלים טומאה (לעיל יח,י).
<b>וְאִם קֹדֶם שֶׁתִּגָּמֵר מְלַאכְתָּהּ נִסְדְּקָה... הֲרֵי הִיא טְהוֹרָה</b>. שלא הייתה מעולם כלי, וחרס שלא היה מעולם כלי אינו מקבל טומאה.
<b>אִם הָיוּ שְׁבָרֶיהָ שָׁוִין וְתוֹכָהּ מַאְדִּים עַד שֶׁלֹּא נִגְמְרָה מְלַאכְתָּהּ נִסְדְּקָה</b>. אם השברים חלקים וישרים ללא בליטות הרי זו ראיה שהחבית נתחלקה לפני שהתקשתה לחרס, שהחרס הקשה אינו נשבר באופן ישר. וכן אם חלקה הפנימי של החבית אדום הרי זו ראיה שהאש שלטה שם באופן ישיר, ומכאן שנשברה לפני שנגמרה מלאכתה.
<h3> ט</h3>
<b>כְּמוֹ שֶׁבֵּאַרְנוּ</b>. לעיל ה"א.
<b>וְאִם הָיְתָה דּוֹלֶפֶת אֵין עוֹשִׂין גִּסְטְרָה לְגִסְטְרָה</b>. שהכלי שנסדק, נותנים תחתיו גסטרה לקבל את המשקים הדולפים ממנו. אך כשהגסטרה נסדקת אין נותנים גסטרה תחת הגסטרה כדי לקבל את המשקים אלא זורקים את הגסטרה הסדוקה ונותנים גסטרה אחרת במקומה.
<b>אֶלָּא שְׁיָרֵי כְּלֵי חֶרֶשׂ בִּלְבַד</b>. שנשברו מכלי שלם.
<h3> י</h3>
<b>גִּסְטְרָה שֶׁהָיוּ חִדּוּדִין יוֹצְאִין מִמֶּנָּה</b>. בליטות חלולות שיוצאות מצדי הגסטרה.
<b>בֵּין שֶׁהָיְתָה יוֹשֶׁבֶת</b>. על קרקעיתה.
<b>בֵּין שֶׁהָיְתָה מֻטָּה עַל צִדָּהּ</b>. שאינה יכולה לשבת על קרקעיתה אלא  רק כשמוטה על צדה.
<b>כָּל הַמְקַבֵּל מִן הַחִדּוּדִים זֵיתִים</b>. כשהגסטרה יושבת על קרקעיתה או על צדה.
<b>וְכָל שֶׁאֵינוֹ מְקַבֵּל עִמָּהּ בְּזֵיתִים מִתְטַמֵּא בְּמַגָּע וְאֵין כְּנֶגְדּוֹ מִתְטַמֵּא בָּאֲוִיר</b>. שאינו חלק מהגסטרה ממש ונטמא עמה רק מדרבנן (ערוה"ש רכ,ח).
<h3> יב</h3>
<b>הוּא שֶׁתִּגַּע הַטֻּמְאָה בָּהֶן מִתּוֹכָן</b>. ולא מאחוריהם, שאין כלי חרס מקבל טומאה מאחוריו (פרט לטומאת משקים, לעיל יג,ד), אבל בשאר הכלים שמיטמאים במגע, אין חילוק אם הטומאה נגעה באחוריהם או בגבם.
<h3> יג</h3>
<b>וּטְפָלָהּ בִּגְלָלִים</b>. ציפה את החבית מבחוץ בגללים כדי לחזקה ולחבר את חלקיה.
<b>הָיָה בָּהֶן</b>. בחרסים השבורים שהדביקם.
<b>חֶרֶס מַחֲזִיק רְבִיעִית</b>. שמקבל טומאה, וכגון שהכלי שממנו נשבר היה בגודל שבין סיכת קטן לסאה (לעיל יח,יג).
<b>כְּנֶגֶד אוֹתוֹ הַחֶרֶס בִּלְבַד מִתְטַמֵּא בָּאֲוִיר</b>. אם נכנסה הטומאה לאוויר אותו החרס המחזיק רביעית, הוא נטמא כדין כלי חרס.
<h3> יד</h3>
<b>וְלֹא בָּטַל שֵׁם כְּלִי מֵעַל הֶחָבִית</b>. גם כשניקבה עדיין הייתה כלי, ולכן שבריה מקבלים טומאה כדין שברי כלים.
<h3> טו</h3>
<b>קֻמְקוּם</b>. כלי להרתחה ולמזיגת מים חמים.
<b>וְעָשָׂהוּ</b>. סתם את הנקב.
<b>שֶׁאֵינוֹ יָכוֹל לְקַבֵּל אֶת הַחַמִּין כַּצּוֹנֵן</b>. שהזפת נמסה במים החמים.
<h3> טז</h3>
<b>מַשְׁפֵּךְ</b>. המיועד לשימוש ביתי (לעיל יח,ג).
<b>שֶׁפְּקָקוֹ</b>. סתם את הנקב התחתון שדרכו יוצאים המשקים.
<b>שֶׁאֵין הַזֶּפֶת מֵשִׂים אוֹתוֹ כְּלִי קִבּוּל אֲבָל מַשְׁפֵּךְ שֶׁל עֵץ שֶׁסְּתָמוֹ הֲרֵי זֶה כִּכְלִי קִבּוּל וּמִתְטַמֵּא</b>. שהמשפך מעולם לא היה כלי קיבול וכדי לעשותו כלי קיבול אין די בסתימה כסתימת כלי שניקב (כלעיל הי"ד), אלא צריך סתימה חשובה, וסתימה חשובה היא בחומר שהוא ממין הכלי. לכן במשפך של חרס אין סתימת הזפת מועילה שהיא אינה מינו, אך במשפך של עץ היא מועילה שהזפת היא ממין העץ (תוספתא כלים ב"ק ג,ד וביאור הגר"א שם). ויש מפרשים שהזפת נדבקת היטב לעץ אבל לא לחרס ולכן אינה מועילה במשפך של חרס (רא"ש כלים ג,ד). ובחבית שניקבה הסתימה בזפת מועילה (לעיל הי"ד) משום שהנקב בחבית הוא מחוספס והזפת נדבקת בו, אך במשפך הנקב נעשה בכוונה והוא חלק והזפת אינה נדבקת בו (ר"ש שם).
<h2>פרק כ</h2>
<h3> א</h3>
<b>כְּבָר בֵּאַרְנוּ</b>. לעיל יז,א.
<b>הַטּוֹפֵל כְּלִי חֶרֶשׂ הַבָּרִיא</b>. מורח מבחוץ בחומר דביק כלי חרס שלם ויציב.
<b>אֲבָל הַטּוֹפֵל אֶת כְּלִי חֶרֶשׂ הָרָעוּעַ הֲרֵי הַטְּפֵלָה חֲשׁוּבָה כְּגוּף הַכְּלִי</b>. שהכלי הרעוע צריך לטפלה כדי שיישאר שלם.
<b>הַקֵּרוּיָה שֶׁל חֶרֶשׂ שֶׁדּוֹלִין בָּהּ הַמַּיִם</b>. כלי ששואבים בו מים מהבאר.
<h3> ב</h3>
<b>הַטּוֹפֵל כְּלִי חֶרֶשׂ לִהְיוֹת מְבַשֵּׁל בּוֹ אֵינוֹ חִבּוּר</b>. שאין בטפלה צורך.
<b>טָפַל כֵּלִים לִהְיוֹת זוֹפֵת בָּהֶן חִבּוּר</b>. אם טפל כלים כדי להתיך בהם זפת, הטפלה נחשבת כגוף הכלי מפני שבישול הזפת נעשה בחום גבוה מאוד ויש צורך בטפלה כדי שהכלי לא יתבקע מהחום (ר"ש כלים ג,ה).
<h3> ג</h3>
<b>וַעֲשָׂיָהּ</b>. ציפה את כולה (מרכה"מ, ערוה"ש רכא,י).
<b>בְּבַעַץ</b>. בדיל.
<b>וּבִגְבָסִים</b>. גבס.
<h3> ד</h3>
<b>דְּבָרִים הַלַּחִים הַמְּשׁוּכִין</b>. כגון עשבים רכים ולחים.
<b>הַפִּטָּסִין</b>. כלי חרס גדולים.
<b>טְפוּלוֹ שֶׁל תַּנּוּר</b>. היו מצפים את התנור מבחוץ בטיט או בחומרים אחרים כדי לשמור טוב יותר על חומו ושלמותו.
<h3> ה</h3>
<b>וּסְתָמָהּ בְּזֶפֶת יָתֵר מִצָּרְכָּהּ</b>. שנתן על הנקב יותר זפת מהנצרך לסתימתו, ואם יסיר חלק מהזפת יישאר הנקב סתום.
<h3> ו</h3>
<b>מֵחַם</b>. כלי לחימום מים.
<b>שֶׁטְּפָלוֹ בְּחֹמֶר</b>. טיט.
<b>אוֹ בְּחַרְסִית</b>. חרסים כתושים שעירב בהם מים ועשה מהם עיסה.
<b>שֶׁאֵין הַחַרְסִית מִתְחַבֵּר לַכְּלִי</b>. שאינו נדבק היטב.
<h3> ז</h3>
<b>מְגוּפַת הֶחָבִית</b>. מכסה החבית.
<b>שֶׁטָּפַל בְּטִיט עָלֶיהָ וְעַל הֶחָבִית</b>. כדי לחברן היטב, וכשרוצים לפתוח את החבית שוברים את הטיט היבש.
<b>וְאִם נָגְעוּ מַשְׁקִין טְמֵאִים בֶּחָבִית</b>. מפני שהחבית סתומה לא ייתכן שתיכנס אליה טומאה, ולכן מדובר כאן על משקים טמאים שמטמאים כלי חרס גם מגבו (לעיל יג,ד).
<h3> ח</h3>
<b>כְּלֵי נְחֹשֶׁת שֶׁזִּפְּתָן</b>. ציפה אותם מבפנים בזפת.
<b>וְאִם לְיַיִן הֲרֵי זֶה כְּגוּף הַכְּלִי</b>. מפני שהיין אינו נשמר היטב בכלי מתכת, והזפת נחוצה לשמירת היין (משנה אחרונה כלים ג,ז).
<h3> ט</h3>
<b>בָּצֵק שֶׁבְּסִדְקֵי הָעֲרֵבָה שֶׁנָּגַע בּוֹ שֶׁרֶץ</b>. ערבה המשמשת ללישה שנשאר בצק בסדקיה ונגע שרץ בבצק מבלי לגעת בערבה עצמה (ומדובר בערבה של עץ שהרי כלי חרס נטמא מאווירו אף בלא מגע).
<b>הוֹאִיל וְאִסּוּרוֹ חָשׁוּב חוֹצֵץ</b>. חמץ בפסח הוא איסור חמור, ולכן הבצק עומד לעצמו ולא נעשה חלק מהערבה ונגיעה בו אינה נחשבת לנגיעה בערבה.
<b>בִּשְׁאָר יְמוֹת הַשָּׁנָה אִם הָיָה מַקְפִּיד עָלָיו הָעֲרֵבָה טְהוֹרָה</b>. שאינו רוצה בקיומו של הבצק ורוצה להסירו מהערבה.
<b>וְאִם רוֹצֶה בְּקִיּוּמוֹ</b>. של הבצק כדי שיסתום את הסדקים או מסיבה אחרת.
<h3> י</h3>
<b>הַמְּשִׁיחוֹת וְהָרְצוּעוֹת שֶׁבְּמִטְפְּחוֹת סְפָרִים</b>. חבלים דקים ורצועות שקושרים בהם את המטפחות מסביב לספרי תורה נביאים וכתובים.
<b>וְשֶׁבְּמִטְפְּחוֹת הַתִּינוֹקוֹת</b>. סינרים השומרים על בגדי התינוק שלא יתלכלכו.
<b>וְכֵן שֶׁבַּמַּעְדֵּר וְשֶׁבַּשַּׂק וְשֶׁבַּקֻּפָּה</b>. אולי מדובר ברצועות שמשמשות לנשיאה על הכתף וכדומה.
<b>וְשֶׁבַּקֻּפָּה</b>. סל קלוע.
<b>שֶׁבְּאָזְנֵי כְּלֵי חֶרֶשׂ אֲפִלּוּ תְּפוּרוֹת</b>. שתופר את הרצועה מסביב לאוזן הכלי.
<b>שֶׁאֵין חִבּוּרִין לִכְלֵי חֶרֶשׂ</b>. אין להם חיבור עם בגדים על ידי תפירה, ורק חיבור גמור על ידי טיט וכדומה נחשב בהם חיבור (ח"ד כלים ב"ק א,ח וכעי"ז בערוה"ש רכא,יט).
<h3> יא</h3>
<b>יַד קַרְדֹּם מֵאֲחוֹרָיו</b>. החלק של ידית הקרדום הבולט למעלה מהנקב שבראש המתכת.
<b>וְהַיָּתֵר עַל שָׁלֹשׁ הַנּוֹגֵעַ בּוֹ טָהוֹר</b>. שאין בו צורך למלאכת הקרדום.
<b>יַד קַרְדֹּם מִלְּפָנָיו</b>. החלק מקת הקרדום הנמצא בין היד האוחזת בקת לבין ראש המתכת.
<h3> יב</h3>
<b>שְׁיָרֵי וכו'</b>. בנוסף לשיעורי הידות הנטמאות עם הכלי נזכרים בהלכה זו גם שיעורי שיירי כלים, דהיינו האורך המינימאלי שבו כלי שנשבר עדיין מקבל טומאה (שיעורי השיירים נמנו במשנה כלים כט,ו-ח יחד עם שיעורי הידות לפי הסדר מהקצר לארוך ובאופן זה הובאו גם כאן).
<b>שְׁיָרֵי הַפַּרְגֹּל טֶפַח</b>. פרגול הוא מחוגה, והיא מקבלת טומאה אם נשברה ונתקצרה עד שיעור טפח. ובפחות מזה אינה ראויה למלאכה ואינה מקבלת טומאה.
<b>וְיַד מַקֶּבֶת שֶׁל מְפַתְּחֵי אֲבָנִים טֶפַח</b>. ידית של כלי שבו מנקבים ומפסלים אבנים טובות שנטמאת, רק הטפח הסמוך לראש המקבת נחשב חיבור והנוגע בו טמא. אבל בשאר הידית אין צורך למלאכה והנוגע בה טהור.
<b>יַד קֻרְנָס שֶׁל זֶהָבִים טִפְחַיִם</b>. ידית הפטיש של צורפי זהב שיעורה שני טפחים.
<b>וְשֶׁל חָרָשִׁים</b>. נגרים.
<b>שְׁיָרֵי מַלְמַד הַבָּקָר</b>. כלי עץ הנקרא גם מרדע, שבקצהו האחד רומח ברזל הנקרא 'חרחור' ובקצהו השני מסמר הנקרא 'דרבן' שבו מכים את הבהמה (לעיל יא,כג).
<b>אַרְבָּעָה טְפָחִים סָמוּךְ לַדָּרְבָן</b>. אם נשבר המלמד ונשאר בו אורך של ארבעה טפחים מצד הדרבן עדיין מקבל טומאה (וראה בפסקה הבאה מה שיעור השיירים סמוך לחרחור).
<b>קַרְדֹּם שֶׁחוֹפְרִין בּוֹ בְּדִידִין שֶׁל מַיִם</b>. עיגולים מסביב לעצים כדי שייצטברו בהם המים בעת ההשקיה.
<b>קַרְדֹּם שֶׁל נַכָּשׁ</b>. שמנכשים בו קליפות ועשבים שוטים הצומחים מסביב לגזעי העצים.
<b>בֶּן פַּטִּישׁ</b>. פטיש קטן. הפטיש הוא כלי לשבירת אבנים.
<b>קַרְדֹּם שֶׁל בִּקּוּעַ</b>. שנועד לשבירת עצים.
<b>וְשֶׁל עִדּוּר</b>. שעודרים בו את האדמה.
<b>מַקֶּבֶת שֶׁל סַתָּתִים</b>. כלי ליישור והחלקת אבנים.
<b>שְׁיָרֵי הַמַּרְדֵּעַ הַסָּמוּךְ לַחַרְחוּר שֶׁל מַתֶּכֶת</b>. ראה ביאור בסוף הפסקה הקודמת.
<b>מַגְרֵפָה שֶׁל בַּעֲלֵי בָּתִּים</b>. כף שמערבבים בה את התבשיל (פה"מ כלים כט,ח), או שגורפים בה טיט או תנור וכיריים (ר"ש שם).
<b>וְשֶׁל סַיָּדִין</b>. עושי הסיד, וגורפים אותו במגרפה.
<b>וְכָל הַיָּתֵר עַל זֶה אִם רָצָה לְקַיְּמוֹ טָמֵא</b>. כל שיעורי ידות הכלים שנימנו הם בסתם, אבל אם רצה בעל הכלי שהידית תהיה ארוכה יותר, היא נחשבת חלק מהכלי וכולה נטמאת עמו.
<b>וְיַד כָּל מְשַׁמְּשֵׁי הָאוּר</b>. כלים ששימושם הוא בהכנסתם לאש.
<b>וְהָאַסְכְּלָאוֹת</b>. רשת ברזל לצליית בשר.
<b>אֲפִלּוּ אֲרֻכִּין כָּל שֶׁהֵן טְמֵאִים</b>. מפני שהאדם צריך לכל אורך הכלי כדי להתרחק מן האש.
<h3> יג</h3>
<b>מַקֵּל שֶׁעָשָׂהוּ יָד לַקַּרְדֹּם</b>. באופן זמני (ר"ש ועוד מפרשים לכלים כ,ג).
<b>הַדְּיוּסְטָר</b>. כלי שכורכים עליו את חוט הטווייה העשוי ממוט המשמש כציר שאליו מחוברים בהצלבה בניצב שני מוטות שסביבם נכרך החוט.
<b>לִהְיוֹת מֵסֵךְ עֲלֵיהֶן</b>. למתוח סביבם את החוט.
<b>הֲרֵי הֵן חִבּוּר בִּשְׁעַת מְלָאכָה</b>. אבל שלא בשעת מלאכה אינם חיבור מפני שהדרך להוציא את המסמר ולפרקם.
<b>קָבַע הַדְּיוּסְטָר בַּקּוֹרָה</b>. ונעשה הדיוסטר מחובר באופן קבוע.
<b>הֲרֵי זֶה מְקַבֵּל טֻמְאָה</b>. גם שלא בשעת מלאכה.
<b>וְאֵין הַקּוֹרָה חִבּוּר לוֹ</b>. שהקורה אינה כלי ואינה יד לדיוסטר.
<b>עָשָׂה קְצָת הַקּוֹרָה דְּיוּסְטָר</b>. פיסל את קצה הקורה באופן שתהיה חלק מהכלי.
<h3> יד</h3>
<b>בָּעֹל</b>. המוט המחובר לעגלה ומונח לאורכו בין שתי הבהמות המושכות את העגלה.
<b>וְהַקַּטְרֵב</b>. העץ המונח על צוואר הבהמות (ראה איור לעיל י,ה).
<b>וּבָעַיִן</b>. ריפוד מעור או סמרטוטים מסביב לצוואר הבהמה שלא תיפצע מהקטרב.
<b>וּבָעֲבוֹת</b>. החבלים הקשורים לעגלה שבהם מושכים אותה.
<b>וְהַנּוֹגֵעַ בַּחֶרֶב</b>. מוט העשוי עץ או מתכת שבו אוחז החורש בעת החרישה.
<b>וּבַבֹּרֶךְ</b>. גזע עץ הכפוף כברך שמחברים אליו את יתד המחרשה.
<b>וּבַיָּצוּל</b>. ידית המחוברת למחרשה ומשמשת להטיתה לכיוון הרצוי לחורש.
<b>וּבָעַיִן שֶׁל מַתֶּכֶת</b>. טבעת ברזל שהיא חלק מחלקי המחרשה.
<b>וּבַלְּחָיַיִם</b>. שני עצים בקצה העול (פה"מ כלים כא,ב) וייתכן שהם מעין כנפיים המחוברות ללהב המחרשה שתפקידן הרחבת התלם לאחר פילוחה והרחקת אבנים.
<b>וּבָעִירָאִין</b>. חלקים התלויים במחרשה (פה"מ,שם). ויש מפרשים שהם שני לוחות עץ המורכבים על שלד המחרשה, שתפקידם לפורר ולהרחיק מהתלם גושי עפר או אבנים (ר"ש שם).
<b>טָמֵא</b>. שכל החלקים הללו מחוברים תמיד ונחשבים ככלי אחד.
<b>וְכֵן מְגֵרָה</b>. מסור שיש לו ידיות משני צדיו.
<b>הַנּוֹגֵעַ בְּיָדָהּ מִכָּאן וּמִכָּאן</b>. בשתי הידיות שבשני צדי המסור.
<b>וְהַנּוֹגֵעַ בַּחוּט וּבַמְּשִׁיחָה</b>. חוט או חבל דק הקשורים מלמעלה בין שתי ידיות המסור.
<b>וּבָאַמָּה</b>. עץ המחבר בין שתי הידיות, ומקביל לשיני המתכת של המסור.
<b>וּבַסְּנִיפִין</b>. בליטות עץ קטנות שמחברים בהן את שיני המסור לידיות.
<b>אֲבָל הַנּוֹגֵעַ בַּמַּלְבֵּן שֶׁל מַסָּר הַגָּדוֹל</b>. מסגרת עץ בצורת מלבן שיש למסור גדול.
<h3> טו</h3>
<b>מַכְבֵּשׁ</b>. מכשיר ליישור עצים. את העץ העקום נותנים בין שני לוחות עץ המהודקים זה לזה על ידי בורג או מלחצי מתכת.
<b>שֶׁנִּטְמָא הָרֹמַח שֶׁבּוֹ</b>. חלק המתכת.
<b>הַנּוֹגֵעַ בַּמַּכְבֵּשׁ טָהוֹר</b>. כנראה מפני שהיו רגילים להפריד את הרומח מהעצים והם אינם נחשבים לכלי אחד.
<b>הַנּוֹגֵעַ בַּקַּשְׁטָנִית שֶׁהִיא לְפוּפָה עָלָיו</b>. מכשיר בצורת קשת שבאמצעותו מסובבים את המקדח. מיתר הקשת כרוך סביב המקדח ועל ידי הנעת הקשת לפנים ולאחור המקדח מסתובב.
<b>הַנּוֹגֵעַ בַּיֶּתֶר וּבַקֶּשֶׁת</b>. במיתר או בקשת עצמה.
<b>טָהוֹר וַאֲפִלּוּ כְּשֶׁהִיא מְתוּחָה</b>. כשהחץ מתוח בקשת, שהם כשני כלים שונים ולא ככלי אחד.
<b>וְכֵן מְצוּדַת הָאִשּׁוּת</b>. מלכודת החולד המורכבת מקשת שבה מתוח חץ, וכשהחולד נכנס למלכודת החץ נורה והורגו.
<b>וְכֵן מַסֶּכֶת נְסוּכָה</b>. חוטי שתי וערב המתוחים על הנול באמצע תהליך האריגה.
<b>שֶׁנִּטְמֵאת בִּשְׁעַת הָאָרִיג</b>. נטמא החלק שארוג כבר כשיעור שלוש אצבעות וראוי לקבל טומאה (לקמן כב,יב).
<b>הֲרֵי הַנּוֹגֵעַ בַּכֹּבֶד הָעֶלְיוֹן וּבַכֹּבֶד הַתַּחְתּוֹן</b>. הנול עשוי משתי קורות, אחת למעלה ואחת למטה, וביניהן מתוחים חוטי השתי.
<b>וּבַנִּירִים</b>. את חוטי השתי מעבירים על גבי קנים המכונים נירים שנמצאים במקביל לקורות הנול: חצי מהחוטים (החוטים הזוגיים) על גבי קנה אחד, והחצי השני (האי זוגיים) על קנה שני. כאשר מרימים ניר אחד מתרוממים כל החוטים המחוברים בו, וכך נוצר מקום להעביר את חוט הערב.
<b>וּבַקֵּירוֹס</b>. מעין מסרק המשמש לדחיקת חוטי הערב שהושחלו בין חוטי השתי.
<b>וּבַחוּט שֶׁהֶעֱבִירוֹ עַל גַּבֵּי אַרְגָּמָן</b>. חוט שנעזרים בו לצורך רקימת הארגמן (פה"מ כלים כא,א), שתופרים ביריעה חוט כדי לסמן היכן צריך לרקום את הארגמן, ולאחר מכן מוציאים אותו מן האריג. ויש מפרשים שהוא חוט שמכסים בו את רקמת הארגמן שלא תתלכלך ובגמר המלאכה מסירים אותו (ר"ש שם).
<b>וּבָעִירָה שֶׁאֵינוֹ עָתִיד לְהַחֲזִירָהּ</b>. לאחר שמעבירים את חוט השתי בתוך הערב, נשאר חלק מחוט השתי מחוץ ליריעה. ואם מתכוון שלא להמשיך להעביר את אותו החוט בין חוטי הערב אלא לחתכו ולהשתמש בחוט חדש, קצה החוט שמחוץ לאריגה טהור.
<b>אֲבָל הַנּוֹגֵעַ בְּנֶפֶשׁ הַמַּסֶּכֶת</b>. חוטי הערב שהוכנסו למארג חוטי השתי אך לא הודקו עדיין לאריג אלא רחוקים ממנו מעט.
<b>וּבַשְּׁתִי הָעוֹמֵד</b>. חוטי השתי המתוחים בין הקורות.
<b>וּבַכָּפוּל שֶׁהֶעֱבִירוֹ עַל גַּבֵּי אַרְגָּמָן</b>. חוט שרוקמים אותו ביריעה יחד עם חוטי הארגמן.
<h3> טז</h3>
<b>הַנּוֹגֵעַ בַּצֶּמֶר שֶׁעַל הָעִימָה</b>. העימה היא בוכייר (ראה ביאור לעיל י,ד). ואם נטמאה ונגע בחוט הצמר שעליה אינו נטמא, שהחוט אינו נחשב חיבור לעימה (פה"מ כלים כא,א, והר"ש פירש שהעימה הוא המקל שעליו הצמר שנועד לטווייה — ראה לעיל י,יד).
<b>וּבָאַשְׁוָיָה</b>. מחט שרוקמים בה חוטים בבגד (ראה פה"מ כלים כא,א), ואם נגע בחוט לא נטמא מהמחט.
<b>בַּפִּיקָה</b>. מין כדור שעליו מגולגלת פקעת של חוט צמר.
<b>עַד שֶׁלֹּא פֵּרְעָהּ וכו'</b>. אם החוט מגולגל על הפיקה באופן שהוא מכסה אותה לגמרי, נחשב חיבור לפיקה והנוגע בחוט נטמא. ואם נשאר מעט חוט והוא אינו מכסה את כל הפיקה, אין החוט נחשב חיבור לפיקה.
<h3> יז</h3>
<b>הַחוּט שֶׁהִשִּׁילוֹ לַמַּחַט</b>. השחילו בחור המחט.
<b>אֲפִלּוּ קָשׁוּר מִשְּׁנֵי צְדָדִין</b>. אפילו קשר את שני קצות החוט ואין החוט יכול לצאת מהמחט.
<b>אֵינוֹ חִבּוּר</b>. שסופו לתפור את החוט בבגד ולנתקו מהמחט.
<b>הַחוּט שֶׁפֵּרֵשׁ מִן הַבֶּגֶד אֲפִלּוּ מֵאָה אַמָּה כֻּלּוֹ חִבּוּר</b>. מפני שהיה כבר חלק מן הבגד.
<b>חֶבֶל שֶׁקָּשׁוּר בְּחֶרֶס</b>. כן הוא בכה"י, אך כנראה יש לגרוס "בחרם" שפירושו רשת לדגים העשויה מחבלים (ח"ד כלים ב"מ ט,ד, סד"ט קפח,א, ר"י קאפח).
<b>אֲפִלּוּ מֵאָה אַמָּה כֻּלּוֹ חִבּוּר</b>. מפני שהחבל כולו עומד להיארג ברשת (ח"ד,שם). ויש מפרשים שמדובר כאן בחבל שמעלים בו את הרשת מהמים, וכולו נחשב כיד לרשת מפני שיש צורך בכל אורך החבל (תס"ר כלים עמ' 63, וראה גם בח"ד).
<b>קָשַׁר בּוֹ חֶבֶל אַחֵר</b>. בחבל הקשור לחרם.
<b>מִן הַקֶּשֶׁר וְלִפְנִים חִבּוּר מִן הַקֶּשֶׁר וְלַחוּץ אֵינוֹ חִבּוּר</b>. החבל הראשון נחשב חיבור לחרם והחבל השני הקשור אליו אינו חיבור (תס"ר שם). וייתכן לפרש שמשמעות הלשון מן הקשר ולחוץ היא שלא רק החבל השני אינו חיבור, אלא גם קצה החבל הראשון המשתלשל מעבר לקשר אינו נחשב חיבור (השווה לקמן כא,ו).
<h2>פרק כא</h2>
<h3> א</h3>
<b>כַּמָּה שִׁעוּרָן</b>. להיחשב חיבור לבגד לעניין טומאה.
<b>סוּדָרִין</b>. מצנפת שעוטפים בה את הראש.
<b>שָׂעִיף</b>. צעיף.
<b>פִּלְיוֹן שֶׁל רֹאשׁ</b>. מטפחת ראש של נשים (פה"מ כלים כט,א).
<b>חָלוּק שֶׁהוּא קָרוּעַ מִתְּחִלָּתוֹ וְעַד סוֹפוֹ וְאַחַר שֶׁלּוֹבְשִׁין אוֹתוֹ מְקַבְּצִין אוֹתוֹ בְּלוּלָאוֹת</b>. בגד פתוח לכל אורכו שנסגר בלולאות.
<b>הַסְּגוֹס</b>. אריג צמר עבה. [הערה: בכמה כת"י הגרסה: הסגום.]
<b>וְהָרְדִיד</b>. צעיף דק.
<b>וְכָל הַיָּתֵר עַל הַשִּׁעוּרִין הָאֵלּוּ</b>. החלק הנוסף על השיעור.
<h3> ב</h3>
<b>נוּמֵי הַכֻּפָּח</b>. נימי המטפחת.
<b>וְהַקִּלְקִין הַשְּׁזוּרִין מִן הַשֵּׂעָר</b>. חגורה שחוגרים בה את הבהמה, העשויה משער בהמה.
<b>וְהַפֻּנְדָּה שֶׁלּוֹבֵשׁ הָאָדָם עַל בְּשָׂרוֹ</b>. בגד לספיגת הזיעה, מעין גופייה.
<b>נִימֵיהֶן כָּל שֶׁהֵן</b>. בכל אורך שהוא נחשבים חיבור לבגד.
<h3> ג</h3>
<b>מִשְׁקֹלֶת שֶׁנִּטְמֵאת</b>. משקולת הקשורה למאזניים.
<b>וּמִשְׁקֹלֶת שֶׁל חָרָשִׁים</b>. משקולת הקשורה לחוט שהנגרים משתמשים בה לבדוק אם העצים עומדים בצורה ישרה.
<b>וְשֶׁל בַּנָּיִין</b>. שהבנאים בודקים בה את ישרותו של קיר הבניין.
<b>וְהַיָּתֵר עַל מִדּוֹת אֵלּוּ אַף עַל פִּי שֶׁהוּא רוֹצֶה בְּקִיּוּמוֹ טָהוֹר</b>. שדבר זה אינו מצוי כלל ובטלה דעתו (אבל בכלים שנמנו לעיל כ,יב מצוי שלפעמים צריכים לידות ארוכות, ולכן הרוצה בקיומם לא בטלה דעתו — הון עשיר כלים כט,ג).
<h3> ד</h3>
<b>וְשֶׁל צַיָּרִים</b>. המציירים על קירות הבית.
<h3> ה</h3>
<b>חוּט מֹאזְנַיִם</b>. חוט שמחזיק השוקל בידו ובו תלויים המאזניים. בסחורה הנמכרת במשקלים כבדים משתמשים בחוט ארוך ובסחורה הנמכרת במשקלים קטנים משתמשים בחוט קצר (ראה הלכות גנבה ח,ח-יא).
<b>זֶהָבִים</b>. מוכרי זהב.
<b>וְשֶׁל פֶּלֶס</b>. סוג של מאזניים (ואולי מדובר במאזניים של חלפן כספים ששוקל בהם את המטבעות, ראה ר"י מיגאש בבא בתרא פט,א).
<b>קָנֶה שֶׁלָּהּ</b>. קנה המאזניים.
<b>וְחוּטִין שֶׁלָּהּ</b>. החוטים היורדים מהקנה ובהם תלויות כפות המאזניים.
<b>עֲשָׁשִׁיּוֹת שֶׁל מַתָּכוֹת</b>. עפרות מתכת.
<b>צַמָּרִים</b>. מוכרי צמר.
<h3> ו</h3>
<b>הַחֶבֶל שֶׁמְּסָרְגִין בּוֹ הַמִּטּוֹת וכו'</b>. המיטה עשויה ממסגרת עץ, ובין קורות המסגרת היו קושרים חבלים שעליהם היו מניחים את מצעי המיטה. הרווח שבין חבל לחבל נקרא בית.
<b>וְהַנּוֹגֵעַ בַּחֶבֶל מִן הַקֶּשֶׁר וְלִפְנִים</b>. כלפי החלק שכבר סורג (פה"מ כלים יט,א).
<b>מִן הַקֶּשֶׁר וְלַחוּץ</b>. קצה החבל היוצא מחוץ לקשר.
<b>שֶׁאֲפִלּוּ פְּסָקוֹ אֵין הַקֶּשֶׁר נִתָּר</b>. אפילו אם יחתוך את שארית החבל לא ייפתח הקשר.
<h3> ז</h3>
<b>חֶבֶל הַיּוֹצֵא מִן הַמִּטָּה</b>. חבל שקושרים למיטה השלמה.
<b>עַד סוֹף אַרְבָּעָה טְפָחִים</b>. אם החבל ארוך עד ארבעה טפחים.
<b>הַנּוֹגֵעַ בּוֹ טָהוֹר שֶׁאֵינוֹ מִצָּרְכֵי הַמִּטָּה</b>. שאין בחבל כזה כל שימוש.
<b>מִפְּנֵי שֶׁתּוֹלִין בּוֹ אֶת הַמִּטּוֹת</b>. כשמורידים את המיטה מקומה לקומה או מהגג לבית תופסים בחבל ומשלשלים את המיטה כלפי מטה.
<b>מֵעֲשָׂרָה וְלַחוּץ טָהוֹר</b>. החלק הארוך מעשרה טפחים טהור (פה"מ כלים יט,ב).
<h3> ח</h3>
<b>שֶׁמַּקִּיפִין אוֹתוֹ עַל הַמִּטָּה כְּדֵי לְקַבֵּץ אֵבָרֶיהָ</b>. כעין חגורה רחבה סביב למסגרת המיטה כדי לחזקה.
<b>חֲבָק לַחֲמוֹר</b>. לחגור את המרדעת לחמור.
<h3> ט</h3>
<b>מִטָּה שֶׁהָיְתָה טְמֵאָה מִדְרָס</b>. שדרס עליה זב (ראה הלכות מטמאי משכב ומושב ז,א).
<b>מֵעֲשָׂרָה וְלַחוּץ הֲרֵי הוּא כְּמַגַּע מִדְרָס</b>. מחוץ לעשרה המזרן אינו מצרכי המיטה ונחשב ככלי נפרד, וטומאתו היא כמי שנגע במדרס שהוא ראשון לטומאה.
<b>דָּרַס הַזָּב עַל הַמִּזְרָן הַיּוֹצֵא וכו'</b>. בטומאת מדרס נטמאים רק כלים העשויים לשכיבה או ישיבה וכדומה והם נטמאים גם כשיש חציצה בינם לבין הזב שעליהם. חלק המזרן שבתוך עשרה טפחים נחשב לחלק מהמיטה, ולכן כאשר דורס עליו הזב נטמא המזרן והמיטה נטמאת עמו. אבל חלק המזרן שמחוץ לעשרה טפחים אינו נחשב כלי העשוי למשכב ולכן אם דרס עליו הזב בלא מגע אינו נטמא כלל (ראה משנה אחרונה כלים יט,ד, הלכות מטמאי משכב ומושב ו,ה).
<b>בַּמֶּה דְּבָרִים אֲמוּרִים לְמִדְרָס וכו'</b>. בשאר הטומאות, כל הכלים נטמאים ולא רק כלי העשוי למשכב ולכן נטמא המזרן בכל אורך שהוא, ומטמא את המיטה מפני שהוא מחובר לה (תוספתא כלים ב"מ ט,ו).
<h3> י</h3>
<b>הָיְתָה טְמֵאָה טֻמְאַת שִׁבְעָה</b>. שנטמאה במת וצריכה שבעה ימים להיטהר (ומדובר שנגעה בכלים שנגעו במת, שאם נגעה המיטה עצמה במת גם כלי הנוגע בה היה טמא טומאת שבעה — פה"מ כלים יט,ה, הלכות טומאת מת ה,ד).
<b>וְהַמִּזְרָן טָמֵא טֻמְאַת עֶרֶב</b>. שדינו כמי שנגע באב הטומאה שנעשה ראשון לטומאה, ומטבילו והוא טהור לערב.
<b>הָיְתָה טְמֵאָה טֻמְאַת עֶרֶב</b>. שנטמאה המיטה מאב הטומאה כגון שרץ ונבלה והיא עצמה ולד הטומאה.
<b>וְהַמִּזְרָן טָהוֹר</b>. שוולד הטומאה אינו מטמא כלים (הלכות טומאת מת ה,ז).
<h3> יא</h3>
<b>מִטָּה שֶׁכָּרַךְ לָהּ מִזְרָן וְנָגַע בָּהֶן הַמֵּת וכו'</b>. במקרה זה המיטה והמזרן הם ככלי אחד ושניהם נטמאו במת או בשרץ ולכן גם כשנפרדו נשארים בטומאתם.
<h3> יב</h3>
<b>כֶּרַע</b>. רגל המיטה.
<b>שֶׁהָיְתָה טְמֵאָה מִדְרָס</b>. שדרס עליה הזב לפני שחיברה למיטה.
<b>וְאִם הִזָּה עַל הַמִּטָּה</b>. מי חטאת, כדי לטהרם מטומאת מת.
<b>טָהֲרָה הַכֶּרַע בִּכְלָלָהּ</b>. אף אם מי החטאת לא נגעו בה, שהמיטה והכרע נחשבים גוף אחד הן לטומאה והן לטהרה.
<b>כְּמוֹ שֶׁבֵּאַרְנוּ</b>. הלכות טומאת מת ה,ז.
<b>וְכֵן הַדִּין בְּשֵׁן שֶׁל מַעְדֵּר</b>. חלק המתכת של המעדר שמפרקים ומחברים אותו למקל.
<h2>פרק כב</h2>
<h3> א</h3>
<b>כַּמָּה שִׁעוּר הַבֶּגֶד לְהִתְטַמֵּא</b>. מדובר כאן בחתיכות בד שנקרעו מן הבגד (כפי שמבואר בהמשך ההלכה), והן נטמאות כאשר הן ראויות לשימוש כלשהו.
<b>שְׁלֹשָׁה טְפָחִים עַל שְׁלֹשָׁה טְפָחִים לְמִדְרָס</b>. שבשיעור זה ראוי לשבת עליו. ומדרס הוא טומאה שמקבל כלי מחמת שהזב ישב, שכב או רכב עליו (ראה הלכות מטמאי משכב ומושב ז,א).
<b>מְכֻוָּנוֹת</b>. נמדדות בדיוק.
<b>עִם הַמְּלָל</b>. החוטים היוצאים מקצות הבגד.
<b>לְטֻמְאַת הַמֵּת אוֹ לִשְׁאָר טֻמְאוֹת</b>. שבשיעור זה ראוי לשימושים שונים כגון לשמש כטלאי לבגד, אך לא למדרס.
<b>מִפִּי הַשְּׁמוּעָה</b>. מסורת חכמים בפירוש הכתובים.
<b>בִּקְרָעִים הַבָּאִים מִן הַבְּגָדִים</b>. בגד שנקרע ונשאר ממנו בד בגודל מסוים.
<b>אֲבָל הָאוֹרֵג בֶּגֶד בִּפְנֵי עַצְמוֹ כָּל שֶׁהוּא</b>. בגד שלם, כגון אבנט שאין ברוחבו שלוש אצבעות.
<b>שֶׁאֵין מְקַבֵּל אוֹתָהּ אֶלָּא הָרָאוּי לְמִדְרָס</b>. העשוי לשבת או לשכב עליו, ובגד הקטן משלושה על שלושה טפחים אינו ראוי לכך (וראה לקמן כג,ג שיש מקרים שמקבל טומאת מדרס אף בפחות מכך).
<h3> ב</h3>
<b>וְהַנְּמָטִים</b>. סדינים ושמיכות.
<b>אֵינָן מְקַבְּלִין טֻמְאָה עַד שֶׁיִּהְיֶה בַּקֶּרַע שְׁלֹשָׁה טְפָחִים עַל שְׁלֹשָׁה טְפָחִים</b>. שחתיכת בד עבה או דקה מאוד אינה ראויה לשימוש בגודל קטן, עד שיהיה בה שיעור שלושה טפחים.
<h3> ג</h3>
<b>פִּיף</b>. סרט, שרוך.
<b>לִקְשֹׁר בָּהּ הַצֶּמֶר</b>. חבילות הצמר העומדות למכירה.
<b>שֶׁהִיא טְהוֹרָה</b>. שאינה נחשבת לכלי אלא היא משמשת כחוט וחבל (פה"מ עדויות ג,ד).
<b>הַקֶּלַע</b>. שיורים בו אבנים.
<b>בֵּית אֶצְבַּע שֶׁלָּהּ</b>. לולאה בקצה הקלע שאליה מכניסים את האצבע כאשר מסובבים את הקלע.
<b>טְהוֹרָה</b>. מפני שאי אפשר לירות בקלע ובטל מתשמישו.
<b>בֵּית הַפָּקִיעַ</b>. הקצה השני של הקלע שאותו אוחזים ביד בזמן הסיבוב ומשחררים אותו כשיורה את האבן.
<b>עֲדַיִן הִיא בְּטֻמְאָתָהּ</b>. מפני שאפשר להשתמש בקלע גם באופן זה.
<b>וְהַחֵרֶם</b>. רשת שנקביה גדולים.
<b>מְקַבֵּל טֻמְאָה מִפְּנֵי הַזּוּטוֹ</b>. חלק בתחתית הרשת שארוג בצפיפות.
<b>מִפְּנֵי שֶׁעֵינֵי אוֹתָהּ הַסְּבָכָה דַּקִּין בְּיוֹתֵר וַהֲרֵי הִיא כְּבֶגֶד</b>. החורים בזוטו של החרם קטנים ביותר ודינו כבגד.
<b>הָעוֹשֶׂה בֶּגֶד מִן הַחֵרֶם טָהוֹר</b>. החרם אינו ראוי לבגד מפני שיש בו חורים גדולים והבשר נראה דרכם.
<h3> ד</h3>
<b>הַמַּשְׁמֶרֶת</b>. מסננת.
<b>אִם יֵשׁ בּוֹ שְׁלֹשָׁה עַל שְׁלֹשָׁה מְקַבֵּל טֻמְאָה</b>. כדין שיירי בגדים.
<h3> ה</h3>
<b>שֶׁבָּלָת</b>. נתבלתה.
<b>אִם מְשַׁמֶּשֶׁת מֵעֵין מְלַאכְתָּהּ רִאשׁוֹנָה טְמֵאָה</b>. אם עדיין משמשת לסינון יין.
<b>וְאִם לָאו טְהוֹרָה</b>. כדין שברי כלים, ואין דינה כבגד ששיעורו שלוש על שלוש (ערוה"ש רכד,טז).
<h3> ו</h3>
<b>מִטְפְּחוֹת הַסְּפָרִים הַמְצֻיָּרוֹת</b>. מטפחות שעוטפות ספרי תורה והן צבועות או רקומות.
<b>מִפְּנֵי שֶׁאֵינָן מְשַׁמְּשֵׁי אָדָם</b>. ראה לעיל ד,א.
<b>וְשֶׁאֵינָן מְצֻיָּרוֹת מִתְטַמְּאוֹת בִּשְׁאָר טֻמְאוֹת</b>. שהן משמשות למלאכות אחרות.
<b>חוּץ מִטֻּמְאַת מִדְרָס</b>. שבטומאת מדרס נטמאים רק דברים המיוחדים לשכיבה ולישיבה אך לא כלים המיועדים למלאכה אחרת.
<b>מִפְּנֵי שֶׁאוֹמְרִין לוֹ עֲמֹד וְנַעֲשֶׂה מְלַאכְתֵּנו</b>. שהמטפחת מיועדת למלאכה ולא לישיבה, ואם ישב עליה הזב יאמרו לו לעמוד כדי להשתמש במטפחת.
<b>כְּמוֹ שֶׁבֵּאַרְנוּ בְּעִנְיַן טֻמְאַת מִשְׁכָּב וּמוֹשָׁב</b>. הלכות מטמאי משכב ומושב ז,ח.
<h3> ז</h3>
<b>וְכֶסֶת הַסַּבָּלִים</b>. כרית שמניחים הסבלים על כתפם לריפוד.
<b>מִתְטַמֵּא בְּמִדְרָס</b>. שהסבל יושב עליה כאשר הוא נח מעבודתו (תפא"י כלים כח,ט), ומתחילה נעשתה גם לשם כך.
<b>וּמַשְׁמֶרֶת שֶׁל יַיִן אֵין מִתְטַמְּאָה בְּמִדְרָס</b>. שאין רגילים לשבת עליה מפני השמרים המלכלכים את הבגדים (ר"ש ותפא"י שם).
<h3> ח</h3>
<b>בֶּגֶד שֶׁחָשַׁב עָלָיו לְצוּרוֹת</b>. שמתחילת עשייתו לא היה הבגד מיועד ללבישה אלא לעשות בו ציור שיעתיקו ויתלמדו ממנו הרוקמים.
<b>אֵינוֹ מְקַבֵּל טֻמְאָה</b>. שאינו ממשמשי אדם (לקמן כז,יב).
<b>בִּטֵּל מַחֲשַׁבְתּוֹ הֲרֵי זֶה מְקַבֵּל טֻמְאָה</b>. שכל הכלים יורדים לידי טומאה במחשבה (לעיל ח,י).
<b>לְחַפּוֹת בָּהֶן כְּתָלִים וְעַמּוּדִים אֵינָן מְקַבְּלוֹת טֻמְאָה</b>. שאינם משמשי אדם (ח"ד כלים ב"מ ה,ט).
<h3> ט</h3>
<b>חָלוּק שֶׁהוּא עָשׂוּי כִּשְׂבָכָה</b>. כרשת שהבשר נראה דרכה.
<b>כְּדֵי לְשַׂחֵק בּוֹ לְשׁוֹתֵי שֵׁכָר</b>. במופעי בידור שיש בהם פריצות (פה"מ כלים כח,ט).
<b>אֵינוֹ מְקַבֵּל טֻמְאָה</b>. שאינו ראוי ללבישה.
<h3> י</h3>
<b>כֻּפָּח</b>. מצנפת.
<b>שֶׁנְּתָנוֹ עַל הַסֵּפֶר</b>. שישמש כמטפחת ספרים.
<b>טָהַר מִלְּקַבֵּל טֻמְאַת מִדְרָס אֲבָל מִתְטַמֵּא בְּמֵת וּבִשְׁאָר טֻמְאוֹת</b>. כדין מטפחות הספרים שאינן מצוירות (לעיל ה"ו).
<h3> יא</h3>
<b>הָעוֹשֶׂה אִסְפְּלָנִית</b>. רטייה, נותן על הבגד חומר כגון שמן או דונג ונותנו על העור לרפואה.
<b>טְהוֹרִים</b>. שהם מתלכלכים ומתקלקלים.
<b>עָשָׂה עֲלֵיהֶן מְלֻגְמָא</b>. רטייה מחומרים שאינם שומניים כגון קמח ותאנים מרוסקות (פה"מ כלים כח,ג).
<h3> יב</h3>
<b>מֵאֵימָתַי יְקַבֵּל הַבֶּגֶד טֻמְאָה</b>. כשמכין חתיכות בד או בגד ללא צורה מיוחדת כגון טלית.
<b>מִשֶּׁיֶּאֱרֹג בּוֹ שָׁלֹשׁ אֶצְבָּעוֹת עַל שָׁלֹשׁ אֶצְבָּעוֹת</b>. אף על פי שלא נגמרה מלאכתו (שהרי בגד שלם מקבל טומאה אף כשהוא קטן משלוש על שלוש כדלעיל ה"א).
<b>הַנֶּאֱרָגִים בְּמַחַט</b>. נסרגים.
<b>וְאַנְפַּלְיָא</b>. גרב.
<b>אֵין מְקַבְּלִין טֻמְאָה עַד שֶׁתִּגָּמֵר מְלַאכְתָּן</b>. שבאריג סתם רגילים להשתמש בגדלים שונים לפי הצורך והשיעור הקטן ביותר שיש לו חשיבות הוא שלוש על שלוש, אבל דבר שסורגים אותו מיועד לשימוש המסוים שלשמו נסרג.
<h3> יג</h3>
<b>הַנַּעֲשִׂין עַל גַּבֵּי מַחַט</b>. כלים שתהליך הכנתם כולל אריגה באמצעות מחט.
<b>כֵּיוָן שֶׁעָשָׂה בָּהֶן בֵּית קִבּוּל מְלַאכְתָּן מְקַבְּלִין טֻמְאָה</b>. אף שצורת עשייתם דומה לבגדים, אין דינם כבגד לעניין גמר מלאכה, אלא מקבלים טומאה כאשר נעשה בהם בית קיבול בדומה לשאר הכלים (לעיל ה,א).
<h3> יד</h3>
<b>סְבָכָה</b>. מטפחת.
<b>מִפִּיהָ</b>. קצה הסבכה, הנקשר סביב הראש.
<b>קַרְקַרְתָּהּ</b>. אמצע הסבכה, החלק המונח על הקודקוד.
<b>וְשָׁבִיס שֶׁלָּהּ</b>. תכשיט עשוי מזהב או מבד מוזהב המחובר לסבכה, והוא מקבל טומאה כדין תכשיט גם כשאינו מחובר לסבכה.
<b>וְהַחוּטִין שֶׁלָּהּ</b>. חוטים היוצאים מהסבכה שבהם קושרים אותה לראש.
<h3> טז</h3>
<b>טָהוֹר</b>. שאינו ראוי ללבישה.
<b>חָלוּק שֶׁל בֶּגֶד</b>. שעשוי מבד טווי וארוג.
<b>לֶבֶד</b>. בד שאינו טווי וארוג העשוי מסיבים דחוסים.
<b>מִשֶּׁיִּפְתַּח אֶת פִּיו</b>. הפתח שבו מכניסים את הראש והצוואר.
<b>הַגָּדוֹל לְפִי גָּדְלוֹ וְהַקָּטָן לְפִי קָטְנוֹ</b>. לפי גודל החלוק באופן שיתאים לאדם שלמידתו נתפר החלוק.
<b>מִשֶּׁיִּבְלֶה וְאֵינוֹ מְשַׁמֵּשׁ מֵעֵין מְלַאכְתּוֹ רִאשׁוֹנָה</b>. ללבישה ואף על פי שיש בו שלושה על שלושה וראוי לקבל טומאה כדין קרעי בגדים, הריהו נטהר מהטומאה שהייתה עליו (חזו"א כלים ל,ח, לב,יא).
<b>נִשְׁתַּיֵּר בּוֹ רֻבּוֹ מִלְּמַעְלָה עֲדַיִן הוּא בְּטֻמְאָתוֹ</b>. שהכתפיים מחזיקות אותו ואפשר ללבשו.
<b>רֻבּוֹ מִלְּמַטָּה טָהוֹר</b>. שאי אפשר ללבשו (השווה לעיל יא,י).
<b>וְאִם נִקְרַע מִבֵּית פִּיו</b>. פתח הצוואר.
<h3> יז</h3>
<b>הָעוֹשֶׂה חֲגוֹר מִצִּדּוֹ שֶׁל בֶּגֶד</b>. חתך רצועה מקצה הבגד כדי לעשות ממנה חגורה.
<b>עַד שֶׁיִּמְלֹל שִׂפְתוֹתָיו</b>. שיקפל מעט ויתפור את הצד שנחתך מן הבגד כדי שהחוטים לא יבלטו ממנו.
<b>עָשָׂהוּ מֵאֶמְצַע הַבֶּגֶד וּמֵאֶמְצַע הַסָּדִין</b>. חתך את הרצועה מאמצע הבגד ויש חוטים בולטים משני צדי החגור מפני שהוא חתוך משני הצדדים.
<b>אֵינוֹ מְקַבֵּל טֻמְאָה עַד שֶׁיִּמְלֹל מִצִּדּוֹ הַשֵּׁנִי</b>. שיתפור את שני צדי הרצועה.
<h3> יח</h3>
<b>חֲגוֹר שֶׁבָּלוּ צְדָדָיו וְאֶמְצָעִיתוֹ קַיֶּמֶת טָמֵא</b>. אף שהצדדים נפרמו הוא נשאר בטומאתו עד שייפרם לגמרי.
<h3> יט</h3>
<b>שָׂפָה</b>. מעין חגורה קטנה שתופרים בשפת הבגד.
<b>וְהִתְקִינָהּ לַחֲגוֹר בָּהּ אֶת מָתְנָיו מְקַבֶּלֶת טֻמְאָה</b>. אף בלא תפירה.
<h3> כ</h3>
<b>טַלִּית שֶׁל עָנִי שֶׁבָּלָת</b>. שבלתה, והעני אינו משליך את בגדיו אף שהם בלויים.
<b>אַף עַל פִּי שֶׁאֵין בָּהּ שָׁלֹשׁ עַל שָׁלֹשׁ בָּארִי</b>. שאין בה שלוש על שלוש אצבעות רצופות ללא קרע (ח"ד כלים ב"ב ו,ג), ויש מפרשים שאין בה שלוש על שלוש אצבעות של בד חזק (ערוה"ש רכו,ג).
<b>וְכֵן שְׁאָר בִּגְדֵי עֲנִיִּים</b>. אבל בגדי עשירים בלויים אינם מקבלים טומאה, שהם אינם משתמשים בהם (שם רכו,ה).
<h3> כא</h3>
<b>מַטְלִיּוֹת</b>. חתיכות של בגדים בלויים.
<b>שֶׁאֵין בָּהֶן שְׁלֹשָׁה טְפָחִים עַל שְׁלֹשָׁה טְפָחִים אֵינָן מְקַבְּלוֹת טֻמְאָה וכו'</b>. וחתיכות מבגד שלם מקבלות טומאה אף בלא הכנה כמבואר לעיל ה"א (חזו"א כלים כח,יז, וראה משנה אחרונה כלים כח,ב שחילק בין ההלכות באופן אחר).
<h3> כב</h3>
<b>לִפְקֹק בּוֹ אֶת הַמֶּרְחָץ</b>. לסתום בו סדקים בקירות בית המרחץ שלא יצאו ממנו האדים ויתקרר.
<b>וּלְנַעֵר בּוֹ אֶת הַקְּדֵרָה</b>. לאחוז בקדרה כשהיא חמה.
<b>וּלְקַנֵּחַ בּוֹ אֶת הָרֵחַיִם</b>. מאבק ומשיירי הקמח.
<b>אִם הִשְׁלִיכוֹ בָּאַשְׁפָּה אֵינוֹ מְקַבֵּל טֻמְאָה</b>. שביטלו לגמרי (וכמבואר לקמן הכ"ו).
<b>תְּלָאוֹ בְּבִגְדוֹ... הֲרֵי זֶה כְּמִי שֶׁהִנִּיחוֹ בְּתוֹךְ בְּגָדָיו וַעֲדַיִן חָשׁוּב הוּא אֶצְלוֹ</b>. אף על פי שהתקינו לתשמיש שאינו חשוב, מקומו של הבגד מראה שבכוונתו לשמרו ולא ביטלו עדיין.
<h3> כג</h3>
<b>אִם הָיָה בָּארִי כְּדֵי לִצְרֹר בּוֹ רֹבַע הַקַּב מֶלַח גַּס</b>. אם הבגד שלם (בריא) וגם חזק דיו כדי שאפשר לצרור בו רבע קב (כ-300 סמ"ק) מלח גס שקורע את הבגד יותר ממלח דק (פה"מ כלים כז,יא).
<b>אֲבָל אִם הָיָה בַּבַּיִת</b>. שלא השליכו לאשפה ומראה בכך שמחשיבו כבגד.
<b>אִם הָיָה בָּארִי אַף עַל פִּי שֶׁאֵינוֹ יָכוֹל לִצְרֹר בּוֹ מֶלַח</b>. שהיה שלם אך חלש ונקרע מחמת המלח.
<b>אוֹ שֶׁהָיָה צוֹרֵר מֶלַח וְלֹא הָיָה בָּארִי</b>. שהבד חזק ויכול לצרור מלח אך אינו שלם ויש בו קרעים.
<h3> כד</h3>
<b>שְׁלֹשָׁה עַל שְׁלֹשָׁה שֶׁנִּקְרַע וְלֹא הֻבְדְּלוּ הַקְּרָעִים</b>. לא נקרעו לכל אורכם ועדיין החלקים מחוברים זה לזה.
<b>נוֹתְנוֹ עַל הַכִּסֵּא וּכְשֶׁיֵּשֵׁב עָלָיו יִגַּע בְּשָׂרוֹ בַּכִּסֵּא הֲרֵי זֶה טָהוֹר</b>. מן המדרס, שאי אפשר להשתמש בו לישיבה (פה"מ כלים כז,יב).
<h3> כה</h3>
<b>שֶׁנִּמְהָה</b>. התבלה, נחלש.
<b>אוֹ שֶׁנִּמְצָא בָּהּ קֶשֶׁר</b>. באחד מן החוטים.
<b>אוֹ שְׁנֵי חוּטִין מַתְאִימִין</b>. שנחסר חוט אחד מחוטי הערב וחוטי הערב שמשני צדיו נצמדו זה לזה.
<b>הֲרֵי זוֹ טְהוֹרָה</b>. שבחתיכה קטנה שכזו גם חיסרון קטן גורם לה לאבד את חשיבותה (חזו"א כלים לג,ב).
<h3> כו</h3>
<b>חוּץ מִשֶּׁל אַרְגָּמָן וְשֶׁל זְהוֹרִית טוֹבָה</b>. צמר צבוע בצבעים יקרים.
<h3> כז</h3>
<b>שֶׁנְּתָנָהּ בְּכַדּוּר</b>. כמילוי.
<b>אוֹ שֶׁעֲשָׂיָהּ כַּדּוּר</b>. מילא אותה במוך ותפר מסביב.
<b>טְהוֹרָה</b>. שביטלה מחשיבותה ואינו עומד להחזירה.
<b>אֲבָל שְׁלֹשָׁה טְפָחִים עַל שְׁלֹשָׁה טְפָחִים שֶׁנְּתָנוֹ בְּכַדּוּר הֲרֵי הוּא כְּמוֹת שֶׁהָיָה</b>. שהבד שמור בתוך הכדור ואולי יוציא אותו וישתמש בו (ר"ש כלים כח,א).
<b>וּמִתְטַמֵּא בְּמִדְרָס</b>. אם ישב הזב על הכדור.
<b>שֶׁהֲרֵי הַתֶּפֶר מְמַעֲטוֹ מִשְּׁלֹשָׁה עַל שְׁלֹשָׁה</b>. שמניח את קצוות הבד זה על זה ותופר, וכך מתמעט שטח הבד.
<h2>פרק כג</h2>
<h3> א</h3>
<b>וְאֵין הַמַּפָּץ בִּכְלַל כֵּלִים הָאֲמוּרִין בַּתּוֹרָה</b>. שהרי הוא כלי עץ שאין לו בית קיבול (הלכות מקוואות א,ד).
<b>וְאַף עַל פִּי כֵן מִתְטַמֵּא הוּא בְּמִדְרָס דִּין תּוֹרָה שֶׁהֲרֵי רִבָּה הַכָּתוּב כָּל הַמִּשְׁכָּב</b>. שכן נאמר: "כל המשכב אשר ישכב עליו הזב יטמא" (ויקרא טו,ד), ומכאן שכל דבר הראוי למשכב נטמא (וראה הלכות מקוואות שם שמשום שטומאתו אינה מפורשת אלא נלמדת מריבוי אין לו טהרה במקווה אלא בקריעה בלבד).
<b>וְכֵן מִתְטַמֵּא בְּמֵת וּבִשְׁאָר טֻמְאוֹת מִדִּבְרֵיהֶם כְּכָל פְּשׁוּטֵי כְּלֵי עֵץ כְּמוֹ שֶׁבֵּאַרְנוּ</b>. גם כאשר המפץ אינו ראוי למדרס הריהו נטמא מדברי חכמים אם הוא משמש אדם וכלים כדין פשוטי כלי עץ כמבואר לעיל ד,א.
<b>וְזֶה כְּלָל גָּדוֹל שֶׁכָּל הַמִּתְטַמֵּא בְּמִדְרָס מִתְטַמֵּא בִּשְׁאָר טֻמְאוֹת</b>. כאשר המפץ ראוי למדרס הריהו מקבל טומאה בשאר טומאות מדברי חכמים אף כשאינו משמש אדם וכלים (מקדש דוד טהרות נב).
<h3> ב</h3>
<b>כְּבָר בֵּאַרְנוּ</b>. לעיל כב,א.
<h3> ג</h3>
<b>הַשַּׂק</b>. אריגה או קליעה משער בהמות (לעיל א,יב).
<b>טָהוֹר מִכְּלוּם</b>. אינו מקבל טומאה כלל. ושיעורים אלו הם ביריעות פשוטות. אך אם עשה מהם כלי מיוחד המיועד למדרס מקבלים טומאה גם בפחות מן השיעורים הללו (ראה לקמן כד,ד, וראה גם בהמשך ההלכה).
<b>אֲבָל הַקּוֹצֵץ בְּכַוָּנָה</b>. שרוצה בחתיכה קטנה.
<b>טֶפַח עַל טֶפַח לְמוֹשָׁב</b>. כדי לשבת על החתיכה שקצץ.
<b>הֲרֵי זֶה טָמֵא בְּכָל שֶׁהוּא</b>. בכל שיעור הגדול משלוש על שלוש אצבעות.
<h3> ד</h3>
<b>הַמְחַבֵּר שְׁנֵי טְפָחִים מִן הַבֶּגֶד וְטֶפַח מִן הַשַּׂק... הֲרֵי זֶה טָהוֹר מִן הַמִּדְרָס</b>. שהשלמת שיעור שלושה על שלושה, שבו נטמא הבגד, נעשתה על ידי השק שנטמא רק בארבעה על ארבעה טפחים.
<b>אֲבָל אִם חִבֵּר חֲמִשָּׁה טְפָחִים מִן הַמַּפָּץ וְאֶחָד מִן הָעוֹר... הֲרֵי זֶה טָמֵא מִדְרָס</b>. שהשלמת השיעור של שישה על שישה טפחים, שבו נטמא המפץ, נעשתה על ידי העור שמיטמא כבר בחמישה טפחים.
<b>כָּל שֶׁהִשְׁלִים שִׁעוּרוֹ בְּחָמוּר מִמֶּנּוּ</b>. שמקבל טומאה בשיעור קטן יותר.
<b>הִשְׁלִימוֹ מִן הַקַּל</b>. בדבר שמקבל טומאה בשיעור גדול יותר.
<h3> ה</h3>
<b>עַד שֶׁיְּקַצֵּעַ אוֹתָן</b>. יחתוך את קצותיהן ויישרן.
<b>וְאַחַר כָּךְ יִהְיוּ כְּמַפָּץ</b>. אם קיצען סתם נעשה דינם כמפץ ששיעורו שישה על שישה טפחים למדרס. ואם קיצען בכוונה לשבת עליהן, נטמאים גם בטפח על טפח כמבואר לעיל ה"ג (סד"ט כלים רמט,א).
<h3> ו</h3>
<b>חָלוּק שֶׁל קָטָן</b>. בגד של תינוק.
<b>אֵינוֹ מִתְטַמֵּא בְּמִדְרָס עַד שֶׁיִּהְיֶה בּוֹ כְּשִׁעוּר שְׁלֹשָׁה טְפָחִים עַל שְׁלֹשָׁה טְפָחִים</b>. אף שהוא בגד שלם, מפני שאינו ראוי למדרס (לעיל כב,א).
<b>וְנִמְדָּד כָּפוּל כִּבְרִיָּתוֹ</b>. שטחו נמדד כשהוא תפור, ואין אומרים שיחתוך את התפרים וישטח את הבד ואז ימדוד.
<b>וְכִיס שֶׁל פֻּנְדָּה</b>. גופייה או חגורה רחבה שלובשים בצמוד לגוף.
<b>וּמַטְלִית שֶׁטְּלָיָהּ עַל הַשָּׂפָה</b>. חתיכה שתפרה לשפת הבגד.
<b>אִם פְּשׁוּטָה נִמְדֶּדֶת פְּשׁוּטָה וְאִם כְּפוּלָה נִמְדֶּדֶת כְּפוּלָה</b>. אם תפר את החתיכה כשהיא פשוטה נמדדת כולה, ואם קיפלה ותפרה השטח המקופל נמדד כפי שהוא.
<h3> ז</h3>
<b>הַבֶּגֶד כֻּלּוֹ מִדְרָס</b>. והוא אב הטומאה, שכולו מחובר לשלושה על שלושה שנטמאו.
<b>נִטַּל חוּט אֶחָד מִתְּחִלָּתוֹ</b>. מחלק הבגד שארג בתחילה ונטמאה.
<b>טָהַר מִן הַמִּדְרָס</b>. שהבגד שארג בתחילה נחסר משיעור שלושה על שלושה.
<b>אֲבָל טָמֵא מַגַּע מִדְרָס</b>. והוא ראשון לטומאה, שלטומאת מגע די בשיעור של שלוש אצבעות ככל הטומאות.
<b>נִטַּל חוּט אֶחָד מִתְּחִלָּתוֹ וְאַחַר כָּךְ הִשְׁלִים אֶת כָּל הַבֶּגֶד כָּל הַבֶּגֶד טָמֵא מַגַּע מִדְרָס</b>. שהבגד שחסר משלושה על שלושה נטהר מן המדרס אך רואים אותו כאילו נגע בעצמו וטמא מגע מדרס.
<b>הַבֶּגֶד כֻּלּוֹ טְמֵא מֵת</b>. והוא אב הטומאה.
<b>טָמֵא מַגַּע טְמֵא מֵת</b>. ראשון לטומאה.
<h3> ח</h3>
<b>מַטְלִית שֶׁהִיא מִדְרָס</b>. שנטמאה במדרס, והיא אב הטומאה שמטמא כלים.
<b>וּטְלָיָהּ עַל הַקֻּפָּה</b>. תפרה על סל עץ.
<b>נַעֲשָׂה הַכֹּל רִאשׁוֹן לַטֻּמְאָה</b>. הקופה נטמאת ממגע המטלית ונעשית ראשון לטומאה, והמטלית עצמה בטלה מלהיטמא מדרס מפני שהיא טלאי לקופה או לעור וטפלה אליהם.
<b>וְהַמַּטְלִית טְהוֹרָה שֶׁכֵּיוָן שֶׁטְּלָיָהּ וְהִפְרִישָׁהּ בָּטְלָה</b>. כאילו קרעה וקלקלה, ובטלה מלהיחשב כבגד.
<b>טְלָיָהּ עַל הַבֶּגֶד אוֹ עַל הַשַּׂק נַעֲשָׂה הַכֹּל מִדְרָס</b>. המטלית אינה בטלה לבגד או לשק מפני שגם הם ממין אריג (פה"מ כלים כח,ו), ודינם כבגד שנטמא מדרס והוסיף עליו שהכול טמא מדרס (לעיל ה"ז).
<b>כְּמִין גַּ"ם</b>. בצורת האות היוונית גמ"א שצורתה: Γ.
<b>תְּפָרָהּ מִשְּׁתֵי רוּחוֹת זוֹ כְּנֶגֶד זוֹ הֲרֵי הִיא חִבּוּר</b>. משני צדדים המקבילים זה לזה, שבתפירה כזו המטלית דבוקה לבגד.
<h3> ט</h3>
<b>שְׁלֹשָׁה עַל שְׁלֹשָׁה שֶׁנִּטְמָא בְּמִדְרָס וְאַחַר כָּךְ נֶחֱלַק</b>. ובשני החלקים אין שיעור שלושה על שלושה.
<b>וְאֵין בִּקְרָעִים אֵלּוּ טֻמְאָה כְּלָל</b>. שכיוון שקורע את הבגד הרי הוא מבטלו ומטהרו מטומאתו (אבל לעיל ה"ז כשנחסר חוט אחד אין הבגד מתבטל לגמרי אלא רק נחסר משיעור הראוי לקבל מדרס ולכן טמא מגע מדרס — מער"ק).
<b>אֲבָל בֶּגֶד שֶׁנִּטְמָא בְּמִדְרָס וְקָרַע מִמֶּנּוּ שָׁלֹשׁ אֶצְבָּעוֹת עַל שָׁלֹשׁ אֶצְבָּעוֹת</b>. ונשאר בבגד שיעור שלושה על שלושה, ועדיין הוא טמא מדרס ומטמא במגע את הקרע שפרש מן הבגד.
<h3> י</h3>
<b>וְאַחַר כָּךְ עָשָׂהוּ פָּרֹכֶת טָהַר מִן הַמִּדְרָס</b>. נטהר מטומאת המדרס שהייתה בו, שהפרוכת אינה מיועדת למשכב ואינה נטמאת במדרס.
<h3> יא</h3>
<b>טַלִּית שֶׁהִיא מִדְרָס וְהִטְבִּילָהּ</b>. ואין הטלית נטהרת לגמרי עד הלילה שלאחר הטבילה הנקרא 'הערב שמש' (הלכות שאר אבות הטומאות י,א).
<b>קֹדֶם שֶׁיַּעֲרִיב שִׁמְשָׁהּ הִתְחִיל לִקְרֹעַ מִמֶּנּוּ קֶרַע</b>. שאינו רוצה לחכות עד הלילה, אלא לטהרה מיד על ידי הקריעה.
<b>אַף עַל פִּי שֶׁעֲדַיִן נִשְׁתַּיֵּר בָּהּ כְּדֵי מַעְפֹּרֶת שֶׁלֹּא נִקְרַע</b>. שנשאר מהבגד חתיכה בגודל של מטפחת שראויה להיטמא.
<b>שֶׁהֲרֵי הוּא קוֹרֵעַ וְהוֹלֵךְ</b>. שסופו לקרוע את כל הטלית ולכן טהורה כבר משעה שקרע את רובה.
<b>כֵּיוָן שֶׁלֹּא חָס עָלֶיהָ לְהַטְבִּילָהּ כָּךְ לֹא יָחוּס לִקְרֹעַ אֶת כֻּלָּהּ</b>. שאין חוששים שמא לא יקרע את כל הטלית שהרי הטבילה במים לשם טהרה ולא חשש לקלקול הטלית.
<h2>פרק כד</h2>
<h3> א</h3>
<b>אֵלּוּ עוֹרוֹת מִתְטַמְּאִין בְּמִדְרָס</b>. שנעשו למשכב או למושב.
<b>וְעוֹר שֶׁמַּנִּיחִין עַל הַחֲמוֹר תַּחַת הַמַּשּׂוֹי</b>. מפני שלפעמים שוכבים עליו (מלא"ש כלים כו,ה).
<b>וְעוֹר שֶׁמַּנִּיחִין בָּעֶרֶשׂ תַּחַת הַקָּטָן</b>. מניחים בעריסת התינוק כדי שלא ירטיב את המצעים שתחתיו.
<b>הַחַמָּר</b>. מעביר משא על החמורים.
<b>וְעוֹר שֶׁחוֹגֵר נוֹפֵץ הַפִּשְׁתָּן</b>. החובט או מסרק את סיבי הפשתן על מנת להפרידם חוגר עצמו בעור כדי שלא יידבקו סיבי הפשתן לבגדיו (ר"ש כלים כו,ה).
<b>בְּעֵת שֶׁסּוֹבֵל</b>. בזמן שנושא משא, כדי שלא יזיק לו המשא (שם).
<b>בְּעֵת שֶׁמֵּפִיס הַשְּׁחִינִים</b>. בזמן שמנקב פצעים מוגלתיים, כדי שלא יתלכלכו בגדיו (שם).
<b>עוֹר הַלֵּב שֶׁל קָטָן</b>. סינר של תינוק.
<b>וְעוֹר שֶׁלּוֹפְפִין בּוֹ הַכְּסוּת</b>. שעוטפים בו את הבגד.
<b>וְעוֹר הַתָּפוּר כְּמוֹ תֵּבָה</b>. מעין נרתיק מעור שמניחים בו בגדים.
<h3> ב</h3>
<b>עַד שֶׁיִּהְיֶה בָּהֶן כְּשִׁעוּר חֲמִשָּׁה טְפָחִים עַל חֲמִשָּׁה טְפָחִים</b>. ראה גם לעיל כג,ג.
<b>וְאֵלּוּ עוֹרוֹת שֶׁאֵין מִתְטַמְּאִין בְּמִדְרָס</b>. מפני שאין רגילים לשבת עליהם (ראה תפא"י כלים כו,ה).
<h3> ג</h3>
<b>עוֹר שֶׁעָשָׂהוּ חִפּוּי לְכֵלִים טָהוֹר מִכְּלוּם</b>. שאין ציפוי הכלים מקבל טומאה (לעיל ד,ד).
<b>עָשָׂהוּ חִפּוּי לְמִשְׁקֹלֶת</b>. לשמור שלא תיפגם וייפחת משקלה.
<b>מְקַבֵּל שְׁאָר טֻמְאוֹת שֶׁהֲרֵי נַעֲשָׂה לְקַבָּלָה וְאֵינוֹ מִתְטַמֵּא בְּמִדְרָס</b>. שכאשר שוקלים במשקולת המשקל צריך להיות מדויק ולכן מוציאים אותה מחיפוי העור, ונמצא שהעור הוא כבית קיבול למשקולת (רמב"ם לעם).
<h3> ד</h3>
<b>עוֹר שֶׁעָשָׂהוּ לַעֲקֵבוֹ וּלְפַרְסָתוֹ</b>. לעטוף בו את עקבו או את כף הרגל, ואינו מנעל שלם (ח"ד כלים ב"ב ד,ד).
<b>אִם חוֹפֶה אֶת רֹב הָרֶגֶל מִתְטַמֵּא</b>. אם העור מכסה את רוב הרגל נטמא במדרס. ואף שנתבאר לעיל ה"ב שעור שאין בו חמישה על חמישה אינו נטמא במדרס ובסתם רגל אין שיעור כזה, לא נאמר כלל זה אלא בעור פשוט שאין לו צורת כלי (ח"ד שם, חזו"א כלים  ל,יט).
<h3> ה</h3>
<b>מִנְעָל שֶׁעַל הָאִמּוּם... כְּמוֹ שֶׁבֵּאַרְנוּ</b>. לעיל ז,א.
<h3> ו</h3>
<b>הָרָאוּי לְהִתְטַמֵּא בְּמִדְרָס</b>. ראוי לשבת או לשכב עליו.
<b>וְאֵינוֹ חָסֵר מְלָאכָה</b>. מוכן לצורך השימוש שמתכוון לעשות בו, ואין צורך לעבדו או לחתכו לפי מידה וכדומה.
<b>הַמַּחֲשָׁבָה מְטַמְּאַתּוּ</b>. מכשירה אותו לקבל טומאה.
<b>שֶׁמְּחַפִּין בּוֹ הַמֶּרְכָּב מִפְּנֵי הָאָבָק</b>. מכסים בו את האוכף שלא יתלכלך.
<b>שֶׁהַמַּחֲשָׁבָה מוֹעֶלֶת בּוֹ אַף עַל פִּי שֶׁלֹּא נִגְמְרָה מְלַאכְתּוֹ</b>. שעשוי לכיסוי בלבד ואין מקפידים על גמר מלאכתו או מידתו המדויקת.
<b>אֵין הַמַּחֲשָׁבָה מְטַמְּאָתַן עַד שֶׁיַּעֲשֶׂה בָּהֶן מַעֲשֶׂה וְיָכִין אוֹתָן לְמִדְרָס</b>. העורות העומדים למכירה אינם נטמאים כיוון שהם עומדים לצורך הלקוחות ועד שהלוקח לא יעשה בהם מעשה לא נגמרה מלאכתם. וגם אם חשב העבדן להשתמש בהם כמו שהם אין מחשבתו מועילה כיוון שהוא עשוי להימלך ולמכרם (כס"מ).
<h3> ז</h3>
<b>שֶׁנֶּאֱמַר וְהַנּוֹגֵעַ בְּמִשְׁכָּבוֹ</b>. שדווקא הנוגע במשכבו של הזב מטמא, ומכאן שאין המשכב נטמא במדרס ונעשה אב הטומאה לטמא אדם אלא במשכב השייך לזב (מל"מ, וראה פסקים ושיטות).
<b>גָּזַל מִשְׁכָּב וְדָרַס עָלָיו בְּלֹא נְגִיעָה</b>. כגון שהייתה חציצה בין הזב למדרס.
<b>טָהוֹר</b>. אבל אם נגע בו הזב בדריסתו, נטמא המשכב במגע הזב ונעשה ראשון לטומאה (ומטמא אוכל ומשקה). שלא מיעט הכתוב אלא טומאת מדרס ולא טומאת מגע.
<b>וְאִם נִתְיָאֲשׁוּ הַבְּעָלִים טָמֵא</b>. שעל ידי הייאוש העור אינו שייך לבעלים יותר לעניין זה (לח"מ הלכות גזלה ב,א), ובסתם גזלן מניחים שהבעלים לא התייאש כיוון שיודע מי הגזלן ומקווה לתבעו ולהוציא את הגזלה מידו.
<b>לְפִיכָךְ גַּנָּב שֶׁגָּנַב עוֹר וְחָשַׁב עָלָיו לִשְׁכִיבָה וכו'</b>. הכלל הוא שאין כלי יורד לידי טומאה אלא על ידי מחשבת הבעלים (לקמן כה,יא), ואין מחשבה של אחר מועילה אלא לאחר ייאוש. ולכן במקרה של גנב שמניחים שהבעלים התייאש מועילה מחשבתו, ובמקרה של גזלן שמניחים שהבעלים לא התייאש לא מועילה מחשבתו, אלא אם כן ידוע שהבעלים התייאש (מל"מ).
<h3> ח</h3>
<b>וְהִתְחִיל לְקָרְעוֹ רְצוּעוֹת</b>. שהן דקות ואינן נטמאות במדרס.
<b>הֲרֵי הוּא בְּטֻמְאָתוֹ עַד שֶׁיְּמַעֲטֶנּוּ פָּחוֹת פָּחוֹת מֵחֲמִשָּׁה טְפָחִים</b>. שהוא שיעור העור למדרס (לעיל ה"ב).
<h3> ט</h3>
<b>הַפָּשׁוּט</b>. עור שטוח.
<b>לִמְקַבֵּל</b>. כלי קיבול.
<b>שִׁנָּהוּ מִן הַפָּשׁוּט לִמְקַבֵּל וּמִן הַמְקַבֵּל לְפָשׁוּט טָהוֹר</b>. שנעשה כלי חדש, וכאילו נקרע הכלי הישן וטהר מטומאתו (ח"ד כלים ב"ב ו,א).
<b>וּבְבֶגֶד הַכֹּל טָמֵא</b>. מפני שיכול להתיר את התפרים ולהחזיר את הבגד לצורתו הקודמת אין השינוי שנעשה בו נחשב לקבוע ואינו ככלי חדש. אך העור קשה יותר מן הבגד והוא מקבל את צורת הכלי החדש שנעשה ממנו וצריך טרחה רבה להחזירו (ח"ד שם, וראה טעם נוסף בערוה"ש רכח,יז).
<b>חֵמֶת</b>. כלי קיבול לנוזלים.
<b>שֶׁעֲשָׂיָהּ שָׁטִיחַ</b>. קרעה ושטחה כדי לשבת עליה.
<b>וְשָׁטִיחַ שֶׁעָשָׂהוּ חֵמֶת</b>. על ידי תפירה.
<b>טָהוֹר</b>. ששינה מן הפשוט למקבל או ההפך.
<b>תֻּרְמֵל</b>. תרמיל, ילקוט.
<b>חֵמֶת... וַעֲשָׂיָה תֻּרְמֵל אוֹ תֻּרְמֵל שֶׁעָשָׂהוּ חֵמֶת הֲרֵי הֵן מִדְרָס כְּשֶׁהָיוּ</b>. ששניהם כלי קיבול והמשנה מן המקבל למקבל טמא (תוי"ט כלים כח,ה, ח"ד כלים ב"ב ו,א אך ראה הערת הר"ש ליברמן לח"ד שם).
<h3> י</h3>
<b>כַּר שֶׁל בֶּגֶד</b>. עשוי מבד.
<b>הֲרֵי הֵן מִדְרָס כְּשֶׁהָיוּ</b>. אף ששינה את הבגד מפשוט למקבל או להפך, שהבגד טמא גם כשמשנה את צורתו (לעיל ה"ט).
<h3> יא</h3>
<b>כֵּלִים שֶׁעִקַּר עֲשִׂיָּתָן לְקַבָּלָה וּלְמִשְׁכָּב כְּאֶחָד</b>. שנעשו מתחילתם גם לשם קבלה וגם לשם משכב.
<b>וְהַמַּרְצוּפִין</b>. שקים גדולים לאחסון סחורות.
<b>אִם נִפְחֲתוּ</b>. נקרעו, והמילוי נופל מתוכם.
<b>הֲרֵי הֵן מִתְטַמְּאִין בְּמִדְרָס שֶׁעֲדַיִן הֵן רְאוּיִין לְמִדְרָס</b>. אף שהכלל הוא שכל הנטמא במדרס נטמא בשאר הטומאות (לעיל כג,א), כלי שנפחת והתקלקל בטל מתורת כלי ואינו נטמא בשאר הטומאות (תוי"ט כלים כד,ד, חידושי מהרי"ח כלים כ,א, וראה ערוה"ש רכח,כג).
<b>וְכַמָּה הוּא שִׁעוּרָן וְיִהְיוּ רְאוּיִין לְמִדְרָס</b>. שגדולים מספיק כדי שיהיו ראויים לשבת עליהם.
<b>וְהַקְּלַסְטֵר שֶׁתּוֹלִין בּוֹ הַשְּׂעוֹרִים בְּרֹאשׁ הַבְּהֵמָה</b>. כיס שממלאים אותו בשעורים כדי שתאכל מהם הבהמה.
<b>וְהַכְּרִיתִית שֶׁמְּעָרִין בָּהּ הַמַּיִם</b>. מימייה.
<h2>פרק כה</h2>
<h3> א</h3>
<b>כָּל פְּשׁוּטֵי כְּלֵי עֵץ הָעֲשׂוּיִין לִישִׁיבָה אוֹ לִשְׁכִיבָה אוֹ לִרְכִיבָה מִתְטַמְּאִין בְּמִדְרָס</b>. אף שפשוטי כלי עץ אינם מקבלים טומאה, כאשר הם ראויים לישיבה או שכיבה הם מיטמאים במדרס מן התורה (וממילא נטמאים גם בשאר הטומאות מדברי חכמים כדלעיל כג,א).
<h3> ב</h3>
<b>הַמִּטָּה וְהַכַּר וְהַכֶּסֶת שֶׁל מֵת</b>. שנעשו לשם המת. ואף שאין למת משכב ומושב (פה"מ כלים כג,ד, וראה לקמן כז,יג), טמאים מדרס מפני שהמקוננות יושבות עליהם (תוספתא כלים ב"ב ב,ח).
<b>וּמַשְׁבֵּר שֶׁל חָיָה</b>. כיסא ליולדת לשבת עליו בשעת הלידה.
<b>וְכִסֵּא שֶׁל כּוֹבֵס שֶׁהוּא כּוֹרֵס עָלָיו אֶת הַכֵּלִים</b>. מכבש שמיישר בו הכובס את הבגדים, וטמא מדרס מפני שהכובס יושב עליו כשהבגדים בתוכו כדי להדקם וליישרם (כס"מ).
<b>אַף עַל פִּי שֶׁאֵין בּוֹ גֹּבַהּ טֶפַח</b>. שהרי הוא ראוי לקטן (והשווה לקמן כו,ב).
<h3> ג</h3>
<b>כִּסֵּא שֶׁל בַּרְזֶל שֶׁעוֹשִׂין בְּבֵית הַכִּסֵּא</b>. אסלה.
<b>הִפְרִישׁ הָעוֹר... הָעוֹר מִתְטַמֵּא בְּמִדְרָס</b>. שהעור ראוי לישיבה בפני עצמו.
<b>וְהַבַּרְזֶל מִתְטַמֵּא בִּשְׁאָר טֻמְאוֹת אֲבָל לֹא בְּמִדְרָס</b>. שאין יושבים על הברזל ללא חיפוי העור.
<h3> ד</h3>
<b>טְרַסְקָל שֶׁל גֶּמִי</b>. פירוש המילה טרסקל כאן הוא כיסא קלוע בעל שלוש רגליים (ראה ערוך השלם ערך 'טרסקל').
<b>הַמְחֻפֶּה בְּעוֹר</b>. כדי שיהיה נוח לישיבה.
<b>טָהוֹר מִכְּלוּם</b>. אינו מקבל טומאה כלל.
<b>שֶׁהֲרֵי נַעֲשָׂה כְּשִׁבְרֵי כֵּלִים</b>. שאינו ראוי לישיבה מפני שהוא מחוספס.
<h3> ה</h3>
<b>סַפְסָלִים שֶׁבַּמֶּרְחָץ</b>. שמושבם עשוי משיש.
<b>שֶׁשְּׁתֵי רַגְלָיו שֶׁל סַפְסָל שֶׁל עֵץ מִתְטַמֵּא בְּמִדְרָס</b>. אף על פי שמושב השיש אינו מקבל טומאה כדין כלי אבנים (לעיל א,ו), רגלי העץ עשויות למדרס ומקבלות טומאה.
<b>הָיְתָה אַחַת שֶׁל עֵץ וְאַחַת שֶׁל שַׁיִשׁ אֵינוֹ מְקַבֵּל טֻמְאָה</b>. שכל הספסל כולו נחשב לכלי אבן (פה"מ כלים כב,י).
<h3> ו</h3>
<b>נְסָרִין שֶׁבַּמֶּרְחָץ שֶׁשְּׁגָמָן</b>. את חדר בית המרחץ היו מסיקים על ידי כבשן שהיה מוסק מתחת לרצפת החדר. האוויר החם מהכבשן היה מחמם את המים שעל רצפת בית המרחץ ואוויר החדר היה מתחמם מהאדים. כדי שיהיה ניתן ללכת על הרצפה מבלי להיכוות היו מניחים עליה נסרים ועליהם היו עומדים. ואינם מקבלים טומאה שלא נועדו לישיבה כמו ספסלים אלא כדי לחצוץ בין הרצפה החמה לבין רגלי הרוחצים (פירוש ספראי כלים כב,י).
<h3> ז</h3>
<b>מוֹכִין</b>. חתיכות בד קטנות.
<b>אַף עַל פִּי שֶׁהִתְקִינָן לִישִׁיבָה</b>. שמילא את הסל במטרה לשבת עליו.
<b>שֶׁאֵינָן רְאוּיִין לִישִׁיבָה</b>. שהמוכין והתבן יוצאים דרך פי הסל.
<b>וְאִם סֵרְגָן וכו'</b>. עשה רשת על פי הסל מגמי או מחוט.
<h3> ח</h3>
<b>קוֹרַת בֵּית הַבַּד</b>. המשמשת לסחיטת זיתים.
<b>מִפְּנֵי שֶׁאוֹמְרִין לוֹ עֲמֹד וְנַעֲשֶׂה מְלַאכְתֵּנוּ</b>. שהקורה מיועדת לסחיטה ולא לישיבה ואם ישב על הכיסא יאמרו לו לעמוד כדי שיוכלו להשתמש בקורה לסחיטה.
<b>אֲבָל אִם קָבַע אֶת הַכִּסֵּא בְּקוֹרַת בֵּית הַבַּד וכו'</b>. במקרה זה נחשב הכיסא לכלי נפרד מהקורה.
<b>וְכֵן אִם קָבַע הַכִּסֵּא בְּקוֹרָה גְּדוֹלָה</b>. בסתם קורה שאינה מיוחדת לבית הבד, אם קבע בה כיסא הוא נחשב ככלי בפני עצמו.
<b>עָשָׂה רֹאשׁ הַקּוֹרָה הַגְּדוֹלָה כִּסֵּא</b>. אם עשה את ראש הקורה עצמה כיסא, נטמא מקום הכיסא מפני שהיא אינה מיוחדת למלאכה כמו קורת בית הבד ואין אומרים לו: "עמוד ונעשה מלאכתנו".
<b>בַּעֲרֵבָה</b>. גיגית גדולה המיועדת ללישה.
<b>שֶׁהוּא טָהוֹר</b>. יש מפרשים שהכוונה היא שהכיסא אמנם מקבל טומאה אבל אינו חיבור לערבה, ואם נטמאה הערבה לא נטמא הכיסא (כס"מ). ויש מפרשים שהכיסא טהור לגמרי משום שהקביעה בערבה מבטלת את הכיסא מלשמש לישיבה ודינו ככלי שנשבר (תוי"ט כלים כב,ד).
<h3> ט</h3>
<b>קְצָת הַקּוֹרָה</b>. קצה הקורה.
<h3> י</h3>
<b>רָאשֵׁי כְּלוֹנָסוֹת</b>. קורות ארוכות.
<b>טְהוֹרִים</b>. מפני שלא תוקנו במיוחד לכך.
<b>כֹּפֶת שֶׁל תְּמָרָה</b>. בול עץ של דקל (זו לשון התוספתא כלים ב"ב ב,א, והוא הדין בעצים אחרים כמבואר כאן).
<b>שֶׁסְּרָקוֹ וְכִרְכְּמוֹ</b>. צבעו במיני צבע אדום.
<b>וְעָשָׂהוּ פָּנִים לַשַּׁעַר וְכַיּוֹצֵא בּוֹ</b>. קבע אותו בשער לשם נוי.
<h3> יא</h3>
<b>אִם חֲקָקָן לְדַעַת</b>. כדי לשבת עליהם.
<b>אִם חָשַׁב עֲלֵיהֶן</b>. להשתמש בהם כמושב.
<b>אֶלָּא מַחֲשֶׁבֶת בְּעָלִים</b>. ראה לעיל כד,ז.
<b>שֶׁהֵן בְּנֵי דֵּעָה</b>. ראה לעיל ב,א.
<h3> יב</h3>
<b>כִּפָּה</b>. גוש.
<b>מִן הַשְּׂאֹר</b>. עיסה חמוצה מקמח ומים המשמשת להתפחת בצק.
<b>שֶׁהֲרֵי הִיא מְשַׁמֶּשֶׁת תַּשְׁמִישֵׁי הָעֵץ</b>. שמשתמש בה כאילו היא עץ ולכן אינה נחשבת עוד כאוכל.
<h3> יג</h3>
<b>חֵלֶף</b>. חילף החולות.
<b>מִפְּנֵי שֶׁאֵינָהּ רְאוּיָה לְמִדְרָס</b>. שאינה נוחה לשכיבה.
<b>עֲשָׂיָהּ לְסִכּוּךְ</b>. לצל.
<h3> יד</h3>
<b>מַחֲצֶלֶת שֶׁעָשָׂה לָהּ קָנִים לְאָרְכָּהּ טְמֵאָה מִדְרָס</b>. אף שבדרך כלל אין רגילים לתת קנים לאורך המחצלת אלא לרוחבה אם נתן את הקנים לאורך והשאיר רווח לשכיבה בין הקנים הריהי מקבלת טומאה (תפא"י כלים כ,ז).
<b>עֲשָׂיָן כְּמִין גַּ"ם טְהוֹרָה</b>. הניח קנים בצורת האות היוונית גמ"א שצורתה: Γ, ולא ניתן לשכב לא לאורך המחצלת ולא לרוחבה.
<b>נֶחְלְקָה לְרָחְבָּהּ</b>. הקנים היו מונחים בדרך כלל לרוחב המחצלת כדי לחזקה, וכשנחלקה לרוחבה נשברו הקנים שעליה (פה"מ כלים כ,ז).
<b>עֲדַיִן מְקַבֶּלֶת טֻמְאָה</b>. ששבירת הקנים לבדה אינה מבטלת את המחצלת אם יש בה עדיין שיעור מדרס כמבואר בסמוך.
<b>שְׁלֹשָׁה מַעֲדַנִּים שֶׁל שִׁשָּׁה טְפָחִים</b>. היו קושרים את קצוות הקש שממנו עשויה המחצלת כדי שלא תתפרק, ובכל שני טפחים עושים קשר אחד. ואם נשאר במחצלת רוחב שישה טפחים שבו שלושה קשרים, עדיין מקבלת טומאה כשיעור המפץ הנטמא במדרס (לעיל כג,ג).
<b>וְכֵן אִם הִתִּיר רָאשֵׁי מַעֲדַנִּים טְהוֹרָה</b>. שהיא עומדת להתפרק.
<b>וְתִתְקַנֵּב</b>. ייחתכו הקצוות הבולטים.
<b>כְּמוֹ שֶׁבֵּאַרְנוּ</b>. לעיל ה,א.
<h3> טו</h3>
<b>וּמְקַבֶּלֶת שְׁאָר טֻמְאוֹת</b>. שיש לה בית קיבול.
<b>וְשֶׁפְּתָחָהּ מִצִּדָּהּ טְמֵאָה בְּמִדְרָס וּבִשְׁאָר טֻמְאוֹת</b>. מפני שראויה גם לישיבה.
<h3> טז</h3>
<b>עֲגָלָה שֶׁל קָטָן</b>. שהתינוק נשען עליה כאשר הוא לומד ללכת (תוספות ביצה כג,ב).
<h3> יח</h3>
<b>סַנְדָּל שֶׁל סַיָּדִים</b>. קבקב עץ המגן על רגלי הסיידים שלא יישרפו מהסיד.
<h3> יט</h3>
<b>קַב שֶׁל קִטֵּעַ שֶׁיֵּשׁ בּוֹ בֵּית קִבּוּל כְּתִיתִין</b>. רגל עץ שיש בה שקע ובו בדים רכים כדי להניח עליהם את השוק.
<h3> כ</h3>
<b>וְאֵלּוּ טְמֵאִים מִשּׁוּם מֶרְכָּב</b>. שעשויים לרכב עליהם. והמרכב הוא אב הטומאה כמו המשכב והמושב, אלא שבניגוד אליהם הנוגע במרכב אינו מטמא בגדים וכלים בשעת מגעו (ראה הלכות מטמאי משכב ומושב ו,ב).
<b>מַרְדַּעַת</b>. מעין שטיח שמניחים מתחת לאוכף.
<b>וְטַפֵּיטָן שֶׁל סוּס</b>. אוכף.
<b>וְכַר הַגָּמָל</b>. מושב עגול עשוי בד (פה"מ כלים כג,ב).
<b>נָקָה</b>. נקבת הגמל.
<b>הַלּוּחוֹת שֶׁמַּנִּיחִין עַל גַּבֵּי הַחֲמוֹר וְאַחַר כָּךְ נוֹתְנִין עָלָיו הַמַּשּׂוֹי טְהוֹרוֹת</b>. דינם כפשוטי כלי עץ מפני שאין רוכבים עליהם.
<h2>פרק כו</h2>
<h3> א</h3>
<b>קְבָעוֹ וְלֹא בָּנָה עַל גַּבָּיו</b>. חיברו במסמרים לכותל ולא נתן עליו אבנים ועפר.
<b>אוֹ בָּנָה עַל גַּבָּיו וְלֹא קְבָעוֹ</b>. נתן עליו אבנים אך לא קבעו במסמרים וניתן להסירו, והזב מטמא את הכלי כשיושב על האבן שעליו מפני שהזב מטמא את המשכב והמושב גם כשיש ביניהם דבר חוצץ (הלכות מטמאי משכב ומושב ז,א).
<b>קְבָעוֹ בְּמַסְמְרִים וּבָנָה עָלָיו טָהוֹר</b>. שהכלי נעשה חלק מהכותל ואינו מקבל טומאה.
<b>מַפָּץ</b>. ראה לעיל כג,א.
<b>שֶׁנְּתָנוֹ עַל גַּבֵּי הַקּוֹרוֹת</b>. כדי שישמש כתקרה.
<b>קְבָעוֹ וְלֹא נָתַן עָלָיו אֶת הַמַּעֲזֵבָה</b>. העפר והסיד שנותנים על קרשי התקרה.
<h3> ב</h3>
<b>סַפְסָל</b>. שעומד על שתי רגליים רחבות.
<b>שֶׁנִּטַּל אֶחָד מֵרָאשָׁיו עֲדַיִן הוּא רָאוּי לְמִדְרָס</b>. אולי מפני שאפשר לסמוך אותו על הכותל ולשבת עליו (השווה לקמן הי"ג).
<b>וְאִם יֵשׁ בּוֹ גֹּבַהּ טֶפַח מִתְטַמֵּא בְּמִדְרָס</b>. שראוי לשבת עליו, אבל בפחות מטפח נחשב כאילו יושב על גבי הקרקע (כס"מ).
<h3> ג</h3>
<b>כִּסֵּא שֶׁל כַּלָּה</b>. כיסא משובץ בשנהב ומיני עצים יקרים.
<b>שֶׁנִּטְּלוּ חִפּוּיָיו טָהוֹר</b>. שאין משתמשים בו עוד, והוא ככלי שנשבר (פה"מ כלים כב,ד).
<b>אִם לֹא הָיוּ חִפּוּיָיו יוֹצְאִין</b>. אם החיפויים אינם בולטים כלפי חוץ אלא משובצים בתוך שקעים בכיסא.
<b>עֲדַיִן הוּא רָאוּי לְמִדְרָס שֶׁכֵּן דַּרְכּוֹ לִהְיוֹת מַטֵּהוּ עַל צִדּוֹ וְיוֹשֵׁב עָלָיו</b>. שגם כשהיו החיפויים קיימים היה ניתן להטותו על הצד ולשבת עליו, ולכן לא בטל משימושו כשניטלו החיפויים. אבל כשהחיפויים בולטים החוצה אי אפשר להטותו ומשתמשים בו רק כשהוא עומד כדרכו ולכן כשניטלו החיפויים בטל תשמישו.
<h3> ד</h3>
<b>כִּסֵּא שֶׁנִּטְּלוּ חִפּוּיָיו וכו'</b>. הכלל הוא שכאשר הכיסא אינו ראוי לישיבה הוא נטהר. ומפה"מ (כלים כב,ו) נראה כי החיפויים שעליהם מדובר כאן מקיפים את הכיסא וכאשר ניטלו שניים מהם הוא אינו ראוי לישיבה, אך צורתם המדויקת של החיפויים אינה ידועה לנו (ולדעת הר"ש החיפויים הם שלושה קרשים שמהם בנוי מושב הכיסא).
<h3> ה</h3>
<b>שִׁדָּה</b>. ארון הבנוי משני תאים המונחים זה על גבי זה, והתאים פתוחים כלפי הצד ויש להם תקרה שניתן לשבת עליה (ראה פה"מ כלים כב,ח, סד"ט כלים רב,ב).
<b>שֶׁנִּטַּל הָעֶלְיוֹן שֶׁלָּהּ</b>. תקרת התא העליון.
<b>טְמֵאָה מִפְּנֵי הַתַּחְתּוֹן שֶׁהוּא רָאוּי לְמִדְרָס</b>. מפני שניתן לשבת על תקרת התא העליון.
<b>נִטַּל הַתַּחְתּוֹן</b>. תקרת התא התחתון.
<b>נִטַּל הָעֶלְיוֹן וְהַתַּחְתּוֹן</b>. ונשארו רק הדפנות שבצדי השידה ורצפת התא התחתון.
<b>הֲרֵי הַדַּפִּין טְהוֹרִים</b>. שאי אפשר לשבת עליהם ולא להשתמש בהם ככלי קיבול.
<h3> ו</h3>
<b>תֵּבָה שֶׁנִּפְחֲתָה מִצִּדָּהּ</b>. נשברה כך שנוצר חור בדופן התיבה מן הצד.
<b>מִתְטַמְּאָה בְּמִדְרָס כִּשְׁאָר טֻמְאוֹת</b>. נטמאת במדרס מפני שראויה לישיבה, ונטמאת בשאר הטומאות מפני שתיבה הפתוחה בצדה עדיין נחשבת לכלי קיבול.
<b>נִפְחֲתָה מִלְּמַעְלָן</b>. אם לא נשברה מן הצד אלא נשבר מכסה התיבה מלמעלה כך שהיא פתוחה כלפי מעלה ולא ניתן לשבת עליה.
<b>וּמִתְטַמְּאָה בִּשְׁאָר טֻמְאוֹת שֶׁעֲדַיִן הִיא מְקַבֶּלֶת</b>. שיש לה ארבע דפנות והיא כלי קיבול לכל דבר (השווה לעיל כה,טו).
<b>נִפְחֲתָה מִלְּמַטָּן</b>. נשברה קרקעית התיבה.
<b>וְהַמְּגוֹרוֹת</b>. מגרות, תאים.
<b>מַשְׁפֶּלֶת</b>. סל גדול להוצאת זבל לשדות.
<h3> ז</h3>
<b>עֲרֵבָה</b>. גיגית.
<b>שֶׁמְּגַבְּלִין בָּהּ הַבַּנָּיִין אֶת הַגְּבָסִים</b>. מערבים בה את הגבס והמים.
<b>הִנִּיחָהּ בַּגְּשָׁמִים עַד שֶׁנִּתְפְּחָה</b>. העץ מתנפח מחמת המים.
<b>חָזַר וְהִנִּיחָהּ בַּקָּדִים</b>. רוח מזרחית, והערבה התייבשה ושוב נפתח הסדק.
<b>וּטְהוֹרָה מִשְּׁאָר טֻמְאוֹת</b>. אינה מקבלת טומאה חוץ ממדרס, מפני שבטלה מלהיות כלי (פה"מ כלים כ,ב).
<h3> ח</h3>
<b>עַד שֶׁיַּקְצִיעַ</b>. יחתוך את קצות הערבה ויישר אותם לשם ישיבה.
<b>שֶׁאֵין הַמַּחֲשָׁבָה מוֹעֶלֶת בַּעֲרֵבָה גְּדוֹלָה שֶׁנִּפְחֲתָה עַד שֶׁיַּעֲשֶׂה בָּהּ מַעֲשֶׂה</b>. שמפני גודלה אינה ראויה לישיבה (תפא"י כלים כ,ד).
<b>אַף עַל פִּי שֶׁקְּבָעָהּ בַּכֹּתֶל טְמֵאָה בְּכָל הַטֻּמְאוֹת</b>. שהקביעה בכותל אינה משנה את השימוש בערבה (השווה לעיל יא,כד).
<h3> ט</h3>
<b>מִטָּה</b>. המטה עשויה ממסגרת עץ מלבנית של שתי קורות ארוכות ושתיים קצרות. הקורות נכנסות לתוך נקבים בארבעה עמודים המכונים 'לשונות' העומדים בארבע פינות המסגרת (ראה לעיל ד,ב). את הלשונות מעמידים על ארבע רגליים כדי להגביה את המיטה מהקרקע, והרגליים נקראות כרעיים.
<b>שֶׁנִּטְּלוּ שְׁתֵּי אֲרֻכּוֹת שֶׁלָּהּ אַחַר שֶׁנִּטְמֵאת</b>. שתי הקורות הארוכות.
<b>וְעָשָׂה לָהּ חֲדָשׁוֹת וְלֹא שִׁנָּה אֶת הַנְּקָבִים</b>. נתן שתי קורות חדשות ולא שינה את הנקבים שבתוך העמודים.
<b>עֲדַיִן הִיא בְּטֻמְאָתָהּ</b>. שאפשר להחזיר את הארוכות הישנות שניטלו לתוך הנקבים.
<b>נִשְׁתַּבְּרוּ הַיְשָׁנוֹת</b>. אפילו כאשר הן אינן מחוברות למטה.
<b>טְהוֹרָה שֶׁהַכֹּל הוֹלֵךְ אַחַר הַיְשָׁנוֹת</b>. אף שהמיטה עומדת עם ארוכות חדשות, הטומאה נגעה במיטה המקורית שקיומה תלוי בשלמותן של הארוכות הישנות. ולכן כשנשברו הארוכות הישנות המיטה הישנה נחשבת למפורקת וכל חלקיה נטהרים.
<h3> י</h3>
<b>וְנִטְּלָה קְצָרָה</b>. אחת מהקורות של רוחב המיטה.
<b>וּשְׁתֵּי כְּרָעַיִם</b>. שתיים מרגלי המיטה.
<h3> יא</h3>
<b>קָצַץ שְׁתֵּי לְשׁוֹנוֹת שֶׁל מִטָּה בַּאֲלַכְסוֹן</b>. והמיטה התפרקה לשני חלקים שבכל אחד מהם ארוכה וקצרה.
<b>אוֹ שֶׁקָּצַץ שְׁתֵּי כְּרָעַיִם טֶפַח עַל טֶפַח בַּאֲלַכְסוֹן</b>. שקצץ טפח משתיים מרגלי המיטה שאינן סמוכות זו לזו, והמיטה אינה יכולה לעמוד כיוון שהרגליים אינן בגובה שווה.
<b>אוֹ שֶׁמִּעֲטָן פָּחוֹת מִטֶּפַח</b>. קצץ את כל רגלי המיטה והשאיר מהן פחות מגובה טפח.
<b>עֲדַיִן הִיא אַב טֻמְאָה</b>. טמאה מדרס, שאינה נטהרת בשבירה של ארוכה אחת בלבד.
<b>נִשְׁבְּרָה הָאֲרֻכָּה הַשְּׁנִיָּה וְתִקְּנָהּ טְהוֹרָה מִן הַמִּדְרָס אֲבָל טְמֵאָה מַגַּע מִדְרָס</b>. שהיא כמיטה חדשה שנגעה במיטה הישנה שהייתה טמאה מדרס (כלעיל ז,יב).
<b>לֹא הִסְפִּיק לְתַקֵּן אֶת הָרִאשׁוֹנָה עַד שֶׁנִּשְׁבְּרָה הַשְּׁנִיָּה טְהוֹרָה</b>. שכיוון שנשברו שתי הארוכות, נטהרה לגמרי ופרחה ממנה הטומאה.
<h3> יב</h3>
<b>הֲרֵי זֶה דּוֹמֶה לְמִי שֶׁעָשָׂה כְּלִי אַחֵר מִשִּׁבְרֵי כְּלִי שֶׁנִּטְמָא וכו'</b>. ראה לעיל יב,א.
<h3> יג</h3>
<b>אִם נִשְׁאֲרוּ אֲרֻכָּה וּשְׁתֵּי כְּרָעַיִם... הֲרֵי אֵלּוּ מִתְטַמְּאִין</b>. חלקי המיטה מקבלים טומאה מכאן ולהבא מכיוון שאפשר להשתמש בהם על ידי סמיכה לכותל (ומה שנאמר לעיל ה"י שכאשר ניטלה ארוכה ושתי כרעיים טהורה, מדובר במיטה שכבר הייתה טמאה מדרס שכיוון שאין צורת המיטה קיימת כעת היא נטהרת מן המדרס — כס"מ).
<h3> יד</h3>
<b>אִם הִטְבִּילָהּ אֵבָרִים אֵבָרִים</b>. שפירק את המיטה לחלקים המקבלים טומאה כגון ארוכה ושתי כרעיים או קצרה ושתי כרעיים (בבלי סוכה טז,א).
<h3> טו</h3>
<b>הַמְפָרֵק אֶת הַמִּטָּה לְהַטְבִּילָהּ</b>. מפני שהיא גדולה ואינו יכול להטבילה בפעם אחת.
<b>הַנּוֹגֵעַ בַּחֲבָלִים שֶׁלָּהּ טָהוֹר</b>. אף שהחבלים הם חיבור למיטה כאשר היא שלמה (לעיל כא,ו), כאשר פירק את המיטה כבר אינם נחשבים חיבור.
<h2>פרק כז</h2>
<h3> א</h3>
<b>תֵּבָה שֶׁפִּתְחָהּ מִצִּדָּהּ</b>. ראה לעיל כה,טו.
<b>פִּתְחָהּ מִלְּמַעְלָה טְמֵאָה טְמֵא מֵת</b>. וכן בשאר הטומאות חוץ מטומאת מדרס, כדין כלי קיבול (וכל הנזכרים בפרק זה שנטמאים במת נטמאים בשאר הטומאות, לקמן הט"ז).
<b>וְהַבָּאָה בְּמִדָּה</b>. שגודלה ארבעים סאה ומעלה.
<b>טְהוֹרָה מִכְּלוּם</b>. אינה מקבלת טומאה כלל (ראה לעיל ג,א-ב).
<h3> ב</h3>
<b>עֲרֵבָה מִשְּׁנֵי לֹג וכו'</b>. לעיל כו,ז.
<h3> ג</h3>
<b>כְּקַתֶּדְרָה</b>. אפיריון שיושבים בתוכו (פה"מ כלים ד,ג). ויש מפרשים שהיא מוקפת מחיצות משלושה צדדים (ר"ש שם).
<b>כְּמִטָּה</b>. שהיא ארוכה ורחבה ומשמשת להעברת משאות.
<b>וְשֶׁל אֲבָנִים טְהוֹרָה מִכְּלוּם</b>. שעשויה מאבנים ודינה ככלי אבן שאינם מקבלים טומאה (מהדורת מפעל משנה תורה ע"פ פה"מ כלים כד,יז). ויש מפרשים שמדובר בעגלה שמיועדת להולכת אבנים והיא עשויה כמין רשת עם חורים גדולים, וטהורה מפני שאינה יכולה לקבל רימונים (ר"ש כלים ד,ג, וראה ערוה"ש רלא,ג).
<h3> ד</h3>
<b>טָמֵא מִדְרָס</b>. שלעתים שכבו עליו כדי לנוח.
<b>וְשֶׁמְּשַׂחֲקִין בּוֹ בַּקֻּמְפּוֹן</b>. המשמש לתחרויות ולאימונים במחנה.
<b>טָמֵא טְמֵא מֵת</b>. שאין שוכבים עליו אבל טמא ככלי.
<b>וְדִיצַת הָעַרְבִיִּים</b>. מגן קטן שתולים אותו לשם נוי בקירות ובתקרת הבית או שמשמש למשחק (ראה פה"מ כד,א).
<b>תְּרִיסִין</b>. מגנים.
<b>תְּרִיס הַכָּפוּף</b>. מגן שצורתו כמלבן קמור המקיף את החלק המרכזי של הגוף (תרבות חומרית ח"ב עמ' 123).
<h3> ה</h3>
<b>תַּרְבּוּסִין</b>. יריעות נגללות.
<b>שֶׁל סַפָּרִים</b>. שהמסתפרים יושבים עליהם.
<b>וְשֶׁאוֹכְלִין עָלָיו</b>. משמש כמפה לשולחן (ראה לעיל ז,א), וטמא משום שמשמש את האדם ואת הכלים כדין השולחן (ראה לעיל ד,א).
<h3> ו</h3>
<b>בְּסִיסוֹת</b>. ספסל, הדום.
<b>שֶׁלִּפְנֵי הַמִּטָּה וְשֶׁלִּפְנֵי הַסּוֹפְרִים</b>. שהיושב על המיטה או הסופר משעינים עליו את רגליהם.
<b>שֶׁל שֻׁלְחָן</b>. שאינו מיועד לישיבה אלא לסדר עליו מאכלים (כס"מ). ויש מפרשים שהשמש עומד על הבסיס כשרוצה לקחת דבר מאכל מהשולחן. ואינו טמא מדרס מפני שאין עיקר תשמישו לכך, אך נטמא בשאר טומאות כדין השולחן עצמו (סד"ט ריא,ב, ע"פ ירושלמי שבת יז,ב).
<b>וְשֶׁל מִגְדָּל</b>. בסיס לארון.
<b>טָהוֹר מִכְּלוּם לְפִי שֶׁהוּא כְּמִקְצָת הַמִּגְדָּל</b>. שאין הבסיס למגדל כלי בפני עצמו אלא משמש את המגדל בלבד.
<b>פִּנְקָסוֹת</b>. לוחות עץ צמודים זה לזה (פה"מ כלים כד,ז).
<b>הָאֶפִּיפָרִין</b>. כיסא מתקפל (שם).
<b>שֶׁמַּנִּיחִין עָלָיו הַסְּפָרִים טָמֵא מִדְרָס</b>. מפני שלפעמים יושב עליו הסופר ונמצא שהוא מיוחד גם לישיבה (משנה אחרונה כלים כד,ז).
<h3> ז</h3>
<b>וְשֶׁל זַגָּגִין שֶׁנּוֹתְנִין בָּהּ כְּלֵי זְכוּכִית טְמֵאָה טְמֵא מֵת</b>. שדינה כפשוטי כלי עץ המשמשים את הכלים גם שלא בשעת מלאכה (שושנים לדוד כלים כד,ח), או שטמאה מפני שיש לה בית קיבול (מרכה"מ).
<b>שֶׁמְּסָרְגִין עָלֶיהָ אֶת הַסְּבָכוֹת</b>. שנעזרים בה לקליעת רשתות. ודינה כפשוטי כלי עץ המשמשים את הכלים רק בשעת מלאכה (לעיל ד,א).
<h3> ח</h3>
<b>מַשְׁפְּלוֹת</b>. סלים קלועים.
<b>שֶׁל זֶבֶל</b>. שמוציאים בה זבל לשדות.
<b>טְמֵאָה מִדְרָס</b>. שמפני גודלה נשענים עליה כדי לנוח (ר"ש כלים כד,ט).
<b>שֶׁל תֶּבֶן טְמֵאָה טֻמְאַת מֵת</b>. ככל כלי קיבול.
<b>וְהַפֻּחְלָץ שֶׁל גְּמַלִּים</b>. רשת של חבלים.
<b>וְעֵינֵי הַסְּבָכָה</b>. חורי הרשת.
<b>וְנִמְצָא שֶׁאֵין עָלָיו תּוֹרַת כְּלִי אֶלָּא חֲבָלִים בִּלְבַד</b>. ולעיל ג,ו נאמר שהפוחלץ של גמלים מקבל טומאה, וכנראה מדובר על סוג שונה של סל (מער"ק שם).
<h3> ט</h3>
<b>הֶעָשׂוּי לִישִׁיבָה טָמֵא מִדְרָס</b>. לעיל כג,א.
<b>וְשֶׁל צַבָּעִין שֶׁמַּנִּיחִין בּוֹ אֶת הַכֵּלִים טָמֵא טְמֵא מֵת</b>. כדין מיטה של זגגים (ראה ביאור לעיל ה"ז).
<b>וּמְחַפִּין בּוֹ</b>. מכסים בו את הענבים.
<h3> י</h3>
<b>הַמְקַבְּלִין כַּשִּׁעוּר</b>. ראה לעיל כד,יא.
<b>וְשֶׁל עוֹר הַדָּג טְהוֹרוֹת מִכְּלוּם</b>. שכל הגדל בים אינו מקבל טומאה (לעיל א,ג).
<h3> יא</h3>
<b>לְתַכְרִיךְ כֵּלִים</b>. לעטוף בו את הכלים או הבגדים.
<b>וְשֶׁל רְצוּעוֹת וְשֶׁל סַנְדָּלִים</b>. שעומדים לחתוך ממנו רצועות או סנדלים (פה"מ כלים כד,יב).
<h3> יב</h3>
<b>הֶעָשׂוּי לִשְׁכִיבָה וכו'</b>. ראה לעיל כג,י.
<b>וְשֶׁל צוּרוֹת</b>. דוגמאות לרקמה (ראה לעיל כב,ח).
<h3> יג</h3>
<b>שֶׁל יָדַיִם</b>. שמנגבים בה את הידיים.
<b>טְמֵאָה מִדְרָס</b>. מפני שנותן אותה על הכרית וישן עליה (כס"מ ע"פ ירושלמי כלאיים ט,ב).
<b>וְשֶׁל סְפָרִים טְמֵאָה טְמֵא מֵת</b>. מפני שלפעמים עושה אותה כעין תיק ונותן עליה ספר תורה או שמחמם בה את ידיו (ירושלמי שם).
<b>וְשֶׁל נִבְלֵי בְּנֵי לֵוִי</b>. הנבלים שבהם מנגנים הלוויים במקדש.
<b>טְהוֹרָה מִכְּלוּם לְפִי שֶׁאֵינוֹ מִמְּשַׁמְּשֵׁי אָדָם</b>. שהם משמשים את הכלים רק שלא בשעת מלאכה.
<h3> יד</h3>
<b>פְּרַקְלִימִין</b>. כפפות.
<b>וְשֶׁל חֲגָבִים</b>. ציידי חגבים למאכל.
<b>וְשֶׁל קַיָּצִין</b>. מלקטי פירות לייבוש.
<b>טָהוֹר מִכְּלוּם לְפִי שֶׁאֵינוֹ מִמְּשַׁמְּשֵׁי אָדָם</b>. ייתכן שמטרת העור היא להגן על הפירות שלא יתלכלכו בזיעת היד ולכן אינו נחשב למשמשי אדם (ראה לעיל ז,ה).
<h3> טו</h3>
<b>סְבָכוֹת</b>. רשתות שנותנים על השער.
<b>שֶׁל יַלְדָּה טְמֵאָה מִדְרָס</b>. שהיא ארוגה בצפיפות וראויה למושב (פה"מ כלים כד,טז).
<b>וְשֶׁל זְקֵנָה טְמֵאָה טְמֵא מֵת</b>. שאינה ראויה למושב מפני שנקביה גדולים (שם).
<b>וְשֶׁעוֹשִׂין לְצַחֵק בָּהּ</b>. ראה לעיל כב,ט.
<h3> טז</h3>
<b>שֶׁל אָדָם טָמֵא מִדְרָס</b>. מכל חומר שהוא, מפני שמיועד למדרס.
<b>שֶׁל מַתֶּכֶת וְשֶׁל בְּהֵמָה</b>. סנדל של בהמה שעשוי ממתכת (ח"ד כלים ב"ב ב,יא, וראה כס"מ ותס"ר כלים עמ' 77).
<b>שֶׁל שַׁעַם וְשֶׁל צְפִירָה</b>. סנדל בהמה העשוי משעם או מקליעה של גמי (כס"מ).
<b>טָהוֹר מִכְּלוּם</b>. ראה לעיל ב,ז.
<b>נַעֲשָׂה לִמְלָאכָה אַחֶרֶת וּמְשַׁמֵּשׁ עִמָּהּ אֶת הַיְשִׁיבָה</b>. שהכלי נעשה מראש הן למלאכה והן לישיבה.
<b>וְכָל הַמִּתְטַמֵּא בְּמִדְרָס מִתְטַמֵּא בְּמֵת... כְּמוֹ שֶׁבֵּאַרְנוּ</b>. לעיל כג,א.
<b>וּמִתְטַמֵּא בְּמַשְׁקִין</b>. שהם ולד הטומאה, וגזרו עליהם שיטמאו כלים (הלכות שאר אבות הטומאות ז,ב).
<h3> יז</h3>
<b>קֻפּוֹת</b>. סלים קלועים.
<b>מְהוּהָה</b>. בלויה וחלשה.
<b>שֶׁטְּלָיָהּ עַל הַבְּרִיאָה</b>. חיבר אותה לקופה שלמה וחזקה כדי שתשמש לה כטלאי.
<b>שֶׁאִם נִקְּבָה בְּמוֹצִיא רִמּוֹן שְׁתֵּיהֶן טְהוֹרוֹת</b>. ראה בפסקים ושיטות.
<h2>פרק כח</h2>
<h3> א</h3>
<b>שֶׁנִּטְמְאוּ אֲחוֹרֵיהֶן בְּמַשְׁקִין</b>. שנגעו משקים טמאים בצדם החיצוני.
<b>לֹא נִטְמָא תּוֹכָן לִתְרוּמָה</b>. אין תוך הכלי מטמא תרומה. שמן התורה אין המשקים מטמאים כלים אלא רק מדברי חכמים, ועשו בה היכר כדי שלא ישרפו עליה תרומה וקדשים. וכל זה לעניין תרומה, אבל לעניין קודש דין תוך הכלי כדין אחורי הכלי (הלכות שאר אבות הטומאות ז,ג-ד).
<b>וְלֹא הָגְנֵיהֶן</b>. צווארי הכלי.
<b>וְלֹא אָזְנֵיהֶן</b>. בליטה היוצאת מגוף הכלי ומרכיבים בה את ידית הכלי (פה"מ כלים כה,ז).
<b>וְלֹא יְדֵיהֶן</b>. ידיות הכלי.
<b>וְלֹא מְקוֹם הָאֶצְבַּע הַשּׁוֹקֵעַ בִּשְׂפַת הַכְּלִי</b>. שקע בעובי שפת הכלי שמכניסים לתוכו את האצבע כדי שלא להכניס את היד לתוך הכלי בעת שאוחזים בו (פה"מ כלים כה,ז).
<h3> ב</h3>
<b>אֶחָד כְּלֵי הַשַּׂק</b>. הארוגים משער בעלי חיים.
<b>כְּגוֹן הַשַּׂקִּין וְהַמַּרְצוּפִין</b>. שקים גדולים לאחסון סחורות.
<b>וַאֲפִלּוּ קֻפּוֹת וּמַשְׁפֵּלוֹת</b>. סלים קלועים.
<h3> ג</h3>
<b>כְּלֵי שֶׁטֶף</b>. כגון כלי עץ ועור.
<b>הוֹאִיל וְאֵין מְקַבְּלִין טֻמְאָה מִן הַתּוֹרָה</b>. ראה לעיל ד,א.
<b>אִם נִטְמְאוּ אֲחוֹרֵיהֶן בְּמַשְׁקִין לֹא נִטְמָא תּוֹכָן</b>. אף שלכלים אלו אין אחוריים ותוך שהרי אין להם בית קיבול, כיוון שאינם מקבלים טומאה מן התורה הבדילו בכלים אלו בין צד הכלי שאין משתמשים בו לצד הכלי שמשתמשים בו, ודין הצד שאין משתמשים בו הוא כדין אחורי הכלי.
<b>הָרְאוּיִין לְמִדְרָס</b>. ומקבלים טומאת מדרס מן התורה.
<b>אֵין לָהֶן אֲחוֹרַיִם וְתוֹךְ</b>. לא הבדילו בהם חכמים בין הצד שמשתמשים בו לצד שאין משתמשים בו ובכל מקום שנגעו המשקים נטמא הכלי כולו. שכדי להבדיל בין טומאה דאורייתא לטומאת משקים שהיא מדרבנן די לעשות היכר בכלים המקבלים שיש להם אחוריים ותוך ממש (בבלי בכורות לח,א).
<b>מִדּוֹת יַיִן וְשֶׁמֶן</b>. כלי מדידה.
<b>וְזוֹמֵי לִיסְטְרָא</b>. כלי שיש לו שני ראשים, בראש האחד מזלג ובשני כף שטוחה.
<b>אֵין לָהֶן אֲחוֹרַיִם וְתוֹךְ וכו'</b>. בסתם כלים הבדילו בין תוכם לאחוריהם מפני שדרך תשמישם היא שהמשקה נוגע בתוכם ולא באחוריהם. אך במידות היין והשמן שואבים מן החבית ומכניסים את כל המידה לתוך המשקה, ונמצא שדרך השימוש בהם היא כזו שהמשקים נוגעים הן בתוכם והן באחוריהם, וכן בזומי ליסטרא מכניסים את שני הצדדים לתוך התבשיל, ובמשמרת של יין שני הצדדים משמשים לאותה מלאכה (משנה אחרונה כלים כה,ג וראה ר"ש שם שביאר באופן אחר).
<h3> ד</h3>
<b>הַמַּרְדֵּעַ וְהוּא הַמַּלְמָד</b>. מקל שבצדו האחד מעין רומח הנקרא חרחור ובקצהו השני מסמר שרודים בו את הבהמה הנקרא דרבן (לעיל יא,כג).
<b>יֵשׁ לִשְׁנֵי קְצוֹתָיו אֲחוֹרַיִם וְתוֹךְ</b>. כל אחד מקצותיו נחשב ככלי בפני עצמו שיש לו אחוריים ותוך (כנראה מפני שהוא כלי גדול שכל אחד מקצותיו משמש למלאכה אחרת, תפא"י כלים כה,ב).
<b>נָפְלוּ מַשְׁקִין עַל הַחַרְחוּר לֹא נִטְמָא מִן הָעֵץ הַסָּמוּךְ לַחַרְחוּר אֶלָּא שִׁבְעָה טְפָחִים בִּלְבַד</b>. החרחור נחשב כתוך הכלי, והעץ הסמוך לו נחשב כאחורי החרחור ונטמא יחד עמו.
<b>נָפְלוּ חוּץ לְשִׁבְעָה וְחוּץ לְאַרְבָּעָה וכו'</b>. אף שהחרחור והדרבן נחשבים ככלים נפרדים שלכל אחד אחוריים ותוך, גם המרדע כולו נחשב לכלי שיש בו אחוריים ותוך: החרחור והדרבן והעץ הסמוך להם נחשבים כתוך, ואמצע המרדע נחשב כאחוריים. ולכן אם נפלו שם משקים טמאים נטמא אמצע המרדע בלבד ולא השבעה הסמוכים לחרחור או הארבעה הסמוכים לדרבן.
<h3> ה</h3>
<b>כִּיס</b>. של עור.
<b>אֲבָל אִם הָיָה הַחִיצוֹן עוֹדֵף וכו'</b>. שאז נחשבים ככלי אחד. והכלי הפנימי הוא כתוך הכלי, והחיצון כאחורי הכלי (ח"ד כלים ב"ב ד,ב).
<b>וּבְשֶׁרֶץ בֵּין כָּךְ וּבֵין כָּךְ אִם נִטְמָא אֶחָד מֵהֶם לֹא נִטְמָא חֲבֵרוֹ</b>. רוב המפרשים גורסים: "אם נטמא אחד מהם נטמא חברו" מפני שבטומאת שרץ אין הבדל אם נטמא מתוכו או מבחוץ (כס"מ, מל"מ ועוד).
<h3> ו</h3>
<b>הַחוֹקֵק רֹבַע וַחֲצִי רֹבַע</b>. בול עץ שעשה בו שני שקעים כדי למדוד בהם רובע וחצי רובע.
<b>לֹא נִטְמָא הַשֵּׁנִי</b>. שכל מידה נחשבת כאחוריים לגבי המידה השנייה, וכשם שאחורי הכלי שנטמאו אינם מטמאים את תוך הכלי, כך המידה שנטמאה אינה מטמאת את המידה השנייה.
<b>וּכְשֶׁהוּא מַטְבִּיל מַטְבִּיל אֶת הַכֹּל</b>. שכל העץ הוא כלי אחד.
<h3> ז</h3>
<b>וְהָיָה מַרְתִּיחַ</b>. המים רותחים בתוכו.
<b>אֵין חוֹשְׁשִׁין שֶׁמָּא יָצְאוּ מַשְׁקִין מִתּוֹכוֹ וְנָגְעוּ בַּאֲחוֹרָיו וְחָזְרוּ לְתוֹכוֹ</b>. ונמצא שנטמאו מאחורי הכלי וחזרו וטימאו את המשקים שבתוך הקומקום.
<b>טְהוֹרִים לִתְרוּמָה</b>. אבל לא לקודש. שכלי שנטמאו אחוריו מטמא אוכל קודש שבתוכו (הלכות שאר אבות הטומאות ז,ג).
