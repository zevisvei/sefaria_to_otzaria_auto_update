<h1>ביאור שטיינזלץ על משנה תורה, הלכות טומאת מת</h1>
<h2>פרק א</h2>
<h3> א</h3>
<b>בְּמַגָּע</b>. על ידי נגיעה בו.
<b>וּבְמַשָּׂא</b>. על ידי נשיאתו.
<b>וּבְאֹהֶל</b>. כמבואר לקמן ה"י.
<b>טֻמְאַת שִׁבְעָה</b>. שצריך שבעה ימים להיטהר ממנה (ראה הלכות פרה יא,א).
<h3> ב</h3>
<b>טֻמְאַת מַשָּׂא מִפִּי הַשְּׁמוּעָה</b>. ההלכה שמת מטמא במשא נלמדה במסורת חז"ל.
<b>אִם נְבֵלָה שֶׁהִיא טֻמְאַת עֶרֶב</b>. שהנטמא ממנה טמא רק עד שיטבול ויגיע הערב אחר טבילתו (ראה הלכות שאר אבות הטומאות י,א).
<b>הַמֵּת לֹא כָּל שֶׁכֵּן</b>. שיטמא במשא, שהרי הוא חמור יותר שמטמא טומאת שבעה.
<b>וּמַה נְּבֵלָה... אַף הַמֵּת וכו'</b>. כשם שבנבלה טומאת מגעה ומשאה שוות כך יש ללמוד שבמת טומאת מגעו ומשאו יהיו שוות.
<b>אֶלָּא דִּין תּוֹרָה</b>. אף על פי שלא מוזכרת בפירוש בתורה.
<b>כְּדֶרֶךְ שֶׁשָּׁתַק מֵאִסּוּר הַבַּת וכו'</b>. האיסור לבוא על בתו לא נזכר בפירוש בתורה, אלא רק האיסור לבוא על בת בנו או בת בתו, וממנו למדו שאסור לבוא על הבת (ראה הלכות איסורי ביאה ב,ו).
<b>וְשָׁתַק מֵאִסּוּר אֲכִילַת בָּשָׂר בְּחָלָב וכו'</b>. וכן האיסור לאכול בשר וחלב שהתבשלו יחד לא נזכר בפירוש בתורה, אלא רק האיסור לבשלם זה עם זה (ראה הלכות מאכלות אסורות ט,א-ב).
<h3> ג</h3>
<b>אֲפִלּוּ בִּלְשׁוֹנוֹ</b>. שלעניין קבלת טומאה הלשון נחשבת כאיבר חיצוני אף שלעניינים אחרים היא נחשבת לאיבר פנימי (ראה הלכות פרה יב,א).
<b>אֲבָל אִם תָּחַב אָדָם טֻמְאָה בְּכוּשׁ</b>. תקע את הטומאה בכלי עץ המשמש לטווייה.
<b>לְתוֹךְ מְעֵי הָאִשָּׁה</b>. לרחם שלה.
<b>לֹא נִטְמָא הַבּוֹלֵעַ מִשּׁוּם נוֹגֵעַ</b>. אבל נטמא משום נושא (ראה לקמן ה"ח, וראה הלכות שאר אבות הטומאות ג,ד).
<b>שֶׁנְּגִיעַת פְּנִים אֵינָהּ נְגִיעָה</b>. ראה גם לקמן כה,יב, הלכות שאר אבות הטומאות ה,ט.
<h3> ד</h3>
<b>קְרוּם שֶׁעַל הַמַּכָּה</b>. הגלד שעל גבי המכה.
<b>הֲרֵי הוּא כְּעוֹר הַבָּשָׂר לְעִנְיַן מַגַּע טֻמְאוֹת</b>. אף שלעניינים אחרים אינו נחשב כעור הבשר (ראה הלכות מקוואות ב,א).
<b>וּכְשׁוּת שֶׁל קָטָן</b>. השער הדק הנמצא בבשר הקטן ונושר אחר כך.
<b>וְכַיּוֹצֵא בָּהֶן מִדְּבָרִים שֶׁחוֹצְצִין עַל הַגּוּף</b>. שכאשר הם דבוקים לגופו של האדם הטובל הם נחשבים כדבר החוצץ בינו לבין המים ומעכבים את הטבילה (לרשימת החוצצים ראה הלכות מקוואות פרק ב. ובהלכה יד שם נאמר כי לכלוכי צואה אינם חוצצים, וראה כס"מ שכותב שהגרסה הנכונה כאן היא: "וכן לכלוכי צואה או טיט מדברים שאין חוצצים על הגוף וכן גלדי צואה מן הדברים החוצצים על הגוף אינם כעור הבשר").
<h3> ה</h3>
<b>אֶלָּא מֵאֲוִירוֹ בִּלְבַד</b>. שאם נכנסה טומאה לתוך חללו הוא נטמא ואפילו לא נגעה בו, ואין הוא נטמא כשאר כלים על ידי נגיעה.
<b>כְּמוֹ שֶׁיִּתְבָּאֵר בְּהִלְכוֹת כֵּלִים</b>. יג,א.
<b>וְזֶה כְּלָל גָּדוֹל בַּטֻּמְאוֹת וכו'</b>. ראה גם לקמן ה,ז.
<h3> ו</h3>
<b>אֲפִלּוּ הָיָה בֵּינוֹ לְבֵינָהּ אֶבֶן</b>. שאינה מקבלת טומאה
<h3> ז</h3>
<b>קוֹרָה שֶׁהִיא מֻנַּחַת עַל הַכֹּתֶל</b>. באופן שאמצע הקורה מונח על עובי הכותל ושני צדדיה משני עברי הכותל.
<b>וְעַל צִדָּהּ מֵת אוֹ נְבֵלָה וְכַיּוֹצֵא בָּהֶן</b>. על גבי אחד מצדדיה מונח דבר המטמא במשא.
<b>מָשַׁךְ אֶת הַקָּצֶה הַשֵּׁנִי כְּנֶגֶד הָאָרֶץ עַד שֶׁהִגְבִּיהַּ הַטֻּמְאָה</b>. משך כלפי מטה את הצד של הקורה וכך גרם לצד שמנגד שעליו הטומאה לעלות מעלה.
<b>אוֹ שֶׁגָּרַר הַטֻּמְאָה עַל הָאָרֶץ</b>. על ידי חפץ כלשהו אפילו מבלי לנגוע בה.
<b>שֶׁזֶּה נוֹשֵׂא וַדַּאי</b>. שבמקרים אלה הזיז את הטומאה ממקומה למקום אחר ולא רק הנידה.
<h3> ח</h3>
<b>הַנּוֹשֵׂא בְּתוֹךְ בֵּית הַסְּתָרִים</b>. שהטומאה נמצאת בתוך המקומות הפנימיים שבגופו כגון תוך האף, האוזן והפה.
<b>שֶׁאַף עַל פִּי שֶׁאֵין הַנְּגִיעָה שָׁם נְגִיעָה</b>. כדלעיל ה"ג.
<b>הַנּוֹשֵׂא שָׁם נוֹשֵׂא הוּא</b>. ראה הלכות מטמאי משכב ומושב ח,ה.
<b>שֶׁמֵּאַחַר שֶׁהִגִּיעָה לְתוֹךְ בִּטְנוֹ אֵינוֹ לֹא נוֹגֵעַ וְלֹא נוֹשֵׂא</b>. ולכן אף על פי שהטומאה טימאה אותו בעודה בתוך פיו אין היא מטמאת אותו מכאן ולהבא.
<b>וְאִם טָבַל טָהַר</b>. ראה הלכות מקוואות ב,ח.
<h3> ט</h3>
<b>מֻנָּח עַל יָדוֹ</b>. שהוא נושא אותם בידו.
<h3> י</h3>
<b>בֵּין שֶׁהֶאֱהִיל הָאָדָם אוֹ הַכְּלִי וכו'</b>. שאם אדם או כלי ואפילו הקטן ביותר נמצא מעל המת או מתחתיו או שנמצא יחד עמו תחת אוהל אחד הרי הוא נטמא בטומאת אוהל.
<h3> יא</h3>
<b>נָגַע בַּמַּשְׁקוֹף</b>. בקורה שמעל הפתח.
<b>וְצֵרֵף יָדוֹ עִם הַמַּשְׁקוֹף</b>. הסמיך ידו אל המשקוף מבחוץ באופן שהיא ממשיכה את עובי המשקוף. הריהו נטמא מכיוון שידו נחשבת כחלק מן האוהל שמאהיל על המת, אף על פי שהיא לא נכנסה לתוך חלל המשקוף (מרכה"מ).
<b>נָגַע בָּאַסְקֻפָּה</b>. נגע בצדה החיצוני של המדרגה שבפתח הבית המקבילה למשקוף.
<b>מִטֶּפַח וּלְמַטָּן קָרוֹב לָאָרֶץ טָהוֹר</b>. שנחשב כמי שנוגע בקרקע (וראה גם לקמן ו,ח).
<b>וּמִטֶּפַח וּלְמַעְלָן טָמֵא וְיֵרָאֶה לִי שֶׁדָּבָר זֶה מִדִּבְרֵיהֶם</b>. שהרי מן התורה אין צדה החיצוני של האסקופה נחשב כחלק מן הבית לעניין טומאה (ראה לקמן כה,ו).
<h3> יג</h3>
<b>וְאֵין הַגּוֹי מְטַמֵּא בְּאֹהֶל</b>. ראה גם לקמן ט,ד, הלכות אבל ג,ג.
<b>וְדָבָר זֶה קַבָּלָה הוּא</b>. מסורת חכמים.
<b>וַהֲרֵי הוּא אוֹמֵר בְּמִלְחֶמֶת מִדְיָן</b>. לגבי האנשים שנטמאו בטומאת מת מהרוגי המלחמה המדייניים.
<b>וְלֹא הִזְכִּיר שָׁם אֹהֶל</b>. ומכאן שאין הגוי מטמא באוהל.
<h3> יד</h3>
<b>שֶׁיְּהוּ הַגּוֹיִם כְּזָבִים לְכָל דִּבְרֵיהֶם</b>. שמטמאים בכל הדרכים שבהן מטמא הזב (לפירוט הדין ראה הלכות מטמאי משכב ומושב ב,י).
<b>וְאֵין לְךָ בְּכָל מִינֵי נֶפֶשׁ חַיָּה מַה שֶּׁמִּתְטַמֵּא וכו'</b>. מדברי תורה.
<b>וְעַל הַנְּפָשׁוֹת</b>. כל נפשות במשמע ואפילו קטנים.
<b>וְהוּא שֶׁנּוֹלַד לְתִשְׁעָה</b>. לאחר תשעה חודשי הריון.
<b>בֶּן שְׁמוֹנָה</b>. שנולד אחר שמונה חודשי הריון.
<b>הֲרֵי הוּא כְּאֶבֶן</b>. ולד זה אינו מוגדר כאדם חי, מפני שסופו למות, והוא נחשב כדומם שאינו חי ואינו מת (ראה גם הלכות מילה א,יג, הלכות שבת כה,ו).
<h3> טו</h3>
<b>מְגֻיָּד</b>. מחותך הוורידים (פה"מ אהלות א,ז).
<b>אֲפִלּוּ נִשְׁחֲטוּ בּוֹ שְׁנֵי סִימָנִין</b>. הקנה והוושט, וכל אלו מיתתם קרובה.
<b>שֶׁנֶּאֱמַר בְּנֶפֶשׁ הָאָדָם אֲשֶׁר יָמוּת</b>. משמע רק כאשר מתה נפשו ולא לפני כן.
<b>נִשְׁבְּרָה מַפְרַקְתּוֹ וְרֹב בָּשָׂר עִמָּהּ</b>. נשברו חוליות הצוואר עם רוב הבשר שעליהן.
<b>הֲרֵי זֶה מְטַמֵּא</b>. שכל אלו נחשבים כאילו כבר יצאה נפשם ומתו (ראה גם הלכות שחיטה ג,יט).
<b>אַף עַל פִּי שֶׁעֲדַיִן הוּא מְרַפְרֵף בְּאֶחָד מֵאֵבָרָיו</b>. שכן אף לאחר המוות האיברים עלולים להתנועע מעט.
<h2>פרק ב</h2>
<h3> א</h3>
<b>אַף עַל פִּי שֶׁעֲדַיִן לֹא נִתְקַשְּׁרוּ אֵבָרָיו בַּגִּידִין</b>. והוא עדיין רק בשר בלבד שאין בו גידים ועצמות.
<b>לְכָל נֶפֶשׁ אָדָם</b>. כל נפש שהיא ואפילו נפלים במשמע.
<b>כַּזַּיִת מִבְּשַׂר הַמֵּת</b>. בשר של מת בשיעור של כזית.
<b>הַבָּשָׂר שֶׁנִּמּוֹחַ וְנַעֲשָׂה לֵחָה סְרוּחָה</b>. חלק מבשר המת שנימוח ונעשה נוזלי (על ידי חום, מחלה או ריקבון), וכן חלקים נוזליים בגוף (כנוזלי סיכה שבפרקים) שיוצאים כשהבשר מתחיל לירקב.
<b>וְהוּא שֶׁתִּקְרֹשׁ</b>. שלאחר המוות הנוזלים חזרו ונקרשו.
<b>שֶׁאִם קָרְשָׁה בְּיָדוּעַ שֶׁהִיא מִבְּשָׂרוֹ</b>. ואז מטמאת כדין בשר המת.
<b>אֵינָהּ מְטַמְּאָה שֶׁמָּא כֵּחוֹ וְנֵעוֹ הוּא</b>. הואיל ולא קרשה אנו מניחים שהיא באה מהפרשות שמקורן בריאה (כתוצאה מהצטננות וכדומה) שאינן נחשבות כחלק מגופו של המת ומשום כך אינן מטמאות כבשרו.
<h3> ב</h3>
<b>תְּחִלַּת בְּרִיָּתוֹ שֶׁל אָדָם כַּזַּיִת</b>. השלב שיש לו צורה בסיסית של אדם (השווה הלכות איסורי ביאה י,ג וראה תפא"י בועז אהלות ב,ה שדן ביחס בין המקומות).
<h3> ג</h3>
<b>הֲרֵי הוּא כְּמֵת שָׁלֵם</b>. אף על פי שהאדם עצמו עדיין חי.
<b>אֲפִלּוּ אֵבֶר קָטָן שֶׁל קָטָן בֶּן יוֹמוֹ</b>. שאין בו שיעור כזית.
<b>שֶׁנֶּאֱמַר וכו'</b>. ראיה לכך שאיבר מן החי מטמא
<b>חֲלַל חֶרֶב</b>. אדם הנהרג על ידי מכת החרב.
<b>מִפִּי הַשְּׁמוּעָה</b>. מסורת חז"ל.
<b>בְּאֵבֶר שֶׁפְּלָטַתּוּ הַחֶרֶב</b>. שנחתך מן האדם על ידי חרב וכיוצא בה.
<b>הֲרֵי הֵן כִּשְׁאָר הַבָּשָׂר</b>. הפורש מן החי שהוא טהור, כדלקמן.
<b>בָּשָׂר שֶׁרָאוּי לַעֲלוֹת בּוֹ אֲרוּכָה בַּחַי וְיִתְרַפֵּא וְיִשְׁלַם</b>. שאילו איבר זה היה מחובר לאדם חי היה בשרו מתרפא ומשלים את החלק שחסר.
<b>וְאִם לָאו מְטַמֵּא בְּמַגָּע וּבְמַשָּׂא וְאֵינוֹ מְטַמֵּא בְּאֹהֶל</b>. שהרי אינו כברייתו.
<b>וּבָשָׂר הַפּוֹרֵשׁ מִן הַחַי</b>. ללא עצם.
<h3> ד</h3>
<b>חָסַר עַצְמוֹ</b>. חסר מן העצם שלו.
<b>מְטַמֵּא כְּמֵת שָׁלֵם</b>. במגע ובמשא ובאוהל.
<b>הֲרֵי הוּא כִּשְׁאָר עַצְמוֹת הַמֵּתִים שֶׁאֵין עֲלֵיהֶן בָּשָׂר</b>. ומטמא במגע ומשא בלבד (לקמן ג,ב).
<h3> ה</h3>
<b>מַעֲלֶה אֲרוּכָה מִבַּחוּץ</b>. על ידי המוח מתרפא הבשר שמחוץ לעצם.
<b>הֲרֵי זֶה כְּמֵת שָׁלֵם</b>. כמו איבר מן המת שמטמא במגע ובמשא ובאוהל.
<b>הָיָה בָּהּ מֹחַ הַמִּתְנַדְנֵד</b>. שהתייבש ונעקר ממקומו בתוך החלל ואין הוא יכול להעלות ארוכה מבחוץ.
<b>הֲרֵי זוֹ מְטַמְּאָה בְּאֹהֶל</b>. כדין כזית בשר שמטמא במגע ובמשא ובאוהל.
<b>אַף עַל פִּי שֶׁהָעֶצֶם סָתוּם מִכָּל צְדָדָיו</b>. ואי אפשר להאהיל על המוח שבפנים.
<b>טֻמְאָה בּוֹקַעַת וְעוֹלָה בּוֹקַעַת וְיוֹרֶדֶת</b>. כדין כל דבר המטמא באוהל שאין לו חלל טפח במקומו.
<b>כְּמוֹ שֶׁיִּתְבָּאֵר</b>. לקמן ז,ה.
<h3> ו</h3>
<b>הָאֵבֶר וְהַבָּשָׂר הַמְדֻלְדָּלִין בָּאָדָם</b>. שעומדים להיתלש ממנו אך עדיין מחוברים לגופו.
<b>אַף עַל פִּי שֶׁאֵין יְכוֹלִין לַחֲזֹר וְלִחְיוֹת טְהוֹרִין</b>. שכל עוד האדם חי אין הם נחשבים כתלושים.
<b>הֲרֵי הַבָּשָׂר טָהוֹר</b>. כדין בשר הפורש מן החי (לעיל ה"ג). שלאחר המוות נחשבים הבשר והאיבר הללו כאילו נתלשו בחייו (לעיקרון זה ראה הלכות שאר אבות הטומאות ב,ה).
<b>טְהוֹרִים</b>. כדין הפורשים מן החי השלם (לעיל ה"ג).
<b>וּמְטַמְּאִין בְּשִׁעוּרָן</b>. בשר בכזית (לעיל ה"א), ועצם בכשעורה (לקמן ה"ט).
<h3> ז</h3>
<b>מָאתַיִם שְׁמוֹנָה וְאַרְבָּעִים אֵבָרִים יֵשׁ בָּאִישׁ</b>. ונפרטו במשנה אהלות א,ח.
<b>וְכֵן אֶצְבַּע יְתֵרָה</b>. אדם שיש לו אצבע נוספת.
<b>אִם נִסְפֶּרֶת עַל גַּב הַיָּד</b>. שנמצאת באותה שורה עם שאר האצבעות.
<b>עוֹלָה לְמִנְיַן רֹב הָאֵבָרִים</b>. מעמדה שווה למאתיים ארבעים ושמונה איברי האדם ולכן היא משפיעה על מספר רוב מניין עצמות המת, כמבואר לקמן ה"ח.
<b>וְטֻמְאָתָהּ מִדִּבְרֵיהֶם</b>. שמדין תורה אין היא מטמאת כלל הואיל ואין היא נחשבת כחלק מהגוף (בדומה לציפורניים שאינן מטמאות כדלקמן ג,יג — ראשית ביכורים בכורות מה,א).
<b>הֲרֵי הִיא כִּשְׁאָר הָאֵבָרִים</b>. אף על פי שאינה נספרת עמהם, הואיל ויש בה ציפורן דינה לעניין טומאה כדין שאר מאתיים ארבעים ושמונה האיברים.
<b>כְּדֵי שֶׁלֹּא יִשְׂרְפוּ עַל טֻמְאָתָהּ תְּרוּמָה וְקָדָשִׁים</b>. שטומאות שהן גזרה מדברי חכמים אין שורפים עליהן תרומה וקדשים (ראה גם הלכות שאר אבות הטומאות ז,ד, הלכות כלים יז,ה).
<h3> ח</h3>
<b>אִם נִכֶּרֶת בָּהֶן צוּרַת עַצְמוֹת הָאָדָם</b>. שהן עצמות כאלו שניכר בהן שהן עצמות של בן אדם.
<b>שֶׁאֲנִי קוֹרֵא בָּהֶן עֶצֶם אָדָם</b>. כפי שנאמר: "וכל אשר יגע... במת או בעצם אדם" (במדבר יט,טז), ומכאן שעצמות כאלו מטמאות כמו מת שלם.
<b>הַשִּׁזְרָה</b>. עמוד השדרה.
<b>הֲרֵי הִיא כִּשְׁאָר הָעֲצָמוֹת</b>. שדינן יתבאר לקמן ה"ט.
<b>וְאִם חָסְרָה כַּסֶּלַע</b>. שחסר ממנה חלק בגודל של מטבע גדול, ובשיעור זה אין יכולת לחיות (ראה פה"מ אהלות ב,ג, הלכות שחיטה י,ה).
<b>כֻּלָּם מִצְטָרְפִין לְכַסֶּלַע</b>. אף על פי שהם מפוזרים על פני כל הגולגולת.
<b>כְּגוֹן שְׁתֵּי שׁוֹקָיו וְיָרֵךְ אַחַת</b>. שמבחינת הגודל שלהן הן רוב גובהו של האדם.
<b>כְּגוֹן שֶׁהָיוּ מֵאָה חֲמִשָּׁה וְעֶשְׂרִים עֶצֶם</b>. שהן רוב איבריו של האדם שסך כולן הוא מאתיים ארבעים ושמונה (לעיל ה"ז).
<b>אַף עַל פִּי שֶׁהָיָה אָדָם זֶה יָתֵר בְּאֵבָרָיו</b>. שאז המניין הנזכר איננו רוב מניין עצמותיו.
<b>אוֹ חָסֵר בְּאֵבָרָיו</b>. שאז אפילו פחות מהמניין הנזכר הוא רוב מניין עצמותיו.
<b>שֶׁהִיא עוֹלָה לַמִּנְיָן</b>. מעמדה שווה למאתיים ארבעים ושמונה איברי האדם ולכן היא משפיעה על מספר רוב מניין עצמות המת.
<b>כְּמוֹ שֶׁבֵּאַרְנוּ</b>. לעיל ה"ז.
<h3> ט</h3>
<b>רֹבַע הַקַּב</b>. נפח של כ-300 סמ"ק.
<b>עֶצֶם כַּשְּׂעוֹרָה</b>. עצם בנפח של גרגר שעורה.
<h3> י</h3>
<b>מִפִּי הַקַּבָּלָה</b>. מסורת חכמים.
<h3> יא</h3>
<b>מֵת שֶׁהִרְקִיבוּ עַצְמוֹתָיו בַּקֶּבֶר וְנַעֲשׂוּ רָקָב</b>. לאחר שנגמרה הלחות במת התפוררו עצמותיו ונעשו כאפר (פה"מ עדויות ו,ג, אהלות ב,א).
<b>לְפִי שֶׁאִי אֶפְשָׁר לִגַּע בְּכֻלּוֹ שֶׁהֲרֵי אֵינוֹ גּוּף אֶחָד</b>. מכיוון שאין הפירורים מחוברים זה לזה אין הנוגע במקצתם נטמא לפי שלא נגע בשיעור המטמא.
<b>וַאֲפִלּוּ גִּבְּלוֹ בַּמַּיִם</b>. לש אותו במים בכדי שיתחבר.
<b>אֵינוֹ חִבּוּר</b>. משום שאפר אינו דבר ששייך בו לישה ולכן אין הוא נחשב כמחובר על ידה (פה"מ אהלות ב,ב; וראה הלכות שבת ח,טז).
<h3> יב</h3>
<b>רְבִיעִית</b>. נפח של רביעית הלוג, כ-75 סמ"ק.
<b>וַאֲפִלּוּ תַּמְצִית הַדָּם</b>. נוזל צלול היוצא מן הדם בתהליך קרישתו וצבעו שונה מעט מצבע הדם.
<h3> יג</h3>
<b>דַּם נְחִירָה</b>. דם היוצא מן האדם המומת לפני שיצאה נשמתו.
<b>אֲפִלּוּ חֲצִי רְבִיעִית מֵחַיִּים וְחֶצְיָהּ אַחַר מִיתָה</b>. שאין בתערובת רוב של דם המת המטמא.
<h3> יד</h3>
<b>הֲרֵי כָּל הַדָּם שֶׁבָּהּ טָהוֹר</b>. אפילו אם רוב הדם שבגומא הוא מדם שיצא לאחר המוות.
<b>שֶׁטִּפָּה טִפָּה רִאשׁוֹנָה רִאשׁוֹנָה בְּטֵלָה בַּדָּם שֶׁיָּצָא מֵחַיִּים</b>. שכל טיפת דם טמא שיורדת לגומא מתבטלת במיעוטה בדם הטהור (לעיקרון זה ראה גם הלכות מאכלות אסורות טז,כח).
<b>כְּמוֹ שֶׁיִּתְבָּאֵר בִּמְקוֹמוֹ</b>. הלכות שאר אבות הטומאות טו,ח.
<h3> טו</h3>
<b>כָּל זְמַן שֶׁהַטֻּמְאָה בְּתוֹכוֹ</b>. כל עוד המת קבור בתוכו.
<b>מְטַמֵּא בְּמַגָּע וּבְאֹהֶל כַּמֵּת דִּין תּוֹרָה</b>. ואינו מטמא במשא משום שהוא מחובר לקרקע.
<b>וְהוּא שֶׁיִּהְיֶה בָּנוּי וְסָתוּם</b>. שכל עוד הוא פתוח אין זה קבר. ובנוסף לכך צריך שיהיה בו חלל טפח על טפח על רום טפח על מנת שיטמא מכל סביביו (לקמן ז,ד).
<b>אֲבָל הַמַּעֲמִיד כֵּלִים וכו'</b>. שאינם בנויים כקבר אלא הם דברים תלושים ומיטלטלים.
<b>אוֹ אֲבָנִים</b>. אף שאינן מקבלות טומאה.
<b>לְפִיכָךְ אִם גָּרַר אֶת הַגּוֹלֵל בַּחֲבָלִים וכו'</b>. שכל אלו הן דרכים להיטמא בהיסט שהוא בכלל טומאת משא (לעיל א,ז).
<b>וּדְבָרִים שֶׁסּוֹמְכִין אֶת הַדּוֹפֵק</b>. שמונחים בצדו והוא נשען עליהם.
<h3> טז</h3>
<b>שֶׁמָּא יֵשׁ בּוֹ עֶצֶם כַּשְּׂעוֹרָה</b>. המטמאת במגע ובמשא.
<b>אַרְצוֹת הָעַמִּים</b>. ארצות שאינן מארץ ישראל.
<b>מִפְּנֵי הָעֲצָמוֹת שֶׁאֵין נִזְהָרִין בָּהֶן</b>. שהם מזלזלים במתים וקוברים אותם בכל מקום (פה"מ אהלות ב,ג).
<b>כְּמוֹ שֶׁיִּתְבָּאֵר</b>. לקמן ט,יב; ופירוט דיניהם מבואר לקמן פרקים י–יא.
<h2>פרק ג</h2>
<h3> א</h3>
<b>אֵלּוּ מְטַמְּאִין בְּמַגָּע וּבְמַשָּׂא וּבְאֹהֶל וכו'</b>. וכולם נתבארו לעיל פרק ב.
<h3> ב</h3>
<b>אֵבֶר מִן הַחַי שֶׁחָסַר בְּשָׂרוֹ</b>. שאין עליו מספיק בשר כדי להעלות ארוכה. אך אם חסר מן העצם שלו, אינו מטמא כלל (לעיל ב,ג).
<b>וְאֵבֶר מִן הַמֵּת שֶׁחָסַר בְּשָׂרוֹ אוֹ עַצְמוֹ</b>. שם ה"ד.
<b>וְהַשִּׁדְרָה שֶׁחָסְרָה</b>. שם ה"ח.
<b>וְאֵין בָּהּ רֹבַע עֲצָמוֹת</b>. שאין בה שיעור של רובע הקב עצמות (שם ה"ט).
<b>וְהַגֻּלְגֹּלֶת שֶׁחָסְרָה</b>. שם ה"ח.
<b>וְעֶצֶם אֶחָד אֲפִלּוּ כַּשְּׂעוֹרָה</b>. שם ה"ט.
<b>וְאֶרֶץ הָעַמִּים וּבֵית הַפְּרָס</b>. שם הט"ז.
<h3> ג</h3>
<b>הַגּוֹלֵל וְהַדּוֹפֵק</b>. לעיל ב,טו.
<b>הָרָקָב</b>. שם הי"א.
<b>טֻמְאַת רֹבַע עֲצָמוֹת בָּאֹהֶל</b>. שהאהיל על רובע הקב עצמות שאין בהן לא רוב בניין ולא רוב מניין (לעיל ב,ט; אך על חצי קב עצמות הנזיר מגלח — ראה הלכות נזירות ז,ב).
<b>וְטוּמְאַת רְבִיעִית דָּם</b>. כל עוד אין בה שיעור של חצי לוג המטמא מהתורה (שם).
<b>וְטֻמְאַת אֵבֶר שֶׁאֵין עָלָיו בָּשָׂר כָּרָאוּי... מִן הַמֵּת</b>. וכגון שאין בו עצם כשעורה (כס"מ).
<b>שֶׁהֲרֵי אֵין הַנָּזִיר מְגַלֵּחַ עֲלֵיהֶן</b>. נזיר שנטמא בטומאת מת, מתבטלים ימי נזירותו שנהג בהם והוא חייב לגלח שערו ולהביא קרבנות (הלכות נזירות ו,ג), ואם נטמא באחת מטומאות אלו אף על פי שהוא טמא טומאת שבעה אין נזירותו מתבטלת.
<b>כְּמוֹ שֶׁבֵּאַרְנוּ בִּנְזִירוּת</b>. ז,א, ז,ו-ז.
<b>וְאֵין חַיָּבִין עֲלֵיהֶן עַל בִּיאַת הַמִּקְדָּשׁ וכו'</b>. ראה הלכות ביאת מקדש ג,יג-יד.
<h3> ד</h3>
<b>בְּאָרוֹן שֶׁל שַׁיִשׁ אוֹ שֶׁל זְכוּכִית וְכַיּוֹצֵא בָּהֶן</b>. שהם חומרים שאינם מרקיבים.
<b>וְיִהְיֶה כֻּלּוֹ שָׁלֵם</b>. אף שרקב מטמא בשיעור מלוא חופניים (לעיל ב,יא), צריך שיבוא ממת שלם.
<b>אֵין רְקָבוֹ טָמֵאמִפְּנֵי שֶׁרְקַב הַכְּסוּת... תִּתְעָרֵב בָּרָקָב בַּהֲוָיָתוֹ</b>. הואיל והם מתערבים ברקב בתהליך היווצרותו אין כאן רקב המטמא.
<b>חוּלְדַּת הַמַּתֶּכֶת</b>. רסיסי חלודה של מתכת.
<b>וְרָקָב הַמְטַמֵּא שֶׁנִּתְעָרֵב בּוֹ עָפָר כָּל שֶׁהוּא הֲרֵי הוּא בְּטֻמְאָתוֹ</b>. מכיוון שההתערבות אירעה לאחר שנוצר הרקב.
<b>אֲבָל הָרוּג אֵין לוֹ רָקָב</b>. כיוון שנהרג ויצא ממנו דם אין הוא מת שלם ולפיכך אין רקבו מטמא (הלכות נזירות ז,ג).
<h3> ה</h3>
<b>אוֹ שֶׁגָּזְזוּ שְׂעָרוֹ אוֹ צִפָּרְנָיו וּקְבָרוּם עִמּוֹ</b>. שהם אינם נחשבים חלק מהמת כאשר אינם מחוברים אליו (לקמן הי"ג)
<b>אֵין לָהֶן רָקָב</b>. אין הרקב שלהם מטמא כיוון שמעורבים בו דברים אחרים.
<h3> ז</h3>
<b>טְחָנוֹ כֻּלּוֹ וְהִנִּיחוֹ עַד שֶׁהִרְקִיב</b>. שלא טחנו עד למצב של רקב ממש אלא רק עד עפר וסיים להרקיב לאחר הטחינה.
<b>הֲרֵי זֶה סָפֵק</b>. אם נחשב כהרקיב מאליו או לא (להלכות אלו ראה גם הלכות נזירות ז,ד).
<h3> ח</h3>
<b>מְלֹא חָפְנַיִם וְעוֹד</b>. שיעור מלוא חופניים ועוד משהו.
<b>עָפָר שֶׁנִּתְלַכְלֵךְ בְּנֶצֶל הַמֵּת וְדָמוֹ</b>. שאין בו שיעור של דם ונצל המטמאים (לעיל ב,א, ב,יב) ואינו מטמא כשלעצמו.
<b>הֲרֵי זֶה מְטַמֵּא בְּמַשָּׂא וּבְאֹהֶל</b>. אך אינו מטמא במגע כדין הרקב עצמו (לעיל ב,יא).
<h3> ט</h3>
<b>הַמֵּת שֶׁנִּשְׂרַף וְשִׁלְדּוֹ קַיֶּמֶת וְהִיא הַשִּׁדְרָה וְהַצְּלָעוֹת</b>. שהשדרה והצלעות נראות כתבניתן אף על פי שנשרפו
<b>מְטַמֵּא כְּמֵת שָׁלֵם</b>. במגע במשא ובאוהל.
<b>שָׁפִיר מְרֻקָּם</b>. עור הוולד בתחילת היווצרותו שיש בו כבר צורת אדם (ראה הלכות איסורי ביאה י,ג). והוא מטמא כשאר נפל (לעיל ב,א).
<b>שֶׁטְּרָפוֹ</b>. עירבו היטב.
<h3> י</h3>
<b>שֶׁנִּפְרַךְ וְנַעֲשָׂה כְּקֶמַח</b>. שהתייבש עד כדי כך שמתפורר לאפר דק כקמח.
<b>וְכֵן הַתּוֹלָעִים הַנֶּהֱוִין מִבְּשַׂר הַמֵּת</b>. בתהליך הריקבון.
<b>וּכְבָר בֵּאַרְנוּ</b>. לעיל ב,ה.
<b>בֵּין בִּנְבֵלָה וְשֶׁרֶץ</b>. ראה הלכות שאר אבות הטומאות א,ד.
<h3> יא</h3>
<b>כִּבְשָׂרוֹ</b>. שמטמא בכזית כמת שלם (ראה לעיל ב,א).
<b>וְאִם עִבְּדוֹ כָּל צָרְכּוֹ אוֹ הָלַךְ בּוֹ כְּדֵי עֲבָדָה</b>. עיבד את העור או שדרך עליו ברגליו במשך זמן הראוי לעיבוד עורות שהוא כהליכת ארבעה מילין (ראה הלכות שאר אבות הטומאות א,ט, ד,ח).
<b>הֲרֵי זֶה טָהוֹר מִן הַתּוֹרָה</b>. שאינו נחשב יותר כמת.
<b>גְּזֵרָה כְּדֵי שֶׁלֹּא לְהַרְגִּיל וכו'</b>. שמעשה זה פוגע בכבוד האדם.
<h3> יב</h3>
<b>עוֹר הַבָּא כְּנֶגֶד פָּנָיו שֶׁל אָדָם כְּשֶׁיִּוָּלֵד</b>. השליה שהעובר נמצא בתוכה (תוספות בכורות ז,ב). ויש מפרשים שהכוונה היא לקרום נוסף המכסה את פני העובר ואינו השליה עצמה (רבנו גרשום שם).
<b>מִפְּנֵי שֶׁהוּא כְּמוֹ פֶּרֶשׁ וכו'</b>. ודברים אלו אינם חלק מהאדם ולכן אינם מטמאים (לדין נוסף שנובע מכך ראה הלכות מאכלות אסורות ד,כ).
<h3> יג</h3>
<b>הוֹאִיל וְגִזְעָן מַחֲלִיף</b>. שחלקים אלו בגוף מתחלפים, מה שאין כן בשאר חלקי הגוף שהם קבועים באדם מיום שנולד.
<b>וּבִשְׁעַת חִבּוּרָן הַכֹּל טָמֵא</b>. שהמחובר לגוף הרי הוא כגוף (לעיל א,ג).
<b>נִטְמָא כָּל אֲשֶׁר בַּבַּיִת</b>. הואיל והשער מחובר למת, נחשב כאילו המת עצמו בתוך הבית ומטמא מה שבתוכו מדין טומאת אוהל (ראה לעיל א,י-יא).
<b>כָּל מַשְׁקֶה הַיּוֹצֵא מִן הַמֵּת</b>. הנוזלים המופרשים ממנו.
<b>כְּמוֹ שֶׁבֵּאַרְנוּ</b>. לעיל ב,יב.
<b>כְּדֶרֶךְ שֶׁגָּזְרוּ עַל מַשְׁקִין הַיּוֹצְאִין מִכָּל הַטְּמֵאִין</b>. שכל המשקים היוצאים מן הטמאים, טמאים (הלכות שאר אבות הטומאות י,ד; וראה שם ז,ב).
<h3> יד</h3>
<b>מְטַמְּאָה בִּרְבִיעִית</b>. כדין דם המת (ראה לעיל ב,יב).
<b>מִפְּנֵי שֶׁהִיא כְּדַם קוֹפֶה</b>. מכיוון שהכבד מלא בדם הוא נחשב כאילו הוא דם קפוא וקרוש. אבל כל עוד לא נימוח דינו כבשר המת המטמא בכזית (ערוה"ש ט,יא).
<h3> טו</h3>
<b>וְאֵבֶר מִן הַחַי שֶׁחָסַר מֵעַצְמוֹ כָּל שֶׁהוּא</b>. מכיוון שחסר מן העצם, אף על פי שיש בו בשר כראוי טהור שאין בשר מן החי מטמא כשלעצמו (לעיל ב,ג).
<h2>פרק ד</h2>
<h3> א</h3>
<b>וְכֵן הַגֻּלְגֹּלֶת שֶׁל שְׁנֵי מֵתִים</b>. שהרכיבוה משני מתים שונים.
<b>אֶלָּא בְּמַגָּע וּבְמַשָּׂא כִּשְׁאָר כָּל הָעֲצָמוֹת</b>. ראה לעיל ב,ט.
<h3> ב</h3>
<b>אֲפִלּוּ מֵאִישׁ אֶחָד אִם נֶחֱלַק לִשְׁנַיִם טָהוֹר</b>. שאין כאן איבר כברייתו (לעיל ב,ג). וטהור אף מטומאת אוהל (משנ"א אהלות ג,א, ערוה"ש י,ו).
<h3> ג</h3>
<b>וּמְלֹא חָפְנַיִם רָקָב מִשְּׁנֵי מֵתִים</b>. שהרקיבו כל אחד בנפרד ולא נקברו זה עם זה (ראה לעיל ג,ה).
<b>שֶׁכָּל אֶחָד מֵהֶן יֵשׁ לוֹ רָקָב</b>. שיש לו דין רקב על פי הגדרים שנתבארו לעיל ג,ד.
<b>מִפְּנֵי שֶׁלֹּא שָׁווּ בְּשִׁעוּרֵיהֶן</b>. ראה גם הלכות טומאת אוכלין ד,יא.
<h3> ד</h3>
<b>מְטַמֵּא בְּמַשָּׂא</b>. שהנושא עצם זו שנחלקה נושא שיעור המטמא (ולגבי טומאת מגע נחלקו המפרשים, ראה ח"ד תוספתא אהלות ד,ג ותפא"י בועז אהלות ב,ז ועוד).
<b>שֶׁנִּדַּקְדְּקוּ וְאֵין בְּכָל אֶחָד עֶצֶם כַּשְּׂעוֹרָה</b>. שנשחקו כולן עד שנעשו דקות יותר מנפח של גרגיר השעורה.
<h3> ה</h3>
<b>וְרִדְּדוֹ וְדִבְּקוֹ</b>. שיטח את החלקים והדביק אותם לגוף אחד.
<b>שֶׁאֵין חִבּוּרֵי אָדָם חִבּוּר</b>. ולכן הנוגע בקצתו לא נוגע בשיעור המטמא כאחד.
<h3> ו</h3>
<b>שֶׁהִתִּיכוֹ</b>. המיס אותו לנוזל (כגון את השומן).
<b>הָיָה מְפֹרָד וְהִתִּיכוֹ טָהוֹר</b>. ואינו מטמא במגע שאין חיבורי אדם חיבור.
<h3> ז</h3>
<b>שֶׁנִּגְרְדוּ רוֹב חֻלְיוֹת שֶׁלָּהּ</b>. נתקלפו, אך לא נחסרו לגמרי, שאם כן אין השדרה מטמאה באוהל אפילו בחיסרון חוליה אחת (לעיל ב,ח).
<b>אַף עַל פִּי שֶׁשִּׁלְדָּהּ קַיֶּמֶת</b>. שעמוד השדרה עדיין קיים.
<b>מְכֻתֶּתֶת</b>. מפורקת.
<b>שֶׁהַקֶּבֶר מְצָרְפָהּ</b>. וזהו דין מיוחד בקבר (ראה מנ"ח רסג,י).
<h3> ח</h3>
<b>שֶׁנֶּחְלְקוּ</b>. וכל חלק קטן מהשיעור המטמא באוהל.
<b>הָאֹהֶל מְצָרְפָן</b>. הדבר שמאהיל עליהן מצרף אותם יחד לשיעור המטמא.
<h3> ט</h3>
<b>וְהִכְנִיס מִקְצָתוֹ</b>. מקצת מן העצם.
<b>נִטְמָא הַבַּיִת</b>. נטמאו האדם והכלים שבתוך הבית בטומאת אוהל, כאילו נכנס שם הבשר עצמו.
<b>הַבַּיִת טָמֵא</b>. שהאוהל מצרפם לשיעור כזית.
<b>שֶׁאֵין חִבּוּרֵי אָדָם חִבּוּר</b>. ולכן אין העצמות נחשבות מחוברות לבשר (והעצמות עצמן אינן מטמאות באוהל).
<h3> יא</h3>
<b>הַבַּיִת טָהוֹר לְהַבָּא</b>. מה שנכנס לבית לאחר שנבלעה בו רביעית הדם טהור.
<h3> יב</h3>
<b>הַבַּיִת טָהוֹר</b>. מכאן ולהבא, שהואיל ולא נמצא מסתבר שאכלוהו חיות (ריק"ו).
<h3> יג</h3>
<b>שֶׁנִּשְׁפַּךְ בָּאֲוִיר</b>. מחוץ לבית במקום שאין מעליו אוהל (ראה תוי"ט אהלות ג,ג).
<b>וְהוּא הַמָּקוֹם הַנָּמוּךְ כְּמוֹ גֻּמָּא</b>. שקע שבו הדם נח במקום אחד.
<b>וְהֶאֱהִיל הַמַּאֲהִיל עַל מִקְצָתוֹ נִטְמָא</b>. שבאופנים אלו נחשב כל הדם כמחובר.
<b>נִשְׁפַּךְ עַל הָאַסְקֻפָּה בַּמּוֹרָד בֵּין לִפְנִים בֵּין לַחוּץ</b>. נשפך הדם על המפתן שבפתח הבית והוא היה משופע כלפי הבית או כלפי חוץ (פה"מ שם).
<b>שֶׁהֲרֵי לֹא נָח הַדָּם עַל הָאַסְקֻפָּה</b>. ולכן אף שהבית מאהיל על הכול אין הוא נטמא שכל עוד הדם בתנועה אין הוא מטמא באוהל (ראה שם).
<b>הֲרֵי זוֹ הַכְּסוּת מְטַמְּאָה בְּמַגָּע וּבְמַשָּׂא וּבְאֹהֶל</b>. הואיל ורביעית הדם יוצאת על ידי כיבוס אין היא נחשבת כבלועה.
<b>וַהֲרֵי הִיא כִּכְסוּת שֶׁנָּגְעָה בְּמֵת</b>. שטמאה טומאת שבעה ואינה מטמאת באוהל ובמשא (לקמן ה,יג)
<b>וּמֵבִיא מַיִם כְּמִדָּתָן</b>. כמידת המים שבהם נתכבסה הכסות.
<b>מִמֵּי הַמֶּזֶג</b>. מהמים האחרים שנמזגו ברביעית דם.
<h3> יד</h3>
<b>אֲבָל הַנּוֹגֵעַ בַּחֲצִי זַיִת אוֹ הַנּוֹשֵׂא חֲצִי זַיִת</b>. באופן שאינו מאהיל עליו.
<h2>פרק ה</h2>
<h3> א</h3>
<b>כָּל הַבָּא אֶל הָאֹהֶל</b>. משמע כל אדם.
<b>וְכָל אֲשֶׁר בָּאֹהֶל</b>. משמע כל הכלים.
<h3> ב</h3>
<b>וְכִבַּסְתֶּם בִּגְדֵיכֶם בַּיּוֹם הַשְּׁבִיעִי</b>. נאמר על החוזרים ממלחמת מדיין שנטמאו במת. ומכאן נלמד שגם הבגדים שלבשו, טמאים טומאת שבעה.
<b>טָמֵא טֻמְאַת עֶרֶב</b>. טמא עד שיטבול ותשקע החמה אחר טבילתו (ראה הלכות שאר אבות הטומאות י,א).
<b>וְהַנֶּפֶשׁ הַנֹּגַעַת</b>. אדם שנגע בטמא מת.
<b>מִדִּבְרֵי סוֹפְרִים</b>. תקנת חז"ל.
<b>וּכְאִלּוּ נָגַע זֶה הַשֵּׁנִי בַּמֵּת עַצְמוֹ</b>. מכיוון שהוא נוגע באדם המחובר למת.
<b>לְעִנְיַן תְּרוּמָה וְקָדָשִׁים</b>. שאסור באכילת תרומה וקדשים, ואם נגע בהם נטמאו.
<b>לַנָּזִיר</b>. שאם נטמא במת סותר את ימי נזירותו וחייב לגלח שערו ולהביא קרבנות (הלכות נזירות ו,ג).
<b>וְלָעוֹשֶׂה פֶּסַח</b>. שאם נטמא במת אין שוחטין עליו הפסח ונדחה לפסח שני (הלכות קרבן פסח ו,ב).
<b>אֵינוֹ טָמֵא אֶלָּא טֻמְאַת עֶרֶב</b>. כאדם הנוגע באב הטומאה (ראה הלכות שאר אבות הטומאות שם).
<h3> ג</h3>
<b>בֵּין בְּמַגָּע בֵּין בְּאֹהֶל</b>. אך לא במשא, שאין כלים נטמאים על ידי משא (לעיל א,ט).
<b>מִפִּי הַשְּׁמוּעָה</b>. מסורת חז"ל.
<b>שֶׁהַחֶרֶב כַּמֵּת</b>. שהנוגע בה כנוגע במת עצמו.
<b>כְּלֵי שֶׁטֶף</b>. שאר כלים שיש להם טהרה במקווה (למעט כלי חרס).
<b>הֲרֵי הוּא אוֹמֵר</b>. במלחמת מדיין.
<b>הוֹרֵג נֶפֶשׁ בְּחֶרֶב וְכַיּוֹצֵא בָּהּ</b>. שאז האדם נוגע בכלי הנוגע במת.
<b>וְכִבַּסְתֶּם בִּגְדֵיכֶם בַּיּוֹם הַשְּׁבִיעִי</b>. שהרי בגדים אלו נגעו באדם שנטמא על ידי החרב שנגעה במת.
<h3> ד</h3>
<b>שְׁנֵיהֶן טְמֵאִין טֻמְאַת שִׁבְעָה</b>. הכלים הראשונים והכלים השניים.
<b>הַשְּׁלִישִׁי</b>. הנוגע בכלים השניים.
<b>הָרְבִיעִי</b>. הנוגע בכלים אלו שנגעו באדם.
<h3> ה</h3>
<b>אֲבָל לְחַיֵּב כָּרֵת עַל בִּיאַת מִקְדָּשׁ אוֹ עַל אֲכִילַת הַקֳּדָשִׁים</b>. טמא הנכנס למקדש או אכל קדשים במזיד חייב כרת (הלכות ביאת מקדש ג,יב, הלכות פסולי המוקדשין יח,יג).
<b>כְּדִין תּוֹרָה</b>. ראה לעיל ה"ב.
<b>שֶׁנֶּאֱמַר וְכֹל אֲשֶׁר יִגַּע בּוֹ הַטָּמֵא יִטְמָא</b>. מכאן שמן התורה גם הנוגע בטמא מת נקרא טמא.
<b>כְּמוֹ שֶׁבֵּאַרְנוּ בְּהִלְכוֹת בִּיאַת מִקְדָּשׁ</b>. ג,טו (וראה הלכות נזירות ז,ח דין נזיר שנטמא בכלים שנגעו במת).
<b>דִּבְרֵי קַבָּלָה</b>. מסורת חכמים.
<b>שֶׁהוּא אָב</b>. הטומאה
<b>וְהַשֵּׁנִי הַנּוֹגֵעַ בּוֹ שֶׁהוּא רִאשׁוֹן</b>. שהנוגע באב הטומאה נקרא ראשון לטומאה (לקמן ה"ח).
<h3> ו</h3>
<b>כְּלִי חֶרֶשׂ שֶׁנָּגַע בְּמֵת</b>. כגון שנכנסה טומאת מת לתוכו, ולא שנגעה בו מבחוץ שאין כלי חרס מקבל טומאה מגבו (לקמן ו,ג).
<b>אוֹ שֶׁהָיָה עִמּוֹ בָּאֹהֶל טָמֵא</b>. שהטומאה שבאוהל נכנסת אליו דרך פתחו (שם).
<b>שֶׁאֵין כְּלִי חֶרֶשׂ נַעֲשֶׂה אַב הַטֻּמְאָה לְעוֹלָם</b>. אלא ראשון לטומאה בלבד (ראה גם הלכות שאר אבות הטומאות י,ח).
<b>וְזֶה דִּין תּוֹרָה אַף עַל פִּי שֶׁהוּא קַבָּלָה</b>. שאינו מפורש בכתוב אלא מקובל במסורת.
<h3> ז</h3>
<b>כָּל אַב טֻמְאָה</b>. לרשימת אבות הטומאות ראה פה"מ בהקדמה לסדר טהרות.
<b>וְלַד הַטֻּמְאוֹת</b>. ראשון לטומאה ומטה.
<h3> ח</h3>
<b>וְהַנּוֹגֵעַ בַּשֵּׁנִי נִקְרָא שְׁלִישִׁי</b>. וזה רק בתרומה ובקודש, אך בחולין אין שני לטומאה עושה שלישי (ראה הלכות שאר אבות הטומאות יא,א-ד).
<b>וְהַנּוֹגֵעַ בַּשְּׁלִישִׁי נִקְרָא רְבִיעִי</b>. וזהו בקודש בלבד אך לא בתרומה ובחולין (שם).
<b>כֻּלָּן נִקְרָאִין וְלַד הַטֻּמְאָה</b>. לפי שהן תולדות של אב הטומאה (פה"מ פסחים א,ו).
<h3> ט</h3>
<b>בֵּין אָדָם בֵּין כֵּלִים</b>. אך לא אוכלים ומשקים שאינם נעשים אב הטומאה לעולם (הלכות שאר אבות הטומאות י,ט).
<b>כְּמוֹ שֶׁבֵּאַרְנוּ</b>. לעיל הל' ד-ה.
<h3> י</h3>
<b>וְהוּא הָרִאשׁוֹן לַטֻּמְאָה</b>. שהרי נגע באב הטומאה.
<b>כְּמוֹ שֶׁבֵּאַרְנוּ</b>. לעיל הל' ד–ה.
<h3> יא</h3>
<b>אֶרֶץ הָעַמִּים וּבֵית הַפְּרָס</b>. ראה לעיל ב,טז.
<b>אוֹ בְּמַשָּׂאָן</b>. אך לא באוהל, שאינם מטמאים באוהל.
<b>דַּם תְּבוּסָה</b>. שם הי"ג.
<b>וְגוֹלֵל וְדוֹפֵק</b>. שם הט"ו.
<b>אוֹ בְּאָהֳלָן</b>. אך לא במשא, שאינם מטמאים במשא.
<b>וְכֵן בְּגָדִים הַמִּתְטַמְּאִין מֵחֲמַת אֵלּוּ טֻמְאַת שִׁבְעָה</b>. הבגדים הנטמאים מחמת אדם זה, שהרי כל אדם הטמא טומאת שבעה מטמא בגדים טומאת שבעה (לעיל ה"ג).
<h3> יב</h3>
<b>שֶׁנֶּאֱמַר וְהִזָּה עַל הָאֹהֶל</b>. ומכאן שהאוהל נטמא במת שהרי הוא טעון הזאת מי חטאת לטהרו.
<b>אוֹ שַׂק</b>. שהוא ארוג משער של בהמות (ראה הלכות כלים א,יב).
<b>אוֹ כְּלִי עֵץ</b>. כלומר היוצא מן העץ שהוא הפשתן בלבד כפי שמבאר לקמן (כס"מ).
<b>אֵין קָרוּי אֹהֶל אֶלָּא אָרִיג וְעוֹר כַּמִּשְׁכָּן</b>. שיריעות המשכן היו עשויות מאריג, ומכסהו היה עשוי מעור.
<b>וְכַיּוֹצֵא בָּהֶן</b>. דברים העשויים מעץ שאינם כלים.
<b>אוֹ שֶׁהָיָה עֶצֶם אוֹ שֶׁל מַתֶּכֶת</b>. וכגון שהם אינם כלים ואינם מקבלים טומאה.
<b>וְאֵין צָרִיךְ לוֹמַר שֶׁאִם הָיָה בִּנְיָן</b>. שהוא מחובר לקרקע ועשוי מאבנים שאינם מקבלים טומאה אפילו בתור כלים (הלכות כלים א,ו).
<b>אֶלָּא הַפִּשְׁתָּן בִּלְבַד</b>. שהוא החומר היחיד שיוצא מן העץ הקרוי אוהל הואיל והמשכן היה ארוג ממנו (פה"מ שבת ג,ב).
<h3> יג</h3>
<b>אַף עַל פִּי שֶׁהֵם כַּמֵּת לְטַמֵּא אֲחֵרִים וכו'</b>. כדלעיל ה"ג.
<b>כְּמוֹ שֶׁבֵּאַרְנוּ</b>. לעיל א,ב.
<b>אָדָם כִּי יָמוּת בְּאֹהֶל</b>. משמע דווקא אדם ולא דברים אחרים.
<h3> יד</h3>
<b>אֵינוֹ מְטַמֵּא מִשְׁכָּב וּמוֹשָׁב מִתַּחְתָּיו</b>. אינו מטמא טומאת מדרס כזב וכיוצא בו (ראה הלכות מטמאי משכב ומושב פרקים ו-ז).
<b>וְלֹא מַדָּף מֵעַל גַּבָּיו</b>. אינו מטמא כלים שנמצאים מעליו ואינם נוגעים בו (בניגוד לזב וכיוצא בו שמטמאים מדף, ראה שם ו,ג).
<b>אֶחָד כְּלִי וכו'</b>. הדין שווה בכל המקרים, שרק הנוגע ישירות במת ומה שנגע בו טמאים שבעה, כמבואר בסמוך.
<b>בֶּגֶד הַנּוֹגֵעַ בּוֹ וְהַבֶּגֶד הַשֵּׁנִי שֶׁנָּגַע בַּבֶּגֶד שֶׁנָּגַע בּוֹ שְׁנֵיהֶן טְמֵאִין טֻמְאַת שִׁבְעָה</b>. כדלעיל ה"ד.
<b>וְהָרְבִיעִי וּמִן הָרְבִיעִי וּלְמַטָּה וּמִן הָרְבִיעִי וּלְמַעְלָה כֻּלָּן טְהוֹרִין</b>. שאין הבגד השלישי מטמא אותם כיוון שהוא ולד הטומאה ואינו מטמא בגדים (לעיל ה"ז).
<b>מַה שֶּׁאֵין כֵּן בִּמְטַמְּאֵי מִשְׁכָּב וּמוֹשָׁב</b>. שהם הזב והזבה הנידה והיולדת.
<b>כְּמוֹ שֶׁיִּתְבָּאֵר בִּמְקוֹמוֹ</b>. הלכות מטמאי משכב ומושב ו,ג, ו,ה.
<b>בְּשֶׁלֹּא הָיְתָה שָׁם טֻמְאָה רְצוּצָה</b>. שכאשר הטומאה רצוצה היא מטמאת את כל מה שמעליה ומתחתיה אפילו כאשר אינה נוגעת בו (להגדרת מושג זה ראה לקמן ז,ה, יב,א). ומדובר כאן בכגון שהבגד או הכלי הנוגע במת הוא ארוך, ושאר הבגדים או הכלים מונחים מעליו או מתחתיו שלא כנגד המת כך שאין הטומאה עוברת אליהם אלא על ידי מגע (משנ"א זבים ד,ו).
<b>וְלֹא טֻמְאַת אֹהֶל</b>. שאין שם אוהל המאהיל על המת ועל הבגדים או הכלים המביא עליהם את הטומאה.
<b>אוֹ שֶׁהָיָה מַבְדִּיל בֵּינוֹ וּבֵין הַכֵּלִים אֶבֶן</b>. שהמת מונח על האבן, והבגדים מקופלים תחתיו בגובה טפח מעל הארץ, כך שהאבן שעל גבם נעשית אוהל עליהם וחוצצת בפני הטומאה (ראה לקמן טז,ז, יז,ד). ובמקרה זה אף אחד מהבגדים לא נטמא, ואילו הזב וכיוצא בו מטמאים אפילו במקרה זה (ראה הלכות מטמאי משכב ומושב ו,ה; וראה חס"ד קונטרס תורת האוהל סעי' יח).
<b>כְּמוֹ שֶׁיִּתְבָּאֵר</b>. דין טומאה רצוצה וחציצת אוהל לקמן יב,א ואילך.
<h2>פרק ו</h2>
<h3> א</h3>
<b>יְרוֹקָה</b>. ירוקת.
<b>כְּמוֹ שֶׁיִּתְבָּאֵר בְּהִלְכוֹת כֵּלִים</b>. א,ג.
<b>מִצֶּמֶר שֶׁגָּדַל בַּיָּם</b>. שהוא מעין ספוג ודומה לצמר (פה"מ אבות ה,יד, כלים ט,ד; וראה הלכות כלאיים י,א).
<b>אֵין עַצְמוֹ שֶׁל אֹהֶל זֶה מְקַבֵּל טֻמְאָה</b>. ואף על פי שבדרך כלל עור וצמר נטמאים בטומאת אוהלים (לעיל ה,יב), אלו טהורים מפני שמקורם בים.
<b>אַף עַל פִּי שֶׁמֵּבִיא אֶת הַטֻּמְאָה וכו'</b>. שכל אוהל שיש בו טפח על טפח וגבוה מהארץ טפח מביא את הטומאה לכל מה שתחתיו (לקמן יב,א).
<h3> ב</h3>
<b>כְּלֵי גְּלָלִים</b>. כלים העשויים מגללי הבהמה.
<b>אֵינָן מְקַבְּלִין טֻמְאָה וכו'</b>. ראה גם הלכות כלים א,ו.
<b>וְכֵן כְּלִי עֵץ הֶעָשׂוּי לְנַחַת</b>. שמפני גודלו נועד להישאר במקומו ולא להיטלטל.
<b>הַתֵּבָה וְהַמִּגְדָּל</b>. סוגי רהיטים המיועדים לאחסון.
<b>שֶׁהֵן מַחֲזִיקִין אַרְבָּעִים סְאָה בְּלַח</b>. שיכולים להכיל נוזלים בכמות של ארבעים סאה (כ-285 ליטרים).
<b>שׁוּלַיִם</b>. תחתית.
<b>אֵינָן מְקַבְּלִין טֻמְאָה כְּלָל וכו'</b>. ראה שם ג,א.
<h3> ג</h3>
<b>פְּשׁוּטֵיהֶן</b>. כלים שאין להם בית קיבול.
<b>טְהוֹרִין</b>. ראה גם הלכות כלים א,ח.
<b>וּמְקַבְּלֵיהֶן</b>. כלים שיש להם בית קיבול.
<b>וְאֵינָן מִטַּמְּאִין אֶלָּא מֵאֲוִירָן</b>. רק כאשר נכנסת טומאה לתוכם ואפילו אם לא נגעה בהם (שם יג,א).
<b>אוֹ בְּהֶסֵּט הַזָּב</b>. שהזב וחבריו מטמאים את האדם והכלים הטהורים אפילו על ידי הסטה בלבד ואפילו כלי חרס (הלכות מטמאי משכב ומושב ח,ב).
<b>וְאִם הָיָה מֻקָּף צָמִיד פָּתִיל</b>. שיש לו כיסוי צמוד ומהודק.
<b>כְּמוֹ שֶׁנִּתְפָּרֵשׁ בַּתּוֹרָה</b>. במדבר יט,טו, וראה לקמן כא,א.
<h3> ד</h3>
<b>גּוֹלֵל</b>. כיסוי המוטל מעל למת (לעיל ב,טו).
<b>עוֹר הַדָּג וְעַצְמוֹ</b>. העור שלו או עצמותיו.
<b>הַנּוֹגֵעַ בָּהֶן</b>. והוא הדין המאהיל עליהן (ראה שם ולקמן ה"ו).
<b>טָמֵא טֻמְאַת שִׁבְעָה מִשּׁוּם נוֹגֵעַ בְּגוֹלֵל</b>. הואיל והם חלק מהקבר, הם מטמאים את הנוגע בהם אף שהם עצמם טהורים.
<b>וְכֵן חָבִית</b>. העשויה חרס.
<h3> ה</h3>
<b>בֵּין עוֹמֶדֶת בֵּין מֻטָּה עַל צִדָּהּ</b>. בין אם הקורה מונחת על הקבר על צדה הצר או על צדה הרחב (כס"מ).
<b>וְהַנּוֹגֵעַ בַּקָּצֶה הַמֻּנָּח חוּץ לַקֶּבֶר טָהוֹר</b>. מכיוון שהחלק היוצא מחוץ לקבר אינו נחשב גולל.
<b>עָשָׂה רֹאשָׁהּ גּוֹלֵל לַקֶּבֶר</b>. שאינו זקוק לכל האורך של הקורה לצורך הגולל אלא לראשה בלבד.
<b>וַהֲרֵי הִיא עוֹמֶדֶת עַל הַקֶּבֶר כְּמוֹ אִילָן</b>. מוצבת לגובה, ולא יוצא ממנה שום חלק מחוץ לקבר.
<h3> ו</h3>
<b>שֶׁל אַרְבָּעָה אַרְבָּעָה טְפָחִים</b>. שכל אחת מהן היא בגודל של ארבעה טפחים על ארבעה טפחים, וביחד הן מכסות את חלל הקבר.
<b>הַמַּאֲהִיל עַל גַּבֵּי שְׁתֵּיהֶן טָמֵא</b>. שהגולל מטמא באוהל (לעיל ב,טו).
<b>טָהוֹר מִפְּנֵי שֶׁיֵּשׁ לַטֻּמְאָה דֶּרֶךְ שֶׁתֵּצֵא בּוֹ</b>. ששיעור הפתח המטהר את הקבר הסתום מלטמא הוא ארבעה טפחים (לקמן ז,א), ולפיכך לאחר שניטלה אבן אחת אין השנייה נחשבת עוד כגולל (ערוה"ש טז,ט-יב).
<h3> ז</h3>
<b>סֵדֶר הַפְּנִימִי</b>. שורת האבנים הקרובה ביותר לקבר.
<h3> ח</h3>
<b>אָרוֹן שֶׁהוּא חָקוּק בַּסֶּלַע וכו'</b>. שהמת קבור בתוך חלל החצוב בסלע (פה"מ אהלות ט,יד; ויש להסתפק אם מדובר בסלע המנותק מן הקרקע ומונח על גבה, או שמדובר בסלע המחובר לקרקע).
<b>הַנּוֹגֵעַ בַּסֶּלַע מִכָּל מָקוֹם טָהוֹר</b>. שאין הסלע נחשב כחלק מהגולל, וכן אינו מטמא מדין קבר הואיל ואינו סתום על ידי מצבה אלא על ידי גולל בלבד.
<b>וְהַנּוֹגֵעַ בַּגּוֹלֵל טָמֵא</b>. הנוגע בכיסוי של הארון (ונראה שפסקה זו מציגה את העיקרון הכללי, וההגדרה איזה חלק של הארון נחשב כגולל משתנה לפי צורתו כפי שיפורט בפסקאות הסמוכות — ראה פה"מ שם).
<b>שֶׁאֵין טָמֵא אֶלָּא כְּנֶגֶד חֲלָלָהּ</b>. ולא האדמה שסביב פתח הבור שהרי היא קרקע עולם ואינה חלק מהגולל.
<b>וְאִם בָּנָה נֶפֶשׁ עַל גַּבָּהּ</b>. בנה מצבה על גבי הארון החקוק בסלע.
<b>הֲרֵי זוֹ כְּקֶבֶר סָתוּם וּמְטַמֵּא מִכָּל סְבִיבָיו</b>. הארון כולו מטמא כדין קבר סתום שהמאהיל עליו או הנוגע בו באחד מכל צדדיו נטמא (ראה לעיל ב,טו, לקמן ז,א).
<b>רְחָבָה מִלְּמַטָּן וְצָרָה מִלְּמַעְלָן</b>. שהקבר חצוב בסלע באופן שהחלק האטום של הארון נמצא מלמטה ודפנותיו משופעות כלפי מעלה.
<b>הַנּוֹגֵעַ בָּהּ מִלְּמַטָּן</b>. בתחתית הארון.
<b>וּמִלְּמַעְלָן</b>. בצדדי הארון.
<b>הָיְתָה הָאָרוֹן רְחָבָה מִלְּמַעְלָן וְצָרָה מִלְּמַטָּן</b>. הארון היה מונח הפוך באופן שהחלק האטום שלו נמצא מלמעלה ודפנותיו הולכות ומתקצרות כלפי מטה.
<b>הַנּוֹגֵעַ בָּהּ מִכָּל מָקוֹם טָמֵא</b>. מכיוון שבאופן זה כל הארון נחשב כגולל למת.
<b>הָיְתָה שָׁוָה</b>. שדפנות הארון מקבילות.
<b>מִטֶּפַח הַסָּמוּךְ לְקַרְקָעִיתָהּ וּלְמַעְלָה טָמֵא</b>. שחלק זה של הסלע נחשב כחלק מן הארון המטמא כגולל.
<b>מִטֶּפַח וּלְמַטָּה טָהוֹר</b>. שאין זה נחשב חלק מן הארון (וראה גם לעיל א,יא).
<b>נָקַב אָרוֹן בַּסֶּלַע וְהִכְנִיס הַמֵּת בְּתוֹכָהּ כְּמוֹ נֶגֶר</b>. השכיב את המת במאוזן, כמנעול בריח העובר מצד לצד (פה"מ אהלות ט,יד, וראה גם הלכות מזוזה ה,ח). ויש מפרשים שחפר קבר לעומק הקרקע והכניס לתוכו את המת בעמידה כמנעול של פתח זקוף היורד מלמעלה למטה (ערוה"ש ע"פ בבלי ב"ב קא,א ולדבריו הרמב"ם חזר בו מפה"מ).
<b>חוּץ מִמְּקוֹם פִּתְחָהּ</b>. שמקום פתחה חשוב כגולל.
<h3> ט</h3>
<b>בִּזְמַן שֶׁהֶחָצֵר לַאֲוִיר</b>. שאינה מקורה.
<b>וּבִלְבַד שֶׁלֹּא יִגַּע בִּשְׁקוֹף הַמְּעָרָה</b>. שהנוגע במשקוף אוהל המת נטמא (לעיל א,יא).
<b>אִם הָיָה בָּהּ אַרְבָּעָה טְפָחִים... הַנִּכְנָס לְשָׁם טָהוֹר</b>. שחצר בגודל זה אינה נחשבת כחלק ממערת הקבורה (וראה כס"מ ומרכה"מ מדוע כשהחצר מקורה אין הנכנס אליה נטמא באוהל).
<h2>פרק ז</h2>
<h3> א</h3>
<b>בַּיִת סָתוּם</b>. שאין בו שום פתח.
<b>וּפָרַץ אֶת פַּצִּימָיו וּסְתָמוֹ</b>. הסיר ממנו את מזוזות הפתח ואז סתם אותו ובכך ביטלו מתורת פתח.
<b>כְּקֶבֶר סָתוּם</b>. ראה לעיל ב,טו.
<b>הַנּוֹגֵעַ בּוֹ מֵאֲחוֹרָיו וּמִגַּגּוֹ טָהוֹר</b>. שהבית כבר אינו נידון כקבר סתום.
<b>וְאֵין טָמֵא אֶלָּא כְּנֶגֶד הַפֶּתַח</b>. הנוגע בפתח מבחוץ או הנמצא מתחת לחללו, נטמא.
<b>פִּתְחוֹ בְּאַרְבָּעָה טְפָחִים</b>. פתח בגודל של כ-30 על 30 ס"מ, שרק בפתח כזה ניתן להוציא מת שלם.
<h3> ב</h3>
<b>כֻּלָּם טְמֵאִים</b>. שהרי הבית מטמא דרך פתחיו (כדלעיל ה"א), משום שהמת עתיד לצאת דרך אחד הפתחים, וכיוון שאין אנו יודעים דרך איזה פתח יצא, כולם טמאים (ר"ש ורא"ש אהלות ג,ו).
<b>וְהַיּוֹשֵׁב בְּצַד כָּל פֶּתַח מֵהֶן תַּחַת הַתִּקְרָה... נִטְמָא</b>. אף על פי שהוא יושב מחוץ לדלת הבית ולא נוגע בה נטמא באוהל הואיל והוא יושב מתחת למשקוף.
<b>נִפְתַּח אֶחָד מֵהֶן... הִצִּיל עַל הַפְּתָחִים כֻּלָּן</b>. שלאחר שאנו יודעים באיזה פתח יוציאו את המת אין שאר הפתחים עוד מטמאים.
<b>וְהַשְּׁאָר טְהוֹרִים מִפְּנֵי שֶׁהֵן נְעוּלִים</b>. שאם היו פתוחים היו טמאים כחלק מאוהל המת.
<b>וַהֲרֵי אֵין הַבַּיִת כְּקֶבֶר סָתוּם</b>. הואיל ויש לו פתחים אינו מטמא מכל סביביו.
<b>וְכֵן אִם הִתְחִיל לַחְתֹּר פֶּתַח</b>. חדש בקיר.
<b>מִשֶּׁיַּתְחִיל לִפְתֹּחַ</b>. אפילו לא פתח בו עדיין ארבעה על ארבעה.
<b>הָיוּ בּוֹ חַלּוֹנוֹת הַרְבֵּה וְכֻלָּן מוּגָפוֹת כֻּלָּן טְהוֹרוֹת</b>. שאין הדרך להוציא את הטומאה דרך החלון.
<b>נִפְתְּחוּ כֻּלָּן טְמֵאוֹת</b>. שהן נחשבות חלק מאוהל המת (ראה לקמן יד,א).
<b>הַמַּאֲהִיל עַל גַּבֵּי שְׁנֵיהֶן טָמֵא</b>. המשקוף הגדול המאהיל על שני הפתחים טמא והנמצא תחתיו נטמא באוהל.
<b>טִהֵר קָטָן אֶת הַגָּדוֹל</b>. שהמשקוף הקטן טמא והגדול טהור.
<b>הָיוּ שְׁנֵיהֶן מַתְאִימִין</b>. שני הפתחים באותו גודל זה בצד זה ויש להם משקוף אחד המאהיל על שניהם.
<b>טִהֵר אֶת חֲבֵרוֹ</b>. החלק מהמשקוף המאהיל על הפתח השני טהור.
<b>וְחָשַׁב לְהוֹצִיאוֹ בַּצְּפוֹנִי</b>. וכעת הצפוני טמא והדרומי טהור.
<b>וּבִלְבַד שֶׁלֹּא יַעֲרִים</b>. שלא יערימו האחים והקרובים ויאמרו להוציאו בדרומי רק בכדי לטהר את הצפוני.
<h3> ג</h3>
<b>בָּתִּים הַפְּתוּחִין לְאַכְסַדְרָה</b>. רחבה מקורה שלפני הבתים והיא פתוחה לחצר.
<b>וְהַמֵּת בְּאֶחָד מֵהֶן</b>. וכל פתחי הבית נעולים (כס"מ).
<b>בֵּית שַׁעַר</b>. חדר הכניסה לבית שפונה לאכסדרה (והכס"מ מפרש שבית שער הוא האכסדרה עצמה).
<b>בֵּית שַׁעַר וְהַבָּתִּים טְמֵאִים</b>. הואיל והמנהג הוא להוציא את המת לחצר דרך בית השער הפתוח לאכסדרה ולבתים הכל טמא (וכגון שדלתות שאר הבתים פתוחות שאז הטומאה נכנסת דרכם, כס"מ).
<b>וְאִם לָאו</b>. שנוהגים להוציא את המת מן הבית בדרך אחרת.
<b>בֵּית שַׁעַר טָמֵא וְהַבָּתִּים טְהוֹרִין</b>. מכיוון שיציאת המת דרך בית השער מוטלת בספק, אין האכסדרה והבתים נטמאים, אף על פי שלגבי בית השער עצמו הטומאה יוצאת (ראה מרכה"מ, סד"ט אהלות קיד,ב).
<b>הַחֶדֶר שֶׁלִּפְנִים מִן הַבַּיִת מוּגָף</b>. חדר פנימי בתוך הבית והפתח שבינו לבין שאר הבית סגור.
<b>הַבַּיִת הַחִיצוֹן טָהוֹר</b>. שאין הטומאה יוצאת דרך הפתח לשאר הבית.
<b>מִפְּנֵי שֶׁהַטֻּמְאָה חוֹזֶרֶת וְיוֹצֵאת דֶּרֶךְ הַחַלּוֹן שֶׁנִּכְנְסָה בּוֹ</b>. ולפיכך הבית טהור שאילולא כן הרי אין החלונות מצילים על הפתחים.
<h3> ד</h3>
<b>חָלָל טֶפַח עַל טֶפַח עַל רוּם טֶפַח</b>. מקום פנוי בשיעור של טפח על טפח ובגובה של טפח.
<b>הַכֹּל טָמֵא שֶׁהַכֹּל כַּקֶּבֶר</b>. ודין זה הוא בקבר הבנוי, אבל בארונות של עץ הדין שונה (ראה לקמן יב,ו).
<b>רְצוּצָה</b>. דחוקה, שאין לה מספיק מקום.
<b>הַנּוֹגֵעַ כְּנֶגֶד הַטֻּמְאָה מִלְּמַעְלָה</b>. אם נגע על גג הקבר כנגד מקום הטומאה.
<b>אוֹ הַמַּאֲהִיל עָלֶיהָ מִלְּמַעְלָה</b>. מאהיל מעל מקום הטומאה, מבלי לגעת בגג הקבר.
<h3> ה</h3>
<b>שֶׁכָּל דָּבָר הַמְטַמֵּא בְּאֹהֶל מִן הַמֵּת</b>. המפורטים לעיל ג,א.
<b>כְּרִי</b>. ערמה.
<b>וְכֵלִים בְּצַד הַטֻּמְאָה</b>. בתוך הכרי או הגל.
<b>הֲרֵי הוּא כְּקֶבֶר סָתוּם</b>. כל הכרי או הגל.
<b>וּמְטַמֵּא מִכָּל סְבִיבָיו</b>. ולפיכך גם הכלים שבתוכו טמאים.
<h3> ו</h3>
<b>הֲרֵי זֶה בִּטֵּל הַבַּיִת</b>. שאין הוא נחשב כאוהל המביא את הטומאה למה שבתוכו (ראה לקמן יב,א).
<h3> ז</h3>
<b>וְסָמַךְ סֻכָּה לַכֹּתֶל</b>. ותקרת הסוכה נתונה על הכותל כך שהיא מאהילה על הטומאה הרצוצה תחתיו (פה"מ אהלות ז,א).
<b>הַסֻּכָּה טְמֵאָה</b>. כדין אוהל המת.
<h2>פרק ח</h2>
<h3> א</h3>
<b>שָׂדֶה שֶׁאָבַד קֶבֶר בְּתוֹכָהּ</b>. שקברו בה מת ואין ידוע היכן.
<b>עֲפָרָהּ מְטַמֵּא בְּמַגָּע וּבְמַשָּׂא כְּבֵית הַפְּרָס</b>. שהנוגע או הנושא גוש מעפרה נטמא כדין בית הפרס (לעיל ב,טז, לקמן י,ב).
<b>עֲצָמוֹת כַּשְּׂעוֹרָה</b>. המטמאות במגע ובמשא (שם ה"ט).
<h3> ב</h3>
<b>מְכֻוָּן כְּנֶגֶד פִּתְחָהּ שֶׁל בַּיִת</b>. שפתח העלייה מקביל לפתח הבית ולא גדול יותר ממנו.
<b>הָעֲלִיָּה טְהוֹרָה</b>. כיוון שבכל מקום שהקבר יהיה אין העלייה מאהילה עליו הואיל ואוהל הבית חוצץ בינה לבין הטומאה.
<b>כְּמוֹ שֶׁיִּתְבָּאֵר</b>. לקמן יב,א.
<b>שֶׁמָּא אַסְקֻפַּת עֲלִיָּה עַל הַקֶּבֶר וַהֲרֵי הָעֲלִיָּה מַאֲהִילָה עַל הַקֶּבֶר</b>. שייתכן שהקבר נמצא תחת כותל הבית שמעליו נמצא פתח העלייה, ונמצא שמשקוף פתח העלייה מאהיל על הקבר.
<h3> ג</h3>
<b>מֻתָּר לִזְרֹעַ בְּתוֹכָהּ כָּל זֶרַע</b>. אף על פי שבבית הפרס חוששים שמא תתערב בזרעים עצם כשעורה (לקמן י,ח), בשדה זו אין חוששים לכך הואיל ואין ידוע בוודאות שהקבר נדוש.
<b>אִילָנֵי מַאֲכָל</b>. אבל אילני סרק מותר (משנה אהלות יח,ג).
<b>מִפְּנֵי שֶׁהַשָּׁרָשִׁין מַגִּיעִין עַד הַמֵּת</b>. בפה"מ (אהלות יח,ג) כתב שהטעם מפני שהפירות עלולים להיטמא בשל כך (ובדומה לכך פירש כס"מ). והמפרשים הקשו מדוע הפירות נטמאים בשל כך (וראה מרכה"מ שכתב שהחשש הוא מכך שהפירות יינקו מהמת שאסור בהנאה).
<b>הַתְּלוּלִיּוֹת</b>. ערמות עפר.
<b>הֲרֵי אֵלּוּ בְּחֶזְקַת טֻמְאָה</b>. שעפרן טמא והמאהיל עליהן טמא (תוספתא אהלות טז,א).
<b>מִפְּנֵי שֶׁהַנָּשִׁים קוֹבְרוֹת שָׁם אֶת הַנְּפָלִים</b>. והנפל מטמא כמת שלם (לעיל ב,א; וראה גם לקמן יא,ח).
<b>וּמֻכֵּי שְׁחִין</b>. שאיבריהם נופלים.
<b>קוֹבְרִין שָׁם אֶת אֵבְרֵיהֶן</b>. ואיבר מן החי מטמא כמת שלם (לעיל ב,ג).
<b>שֶׁמָּא הָיוּ קְרוֹבוֹת מֵעִיר שֶׁחָרְבָה אוֹ מִדֶּרֶךְ שֶׁאָבְדָה</b>. שייתכן שתלוליות אלו היו קרובות בעבר לעיר או לדרך הסמוכות לבית הקברות אלא שהעיר והדרך כבר לא קיימות וכעת הן נראות רחוקות, ולפיכך הן בחזקת טומאה.
<h3> ד</h3>
<b>שֶׁהֲרֵי לֹא הֻחְזְקָה שָׁם טֻמְאָה</b>. שלא ידוע לנו שיש שם קבר.
<b>אֵין נוֹטְעִין אוֹתוֹ וְאֵין זוֹרְעִין אוֹתוֹ שֶׁלֹּא לְהַרְגִּיל רֶגֶל אָדָם לְשָׁם</b>. שבניגוד לשדה שאבד בה קבר שמותר לזרוע בה (לעיל ה"ג), ולבית הפרס שמותר לנטוע בה (לקמן י,ח)
<b>,</b>. שהנכנס אליהן טמא, בשדה זו הואיל והנכנס אליה טהור אסרו לזרעה ולנטעה כדי למעט את הכניסה אליה (פה"מ אהלות יח,ד).
<b>מִפְּנֵי שֶׁהוּא קָרוֹב לְבֵית הַקְּבָרוֹת כְּבָר נִתְיָאֲשׁוּ בְּעָלָיו מִמֶּנּוּ</b>. הואיל והשדה הזו סמוכה לבית הקברות ומשמשת את הרבים, אין היא עוד בחזקת בעליה וכל אדם עלול לעשות בה כרצונו.
<b>וְעוֹשִׂין מֵעֲפַר מָקוֹם זֶה תַּנּוּרִים לַקֹּדֶשׁ</b>. מותר להכין ממנו תנור לבשל בו קדשים, שהעפר עצמו מוחזק בטהרה.
<h3> ה</h3>
<b>קֶבֶר הַנִּמְצָא</b>. שמצאו קבר במקום מסוים ולא ידעו כלל שהיה אדם קבור שם.
<b>מֻתָּר לְפַנּוֹתוֹ</b>. שמן הסתם נקבר בשדה שלא ברשות הבעלים.
<b>מְקוֹמוֹ טָמֵא וְאָסוּר בַּהֲנָיָה עַד שֶׁיִּבָּדֵק כְּמוֹ שֶׁיִּתְבָּאֵר</b>. המקום מסביב לקבר בחזקת טומאה מחשש שיש שם עוד קברים, ואסרו לעשות בו שימוש כדין בית קברות (ראה הלכות אבל יד,יג), עד שיבדקו שאין עוד מתים קבורים שם כמבואר בפרק הבא (עפ"י כס"מ).
<b>וְקֶבֶר הַיָּדוּעַ אָסוּר לְפַנּוֹתוֹ</b>. הואיל ונקבר שם מדעת בעל השדה.
<b>מְקוֹמוֹ טָהוֹר וּמֻתָּר בַּהֲנָיָה</b>. שכיוון שהוא ידוע אין חוששים שיש כאן עוד קברים.
<h3> ו</h3>
<b>קֶבֶר שֶׁהוּא מַזִּיק אֶת הָרַבִּים</b>. כגון שקבור במקום שהולכים בו רבים והם נטמאים בגללו.
<b>מְפַנִּין אוֹתוֹ וּמְקוֹמוֹ טָמֵא וְאָסוּר בַּהֲנָיָה</b>. ומדובר כאן במקרה של קבר הנמצא, אך בשונה מקבר רגיל שמותר לפנותו, קבר המזיק את הרבים, חובה לפנותו (חזו"א אהלות כב,כ עפ"י כס"מ). וייתכן לפרש שמדובר גם במקרה שהקבר היה ידוע, ואף על פי כן מותר לפנותו לצורך הרבים. ולהסבר זה יש מפרשים שהסיבה שמקומו טמא ואסור בהניה היא מפני שיש כאן גזרה מיוחדת שלא יבואו להקל בפינוי קברים (אבן האזל הלכות אבל יד,כ, ס"ק י-יא, עיי"ש שפירש באופן דומה גם את ההלכה הקודמת).
<h3> ז</h3>
<b>הַפּוֹגֵעַ בְּמֵת מִצְוָה</b>. מת מישראל המושלך בדרך ואין לו קוברים (הלכות אבל ג,ח) שמצווה על כל אדם לקברו.
<b>בְּתוֹךְ הַתְּחוּם</b>. תחום העיר (הלכות נזקי ממון ה,ג).
<b>אֲפִלּוּ בְּתוֹךְ שְׂדֵה כַּרְכֹּם</b>. שהוא תבלין יקר והקבורה בו תגרום להפסד רב.
<b>קָנָה מְקוֹמוֹ וְיִקָּבֵר בַּמָּקוֹם שֶׁנִּמְצָא</b>. שהיא אחת מתקנות יהושע בן נון ובית דינו (ראה שם).
<b>מְצָאוֹ עַל הַמֶּצֶר</b>. גבול בין שתי שדות, ואי אפשר לקברו שם.
<b>מְסַלְּקוֹ לַצְּדָדִין</b>. כמבואר בסמוך.
<b>שְׂדֵה בּוּר</b>. שדה שאינה חרושה.
<b>מִצַּד זֶה</b>. של המצר.
<b>וּשְׂדֵה נִיר</b>. שדה חרושה.
<b>וּשְׂדֵה זֶרַע</b>. שדה זרועה.
<b>קוֹבְרוֹ בִּשְׂדֵה כֶּרֶם מִפְּנֵי אֹהֶל הַטֻּמְאָה</b>. שהאילן מאהיל יותר מאשר הכרם.
<h3> ח</h3>
<b>מְטַמֵּא לְמַפְרֵעַ</b>. וכל הטהרות שהיו שם בעבר, טמאות.
<b>אֲפִלּוּ קֹדֶם לְעֶשְׂרִים שָׁנָה</b>. שאותו אדם בטוח שלא היה כאן קבר בתאריך מסוים, אפילו אם תאריך זה היה לפני יותר מעשרים שנה.
<b>אֵינוֹ מְטַמֵּא אֶלָּא מִשְּׁעַת מְצִיאָה וָאֵילָךְ</b>. הואיל ואותו מקום מוחזק שלא היה בו קבר, הרי הוא בטהרתו עד השעה שנמצא בו קבר.
<h3> ט</h3>
<b>וּבְחֻלּוֹ שֶׁל מוֹעֵד</b>. שהוא מצרכי הרבים שמותר לעשותם במועד (ראה הלכות יום טוב ז,י-יא).
<b>כַּזַּיִת מְצֻמְצָם</b>. כמות מדויקת.
<b>לְפִי שֶׁסּוֹפוֹ יֶחֱסַר בָּאָרֶץ</b>. שהוא עתיד להתמעט בקרקע, ופחות מכזית מבשר המת לא מטמא כלל (לעיל ג,טו).
<b>מַמְחֶה</b>. ממיס את הסיד במים.
<b>שֶׁלֹּא לְהַפְסִיד אֶת הַטְּהָרוֹת</b>. שאם הציון לא יבלוט קצת מן הצדדים, עלולים להאהיל על הטומאה.
<b>שֶׁלֹּא לְהַפְסִיד אֶת אֶרֶץ יִשְׂרָאֵל</b>. בכך שמרבים שטח שנחשב טמא שלא לצורך.
<b>שָׂדֶה שֶׁאָבַד בָּהּ קֶבֶר</b>. שגזרו עליה חכמים טומאה מפני הספק.
<b>וְהַסְּכָכוֹת וְהַפְּרָעוֹת</b>. אילנות או אבנים הסוככים על הארץ (ראה לקמן יג,ב), וכגון שיש ספק שמא תחתיהם יש טומאה (רש"י מועד קטן ה,ב).
<h3> י</h3>
<b>אִם אֵין בָּהּ אִילָנוֹת בְּיָדוּעַ שֶׁאָבַד בָּהּ קֶבֶר</b>. שכן בשדה זו אסור לנטוע אילני מאכל (לעיל ה"ג), ודינה שמטמאת באוהל (לעיל ה"א).
<b>יֵשׁ בָּהּ אִילָנוֹת בְּיָדוּעַ שֶׁנֶּחֱרַשׁ בָּהּ הַקֶּבֶר כְּמוֹ שֶׁיִּתְבָּאֵר</b>. ששדה כזו (המכונה 'בית הפרס') אינה מטמאת באוהל (לקמן י,ב) ומותר לנטוע בה אילנות (שם ה"ח, וראה עוד שם ה"י).
<h3> יא</h3>
<b>אִם יֵשׁ סִיד בֵּינֵיהֶן</b>. על הקרקע ביניהם.
<b>שֶׁאֵין זֶה אֶלָּא בִּנְיָן</b>. שמסתבר שהחרס היה חלק מבניין, וסיד זה מחמת הבניין הוא.
<b>וְהָיָה הַסִּיד מְרֻדֶּה עַל רָאשֵׁיהֶן מִכָּאן וּמִכָּאן</b>. ששפכו סיד על ראשיהן והוא נמרח לכל הצדדים.
<b>מָצָא אַרְבַּעַת מְצָרֶיהָ מְצֻיָּנִין הֵן טְהוֹרִין</b>. מאחר שכל גבולות השדה מצוינים יש להניח שהסימון מתייחס לשדה שביניהם.
<b>שֶׁאֵין מַרְחִיקִין הַצִּיּוּן מִמְּקוֹם הַטֻּמְאָה</b>. ולפיכך מניחים שכל השדה טמאה ולא רק אזור מסוים בתוכה.
<h2>פרק ט</h2>
<h3> א</h3>
<b>אוֹ שֶׁמָּצָא הֲרוּגִים</b>. אפילו אינם בגומה אחת.
<b>אֵינוֹ חוֹשֵׁשׁ שֶׁמָּא מָקוֹם זֶה בֵּית הַקְּבָרוֹת הָיָה</b>. הואיל ואין דרך לקבור באופנים אלו אין לחשוש שיש שם עוד קברים (כמבואר לקמן ה"ג).
<b>הֶעָפָר הַתּוֹחֵחַ שֶׁתַּחְתָּיו</b>. העפר הלח הסמוך למת, שיש לשער שהוא רך מפני שיש בו מדמו וליחתו.
<b>וְחוֹפֵר בִּבְתוּלַת הַקַּרְקַע שָׁלֹשׁ אֶצְבָּעוֹת וּמוֹצִיא הַכֹּל</b>. חופר בקרקע הקשה שמתחת למת בעומק שלוש אצבעות (כ-6 ס"מ), שעד שיעור זה יש לחשוש שנספג מן הדם ומבשר המת שנימוח (פה"מ נזיר ט,ג).
<b>תְּבוּסַת הַמֵּת</b>. מלשון דם המת המתבוסס ונספג בעפר (פה"מ אהלות טז,ג; ויש שגורסים 'תפוסת המת', ומפרשים שהמת תופס וקונה את מקומו, ולפיכך יש ליטול אתו שיעור מועט של עפר כאשר מפנים אותו — ראה בבלי נזיר סה,א ובמפרשים שם).
<h3> ב</h3>
<b>מְלַקֵּט כָּל הָעֲצָמוֹת שֶׁבָּהּ וַהֲרֵי הִיא טְהוֹרָה</b>. שההרוגים אין להם תבוסה (לקמן ה"ג).
<b>וְכֵן הַמְפַנֶּה קִבְרוֹ מִתּוֹךְ שָׂדֵהוּ וכו'</b>. וכגון שקברו אותו שם בכוונה לפנותו לאחר זמן ולפיכך אין לו תבוסה (ערוה"ש כא,ט).
<h3> ג</h3>
<b>שֶׁהֵן כִּשְׁתֵּי מְעָרוֹת וְחָצֵר שֶׁבֵּינֵיהֶן</b>. שדרכם היה לקבור במערות כאשר אורך כל מערה הוא שש אמות, ואורך החצר ביניהם שש אמות, ומוסיפים ליתר ביטחון עוד שתי אמות (פה"מ אהלות טז,ג).
<b>אַף עַל פִּי שֶׁהֵן שְׁכוּנַת קְבָרוֹת</b>. אף על פי שהשלושה מתים שמצא הן שכונת קברות.
<b>שֶׁרַגְלַיִם לַדָּבָר</b>. שמכיוון שנמצא מת בסוף עשרים אמה יש בסיס לחשוב שיש כאן בית קברות וצריך להמשיך לבדוק.
<b>הָרוּג</b>. הקבור במקום הריגתו, שמסתבר שנקבר שם באופן זמני.
<b>אוֹ יוֹשֵׁב אוֹ מֻשְׁכָּב שֶׁלֹּא כְּדַרְכּוֹ</b>. שאין דרך ישראל להיקבר כך.
<b>שֶׁחֶזְקָתָן גּוֹיִם</b>. שרק הגויים קוברים באופן זה, ואין לגויים דין שכונת קברות כמבואר בהלכה הבאה.
<b>וְאֶת תְּבוּסָתוֹ</b>. העפר שתחת המת, כמבואר לעיל ה"א.
<b>אִם יֵשׁ בֵּין זֶה לָזֶה מֵאַרְבַּע אַמּוֹת וְעַד שְׁמוֹנֶה כִּמְלֹא מִטָּה וְקוֹבְרֶיהָ וכו'</b>. שבין הקברים מניחים בדרך כלל שטח פנוי במידה זו המשמש את קוברי המת בשעת הקבורה.
<b>הֲרֵי זֶה חוֹשֵׁשׁ שֶׁמָּא בֵּית הַקְּבָרוֹת הוּא זֶה</b>. וכעת השדה בחזקת טומאה עד שייבדק שאין בה עוד קברים.
<h3> ד</h3>
<b>אֵין לָהֶן טֻמְאַת קְבָרוֹת</b>. אין להם דין שכונת קברות (פה"מ אהלות טז,ג). ואין המהלך שם צריך לחשוש לטומאת אוהל (ראה גם הלכות אבל ג,ג).
<b>הוֹאִיל וְאֵינָן מְטַמְּאִין בְּאֹהֶל</b>. כדלעיל א,יג.
<b>הֲרֵי הַנּוֹגֵעַ בְּקִבְרָן טָהוֹר</b>. שטומאת הקבר תלויה בטומאת אוהל (ראה לעיל ז,ד), ולכן גם אם קבורים שם עוד גויים אין הם מטמאים את ההולך שם.
<b>עַד שֶׁיִּגַּע בְּעַצְמָהּ שֶׁל טֻמְאָה אוֹ יִשָּׂאֶנָּה</b>. שמתי הגויים מטמאים במגע ובמשא (לעיל א,יב).
<h3> ה</h3>
<b>שֶׁאִם יִנָּטֵל מִן הַחַי יָמוּת</b>. שאין האדם יכול לחיות בלעדי איבר זה.
<b>וּמֵתִים הַנִּמְצָאִים גְּלוּיִם עַל פְּנֵי הַשָּׂדֶה וכו'</b>. אף על פי שאינם הרוגים, הואיל ואינם קבורים אין להם תבוסה ולא שכונת קברות.
<b>וְאֵין לוֹ שְׁכוּנַת קְבָרוֹת</b>. שמכיוון שנקבר בלי רשות אין לחשוש שיש שם עוד קברים.
<h3> ו</h3>
<b>אוֹ שֶׁמָּצָא שְׁלֹשָׁה כּוּכִין אוֹ כּוּךְ וּנְקִיעַ וּמְעָרָה</b>. שמצא סוגים שונים של חפירות הנעשות לקבורה ואף על פי שלא מצא את המתים עצמם.
<b>וְאֶחָד הָיָה יָדוּעַ</b>. שהיה ידוע שקבור שם מת.
<b>עַד שֶׁהוּא מַגִּיעַ לְסֶלַע אוֹ לִבְתוּלָה וְהוּא הַקַּרְקַע שֶׁנִּרְאֵית שֶׁאֵינָהּ עֲבוּדָה</b>. שאז אין לחשוש שיש קבר מתחת.
<b>וּמָצָא חֶרֶשׂ הֲרֵי זוֹ כְּבַתְּחִלָּה</b>. שמציאותו של החרס מוכיחה שקרקע זו עבודה ועדיין יש לחשוש לקבר מתחתיה.
<h3> ז</h3>
<b>אֵינוֹ צָרִיךְ לַחְפֹּר תֶּלֶם אֶחָד</b>. רצוף.
<b>שֶׁאֵין בֵּין קֶבֶר לְקֶבֶר פָּחוֹת מֵאַמָּה</b>. שדרך הקברים במערות קבורה שיש ביניהם רווחים גדולים מאמה (ראה הלכות מכירה כא,ו).
<h3> ח</h3>
<b>אוֹ לִשְׁלוּלִית</b>. תעלת מים (פה"מ אהלות טז,ו).
<b>שֶׁהֲרֵי נִפְסְקָה שְׁכוּנַת הַקְּבָרוֹת</b>. שאין דרך לקבור בכל אחד מאלו.
<h3> ט</h3>
<b>הַמּוֹצִיא עָפָר זֶה שֶׁל בְּדִיקָה טָהוֹר</b>. שכל עוד אין ידוע לנו בוודאות שיש שם טומאה, אין עפר זה מטמא.
<b>אוֹכֵל בִּתְרוּמָה</b>. אם הוא כהן.
<b>וְהַמְפַקֵּחַ בַּגַּל</b>. המפנה את אבני המפולת בכדי לחלץ את האנשים שתחתיה.
<b>שֶׁהֲרֵי יוֹדֵעַ וַדַּאי שֶׁהַמֵּתִים שָׁם תַּחַת הַגַּל</b>. ולפיכך הוא טמא ואסור בתרומה.
<h3> י</h3>
<b>גַּל טָמֵא</b>. גל של אבנים שיש תחתיו טומאה.
<b>וְהַשְּׁנַיִם טְמֵאִים</b>. מספק.
<b>כֻּלָּן בְּחֶזְקַת טֻמְאָה</b>. שיש לחשוש שהבודק לא בדק היטב, וכולם טמאים מספק.
<b>וְיִהְיוּ שְׁלָשְׁתָּן טְהוֹרִים</b>. הואיל ונעשתה בדיקה יסודית ולא נמצאה הטומאה מסתבר שהיא כבר איננה שם.
<h3> יא</h3>
<b>הַמַּאֲהִיל עָלָיו טָמֵא דִּין תּוֹרָה</b>. שהנפל מטמא באוהל (לעיל ב,א).
<b>וְאַף עַל פִּי שֶׁחֻלְדָּה וּבֻרְדְּלָס מְצוּיִן שָׁם</b>. וייתכן שהם גררו את הנפלים מן הבור (ראה לקמן יא,ט).
<h3> יב</h3>
<b>כְּמוֹ שֶׁבֵּאַרְנוּ בְּהִלְכוֹת אִסּוּרֵי בִּיאָה</b>. יח,יז.
<b>וּבְכַמָּה מְקוֹמוֹת</b>. ראה הלכות כלאיים י,כז, הלכות שאר אבות הטומאות טז,א.
<b>כְּמוֹ שֶׁבֵּאַרְנוּ בְּהִלְכוֹת שְׁגָגוֹת</b>. בפרק ח.
<h2>פרק י</h2>
<h3> א</h3>
<b>נִדַּקְדְּקוּ</b>. נשחקו.
<b>וְנִתְפָּרְסוּ</b>. נתפזרו.
<b>אֲפִלּוּ חָרַשׁ עַל גַּבֵּי הָאָרוֹן</b>. ארון הקבורה ובמקרה זה המחרשה כלל לא הגיעה לעצמות המת.
<b>בְּרוֹבְדִין</b>. לוחות של שיש.
<b>וַאֲפִלּוּ הָיָה עַל גַּבֵּי הָאָרוֹן רוּם שְׁתֵּי קוֹמוֹת</b>. שהארון היה טמון באדמה בעומק שתי קומות.
<h3> ב</h3>
<b>כָּל הָרִבּוּעַ שֶׁהוּא בֵּית אַרְבַּעַת סְאִין</b>. שבית סאה הוא שטח של חמשים על חמשים אמה.
<b>כְּמוֹ שֶׁבֵּאַרְנוּ</b>. לעיל ב,טז.
<h3> ג</h3>
<b>אוֹ שֶׁהֵטִיחַ בַּסֶּלַע אוֹ בַּגָּדֵר</b>. היכה את המחרשה בהם ולפיכך היא ננערה מן העפר.
<b>שֶׁהֲרֵי לֹא הִגִּיעַ אֵלָיו בְּמֶשֶׁךְ הַמַּחֲרֵשָׁה</b>. שלא גרר דבר ממה שאולי דבק במחרשה לפני שניער ממנה את העפר.
<h3> ד</h3>
<b>וְחֶזְקַת הָעֲצָמוֹת הַמְגֻלּוֹת שֶׁהֵן שֶׁל בְּהֵמָה</b>. ואינן מטמאות, והחורש אותן אינו עושה בית הפרס.
<b>אוֹ שֶׁחָרַשׁ שָׂדֶה שֶׁאָבַד בָּהּ קֶבֶר וכו'</b>. שאז אין ודאות שהקבר נחרש (ואף על פי ששדה זו כבר מטמאת במגע במשא ובאוהל כדלעיל ח,א, אין היא נעשית בית הפרס לעניין איסור הזריעה בה וכדומה — ראה שם ה"ג).
<h3> ה</h3>
<b>שֶׁאֵין אָדָם אוֹסֵר דָּבָר שֶׁאֵינוֹ שֶׁלּוֹ</b>. לעיקרון זה ראה גם הלכות עבודה זרה ח,א, הלכות כלאיים ה,ח ועוד.
<b>אָרִיס</b>. אדם המקבל שדה לעבוד אותה תמורת אחוז מסוים מן היבול.
<b>אַפִּטְרוֹפּוֹס</b>. אדם שמינוהו להיות אחראי על הנכסים. [הערה: ניקוד המילה נעשה על פי המקור ביוונית. בפה"מ בכתב ידו של הרמב"ם מופיעות כמה צורות לניקוד מילה זו: לעתים מנוקדת הפ"א הראשונה בקובוץ, לעתים בפתח (ובחלק מהמקומות הפ"א אינה מנוקדת).]
<b>חָרַשׁ קֶבֶר בְּשָׂדֶה שֶׁלּוֹ וְשֶׁל חֲבֵרוֹ כְּאַחַת</b>. שהמשיך את החרישה לתוך השדה של חברו.
<h3> ו</h3>
<b>שֶׁאֵין בֵּית פְּרָס לַגּוֹיִם</b>. וכן אין בית הפרס בחוץ לארץ (לקמן יא,יא).
<h3> ז</h3>
<b>שָׂדֶה בֵּית פְּרָס לְמַעְלָה</b>. במעלה ההר.
<b>אֲפִלּוּ הָיְתָה אֲדֻמָּה וְהִלְבִּינוּהָ</b>. שאדמת השדה הטהורה הייתה אדומה ונעשתה לבנה מחמת עפר בית הפרס שנסחף לתוכה.
<b>וְלֹא גָּזְרוּ טֻמְאָה אֶלָּא עַל גּוּשׁ כִּבְרִיָּתוֹ</b>. ולכן אפילו העפר עצמו שנסחף אינו מטמא יותר הואיל ואינו כברייתו (וראה גם לקמן יא,ג, טו,ה).
<h3> ח</h3>
<b>לְפִי שֶׁהַשָּׁרָשִׁין יוֹרְדִין לְמַטָּה וכו'</b>. ובאופן זה השורשים לא מגיעים לעצמות המת (ראה לעיל ח,ג ובביאור שם).
<b>וּלְמַטָּה מִשְּׁלֹשָׁה</b>. טפחים (ראה לקמן הי"ב).
<b>אֶלָּא זֶרַע הַנִּקְצָר</b>. כגון תבואה. אך לא ירקות וכדומה, שכאשר עוקרים אותם מן האדמה נעקר עמהם עפר בית הפרס.
<b>וְאִם זָרַע וְעָקַר</b>. מן השורש, את הצמח שדרכו להיקצר (פה"מ אהלות יח,ב).
<b>צוֹבֵר אֶת גָּרְנוֹ בְּתוֹכוֹ</b>. אוגר את התבואה בבית הפרס עצמו ולא מוציאה משם.
<b>וְכוֹבֵר אֶת הַתְּבוּאָה בִּשְׁתֵּי כְּבָרוֹת</b>. מסנן את התבואה פעמיים.
<b>וְקִטְנִיּוֹת בְּשָׁלֹשׁ כְּבָרוֹת</b>. שבקטניות העפר נדבק יותר.
<b>הָעֵצָה</b>. הקש של הקטניות.
<h3> ט</h3>
<b>אֲפִלּוּ הִיא בֵּית אַרְבַּעַת כּוֹרִין</b>. וכגון שנחרשו שם הרבה קברים, שהרי קבר אחד אינו עושה בית הפרס אלא בית ארבעה סאין (לעיל ה"ב; ר"ש אהלות יז,ג).
<b>וַאֲפִלּוּ מְשׁוּכָה מִמְּקוֹם הַטִּיט הָרַךְ וכו'</b>. שאדמת השדה היא בוץ רך, שאף על פי שאדמה זו אינה ניתנת לחרישה ולא נעשית בית הפרס שמא הקבר נחרש כאשר הייתה שם אדמה רגילה (ערוה"ש כב,יט).
<b>וַאֲפִלּוּ טְהוֹרָה מַקֶּפֶת אוֹתָהּ מֵאַרְבַּע רוּחוֹתֶיהָ</b>. שבדקו את השדות שמסביבה וטיהרו אותן (ר"ש אהלות שם).
<h3> י</h3>
<b>מָצָא שָׂדֶה מְצֻיֶּנֶת</b>. שציינו אותה בתחילה מפני הקבר שהיה בה (ראה לעיל ח,ט), ואחר כך אבד הקבר או נחרש.
<b>כְּמוֹ שֶׁבֵּאַרְנוּ</b>. לעיל ח,י.
<b>וְהוּא שֶׁיִּהְיֶה בְּאוֹתוֹ מָקוֹם זָקֵן אוֹ תַּלְמִיד חֲכָמִים</b>. שנטיעת האילן בשדה זו נעשתה על פי הוראתו.
<h3> יא</h3>
<b>עַל גַּבֵּי אָדָם וּבְהֵמָה שֶׁכֹּחָן יָפֶה הֲרֵי זֶה טָהוֹר</b>. שאפילו אם הם מסיטים את הטומאה אין זה נחשב שהרוכב מסיט אותה.
<b>אַף עַל פִּי שֶׁנִּשְׁתַּמֵּר וְלֹא נִדְנֵד הֲרֵי זֶה טָמֵא וכו'</b>. שהואיל והן לא יציבות הן נחשבות כחלק מעפר בית הפרס.
<b>אַרְכֻּבּוֹתָיו</b>. ברכיו.
<b>עַד שֶׁתָּטִיל גְּלָלִים</b>. מרוב מאמץ.
<h3> יב</h3>
<b>כּוֹנֵס אֶת כָּל הֶעָפָר שֶׁהוּא יָכוֹל לַהֲסִיטוֹ</b>. העפר שיכול לזוז ממקומו בשעה שהולכים עליו.
<b>וּמַמְחֶה</b>. ינפה היטב (ראה פה"מ אהלות יח,ד).
<b>וּמוֹצִיא כָּל עֶצֶם כַּשְּׂעוֹרָה הַנִּמְצָא שָׁם וְיִטְהַר</b>. שלאחר הניפוי, עפר השדה אינו מטמא יותר ויכול להשאירו במקומו.
<b>וְכֵן אִם עִזְּקוֹ</b>. עדר את השדה.
<b>וּבָדַק בִּשְׁעַת עִזּוּק מִלְּמַעְלָה מִלְּמַעְלָה</b>. ולא טרח לבדוק לעומק.
<h2>פרק יא</h2>
<h3> א</h3>
<b>אֶרֶץ הָעַמִּים</b>. כל ארץ שאינה מארץ ישראל.
<b>בַּתְּחִלָּה גָּזְרוּ עַל גּוּשָׁהּ בִּלְבַד</b>. על גוש מעפרה (ראה לקמן ה"ג). וטעם הגזרה משום שהם מזלזלים במתים וקוברים אותם בכל מקום (פה"מ אהלות ב,ג, לעיל ב,טז).
<b>וְרֻבּוֹ</b>. רוב גופו.
<b>וְכֵן כְּלִי חֶרֶשׂ</b>. המקבל טומאה דרך אווירו.
<b>וּשְׁאָר כֵּלִים שֶׁהִכְנִיס רֻבָּן וכו'</b>. הואיל ואינם מקבלים טומאה דרך אווירם דינם שווה לדין האדם (וראה גם הלכות טומאת צרעת טז,ו, הלכות שאר אבות הטומאות ו,ו).
<h3> ב</h3>
<b>שֶׁעַל טֻמְאַת עֲפָרָהּ שׂוֹרְפִין תְּרוּמָה וְקָדָשִׁים</b>. ראה גם הלכות שאר אבות הטומאות יג,יג.
<b>וְצָרִיךְ הַזָּיָה שְׁלִישִׁי וּשְׁבִיעִי</b>. מאפר פרה אדומה, כדין כל טמא מת.
<b>אֶלָּא טְבִילָה וְהַעֲרֵב שֶׁמֶשׁ</b>. שצריך רק לטבול ולהמתין לערב בכדי להיטהר.
<b>תּוֹלִין</b>. מניחים ללא הכרעה.
<h3> ג</h3>
<b>כְּמוֹ שֶׁבֵּאַרְנוּ</b>. לעיל ב,טז.
<b>כְּחוֹתַם הַמַּרְצְפִין</b>. חותם של טיט שחותמים בו שקים גדולים המשמשים לאחסון סחורות.
<b>וְהִיא כְּפִיקָה גְּדוֹלָה שֶׁל סַקָּאִין</b>. פקעת של חוטים המשמשים לתפירת שקים, שהם עבים יותר מחוטים רגילים.
<b>שֶׁבָּאוּ בַּיָּרָק</b>. שעפרם נדבק בירקות שנעקרו מהם.
<b>כִּבְרִיָּתוֹ</b>. בשלמותו.
<b>וְהָיוּ בָּהֶן כִּסְאָה וּכְסָאתַיִם חוֹתָמוֹת</b>. שהאיגרות היו חתומות בטיט העשוי מעפר חוץ לארץ הטמא, והיו שם חותמות מרובות.
<h3> ד</h3>
<b>עַד שֶׁלֹּא הֻסְּקוּ טְמֵאִין מִשּׁוּם אֶרֶץ הָעַמִּים</b>. שכל עוד לא הוסק החרס דינו כעפר.
<b>כְּמוֹ שֶׁבֵּאַרְנוּ</b>. לעיל ה,ו.
<h3> ה</h3>
<b>טָמֵא טֻמְאַת שִׁבְעָה</b>. אף על פי שאין דרך לקבור במקומות אלו.
<b>וּבְמָקוֹם שֶׁהַיָּם עוֹלֶה בְּזַעְפּוֹ</b>. כאשר יש גאות.
<b>טָהוֹר מִשּׁוּם נוֹגֵעַ בְּאֶרֶץ הָעַמִּים</b>. שבמקומות אלו בוודאי לא ניתן לקבור.
<b>בְּשִׁדָּה תֵּבָה וּמִגְדָּל הַפּוֹרְחִין בָּאֲוִיר טָמֵא</b>. אף על פי שהרהיטים תלוים באוויר והאדם שבתוכם אינו נוגע בקרקע ואינו חשוף לאוויר ארץ העמים.
<b>שֶׁאֹהֶל זָרוּק אֵינוֹ קָרוּי אֹהֶל</b>. אוהל המיטלטל ממקום למקום אינו נחשב כאוהל לחצוץ מפני הטומאה (ראה לקמן יג,ה).
<h3> ו</h3>
<b>סוּרְיָא</b>. הארצות שכבש דוד מחוץ לארץ כנען ומעלתן גדולה משל חוץ לארץ אך אינן במעלת ארץ ישראל (הלכות תרומות א,ג; לפירוט גבולותיה ראה שם א,ט).
<b>לְפִיכָךְ אִם הָיְתָה סְמוּכָה לְאֶרֶץ יִשְׂרָאֵל... הֲרֵי זֶה יָכוֹל לְהִכָּנֵס לָהּ בְּטָהֳרָה בְּשִׁדָּה תֵּבָה וּמִגְדָּל</b>. הואיל ואווירה טהור הרי יש אפשרות לצאת מארץ ישראל ולהיכנס אל תוך האוויר שלה מבלי להיטמא כאשר אין טומאה בינתיים.
<b>הֲרֵי זוֹ נִבְדֶּקֶת וּטְהוֹרָה</b>. הואיל והיא סמוכה לארץ ישראל יש אפשרות להיכנס אליה מבלי להיטמא על ידי שיבדוק  אותה.
<h3> ז</h3>
<b>הֲרֵי זֶה מְטַמֵּא כְּאֶרֶץ הָעַמִּים</b>. שהעפר והאוויר שלהם מטמאים.
<b>עַד שֶׁיִּבָּדֵק</b>. כדלקמן ה"ט.
<b>שֶׁמָּא קָבְרוּ בּוֹ נְפָלִים</b>. ואף על פי שאין הגויים מטמאים באוהל (לעיל א,יג) יש חשש לטומאה על ידי מגע או משא (ראה שו"ת הרמב"ם קמה).
<h3> ח</h3>
<b>מְדוֹר הָעַמִּים</b>. מקום ששכנו בו גויים.
<b>וְכַמָּה יִשְׁהֵא</b>. הגוי.
<b>וְתַפִּיל נֵפֶל שֶׁמְּטַמֵּא</b>. שכל עוד אינו בן ארבעים יום לא נגמרה צורתו ואינו מטמא (ראה הלכות איסורי ביאה  י,א).
<b>אֲפִלּוּ עֶבֶד אוֹ אִשָּׁה</b>. שאין עמהם עוד אישה או איש אחרים (ראה מרכה"מ, תפא"י אהלות יח,ז).
<b>סָרִיס</b>. מי שיש בו פגם גופני המונע ממנו להוליד.
<b>קָטָן בֶּן תֵּשַׁע שָׁנִים וְיוֹם אֶחָד</b>. שמגיל זה והלאה ביאתו נחשבת ביאה (ראה הלכות אישות יא,ג).
<h3> ט</h3>
<b>עֶבֶד מִיִּשְׂרָאֵל</b>. עבד של ישראל, שאם היה עבד של גוי הרי הוא עצמו עושה מדור העמים כדלעיל.
<b>אוֹ קָטָן בֶּן תֵּשַׁע</b>. שיודע לשמור שלא יקברו שם נפל (כס"מ).
<b>אֶת הַבִּיבִין הָעֲמֻקִּין</b>. תעלות הביוב שמתחת לבית.
<b>וְאֶת הַמַּיִם הַסְּרוּחִין</b>. המכונסים בחצר, שבמקומות אלו משליכים הגויים את נפליהם.
<h3> י</h3>
<b>הָאִצְטְוָנִיּוֹת</b>. שדרות של עמודים המקורים בתקרה.
<b>וְהַבֻּרְגָּנִין</b>. מגדלים העשויים להצניע בהם פירות (פה"מ אהלות יח,י), ויש מפרשים שהכוונה היא לסוכות שומרי הפירות (רע"ב שם).
<b>וּבֵית שַׁעַר</b>. חדר הכניסה לבית או לחצר.
<b>וַאֲוִירָהּ שֶׁל חָצֵר</b>. חצר שאינה מקורה.
<b>וּמְקוֹם הַלִּגְיוֹנוֹת</b>. מחנות צבאיים. וכל אלו הם דירות עראי שאין דרים בהן בקביעות.
<h3> יא</h3>
<b>חָצֵר שֶׁהִיא טְמֵאָה מִשּׁוּם מְדוֹר הָעַמִּים</b>. שדרים בה גויים במקום מקורה שבתוכה.
<b>וַאֲוִירָהּ</b>. השטח הפתוח שבחצר.
<h3> יב</h3>
<b>וְחַבְרוֹתֶיהָ</b>. הערים שסביבותיהן.
<b>אַף עַל פִּי שֶׁפְּטוּרוֹת מִן הַמַּעַשְׂרוֹת וּמִן הַשְּׁבִיעִית</b>. שלעניינים אלו הן נחשבות כחוץ לארץ (ראה הלכות תרומות א,ה, א,ט).
<b>וְחֶזְקַת דְּרָכִים שֶׁל עוֹלֵי בָּבֶל</b>. דרכים שעולי בבל החזיקו בהן לעלות דרכן לארץ.
<h2>פרק יב</h2>
<h3> א</h3>
<b>טֶפַח עַל טֶפַח מְרֻבָּע עַל רוּם טֶפַח</b>. כיסוי בשיעור של טפח על טפח ובגובה של טפח.
<b>מֵבִיא אֶת הַטֻּמְאָה וְחוֹצֵץ בִּפְנֵי הַטֻּמְאָה</b>. כמבואר לקמן.
<b>כַּזַּיִת מִן הַמֵּת</b>. וכן כל דבר המטמא באוהל.
<b>מֻנָּח לָאֲוִיר</b>. במקום שאינו מקורה.
<b>וְצִנּוֹרוֹת</b>. כעין מזלגות קטנים או פיסות מתכת כפופות בראשן כעין וו המשמשים לטוויה וכדומה.
<b>הֲרֵי זֶה הֵבִיא אֶת הַטֻּמְאָה לַכֵּלִים וּטְמֵאִין</b>. שכל הנמצא עם הטומאה תחת אוהל אחד נטמא (לעיל א,י).
<b>כָּל שֶׁכְּנֶגֶד הַטֻּמְאָה טָמֵא מִפְּנֵי שֶׁהֶאֱהִילוּ עַל הַטֻּמְאָה וכו'</b>. וכל המאהיל על הטומאה נטמא (לעיל א,י).
<b>שֶׁכָּל הַפָּחוּת מֵרוּם טֶפַח כִּנְגִיעָה הוּא חָשׁוּב</b>. וכאילו אין כאן אוהל כלל.
<b>וְטֻמְאָה שֶׁתַּחְתָּיו טֻמְאָה רְצוּצָה הִיא</b>. והיא בוקעת ועולה בוקעת ויורדת.
<b>כְּמוֹ שֶׁבֵּאַרְנוּ</b>. לעיל ז,ה.
<b>בֵּין שֶׁהָיוּ עַמּוּדֵי הָאֹהֶל</b>. שהאוהל נשען עליהם.
<b>אֲפִלּוּ הָיוּ כֵּלִים שֶׁאֵין מְקַבְּלִין טֻמְאָה כָּל עִקָּר</b>. כגון כלים העשויים מגללים, אבנים או אדמה.
<b>לוּחַ שֶׁהָיָה מֻנָּח וכו'</b>. וכגון שהלוח אינו כלי והוא כשלעצמו חוצץ בפני הטומאה.
<b>אַרְבָּעָה שַׁפּוּדִים אוֹ אַרְבָּעָה קָנִים</b>. שהם כלים המקבלים טומאה.
<b>אֲפִלּוּ שֶׁלֹּא כְּנֶגֶד הַטֻּמְאָה טְמֵאִים</b>. שהלוח אינו חוצץ בפני הטומאה הואיל והוא נשען על אדם או כלים, לפיכך כשם שכל מה שתחתיו טמא (שהרי הוא אוהל) כך גם כל מה שמעליו נטמא, אף על פי שאינו מכוון כנגד הטומאה.
<b>וְאִם הָיְתָה טֻמְאָה עַל גַּבֵּי הַלּוּחַ וְכֵלִים תַּחְתָּיו כָּל כֵּלִים שֶׁתַּחַת הַלּוּחַ טְמֵאִים</b>. שהטומאה המונחת על גבי הלוח יורדת אל מתחתיו, וכיוון שכעת הלוח מאהיל על הטומאה היא מתפשטת תחת כולו ומטמאת את כל מה שתחתיו.
<b>אֲבָנִים</b>. שאינן כלים.
<h3> ב</h3>
<b>וּכְלֵי גְּלָלִים כְּלֵי אֲבָנִים כְּלֵי אֲדָמָה הַבָּאִים בְּמִדָּה</b>. שהם נייחים וגדולים (להגדרת מושג זה ראה לעיל ו,ב). והוא הדין לכלי עץ הבא במידה (כמוכח לקמן יג,ג, כס"מ).
<h3> ג</h3>
<b>נֶסֶר</b>. החוצץ בפני הטומאה.
<b>תַּנּוּר חָדָשׁ</b>. שלא הסיקו בו אף פעם.
<b>וְעוֹדֵף מִכָּל צְדָדָיו בְּפוֹתֵחַ טֶפַח</b>. הנסר בולט סביב לתנור מכל הצדדים בשיעור של טפח על טפח.
<b>מִפְּנֵי שֶׁתַּנּוּר חָדָשׁ אֵינוֹ כַּכֵּלִים לְעִנְיָן זֶה</b>. ולפיכך הנסר חוצץ בפני הטומאה כיון שאינו נשען על כלי (וראה גם לקמן כא,ח).
<h3> ד</h3>
<b>וְעוֹדֵף מִחוּצָה לְתַנּוּר זֶה וּמִחוּצָה לְתַנּוּר זֶה</b>. הנסר בולט מחוץ לתנורים משני הקצוות בלבד אך אינו עודף מן הצדדים שלהם (בדומה לדין תנור אחד שבפסקה הבאה — ריק"ו, קרית ספר ועוד).
<b>שֶׁהֲרֵי הֵן כִּשְׁנֵי אֹהָלִים זֶה בְּצַד זֶה</b>. ואין הטומאה עוברת מאוהל אחד לשני (ראה לקמן טז,ז).
<h3> ה</h3>
<b>מַרְדֵּעַ</b>. מקל שבו מכים ומכוונים את השוורים ('מלמד הבקר').
<b>אִם הָיָה בְּהֶקֵּפוֹ טֶפַח</b>. שיעור ההיקף של מרדע ממוצע (ראה לקמן כב,ד).
<b>אַף עַל פִּי שֶׁאֵין בְּרָחְבּוֹ אֶלָּא רֹחַב אֶצְבַּע וּשְׁלִישׁ</b>. שהוא כשליש הטפח.
<b>וְלִשְׁאָר אָדָם</b>. שאינו נושא את המרדע.
<h3> ו</h3>
<b>אֵינָן כַּקֶּבֶר</b>. שאינם מטמאים מכל סביבם במגע ובאוהל כקבר (ראה לעיל ב,טו, ז,ד).
<b>אִם יֵשׁ בֵּין כִּסּוּי הָאָרוֹן וְהַמֵּת גֹּבַהּ טֶפַח חוֹצֵץ</b>. שהארון נחשב לכלי עץ הבא במידה שדינו כאוהל שחוצץ בפני הטומאה כשיש ברומו טפח (ראה לעיל ה"ב, מקדש דוד טהרות מט,ג).
<b>הוֹאִיל וְיֵשׁ שֶׁאֵין שָׁם חָלָל טֶפַח</b>. ובארונות מסוג זה אין הארון חוצץ והטומאה בוקעת ועולה ('טומאה רצוצה').
<h3> ז</h3>
<b>מִפְּנֵי שֶׁקְּצָתָהּ מִקְצָת אֹהֶל הוּא</b>. מפני שאותו חלק שאין בו שיעור טפח נחשב כחלק מן האוהל, והרי שאר האוהל יש בו שיעור טפח.
<b>כְּמוֹ שֶׁבֵּאַרְנוּ</b>. לעיל ז,ד-ה.
<b>בִּזְמַן שֶׁהִיא עֲגֻלָּה שְׁלֹשָׁה טְפָחִים</b>. שכל שיש בהיקפו שלושה טפחים יש בו רוחב טפח (לקמן ה"ח).
<h3> ח</h3>
<b>סְאָה</b>. כלי עגול וחלול.
<b>שֶׁהִיא מֻטָּה עַל צִדָּהּ בָּאֲוִיר</b>. שוכבת על הקרקע ואין מעליה אוהל.
<b>כְּדֵי שֶׁיִּהְיֶה גֹּבַהּ הַצַּד הָעֶלְיוֹן טֶפַח וּמֶחֱצָה וכו'</b>. שרק אם קוטר הסאה הוא קרוב לטפח וחצי (שהוא שליש של ארבעה וחצי טפחים) אז יהיה בחלל הסאה שיעור אוהל (טפח על טפח) בגובה טפח מהקרקע.
<b>לְפִיכָךְ אִם הָיְתָה גְּבוֹהָה מֵעַל הָאָרֶץ חֲצִי טֶפַח וְהָיָה בְּהֶקֵּפָהּ שְׁלֹשָׁה וכו'</b>. שחצי הטפח שמתחת לסאה מצטרף לחצי טפח שבתוכה כך שיש שיעור אוהל בחלל הסאה אפילו כאשר היקפה הוא שלושה טפחים בלבד.
<b>וְכֵן עַמּוּד עָגֹל</b>. שאינו חלול.
<b>וּמֻנָּח עַל הָאָרֶץ</b>. בשכיבה.
<b>אֵינוֹ מֵבִיא טֻמְאָה תַּחַת דָּפְנוֹ</b>. כגון שהטומאה מונחת על הקרקע מתחת לשיפוע המעוגל של העמוד ולצדה מונחות טהרות.
<b>עַד שֶׁיִּהְיֶה בּוֹ הֶקֵּף עֶשְׂרִים וְאַרְבָּעָה טְפָחִים</b>. כמבואר לקמן.
<b>טֻמְאָה בּוֹקַעַת וְעוֹלָה בּוֹקַעַת וְיוֹרֶדֶת</b>. שאין העמוד מביא את הטומאה תחת דופנו הואיל ואין שם שיעור אוהל, ולפיכך אין הטומאה מטמאת אלא כנגדה בלבד.
<b>עַל הָעִקָּרִים שֶׁסּוֹמְכִין עֲלֵיהֶן הַחֲכָמִים בְּחֶשְׁבּוֹן כָּל הַמִּשְׁפָּטִים</b>. החישוב כאן מבוסס על עקרונות מתמטיים שחכמים סומכים עליהם בהלכות רבות.
<b>וְכָל טֶפַח עַל טֶפַח בְּרִבּוּעַ יֵשׁ בַּאֲלַכְסוֹנוֹ טֶפַח וּשְׁנֵי חֻמְשִׁין</b>. ראה גם הלכות שבת יב,יח.
<h2>פרק יג</h2>
<h3> א</h3>
<b>כְּמוֹ שֶׁבֵּאַרְנוּ</b>. לעיל יב,א.
<b>אֶחָד חוֹר שֶׁחֲרָרוּהוּ מַיִם אוֹ שְׁרָצִים וכו'</b>. באדמה או בתוך הקיר וכדומה.
<b>אוֹ שֶׁאֲכָלַתּוּ מְלַחַת</b>. שנוצר על ידי מלחת (מין חומר) שאיכל אותו ויצר חור.
<b>הֲרֵי זֶה אֹהֶל וּמֵבִיא</b>. את הטומאה לכל מה שנמצא בתוך חלל האוהל.
<b>וְחוֹצֵץ</b>. בפני הטומאה שלא תעבור לצד השני של האוהל (ראה לעיל יב,א).
<h3> ב</h3>
<b>שָׂרִיגֵי הָאִילָנוֹת</b>. ענפים.
<b>אִם יְכוֹלִין לְקַבֵּל מַעֲזִיבָה בֵּינוֹנִית וְהֵן עוֹמְדִין</b>. אם יכולים לשאת שכבה של תקרה שאינה כבדה מדי ואינה קלה מדי מבלי ליפול.
<b>הֲרֵי אֵלּוּ מְבִיאִין וְחוֹצְצִין מִן הַתּוֹרָה</b>. שהם נחשבים אוהל חזק ובריא.
<h3> ג</h3>
<b>הַבָּאִים בְּמִדָּה</b>. שהם נייחים וגדולים (להגדרת מושג זה ראה לעיל ו,ב) ואינם נחשבים ככלים אלא כאוהלים (לעיל יב,ב).
<b>וּפְשׁוּטֵי כְּלֵי עוֹר</b>. יריעות העשויות מעור.
<b>וּמַפָּץ וּמַחֲצֶלֶת</b>. הארוגים לרוב מקנים מסוגים שונים.
<b>שֶׁהֵן עֲשׂוּיִין אֹהָלִים</b>. שיש להם שיפוע או יש תחתיהם כתלים, שאם לא כן דינם ככלים ואינם חוצצים (לקמן ה"ד).
<b>וְהוּא שֶׁיִּהְיֶה רֹאשׁ זוֹ בֵּין רַגְלֵי זוֹ וְיִהְיוּ כֻּלָּם דְּבוּקוֹת</b>. שלא יהיה ביניהם רווחים, שאז הם נחשבים כולם אוהל אחד להביא את הטומאה.
<b>וְהָעוֹף שֶׁשָּׁכַן</b>. יושב במקום אחד (אך אם פורח באוויר אינו מביא ואינו חוצץ, לקמן ה"ה).
<b>וְהַחוֹטֵט בַּשִּׁבֳּלִים וכו'</b>. חופר ועושה אוהל בתוך ערמת תבואה.
<b>וָאֳכָלִין שֶׁאֵינָן מֻכְשָׁרִין כְּדֵי שֶׁלֹּא יִטָּמְאוּ</b>. שלא הוכשרו לקבל טומאה (ראה הלכות טומאת אוכלין א,א-ב), שאם הוכשרו אינם חוצצים אף אם לא נטמאו בפועל (לקמן ה"ד).
<b>הֲרֵי הֵן כְּאִילָנוֹת וּמְבִיאִין וְחוֹצְצִין</b>. בניגוד לשאר זרעים וירקות המחוברים לקרקע (לקמן ה"ה).
<b>הָאִירוּס</b>. מנטה (מהר"י קאפח).
<b>וְהַקִּיסוֹס</b>. מין צמח מטפס.
<b>וְיַרְקוֹת חֲמוֹר</b>. צמח שאינו נאכל לבני אדם (ראה פה"מ אהלות ח,א).
<b>וְכֵן הַסְּכָכוֹת וְהַפְּרָעוֹת</b>. כאשר הם יכולים לקבל מעזיבה בינונית (לעיל ה"ב).
<b>וְהַזִּיזִין וְהַגְּזֻזְרָיוֹת</b>. מבנים הבולטים מן הקיר.
<b>וְהַשְּׁקִיפִין</b>. בליטות היוצאות מן הסלעים.
<b>וְהַגְּחִירִים</b>. קירות עקומים (פה"מ אהלות ח,ב).
<b>וְהַשְּׁנָנִים</b>. שיני סלע.
<h3> ד</h3>
<b>אוֹ מֻכְשָׁרִין</b>. שהוכשרו לקבל טומאה ואף על פי שלא נטמאו.
<b>וְרֵחַיִם שֶׁל יָד</b>. רחיים קטנות לטחינה ביד.
<b>שֶׁהֲרֵי הִיא בִּכְלַל כְּלֵי אֲבָנִים</b>. שאף על פי שאינם מקבלים טומאה אינם חוצצים (לעיל יב,א).
<h3> ה</h3>
<b>חוּץ מִן הָאַרְבָּעָה יְרָקוֹת שֶׁמָּנִינוּ</b>. לעיל ה"ג.
<b>וְכִפַּת הַבָּרָדוְהַשֶּׁלֶג וְהַכְּפוֹר וְהַגְּלִיד וְהַמֶּלַח</b>. כיסוי הנעשה מהם, שהאוהל הנעשה מכל אלו נמס במהירות ולא מתקיים.
<b>וְהַדּוֹלֵג מִמָּקוֹם לְמָקוֹם</b>. מדלג ברגל אחת מעל גבי הטומאה.
<b>וְהַקּוֹפֵץ</b>. בשתי הרגליים (פה"מ אהלות ח,ה).
<b>וְטַלִּית הַמְנַפְנֶפֶת</b>. שהרוח מניפה את הטלית והיא אינה נחה במקומה.
<h3> ו</h3>
<b>בְּדָבָר שֶׁהוּא יָכוֹל לְהַעֲמִידָהּ</b>. שלא תזוז ממקומה.
<h3> ז</h3>
<b>שֶׁכְּבָר בֵּאַרְנוּ</b>. לעיל ה"ה.
<h3> ח</h3>
<b>מַסֶּכֶת פְּרוּסָה</b>. החוטים המתוחים בכלי האריגה.
<b>וַחֲבִילֵי מִטָּה</b>. החבלים המתוחים בין קורות המיטה שעליהם מניחים את המשכב.
<b>וְהַמַּשְׁפֵּלוֹת</b>. סלים העשויים מרשת.
<b>וְהַסְּרִיגוֹת שֶׁבַּחַלּוֹנוֹת</b>. רשתות ששמים בחלונות.
<b>בְּעֵינֵי הַמַּשְׁפֵּלוֹת</b>. בנקבים שבסלים אלו.
<b>כְּמוֹ שֶׁיִּתְבָּאֵר</b>. לקמן יד,א, יד,ד.
<h2>פרק יד</h2>
<h3> א</h3>
<b>לְתַשְׁמִישׁ</b>. לצורך השימוש בו (ראה לקמן ה"ז).
<b>שִׁעוּרוֹ כְּפֻנְדְּיוֹן</b>. בגודל של מטבע הנקרא פונדיון והוא קטן מטפח (וראה לקמן ה"ג).
<b>וְנִסְמַךְ לְחַלּוֹן זֶה</b>. מבחוץ, באופן שמשקוף החלון מאהיל עליו.
<b>וְחַלּוֹן הַנַּעֲשֶׂה לְאוֹרָה אֵין עָלָיו תִּקְרָה וכו'</b>. שאם יש מעליו תקרה היא מחשיכה עליו ואין הוא נחשב כחלון לאורה (ראה לקמן ה"ה).
<h3> ב</h3>
<b>שֶׁאֲכָלַתּוּ מְלַחַת</b>. ראה לעיל יג,א.
<b>שִׁעוּרוֹ מְלֹא אֶגְרוֹף וְהוּא כְּרֹאשׁ גָּדוֹל שֶׁל אָדָם</b>. האגרוף פירושו רעף מן הרעפים שבגג, ומדובר כאן ברעף בגודל של ראש אדם גדול (פה"מ כלים יז,יב, וראה גם רשב"ם שמות כא,יח). ויש מפרשים שאגרוף הוא יד קמוצה (כמשמעות המילה היום), ולשיטה זו מדובר כאן באגרוף של אדם מפורסם בימיהם שהיה בעל בשר ('בן בטיח', משנה כלים שם) כך שאגרופו היה כגודל ראש של אדם (רש"י בכורות לז,ב, וראה רמב"ן שמות שם).
<b>שֶׁהַמַּחֲשָׁבָה כָּאן כְּמַעֲשֶׂה</b>. אף על פי שלעניינים אחרים אין המחשבה כמעשה (ראה הלכות כלים ח,י).
<h3> ג</h3>
<b>רוּם אֶצְבָּעַיִם עַל רֹחַב הַגּוּדָל</b>. כ-4 על 2 ס"מ, והוא שיעור הקטן מטפח אך גדול מפונדיון (פה"מ אהלות יג,א, וראה בפסקים ושיטות).
<h3> ד</h3>
<b>שְׂבָכָה</b>. רשת.
<b>אִם יֵשׁ בְּמָקוֹם אֶחָד מִמֶּנָּה וכו'</b>. אם יש באחד הנקבים שלה שיעור להוצאת הטומאה (וראה גם לעיל יג,ח).
<b>וּרְפָפוֹת</b>. רשתות העשויות מעץ.
<h3> ה</h3>
<b>גְּלוּיָה לָאֲוִיר</b>. שפתוחה למקום שאינו מקורה.
<b>כְּמוֹ שֶׁאָמַרְנוּ</b>. לעיל ה"א.
<b>שִׁעוּרָהּ בְּפוֹתֵחַ טֶפַח</b>. שכעת אינה משמשת לאורה אלא לתשמיש.
<b>נָתַן אֶת הַתִּקְרָה בְּאֶמְצַע הַחַלּוֹן</b>. שהבית שבנה נמוך מהבית הראשון כך שתקרתו מגיעה עד לאמצע החלון.
<h3> ו</h3>
<b>אוֹ שֶׁשִּׁיֵּר בָּהּ הֶחָרָשׁ מָקוֹם פָּתוּחַ מִלְּמַעְלָה אוֹ מִלְּמַטָּה</b>. שהנגר בנה את הדלת באופן שאינה מכסה את כל חלל הפתח.
<b>אוֹ שֶׁהֵגִיף אֶת הַדֶּלֶת וְלֹא מֵרְקָהּ</b>. לא סגר את הדלת עד הסוף.
<b>וְנִשְׁאַר אֲוִיר בֵּין שְׁתֵּי הַדְּלָתוֹת</b>. בדלת המורכבת משני חלקים. וכן אם נשאר רווח בין הדלת והמזוזה (פה"מ אהלות יג,ג).
<b>אִם הָיָה הַפָּתוּחַ כָּאֶגְרוֹף</b>. הואיל ופתחים אלו לא נעשו מרצון או שלא נעשו לתשמיש שיעורם כאגרוף.
<h2>פרק טו</h2>
<h3> א</h3>
<b>חַלּוֹן תַּשְׁמִישׁ</b>. חלון העשוי לתשמיש שהטומאה יוצאת ונכנסת דרכו בפותח טפח (לעיל יד,א).
<b>אִם בְּדָבָר הַחוֹצֵץ בִּפְנֵי הַטֻּמְאָה</b>. כלומר דבר שאינו מקבל טומאה (ראה פה"מ אהלות ו,ב).
<b>וְהוּא שֶׁיִּהְיֶה דָּבָר שֶׁאֵין דַּעְתּוֹ לְפַנּוֹתוֹ</b>. שרק בכגון כך החלון נחשב כסתום.
<b>בָּאֳכָלִין שֶׁאֵינָן מֻכְשָׁרִין</b>. שלא הוכשרו לקבל טומאה (ראה הלכות טומאת אוכלין א,א-ב).
<b>הָיוּ סְרוּחִין</b>. שאינם ראויים לאכילה.
<b>תֶּבֶן סָרוּחַ</b>. שאינו ראוי לשום שימוש.
<b>תְּבוּאָה שֶׁגָּדְלָה</b>. בסמוך לכותל.
<b>שֶׁמָּא תַּפְסִיד הַכֹּתֶל</b>. על ידי השורשים שלה (וראה גם הלכות שכנים ט,ב).
<b>עִקָּרָהּ</b>. השורש שלה.
<h3> ב</h3>
<b>חָבִית</b>. מחרס (פה"מ אהלות ו,ב).
<b>גְּרוֹגָרוֹת</b>. תאנים מיובשות.
<b>וּפִי הֶחָבִית כְּלַפֵּי הַטֻּמְאָה</b>. ובאופן זה הטומאה נכנסת לתוכה, שאם גב החבית כלפי הטומאה אינה נטמאת וחוצצת (לקמן ה"ד).
<b>שֶׁהֲרֵי הֶחָבִית טְמֵאָה</b>. שנטמאה על ידי הטומאה שבבית ולפיכך היא עצמה אינה חוצצת.
<b>קֻפָּה</b>. סל גדול.
<b>וּמַטְלָנִיּוֹת שֶׁאֵין בָּהֶן שָׁלֹשׁ עַל שָׁלֹשׁ</b>. מטליות הקטנות מגודל שלוש על שלוש אצבעות (כ-6 על 6 ס"מ) שבפחות משיעור זה אינן מקבלות טומאה (הלכות כלים כב,כא).
<b>וְהָאֵבֶר וְהַבָּשָׂר הַמְדֻלְדָּלִין בִּבְהֵמָה טְמֵאָה וכו'</b>. שאינם מקבלים טומאה (ראה הלכות שאר אבות הטומאות ב,ה, הלכות טומאת אוכלין ב,ו), ואינם ראויים לשום דבר.
<b>וְהָעוֹף הַטָּמֵא</b>. שאינו כשר לאכילה.
<b>וְגוֹי כָּפוּת וכו'</b>. שהגויים אינם מקבלים טומאה מן התורה (לעיל א,יג).
<b>שֶׁאֵין אֶחָד יָכוֹל לְהַתִּירוֹ</b>. מפני אימת המלכות.
<b>וּבֶן שְׁמוֹנָה</b>. שנולד אחר שמונה חודשי הריון ואינו מקבל טומאה (שם הי"ד).
<b>שֶׁהֲרֵי אָסוּר לְטַלְטְלוֹ</b>. והוא כמו אבן שאין בה שימוש (ראה הלכות שבת כה,ו).
<b>וְלֹא לַעֲבָדָה</b>. לצורך עיבוד עורות.
<b>וְכֵן סֵפֶר תּוֹרָה שֶׁבָּלָה</b>. וטעון גניזה (הלכות ספר תורה י,ג).
<b>אִם גָּמַר וכו'</b>. שהחליט לגנוז אותו שם ואין דעתו לפנותו.
<b>שֶׁהֲרֵי הֵן רְאוּיִין</b>. לשימוש, ודעתו לפנותם משם.
<b>וּמְקַבְּלִין טֻמְאָה</b>. ראה הלכות טומאת אוכלין א,כב.
<h3> ג</h3>
<b>וְכֵן פָּחוֹת מִכַּבֵּיצָה אֳכָלִין שֶׁאֵינָן מֻכְשָׁרִין אֵינָן חֲשׁוּבִין אֶצְלוֹ וְאֵין דַּעְתּוֹ לְפַנּוֹתָן</b>. שאילו בשיעור גדול יותר הם חשובים ודעתו לפנותם, ואם הם מוכשרים הם ראויים לקבל טומאה ואינם חוצצים.
<b>בְּפָחוֹת מִכַּזַּיִת וכו'</b>. ובשיעורים אלו כל המנויים כאן אינם מקבלים טומאה (לעיל ג,טו, הלכות שאר אבות הטומאות ד,יג).
<h3> ד</h3>
<b>לְפִי שֶׁאֵינוֹ מִטַּמֵּא מִגַּבּוֹ</b>. כמבואר לעיל ו,ג.
<b>אֲפִלּוּ לְהַקִּיז בּוֹ דָּם</b>. שכלי מאוס יכול לשמש להקזת דם, אך כאשר הוא נקוב לא ניתן להשתמש בו כלל.
<h3> ה</h3>
<b>רֹבַע עֲצָמוֹת</b>. שיעור של רובע הקב עצמות המטמא באוהל (לעיל ב,ט).
<b>וְכַיּוֹצֵא בָּהֶן מֵעֲצָמוֹת הַמְטַמְּאוֹת בְּאֹהֶל</b>. לפירוטן ראה לעיל שם ה"ח.
<b>שֶׁהָעֶצֶם מִצְטָרֵף לָעֲצָמוֹת</b>. אף על פי שאין בעצם שבחלון שיעור טומאה, אין היא חוצצת הואיל והיא מצטרפת לשאר העצמות על ידי האוהל (ראה לעיל ד,ח).
<b>אֲבָל עֶצֶם פָּחוֹת מִכַּשְּׂעוֹרָה מְמַעֵט עַל יְדֵי כַּזַּיִת בָּשָׂר וכו'</b>. שאין דברים אלו מצטרפים (שם ה"ג).
<b>בִּשְׁתִי וָעֵרֶב הַמְנֻגָּעִין</b>. חוטי שתי וערב של צמר או פשתן שנטמאו בצרעת (ומטמאים מיד משייטוו — הלכות טומאת צרעת יג,ח; אך בשאר טומאות אינם מקבלים טומאה כל עוד לא נארגו לבגד — הלכות כלים א,יא-יב).
<b>בְּגוּשׁ מִבֵּית הַפְּרָס</b>. לעיל י,א.
<b>שֶׁלֹּא אָמְרוּ אֶלָּא גּוּשׁ כִּבְרִיָּתוֹ</b>. לעיל י,ז, יא,ג; וכיוון שעשה ממנו לבנה אינו כברייתו.
<b>אִם הָיָה בָּהּ מַמָּשׁ וכו'</b>. שיש פעמים שהקורים עבים ויש פעמים שהם דקים (ראה פה"מ אהלות יג,ה).
<h2>פרק טז</h2>
<h3> א</h3>
<b>אֲרֻבָּה</b>. פתח בתקרה.
<b>בֵּין שֶׁיֵּשׁ בָּהּ פּוֹתֵחַ טֶפַח</b>. שהוא שיעור שדרכו הטומאה יוצאת מן האוהל (לעיל יד,א).
<b>שֶׁהֲרֵי הוּא גָּלוּי לָאֲוִיר</b>. כיוון שהארובה פתוחה לשמים ואין דבר המאהיל עליה, אין הטומאה עוברת מהבית אל מה שמתחת לארובה.
<b>הַבַּיִת כֻּלּוֹ טָמֵא</b>. שאפילו רק מקצת הטומאה בתוך הבית נטמא הבית (ראה לעיל ד,ט).
<b>וּכְנֶגֶד כָּל הָאֲרֻבָּה טָמֵא</b>. לדעת כמה מפרשים יש כאן טעות וצריך להגיה: "וכנגד הטומאה טמא", כלומר שרק המאהיל כנגד הטומאה נטמא אך שאר חלל הארובה טהור הואיל ואין שם אוהל (ראב"ד עפ"י משנה אהלות י,א וראה כס"מ), אמנם יש שקיימו את הגרסה שלפנינו (ראה קרית ספר, מרכה"מ ומים טהורים אהלות י,א חרד"נ ד).
<b>כַּשִּׁעוּר</b>. המטמא באוהל.
<b>וְאִם לָאו הַבַּיִת טָמֵא וּכְנֶגֶד הָאֲרֻבָּה טָהוֹר</b>. שכאשר אין בארובה פותח טפח, אין המאהיל נטמא אלא כשיש שם שיעור המטמא, וטעם הדבר מבואר במפרשי המשנה (רא"ש, תפא"י וא"ר אהלות י,ג).
<b>הַכֹּל טָמֵא וְהָאָדָם שֶׁעֵרֵב אֶת הַטֻּמְאָה טָמֵא מִפְּנֵי שֶׁנַּעֲשָׂה אֹהֶל עַל הַטֻּמְאָה</b>. שהאדם מביא את הטומאה ואינו חוצץ בפניה (לעיל יב,ב).
<b>שֶׁהֲרֵי הֶאֱהִיל עַל הַטֻּמְאָה</b>. מכיוון שהטומאה קדמה, נמצא האדם מאהיל עליה בשעה שמניח את הרגל על הארובה (ואף על פי שאין טומאה יוצאת מן הבית כאשר אין בארובה פותח טפח, מכל מקום כאשר הטומאה נמצאת ישירות מתחת לפתח הרי היא מטמאת את המאהיל כנגדה אף כשאין בו פותח טפח, פה"מ אהלות י,ב).
<b>שֶׁהֲרֵי רַגְלוֹ מִקְצָת הָאֹהֶל וכו'</b>. הואיל ורגל האדם סתמה את הארובה הרי היא נחשבת כחלק מהתקרה ואינה מקבלת טומאה (שם).
<h3> ב</h3>
<b>עַד שֶׁנִּמְצָא כַּזַּיִת בַּאֲוִיר אֲרֻבָּה</b>. שהעורב הכניס את הכזית לתוך הארובה ונסתם פי הארובה (סד"ט אהלות קמט,א).
<b>אַף עַל פִּי שֶׁאֵין בָּהּ פּוֹתֵחַ טֶפַח הַבַּיִת טָמֵא</b>. שהטומאה מצטרפת לתקרת הבית ומטמאת את כל מה שבתוכו (שם; וראה כס"מ שפירש באופן אחר).
<h3> ג</h3>
<b>וְטֻמְאָה בַּבַּיִת כְּנֶגֶד הָאֲרֻבּוֹת טָהוֹר וכו'</b>. כדין ארובה בבית ללא עלייה (לעיל ה"א).
<b>וְנָתַן דָּבָר שֶׁהוּא מְקַבֵּל טֻמְאָה וכו'</b>. ועל ידי כך נעשה הכל אוהל אחד.
<b>הַכֹּל טָמֵא</b>. הבית והעלייה ובין הארובות (ראה פסקים ושיטות).
<b>שֶׁאֵין דָּבָר טָמֵא חוֹצֵץ</b>. כמבואר לעיל יג,ד.
<b>בֵּין לְמַעְלָן בֵּין לְמַטָּן</b>. בין על ארובת הבית ובין על ארובת העלייה.
<b>הַבַּיִת וְהָעֲלִיָּה טְמֵאִין שֶׁהֲרֵי עֵרֵב אֶת הַטֻּמְאָה</b>. כיוון שהכיסוי מקבל טומאה ומאהיל כנגדה, הרי הוא מערב את הטומאה בכל הבית ובעלייה (ובטעם הדבר ראה מהר"ם אהלות י,ד; ודווקא כאשר הטומאה קדמה לו, רא"ש אהלות י,ה וכדלעיל ה"א).
<b>אֵין טָמֵא אֶלָּא הַבַּיִת</b>. ואף כאשר הכיסוי נמצא על ארובת העלייה, אין הטומאה עוברת לעלייה מאחר שאין בפתח שיעור טפח (ראה מהר"ם שם).
<b>כְּמוֹ שֶׁבֵּאַרְנוּ</b>. לעיל יד,ב.
<h3> ד</h3>
<b>הַפּוֹחֵת אֶת הַמַּעֲזִיבָה</b>. עושה חור ברצפת העלייה.
<b>רֶגֶל הָעֶרֶשׂ</b>. אחת מרגלי המיטה, והיא מקבלת טומאה.
<b>וְהָיְתָה רֶגֶל הָעֶרֶשׂ סוֹתֶמֶת אֶת הָאֲרֻבָּה</b>. באופן שהיא נראית בתקרת הבית (פה"מ אהלות יב,ד).
<b>אֵין בָּהּ פּוֹתֵחַ טֶפַח הָעֲלִיָּה טְהוֹרָה</b>. שאין הטומאה יוצאת אל העלייה בפחות מפותח טפח (ומדובר שהטומאה אינה כנגד הרגל, ראה תוי"ט אהלות יב,ד בשם מהר"ם).
<b>וְהָרֶגֶל שֶׁל הַמִּטָּה טְמֵאָה כַּכֵּלִים הַמַּאֲהִילִין</b>. שהרי הרגל נראית בתוך הבית.
<b>שִׁעוּרָהּ מְלֹא אֶגְרוֹף כְּמוֹ שֶׁבֵּאַרְנוּ</b>. לעיל יד,ב.
<h3> ה</h3>
<b>וּקְדֵרָה</b>. העשויה חרס.
<b>שֶׁאִם תַּעֲלֶה תֵּצֵא בְּצִמְצוּם מִן הָאֲרֻבָּה</b>. מבלי שיהיה רווח בין התקרה לקדרה.
<b>רְצוּצָה בֵּינָהּ וּבֵין הָאָרֶץ</b>. שאין לה חלל טפח (לעיל ז,ה).
<b>וְהַבַּיִת כֻּלּוֹ טָהוֹר</b>. כיוון שאין שום אוהל המביא את הטומאה לבית.
<b>שֶׁהֲרֵי הוּא אֹהֶל</b>. הטפח שתחת הקדרה עם שאר הבית נחשב כאוהל אחד הואיל ואין ביניהם שום רווח.
<b>אֲבָל תּוֹךְ הַקְּדֵרָה וְגַבָּהּ טָהוֹר שֶׁאֵין כְּלִי חֶרֶס מִטַּמֵּא מִגַּבּוֹ</b>. ואף על פי שאפילו כלים שאינם מקבלים טומאה לא חוצצים בפניה (כדלעיל יב,א), נראה שאין הדבר אמור ביחס לגבו של כלי החרס (וראה ר"ש ורא"ש אהלות י,ו שהביאו טעם אחר לדבר).
<b>וַהֲרֵי אֲוִיר הַקְּדֵרָה גָּלוּי לָאֲוִיר</b>. שאין הבית מאהיל עליו ולפיכך הוא טהור אף על פי ששאר הבית טמא.
<b>הַבַּיִת כֻּלּוֹ טָהוֹר</b>. ותוך הקדרה וגבה טמא (ולגבי מה שמתחת לקדרה, בפה"מ כתב שטהור, אמנם בח"ד אהלות יא,ה דייק מלשון הרמב"ם כאן שטמא, ואף על פי כן אין הטומאה עוברת משם אל שאר הבית).
<b>נִמְצָא בֵּינָהּ וּבֵין שִׂפְתֵי הָאֲרֻבָּה פּוֹתֵחַ טֶפַח... הַבַּיִת טָהוֹר</b>. שאין הטומאה עוברת מתחת הקדרה אל הבית כאשר יש ביניהם רווח, ודווקא כשיש בו שיעור פותח טפח (ובטעם הדבר ראה מרכה"מ, חס"ד אהלות שם).
<b>מֻנַּחַת בְּצַד אַסְקֻפַּת הַבַּיִת</b>. מחוץ למפתן שבפתח הבית.
<b>נִמְצָא מִמֶּנָּה פּוֹתֵחַ טֶפַח לִפְנִים מִן הַמַּשְׁקוֹף</b>. שהמשקוף ארוך מעט יותר מן האסקופה כך שטפח מן הקדרה נמצא תחתיו.
<b>טֻמְאָה בּוֹקַעַת וְעוֹלָה בּוֹקַעַת וְיוֹרֶדֶת</b>. וכגון שהטומאה נמצאת בחלק שאינו תחת המשקוף ואין מעליה שום אוהל (כס"מ).
<b>וְתוֹכָהּ וְגַבָּהּ טָהוֹר</b>. שאין הטומאה נכנסת אל תוכה מן הבית הואיל ואינה בתוך האוהל. והמפרשים מסבירים שמדובר כאן בכגון שדופן הקדרה נמצא מתחת למשקוף ואילו פי הקדרה נמצא מחוץ למשקוף ולכן אין הטומאה נכנסת לתוכה (ר"ש ורא"ש אהלות י,ז, ראב"ד, וראה כס"מ בדעת הרמב"ם בזה).
<b>הָיְתָה הַטֻּמְאָה בְּתוֹכָהּ אוֹ עַל גַּבָּהּ הַבַּיִת טָמֵא וכו'</b>. שהטומאה יורדת אל תחת הקדרה ומשם נכנסת אל הבית (ר"ש שם, וראה חזו"א אהלות יד,י שהתקשה במה שכתוב כאן שהטומאה יוצאת מהבית אל תחת הקדרה והציע להגיה את הלשון, אך בפה"מ פירש כפי שכתוב כאן שהטומאה נכנסת קודם לבית ומשם יוצאת לתחת הקדרה וצ"ע בטעם הדבר).
<b>לְפִיכָךְ אִם לֹא הָיְתָה נוֹגַעַת בַּמַּשְׁקוֹף בְּפוֹתֵחַ טֶפַח... הַבַּיִת טָהוֹר</b>. כיוון שהקדרה נמצאת מחוץ לבית כל עוד אינה נוגעת במשקוף בפותח טפח אין היא נחשבת אוהל אחד עם הבית.
<h3> ו</h3>
<b>קוֹרוֹת הַבַּיִת וְהָעֲלִיָּה שֶׁאֵין עֲלֵיהֶם מַעֲזִיבָה</b>. שהבית והעלייה מקורים בקורות בלבד ויש רווחים בין הקורות.
<b>וְהֵן מְכֻוָּנוֹת קוֹרָה כְּנֶגֶד קוֹרָה וַאֲוִיר כְּנֶגֶד אֲוִיר</b>. שהקורות מקבילות זו מול זו.
<b>וּבֵינֵיהֶן אֲוִיר פּוֹתֵחַ טֶפַח</b>. בין קורה אחת לחברתה.
<b>תַּחַת כֻּלָּן טָמֵא</b>. הואיל וקורות העלייה מכוונות כנגד האוויר שבין קורות הבית כך שאין ביניהם רווח, הכול נחשב אוהל אחד.
<b>בַּיִת שֶׁנִּסְדַּק גַּגּוֹ וּכְתָלָיו</b>. לכל האורך.
<b>הַכֵּלִים שֶׁבְּחֶצְיוֹ הַפְּנִימִי טְהוֹרִין</b>. שאין הטומאה עוברת מהחצי החיצון לחצי הפנימי הואיל ויש רווח בין שני החלקים.
<b>וְאִם הָיָה פָּחוֹת מִכָּאן הֲרֵי הֵן טְמֵאִין</b>. אף על פי שעדיין יש רווח בין שני החצאים, הואיל ודרך הטומאה לצאת (והרי הפתח נמצא בחצי החיצוני) והרווח צר מאוד, היא עוברת אל החצי החיצוני.
<h3> ז</h3>
<b>אַכְסַדְרָה שֶׁנִּסְדְּקָה</b>. רחבה מקורה שתקרתה נסדקה לכל האורך.
<b>שֶׁהֲרֵי הִיא שְׁנֵי אֹהָלִים זֶה בְּצַד זֶה</b>. שאין כאן פנימי וחיצוני ולפיכך אין הטומאה יוצאת מאחד לשני.
<b>עֵרֵב אֶת הַטֻּמְאָה</b>. כדלעיל ה"א.
<b>עַד שֶׁיִּהְיֶה גֹּבַהּ טֶפַח תַּחַת הַסֶּדֶק</b>. שיהיה דבר המאהיל על הקרקע בגובה טפח במקביל לסדק (כדלעיל ה"ה לגבי קדרה שתחת הארובה).
<b>שֶׁאָדָם חָלוּל הוּא וכו'</b>. ראה גם לקמן יח,ב.
<b>וְהַצַּד הָעֶלְיוֹן</b>. של אדם זה השוכב על הארץ.
<b>כֵּלִים</b>. בגדים.
<b>מְעָרֵב אֶת הַטֻּמְאָה</b>. שהבגד העליון נחשב כאוהל הגבוה טפח מעל הארץ (וראה עוד לקמן יז סוף ה"ד).
<h2>פרק יז</h2>
<h3> א</h3>
<b>זִיז שֶׁהוּא יוֹצֵא מִפֶּתַח הַבַּיִת וּפָנָיו לְמַטָּה</b>. בליטה היוצאת ממזוזת הפתח ובולטת כלפי חוץ והקצה שלה כפוף כלפי מטה.
<b>שְׁנֵים עָשָׂר טֶפַח</b>. כמטר.
<b>הֲרֵי זֶה מֵבִיא אֶת הַטֻּמְאָה</b>. שאם יש טומאה בבית מה שתחתיו טמא ולהפך.
<b>בְּכָל שֶׁהוּא</b>. אף על פי שאין בו פותח טפח, הואיל והוא נחשב כחלק מן הפתח.
<b>בָּאֹהֶל טֶפַח הַבָּרִיא</b>. אוהל שיש בו טפח על טפח ברום טפח ואינו רעוע המביא את הטומאה מן התורה (לעיל יג,א-ב).
<b>הָעֲטָרוֹת וְהַתַּפּוּחִין הַיּוֹצְאוֹת מִן הַבִּנְיָן</b>. עיטורים בולטים שעושים בבניין לנוי.
<b>וַאֲפִלּוּ הָיָה קָנֶה בְּצַד הַמַּשְׁקוֹף בְּרֹחַב הַפֶּתַח</b>. שהוא נראה כאילו הוא ממשיך את הפתח.
<h3> ב</h3>
<b>סוֹבֵב אֶת כָּל הַבַּיִת</b>. מבחוץ (ויש ברוחבו טפח).
<b>וְאוֹכֵל בַּפֶּתַח טֶפַח</b>. נכנס מעט מעל הפתח בשיעור של טפח.
<b>מֵבִיא אֶת הַטֻּמְאָה</b>. אם יש טומאה תחתיו הטומאה נכנסת לתוך הבית דרך החלק שבולט מעל הפתח.
<b>וְטֻמְאָה בַּבַּיִת כֵּלִים שֶׁתַּחְתָּיו טְמֵאִים</b>. אף על פי שאין הזיז אוכל בפתח טפח הטומאה יוצאת דרכו והכלים שתחתיו נטמאים. ובטעם הדבר יש שפירשו משום שדרך הטומאה לצאת (ר"ש, שו"ת הריב"ש סי' שצד).
<b>וְכֵן בְּחָצֵר שֶׁהִיא מֻקֶּפֶת אַכְסַדְרָה</b>. שתקרת האכסדרה נמשכת מעט לתוך פתח הבית שבחצר.
<h3> ג</h3>
<b>הָעֲשׂוּיָה לְתַשְׁמִישׁ</b>. ששיעורה להוצאה והכנסה של הטומאה הוא פותח טפח (לעיל יד,א).
<b>אֲפִלּוּ הָיָה כְּרֹחַב הַגּוּדָל</b>. שהוא רבע משיעור טפח.
<b>מֵבִיא אֶת הַטֻּמְאָה</b>. אף על פי שאין בו פותח טפח, הואיל והוא נחשב כחלק מן החלון.
<b>רוּם אֶצְבָּעַיִם</b>. כ-4 ס"מ.
<b>הָעֲשׂוּיָה לְמָאוֹר</b>. ששיעורו כפונדיון (לעיל שם).
<b>וַאֲפִלּוּ גָּבֹהַּ כָּל שֶׁהוּא</b>. ללא הגבלה.
<b>בִּנְיָן הַיּוֹצֵא לִפְנֵי הַחַלּוֹן</b>. אדן החלון.
<b>אֵינוֹ מֵבִיא אֶת הַטֻּמְאָה</b>. שהרי הוא נמצא מתחת לחלון.
<b>הָיָה בּוֹ זִיז</b>. בחלון.
<b>רוֹאִין אֶת הַבִּנְיָן כְּאִלּוּ אֵינוֹ וכו'</b>. כיוון שהאדן נעשה כדי להישען עליו ולא לצורך אוהל כלשהו, רואים אותו כאילו אינו שם ואינו חוצץ בין הטומאה לבין הזיז (מרכה"מ).
<h3> ד</h3>
<b>שְׁנֵי זִיזִין וכו'</b>. היוצאים מן הקיר, ללא פתח או חלון.
<b>תַּחְתָּיו בִּלְבַד טָמֵא</b>. שהזיז שיש בו פותח טפח חוצץ בפני הטומאה.
<b>עוֹדֵף עַל הַתַּחְתּוֹן פּוֹתֵחַ טֶפַח</b>. שהזיז העליון ארוך יותר בשיעור טפח מהתחתון.
<b>תַּחְתֵּיהֶן</b>. תחת הזיז התחתון ותחת המותר.
<b>וְטֻמְאָה תַּחְתָּיו</b>. תחת הזיז התחתון.
<b>תַּחְתָּיו וּבֵינֵיהֶן טָמֵא</b>. אף על פי שאין במותר עצמו פותח טפח, הוא מצטרף לשאר הזיז העליון להשלימו לשיעור טפח, ולפיכך הטומאה מתפשטת דרכו לבין הזיזים (רא"ש אהלות יד,ה).
<b>אֲבָל תַּחַת הַתַּחְתּוֹן טָהוֹר</b>. הואיל ואין פותח טפח תחת המותר אין הטומאה מתפשטת ממנו אל תחת הזיז התחתון (ואין המותר מצטרף לזיז התחתון, הואיל ואינו ממשיך אותו).
<b>וְאֵין בֵּינֵיהֶן פּוֹתֵחַ טֶפַח</b>. שאין שיעור גובה של אוהל תחת הזיז העליון ולפיכך אין הוא חוצץ בפני הטומאה הנמצאת תחתיו.
<b>תַּחְתָּיו בִּלְבַד טָמֵא</b>. הואיל והזיז התחתון גבוה מעל הארץ בשיעור טפח או יותר הוא אוהל וחוצץ בפני הטומאה.
<b>כְּנֶגֶד הַטֻּמְאָה עַד לָרָקִיעַ טָמֵא</b>. ואין היא בוקעת למטה עד התהום הואיל והאוהל שתחתיה חוצץ.
<b>שֶׁהֲרֵי הִיא רְצוּצָה</b>. שכל טומאה שאינה תחת פותח טפח הרי היא כרצוצה (לעיל טז,ו).
<b>וְכֵן שְׁתֵּי יְרִיעוֹת וכו'</b>. שדינן כדין הזיזין. ואף על פי שמקבלות טומאה, הן חוצצות כאשר הן עשויות אוהלים (משנ"א אהלות יד,ז וראה לעיל יג,ג; וראה עוד פירוש אחר בתפא"י שם בועז אות ו).
<b>אִם הָיְתָה הַטֻּמְאָה גְּבוֹהָה מִן הָאָרֶץ טֶפַח הֲרֵי הַכְּלִי שֶׁעָלֶיהָ מִלְּמַעְלָה... וּמֵבִיא אֶת הַטֻּמְאָה</b>. הואיל ויש כאן גובה טפח, הכלי שמעל הטומאה נחשב כאוהל ומטמא את כל הכלים שתחתיו (בדומה ללעיל סוף פרק טז). אמנם כאשר הטומאה אינה גבוהה טפח מהארץ, היא נחשבת טומאה רצוצה הבוקעת ועולה (ראה מרכה"מ). ויש מפרשים שבכל מקרה שהכלי העליון המאהיל על הטומאה גבוה טפח הוא מביא את הטומאה לכלים שתחתיו, גם כאשר הטומאה עצמה אינה גבוהה טפח (כס"מ, וראה ראב"ד).
<h3> ה</h3>
<b>נוֹגְעוֹת זוֹ בָּזוֹ בְּקַרְנוֹתֵיהֶם</b>. פינת הלוח האחד נושקת לפינת הלוח האחר.
<b>כְּנוֹגֵעַ בְּכֵלִים שֶׁנָּגְעוּ בְּאֹהֶל הַמֵּת</b>. שהוא טמא טומאת ערב (מרכה"מ ע"פ תוספתא אהלות טו,א, והשווה לשון הרמב"ם לקמן יח,ז). ולפי רוב המפרשים הכוונה כאן שהוא טמא טומאת שבעה שכן הדין במשנה (אהלות טו,ב).
<b>אֲבָל כָּל הַכֵּלִים שֶׁאָמַרְנוּ שֶׁמְּבִיאִין אֶת הַטֻּמְאָה וכו'</b>. ראה לעיל יג,ד.
<b>כְּמוֹ שֶׁבֵּאַרְנוּ</b>. לעיל יב,א.
<b>וְטֻמְאָתָן מִשּׁוּם כֵּלִים הַמַּאֲהִילִין עַל הַמֵּת</b>. שטמאים טומאת שבעה. ולא משום כלים הנוגעים באוהל המת שדרגת טומאתם נמוכה יותר (לפירוט דרגות הטומאה ראה לעיל פרק ה).
<h3> ו</h3>
<b>חָבִית</b>. העשויה חרס.
<b>יוֹשֶׁבֶת עַל שׁוּלֶיהָ לָאֲוִיר</b>. מונחת כדרכה ואין מעליה אוהל.
<b>תַּחְתֶּיהָ כְּנֶגֶד אֲוִירָהּ</b>. מתחת החלל שלה ולא מתחת הדופן.
<b>תַּחַת עֹבִי דָּפְנָהּ</b>. כגון שדופן החבית עבה והטומאה טמונה תחתיה.
<b>וְאֵין כְּלִי חֶרֶשׂ מִטַּמֵּא אֶלָּא מֵאֲוִירוֹ</b>. כדלעיל ו,ג.
<b>טֻמְאָה בּוֹקַעַת וְעוֹלָה וּבוֹקַעַת וְיוֹרֶדֶת</b>. והמאהיל כנגד הטומאה נטמא.
<b>הָיָה בַּדְּפָנוֹת פּוֹתֵחַ טֶפַח</b>. שדפנות הכלי עבות בשיעור טפח, והטומאה מקצתה תחת הדופן ומקצתה תחת חלל החבית (פה"מ אהלות ט,טז; וראה מעייני יהושע אהלות ט,טז, סד"ט אהלות קמז,א שתיארו את מבנה החבית באופן אחר).
<b>כֻּלָּהּ טְמֵאָה וּכְנֶגֶד פִּיהָ טָהוֹר</b>. כל הנוגע בדפנות טמא, ואילו מה שנמצא בחלל הכלי טהור (פה"מ שם; ואפילו מה שמאהיל על מקצת הזית טהור, ראה סד"ט שם ד"ה וכנגד פיה). והסיבה לכך שהטומאה מתפשטת בכל הדפנות אינה ברורה (ראה פה"מ שם וצ"ע).
<b>בַּמֶּה דְּבָרִים אֲמוּרִים בְּחָבִית טְהוֹרָה</b>. היושבת על שוליה באוויר, שבה הטומאה בוקעת ועולה ובוקעת ויורדת ואין הנוגע בכולה טמא.
<b>אֲבָל אִם הָיְתָה טְמֵאָה</b>. שכלי טמא אינו חוצץ בפני הטומאה (פה"מ אהלות ט,טז).
<b>אוֹ גְּבוֹהָה מִן הָאָרֶץ טֶפַח אוֹ מְכֻסָּה אוֹ כְּפוּיָה עַל פִּיהָ וכו'</b>. ובאופנים אלו החבית נעשית כלי המאהיל על הטומאה (ראה גם לקמן יט,ה).
<b>הַכֹּל טָמֵא וְכָל הַנּוֹגֵעַ בָּהּ כֻּלָּהּ טָמֵא</b>. ואף על פי שכלי חרס אפילו כשנטמא במת אינו מטמא אדם וכלים (לעיל ה,ו), כאן הנוגע בה נטמא (ובטעם הדבר ראה פסקים ושיטות).
<b>הָיְתָה מֻקֶּפֶת צָמִיד פָּתִיל</b>. שיש לה כיסוי צמוד ומהודק המציל על מה שבתוכה מלהיטמא באוהל (ראה לקמן כא,א).
<b>וְהַכֵּלִים שֶׁעַל גַּבָּהּ טְמֵאִים</b>. שאף על פי שהחבית מצילה את האוכלים והמשקים מדין צמיד פתיל אין היא חוצצת בפני הטומאה הרצוצה.
<b>אוֹ מֻטּוֹת עַל צִדֵּיהֶן</b>. מושכבות לאורכן.
<b>בָּאֲוִיר</b>. שאין מעליהן אוהל.
<b>וְהֵן נוֹגְעוֹת זוֹ בָּזוֹ בְּפוֹתֵחַ טֶפַח</b>. שבמקום שבו החביות נושקות זו לזו יש שיעור טפח על טפח.
<b>אֲבָל אִם הָיוּ טְמֵאוֹת</b>. כיוון שהן טמאות, אף על פי שאין תחתיהן גובה טפח הן מביאות את הטומאה, שכן הצד העליון שלהן נעשה כאוהל (פה"מ אהלות טו,ג וראה גם לעיל טז,ז). אך אם היו טהורות אי אפשר לומר כך מכיוון שכלי חרס אינו מיטמא מגבו (פה"מ שם).
<h2>פרק יח</h2>
<h3> א</h3>
<b>אוֹ שֶׁנָּגַע בְּמֵת</b>. ביד אחת.
<b>וְהֶאֱהִיל עַל הַכֵּלִים</b>. בידו השנייה.
<b>אִם יֵשׁ בְּיָדוֹ פּוֹתֵחַ טֶפַח</b>. שאז הוא נחשב כאוהל ומביא את הטומאה.
<b>וּבָהֶן שְׁנֵי חֲצָיֵי זֵיתִים</b>. בכל אחד מהם יש שיעור של חצי זית מן המת שאינו מטמא באוהל.
<b>וְנַעֲשָׂה הַכֹּל כְּאֹהֶל אֶחָד וְנִטְמָא הוּא וְהַבָּתִּים</b>. שהאוהל מצרף את המטמאים באוהל שנחלקו (לעיל ד,ח) וכעת יש כאן שיעור המטמא.
<h3> ב</h3>
<b>מֵבִיא אֶת הַטֻּמְאָה לַבַּיִת</b>. שאדם זה נחשב כאוהל שמקצתו על הטומאה ומקצתו בתוך הבית (פה"מ אהלות יא,ד).
<b>מֻטָּל עַל הָאַסְקֻפָּה</b>. שוכב על מפתן הבית.
<b>מִפְּנֵי שֶׁהָאָדָם חָלוּל וכו'</b>. כדלעיל טז,ז.
<b>וְכֵיוָן שֶׁהֶאֱהִילָה טֻמְאָה עָלָיו הֲרֵי זֶה כְּמַאֲהִיל עָלֶיהָ וכו'</b>. שהאדם הנטמא אינו חוצץ, ולפיכך הטומאה שמעליו עוברת דרכו ונמצא שהצד העליון שלו מאהיל על הטומאה (ראה ל™עיל שם) ומביא אותה לתוך הבית.™
<b>מִפְּנֵי שֶׁהוּא כְּמַאֲהִיל עַל הַטֻּמְאָה וְהָאָדָם מֵבִיא וְאֵינוֹ חוֹצֵץ</b>. האדם השוכב נחשב כאוהל המאהיל על הטומאה, ולפיכך כל מה שנמצא על גביו טמא.
<b>כְּמוֹ שֶׁבֵּאַרְנוּ</b>. לעיל יב,א, יג,ד.
<h3> ג</h3>
<b>שֶׁעָבְרוּ בּוֹ תַּחַת הָאַכְסַדְרָה</b>. והאכסדרה מגיעה עד פתח הבית.
<b>וְהֵגִיף אֶחָד מֵהֶן אֶת הַדֶּלֶת וּסְמָכוֹ בַּמַּפְתֵּחַ</b>. החזיק את הדלת סגורה באמצעות המפתח שבידו (פה"מ אהלות ו,ב).
<b>אִם יָכוֹל הַדֶּלֶת לַעֲמֹד בִּפְנֵי עַצְמו וכו'</b>. ראה גם לעיל טו,ב.
<b>ֹוְהָאָדָם וְהַכֵּלִים מְבִיאִין וְאֵינָן חוֹצְצִין כְּמוֹ שֶׁבֵּאַרְנוּ</b>. לעיל יב,א, יג,ד.
<h3> ד</h3>
<b>וְעֵינוֹ קְמוּרָה לַחוּץ</b>. עין התנור הוא נקב בתחתית התנור שדרכו מכניסים את האש ומוציאים את האפר (פה"מ אהלות ה,א). ומדובר כאן שהעין עשויה כצינור היוצא אל מחוץ לבית.
<b>הַתַּנּוּר טָמֵא</b>. שהעין נחשבת חלק מן התנור וכיוון שהטומאה האהילה על מקצת התנור נטמא כולו (פה"מ שם, וראה פסקים ושיטות).
<b>שֶׁהֲרֵי אֵין הַתַּנּוּר גָּבֹהַּ מֵעַל הָאָרֶץ כְּדֵי שֶׁיָּבִיא טֻמְאָה לַבַּיִת</b>. כיוון שעין התנור אינה גבוהה טפח מן הארץ, אין הטומאה נכנסת לתוך הבית.
<b>מִגְדָּל הַבָּא בְּמִדָּה</b>. ארון עץ גדול ונייח (להגדרתו ראה לעיל ו,ב) והוא חוצץ בפני הטומאה (לעיל יג,ג).
<b>שֶׁהוּא עוֹמֵד בְּתוֹךְ הַפֶּתַח וְנִפְתַּח לַחוּץ</b>. שעומד כולו בתוך חלל הפתח ודלתותיו מכוונות כלפי היציאה (וכגון שהמגדל ממלא את כל חלל הפתח כך שאין דרך לטומאה לצאת אלא משם, כס"מ).
<b>וְדֶרֶךְ הַטֻּמְאָה לָצֵאת</b>. ולכן מה שבתוך המגדל טמא שהוא עומד ביציאה מן הבית.
<b>מָכְנֵי</b>. מגרה.
<b>מְשׁוּכָה לַאֲחוֹרָיו וְיוֹצֵאת פָּחוֹת מִטֶּפַח</b>. המגרה יוצאת מצדו האחורי של הארון לכיוון הבית ופתוחה מעט באופן שאין שם פותח טפח.
<b>וְאֵינָהּ נִשְׁמֶטֶת</b>. אין לה אפשרות להינטל מן המגדל.
<b>וְטֻמְאָה שָׁם בְּתוֹכָהּ כְּנֶגֶד הַקּוֹרוֹת</b>. בתוך המגרה מתחת לפתח כך שהיא כנגד קורות התקרה של הבית.
<b>וְהַבַּיִת טָמֵא</b>. שטומאה רצוצה הנמצאת בתוך אוהל מתפשטת בכל האוהל (ראה לעיל ז,ז).
<b>אוֹ בְּתוֹךְ הַתֵּבָה שֶׁלּוֹ</b>. בתא התחתון שלו.
<b>אַף עַל פִּי שֶׁאֵין בִּיצִיאָתָהּ פּוֹתֵחַ טֶפַח הַבַּיִת טָמֵא</b>. הואיל והמגדל עומד בתוך הבית, הטומאה יוצאת אפילו כשאין שם פותח טפח (ראה גם לקמן יט,ג).
<h3> ה</h3>
<b>אִם יֵשׁ שָׁם פּוֹתֵחַ טֶפַח טְמֵאִים</b>. שהטומאה שבבית מתפשטת לשם.
<b>שֶׁאֲנִי רוֹאֶה אֶת הַקּוֹרוֹת כְּאִלּוּ הֵן יוֹרְדוֹת וְסוֹתְמוֹת</b>. מכיוון שהרווח בין המגדל לתקרה קטן, אין הטומאה מתפשטת לשם.
<h3> ו</h3>
<b>הָיָה עוֹמֵד בָּאֲוִיר</b>. הארון נמצא מחוץ לבית כך שאין מעליו אוהל.
<b>כֵּלִים שֶׁבְּעָבְיוֹ</b>. כלים הנמצאים בתוך עובי דפנותיו.
<h3> ז</h3>
<b>אֹהֶל שֶׁהוּא שׁוֹפֵעַ וְיוֹרֵד וְכָלֶה עַד כְּאֶצְבַּע</b>. שהאוהל הולך ונעשה נמוך עד גובה אצבע אחת מהארץ (פה"מ אהלות ז,ב).
<b>כֵּלִים שֶׁתַּחַת הַשִּׁפּוּעַ טְמֵאִים</b>. אף על פי שאין שם פותח טפח, כיוון שהשיפוע נחשב כחלק מן האוהל.
<b>הַטֻּמְאָה מִתּוֹךְ הַשִּׁפּוּעַ</b>. תחתיו.
<b>הַנּוֹגֵעַ בּוֹ מִתּוֹכוֹ</b>. הנוגע בשיפוע מצדו הפנימי.
<b>טָמֵא טֻמְאַת שִׁבְעָה</b>. שאוהל המת טמא טומאת שבעה כדין כלי שנגע במת (לעיל ה,יב), והנוגע בכלי שנגע בו המת טמא אף הוא טומאת שבעה (שם ה"ג).
<b>כְּאִלּוּ הוּא כְּלִי שֶׁנָּגַע בָּאֹהֶל</b>. שהנוגע בכלי זה טמא טומאת ערב בלבד (ראה שם ה"ד).
<b>עַל אֲחוֹרֵי הַשִּׁפּוּעַ</b>. מונחת עליו מבחוץ.
<b>הַנּוֹגֵעַ בּוֹ מֵאֲחוֹרָיו טָמֵא טֻמְאַת שִׁבְעָה</b>. כדין הנוגע בכלים שנגעו במת.
<b>וְהַנּוֹגֵעַ בַּשִּׁפּוּעַ מִתּוֹכוֹ טָמֵא טֻמְאַת עֶרֶב</b>. כדין הנוגע בכלים שנגעו בכלים שנגעו במת.
<b>כַּחֲצִי זַיִת מִתּוֹכוֹ וְכַחֲצִי זַיִת מֵאֲחוֹרָיו וכו'</b>. שבמקרה זה שני צדדי השיפוע נעשו ככלים שנגעו באוהל.
<b>וְהָאֹהֶל עַצְמוֹ טָמֵא טֻמְאַת שִׁבְעָה</b>. בניגוד לנוגע ביריעה שלעתים טמא טומאת ערב, יריעת האוהל עצמה טמאה שבעה בכל מקרה. (ומפה"מ אהלות ז,ב משמע שדין זה מדבר בנוגע באוהל עצמו שהוא תמיד טמא טומאת שבעה, ראה פסקים ושיטות).
<h3> ח</h3>
<b>כְּנַף הָאֹהֶל מְרֻדָּד עַל הָאָרֶץ</b>. קצה האוהל שוכב על הקרקע.
<b>טֻמְאָה בּוֹקַעַת וְעוֹלָה בּוֹקַעַת וְיוֹרֶדֶת</b>. כדין טומאה רצוצה.
<h2>פרק יט</h2>
<h3> א</h3>
<b>כַּוֶּרֶת</b>. העשויה מעץ, שהיא כלי גדול וחלול.
<b>וְהִיא בְּתוֹךְ פֶּתַח הַבַּיִת וּפִיהָ לַחוּץ</b>. שהיא שוכבת בתוך חלל הפתח והפתח שלה יוצא מחוץ לבית.
<b>וְכַזַּיִת מִן הַמֵּת נָתוּן תַּחְתֶּיהָ אוֹ עַל גַּבָּהּ מִבַּחוּץ</b>. על החלק מן הכוורת שמחוץ לבית.
<b>כָּל שֶׁהוּא כְּנֶגֶד הַזַּיִת בְּתַחְתֶּיהָ אוֹ בְּגַבָּהּ טָמֵא</b>. כדין טומאה רצוצה.
<b>וְכָל מַה שֶּׁבַּאֲוִיר תּוֹכָהּ טָהוֹר חוּץ מִכְּלִי שֶׁהוּא כְּנֶגֶד הַטֻּמְאָה</b>. שהכוורת היא כלי ואינה חוצצת.
<b>אֲבָל כֵּלִים שֶׁבְּתוֹכָהּ אוֹ תַּחְתֶּיהָ אוֹ עַל גַּבָּהּ</b>. בחלק מן הכוורת שמחוץ לבית.
<b>טְהוֹרִים</b>. הואיל ופי הכוורת לחוץ אין היא ממשיכה את אוהל הבית ולפיכך אינה מביאה את הטומאה לכלים שמחוצה לו.
<b>כָּל שֶׁבַּבַּיִת וְכָל שֶׁבְּתוֹכָהּ</b>. הואיל והטומאה נמצאת בתוך הכוורת, היא מתפשטת בתוך חלל הכוורת ונכנסת לבית.
<b>וְכָל שֶׁעַל גַּבָּהּ וְכָל שֶׁתַּחְתֶּיהָ כְּנֶגֶד הַטֻּמְאָה</b>. שהכלי אינו חוצץ בפני הטומאה. ואף שכאשר הטומאה נמצאת מתחת לכלי שמאהיל עליה הוא מביא את הטומאה לכל מה שמתחתיו ומעליו (כדלעיל יב,א), כאן שהטומאה נמצאת בתוך הכלי, אין הוא מביא את הטומאה אלא לחלל הכלי ולא למה שמעליו ומתחתיו (ראה מאמרו של מ"י בן גרשון, מעליות כה, עמ' 172).
<b>כְּמוֹ שֶׁבֵּאַרְנוּ</b>. לעיל יב,א (שהכלי אינו חוצץ בפני הטומאה).
<b>אוֹ עַל גַּבָּהּ הַכֹּל טָמֵא וכו'</b>. שהכוורת נעשית אוהל המביא את הטומאה אל מה שמתחתיה אל תוך הבית. ואפילו כאשר הטומאה על גבי הכוורת, כיוון שהיא אינה חוצצת הטומאה יורדת אל החלל שמתחתיה, ומשם היא מתפשטת אל הבית.
<b>אֲבָל כָּל שֶׁבַּאֲוִיר תּוֹכָהּ טָהוֹר</b>. אף על פי שיש אוהל טפח מתחת לכוורת, אין הטומאה נכנסת משם אל האוויר שבתוכה. וייתכן להסביר שכאשר כלי מאהיל על טומאה שתחתיו, כיוון שהוא נעשה אוהל בשלמותו, אין מתייחסים אל החלל שבתוכו, ולפיכך אין הטומאה מתפשטת שם (ראה המאמר הנזכר לעיל, עמוד 176). ולגבי מה שמעליה לא נתפרש כאן מה הדין, אמנם בחלק מן הדפוסים כתוב כי כל שעל גבה גם כן טמא (וכן משמע מן המשנה אהלות ט,ב).
<b>וְכָל שֶׁתַּחְתֶּיהָ וְכָל שֶׁעַל גַּבָּהּ</b>. ואפילו שלא כנגד הטומאה.
<b>שֶׁהַכֵּלִים אוֹ הָאָדָם שֶׁנַּעֲשׂוּ אֹהֶל עַל הַטֻּמְאָה</b>. כגון כאן כאשר הכוורת גבוהה מן הארץ טפח.
<b>מְבִיאִין וְלֹא חוֹצְצִין</b>. ולכן לא רק מה שבתוכה טמא אלא גם כל שתחתיה וכל שעל גבה.
<b>כְּמוֹ שֶׁבֵּאַרְנוּ</b>. לעיל יב,א.
<b>וּמְחֻלְחֶלֶת</b>. חלולה (פה"מ אהלות ט,ג).
<b>שֶׁהֲרֵי אֵינָהּ כְּלִי</b>. שכוורת פחותה אינה נחשבת כלי אפילו סתמו את הפחת בקש (הלכות כלים יד,יא).
<b>אֲפוּצָה</b>. מלאה.
<b>כְּדֵי שֶׁלֹּא יִמָּצֵא בָּהּ חָלָל טֶפַח בְּמָקוֹם אֶחָד</b>. שבכגון כך אינה נחשבת כלי.
<b>מִפְּנֵי שֶׁהוּא אֹהֶל שֶׁל עֵץ וְאֵינוֹ כְּלִי</b>. ולפיכך היא חוצצת בפני הטומאה.
<b>אֵין טָמֵא אֶלָּא תּוֹכָהּ</b>. כדין אוהל המביא את הטומאה וחוצץ.
<b>הָיְתָה עַל גַּבָּהּ כְּנֶגְדּוֹ עַד לָרָקִיעַ טָמֵא</b>. ואין הטומאה בוקעת למטה הואיל והכוורת אינה כלי והיא חוצצת.
<b>הָיְתָה מֻנַּחַת עַל הָאָרֶץ</b>. כוורת זו שאינה כלי.
<b>וְכַזַּיִת מִן הַמֵּת נָתוּן תַּחְתֶּיהָ כְּנֶגְדּוֹ עַד הַתְּהוֹם טָמֵא</b>. אף על פי שהטומאה רצוצה תחת הכוורת, אין היא בוקעת ועולה עד הרקיע. ונראה להסביר שכיוון שכוורת זו אינה כלי אלא אוהל, אף על פי שאינה מאהילה על הטומאה הרי היא חוצצת בפניה (ראה במאמר הנזכר עמ' 179-178).
<h3> ב</h3>
<b>כָּל שֶׁהוּא כְּנֶגֶד הַזַּיִת בְּתַחְתֶּיהָ אוֹ בְּגַבָּהּ טָמֵא וכו'</b>. כדלעיל ה"א.
<b>הָיְתָה טֻמְאָה בְּתוֹכָהּ אוֹ בַּבַּיִת הַכֹּל טָמֵא</b>. כל שבתוכה וכל שבבית, וכל שעל גבה ותחתיה ואפילו שלא כנגד הטומאה. ואף שבמקרה המקביל לעיל ה"א כאשר הטומאה הייתה בתוך הכוורת רק מה שכנגד הטומאה מעליה ומתחתיה היה טמא, במקרה זה הכול טמא. ונראה להסביר שהואיל ופיה פתוח לבית היא נחשבת כאוהל אחד עם הבית כך שטומאת האוהל שבבית עוברת דרך הכוורת ומתפשטת אל מה שמעליה ומתחתיה.
<b>כְּמוֹ שֶׁנִּתְבָּאֵר</b>. לעיל ה"א.
<b>חוּץ מֵעַל גַּבָּהּ</b>. שהכוורת אינה כלי והיא חוצצת בפני הטומאה, ולפיכך אין הטומאה עוברת אל גבה. אך מה שתחתיה טמא, הואיל ויש שם אוהל טפח והטומאה נכנסת לשם מן הבית.
<h3> ג</h3>
<b>וּפִיהָ לְמַעְלָה לְקוֹרוֹת הַבַּיִת</b>. שהפתח שלה כלפי התקרה.
<b>טֻמְאָה בַּבַּיִת מַה שֶּׁבְּתוֹכָהּ טָהוֹר</b>. וכגון שהכוורת אינה כלי, כך שהיא חוצצת בפני הטומאה (חס"ד קונטרס תורת האוהל יט).
<b>שֶׁדֶּרֶךְ הַטֻּמְאָה לָצֵאת בְּתוֹךְ הַבַּיִת בְּפָחוֹת מִטֶּפַח</b>. כדלעיל יח,ד.
<b>שֶׁדֶּרֶךְ טֻמְאָה לָצֵאת</b>. ולכן כאשר הטומאה בבית מה שבתוך הכוורת טמא ואפילו כאשר אין ביניהם פותח טפח.
<b>וְאֵין דַּרְכָּהּ לְהִכָּנֵס</b>. ולכן כאשר הטומאה בתוך הכוורת אף על פי שאין פתחה כלפי חוץ אין היא נכנסת לבית.
<h3> ד</h3>
<b>מֻנַּחַת עַל צִדָּהּ בָּאֲוִיר</b>. שוכבת על הצד מחוץ לבית כך שאין מעליה אוהל.
<b>כָּל שֶׁהוּא כְּנֶגֶד הַזַּיִת בְּתַחְתֶּיהָ וּבְגַבָּהּ טָמֵא וכו'</b>. כדלעיל ה"א.
<b>וְכָל מַה שֶׁכְּנֶגֶד הַטֻּמְאָה וכו'</b>. רק מה שכנגד הטומאה טמא ולא יותר מכן, הואיל והכוורת צמודה לקרקע וכדלעיל שם.
<b>אֲבָל מַה שֶּׁבְּתוֹכָהּ טָהוֹר חוּץ מִכְּלִי שֶׁהוּא כְּנֶגֶד הַטֻּמְאָה</b>. אף על פי שיש אוהל טפח מתחת לכוורת אין הטומאה נכנסת משם אל האוויר שבתוכה (ובטעם הדבר ראה בביאור למקרה המקביל בה"א).
<b>וְכָל מַה שֶּׁתַּחְתֶּיהָ וְכָל שֶׁלְּמַעְלָה עַל גַּבָּהּ</b>. ואפילו שלא כנגד הטומאה.
<b>כְּמוֹ שֶׁבֵּאַרְנוּ</b>. לעיל יב,א.
<b>פְּחוּתָה וּפְקוּקָה בְּקַשׁ</b>. שאז אינה כלי.
<b>אוֹ שֶׁהָיְתָה בָּאָה בְּמִדָּה</b>. גדולה ונייחת (ראה לעיל ו,ב), שאז היא חוצצת בפני הטומאה.
<b>כְּנֶגְדּוֹ עַד הַתְּהוֹם טָמֵא</b>. ואין הטומאה בוקעת למעלה שהכוורת חוצצת.
<b>שֶׁכְּבָר בֵּאַרְנוּ וכו'</b>. לעיל יג,ג.
<h3> ה</h3>
<b>וְהִיא יוֹשֶׁבֶת עַל שׁוּלֶיהָ</b>. מונחת כדרכה על תחתיתה.
<b>טֻמְאָה בּוֹקַעַת וְעוֹלָה בּוֹקַעַת וְיוֹרֶדֶת</b>. כדין כל טומאה שאין מעליה אוהל.
<b>אֲבָל אִם הָיְתָה גְּבוֹהָה טֶפַח אוֹ מְכֻסָּה אוֹ כְּפוּיָה עַל פִּיהָ וכו'</b>. שכעת הכוורת היא כלי המאהיל שמביא את הטומאה לכל מה שמעליו ומתחתיו (ראה גם לעיל יז,ו).
<b>אִם הָיְתָה הַטֻּמְאָה לְמַטָּה</b>. מדברי הרמב"ם בפה"מ (אהלות ט,יג) משמע שתנאי זה מתייחס למקרים של מכוסה או כפויה על פיה בלבד (שבמקרים אלו הכוורת נחשבת כקבר סתום המטמא מכל צד). אמנם מדברי הרמב"ם כאן נראה שגם במקרה שהכוורת מכוסה או כפויה על פיה היא נדונית ככלי המאהיל על הטומאה, כך שאין זה משנה היכן הטומאה נמצאת ובכל אופן הכול טמא (ואכן כתב החזו"א אהלות ב,כג שהמילים "אם היתה הטמאה למטה" נראות כמיותרות).
<b>כְּמוֹ שֶׁבֵּאַרְנוּ</b>. לעיל יב,א.
<h3> ו</h3>
<b>גָּמָל שֶׁהוּא עוֹמֵד בָּאֲוִיר</b>. שאין מעליו אוהל.
<b>כֵּלִים שֶׁעַל גַּבָּיו טְהוֹרִים</b>. שאוהל בהמה וחיה חוצץ בפני הטומאה (לעיל יב,א, יג,ג).
<b>הָיָה רוֹבֵץ</b>. יושב, וכעת אין תחתיו חלל טפח.
<b>הֲרֵי זוֹ בּוֹקַעַת וְעוֹלָה וּבוֹקַעַת וְיוֹרֶדֶת</b>. כדין טומאה רצוצה.
<b>כְּבָר בֵּאַרְנוּ בִּנְזִירוּת</b>. הלכות נזירות ז,ו.
<b>אַף עַל פִּי שֶׁנִּטְמָא טֻמְאַת שִׁבְעָה</b>. מחמת שהאהילו עליו ועל המת.
<b>אֵינוֹ מְגַלֵּחַ</b>. אינו סותר את ימי נזירותו ואינו מגלח שערו ומביא קרבנות (ראה שם ו,ג).
<b>וּמִשָּׁם אַתָּה לָמֵד שֶׁכָּל אֵלּוּ הַהֲלָכוֹת בְּטֻמְאַת אֹהָלִים... מִדִּבְרֵי סוֹפְרִים</b>. שכל טומאה מן המת שאין הנזיר מגלח עליה אינה דין תורה (לעיל ג,ג).
<b>דִּבְרֵי קַבָּלָה</b>. מסורת חכמים.
<b>וְאֵין חַיָּבִין עֲלֵיהֶן כָּרֵת עַל בִּיאַת מִקְדָּשׁ אוֹ אֲכִילַת קָדָשָׁיו</b>. שאדם הנטמא בהם ונכנס למקדש או אכל קדשים במזיד אינו חייב כרת כשאר טמאים (ראה הלכות ביאת מקדש ג,יב, הלכות פסולי המוקדשין יח,יג).
<b>אֶלָּא לְעִנְיַן טֻמְאַת תְּרוּמָה וְקָדָשִׁים בִּלְבַד</b>. שנחשב טמא כל שבעה לעניין שאסור באכילת תרומה וקדשים, ואם נגע בהם נטמאו.
<b>כְּמוֹ שֶׁבֵּאַרְנוּ</b>. לעיל ה,ה.
<h2>פרק כ</h2>
<h3> א</h3>
<b>צָמִיד פָּתִיל</b>. כיסוי כלי הצמוד ומהודק אליו (ויתבאר לקמן כא,א).
<b>וּבְלוּעִין</b>. בגוף בעל חיים, כמבואר בהמשך הפרק.
<b>כָּל שֶׁבְּתוֹךְ הַכְּלִי טְהוֹרִים</b>. אם הוא כלי חרס או כלי שאינו מקבל טומאה (שם).
<h3> ב</h3>
<b>אֲפִלּוּ אָדָם</b>. שבניגוד לכלב הוא מקבל טומאה.
<b>הַטַּבַּעַת טְהוֹרָה</b>. מטומאת אוהל משום שהיא בלועה (וכן טהורה מטומאת מגע האדם הואיל וזה מגע בית הסתרים, ראה לקמן כה,יב).
<b>וְאִם מֵתוּ וּבְשַׂר הַמֵּת בְּתוֹךְ מְעֵיהֶן</b>. ונמצאים בבית טהור.
<b>אוֹ הַכֵּלִים</b>. נמצאים במעיהם, והם נמצאים בתוך בית טמא.
<h3> ג</h3>
<b>נִשְׁחַט רֹב אֶחָד בָּעוֹף וְרֹב שְׁנַיִם בַּבְּהֵמָה</b>. שיעור השחיטה הכשרה בעוף הוא רוב של סימן אחד (הקנה או הוושט), ובבהמה רוב שני הסימנים (הלכות שחיטה א,ט).
<b>מְפַרְכְּסִין</b>. מניעים את איבריהם.
<h3> ד</h3>
<b>וְכַמָּה תִּשְׁהֶה הַטֻּמְאָה בִּמְעֵיהֶן</b>. כמה זמן יעבור מעת שאכלו את הטומאה כדי שהיא עדיין תטמא במקרה שימותו.
<b>בַּכֶּלֶב שְׁלֹשָׁה יָמִים מֵעֵת לְעֵת</b>. שהכלב מעכל את הטומאה שבמעיו רק לאחר שיעור זה.
<b>וְהִקִּיאוֹ דֶּרֶךְ בֵּית הָרְעִי</b>. פלט אותו כצואה לאחר העיכול.
<b>הַבָּשָׂר טָהוֹר וְהָעֲצָמוֹת בְּטֻמְאָתָן</b>. שהעצמות הם קשות ולא מתעכלות בניגוד לבשר שהוא רך.
<h3> ה</h3>
<b>נִרְאִין לְתוֹךְ הֶחָבִית וְאֵינָן יוֹצְאִין לַאֲוִירָהּ</b>. שהם בלועים במגופה מצדה הפנימי כך שניתן לראות אותם מבפנים, אך לא בולטים לכיוון חלל החבית.
<b>טְהוֹרִים</b>. כדין הכלים הבלועים בטפלת התנור.
<b>כְּמוֹ שֶׁיִּתְבָּאֵר</b>. לקמן כג,א.
<b>וְאִם יֵשׁ תַּחְתֵּיהֶן כִּקְלִפַּת הַשּׁוּם</b>. עובי כלשהו של מגופה.
<b>אַף עַל פִּי שֶׁהֵם שׁוֹקְעִין לְתוֹךְ אֲוִירָהּ</b>. כלומר שהם בולטים פנימה לתוך החבית אלא שיש עליהם שכבה של מגופה.
<b>הֲרֵי אֵלּוּ טְהוֹרִים</b>. שאינם נחשבים בתוך החבית.
<b>כְּמוֹ שֶׁבֵּאַרְנוּ</b>. לעיל הל' ב-ד.
<b>כּוּשׁ שֶׁנִּבְלְעָה בּוֹ הַצְּנִירָה שֶׁל מַתֶּכֶת</b>. עץ המשמש לטווייה שהוו הנתון בראשו שקע פנימה אל תוכו (ראה הלכות פרה יב,י).
<b>וּמַלְמָד</b>. מקל המשמש להכוונת השוורים.
<b>הַדָּרְבָן</b>. המסמר שבראש המלמד.
<b>שֶׁאֵין הַבְּלוּעִים בַּכֵּלִים נִצָּלִין אֶלָּא בְּצָמִיד פָּתִיל</b>. שאין הדברים הבלועים בכלים ניצלים אלא כאשר כלים אלו מוקפים בצמיד פתיל (כמבואר לקמן).
<b>בִּטְפֵלַת הַתַּנּוּר</b>. טיט שנותנים על גביו לצורך תיקונו או חיזוקו (ראה הלכות כלים טו,ז).
<b>אוֹ שֶׁנָּפְלָה טֻמְאָה לַאֲוִירוֹ</b>. שהתנור הוא כלי חרס המקבל טומאה מאווירו.
<b>הוֹאִיל וְהַתַּנּוּר טָהוֹר אַף הַכֵּלִים וכו'</b>. אף על פי שאין דין בלוע בכלים, כאן הדין שונה שמתוך שהצמיד פתיל מציל על התנור עצמו הוא מציל גם על הכלים המובלעים בו.
<b>בִּמְגוּפַת הֶחָבִית</b>. בכיסוי החבית העשוי מטיט.
<b>מִצִּדָּהּ</b>. כנגד דפנות החבית.
<b>הֲרֵי אֵלּוּ טְמֵאִין</b>. שדפנות החבית אינם צריכים טיט, ומשום כך המחט או הטבעת הבלועים שם אינם נחשבים כבלועים בכלי המוקף צמיד פתיל אלא כמונחים מחוצה לו (פה"מ כלים ט,א).
<b>מִכְּנֶגֶד פִּיהָ</b>. כנגד חלל החבית.
<h3> ו</h3>
<b>מַה שֶּׁאֵין כֵּן בִּכְתָלָיו כְּמוֹ שֶׁיִּתְבָּאֵר</b>. שאין כותלי האוהל נחשבים כמוהו, כמבואר לקמן כד,ד-ח.
<b>שֶׁהֲרֵי הֵן תַּחַת אֹהֶל אַחֵר</b>. שטפח על טפח ברום טפח קרוי אוהל וחוצץ בפני הטומאה (לעיל יב,א).
<b>מִכְּלַפֵּי אַרְצוֹ</b>. ממול הקרקע ובסמוך לה (וראה לקמן כד,ב לגבי מחיצה הבנויה לגובה בתוך הבית).
<b>כְּמוֹ שֶׁבֵּאַרְנוּ</b>. לעיל ה"א.
<b>הֲרֵי הֵן כִּטְמוּנִים בְּקַרְקַע הַבַּיִת וּטְמֵאִים</b>. שבפחות מגובה טפח אינו נחשב כאוהל.
<h3> ז</h3>
<b>בִּיב שֶׁהוּא קָמוּר תַּחַת הַבַּיִת וְיֵשׁ בּוֹ פּוֹתֵחַ טֶפַח</b>. תעלת ביוב מקורה העוברת מתחת לבית ויש בה חלל בקוטר טפח.
<b>טֻמְאָה בְּתוֹכוֹ הַבַּיִת טָהוֹר טֻמְאָה בַּבַּיִת מַה שֶּׁבְּתוֹכוֹ טָהוֹר</b>. וכגון שפתח הביב היוצא אל הבית סגור על ידי מכסה או סורגים כך שאין הטומאה עוברת ממנו אל הבית ולהפך (שו"ת חת"ס ח"ב יו"ד שמ, סד"ט אהלות פא,ב).
<b>בִּיצִיאָתוֹ</b>. בפתח שמחוץ לבית.
<b>וְהָיְתָה טֻמְאָה בְּתוֹכוֹ הַבַּיִת טָמֵא</b>. הואיל ואין ביציאת הביב שיעור פותח טפח, נמצא שאין דרך לטומאה לצאת מן הביב אלא דרך הפתח שבתוך הבית (אף על פי שהוא מכוסה), ולפיכך הבית טמא (חת"ס שם).
<b>שֶׁאֵין דַּרְכָּהּ שֶׁל טֻמְאָה לְהִכָּנֵס</b>. ולכן אף על פי שהטומאה הנמצאת בביב יוצאת אל הבית, אין הטומאה שבבית נכנסת לביב.
<b>אֵין בּוֹ פּוֹתֵחַ טֶפַח... טֻמְאָה בַּבַּיִת מַה שֶּׁבְּתוֹכוֹ טָמֵא וכו'</b>. שכיוון שאין בגובה הביב שיעור פותח טפח, הוא נידון כקרקע הבית.
<h3> ח</h3>
<b>וְכַחֲצִי זַיִת</b>. שיעור של חצי זית מן המת.
<b>שֶׁהֲרֵי יֵשׁ בַּבַּיִת כַּזַּיִת</b>. שהאוהל מצרף את הטומאות המחולקות (לעיל ד,ח).
<b>וְאֵין צָמִיד פָּתִיל לַטֻּמְאָה</b>. אין צמיד פתיל מונע מן הטומאה לטמא (לעיל ה"א).
<b>שֶׁהֵן פְּתוּחִין זֶה לָזֶה וְלַבַּיִת</b>. שהיציאה מהחדר הפנימי מובילה לחדר האמצעי, והיציאה מן החדר האמצעי מובילה לחדר החיצון (הבית).
<b>הַחִיצוֹן טָמֵא וְהַפְּנִימִי וְהָאֶמְצָעִי טְהוֹרִים</b>. כיוון שרק בחדר החיצון הטומאה מצטרפת לשיעור כזית.
<b>שֶׁדֶּרֶךְ הַטֻּמְאָה לָצֵאת וְאֵין דַּרְכָּהּ לְהִכָּנֵס</b>. ראה גם לעיל יח,ד, יט ג.
<h2>פרק כא</h2>
<h3> א</h3>
<b>צָמִיד פָּתִיל</b>. כיסוי כלי הצמוד ומהודק אליו.
<b>וּמִפִּי הַשְּׁמוּעָה</b>. מסורת חז"ל.
<b>שֶׁאֵין הַכָּתוּב מְדַבֵּר אֶלָּא בִּכְלִי חֶרֶשׂ... שֶׁאֵינוֹ מִתְטַמֵּא אֶלָּא דֶּרֶךְ פִּתְחוֹ</b>. כמבואר לעיל ו,ג (וראה הלכות כלים יג,א), מה שאין כן בשאר כלים המקבלים טומאה מגבם.
<b>וּלְפִיכָךְ אִם הָיָה פִּתְחוֹ סָתוּם... הִצִּיל עַל כָּל שֶׁבְּתוֹכוֹ</b>. הואיל והכלי עצמו טהור, מציל על כל מה שבתוכו מלהיטמא.
<b>קַל וָחֹמֶר לְכָל הַכֵּלִים שֶׁאֵין מְקַבְּלִין טֻמְאָה</b>. שאם כלי חרס המקבל טומאה מציל בצמיד פתיל, כל שכן שכלים שאינם מקבלים טומאה יצילו.
<b>כְּלֵי גְּלָלִים... וּכְלִי עֵץ הַבָּא בְּמִדָּה</b>. ראה לעיל ו,א-ב, הלכות כלים א,ב-ג, א,ו.
<b>וּנְסָרִים שֶׁל עֵץ שֶׁהֵן פְּשׁוּטִין וְאֵינָן כֵּלִים</b>. שאין להם בית קיבול ואינם משמשים ככלים (ראה הלכות כלים א,י, ד,א).
<b>וְגָלְמֵי כְּלֵי מַתָּכוֹת</b>. כלי מתכות שלא נגמרה מלאכת עשייתן (ראה שם ח,א-ב).
<b>קַל וָחֹמֶר לַבְּלוּעִין</b>. שהם טמונים יותר.
<b>וְלַכֵּלִים שֶׁתַּחַת הָאֹהָלִים</b>. שהם ברשות בפני עצמה.
<b>וְהָאֹהָלִים מַצִּילִין בְּכִסּוּי בִּלְבַד</b>. ואפילו בכיסוי שאינו מחובר היטב.
<h3> ב</h3>
<b>מַשְׁפֵּךְ שֶׁכָּפָהוּ</b>. שהפך אותו על פיו כך שהפתח הצר שלו כלפי מעלה.
<b>מַצִּיל בְּכִסּוּי</b>. כיוון שכפאו על פיו הרי הוא כאוהל המציל בכיסוי בלבד ואינו צריך צמיד פתיל (וראה לקמן ה"ג).
<b>אַף עַל פִּי שֶׁקְּצָתוֹ נָקוּב נֶקֶב קָטָן</b>. שהקצה שלו (הפייה) פתוח ואין עליו כיסוי.
<b>הֲרֵי הוּא כְּסָתוּם</b>. שאין הפייה נחשבת כפתח, הואיל והיא קטנה מאוד ואינה עשויה להכנסה אלא להוצאה.
<h3> ג</h3>
<b>שֶׁלֹּא מֵרַח בְּצָמִיד פָּתִיל מִן הַצְּדָדִין</b>. שלא הדביק את הכלי לקרקע באמצעות אחד מן החומרים הנחשבים כצמיד פתיל (המבוארים לקמן כב,ח).
<b>מִפְּנֵי שֶׁהֵן כָּאֹהֶל</b>. הואיל ויש בהם שיעור פותח טפח דינם כאוהל המציל אפילו בלא צמיד פתיל ואפילו עד התהום.
<b>חָבִית</b>. העשויה חרס.
<b>כָּל מַה שֶּׁתַּחְתֶּיהָ טָמֵא</b>. שאינה מצילה באוהל המת.
<b>הִדְבִּיק פִּיהָ לַכֹּתֶל וּמֵרַח מִן הַצְּדָדִים מַצֶּלֶת עַל כָּל שֶׁבְּתוֹכָהּ</b>. שבמקרה זה הצמיד פתיל נידון כ'עליו' (קרית ספר).
<b>וְעַל כָּל שֶׁכְּנֶגְדָהּ בַּכֹּתֶל</b>. שאם יש חלל בכותל כנגד החבית כל מה שבחלל זה ניצל גם כן על ידי החבית (ר"ש כלים י,א).
<b>שֶׁאֵין כְּלִי חֶרֶשׂ מַצִּיל מִשּׁוּם אֹהֶל</b>. אלא רק כאשר מוקף צמיד פתיל.
<b>כְּמוֹ שֶׁבֵּאַרְנוּ</b>. בפסקה הקודמת.
<h3> ה</h3>
<b>קוֹרָה שֶׁיֵּשׁ בָּהּ פּוֹתֵחַ טֶפַח</b>. שהיא מביאה את הטומאה תחת כולה.
<b>כֵּלִים שֶׁבַּקְּדֵרָה טְהוֹרִים שֶׁהֲרֵי הֻצְּלוּ בְּכִסּוּי הָאֹהֶל לָהֶן</b>. ואף על פי שאין כלי חרס מציל משום אוהל (לעיל ה"ג), במקרה זה הכלים שבקדרה טהורים מכיוון שהיא צמודה לקורה, ולכן הכלים שבתוכה נחשבים כאילו אינם תחת אוהל המת (חידושי הגר"ח למשנה, אהלות ו,ב; וראה פה"מ אהלות ה,ז).
<h3> ו</h3>
<b>בְּנֶסֶר חָלָק</b>. שאין לו דפנות כלל, ולפיכך אינו נחשב לכלי והוא מציל בכל אופן (פה"מ אהלות ה,ו).
<h3> ז</h3>
<b>חַדּוּת</b>. ברכה, כעין בור אלא שכתליו גבוהים מעל הקרקע (פה"מ ראש השנה ג,ה ועוד).
<b>וְהַפֶּרַח שֶׁלָּהּ יוֹצֵא וּמְכַסֶּה אֶת פִּי הַחַדּוּת</b>. החלק העליון של המנורה, שהוא בצורת צלחת רחבה מכסה את פתחה של החדות.
<b>וְכֵלִים שֶׁבֵּין שְׂפַת הַכְּלִי וּשְׂפַת הַחַדּוּת</b>. כגון שכותל החדות עבה והכלים מונחים על עובי הכותל בין שפתו הפנימית של החדות לבין שפת הכלי המציל.
<b>טְהוֹרִים עַד הַתְּהוֹם</b>. שכל הכלים שכנגד הכלי המציל טהורים אפילו כאשר הם נמצאים עמוק בקרקע.
<b>וְאִם לָאו הַכֹּל טְמֵאִים</b>. שהאוהל הנשען על הכלים אינו מציל כשם שאינו חוצץ בפני הטומאה (לעיל יב,א).
<h3> ח</h3>
<b>כְּמוֹ שֶׁבֵּאַרְנוּ</b>. לעיל כ,א.
<b>כֵּלִים שֶׁבְּכָתְלֵי הַחַדּוּת</b>. נראה שבמקרה זה החדות צמודה לאחד מכתלי הבית, והכלים מונחים בתוך כותל החדות המשותף לכותל הבית.
<b>אִם יֵשׁ בִּמְקוֹמָם טֶפַח עַל טֶפַח עַל רוּם טֶפַח טְהוֹרִים</b>. הואיל ויש במקומם שיעור אוהל המציל עליהם מן הטומאה.
<b>וְאִם לָאו טְמֵאִים</b>. מכיוון שהם נידונים ככלים שבתוך כותל הבית (שכאשר הם בחציו הפנימי הם טמאים, כדלקמן כד,ד-ה; וראה תוספתא אהלות יב,ו).
<b>וְאִם הָיוּ כָּתְלֵי הַחַדּוּת רְחָבִים מִשֶּׁל בַּיִת</b>. שלחדות יש דופן משל עצמה אף בצד הסמוך לכותל הבית.
<b>כְּבָר בֵּאַרְנוּ</b>. לעיל יב,ג.
<b>שֶׁהַתַּנּוּר הַיָּשָׁן</b>. שהסיקו בו פעם אחת וכעת הוא מקבל טומאה (ראה הלכות כלים טו,א)
<b>וְאֵינָן נַעֲשִׂין אֹהָלִים</b>. כדין שאר כלי חרס (לעיל ה"ג).
<b>וְכֵן בֵּאַרְנוּ וכו'</b>. לעיל יב,ג.
<h3> ט</h3>
<b>תַּנּוּר יָשָׁן בְּתוֹךְ הֶחָדָשׁ</b>. והם מונחים באוהל המת.
<b>וְאִם לָאו הַכֹּל טָהוֹר</b>. כיוון שהכיסוי נסמך היטב על גבי התנור החדש, הרי שתנור זה נחשב כאוהל מכוסה המציל על כל מה שבתוכו.
<h3> י</h3>
<b>וְהִיא עוֹדֶפֶת עַל פִּי הַתַּנּוּר</b>. מונחת על התנור ובולטת מכל צדדיו.
<b>וּמֻקֶּפֶת צָמִיד פָּתִיל</b>. שהסרידה והתנור מחוברים זה לזה בצמיד פתיל.
<b>טֻמְאָה תַּחְתֶּיהָ אוֹ עַל גַּבָּהּ</b>. מונחת תחת החלק העודף של הסרידה או על גביו.
<b>שֶׁהַכֹּל טָמֵא</b>. מכיוון שהסרידה מונחת על גבי תנור ישן היא מביאה את הטומאה לכל מה שתחתיה ומעליה ואינה חוצצת בפני הטומאה (ראה לעיל יב,ג).
<b>הֲרֵי כְּנֶגֶד אֲוִירוֹ שֶׁל תַּנּוּר טָהוֹר</b>. מכיוון שהצמיד פתיל מציל על מה שבתנור הרי הוא מציל על מה שכנגדו.
<b>הָיְתָה טֻמְאָה כְּנֶגֶד אֲוִירוֹ שֶׁל תַּנּוּר</b>. מונחת על הסרידה כנגד חלל התנור (וראה ערוה"ש מו,כד שמדובר שהסרידה כפויה על פיה ולפיכך מצלת, כדלקמן הי"א).
<h3> יא</h3>
<b>קְדֵרָה שֶׁכְּפָאָהּ עַל פִּי הֶחָבִית</b>. הפך את הקדרה כך שפיה כלפי מטה, וכיסה את פתח החבית באמצעותה. ומדובר שהחבית והקדרה הם כלי חרס ומונחים באוהל המת.
<b>מַצֶּלֶת עַל כָּל מַה שֶּׁבְּתוֹכָהּ</b>. המונח בתוך החבית.
<b>וְעַל מַה שֶּׁבֵּינָהּ וּבֵין שִׂפְתוֹת הֶחָבִית</b>. על מה שמונח בין דופן הקדרה הפנימית לבין שפת החבית החיצונית.
<b>הוֹשִׁיבָהּ עַל פִּי הֶחָבִית כְּדַרְכָּהּ וּמֵרַח</b>. הדביק את תחתית הקדרה לפי החבית בצמיד פתיל.
<b>כְּמוֹ שֶׁבֵּאַרְנוּ</b>. לעיל ה"א.
<h2>פרק כב</h2>
<h3> א</h3>
<b>שׁוּלֵי הַמְּחָצִין</b>. תחתיהם של כלי חרס גדולים שיש להם בית קיבול קטן המשמש לאחיזה (פה"מ כלים ב,ב).
<b>וְשׁוּלֵי קַרְקְרוֹת כֵּלִים</b>. קצוות הכלים שקרקעיתם מחודדת. (שם).
<b>וְדָפְנוֹתֵיהֶן מֵאֲחוֹרֵיהֶן</b>. דפנות הכלים שיש להם שקע בצדם האחורי.
<b>קִרְסְמָן וְשָׁפָן</b>. החליק ושייף אותם.
<h3> ב</h3>
<b>וְאִם הִשְׁקִיעַ בּוֹ אֶת הַכֵּלִים מַצִּיל</b>. כאשר הוא מוקף צמיד פתיל (כס"מ).
<h3> ג</h3>
<b>עַד שֶׁיִּנָּקֵב בְּמוֹצִיא רִמּוֹן וּבַגָּדוֹל עַד שֶׁיִּפָּחֵת רֻבּוֹ</b>. שמשיעור זה ואילך אין הכלי מציל יותר אפילו כאשר סתם את הנקב (פה"מ כלים ט,ח).
<b>בְּמוֹצִיא רִמּוֹן</b>. שיהיה בו נקב בגודל שיכול לצאת דרכו רימון מן הכלי (לשיעור זה ראה הלכות כלים ו,ב).
<b>אַף עַל פִּי שֶׁאֵינוֹ חָשׁוּב כְּלִי לְעִנְיַן טֻמְאָה</b>. ששיעור הנקב בכלי חרס לעניין טומאה הוא לכל היותר מוציא זיתים (ראה שם יט,ב).
<b>וְכַמָּה יִהְיֶה בַּנֶּקֶב וכו'</b>. ראה גם הלכות כלים יד,ט, יט,א.
<b>שִׁעוּרוֹ בְּמוֹצִיא זֵיתִים</b>. נקב שיכול לצאת דרכו זית
<b>שִׁעוּרוֹ בְּכוֹנֵס מַשְׁקֶה</b>. שאם יונח הכלי בתוך משקה, הוא יחדור לכלי דרך נקב זה.
<h3> ד</h3>
<b>סְרִידָה</b>. כיסוי התנור.
<b>מְלֹא פִּי מַרְדֵּעַ</b>. בגודל השווה לעוביו של מלמד הבקר שמשמש להנהגת הבהמה (ואולי גם שימש לצורך חתיית האש בתנור ולכן שיערו בו, תפא"י כלים ט,ז).
<b>הָיָה הַסֶּדֶק עָגֹל וכו'</b>. אם הסדק עשוי בצורה שאין המרדע יכול להיכנס בו, אף על פי ששיעור ההיקף של הסדק שווה לזה של המרדע, אין התנור טמא כל עוד אין המרדע יכול להיכנס בו בפועל (והמפרשים התקשו בהבנת המציאות המדוברת כאן שכן צורתו של המרדע היא עגולה, והסבירו באופנים שונים).
<h3> ה</h3>
<b>בְּעֵינוֹ שֶׁל תַּנּוּר הַטּוּחָה</b>. בפתח הצדדי שלו שדרכו מבעירים את העצים שהוא סתום בטיט.
<b>מְלֹא כּוּשׁ נִכְנָס וְיוֹצֵא כְּשֶׁהוּא דּוֹלֵק</b>. שאפשר להכניס ולהוציא בנקב קיסם ברווח שאם הוא דולק לא יכבה בשל כך.
<h3> ו</h3>
<b>מִיצָה שְׁנִיָּה שֶׁל שִׁיפוֹן</b>. הפרק השני בגבעול השיפון, שהוא דק יותר מהפרק הראשון הסמוך לקרקע (פה"מ כלים ט,ח).
<b>וַחֲצָבִים</b>. כדים.
<b>קָנֶה</b>. צמח הקנה המצוי.
<b>בִּזְמַן שֶׁנַּעֲשׂוּ לְיַיִן</b>. שחביות וחצבים של יין דרכם להיות נקובים לצורך יציאת האוויר, ולפיכך צריך שהחור יהיה גדול מספיק לתועלת זו.
<b>אֲבָל אִם נַעֲשׂוּ בִּידֵי אָדָם אֲפִלּוּ כָּל שֶׁהֵן טְמֵאִים</b>. מכיוון שהנקב נעשה במכוון על ידי האדם, נחשב אף בשיעור קטן יותר.
<h3> ז</h3>
<b>וּמְנִיקִית</b>. צינורית כפופה העוברת דרך נקב שבדופן החבית ועשויה למצוץ ממנה (פה"מ כלים ט,ב, וראה הלכות מאכלות אסורות יב,יא).
<b>הֶחָבִית וְהַמַּשְׁקִין טְהוֹרִים</b>. שאף על פי שיש בחבית נקב, הרי המניקית סותמת אותו.
<b>וְאַף עַל פִּי שֶׁהִיא עֲקֻמָּה אֵין הֶעָקֹם כְּסָתוּם</b>. אף על פי שהמניקית עקומה כך שהקצה שבתוך החבית אינו פתוח לאוהל המת, אין היא נחשבת ככלי סתום בשל כך, הואיל והקצה השני שלה פתוח לאוהל המת מכל מקום.
<h3> ח</h3>
<b>אָגַף חֲצִי הַנֶּקֶב וְסָתַם חֶצְיוֹ</b>. מרח טיט בחצי מהנקב, ואת החצי השני סתם בשמרים וכדומה.
<b>בִּזְמוֹרָה</b>. קיסם.
<b>בְּמַסְמְרִים שֶׁל עֵץ</b>. שאינם מקבלים טומאה.
<b>אוֹ שֶׁלִּפֵּף עֲלֵיהֶן שֻׁגְמִין</b>. כרך אותם בקליפות של שעם (פה"מ כלים י,ו).
<b>וּבְגִפְסִיס</b>. גבס.
<b>בְּבַעַץ</b>. בדיל (מין מתכת).
<b>פָּתִיל וְאֵינוֹ צָמִיד</b>. כיסוי שאינו צמוד היטב.
<b>בִּדְבֵלָה שְׁמֵנָה שֶׁלֹּא הֻכְשְׁרָה</b>. תאנה שלא הוכשרה על ידי משקה לקבל טומאה (ראה הלכות טומאת אוכלין א,א-ב).
<b>בְּמֵי פֵּרוֹת</b>. שהם אינם מכשירים לקבל טומאה (שם ה"ג)
<b>שֶׁדָּבָר טָמֵא אֵינוֹ חוֹצֵץ</b>. ראה גם לעיל יג,ד.
<h3> ט</h3>
<b>שֶׁנִּתְחַלְחֲלָה</b>. נתרופפה ממקומה מעט.
<b>שֶׁנְּתָנָן עַל פִּי הֶחָבִית</b>. שסתם את פי החבית בכדור או פקעת העשויים מחומר הנקרא גומא.
<b>לֹא הִצִּיל עַד שֶׁיְּמָרֵחַ עַל כָּל הַכַּדּוּר וְעַל כָּל הַפְּקַעַת מִלְּמַטָּן לְמַעְלָן</b>. כיוון שהכדור והפקעת אינם אטומים לחלוטין, אין החבית מצילה כל עוד לא מרחו אותם לכל שטחם באחד מן החומרים המקיפים.
<b>הָיְתָה שֶׁל נְיָר אוֹ שֶׁל עוֹר</b>. שהם חומרים אטומים.
<b>בִּמְשִׁיחָה</b>. חוט.
<b>אִם מֵרַח מִן הַצְּדָדִין הִצִּיל</b>. ואין צריך למרח על גביהם.
<h3> י</h3>
<b>חֵמֶת שֶׁל עוֹר הַדָּג</b>. שאינה מקבלת טומאה ומצילה באוהל המת (לעיל כא,ב).
<b>שֶׁהִלְבִּישׁ בָּהֶן אֶת הֶחָבִית וּצְרָרָהּ מִלְּמַטָּה</b>. שעטף את החבית בחמת או בנייר, וקשר מלמטה.
<h3> יא</h3>
<b>חָבִית זְפוּתָה</b>. שציפו אותה בזפת מבפנים.
<b>שֶׁנִּתְקַלֵּף הַחֶרֶשׂ מִלְּמַעְלָה</b>. החרס התקלף בחלק העליון של החבית, כך שנותרה רק שכבת הזפת.
<b>וּדְחָקוֹ עַד שֶׁדָּבַק בַּזֶּפֶת</b>. הצמיד את הכיסוי לזפת עד שנדבק בה.
<b>קַרְקַע הֶחָבִית</b>. החלק התחתון של החבית שלא נתקלף.
<b>וְכֵן בִּכְלֵי הַמֻּרְיָס וְכַיּוֹצֵא בָּהֶם מִדְּבָרִים הַמִּתְמָרְחִין</b>. כלים ששמים בהם ציר או מאכלים שומניים אחרים המתדבקים בדפנות הכלי.
<b>שֶׁהָיָה הַמִּתְמָרֵחַ בֵּין הַכִּסּוּי וּבֵין הַכְּלִי כְּמוֹ זֵר</b>. שהשומן גלש אל מעל הדפנות והקיף את ראשן, ועל ידי כך הוא מדביק את הכיסוי אליהן.
<h2>פרק כג</h2>
<h3> א</h3>
<b>כָּל הַכֵּלִים הַמַּצִּילִין בְּצָמִיד פָּתִיל</b>. כלי חרס, וכן הכלים שאין מקבלים טומאה (ראה לעיל כא,א).
<b>וּכְלֵי שֶׁטֶף</b>. כלים שיש להם טהרה במקווה (למעט כלי חרס).
<b>כִּשְׁאָר כֵּלִים הַמַּצִּילִין</b>. ששאר הכלים שאינם מקבלים טומאה שמצילים בצמיד פתיל, מצילים גם על כלי השטף והבגדים שבתוכם.
<b>וּכְלִי חֶרֶשׂ מְקַבֵּל טֻמְאָה</b>. כאשר הוא פתוח.
<b>וּכְלִי טָמֵא אֵינוֹ חוֹצֵץ</b>. ואם הקיפו אותו בצמיד פתיל אינו מציל.
<b>וְכָל כְּלֵי עַמֵּי הָאָרֶץ בְּחֶזְקַת טֻמְאָה</b>. לפי שאין הם בקיאים וזהירים בדיני טומאה וטהרה.
<b>כְּמוֹ שֶׁיִּתְבָּאֵר</b>. הלכות מטמאי משכב ומושב י,א.
<b>שֶׁל עַם הָאָרֶץ לֹא יַצִּיל עַל הַכֹּל</b>. הואיל וכליו בחזקת טומאה.
<b>חָבֵר</b>. אדם הנזהר בטומאות וטהרות.
<b>טְמֵאִים הֵם עַל גַּב עַם הָאָרֶץ</b>. נחשבים טמאים הואיל והם בחזקתו.
<b>וּמַעֲרִיב שִׁמְשָׁן</b>. ממתין עד שיגיע הערב לאחר טבילתם ויטהרו.
<b>וְיִשְׁתַּמֵּשׁ בּוֹ בִּטְהָרוֹת וְיָבֹא לִידֵי תַּקָּלָה</b>. שהרי הוא צריך הזאת מי חטאת בשלישי ובשביעי ואין הוא נטהר על ידי טבילה והערב שמש.
<b>וּמִפְּנֵי זֶה גָּזְרוּ וכו'</b>. וכעת אין חשש לתקלה, שאין עם הארץ מדמה שכלי שטף ניצל בצמיד פתיל על ידי כלי חרס, ולפיכך אם אומר שהכלי טהור מטומאת מת הוא נאמן (ראה הלכות מטמאי משכב ומושב יא,יב שעם הארץ נאמן על טומאת מת).
<h3> ב</h3>
<b>וַאֲפִלּוּ עֲשָׂיָהּ גּוֹלֵל לַקֶּבֶר</b>. שאף על פי שהנוגע בה טמא טומאת שבעה, היא עצמה ומה שבתוכה טהורים (לעיל ו,ד).
<h3> ג</h3>
<b></b>. סדר ההלכות ב-ג בדפוסים, הפוך מסדרן בכתבי היד.
<b>שֶׁמִּשְׁתַּמְּשִׁין בָּהֶן בְּאֵפֶר הַפָּרָה</b>. לקדש את מי החטאת ולהזותם.
<b>אוֹ בְּקָדָשִׁים</b>. כגון לתת בהם נסכים וכדומה.
<b>עַמֵּי הָאָרֶץ נֶאֱמָנִין עַל טָהֳרָתָן</b>. ראה גם הלכות פרה יג,יב, הלכות מטמאי משכב ומושב יא,א.
<h3> ד</h3>
<b>אֲרֻבָּה</b>. פתח בתקרה.
<b>וּקְדֵרָה</b>. העשויה מחרס.
<b>וּנְקוּבָה בְּכוֹנֵס מַשְׁקֶה</b>. וקדרה היא כלי העשוי גם למשקה, ולפיכך בנקב בשיעור זה אינה מצילה מדין צמיד פתיל (לעיל כב,ג).
<b>וְהָעֲלִיָּה טְהוֹרָה</b>. שהקדרה הנקובה אמנם לא מצילה מדין צמיד פתיל, אך כעת היא מצילה מדין חציצה באוהל המת (ראה תוי"ט כלים ט,ח; ואף על פי שהקדרה נטמאה ואין כלי טמא חוצץ, כיוון שלא הייתה טמאה מלפני כן הרי שלעניין העלייה היא נחשבת עדיין טהורה וחוצצת כדין כלי חרס שאינו מקבל טומאה מגבו).
<b>הָיְתָה שְׁלֵמָה... כְּאִלּוּ הוּא תַּחַת צָמִיד פָּתִיל בִּכְלִי חֶרֶשׂ</b>. מכיוון שהקדרה שלמה הרי שהיא מצילה מדין צמיד פתיל (ולא מדין חציצה באוהל), ולפיכך היא מצילה רק על דברים שמציל עליהם כלי חרס בצמיד פתיל.
<b>מִפְּנֵי שֶׁהוּא דָּבָר הַמָּצוּי</b>. שדרכו של אדם להיות בעלייה.
<b>בַּעֲרֵבָה</b>. קערה גדולה.
<b>פֵּרְשָׁה וְחָזְרָה וְנָגְעָה בּוֹ טִמְּאַתּוּ</b>. שכעת הבצק נטמא במגע טמא מת.
<b>כְּמוֹ שֶׁבֵּאַרְנוּ</b>. לעיל כא,א.
<b>וּלְפִיכָךְ אֵין מַגַּע עַם הָאָרֶץ מְטַמְּאָן</b>. ואין חשש לתקלה שנזכרה לעיל ה"א.
<b>וּמִקְצָתוֹ מְרֻדָּד עַל הָאֲרֻבָּה</b>. ששיפולי האוהל פרושים על פתח הארובה.
<b>וְאַף עַל פִּי שֶׁאֵין גַּגּוֹ עַל הָאֲרֻבָּה</b>. שגג האוהל אינו מכוון כנגד פתח הארובה כך שאין שיעור פותח טפח בין הפתח לבין יריעת האוהל.
<h2>פרק כד</h2>
<h3> א</h3>
<b>בַּיִת שֶׁחִלְּקוֹ בְּקַנְקַנִּים טְהוֹרוֹת</b>. בנה בתוכו מחיצה מקנקנים טהורים העשויים חרס.
<b>מִן הָאָרֶץ עַד הַקּוֹרוֹת</b>. מהרצפה ועד התקרה.
<b>אִם הָיָה פִּי הַקַּנְקַנִּים כְּלַפֵּי הַטָּהֳרָה הֲרֵי אֵלּוּ מַצִּילוֹת</b>. שכלי חרס אינו מקבל טומאה מגבו (וכדלעיל טו,ד, טז,ה).
<b>טָחַן בַּטִּיט בֵּין מִבִּפְנִים בֵּין מִבַּחוּץ</b>. טח עליהם טיט (במקרה שפי הקנקנים כלפי הטומאה) כנגד פיהם או כנגד שוליהם.
<b>אִם יָכוֹל הַטִּיט לַעֲמֹד בִּפְנֵי עַצְמוֹ מַצִּיל</b>. ראה גם לעיל טו,ב.
<b>וְאִם לָאו אֵינוֹ מַצִּיל</b>. שכאשר אין הטיט עומד בפני עצמו נמצא שהקנקנים הם עיקר המחיצה והם אינם חוצצים בפני הטומאה כשפניהם כלפיה.
<b>וַהֲרֵי הַכֹּל אֹהֶל אֶחָד</b>. כל הבית נחשב כאוהל אחד כאילו אין בו מחיצה.
<h3> ב</h3>
<b>אוֹ בִּירִיעוֹת</b>. החוצצות בפני הטומאה (ראה לעיל יג,ג).
<b>אִם חִלְּקוֹ מִן הַצְּדָדִין אוֹ מִכְּלַפֵּי הַקּוֹרוֹת</b>. אם המחיצה בנויה בסמוך לקיר או לתקרה.
<b>כֵּלִים שֶׁבֵּין הַמְּחִצָּה... טְהוֹרִין</b>. שהמחיצה מצילה על הטהורים שלא ייטמאו.
<b>כָּעִנְיָן שֶׁבֵּאַרְנוּ בְּאֹהֶל שֶׁבְּתוֹךְ הַבַּיִת</b>. לעיל כ,א.
<b>בְּתוֹךְ עֹבִי הַמְּחִצָּה עַצְמָהּ</b>. כגון שיש חור קטן במחיצה והכלים מונחים בו (חזו"א אהלות יג,ד).
<b>אִם הָיָה מְקוֹם הַכֵּלִים טֶפַח עַל טֶפַח טְמֵאִים וכו'</b>. כדין חלון שבין בית לבית שהטומאה עוברת בו רק כאשר יש בו פותח טפח (לעיל יד,א).
<b>וּכְבָר בֵּאַרְנוּ</b>. לעיל כ,ו.
<h3> ג</h3>
<b>כָּל הַכֵּלִים שֶׁכְּנֶגֶד יְצִיאַת הַטֻּמְאָה בְּמִלּוּאוֹ שֶׁל פֶּתַח טְמֵאִים</b>. שהטומאה שבתוך התבן יוצאת מהבית דרך הפתח כך שכל הכלים הנמצאים שם נטמאים.
<b>אִם יֵשׁ בִּמְקוֹמָן טֶפַח עַל טֶפַח עַל רוּם טֶפַח טְהוֹרִין וְאִם לָאו טְמֵאִין</b>. מכיוון שאין בין התבן לקורות פותח טפח נמצא שאין אוהל הבית מאהיל על הכלים שבתוך התבן, ולפיכך הם טהורים כאשר יש במקומם חלל טפח על טפח המחשיבם כמקום לעצמו. אך כאשר אין במקומם חלל טפח, טמאים אף שאין אוהל על גביהם, בדומה לכלים הנמצאים בכותל שגג הבית סמוך עליו (ראה לקמן ה"ה בביאור).
<b>וְאִם יֵשׁ בֵּין תֶּבֶן לַקּוֹרוֹת פּוֹתֵחַ טֶפַח בֵּין כָּךְ וּבֵין כָּךְ טְמֵאִים</b>. שמכיוון שיש פותח טפח בין התבן לתקרה נמצא שאוהל הבית מאהיל על הכלים שבתוך התבן, ואין התבן חוצץ.
<h3> ד</h3>
<b>בַּיִת הַקָּרוֹב לַטֻּמְאָה טָמֵא</b>. וכל מה שבתוכו נטמא בטומאת אוהל.
<b>מַעֲזִיבָה</b>. שכבת הטיט והאבנים שעל גבי תקרת העץ (וראה לקמן ה"ח).
<b>הָיְתָה הַמַּעֲזִיבָה לָאֲוִיר</b>. שאין על הבית עלייה.
<b>אֲפִלּוּ כְּנֶגֶד הַטֻּמְאָה טָהוֹר שֶׁהֲרֵי פָּשְׁטָה הַטֻּמְאָה בְּכָל הַבַּיִת</b>. שהטומאה נחשבת כאילו היא בתוך הבית כך שהוא חוצץ בפניה.
<b>שֶׁהֲרֵי אִי אֶפְשָׁר לְצַמְצֵם</b>. מכיוון שאי אפשר לדייק במכוון את נקודת האמצע, יש להניח שהטומאה קרובה יותר לאחד מן הצדדים ולפיכך לא ניתן לטהר אף אחד מהם בוודאות.
<h3> ה</h3>
<b>כֹּתֶל שֶׁהוּא לָאֲוִיר</b>. שאין עליו גג.
<b>וְאֵינוֹ מֻרְכָּב עַל הַכֹּתֶל</b>. שבמקרה שהגג מורכב על הכותל הרי שהכותל כולו נידון כחלק מן הבית (כדלעיל ז,ז).
<b>מֶחֱצָה לְמֶחֱצָה הַבַּיִת טָמֵא וְהָעוֹמֵד מִלְּמַעְלָן טָהוֹר שֶׁהֲרֵי פָּשְׁטָה טֻמְאָה בַּבַּיִת</b>. ואף על פי שבמקרים הקודמים במחצה למחצה הכול טמא, כאן לא ניתן לומר זאת הואיל והטומאה המתפשטת הצדה אל עבר הבית אינה יכולה גם לבקוע כלפי מעלה באותה שעה (ראה ח"ד אהלות ז,ח, מים טהורים אהלות ו,ד חרד"נ ב).
<b>אֲפִלּוּ מֵחֶצְיוֹ וְלִפְנִים הַבַּיִת טָהוֹר</b>. הואיל והכותל גלוי לאוויר.
<h3> ו</h3>
<b>בַּיִת הַמְשַׁמֵּשׁ אֶת הַכֹּתֶל</b>. בית תת קרקעי או חצוב בסלע שחפירתו היא שיצרה את הכותל.
<b>כִּקְלִפַּת הַשּׁוּם</b>. עובי כלשהו.
<b>הִנֵּה לָמַדְתָּ שֶׁכֹּתֶל בִּנְיָן נִדּוֹן מֶחֱצָה לְמֶחֱצָה וְכֹתֶל הַסֶּלַע... נִדּוֹן כִּקְלִפַּת הַשּׁוּם</b>. ובטעם הדבר נראה לומר שכותל כזה שנוצר על ידי החפירה מצדדיו, אינו נחשב ככותל אלא כקרקע עולם החוצצת בפני הטומאה (ראה תפא"י אהלות ו,ו).
<h3> ז</h3>
<b>שֶׁחֲצִי עָבְיוֹ בִּנְיָן וְחֶצְיוֹ סֶלַע</b>. כגון שהיה הסלע דק ובנה אצלו בניין.
<b>נִדּוֹן מֶחֱצָה לְמֶחֱצָה</b>. ככותל המשמש את הבית.
<h3> ח</h3>
<b>בֵּין קוֹרוֹת הַבַּיִת</b>. בין קורות העץ של התקרה המונחות מתחת לשכבת המעזיבה.
<b>וְרוֹאִין אֶת הַטֻּמְאָה כְּאִלּוּ הִיא רְצוּצָה בָּאָרֶץ וּמְטַמְּאָהּ כְּנֶגְדָּהּ בִּלְבַד</b>. מכיוון שדרך שכבת הקורות להיות אטומה כקרקע, הטומאה שבתוכה נחשבת כרצוצה. וזאת בניגוד לשכבת המעזיבה שאף שנמצאת מעל לקורות מכיוון שאינה אטומה כל כך נחשבת חלק מהבניין ונידונת מחצה למחצה (לעיל ה"ד; כס"מ וראה פה"מ אהלות ו,ה).
<b>וְאִם יֵשׁ בִּמְקוֹמָהּ טֶפַח עַל טֶפַח הַכֹּל טָמֵא</b>. שכאשר יש חלל טפח במקום הטומאה הוא נחשב כקבר סתום המטמא מכל סביביו (לעיל ז,ד) ולפיכך הכול טמא (הבית, וכן העלייה שעל גביו אם יש שם).
<b>וְכֵן אִם הָיְתָה נִִרְאָה בְּתוֹךְ הַבַּיִת</b>. שהתקרה שמתחת לטומאה שקופה (פה"מ אהלות ו,ה), או שאין תחתיה כקליפת השום (ר"ש ורא"ש שם, כס"מ).
<b>שְׁנֵי פְּתָחִים זֶה עַל גַּבֵּי זֶה</b>. כגון פתח של בית ופתח של עלייה.
<b>אִם נִרְאֵית שֶׁהִיא לְתוֹךְ אֶחָד מֵהֶן</b>. שהיא נמצאת במקום הנראה שייך יותר לאחד מן הפתחים אף על פי שבפועל היא קרובה יותר לשני.
<b>וְאִם לָאו נִדּוֹנִין מֶחֱצָה לְמֶחֱצָה</b>. הולכים אחר מיקום הטומאה, שאם הוא בחצי הקרוב יותר לאחד מהן הוא טמא וחברו טהור.
<h2>פרק כה</h2>
<h3> א</h3>
<b>עַמּוּד שֶׁהוּא עוֹמֵד בְּתוֹךְ הַבַּיִת וְטֻמְאָה רְצוּצָה תַּחְתָּיו</b>. הטומאה טמונה תחת הרצפה כנגד העמוד.
<b>וְאֵינוֹ מְטַמֵּא אֶלָּא כְּנֶגֶד הַטֻּמְאָה בִּלְבַד</b>. ושאר הבית טהור מכיוון שאין הטומאה בתוכו.
<b>פֶּרַח</b>. עיטור בניין כצורת פרח הבולט בראשו של העמוד.
<h3> ב</h3>
<b>הֲרֵי הוּא</b>. העמוד כולו.
<b>כְּקֶבֶר סָתוּם וּמְטַמֵּא מִכָּל סְבִיבָיו</b>. שכל גובה הבניין הבנוי על גבי חלל טפח נחשב כקבר (לעיל ז,ד).
<b>וְהַבַּיִת כֻּלּוֹ טָמֵא שֶׁהֲרֵי הֶאֱהִיל עַל הַקֶּבֶר</b>. אף על פי שאינו מאהיל על הטומאה עצמה.
<h3> ג</h3>
<b>כָּל הָעֲלִיּוֹת הַבְּנוּיוֹת עַל כֹּתֶל זֶה וכו'</b>. שהכותל גבוה והוא משמש את כל העליות הבנויות אחת על גבי השנייה.
<b>מִפְּנֵי שֶׁהֵן זוֹ עַל גַּבֵּי זוֹ</b>. ותקרת העלייה התחתונה חוצצת בפני הטומאה.
<h3> ד</h3>
<b>פַּרְדָּסֵק</b>. כוך שבתוך הקיר.
<b>וְיֵשׁ עָלָיו דְּלָתוֹת סְגוּרוֹת הַבַּיִת טָהוֹר</b>. שהפרדסיק חוצץ בפני הטומאה. ויש שמגיהים כאן על פי התוספתא (אהלות ז,יד) שהבית טמא מפני שדרך הטומאה לצאת (כס"מ).
<b>הָיְתָה הַטֻּמְאָה רְצוּצָה בְּקַרְקָעוֹ אוֹ בִּכְתָלָיו אוֹ בְּגַגּוֹ</b>. של הפרדסיק, כך שלמעשה הטומאה נמצאת בכותל הבית.
<b>רוֹאִין אֶת הַחוֹר כֻּלּוֹ כְּאִלּוּ הוּא אָטוּם</b>. וכעת הוא ככותל רגיל הנידון מחצה על מחצה (ראה לעיל כד,ד-ה).
<h3> ה</h3>
<b>הָיְתָה טֻמְאָה רְצוּצָה בְּתוֹךְ הַבִּנְיָן</b>. בכותל שבו נמצאים הפרדסקים.
<h3> ו</h3>
<b>בְּאַסְקֻפַּת הַבַּיִת מִבַּחוּץ</b>. בצדה החיצוני של המדרגה שבפתח הבית. וכגון שהאסקופה איננה תחת משקוף הבית (רא"ש אהלות יב,ח).
<b>יִדּוֹן מֶחֱצָה לְמֶחֱצָה</b>. כדין טומאה הרצוצה תחת אחד מכותלי הבית (ראה לעיל כד,ה).
<b>הָיָה מֻדְבָּק לַמַּשְׁקוֹף</b>. בצדו החיצוני. והבית טמא מכיוון שגוזרים צדו משום תחתיתו (תפא"י שם, וראה לעיל א,יא).
<h3> ז</h3>
<b>וּמֵת בְּתוֹךְ שְׁלֹשָׁה יָמִים</b>. משעת האכילה, שבשיעור זה הטומאה שבמעיו עדיין מטמאת (ראה לעיל כ,ד).
<b>רוֹאִין חֲלַל הַטֻּמְאָה מִגּוּפוֹ וכו'</b>. משערים את המקום שבו הטומאה נמצאת בחלל הכלב, ואם מקום זה נמצא תחת המשקוף, הבית טמא (ראה פה"מ אהלות יא,ז).
<h3> ח</h3>
<b>אִם נַעֲשָׂה רֹאשׁ הַנֵּפֶל כְּפִיקָה שֶׁל שְׁתִי</b>. שהעובר הספיק לגדול טרם מותו עד שלב שראשו הגיע לגודל של פקעת חוטי השתי (שהם דקים יותר מחוטי הערב והפקעת שלהם קטנה).
<b>כֵּיוָן שֶׁנִּפְתַּח הָרֶחֶם עַד שֶׁנִּרְאֵית הָרֹאשׁ נִטְמָא הַבַּיִת מִפְּנֵי הָעֻבָּר</b>. שפתיחה כזו מוציאה אותו מגדר בלוע שאינו מטמא (ראה לעיל כ,ב). אך כל עוד לא עיגל העובר ראש כפיקה, מכיוון שראשו קטן והוא יכול לצאת מן הרחם מבלי לפתוח אותו, אין כאן פתיחה שמוציאה אותו מגדר בלוע (סד"ט אהלות קיז,ב; והשווה הלכות בכורות ד,יג).
<h3> ט</h3>
<b>מְקַשָּׁה לֵילֵד</b>. שיש לה חבלי לידה.
<b>שֶׁאִלּוּ נִפְתַּח רַחְמָהּ שָׁם לֹא הָיְתָה יְכוֹלָה לְהַלֵּךְ עַל רַגְלֶיהָ</b>. וכיוון שהלכה ברגליה מבית לבית אין לחשוש שראש הנפל כבר יצא בבית הראשון.
<b>נִטֶּלֶת בָּאֲגַפַּיִם</b>. שנושאים אותה בזרועותיה.
<h3> י</h3>
<b>חֲזָקָה הִיא שֶׁאֵין שִׁלְיָה בְּלֹא וָלָד</b>. ראה גם הלכות איסורי ביאה י,יד, הלכות בכורות ד,י.
<h3> יא</h3>
<b>שֶׁהֲרֵי לֹא נָגַע בּוֹ מִשֶּׁיֵּצֵא לַאֲוִיר הָעוֹלָם</b>. שכאשר המת יוצא ראשון אין החי יוצא בעקבותיו אלא מעמיד את עצמו בפנים, וכל עוד הוא נשאר ברחם אין הנגיעה מטמאת אותו (ראה לקמן הי"ב).
<b>וְאִם הַחַי יָצָא רִאשׁוֹן הֲרֵי הוּא טָמֵא</b>. שתינוק בן יומו מקבל טומאה (לעיל א,יד).
<b>שֶׁאֵין בּוֹ רוּחַ כְּדֵי לְהַעֲמִיד עַצְמוֹ</b>. ולפיכך הוא יוצא מיד עם פתיחת הרחם בעקבות התינוק החי ומטמא אותו.
<h3> יב</h3>
<b>כְּמוֹ שֶׁבֵּאַרְנוּ</b>. שהנפל מטמא כאדם גדול (לעיל ב,א).
<b>הֶחָיָה</b>. המילדת.
<b>מִשֶּׁיֵּצֵא לַפְּרוֹזְדּוֹד</b>. צוואר הרחם הנפתח בשעת הלידה (ראה הלכות איסורי ביאה ה,ג), והעובר המוציא ראשו מחוץ למקום זה נחשב כאילו יצא ומטמא מן התורה.
<b>אֵין מַגַּע בֵּית הַסְּתָרִים מַגָּע וכו'</b>. ראה לעיל א,ג, א,ח.
<b>וְהוֹאִיל וְהוּא בְּתוֹךְ הַמֵּעַיִם הַנּוֹגֵעַ בּוֹ טָהוֹר</b>. ראה הלכות שאר אבות הטומאות ב,ב.
