<h1>ביאור שטיינזלץ על משנה תורה, הלכות מקואות</h1>
<h2>פרק א</h2>
<h3> א</h3>
<b>הַנִּקְוִים</b>. המכונסים.
<h3> ב</h3>
<b>אַף עַל פִּי שֶׁהֵן מִפִּי הַשְּׁמוּעָה הֲרֵי נֶאֱמַר בַּמַּיִם יוּבָא... בִּנְיַן אָב לְכָל הַטְּמֵאִים שֶׁיָּבֹאוּ בַּמַּיִם</b>. הדינים הללו נאמרו במסורת חכמים בביאור המקראות, וניתן ללמדם גם בדרכי הדרשה שנמסרו לחכמים. וכאן למדים בבניין אב, שבכלי הנטמא משרץ מפורש בתורה שאינו נטהר עד שיובא במים, וממנו נלמד לכל הטמאים.
<h3> ג</h3>
<b>הַמַּפָּץ</b>. מחצלת הארוגה מחבלים או קנים וכדומה (הלכות כלים כג,א).
<b>אֲפִלּוּ חִבְּרוֹ בַּקַּרְקַע</b>. שנעשה כקרקע שאינה מקבלת טומאה, מכל מקום אין זה מוציאו מידי טומאה.
<b>וַאֲפִלּוּ קְבָעוֹ בְּמַסְמֵר</b>. קיבע אותו למבנה המחובר לקרקע, ובאופן זה נטהרים כלים אחרים (ראה שם כו,א).
<b>מִלְּאָהוּ סִיד</b>. על מנת לבטלו מתורת כלי.
<b>גְּבָסִים</b>. גבס.
<b>וּכְלֵי זְכוּכִית כִּכְלֵי חֶרֶשׂ</b>. מכיוון שעשייתם מן החול ככלי חרס (שם א,ה).
<h3> ד</h3>
<b>לְפִי שֶׁאֵינוֹ כְּלִי קִבּוּל אֵינוֹ מִכְּלַל כְּלֵי עֵץ הָאֲמוּרִים בַּתּוֹרָה</b>. שנאמר בתורה לגבי טומאת שרצים (ויקרא יא,לב) "מכל כלי עץ... או שק", ולמדו חכמים שרק כלי עץ שמקבל לתוכו דברים בדומה לשק, הרי הוא מקבל טומאה (הלכות כלים א,י).
<b>נִתְרַבָּה לְטֻמְאַת מִדְרָס בִּלְבַד</b>. נלמד מלשון הפסוק שגם מפץ בכלל טומאת מדרס (ראה שם כג,א), דהיינו שנטמא אם הוא נמצא מתחת לזב או זבה או נידה או יולדת (ראה הלכות מטמאי משכב ומושב א,א, ז,א).
<b>דִּין תּוֹרָה</b>. מן התורה נטמא רק במדרס, אבל מדברי חכמים נטמא בכל הטומאות (הלכות כלים שם).
<b>בְּפֵרוּשׁ</b>. במילים מפורשות בתורה.
<h3> ה</h3>
<b>בְּמַיִם חַיִּים</b>. מים נובעים (תרגום אונקלוס ויקרא טו,יג).
<h3> ו</h3>
<b>כָּל חַיָּבֵי טְבִילוֹת</b>. כגון זב, מצורע, בועל נידה וטמא מת (בבלי יומא ו,ב).
<b>טְבִילָתָן בַּיּוֹם</b>. זמן טבילתם ביום האחרון של ספירתם, ואינם צריכים להמתין עד הערב.
<b>חוּץ מִנִּדָּה וְיוֹלֶדֶת שֶׁטְּבִילָתָן בַּלַּיְלָה</b>. שצריכות להמתין עד תום ימי ספירתן, ולטבול בלילה שלאחר השלמת הספירה.
<b>כְּמוֹ שֶׁבֵּאַרְנוּ בְּעִנְיַן נִדָּה</b>. הלכות איסורי ביאה ד,ו.
<b>וּבַעַל קֶרִי טוֹבֵל וְהוֹלֵךְ כָּל הַיּוֹם כֻּלּוֹ וכו'</b>. רשאי לטבול מיד כשנטמא, ואפילו אם נטמא בלילה אינו צריך להמתין לבוקר.
<b>שֶׁנֶּאֱמַר וְהָיָה לִפְנוֹת עֶרֶב יִרְחַץ בַּמָּיִם וכו'</b>. פסוק זה עוסק ביציאת בעל קרי מחוץ למחנה במדבר, והמשכו: "וכבא השמש יבא אל תוך המחנה". ומכאן שבעל קרי יכול לטבול במשך כל היממה עד הערב, וכאשר מגיע הלילה הוא נטהר.
<h3> ז</h3>
<b>וַהֲרֵי הוּא כְּגוּפוֹ דִּין תּוֹרָה</b>. דין השער כדין הגוף שאם נשארה שערה אחת מחוץ למים, לא עלתה לו טבילה כלל.
<b>שֶׁהַמַּיִם בָּאִין בָּהֶן</b>. נכנסים מתחת לבגדים או חודרים לתוכם.
<h3> ח</h3>
<b>לְהָקֵר</b>. להתקרר.
<b>אֲבָל לִתְרוּמָה וְקָדָשִׁים אֵינָהּ טְהוֹרָה עַד שֶׁתִּטְבֹּל בְּכַוָּנָה</b>. שתתכוון לשם טהרה לתרומה או לקדשים (ראה הלכות שאר אבות הטומאות יג,ב).
<h3> ט</h3>
<b>הַכּוֹפֵת</b>. מכופף ומקבץ זה על זה.
<b>אִם נִכְנְסוּ מַיִם דֶּרֶךְ כֻּלּוֹ</b>. בכל חלקי הגוף, שכיוון שכופף גופו צריך לוודא שהמים נכנסו לכל גופו (כס"מ).
<b>וְהָאוֹמֵר לַחֲבֵרוֹ כְּבֹשׁ יָדֶיךָ עָלַי בַּמִּקְוֶה הֲרֵי זֶה מְגֻנֶּה</b>. שאופנים אלו נראים כדרך שחוק ולא כדרך טבילה, ועוד שיכול להיות בהם חשש סכנה (ראה כס"מ ותס"ר מקוואות עמ' 28). ויש מפרשים שאופנים אלו הם דרך חומרה, ומוציא לעז על הטובלים שאינם נוהגים בדרך זו (ח"ד מקוואות ה,ד).
<h3> י</h3>
<b>בֵּית הַסְּתָרִים</b>. מקומות פנימיים בגוף, כמו תוך הפה או תוך האף (פה"מ מקוואות ח,ה).
<b>וּבֵית הַקְּמָטִים</b>. קיפולי הבשר (שם).
<b>מְדִיחָה קְמָטֶיהָ בַּמַּיִם</b>. להסיר דברים חוצצים.
<b>וְהָאִשָּׁה טוֹבֶלֶת כְּדֶרֶךְ גְּדִילָתָהּ</b>. בדרכה הרגילה.
<b>כְּאוֹרֶגֶת וְכִמְנִיקָה אֶת בְּנָהּ</b>. שבפעולות אלה היא פושטת את אבריה והמים נכנסים תחת בית השחי וכדומה (ראה הלכות טומאת צרעת ט,יב).
<h3> יא</h3>
<b>בַּנָּמֵל</b>. במקום שהספינות עוגנות.
<b>הִקִּיף לָהּ מַפָּץ</b>. מחצלת העומדת כמחיצה מכל צדדיה.
<b>שֶׁהִיא מְפַחֶדֶת וְלֹא תַּעֲלֶה לָהּ טְבִילָה</b>. חוששת ליפול, ושמא לא תטבול כהוגן (כס"מ).
<h3> יב</h3>
<b>חוֹפֶה</b>. מכסה.
<b>מַקְפִּיד עָלָיו</b>. שהדבר החוצץ מפריע לו.
<b>וְלֹא שָׂם אוֹתוֹ עַל לֵב בֵּין עָבַר בֵּין לֹא עָבַר</b>. אין הבדל מבחינתו אם עבר ממנו או נשאר עליו.
<b>טִפָּה כְּחַרְדָּל</b>. כגרגר חרדל.
<h2>פרק ב</h2>
<h3> א</h3>
<b>אֵלּוּ חוֹצְצִין בָּאָדָם</b>. דברים שדרכם להידבק לגוף, והאדם מקפיד עליהם ורוצה להסירם (ראה לעיל א,יב).
<b>לִפְלוּף שֶׁחוּץ לָעַיִן</b>. ליחה המצטברת בריסים ובצדי העיניים.
<b>וְגֶלֶד שֶׁעַל גַּבֵּי הַמַּכָּה</b>. ליחה שנקרשת סביב הפצע מבחוץ.
<b>וְסַם</b>. חומר מרפא.
<b>וְהָרְטִיָּה</b>. תחבושת המכילה משחה (פה"מ עירובין י,ג).
<b>וְגִלְדֵי צוֹאָה</b>. צואה שהתייבשה.
<b>וְהַמִּלְמוּלִין</b>. גרגרי לכלוך.
<b>וְטִיט הַיָּוֵן</b>. טיט הבורות שהוא עבה.
<b>וְטִיט הַיּוֹצְרִים</b>. טיט של יוצרי כלי חרס שהוא פחות עבה (פה"מ מקוואות ט,ב).
<h3> ב</h3>
<b>וּשְׂרַף הַתּוּת</b>. הפרשה נוזלית לבנה מעץ התות.
<b>וּשְׁאָר כָּל הַשְּׂרָפִים בֵּין לַחִים בֵּין יְבֵשִׁין חוֹצְצִין</b>. מפני שנחשבים כלכלוך של הפרי, ובני אדם מקפידים עליהם (כס"מ). או מפני שנדבקים יותר (ראה הערות הר"ש ליברמן לח"ד מקוואות ו,ט).
<b>שֶׁנִּסְרַךְ בַּבָּשָׂר</b>. נמשך אחריו ונדבק בו.
<b>הַמְדֻלְדָּלִין</b>. שנתלשו מהגוף אך לא נפרדו לגמרי.
<b>חוֹצְצִין</b>. מפני שנחשבים כתלושים מן הגוף, וממילא מקום חיבורם לגוף צריך להיות ראוי לביאת מים והאיבר המדולדל מונע אותו מכך (כס"מ, ושם הביא הסבר אחר שעל אף דלדולם נחשבים כחלק מן הגוף, ולכן אם יש עליהם חציצה הרי היא מעכבת).
<h3> ג</h3>
<b>חוֹצֵץ עַד שֶׁתָּדִיחַ תְּחִלָּה</b>. חוצץ אם לא רחצה את המקום.
<b>וְהָאָבָק</b>. הפרשות ולכלוך (ראה פה"מ מקוואות ט,ב).
<b>הוֹאִיל וְאֵינָהּ מַקְפֶּדֶת</b>. לא מפריע לה אם איננה נקייה באותו מקום (שם).
<h3> ד</h3>
<b>הָאֶגֶד</b>. תחבושת.
<b>וְהַקַּשְׂקַשִּׂין</b>. חתיכות עץ או מתכת לצורך קיבוע האבר השבור כדי שיתאחה.
<b>וְהַשֵּׁירִים</b>. צמידים.
<b>וְהַנְּזָמִים</b>. תכשיטי האוזן והאף (פה"מ כלים יא,ח).
<b>וְהַקַּטְלָיוֹת</b>. מחרוזות שעונדים על הצוואר (שם).
<b>רָפִין</b>. רפויים, שהמים נכנסים מתחתם.
<h3> ה</h3>
<b>חוּטֵי צֶמֶר וכו'</b>. ראה גם הלכות שבת יט,ו. [הערה: המילה נוי נכתבת ומנוקדת על ידי הרמב"ם בפה"מ: נוֹאִי.]
<b>מִפְּנֵי שֶׁהֵן מַבְדִּילִין בֵּין הַמַּיִם וּבֵין הַגּוּף</b>. והרי הם חוצצים (ונחשבים כדבר שהאישה מקפידה עליו, משום שנוהגת להסירם בשעת רחיצה וכדומה — רא"ש מקוואות סי' כה).
<b>אֲבָל חוּטֵי שֵׂעָר אֵינָן חוֹצְצִין</b>. חוטים העשויים משער (ראה גם שם ה"ט).
<h3> ו</h3>
<b>חוּטִין שֶׁבַּצַּוָּאר</b>. ראה גם הלכות שבת יט,י.
<b>אֲפִלּוּ שֶׁל פִּשְׁתָּן</b>. שטבעו להתהדק יותר מצמר (ראה משנה מקוואות ט,א).
<b>שֶׁאֵין אִשָּׁה חוֹנֶקֶת עַצְמָהּ בָּהֶן</b>. אלא משאירה אותם רפויים.
<b>חֲבָקִין שֶׁבַּצַּוָּאר כְּגוֹן קַטְלָיוֹת וַעֲנָקִים... שֶׁהָאִשָּׁה חוֹנֶקֶת עַצְמָהּ בָּהֶן</b>. רצועות שחובקות את הצוואר, והידוקן על הגוף אינו גורם נזק מפני שהן חלקות ורחבות (רש"י שבת נז,א).
<b>כְּדֵי שֶׁתֵּרָאֶה בַּעֲלַת בָּשָׂר</b>. שעל ידי ההידוק הבשר בולט מצדי הקטלא, והדבר נחשב לנוי לאישה שהיא בריאה ובעלת בשר.
<h3> ז</h3>
<b>שֵׂעָר שֶׁעַל הַלֵּב</b>. שער החזה.
<b>שֶׁנִּתְקַשֵּׁר וְנַעֲשָׂה קִלְקְלִין</b>. הסתבך ונדבק על ידי זיעה ולכלוך ונעשה כעין קליעה (פה"מ מקוואות ט,ב).
<h3> ח</h3>
<b>בִּזְמַן שֶׁהוּא נִרְאֶה חוֹצֵץ</b>. אם החץ בולט כלפי חוץ, הרי הוא חוצץ כמו כל דבר שעל הגוף.
<b>שֶׁאֵינוֹ נִרְאֶה</b>. ששקוע בתוך הגוף.
<b>וְאוֹכֵל בִּתְרוּמָתוֹ</b>. אם הוא כהן.
<b>לָעֶרֶב</b>. לאחר צאת הכוכבים (הלכות תרומות ז,ב).
<b>אַף עַל פִּי שֶׁהוּא חֵץ טָמֵא</b>. מכיוון שחץ בלוע אינו מטמא את האדם.
<b>נִטְמָא בְּמַגָּעָהּ</b>. האדם נטמא ממגעו בטבעת, שהטבעת לא נטהרה בטבילת האדם.
<b>שֶׁכְּבָר בֵּאַרְנוּ</b>. הלכות טומאת מת כ,א-ב.
<b>בְּסִדְקֵי רַגְלָיו</b>. בין אצבעות רגליו (ח"ד תוספתא מקוואות ח,ט).
<h3> ט</h3>
<b>אִסְפְּלָנִית מְלוּגְמָא וּרְטִיָּה</b>. מיני משחות ומרקחות הנמרחות על תחבושות וניתנות על פצעים.
<b>כְּמוֹ שֶׁבֵּאַרְנוּ</b>. לעיל א,י.
<b>וְרֹאשָׁן</b>. קצה השערות.
<b>וּנְקָבָן וְהוֹצִיאָן בְּרִיסֵי עֵינָיו מִלְּמַעְלָה</b>. ששערות מהריסים התחתונים עולות כלפי הריסים העליונים ומסתבכות בהם ועוברות דרכם כלפי חוץ (ערוה"ש יו"ד קצח,צ).
<h3> י</h3>
<b>בֶּעָפָר שֶׁעַל רַגְלָיו</b>. באבק שנדבק ברגליו.
<b>אֵינוֹ חוֹצֵץ</b>. מפני שהמים מסירים את האבק (ב"י יו"ד קצח,מה).
<h3> יא</h3>
<b>שֶׁרִפָּה יָדָיו עַד שֶׁבָּאוּ הַמַּיִם בָּהֶן</b>. אחז בצורה רפויה באופן שהמים נכנסים אל הדבר שאוחז בו.
<b>וְאִם הֵדִיחַ יָדָיו בַּמַּיִם</b>. לפני האחיזה.
<b>עָלְתָה לָהֶן טְבִילָה</b>. שהמים שעל ידיו מתחברים עם מי המקווה.
<h3> יב</h3>
<b>הַמַּפְשֶׁלֶת בְּנָהּ לַאֲחוֹרֶיהָ</b>. נושאת אותו על גבה.
<b>וְאַחַר שֶׁעָלְתָה נָפַל</b>. ולפיכך לא ידעה שהייתה חציצה.
<h3> יג</h3>
<b>שֶׁקָּפְצָה יָדָהּ</b>. הידקה את אצבעותיה בצורת אגרוף, באופן שהמים אינם נכנסים.
<b>שֶׁקָּרְצָה בְּשִׂפְתוֹתֶיהָ</b>. הדביקה אותן זו לזו בחזקה.
<b>טָהֲרָה מִטֻּמְאַת נִדָּה</b>. שהמעות אינן מהודקות בתוך הפה ואינן חוצצות. והרי היא טהורה מנידתה ומותרת לבעלה.
<b>וַהֲרֵי הִיא טְמֵאָה עַל גַּב רֻקָּהּ</b>. נטמאה מחמת נגיעתה ברוק של עצמה, כלומר ברוק שנמצא על המעות לפני הטבילה, שרוק זה לא נטהר בטבילה מפני שנחשב כתלוש ממנה (מפרשי המשנה מקוואות ח,ה).
<b>וְנִמְצֵאת רִאשׁוֹן לַטֻּמְאָה כְּמִי שֶׁנָּגַע בְּרֹק הַנִּדָּה</b>. שרוק הנידה הוא אב הטומאה (הלכות מטמאי משכב ומושב ו,ב), והאישה כעת ראשון לטומאה ומטמאת אוכלים ומשקים שנוגעת בהם.
<h3> יד</h3>
<b>וְאֵלּוּ שֶׁאֵין חוֹצְצִין בָּאָדָם</b>. מפני שבדרך כלל אינו מקפיד עליהם.
<b>קִלְקְלֵי הָרֹאשׁ וּבֵית הַשֶּׁחִי</b>. שער הראש ובית השחי שהסתבך ונדבק (השווה לעיל ה"ז).
<b>וּבֵית הַסְּתָרִים בָּאִישׁ</b>. קלקלי שער הערווה של איש (השווה לעיל ה"ג).
<b>וְלִפְלוּף שֶׁבָּעַיִן</b>. ליחה שמתהווה בתוך העין מחמת מחלה (פה"מ מקוואות ט,ג; והשווה לעיל ה"א).
<b>וְגֶלֶד שֶׁהֶעֱלָת הַמַּכָּה</b>. בתוך המכה (השווה לעיל ה"א).
<b>וְלִכְלוּכֵי צוֹאָה</b>. לחים (השווה לעיל ה"א).
<b>וְצִפֹּרֶן הַמְדֻלְדֶּלֶת</b>. שנתלשה באופן חלקי (השווה לעיל ה"ב).
<b>הַקָּטָן</b>. של ילד קטן.
<h3> טו</h3>
<b>קְשׁוּרִים כְּאַחַת קֶשֶׁר אֶחָד</b>. קשורות יחד סביב עצמן (ב"י יו"ד קצח,ה).
<b>מִפְּנֵי שֶׁהַמַּיִם בָּאִין בָּהֶן</b>. שקשר כזה מטבעו אינו מהודק כל כך.
<b>עָלְתָה לוֹ טְבִילָה</b>. כדין מיעוטו שאינו מקפיד (לעיל א,יב).
<b>עַד שֶׁיִּהְיֶה רֹב שְׂעָרוֹ וכו'</b>. שכאשר החציצה היא ברובו לא עלתה לו טבילה אפילו אם אינו מקפיד (שם).
<b>וְיֵרָאֶה לִי שֶׁשְּׂעָרוֹ שֶׁל אָדָם כְּגוּפוֹ הוּא חָשׁוּב וכו'</b>. לדעת הרמב"ם השער נידון כחלק מהגוף כולו, בניגוד להוראת הגאונים הסוברים שהשער נידון בפני עצמו.
<b>כְּגוּפוֹ הוּא חָשׁוּב</b>. כחלק מהגוף כולו.
<b>כְּמוֹ שֶׁבֵּאַרְנוּ</b>. שם.
<h3> טז</h3>
<b>תַּקָּנַת עֶזְרָא הִיא שֶׁתְּהֵא אִשָּׁה חוֹפֶפֶת אֶת שְׂעָרָהּ</b>. מדין תורה מספיק לבדוק שאין כל חציצה (בבלי בבא קמא פב,א), ועזרא תיקן שכל אישה הטובלת לנידתה תרחץ ותשפשף את שערה.
<b>וְאִם אֶפְשָׁר לָחֹף בַּלַּיְלָה</b>. בליל הטבילה, שנידה טובלת בלילה (לעיל א,ו).
<h3> יח</h3>
<b>בַּנֶּתֶר</b>. אחד ממלחי הנתרן ששימש כחומר ניקוי לכיבוס ורחיצה.
<b>מְקַטֵּף</b>. חותך שערות (והן מסתבכות בשערות המחוברות).
<b>בָּאָהָל</b>. צמח בשם זה (אהל הגבישים) המשמש אף הוא לכיבוס ורחיצה.
<b>מְסָרֵךְ</b>. מדביק ומסבך.
<b>בְּחַמֵּי חַמָּה</b>. מים שהתחממו מהשמש.
<b>מְיַשְּׁרִין אֶת הַשֵּׂעָר וּמְסַלְסְלִין אוֹתוֹ</b>. מחליקים אותו ומקילים על סירוקו.
<b>מְקַבְּצִין אֶת הַשֵּׂעָר וּמְכַלְכְּלִין אוֹתוֹ וּמִתְקַשֵּׁר</b>. מסבכים אותו וגורמים לקשרים.
<h3> כ</h3>
<b>קוֹפֶה</b>. נקרש.
<b>כַּגֶּלֶד שֶׁעַל גַּבֵּי הַמַּכָּה</b>. כגלד שחוץ למכה, שהוא חוצץ כמובא לעיל ה"א (כס"מ). אמנם אין זה ממש כמו גלד, ולכן החמירו בזה רק לעניין טהרות כדלקמן הכ"ב (ראה ב"י).
<b>וְכֵן לִפְלוּף שֶׁבָּעַיִן וכו'</b>. אף שלפלוף בתוך העין אינו חוצץ כדלעיל הי"ד, מכל מקום אם הוא יבש חוצץ לעניין טהרות.
<h3> כא</h3>
<b>כֹּחַל</b>. חומר כחול שמשמש לאיפור ולרפואת עיניים.
<b>עַל גַּבֵּי הָעַיִן</b>. מחוץ לעין.
<b>פּוֹרְחוֹת</b>. נפתחות ונסגרות בתדירות (רש"י נידה סז,א).
<b>אַף עַל גַּב הָעַיִן אֵינוֹ חוֹצֵץ</b>. מפני שהמצמוץ מסיר את ממשות החומר (שם).
<h3> כב</h3>
<b>בַּמֶּה דְּבָרִים אֲמוּרִים</b>. שהדברים המנויים מהלכה יט ואילך חוצצים.
<b>לְעִנְיַן טְהָרוֹת</b>. שאם נגעה בטהרות נטמאו.
<b>בַּגֵּר בִּשְׁעַת טְבִילָה</b>. כאשר גוי טובל לשם גירות (ראה הלכות איסורי ביאה יג,יג).
<h3> כג</h3>
<b>וְנִמְצָא עָלָיו דָּבָר חוֹצֵץ</b>. לאחר שעבר זמן מסוים מהטבילה.
<b>אַף עַל פִּי שֶׁנִּתְעַסֵּק בְּאוֹתוֹ הַמִּין כָּל הַיּוֹם כֻּלּוֹ</b>. לאחר הטבילה, ויש מקום לטעון שהדבר החוצץ נדבק אליו רק לאחר הטבילה.
<b>הַעֲמֵד טָמֵא עַל טֻמְאָתוֹ וכו'</b>. משאירים אותו במצבו עד שיוכח אחרת.
<h2>פרק ג</h2>
<h3> א</h3>
<b>וְאֵלּוּ חוֹצְצִין בַּכֵּלִים</b>. שאם נדבקו לכלי הטעון טבילה צריך להסירם לפני הטבילה, מפני שהם דברים שמפריעים לאדם בשימושו והוא מקפיד עליהם (ראה לעיל א,יב).
<b>וְשֶׁבַּצְּלוֹחִית</b>. כלי עם דפנות גבוהות ופה צר (פה"מ כלים ל,ד).
<b>מִתּוֹכָן חוֹצְצִין</b>. שהמשקים שבתוכם יכולים להתלכלך מהם (ח"ד מקוואות ז,ד).
<b>מִבֵּית הָאֻמָּן</b>. שהם חדשים ויפים, וכאשר יש עליהם מעט זפת יבש מבחוץ, אין זה מפריע לשימוש ולא פוגם כל כך במראה הכלי (שם). ויש מפרשים שהאומן אינו מקפיד על נקיות הכלי מפני שממילא הקונה ינקה אותו (תס"ר שם עמ' 40).
<b>מִבַּעַל הַבַּיִת</b>. כלים משומשים.
<b>מֵאֲחוֹרֵיהֶן חוֹצְצִין</b>. שהזפת פוגמת במראה הכלי, והאדם מקפיד על כך ורוצה להסירה (ח"ד שם).
<b>שֶׁבַּתַּמְחוּי וְשֶׁבַּקְּעָרָה</b>. כלים שמשמשים למאכלים חמים (בניגוד לכוס וצלוחית שהם כלי שתייה צוננת), ובהם אדם מקפיד אפילו על זפת יבשה הנמצאת על גב כלי מבית האומן, מפני שהחום ממיס את הזפת והאוחז בכלי מתלכלך (שם).
<h3> ב</h3>
<b>הַמֹּר</b>. נוזל בעל ריח חריף המשמש כבושם (הלכות כלי המקדש א,ג).
<b>וְהַקּוֹמוֹס</b>. צבע העשוי משרף בגוון הנוטה לשחור.
<b>בֵּין בְּכוֹס וּצְלוֹחִית וכו'</b>. שהמור והקומוס אינם מתייבשים, והאוחז בכלי מתלכלך אפילו בכוס וצלוחית שתשמישם בצונן (ח"ד מקוואות ז,ד).
<b>הַטַּבְלָה</b>. לוח המשמש כשולחן.
<b>הַדַּרְגָּשׁ</b>. כיסא קטן שעולים בו לכיסא גדול.
<b>הַבְּלוּסִין</b>. מלוכלכים.
<h3> ג</h3>
<b>וְעַל שֶׁל עָנִי</b>. שאינו מקפיד.
<b>אִכּוּף</b>. אוכף העשוי מעץ (פה"מ מקוואות ט,ה).
<b>וְעַל זַקָּקִים</b>. על אוכף של זקקים שהם יוצרים נודות עור ונושאים אותם על האוכף ואינם מקפידים על ניקיונו (שם).
<b>הַמַּרְדַּעַת</b>. כר רכיבה הניתן על גב החמור.
<b>מִשְּׁנֵי צְדָדִין</b>. אם בלוע בתוכה לכלוך רב עד שנראה משני צדדי המרדעת (ר"ש מקוואות ט,ו).
<h3> ד</h3>
<b>אֲפִלּוּ מִצַּד אֶחָד</b>. שהלכלוך חיצוני בלבד ואינו בלוע בעובי הבגד.
<b>שֶׁהֵן מַקְפִּידִין עַל מַלְבּוּשָׁן לִהְיוֹת נָקִי</b>. ראה הלכות דעות ה,ט.
<h3> ה</h3>
<b>זַפָּתִין</b>. אנשים שמלאכתם כרוכה בעיסוק עם זפת.
<b>יוֹצְרִין</b>. עושי כלי חרס.
<b>מְפַסְּלֵי אִילָנוֹת</b>. כורתים מהאילן ענפים יבשים.
<b>אֵינָן חוֹצְצִין</b>. שהלכלוך על מטפחותיהם הוא מחמת מלאכתם, והם אינם מקפידים על לכלוכם אם הוסר או נשאר (פה"מ מקוואות ט,ז).
<h3> ו</h3>
<b>טַבָּח</b>. שוחט.
<h3> ז</h3>
<b>רְבָב</b>. שומן.
<h3> ח</h3>
<b>עַל הַסַּנְדָּל מִתּוֹכוֹ</b>. ועל הסנדל מבחוץ אינו חוצץ שאין מקפידים על כך מכיוון שדרכו להתלכלך (ח"ד מקוואות ז,ג).
<b>מִלְּמַעְלָה</b>. בעור הסנדל שמעל כף הרגל.
<b>וּמִלְּמַטָּה</b>. בעור שתחת כף הרגל.
<b>עַל הַסַּפְסָל... מִלְּמַטָּה</b>. בשטח שכלפי האדמה, שאין מקפידים על ניקיונו.
<h3> ט</h3>
<b>וְשֶׁבַּקַּתֶּדְרָה</b>. כיסא מיוחד שמשמש אנשים מכובדים.
<b>הַמְכֻבָּשִׁין</b>. הדבוקים לכיסא או הקתדרה.
<b>וְהַמּוֹךְ שֶׁבַּשֵּׁיר</b>. שיר הוא צמיד שעונדים על הצוואר, וכאשר הוא חלול מניחים בתוכו חתיכת צמר וכדומה (ר"ש מקוואות ט,ז).
<b>וְשֶׁבַּזּוּג</b>. פעמון.
<b>יַד הַקַּרְדֹּם</b>. הידית שלו.
<h3> י</h3>
<b>חָפוּי</b>. מכוסה.
<b>כְּמוֹ שֶׁבֵּאַרְנוּ</b>. לעיל א,יב.
<h3> יא</h3>
<b>שֶׁהִכְנִיסָן</b>. למי המקווה.
<b>שֶׁלֹּא כְּדַרְכָּן</b>. באופן שהמים לא נכנסים לתוך חלל הידית (כגון שהצד הפתוח של הידית כלפי מטה כמבואר בהלכה הבאה).
<b>וְלֹא מֵרְקָן</b>. לא הניע ידו לצורך הכנסת המים בחלל הידית (פה"מ מקוואות י,א).
<b>שֶׁהָיוּ שֶׁל מַתֶּכֶת וְנִשְׁבְּרוּ</b>. שחלקי הידית נמעכו זה בזה, והמים אינם נכנסים למקומות המעוכים (שם).
<h3> יב</h3>
<b>שֶׁהָפַךְ פִּיו לְמַטָּה</b>. שהטבילו באופן שהצד הפתוח הוא התחתון.
<b>שֶׁאֵין הַמַּיִם נִכְנָסִין בְּכֻלּוֹ</b>. שהאוויר נשאר בתוך הכלי ומונע את המים מלהיכנס (פה"מ שם), ולכן צריך להטביל כאשר פי הכלי כלפי מעלה או שהכלי מוטה על צדו.
<h3> יג</h3>
<b>אֵינוֹ טָהוֹר עַד שֶׁיַּטֶּנּוּ עַל צִדּוֹ</b>. כדי שהמים ייכנסו לכל המקומות בתוך הכלי.
<h3> יד</h3>
<b>צְלוֹחִית שֶׁפִּיהָ שׁוֹקֵעַ</b>. ששפת הכלי כפופה לתוך הכלי.
<h3> טו</h3>
<b>קַלְמָרִין וכו'</b>. קסת דיו שכפופה לתוכה הרבה, ועל מנת שייכנסו המים בכולה לא מספיק להטותה אלא צריך לנקבה.
<h3> טז</h3>
<b>הַשֵּׁיר שֶׁעָלֶיהָ</b>. צמיד על צווארה.
<b>מַטְבִּילִין אוֹתוֹ בִּמְקוֹמוֹ</b>. בלי להסירו מן הבהמה, שכאשר הוא מונח עליה בצורה רפויה המים מגיעים לכל צדדיו.
<h3> יז</h3>
<b>הַקֻּמְקוּם</b>. כלי לחימום מים.
<b>בַּפֶּחָמִין שֶׁבּוֹ</b>. יחד עם הגחלים הכבויים שנשארו בו.
<b>שִׁפְשֵׁף</b>. הזיז את הגחלים בידו, באופן שלא ייצמדו לצד אחד בכלי ויהוו חציצה (פה"מ מקוואות ט,ב).
<h3> יח</h3>
<b>כְּאִלּוּ לֹא טָבַל</b>. מפני שהמשקים חוצצים בין הכלי למי המקווה.
<b>הַמַּיִם וְהַכְּלִי טְהוֹרִין כְּאַחַת</b>. שכיוון שהמים נטהרים במקווה אינם מהווים חציצה בין הכלי למי המקווה.
<b>שֶׁהַמַּיִם יֵשׁ לָהֶן טָהֳרָה בְּמִקְוֶה</b>. בניגוד לשאר משקים.
<b>כְּמוֹ שֶׁבֵּאַרְנוּ בְּטֻמְאַת אֳכָלִין וּמַשְׁקִין</b>. הלכות טומאת אוכלין ב,כא.
<b>רוֹאִין אוֹתוֹ כְּאִלּוּ הֵן מַיִם</b>. שמי רגליים של אדם נחשבים כמים (שם י,ב).
<b>מֵי חַטָּאת</b>. מים שניתנו עליהם אפר פרה אדמה כדי להזות על טמא מת.
<b>וּכְאִלּוּ הֵן שְׁאָר מַשְׁקִין</b>. במקרה זה מי חטאת נחשבים כשאר משקים ולא כמים, מכיוון שקדושתם מעניקה להם חשיבות ואינם בטלים כלפי מי המקווה אלא אם כן מי המקווה מרובים מהם (ר"ש מקוואות י,ו).
<h3> יט</h3>
<b>שֶׁתּוֹכוֹ טָהוֹר וְגַבּוֹ טָמֵא</b>. כגון שגב הכלי (חלקו החיצוני) נגע במשקה טמא ועל ידי כך נטמא בטומאה מדברי חכמים (ראה הלכות שאר אבות הטומאות ז,ג).
<b>הוֹלְכִין אַחַר הָרֹב... מִפְּנֵי שֶׁטֻּמְאָתוֹ מִדִּבְרֵיהֶם</b>. בטומאה מדברי חכמים הקלו שהמשקה הלבן שצבעו אינו בולט מתבטל כלפי מי המקווה המרובים ואינו מהווה חציצה.
<h3> כ</h3>
<b>לָגִין</b>. כד.
<b>טִיט טוֹפֵחַ</b>. טיט לח ורך שהמים יכולים להיספג בתוכו והוא אינו נחשב חציצה.
<b>וְהָיָה הַטִּיט שׁוֹקֵעַ בַּמַּיִם</b>. הטיט שעל גבי הלגין נוגע במים שבתוכו, וכשמטביל את הלגין המים שבמקווה נוגעים בטיט ומשיקים למים הטמאים (ראה ח"ד מקוואות ז,ב).
<b>טִיט הַיָּוֵן</b>. טיט הבורות שהוא סמיך ומהווה חציצה.
<h3> כא</h3>
<b>סְתָם קִשְׁרֵי בִּגְדֵי עֲנִיִּים וְאִם הִקְפִּיד עֲלֵיהֶם חוֹצְצִין</b>. קשר בבגד של עניים בדרך כלל נעשה לצורך תיקון הבגד ויש להניח שיישאר קשור (פה"מ מקוואות י,ג). משום כך קשר כזה נחשב טבעי עבור הבגד ואינו חוצץ, אלא אם כן בעל הבגד גילה דעתו שהוא מקפיד על הקשר ואינו מעוניין להשאירו.
<b>בַּעֲלֵי בָּתִּים</b>. אנשים שאינם עניים.
<b>סְתָמָן חוֹצְצִין</b>. שיש להניח שבעל הבגד אינו מעוניין להשאיר את הקשר.
<b>נִימֵי הַבְּגָדִים</b>. חוטים שבקצוות הבגד.
<b>וְחֶבֶט הַסַּנְדָּל</b>. לולאות של סנדלים.
<b>וְהַתְּפִלָּה</b>. תפילין.
<b>שֶׁהַקְּצִיצָה</b>. בתי התפילין עצמם ללא הרצועות.
<b>דְּבוּקָה עִם הָרְצוּעָה בְּבֵית הָרְצוּעָה שֶׁבָּהּ וַחֲזָקָה</b>. מחוברת היטב באמצעות תפירת עור על בית הרצועה שבקציצה (המקום שבו הרצועה עוברת בתוך הקציצה).
<b>שֶׁאֵינָהּ עוֹלָה וְיוֹרֶדֶת</b>. דחוקה על הרצועה ואינה זזה בקלות (שם).
<b>וְאָזְנֵי</b>. ידיות אחיזה.
<b>הַחֵמֶת</b>. נוד העשוי מעור.
<b>הַתֻּרְמֵל</b>. תרמיל הרועים העשוי מעור.
<h3> כב</h3>
<b>הַקְּשָׁרִים שֶׁבְּפִתְחֵי הֶחָלוּק שֶׁהֵן עֲשׂוּיִין בְּלוּלָאוֹת</b>. המקום הפתוח בחלוק שקושרים אותו בצורת לולאה לאחר לבישת החלוק ומכניסים לתוכה כפתור (ראה פה"מ מקוואות י,ד וכלים כט,א).
<b>צָרִיךְ לְמַתֵּחַ</b>. להסיר קפליה במים, מפני שצדדי הסדין טבעם להתקפל.
<b>וְשֶׁנֶץ שֶׁל סַנְדָּל</b>. רצועה שנכנסת בלולאה.
<b>שֶׁהוּא עָתִיד לְגַלּוֹתָן וּלְמַתְּחָן</b>. בזמן השימוש, ולכן צריך לגלותם ולמתחם לפני הטבילה כדי להטבילם במצב הטבעי.
<b>וְשֶׁל בַּד</b>. של בית בד שעושים בו שמן.
<b>אִם הָיוּ חֲזָקִים</b>. אם הענפים שמהם עשוי הסל מהודקים בחוזק.
<b>צָרִיךְ לְחַטֵּט</b>. להוציא את הפסולת שבין הענפים באמצעות היד.
<b>צָרִיךְ לְנַעֵר</b>. מספיק לנער והפסולת נופלת מעצמה.
<b>צְרִיכִין שֶׁיָּבֹאוּ בָּהֶן הַמַּיִם</b>. בתוך החלל הפנימי שלהם, מפני שהמילוי אינו קבוע בתוכם אלא רגילים להוציאו ולהכניסו.
<h3> כג</h3>
<b>כֶּסֶת עֲגֻלָּה</b>. כרית שאין בה פתח להוצאת המילוי.
<b>וְהָאִמּוּם</b>. תבנית שתופרים עליה נעל, ועשוייה מעור שבתוכו חומר רך (ר"ש מקוואות י,ב).
<b>וְהַקָּמֵיעַ</b>. קלף שכותבים עליו סגולות ומכוסה בעור.
<h3> כד</h3>
<b>כְּשֶׁהֵן מְכֻבָּסִין</b>. ועדיין רטובים.
<b>עַד שֶׁיְּבַעְבְּעוּ</b>. שמקומות מסוימים בבגד יתרוממו מעל מקומות אחרים, כעין אבעבועות (פה"מ מקוואות י,ד).
<b>וְיָנוּחוּ מִבִּעְבּוּעָן</b>. שכאשר הבגד יבש לפני הטבילה, הפסקת הבעבוע היא הסימן שהמים נכנסו לכולו. אבל כאשר הבגד רטוב, מי המקווה מתחברים עם המים שבתוכו ואין צורך להמתין עד שהבעבוע מפסיק (רע"ב ותפא"י שם).
<h3> כה</h3>
<b>לְקֻצָּן</b>. לחתכן.
<b>מַטְבִּילָן עַד מְקוֹם הַמִּדָּה</b>. עד המקום שבו הידית עתידה להיקצץ. שכל העומד להיחתך נחשב כחתוך (בבלי חולין עג,א).
<b>שַׁלְשֶׁלֶת דְּלִי גָּדוֹל וכו'</b>. ראה גם הלכות כלים ט,טו.
<b>וְקָטָן עֲשָׂרָה טְפָחִים</b>. שדלי קטן זקוק לשלשלת ארוכה יותר.
<h3> כו</h3>
<b>שֶׁהֲרֵי הַמַּיִם נִכְנָסִין לוֹ</b>. שאם אינם נכנסים, הרי לא עלתה טבילה לכלי הגדול כדלעיל הי"ב.
<b>וּמִתּוֹךְ שֶׁעָלְתָה וכו'</b>. מכיוון שהכלי הגדול נטהר בטבילה זו, הוא אינו מפסיק בין מי המקווה לבין הכלים הפנימיים.
<b>וְאִם הִטָּהוּ עַל צִדּוֹ וְהִטְבִּיל וכו'</b>. יש שפירשו שמדובר שהיטה את הכלי הגדול על צדו כדי שייכנסו המים אל הכלים הקטנים וחלק מהכלי הגדול נשאר מחוץ למים, וממילא לא ניתן לומר שמתוך שעלתה טבילה לכלי הגדול עלתה טבילה לכלים הקטנים (תוס' רי"ד חגיגה כב,א מובא בתס"ר מקוואות עמ' 20, חזו"א מקוואות תניינא ג,ג). ורבים פירשו שאף אם הכניס את כל הכלי הגדול לא עלתה טבילה לכלים הקטנים (ראה ב"י, ש"ך וט"ז יו"ד רא,ט, ובטעם הדבר ראה מקוה טהרה ס"ק כח, גידולי טהרה שאלה יג).
<b>כִּשְׁפוֹפֶרֶת הַנּוֹד</b>. קנה חלול שנותנים בפי הנוד של עור לצורך שתייה וכדומה, ושיעורה קוטר ברוחב שתי אצבעות בינוניות (לקמן ח,ו), וזהו שיעור חיבור בין מקוואות. כאשר הכלי הגדול פתוח כשיעור זה, הרי המים שנכנסים לתוכו נחשבים כחלק ממי המקווה והם עצמם מטהרים את הכלים הקטנים, וממילא טהרת הכלים הקטנים אינה תלויה בטהרת הכלי הגדול.
<b>לַתְּרוּמָה</b>. לצורך אכילת תרומה, וכל שכן לחולין.
<b>לַקֹּדֶשׁ</b>. לצורך שימוש בקרבנות.
<b>כְּמוֹ שֶׁבֵּאַרְנוּ</b>. הלכות שאר אבות הטומאות יב,א.
<h2>פרק ד</h2>
<h3> א</h3>
<b>שֶׁנֶּאֱמַר מִקְוֵה מַיִם מִכָּל מָקוֹם</b>. התורה לא הקפידה על האופן שבו המים נקוו.
<b>בְּרוּם שָׁלֹשׁ</b>. גובה שלוש אמות.
<b>שְׁאוּבִין</b>. מים שנשאבו באמצעות כלי.
<h3> ב</h3>
<b>מִקְוֵה מַיִם שֶׁאֵינָן שְׁאוּבִין שֶׁנָּפַל לְתוֹכָן שְׁלֹשֶׁת לֻגִּין מַיִם שְׁאוּבִין פָּסְלוּ הַכֹּל</b>. כשיש בו פחות מארבעים סאה (לקמן ה"ו).
<b>שְׁלֹשֶׁת לֻגִּין</b>. כליטר אחד.
<b>לְמָדוּהוּ בְּהֶקֵּשׁ וכו'</b>. מצאו לו סמך מן הכתוב בתורה מכך שהכתוב השווה את מקווה המים המטהר לשני דברים: מעיין טבעי ובור מים שאובים. ולמדו מכך חכמים שמקווה כשר הוא כעין ממוצע ביניהם, שאם יש בו מים שאובים פסול, אך אם יש בו רק התערבות אנושית מסוימת ('תפוסת יד אדם') כשר, וכפי שיבואר בהמשך.
<h3> ג</h3>
<b>לְנַגְּבָן</b>. לייבשם.
<b>יִכְפֵּם</b>. יטה אותם לצורך שפיכת המים מבלי להרים.
<b>שֶׁהֲרֵי לֹא מִלְּאָן בְּיָדוֹ</b>. ולא התכוון שיתמלאו.
<b>וְהֶעֱרָה</b>. שפך.
<h3> ד</h3>
<b>הַצִּנּוֹר</b>. מרזב שעשוי באופן שאין לו דין כלי (פה"מ מקוואות ד,א; וראה לקמן ו,ו אימתי צינור נחשב כלי).
<b>בְּכָל עֵת וּבְכָל זְמַן</b>. בין בזמן שיש עננים ובין בזמן שאין.
<b>בִּשְׁעַת קִשּׁוּר עָבִים</b>. כשיש עננים, שעננים הרי הם כצינור שחזקתו לקלח מים.
<b>הֲרֵי אֵלּוּ כְּשֵׁרִים כְּמִי שֶׁהִנִּיחָן בְּרֹאשׁ הַגַּג לְנַגְּבָן</b>. כדין המניח בראש הגג (לעיל ה"ג), שרשאי לשבור את הקנקנים או לכפותם.
<b>הִנִּיחָן בִּשְׁעַת קִשּׁוּר עָבִים וְנִתְפַּזְּרוּ וְחָזְרוּ וְנִתְקַשְּׁרוּ וְנִתְמַלְּאוּ הֲרֵי אֵלּוּ כְּשֵׁרִים</b>. מפני שמחשבתו הראשונה התבטלה בזמן שהעננים התפזרו, והרי הוא נחשב כמניח בשעת פיזור עבים.
<b>וְאִם שְׁבָרָן אוֹ כְּפָיָן... כְּשֵׁרִים</b>. המים כשרים בתנאי ששבר או היטה ולא הרים, וכדלעיל ה"ג.
<h3> ה</h3>
<b>עָצִיץ</b>. כלי חרס, שבו מניח את הסיד.
<b>וְנִתְמַלֵּא מַיִם</b>. שמי המקווה נכנסו לתוכו.
<b>שֶׁלֹּא נִשְׁאַר בַּמִּקְוֶה אֶלָּא מְעַט... הֲרֵי זֶה יִשְׁבֹּר וכו'</b>. המפרשים דקדקו שבדין זה ישנן שתי חומרות ביחס לדין המניח קנקנים בראש הגג לייבשם (לעיל ה"ג): שצריך שמעט מן המים יהיו בתוך המקווה ולא בתוך הכלי, וכן שישבור את העציץ ולא יטה אותו. בטעם החילוק מבואר שבהלכה כאן הסייד התכוון קצת לשאיבה, שכן דרך העציץ לקבל בו סיד ומים, והסייד הביאו אל המקווה לצורך קבלה בתוכו, ואילו המניח לייבוש כוונתו הפוכה (ב"י ומפרשי השו"ע יו"ד רא,מג).
<b>לְחַסְּמָן</b>. שיבלעו מים בדפנותיהם, ועל ידי כך לא יבלעו יין שנותנים בהם (כס"מ).
<b>וְנִתְמַלְּאוּ מַיִם</b>. מי המקווה נספגו בדפנות הקנקנים וגם נכנסו לתוכם.
<b>שֶׁבָּלַע הַמִּקְוֶה אֶת מֵימָיו</b>. שנספגו מים בקירות המקווה.
<b>וְלֹא נִשְׁאַר שָׁם מַיִם כְּלָל... הֲרֵי זֶה יִשְׁבֹּר אֶת הַקַּנְקַנִּים</b>. במקרה זה מסדר הקנקנים לא הביאם לצורך קבלה בתוכם (בניגוד לסייד לעיל), אך מצד שני הביאם לצורך שאיבה בדפנותיהם (בניגוד למניח לייבוש). משום כך הצריכו במקרה זה חומרא אחת: שישבור את הקנקנים ולא יטה אותם (ב"י ומפרשי השו"ע יו"ד רא,מג).
<h3> ו</h3>
<b>וְיָרְדוּ לַמִּקְוֶה הַתַּחְתּוֹן</b>. ירדו לבור ריק שהוא נמוך מהבור המלא.
<h3> ז</h3>
<b>מְכֻוָּנוֹת</b>. בדיוק.
<b>וְכֵן נוֹתֵן סְאָה וְנוֹטֵל סְאָה וְהוּא כָּשֵׁר עַד רֻבּוֹ</b>. עד שיישאר רוב מהמים שהיו בו בתחילה. אבל אם נתן עשרים סאים שאובים ונטל מהמקווה עשרים סאים, פסול.
<h3> ח</h3>
<b>לְתוֹךְ הַמִּקְוֶה מִן הַכְּלִי</b>. באופן ישיר.
<b>מְמַלֵּא וְשׁוֹאֵב חוּץ לַמִּקְוֶה</b>. לוקח מים בכלים ושופך אותם מחוץ למקווה בסמוך לו.
<b>הַסִּילוֹן</b>. צינור שעשוי באופן שאין לו דין כלי (ראה לקמן ו,ו).
<b>וְנָתַן לְתוֹכוֹ פָּחוֹת מֵעֶשְׂרִים</b>. הוסיף למי הגשמים קצת פחות מעשרים סאה מים שאובים, שהכל יחד ארבעים סאה אך פסול, כדלעיל ה"ו.
<b>הוֹאִיל וְהָיָה שָׁם רֹב כָּשֵׁר</b>. שבתחילה היו עשרים סאה ומשהו מי גשמים.
<h3> ט</h3>
<b>וְזֶה שֶׁהִצְרִיךְ</b>. בסוגיית הגמרא (בבלי תמורה יב,א).
<b>שֶׁהֲרֵי אָמְרוּ בַּסּוֹף שְׁאוּבָה שֶׁהִמְשִׁיכוּהָ כֻּלָּהּ</b>. ממסקנת הסוגיה ניתן ללמוד שהכשירו אפילו כאשר כל המים שאובים ונמשכו.
<b>וּלְפִי דִּבְרֵי זֶה</b>. לשיטת מקצת חכמי מערב.
<b>הֲרֵי זֶה מִקְוֶה כָּשֵׁר</b>. אף שנעשה כולו ממים שאובים.
<b>וּמֵעוֹלָם לֹא רָאִינוּ מִי שֶׁעָשָׂה מַעֲשֶׂה בְּדָבָר זֶה</b>. לא ראינו מי שסומך על שיטת מקצת חכמי מערב, שכן מה שאמרו בגמרא שהשאובה שהמשיכוה כולה כשרה יש לפרשו במקרה שבתחילה היו עשרים סאה ומשהו מים כשרים כבהלכה הקודמת (ראה פה"מ מקוואות ד,ד).
<h3> י</h3>
<b>לְעוּקָה</b>. לגומה.
<b>מַעֲלוֹת</b>. מדרגות.
<b>וְיוֹרְדִין לַמְּעָרָה</b>. ושם מתקבצים ונחים.
<b>אִם רֹב מִן הַכָּשֵׁר כָּשֵׁר</b>. כדין שאובה שהמשיכוה.
<b>מְקַלְּחִין לְתוֹךְ הַמִּקְוֶה</b>. באופן ישיר ללא המשכה.
<b>וְאִם לָאו פָּסוּל</b>. ששלושה לוגים שאובים פוסלים מים כשרים שאין בהם ארבעים סאה והם אינם מתבטלים ברוב (כדלעיל ה"ו).
<h2>פרק ה</h2>
<h3> א</h3>
<b>מִקְוֶה שֶׁנָּפְלוּ לוֹ שְׁלֹשֶׁת לֻגִּין וכו'</b>. הכלל בהלכה זו ובהלכה הבאה ששלושה לוגים שאובים פוסלים את המקווה רק אם נפלו בנפילה אחת או כעין נפילה אחת, שאז יש להם חשיבות, אבל אם הנפילות נפרדות לגמרי הרי מה שנפל בתחילה מתבטל ואינו מצטרף לנפילה הבאה.
<b>לְרַבּוֹת</b>. להרבות.
<b>שְׁלֹשֶׁת לֻגִּין שְׁאוּבִין לְתוֹךְ אַרְבָּעִים סְאָה</b>. שביחד עם שלושת הלוגים יש בסך הכול ארבעים סאה (כס"מ, על פי המבואר לעיל ד,ו שארבעים סאה כשרים אינם נפסלים כאשר מוסיפים להם שאובים).
<h3> ב</h3>
<b>שֶׁהִטִּילוּ</b>. שפכו למקווה.
<b>וְהַסּוֹחֵט כְּסוּתוֹ וְהִגְבִּיהָהּ</b>. אדם שכיבס בגדו במקווה והגביה את כל הבגד מן המים, נעשו כל המים שבבגד שאובים.
<b>וְהַמַּיִם שֶׁבָּהּ נוֹפְלִים מִמְּקוֹמוֹת הַרְבֵּה</b>. מצדדים שונים של הבגד, ובסך הכול נפלו למקווה שלושה לוגים.
<b>הַצַּרְצוּר</b>. כלי שתייה שמוזגים ממנו דרך רשת העשויה בפיו (פה"מ מקוואות ג,ג).
<b>הֲרֵי אֵלּוּ פּוֹסְלִין</b>. שכל המקרים האלו נחשבים כעין נפילה אחת.
<h3> ג</h3>
<b>כַּר אוֹ כֶּסֶת שֶׁל עוֹר</b>. שיש בהם צד פתוח, וניתן להחזיק בתוכם מים.
<b>מְכֻוָּנוֹת</b>. בדיוק.
<b>כֵּיוָן שֶׁהִגְבִּיהַּ שִׂפְתוֹתֵיהֶן מִן הַמַּיִם נִמְצְאוּ הַמַּיִם שֶׁבְּתוֹכָן שְׁאוּבִ™™ין</b>. אם יוציא אותם מהמים כאשר השפה הפתוחה כלפי מעלה יהיה המקווה חסר משיעור ארבעים סאה, ולא ניתן להחזיר את המים שבתוך הכר מכיוון שנעשו שאובים.
<b>וּמַעֲלֶה אוֹתָן דֶּרֶךְ שׁוּלֵיהֶן</b>. באופן שהצד התחתון התפור כלפי מעלה.
<b>וְהַקֻּפָּה</b>. סל.
<b>וּמַעֲלִין אוֹתָן כְּדַרְכָּן</b>. מפני שיש בהם הרבה נקבים, ולכן המים שבתוכם אינם נחשבים שאובים (ראה גם לקמן ו,ח).
<h3> ד</h3>
<b>מִקְוֶה שֶׁיֵּשׁ בּוֹ וכו'</b>. בור ריק שיש בקירותיו שלוש גומות זו למעלה מזו, ובכל גומה לוג של מים שאובים (תפא"י מקוואות ב,ה).
<b>עַד שֶׁלֹּא יַגִּיעוּ לַגֻּמָּא הַשְּׁלִישִׁית</b>. לפני שמפלס המים הגיע לגובהה של הגומה העליונה ביותר.
<b>וְאִם לָאו פָּסוּל</b>. שהרי שלושת הלוגים השאובים התערבו בכשרים לפני שהצטברו ארבעים סאה כשרים.
<h3> ה</h3>
<b>מִפְּנֵי שֶׁלֹּא נִקְרָא עַל אֶחָד מֵהֶן שֵׁם פְּסוּל</b>. שכל אחד בפני עצמו לא נפסל מכיוון שלא נפלו לו שלושה לוגים, ולכן גם בזמן שמתחברים אינם נפסלים.
<h3> ו</h3>
<b>וְהָאַמָּה</b>. תעלה של מי גשמים זורמים (שכן אמה של מים נובעים מטהרת את השאובים בהשקה, כס"מ).
<b>לְעוֹלָם הוּא בִּפְסוּלוֹ עַד שֶׁיִּתְחַשֵּׁב וכו'</b>. אין להסתפק בכך שיצאו מהבור מים כשיעור השאובים שהיו בו, שכן המים היוצאים חלקם מי גשמים, ולכן צריך לחשב זאת באופן יחסי, כגון אם היו בבור עשר סאין שאובים ונכנסו אליו עשרים סאין מי גשמים (כמות כפולה מהשאובים), ויצאו חמש עשרה סאין מים מעורבים, הרי יש לשער שהמים שיצאו הכילו עשר סאין מי גשמים וחמש סאין שאובים. נמצא שנשארו בבור חמש סאין שאובים ועדיין הוא פסול (תפא"י מקוואות ג,ג).
<b>עַד שֶׁיֵּדַע שֶׁיָּצְאוּ מִמֶּנּוּ עֶשְׂרִים סְאָה שֶׁהָיוּ בּוֹ</b>. עשרים סאה מי גשמים שנפסלו.
<b>וַחֲמֵשֶׁת קַבִּין וְיָתֵר מֵרְבִיעַ הַקַּב</b>. מתוך סאה שאובים שנפלה. שסאה היא שישה קבים וקב ארבעה לוגים, ונמצא שנשאר מן הסאה פחות משלושה לוגים.
<b>וְעֵרֵב אוֹתוֹ עִם הַמִּקְוֶה הַזֶּה הַפָּסוּל</b>. יצר ביניהם נקודת חיבור הנקראת 'השקה' (ראה לקמן ח,ז). ובאופן זה המקווה הכשר מטהר את המקווה הפסול.
<h3> ז</h3>
<b>הַמְסַנֵּק אֶת הַטִּיט לַצְּדָדִים</b>. מסלק את הטיט מקרקעית המקווה אל צדדיו.
<b>וְנִמְשְׁכוּ מִמֶּנּוּ שְׁלֹשֶׁת לֻגִּין</b>. יצאו מהטיט שלשה לוגים מים.
<b>הֲרֵי זֶה כָּשֵׁר</b>. שכל זמן שלא הגביה את הטיט והוציאו, המים שבטיט אינם נחשבים שאובים.
<b>וְהִבְדִּילוֹ מִן הַמִּקְוֶה לְצִדָּהּ</b>. הוציא את הטיט והניחו על שפת המקווה (פה"מ מקוואות ב,ו).
<b>הֲרֵי אֵלּוּ פּוֹסְלִין</b>. שכאשר מגביה את הטיט בידו ומבדילו מן המקווה נחשבים המים שבו כשאובים (שם).
<h3> ח</h3>
<b>עָשׂוּ מִקְוֶה בַּתְּחִלָּה</b>. הזרימו ארבעים סאה לבור ריק.
<b>גַּיִס</b>. קבוצת אנשי צבא.
<b>וְזָלְפוּ</b>. התיזו.
<b>שְׁלֹשֶׁת לֻגִּין</b>. של מים כשרים.
<b>הֲרֵי זֶה כָּשֵׁר</b>. אף שהמים הגיעו למקווה על ידי בהמה או אדם אינם נחשבים שאובים, מכיוון שהדבר נעשה בדרך הילוכם ללא כוונה (ח"ד מקוואות ג,ג).
<h3> ט</h3>
<b>הֲרֵי זֶה כָּשֵׁר לְחַלָּה וְלִתְרוּמָה וְלִטֹּל מֵהֶן לַיָּדַיִם</b>. שמי המקווה לא נטמאו מהמים הטמאים שנפלו לתוכם, מפני שמים שבקרקע אינם נטמאים אלא לרצון (הלכות טומאת אוכלין טו,א). ואף שמי המקווה אינם מטהרים את המים הטמאים, מכל מקום המים הטמאים מועטים מאוד ולפיכך אין לחשוש להם.
<b>וּפְסוּלִין לְהַקְווֹת עֲלֵיהֶם</b>. המים שנפלו אינם עולים לשיעור ארבעים סאה של מקווה (ראה גם לקמן ז,ד).
<b>יָרְדוּ גְּשָׁמִים וְרַבּוּ עֲלֵיהֶן הֲרֵי אֵלּוּ כְּשֵׁרִים לְהַקְווֹת עֲלֵיהֶן</b>. שכאשר רבו הגשמים הם מטהרים את המים הטמאים (הלכות טומאת אוכלין טו,ב), ומתוך שנטהרו לעניין טומאה – נטהרו לעניין מקווה ומשלימים לארבעים סאה.
<b>הֲרֵי זֶה פָּסוּל לְחַלָּה וְלִתְרוּמָה וְלִטֹּל מִמֶּנּוּ לַיָּדַיִם</b>. מפני ששלושה לוגים טמאים זוהי כמות חשובה.
<b>וּפָסוּל לְהַקְווֹת עָלָיו</b>. המקווה נפסל, ולא יועיל להשלימו לארבעים סאה, שכל המים שבו נעשו כשאובים (כדלעיל ה"א).
<b>הֲרֵי הֵן כְּשֵׁרִים לְחַלָּה וְלִתְרוּמָה וְלִטֹּל מֵהֶן לַיָּדַיִם</b>. שנטהרו על ידי הגשמים, כמבואר בפסקה הקודמת.
<b>וּפְסוּלִין לְהַקְווֹת עֲלֵיהֶן עַד שֶׁיֵּצְאוּ כָּל הַמַּיִם הָרִאשׁוֹנִים... וְלֹא יִשָּׁאֵר מֵהֶן אֶלָּא פָּחוֹת מִשְּׁלֹשָׁה לֻגִּין</b>. כדין מקווה שנפל לתוכו מים שאובים ונפסל ואחר כך ריבה עליו מים כשרים (לעיל ה"ו).
<b>וְכֵן מִקְוֶה שֶׁיֵּשׁ בּוֹ אַרְבָּעִים סְאָה חָסֵר דִּינָר וְנָפְלוּ לְתוֹכוֹ שְׁלֹשֶׁת לֻגִּין מַיִם שְׁאוּבִין טְמֵאִים וכו'</b>. מקרה זה זהה בדינו למקרה האמור בפסקה הקודמת.
<b>וּפְסוּלִין לְהַקְווֹת עֲלֵיהֶן</b>. עד שיצאו כל המים הראשונים, שנעשו כולם כשאובים, כמובא בפסקה הקודמת.
<b>כְּשֵׁם שֶׁטָּהַר לִטְבִילָה כָּךְ טָהַר לְכָל דָּבָר</b>. שכאשר יש במקווה ארבעים סאה מים כשרים הרי הוא כשר לטבילה ואף מטהר את המים הטמאים שנפלו בו (הלכה זו התבארה ע"פ ח"ד מקוואות א,ז, וראה כס"מ שהסבירה באופן אחר).
<h2>פרק ו</h2>
<h3> א</h3>
<b>הַכֵּלִים הַמְקַבְּלִין</b>. שיכולים להכיל בתוכם משקה.
<b>שֶׁהָלְכוּ הַמַּיִם עֲלֵיהֶן</b>. זרמו דרכם.
<b>וְהוּא שֶׁיֵּעָשׂוּ לְקַבָּלָה</b>. כמבואר בהלכה הבאה.
<h3> ב</h3>
<b>הַסִּילוֹנוֹת</b>. צינורות.
<b>שֶׁהֵן רְחָבִים בָּאֶמְצַע וּמְקַבְּלִין</b>. שהצינור מתרחב באמצעו, ולאחר מכן חוזר להיות צר, וצורה זו יוצרת יכולת קיבול במקום הרחב.
<b>אֵין פּוֹסְלִין אֶת הַמִּקְוֶה</b>. מפני שהמקום הרחב באמצע הצינור נעשה על מנת שהמים יצאו מן המקום הצר בלחץ, ולא נעשה לצורך קבלה בתוכו (פה"מ מקוואות ד,ג).
<h3> ג</h3>
<b>הַשֹּׁקֶת שֶׁבַּסֶּלַע</b>. גומה שנחקקה בסלע המחובר לקרקע.
<b>אֵינָהּ פּוֹסֶלֶת אֶת הַמִּקְוֶה</b>. המים הזורמים מתוך השוקת אל המקווה, כשרים לטבילה.
<b>אֲבָל כְּלִי שֶׁחִבְּרוֹ בַּסֶּלַע</b>. שוקת שהייתה עשויה ככלי תלוש ואחר כך חיברה לסלע.
<b>נִקְּבָהּ מִלְּמַטָּה אוֹ מִן הַצַּד כִּשְׁפוֹפֶרֶת הַנּוֹד כְּשֵׁרָה</b>. אם ניקב את השוקת שחיברה בסלע נקב שרחבו כשתי אצבעות (ראה לקמן ח,ו), ביטלה מתורת כלי.
<h3> ד</h3>
<b>עֲרֵבָה</b>. כלי לישה.
<b>וּנְקָבוֹ נֶקֶב הַמְטַהֵר אוֹתוֹ</b>. נקב המבטלו מתורת כלי לעניין קבלת טומאה (כס"מ). ויש מפרשים שהכוונה לנקב המטהרו מלהיחשב ככלי לעניין שאיבה והיינו נקב כשפופרת הנוד כנזכר בהלכה הקודמת (ח"ד מקוואות ד,ו, חזו"א).
<b>וְכֵן אִם פָּקַק אֶת הַנֶּקֶב בְּסִיד וּבְבִנְיָן</b>. בסיד ובאבנים קטנות וכדומה כעין בניין, ולא חיבר הכלי לקרקע.
<b>אֵינוֹ פּוֹסֵל</b>. שעל מנת לבטל מתורת כלי צריך לנקב את הכלי, ובנוסף לכך צריך לעשות בו מעשה של בניין כגון חיבור לארץ או סתימת הנקב בדרך של בניין.
<b>סָתַם אֶת הַנֶּקֶב בְּסִיד וּבִגְבָסִים</b>. סיד וגבס, שאין זה דרך בניין.
<b>וְאִם הוֹלִיכוֹ עַל גַּב הָאָרֶץ וְעַל גַּב הַסִּיד</b>. גרר עליהם את הכלי כדי שיידבקו בנקב חומרי בניין.
<b>וּמֵרַח בְּטִיט מִן הַצְּדָדִין</b>. סביב הנקב, על מנת להדביק אליו היטב את חומרי הבניין.
<b>הֲרֵי זֶה כָּשֵׁר</b>. שאף זה מעשה של בניין (כס"מ).
<h3> ה</h3>
<b>טַבְלָה</b>. לוח.
<b>דֹּפֶן</b>. מסגרת מכל הצדדים, באופן שיכולה להכיל בתוכה משקה.
<b>זְקָפָהּ</b>. העמידה על הצד בשיפוע.
<b>שֶׁהֲרֵי לֹא עֲשָׂיָהּ לְקַבֵּל</b>. לא העמידה באופן שמקבלת בתוכה אלא כדי שהמים ידיחו אותה ויזרמו הלאה.
<h3> ו</h3>
<b>הַחוֹטֵט בַּצִּנּוֹר מָקוֹם לְקַבֵּל בּוֹ הַצְּרוֹרוֹת הַמִּתְגַּלְגְּלִין בַּמַּיִם</b>. החופר גומה באמצע הצינור על מנת שיתקבצו בה האבנים הקטנות שבמים.
<b>וְנִגְבַּס</b>. התקשה כגבס, כלומר שהעפר מהודק היטב בתוך הנקב וסותם אותו באופן יציב.
<h3> ז</h3>
<b>וְנָפְלוּ לַמִּקְוֶה</b>. באופן שהמים לא נשפכו למקווה אלא נשארו בלועים בספוג, או נשארו בתוך הדלי וכגון שפי הדלי צר (פה"מ מקוואות ו,ד).
<h3> ח</h3>
<b>הַשִּׁדָּה</b>. ארגז או ארון עץ (פה"מ כלים טו,א).
<b>אֶלָּא אִם כֵּן הָיוּ נְקוּבִים כִּשְׁפוֹפֶרֶת הַנּוֹד</b>. שאז המים שבתוכם נחשבים כמעורבים עם מי הים וכשרים כמותם.
<b>קֻפָּה</b>. סל.
<b>מַטְבִּילִין בָּהֶן</b>. מפני שיש בהם נקבים רבים והמים שבתוכם מעורבים עם מי הים.
<b>אֵין הַמַּיִם הַנִּמְשָׁכִין מֵהֶן פּוֹסְלִין אֶת הַמִּקְוֶה</b>. שאינם נחשבים שאובים.
<h3> ט</h3>
<b>גִּסְטְרָא</b>. שבר כלי חרס שמשמש כתחתית הקולטת נוזלים עבור כלים גדולים (פה"מ כלים ב,ו).
<b>טָהֲרוּ מִטֻּמְאָתָן</b>. שהמים שבגסטרא מחוברים למי המקווה (ראה פה"מ מקוואות ו,ו, ויש שפירשו שהחיבור נוצר מפני שחלק משפת הגסטרא נמוך מעט ממי המקווה – כס"מ בשם רא"ש).
<b>עַד שֶׁהֵן בַּאֲוִיר הַגִּסְטְרָה</b>. בזמן שהם בין דפנות הגסטרא הבולטות מחוץ למים.
<b>הַמַּיִם שֶׁעַל גַּבָּן</b>. מי המקווה שעל הכלים הטבולים.
<b>מֵאֲוִיר הַגִּסְטְרָה</b>. שכלי חרס טמא מטמא משקים הנמצאים באווירו (ראה הלכות כלים יג,ג).
<b>וְחוֹזֵר וּמְטַמֵּא אוֹתָן</b>. המים שנטמאו מטמאים את הכלים הטבולים (ראה שם).
<b>וְיָדָיו טְמֵאוֹת מֵאֲוִיר הַתַּנּוּר</b>. שכאשר הטובל יוצא מן המים הוא נמצא בחלל התנור, וחכמים גזרו שאוויר כלי חרס מטמא את הידיים (הלכות שאר אבות הטומאות ח,א).
<b>אֶלָּא אִם כֵּן הָיוּ הַמַּיִם לְמַעְלָה מִן הַתַּנּוּר בְּרוּם יָדָיו וכו'</b>. שהתנור שוקע בתוך המים, ופער הגובה בין המים לבין התנור הוא כגובה ידי הטובל, באופן שידיו מחוץ לחלל התנור ובתוך המים.
<b>שֶׁאֵין כְּלֵי חֶרֶשׂ מִתְטַהֲרִין בְּמִקְוֶה</b>. ולכן התנור נשאר בטומאתו על אף שהוא שקוע במים.
<b>כְּמוֹ שֶׁבֵּאַרְנוּ</b>. לעיל א,ג.
<h3> י</h3>
<b>לֹא עָלְתָה לוֹ טְבִילָה</b>. המפרשים התקשו בדין זה, שהרי מים שאובים הופכים לכשרים בזמן שמחוברים למי הים (כדלעיל ה"ח), ותירצו באופנים שונים (ראה ראשונים על מכות ד,א). ויש שפירשו שמדובר בטובל לשם אכילת תרומה (כעולה מהמשך ההלכה העוסקת בכיכר של תרומה), שיש כאן חומרה מיוחדת לעניין אכילת תרומה (ראה מאירי שם ומרכה"מ).
<b>וְכִכָּר שֶׁל תְּרוּמָה שֶׁנָּפַל לְשָׁם</b>. לאחר טבילת האדם.
<b>נִטְמָא בַּמַּיִם הַשְּׁאוּבִין</b>. שנטמאו מהאדם (אבל כיכר של חולין לא נטמא, מכיוון שלעניין חולין הוכשרו השאובים בהשקה ודינם כשאר מי הים, מרכה"מ).
<b>הוֹאִיל וְהֵם נִמְשָׁכִין</b>. זורמים היטב.
<h3> יא</h3>
<b>מַיִם שְׁאוּבִין שֶׁהָיוּ בְּצַד הַמִּקְוֶה</b>. מים בתוך כלי שמונחים בצד מקווה שיש בו מים כשרים פחות מארבעים סאה.
<b>שֶׁהֵן כְּמִקְוֶה סָמוּךְ לְמִקְוֶה</b>. שנחשבים כמובדלים מהמקווה הכשר.
<b>הָיוּ הַשְּׁאוּבִין בָּאֶמְצַע</b>. בתוך כלי שמונח באמצע המקווה.
<b>פּוֹסְלִין אֶת הַמִּקְוֶה</b>. המגע בין המים הפסולים למים הכשרים פוסל את הכשרים, מפני שהפסולים נמצאים באמצע המקווה ונחשבים כמעורבים עם הכשרים.
<h3> יב</h3>
<b>זוֹ לְמַעְלָה מִזּוֹ וְכֹתֶל בֵּינֵיהֶן</b>. אחת על יד השנייה וכותל משותף באמצע, אלא שאחת גבוהה מחברתה.
<b>אִם יֵשׁ כְּנֶגֶד הַנֶּקֶב שְׁלֹשֶׁת לֻגִּין מַיִם שְׁאוּבִין</b>. אם המים שבברכת השאובים שנמצאים מול הנקב לכל רוחב הברכה עד הדופן החיצוני, הם בכמות של שלושה לוגים.
<b>נִפְסְלָה הָעֶלְיוֹנָה מִפְּנֵי שֶׁהַנֶּקֶב כְּאִלּוּ הוּא בְּאֶמְצַע הָעֶלְיוֹנָה וְאֵינוֹ בְּצִדָּהּ</b>. מכיוון שהברכות פתוחות זו לזו, המים שכנגד הפתח נחשבים כמעורבים בכשרים שבעליונה, כאילו היו באמצעם (ע"פ משנה אחרונה מקוואות ו,יא).
<h3> יג</h3>
<b>כַּמָּה יִהְיֶה בַּנֶּקֶב וְיִהְיֶה בּוֹ שְׁלֹשֶׁת לֻגִּין</b>. כיצד מחשבים את נפח המים שבין הנקב והדופן שכנגדו כדי לדעת אם יש בו שלושה לוגים.
<b>אִם הָיְתָה הַבְּרֵכָה הַתַּחְתּוֹנָה אַרְבָּעִים סְאָה צָרִיךְ שֶׁיִּהְיֶה הַנֶּקֶב אֶחָד מִשְּׁלֹשׁ מֵאוֹת וְעֶשְׂרִים לַבְּרֵכָה</b>. בחישוב המוצע כאן מודדים את שטח הנקב ביחס לשטח הקיר שבו הוא נמצא, ואם יש בשטח הנקב אחד משלוש מאות ועשרים ביחס לשטח דופן המקווה שבו הוא נמצא, הרי שיש בו שלושה לוגים.
<b>שֶׁהַסְּאָה שֵׁשֶׁת קַבִּין וְהַקַּב אַרְבַּעַת לֻגִּין</b>. ובסך הכול עשרים וארבע לוגים לסאה. ונמצא שבארבעים סאה יש תשע מאות וששים לוג ושלשה לוגים הם חלק אחד משלוש מאות ועשרים מהם.
<h3> יד</h3>
<b>וְאֶחָד מֵהֶן שָׁאוּב מִן הַצַּד</b>. אחד מתוך השלושה מכיל מים שאובים, ונמצא באחד הצדדים.
<b>וְאֵין הַמַּיִם הַשְּׁאוּבִין פּוֹסְלִין מִקְוֶה שֶׁיֵּשׁ בּוֹ אַרְבָּעִים סְאָה כְּמוֹ שֶׁבֵּאַרְנוּ</b>. לעיל ד,ו, ואדרבה שני המקוואות עם המים הכשרים מצטרפים יחד למקווה כשר של ארבעים סאה והוא מכשיר את המקווה עם המים הפסולים (כדלקמן ח,ז), ולכן כל הטובלים טהורים.
<h2>פרק ז</h2>
<h3> א</h3>
<b>אֵין הַמִּקְוֶה נִפְסָל לֹא בְּשִׁנּוּי הָרֵיחַ וְלֹא בְּשִׁנּוּי הַטַּעַם</b>. שאפילו מים מסריחים או מרים שאינם ראויים לשתיית כלב כשרים לטבילה (השווה הלכות ברכות ו,ט).
<b>בְּשִׁנּוּי הַמַּרְאֶה</b>. צבע המים.
<b>מִמֵּי כָּל הַפֵּרוֹת</b>. משקים שנסחטים מפירות.
<b>שֶׁלֹּא אָמְרוּ אֶלָּא מַיִם שְׁאוּבִין</b>. ולא משקה אחר אפילו שאוב.
<b>וְנָפַל לוֹ לֹג יַיִן אוֹ מֵי פֵּרוֹת וְשִׁנָּה אֶת מַרְאָיו פָּסוּל</b>. עד שיחזור מראהו למראה מים כדלקמן ה"ט.
<h3> ב</h3>
<b>יֵשׁ מַעֲלִין אֶת הַמִּקְוֶה</b>. יש משקים שנפילתם למקווה חסר מועילה להשלימו לשיעור ארבעים סאה.
<b>פּוֹסְלִין וְלֹא מַעֲלִין</b>. יש משקים שנפילתם למקווה חסר פוסלת את המים הכשרים שבו.
<b>לֹא מַעֲלִין וְלֹא פּוֹסְלִין</b>. יש משקים שנפילתם אינה משנה את דין המקווה.
<h3> ג</h3>
<b>וְהַכְּפוֹר</b>. כעין שלג דק מאוד (פה"מ מקוואות ז,א).
<b>וְהַגְּלִיד</b>. מים שקופאים על פני האדמה או על פני מאגר מים (שם).
<b>וְטִיט הַנָּרוֹק</b>. טיט דליל ודביק כמו רוק (שם, ויש מפרשים טיט רך שאפשר להריקו מכלי אל כלי – רש"י סוכה יט,ב ועוד; וראה עוד לקמן ח,ט).
<b>בְּעוּקָה</b>. בגומה.
<h3> ד</h3>
<b>וּמֵי כְּבָשִׁים</b>. מים שכבשו בהם פרי או ירק.
<b>וּמֵי שְׁלָקוֹת</b>. מים שבישלו בהם. ואף על פי שלמשקים אלו יש דמיון מסוים למי פירות, מכל מקום דינם ככל מים ופוסלים את המקווה משום איסור שאובים.
<b>וְהַתֶּמֶד</b>. מים שהשהו אותם על שמרי יין או פסולת ענבים כדי שיספגו טעם יין.
<b>עַד שֶׁלֹּא הֶחֱמִיץ</b>. לפני תסיסה.
<h3> ה</h3>
<b>וְאֵלּוּ לֹא פּוֹסְלִין וְלֹא מַעֲלִין וכו'</b>. שהתורה הצריכה "מקוה מים" (ויקרא יא,לו), ולכן משקים שאינם מים אינם נחשבים חלק מהמקווה, לא להשלימו לשיעור ולא לפסלו בשלושה לוגים.
<b>שְׁאָר הַמַּשְׁקִין</b>. שמן, יין, חלב, דם ודבש (ראה הלכות טומאת אוכלין א,ב).
<b>וְהַצִּיר</b>. הנוזל המתמצה מן הדגים המלוחים (פה"מ נדרים ו,ד).
<b>וְהַמֻּרְיָס</b>. מתבל העשוי מדברים שונים, ובמיוחד מדגים כבושים במלח (שם).
<b>וְהַתֶּמֶד מִשֶּׁהֶחֱמִיץ</b>. שלאחר תסיסתו נחשב יין מזוג.
<b>כְּמוֹ שֶׁבֵּאַרְנוּ</b>. לעיל ה"א.
<h3> ו</h3>
<b>וּפְעָמִים שֶׁאֵלּוּ מַעֲלִין אֶת הַמִּקְוֶה</b>. יש מקרה מסוים שהמשקים האמורים בהלכה הקודמת משלימים לשיעור מקווה.
<h3> ז</h3>
<b>כָּשֵׁר</b>. שמקווה נפסל מחמת שינוי מראה רק כאשר מתערב בתוכו משקה אחר כדלקמן הי"ב.
<h3> ח</h3>
<b>מֵי הַצֶּבַע וכו'</b>. מים שנצבעו בצבע מסוים עדיין נקראים מים ולכן דינם ככל מים, שצבע הוא דבר שאין בו ממשות ואינו הופך את המים למשקה אחר (על פי בבלי מכות ג,ב).
<h3> ט</h3>
<b>מֹחַל</b>. נוזל שחור שמתמצה מן הזיתים.
<b>וְאִם הָיָה בַּמִּקְוֶה אַרְבָּעִים סְאָה מַיִם כְּשֵׁרִים</b>. שאינו נפסל בשפיכת שאובים לתוכו (כדלעיל ד,ו).
<b>אִם אֵין בּוֹ מַרְאֵה מַיִם שֶׁלֹּא נִשְׁתַּנָּה כְּדֵי אַרְבָּעִים סְאָה הֲרֵי זֶה לֹא יִטְבֹּל בּוֹ</b>. אם אין במקווה ארבעים סאה שלא השתנו, הרי חסר מהשיעור ואין לטבול במקווה זה כלל.
<b>וְהַטּוֹבֵל בְּמָקוֹם שֶׁנִּשְׁתַּנָּה לֹא עָלְתָה לוֹ טְבִילָה</b>. אפילו במקרה שיש ארבעים סאה שלא השתנו, אין לטבול בחלק המקווה שהשתנה (שחיבורו לארבעים סאה שלא השתנו אינו מכשיר אותו לטבילה).
<h3> י</h3>
<b>לֹא פְּסָלוּהוּ אֶלָּא אִם שִׁנּוּ אֶת מַרְאָיו</b>. מפני שתערובת זו נקראת 'יין מזוג' (בבלי מכות ג,ב), ולכן דינה כדין יין שאינו פוסל בשאיבה אלא רק בשינוי מראה כדלעיל ה"א.
<h3> יא</h3>
<b>וְנָפְלוּ לַמִּקְוֶה לֹא פְּסָלוּהוּ וכו'</b>. ששלושה לוגים שאובים פוסלים את המקווה רק במקרה שכל השלושה לוגים הם מים. אבל אם יש בהם תערובת משקה אחר, אפילו אם מראיהם מראה מים אינם פוסלים.
<h3> יב</h3>
<b>שֶׁנִּשְׁתַּנָּה מַרְאֵה מֵימָיו מֵחֲמַת עַצְמוֹ</b>. כגון שטבלו בו אנשים רבים והמים השחירו.
<b>לֹא אָמְרוּ אֶלָּא שֶׁנִּשְׁתַּנָּה מֵחֲמַת מַשְׁקֶה אַחֵר</b>. דין שינוי מראה נובע מכך שמקווה צריך להכיל מים ולא משקה אחר (על פי ספרא שמיני פרש' ט פ"י ה"א), שכאשר משקה אחר שינה את מראה המים הרי זה כמקווה שמכיל משקה אחר. אבל אם המקווה מכיל רק מים שמראיהם השתנה אין זה שינוי מראה שפוסל.
<h2>פרק ח</h2>
<h3> א</h3>
<b>הַמְעֹרָב</b>. המחובר.
<b>הַסְּמוּכוֹת לְפִי הַמִּקְוֶה</b>. הנמצאות מחוץ לבור המקווה בסמוך אליו.
<b>וּמְקוֹם רַגְלֵי פַּרְסוֹת בְּהֵמָה</b>. גומות שנוצרו מדריכת בהמות.
<b>אִם הָיוּ מְעֹרָבִין עִם מֵי מִקְוֶה כִּשְׁפוֹפֶרֶת הַנּוֹד</b>. אם היה סדק ברוחב שתי אצבעות (ראה לקמן ה"ו) המחבר את הגומות לבור המקווה.
<b>מַטְבִּילִין בָּהֶן</b>. כאשר המים שבגומה מכסים את כל הדבר הנטבל, כגון כלי קטן.
<h3> ב</h3>
<b>חַדְרֵי הַמְּעָרָה וְסִדְקֵי הַמְּעָרָה</b>. בזמנם היו רוב המקוואות במערות, ובקירות המערה היו גומות וסדקים שיכולים להכיל מעט מים.
<b>אֶלָּא בְּכָל שֶׁהוּא</b>. ואין צורך ברוחב שתי אצבעות, מפני שהחורים נמצאים בתוך חלל המקווה ונחשבים חלק ממנו, בניגוד לגומות שבהלכה הקודמת שנמצאות מחוץ למקווה ונחשבות כמקום נפרד (כמו מקווה קטן בצד מקווה גדול).
<h3> ג</h3>
<b>מַעֲלוֹת</b>. מדרגות.
<b>וְהָיָה מוֹלִיךְ וּמֵבִיא בַּמַּיִם</b>. האדם הניע את המים בידו ויצר גלים.
<b>כֵּיוָן שֶׁעָבַר עָלֶיהָ הַגַּל טְהוֹרָה</b>. שהגל מעורב למקווה ומטהר כמקווה.
<h3> ד</h3>
<b>עוּקָה שֶׁבְּתוֹךְ הַמִּקְוֶה</b>. גומה מתחת לקרקע המקווה.
<b>בְּרִיאָה וִיכוֹלָה לְהַעֲמִיד אֶת עַצְמָהּ</b>. יציבה באופן שכאשר הטובל עומד עליה אינה נופלת (פה"מ מקוואות ו,א).
<b>אֵין מַטְבִּילִין וכו'</b>. שהעוקה נחשבת כמקום נפרד.
<h3> ה</h3>
<b>שֶׁנִּסְדַּק לַשְּׁתִי</b>. שיש בו סדק מלמטה למעלה בכל גובהו (פה"מ מקוואות ו,ט).
<b>מִצְטָרְפִין</b>. נחשבים כמקווה אחד, שהכותל כאילו אינו.
<b>וְאִם הָיָה בִּשְׁנֵיהֶן</b>. יחד.
<b>נִסְדַּק לָעֵרֶב</b>. נסדק מצד לצד במאוזן לכל אורכו.
<b>עַד שֶׁיִּהְיֶה בְּמָקוֹם אֶחָד כִּשְׁפוֹפֶרֶת הַנּוֹד</b>. שהכותל עדיין מפריד ושני מקוואות יכולים להתחבר רק באמצעות נקב ברוחב שפופרת הנוד.
<b>כִּקְלִפַּת הַשּׁוּם עַל רֹחַב שְׁפוֹפֶרֶת הַנּוֹד</b>. שכיוון שהחיבור אינו באמצע גובה הכותל אלא מעל הכותל ופרוץ לאוויר העולם, אין צורך בנקב שהוא כשפופרת הנוד מכל צדדיו (כמבואר בהלכה הבאה) אלא די בכך שרוחב הנקב כשפופרת הנוד וגובהו כל שהוא.
<h3> ו</h3>
<b>וְחוֹזְרוֹת בּוֹ</b>. שהאצבעות יכולות להסתובב בתוך הנקב.
<b>שְׁתֵּי אֶצְבָּעוֹת רִאשׁוֹנוֹת וכו'</b>. הסמוכות לאגודל (אצבע ואמה).
<b>כָּל שֶׁיַּעֲמֹד בִּשְׁפוֹפֶרֶת הַנּוֹד מְמַעֵט</b>. כל דבר הנמצא בחלל הנקב גורם לנקב להיחשב כסתום באותו מקום.
<b>מִבְּרִיָּתוֹ שֶׁל מַיִם</b>. כגון ירוקה שעל פני המים ובעלי חיים המתהווים במים (פה"מ מקוואות ו,ז).
<b>אֵין מִצְטָרְפִין</b>. המקוואות.
<b>שֶׁשִּׁעוּרוֹ הֲלָכָה</b>. שיעורי התורה הם הלכה למשה מסיני, ואינם מפורשים בכתוב (בבלי עירובין ד,א).
<h3> ז</h3>
<b>מְטַהֲרִין אֶת הַמִּקְווֹת הָעֶלְיוֹן מִן הַתַּחְתּוֹן</b>. ניתן להכשיר מקווה פסול באמצעות חיבורו והשקתו למקווה כשר, אפילו אם הכשר נמוך ממנו.
<b>וְהָרָחוֹק מִן הַקָּרוֹב</b>. אפילו שיש מרחק בין המקוואות.
<b>אֲבָר</b>. עופרת.
<b>שֶׁאֵין הַסִּילוֹנוֹת פּוֹסְלִין אֶת הַמִּקְוֶה</b>. כדלעיל ו,ב.
<b>וּמַנִּיחַ אֶת יָדָיו תַּחְתָּיו</b>. לוחץ בידיו על המים כאשר קצה הצינור נמצא במקווה הכשר כדי שהמים יגיעו לכל אורך הצינור (פה"מ מקוואות ו,ח).
<b>וּמוֹשְׁכוֹ וּמַשִּׁיקוֹ</b>. מושך את הצינור עם המים שבו אל המקווה הפסול ויוצר נקודת השקה.
<h3> ח</h3>
<b>שֶׁבַּנַּחַל</b>. היורד במדרון.
<b>הַתַּחְתּוֹנָה וְהָעֶלְיוֹנָה שֶׁל עֶשְׂרִים עֶשְׂרִים סְאָה</b>. הגומה התחתונה ביותר וכן הגומה הגבוהה ביותר מכילות כל אחת עשרים סאה.
<b>שֶׁאֵין הַמַּיִם הַנִּזְחָלִין מְעָרְבִין אֶלָּא אִם כֵּן עָמְדוּ</b>. מי גשמים אינם מטהרים כאשר הם זורמים ואינם נחים במקום אחד (לקמן ט,ח), ובמצב כזה אינם יכולים ליצור חיבור בין מקוואות.
<h3> ט</h3>
<b>טִיט רַךְ וכו'</b>. זהו טיט הנרוק הנזכר לעיל ז,ג (ראה בבלי זבחים כב,א).
<b>שׁוֹחָה</b>. מתכופפת.
<b>נִמְדָּד עִם הַמִּקְוֶה</b>. משלים לשיעור ארבעים סאה.
<h3> י</h3>
<b>מַטְבִּילִין בַּטִּיט וּבַמַּיִם</b>. אפשר לטבול אפילו אם חלק מגופו שקוע בטיט.
<b>בְּטִיט זֶה הָרַךְ שֶׁהַמַּיִם צָפִין עַל גַּבָּיו</b>. טיט רך שפרה שותה ממנו משלים לארבעים סאה כמובא בהלכה הקודמת, ואם המים צפים על גביו מותר אפילו לטבול בו מפני שרגליו של הטובל נטבלות במים לפני ששוקעות בטיט (תפא"י מקוואות ב,י).
<b>מַטְבִּילִין בַּמַּיִם וְאֵין מַטְבִּילִין בַּטִּיט</b>. המים נחשבים מקווה שלם בעקבות צירוף הטיט, אך אין להטביל בטיט.
<h3> יא</h3>
<b>יַחְבּוּשִׁין</b>. מין תולעים השורצים במים (ויש גורסים: 'יבחושין').
<b>מַטְבִּילִין בּוֹ</b>. שנחשב כמים.
<b>בְּעֵינוֹ שֶׁל דָּג</b>. כגון שהעין שלו גדולה מאוד והשומן הנמצא בה נעשה נוזל ויש בו שיעור מקווה (על פי רש"י זבחים כב,א).
<h3> יב</h3>
<b>מְכֻוָּנוֹת</b>. בדיוק.
<b>שֶׁהֲרֵי חָסְרוּ הַמַּיִם מֵאַרְבָּעִים סְאָה</b>. שמעט מן המים נמצאים על גופו של הראשון, ואף שרגליו עדיין נוגעות במים לא ניתן להחשיב את המים שעל גופו כמחוברים למקווה.
<b>סָגוֹס עָבֶה</b>. בגד צמר עבה שסופג הרבה מים.
<b>שֶׁהֲרֵי הַמַּיִם כֻּלָּן מְעֹרָבִין</b>. המים הבלועים בבגד נחשבים כמחוברים למקווה, מפני שכל הבגד ספוג מים והמים שבמקצתו הנוגעים במי המקווה מחוברים למים שבשאר חלקיו (בניגוד לאדם העולה מהמקווה שהמים שעליו אינם מכסים את כולו ברצף – כס"מ).
<b>אַף עַל פִּי שֶׁדָּחַק רַגְלֵי הַמִּטָּה וכו'</b>. שהמקווה המצומצם אינו מכסה את המיטה אלא אם כן רגלי המקווה שוקעות בטיט.
<b>בְּטִיט עָבֶה</b>. שאינו נחשב חלק מהמקווה (כדלעיל ה"ט).
<b>שֶׁהֲרֵי לֹא נִטְבְּעוּ בַּטִּיט עַד שֶׁטָּבְלוּ בַּמַּיִם תְּחִלָּה</b>. רגלי המיטה שקעו בטיט רק לאחר שיש עליהם מי מקווה, ונמצא שמי המקווה מכסים את כל המיטה.
<b>יוֹרָה</b>. סיר.
<b>שֶׁהַמַּיִם נִתָּזִין וְיוֹצְאִין</b>. על ידי כובד הסיר ואופן הורדתו למים.
<b>מוֹרִידָהּ דֶּרֶךְ פִּיהָ</b>. כאשר הצד הפתוח כלפי מטה, שבאופן זה נכנסים מים לתוך חלל הכלי ואינם ניתזים החוצה (ח"ד מקוואות ה,יג).
<b>וְהוֹפְכָהּ בַּמִּקְוֶה</b>. כדי שהמים ייכנסו לכל חלל הכלי כמבואר לעיל ג,יב.
<b>וּמַעֲלֶה אוֹתָהּ דֶּרֶךְ שׁוּלֶיהָ וכו'</b>. הופך חזרה ומוציא את היורה כאשר הצד התחתון שלה כלפי מעלה, כדי שלא ייכנסו בה מים בזמן ההוצאה (ראה גם לעיל ה,ג).
<h3> יג</h3>
<b>מִקְוֶה שֶׁמֵּימָיו מְרֻדָּדִים</b>. שיש בו ארבעים סאה, אך המים אינם מכסים את הטובל מפני שהמפלס נמוך.
<b>אֲפִלּוּ חֲבִילֵי קַשׁ וַחֲבִילֵי קָנִים</b>. רשאי להניח אפילו דבר שעוברים בתוכו מים כמו קשים וקנים, שגם מים אלו מצטרפים לארבעים סאה, וכל שכן שרשאי להניח אבנים (ר"ש מקוואות ז,ז).
<b>עַד שֶׁיֵּעָרְמוּ הַמַּיִם לְמַעְלָה</b>. שהמים יתכנסו בשטח מצומצם והמפלס יעלה.
<h2>פרק ט</h2>
<h3> א</h3>
<b>שֵׁשׁ מַעֲלוֹת בַּמִּקְווֹת</b>. דרגות טהרה שונות.
<b>הָרִאשׁוֹן</b>. הדרגה הנמוכה ביותר.
<b>מֵי גְּבָאִים</b>. מים שהתכנסו בגומה שבקרקע.
<b>בּוֹרוֹת שִׁיחִין וּמְעָרוֹת</b>. סוגים שונים של חפירות בקרקע.
<b>אֶלָּא לְרָצוֹן</b>. רק במקרה שהטומאה נגעה במים ברצון האדם.
<b>כְּמוֹ שֶׁבֵּאַרְנוּ</b>. הלכות טומאת אוכלין טו,א.
<b>הֲרֵי הֵן בְּחֶזְקַת טְהוֹרִים</b>. שיש להניח שלא נגעה בהם טומאה ברצון האדם (ומדובר בשעת הגשמים או במקום שאין חשש שהלכו בו אנשים, ראה שם הל' ב-ג).
<b>לַעֲשׂוֹת מֵהֶן עִסָּה הַטְּבוּלָה לְחַלָּה</b>. ללוש בהם עיסה שעתידים להפריש ממנה חלה לכהן האוכלה בטהרה (אך אינם כשרים לחלה עצמה ולתרומה מחשש שמא נטמאו ברצון, ראה הלכה הבאה).
<b>כְּמוֹ שֶׁיִּתְבָּאֵר</b>. לקמן יא,א שמים שאובים מטהרים את הידיים רק באמצעות נטילה בכלי.
<h3> ב</h3>
<b>מֵי תַּמְצִית</b>. מים שנתמצו ממי הגשמים היורדים על ההרים והתכנסו יחד.
<b>שֶׁלֹּא פָּסְקוּ אֶלָּא עֲדַיִן הַגְּשָׁמִים יוֹרְדִים וְהֶהָרִים בִּצִּים</b>. ההרים עדיין מבצבצים ופולטים מים מהגשמים שיורדים עליהם.
<b>וְהֵן נִמְשָׁכִין וְנִקְוִים</b>. המים זורמים ונאספים במקום אחד. ומשום שהם בקרקע והמים נמשכים ובאים להם אינם מקבלים טומאה אפילו ברצון האדם (הלכות טומאת אוכלין טו,ו, פה"מ מקוואות א,ו).
<b>הֲרֵי הֵן כְּשֵׁרִים לִתְרוּמָה</b>. מכיוון שמים אלו אינם נטמאים כלל אין חשש שנטמאו וכשרים לתרומה (וכן לחלה שדינה כתרומה).
<b>וּמַטְבִּילִין בָּהֶן אֶת הַמַּיִם שֶׁנִּטְמְאוּ</b>. אף שאין בהם ארבעים סאה ואינם מטהרים אדם וכלים, מכל מקום מטהרים מים טמאים (שמים טמאים נטהרים במקווה – הלכות טומאת אוכלין ב,כא).
<h3> ג</h3>
<b>הַחוֹפֵר בְּצַד הַיָּם</b>. גומה שזורמים אליה מים מן הים.
<b>הֲרֵי הֵן כְּמֵי תַּמְצִית שֶׁלֹּא פָּסְקוּ</b>. מכיוון שהזרימה מהמקור נמשכת תדיר.
<h3> ד</h3>
<b>כָּל זְמַן שֶׁהֵן בָּאִים מֵחֲמַת הַמַּעְיָן</b>. שהמים זורמים לחפירה מחמת הנביעה של המעיין.
<b>שֶׁפּוֹסְקִין וְחוֹזְרִין וּמוֹשְׁכִין</b>. שהזרימה פוסקת מחמת עיכוב זמני ולאחר מכן מתחדשת.
<b>כְּמֵי מַעְיָן</b>. שהם בדרגה גבוהה של טהרה כמבואר בהמשך הפרק.
<b>הֲרֵי הֵן כְּמֵי גְּבָאִים</b>. כדין מי תמצית שפסקו.
<h3> ה</h3>
<b>מִקְוֶה שֶׁיֵּשׁ בּוֹ וכו'</b>. ארבעים סאה מי גשמים שהתכנסו במקום אחד בקרקע.
<b>חוּץ מִן הַזָּב הַזָּכָר</b>. שטעון טבילה במעיין שמימיו חיים כדלקמן ה"ח.
<b>כְּמוֹ שֶׁבֵּאַרְנוּ</b>. הלכות שאר אבות הטומאות ח,ז, שהידיים נטהרות לקודש רק בטבילה ולא בנטילה.
<h3> ו</h3>
<b>הַמַּעְיָן</b>. מים נובעים.
<b>שֶׁמֵּימָיו מְעוּטִין</b>. שאינם מכסים את הטובל.
<b>שָׁוֶה לַמִּקְוֶה וכו'</b>. דינו כמי גשמים לעניין דין 'זוחלין', שמי גשמים מטהרים רק כאשר נחים במקום אחד ('אשבורן'), ולא במצב של זחילה (בניגוד למעיין שמטהר בזוחלין כדלקמן הל' ז-ח).
<b>וְשָׁוֶה לַמַּעְיָן וכו'</b>. דינו כמים נובעים לעניין טהרה בפחות מארבעים סאה.
<b>אֲפִלּוּ כָּל שֶׁהֵן מְטַהֲרִין</b>. כאשר המים מכסים את הטובל.
<h3> ז</h3>
<b>מֻכִּין</b>. פגומים.
<h3> ח</h3>
<b>מַיִם חַיִּים</b>. מתוקים (פה"מ מקוואות א,ח).
<b>שֶׁבָּהֶן בִּלְבַד טוֹבְלִים הַזָּבִים הַזְּכָרִים</b>. ראה גם לעיל א,ה.
<b>וּמֵהֶן לוֹקְחִים לְטָהֳרַת הַמְּצֹרָע</b>. שלצורך טהרת המצורע יש לקחת מים חיים בכלי ולשחוט לתוכם אחד מציפורי המצורע ולאחר מכן להזות על המצורע (הלכות טומאת צרעת יא,א).
<b>וּלְקַדֵּשׁ מֵי חַטָּאת</b>. שלצורך טהרת טמא מת יש לקחת מים חיים בכלי ולתת לתוכם אפר פרה אדומה, ולהזות על הטמא (הלכות פרה ו,א). בכל הדברים האלו נאמר בתורה "מים חיים" (ראה ויקרא יד,ה-ו, שם טו,יג, במדבר יט,יז).
<b>בְּאֶשְׁבֹּרֶן</b>. כאשר המים מכונסים ועומדים במקום אחד.
<h3> ט</h3>
<b>הַשֹּׁקֶת</b>. כלי לשתיית בהמות.
<b>וְשֶׁחוּץ לַשֹּׁקֶת</b>. שזורמים הלאה לאחר שיצאו מהשוקת.
<b>פְּסוּלִין</b>. כדין מים שאובים (ואף על פי שהם מחוברים למעיין ובכוח המעיין להכשירם, מכל מקום חכמים החשיבו אותם כשאובים, ראה ר"ש מקוואות ה,א, רא"ש הלכות מקוואות סי' ט).
<b>הָיוּמִקְצָת הַמַּיִםנִמְשָׁכִין עַל שְׂפַת הַשֹּׁקֶת וכו'</b>. כאשר זורמים מים רבים לשוקת ומקצתם עוברים על דופן הכלי, ואינם נכנסים לתוכו, הם אינם נעשים שאובים ואף מטהרים את המים שהיו בתוך השוקת ויצאו.
<b>הֲרֵי אוֹתָהּ הַבְּרֵכָה כַּמִּקְוֶה</b>. מי המעיין כבר אינם נחשבים כמעיין מפני שהתערבו עם מי הברכה ונעצרו שם, בניגוד לטבע המעיין שמימיו זוחלים.
<b>הָיָה יוֹצֵא חוּץ לַבְּרֵכָה</b>. אם מי המעיין יוצאים מהברכה וממשיכים לזרום הלאה בצד השני של הברכה.
<b>הֲרֵי זֶה פָּסוּל וכו'</b>. המים שבברכה, שהם תערובת מי מעיין ומי גשמים, יש להם דין מעיין אלא שאינם נחשבים מים חיים.
<b>עַד שֶׁיֵּדַע שֶׁיָּצְאוּ וכו'</b>. אם ידוע שכל מי הגשמים כבר יצאו, והמים הנמצאים כעת הם רק מי המעיין, הרי הם נחשבים מים חיים.
<h3> י</h3>
<b>הֲרֵי זֶה כְּמִקְוֶה וּבִלְבַד שֶׁלֹּא יִטְבֹּל עַל גַּבֵּי הַכֵּלִים</b>. חכמים אסרו לטבול על הכלי אף שאין לו בית קיבול והמים שעליו אינם שאובים, גזרה שמא יטבול בתוך כלי שיש לו בית קיבול. ומכיוון שאסרו לטבול שם, הרי המים הנמשכים מהמעיין וזורמים הלאה לאחר הכלי, נחשבים כמנותקים מהמעיין ודינם כמי מקווה (גלות עיליות מקוואות ה,ב).
<h3> יא</h3>
<b>אַמּוֹת</b>. תעלות.
<b>עַד שֶׁגָּבְרוּ הַמַּיִם שֶׁבָּאַמּוֹת וְשָׁטְפוּ</b>. הוספת השאובים גרמה להגברת זרם המים.
<b>הֲרֵי הֵן כַּמַּעְיָן לְכָל דָּבָר</b>. מפני שמי המעיין זחלו גם לפני הוספת השאובים.
<b>שָׁוִין לַמִּקְוֶה לְטַהֵר בְּאֶשְׁבֹּרֶן בִּלְבַד וכו'</b>. מפני שזחילתם אינה מכוח המעיין אלא מכוח השאובים, ודינו כמעיין שמימיו מועטים והרבו עליו מים שאובים (לעיל ה"ו).
<h3> יב</h3>
<b>מְטַהֲרִין בְּזוֹחֲלִין וּפְסוּלִין לְזָבִים וכו'</b>. מי הים נחשבים מים נובעים, אך אינם מים חיים.
<h3> יג</h3>
<b>וְהַמְנַטְּפִין מִן הַמַּעְיָן</b>. כגון שהמעיין בראש ההר ויורדות ממנו טיפות בשיפולי ההר.
<b>אַף עַל פִּי שֶׁהֵן טוֹרְדִין</b>. אף שהטיפות יורדות במרוצה זו אחר זו.
<b>הֲרֵי הֵן כְּמִקְוֶה</b>. המים המצטברים מהטיפות דינם כמקווה, מפני שהזרימה מהמעיין אינה בקילוח רציף ובטל החיבור אל המעיין.
<b>צָרִיךְ לְהַקִּיף מַפָּץ וכו'</b>. להקיף במחצלת את המים שטובל בהם כדי להעמידם במקום אחד.
<h3> יד</h3>
<b>נוֹטְפִין שֶׁעֲשָׂיָן זוֹחֲלִין וכו'</b>. מים שמנטפים ממעיין הנמצא בראש ההר, שבטל מהם דין מעיין כמובא בהלכה הקודמת, ניתן להחזירם לדין מעיין באמצעות הנחת כלי שטוח שאינו מקבל טומאה (כגון לוח מחרס) שהופך את הטפטוף לזרימה רציפה, ועל ידי כך המים המצטברים מזרימה זו מחוברים אל המעיין.
<h3> טו</h3>
<b>שֶׁקִּלְּחָן בַּעֲלֵי אֱגוֹז</b>. הזרים אותם על קליפות האגוז החיצונות הירוקות שיש בהן בית קיבול (פה"מ עדויות ז,ד).
<b>שֶׁאֵין עֲלֵי הָאֱגוֹז הַלַּח שֶׁהוּא צוֹבֵעַ חָשׁוּב כְּכֵלִים</b>. שאין עלה אגוז הלח שהוא צובע חשוב ככלי כיון שעומד לצבוע בו (לבוש יו"ד רא).
<h3> טז</h3>
<b>לֹא עָלְתָה לָהֶן טְבִילָה</b>. שהרי הצד החיצוני שלהם הוטבל במים הזוחלים ולא במים העומדים.
<h3> יז</h3>
<b>אִם יֵשׁ בּוֹ אַרְבָּעִים סְאָה הֲרֵי אֵלּוּ טְהוֹרִים לְחֻלִּין</b>. אף שהגל מגיע מן הים שדינו כמעיין לטהר בכלשהו, מכל מקום צריך ארבעים סאה, מכיוון שהגל נתלש מן הים ובטל ממנו דין הים, ומכיוון שהאדם או הכלים עומדים במקומם והגל נופל עליהם נחשב כטבילה באשבורן (ח"ד מקוואות ד,ה).
<b>בְּהִלְכוֹת שְׁאָר אֲבוֹת הַטֻּמְאוֹת</b>. יג,ב.
<b>לַדָּבָר שֶׁנִּתְכַּוֵּן לוֹ</b>. למעשר או לתרומה או לקודש.
<h3> יח</h3>
<b>לְפִי שֶׁאֵין מַטְבִּילִין בְּזוֹחֲלִין</b>. שלפני נפילת הגל על הארץ הרי הוא זוחל, וכיוון שנתלש מן הים כבר אינו מטהר בזחילה (ח"ד מקוואות ד,ה).
<b>קַל וָחֹמֶר בָּאֲוִיר</b>. לא זו בלבד שהגל זוחל אלא הוא גם מנותק מהקרקע ונמצא באוויר, וטבילה באוויר אינה מועילה אפילו כאשר הגל אינו זוחל, כמבואר מיד בסמוך.
<b>הָיוּ שְׁנֵי רָאשֵׁי הַגַּל נוֹגְעִין בָּאָרֶץ וכו'</b>. במקרה זה דין הגל כאשבורן, ואף על פי כן אין מטבילים בחלק העליון שלו ('כיפה') מפני שהוא באוויר (שם).
<h2>פרק י</h2>
<h3> א</h3>
<b>סְפֵק מַיִם שְׁאוּבִין שֶׁטִּהֲרוּ חֲכָמִים</b>. כמובא בהלכות שאר אבות הטומאות יד,א.
<h3> ב</h3>
<b>סְפֵקוֹ טָהוֹר מִפְּנֵי שֶׁיֵּשׁ לוֹ בַּמֶּה יִתְלֶה</b>. יש אפשרות לתלות שהשאובים נפלו למקווה השלם ונפילתם לא גרמה פסול כלל, ואם כן מחמת הספק המקווה החסר נשאר בכשרותו.
<b>שֶׁאֵין לוֹ בַּמֶּה יִתְלֶה אִם לָזֶה נָפְלוּ נִפְסַל וכו'</b>. מכיוון ששני המקוואות באותו המעמד ואין עדיפות לתלות שהמים השאובים נפלו לאחד מהם, לכן שניהם פסולים.
<h3> ג</h3>
<b>מִקְוֶה שֶׁהִנִּיחוֹ רֵיקָן</b>. מקווה כשר שרוקנוהו ממימיו.
<b>לְמִקְוֶה זֶה</b>. למקווה המוחזק בכשרות.
<h3> ד</h3>
<b>וְהַמַּכְתֶּשֶׁת</b>. כלי כתישה.
<b>סָפֵק מִן הַצִּנּוֹר לַמִּקְוֶה סָפֵק מִן הַמַּכְתֶּשֶׁת לַמִּקְוֶה</b>. ספק אם המים נפלו ישירות מן הצינור למקווה או עברו קודם בתוך המכתשת.
<b>שֶׁהַפְּסוּל מוֹכִיחַ</b>. שהרי המכתשת נתונה בצדו.
<b>וְאִם יֵשׁ בַּמִּקְוֶה רֻבּוֹ מַיִם כְּשֵׁרִים</b>. שהיו בו רוב ארבעים סאה מים כשרים לפני שנפלו לתוכו מן הצינור שהמכתשת בצדו.
<b>הֲרֵי זֶה כָּשֵׁר שֶׁזֶּה סְפֵק מַיִם שְׁאוּבִין הוּא שֶׁהֲרֵי יֵשׁ שָׁם מִקְוֶה כָּשֵׁר קָבוּעַ</b>. מכיוון שהיו במקווה רוב של מים כשרים, הרי הוא כמקווה המוחזק בכשרות (אף שאין בו ארבעים סאה) וספק המים השאובים אינם פוסלים אותו. שכן אף על פי שאיסור שאובים מדברי חכמים וספק חכמים להקל, מכל מקום הטובל במקווה יש לו חזקת טומאה (כדלקמן ה"ו), ולכן ניתן להוציאו מחזקתו רק כאשר הספק הוא לגבי מקווה המוחזק ככשר (ח"ד מקוואות ב,א).
<h3> ה</h3>
<b>הַמִּקְווֹת הַנִּמְצָאוֹת</b>. שכשרותם אינה ידועה.
<b>בַּמְּדִינוֹת</b>. בערים.
<b>לִפְנִים מִן הַמַּפְתֵּחַ</b>. בצד הפנימי של שער העיר.
<b>שֶׁאַנְשֵׁי הַמְּדִינָה מְכַבְּסִין בָּהֶן וּמַטִּילִין לְתוֹכָן מַיִם שְׁאוּבִין תָּמִיד</b>. יש לחוש שמא כיבסו במקווה את בגדיהם ועשאוהו מים שאובים, או שמתחילתו היה מלא במים שאובים (פה"מ מקוואות ח,א).
<h3> ו</h3>
<b>שֶׁהַטָּמֵא בְּחֶזְקָתוֹ</b>. נשאר במצבו הנוכחי.
<b>בֵּין שֶׁהָיָה הַמִּקְוֶה בִּרְשׁוּת הָרַבִּים וכו'</b>. לגבי ספק טומאה יש חילוק בין רשות הרבים שבה מקילים לרשות היחיד שבה מחמירים (הלכות שאר אבות הטומאות טו,ח). אבל בהלכה שלנו מדובר על ספק טהרה, כלומר ספק אם הטמא נטהר, ובזה אין חילוק (פה"מ מקוואות ב,ב).
<b>כָּל הַטְּהָרוֹת שֶׁנַּעֲשׂוּ עַל גַּבָּיו וכו'</b>. כל הדברים שמוחזקים כטהורים על סמך הטבילה במקווה זה במשך הזמן שעבר מהמדידה הקודמת שבה נמצא המקווה שלם, הרי הם טמאים.
<b>מִטֻּמְאָה חֲמוּרָה</b>. שנטמא מאב הטומאה (מן התורה או מדברי סופרים – ראה הלכות שאר אבות הטומאות טו,א).
<b>אֲבָל אִם טָבַל מִטֻּמְאָה קַלָּה כְּגוֹן שֶׁאָכַל אֳכָלִים טְמֵאִים וכו'</b>. טומאות אלו הן ולדי טומאות מדברי סופרים (ראה שם ח,י; ט,א).
<b>כְּמוֹ שֶׁבֵּאַרְנוּ</b>. שם טו,א.
<h3> ז</h3>
<b>וְאֶחָד פָּסוּל</b>. שנפסל בנפילת שלושה לוגים מים שאובים (מרכה"מ).
<b>וְעָשָׂה טְהָרוֹת</b>. התעסק בתרומה טהורה.
<b>הֲרֵי אֵלּוּ תְּלוּיוֹת</b>. טמאות מספק, שהרי יש כאן ספק בטבילה מטומאה חמורה (כדלעיל ה"ו). ודינן שאינן נאכלות שמא הן טמאות, ואינן נשרפות שמא הן טהורות ואסור לשרוף תרומה טהורה.
<b>וְהַשְּׁנִיּוֹת טְהוֹרוֹת</b>. שהרי לפני נגיעתו בהן טבל בשני המקוואות ובוודאי נטהר.
<b>וְאִם נָגְעוּ אֵלּוּ בָּאֵלּוּ</b>. אם הטהרות הראשונות נגעו בשניות.
<b>רִאשׁוֹנוֹת תְּלוּיוֹת וּשְׁנִיּוֹת יִשָּׂרְפוּ</b>. הטהרות השניות בוודאי נטמאו: שאם הטבילה הראשונה הייתה במקווה הפסול הרי הטהרות הראשונות נטמאו בטומאה חמורה ומטמאות את השניות בנגיעתן, ואם הטבילה השנייה הייתה במקווה הפסול הרי הטובל בא ראשו ורובו במים שאובים וטמא בטומאה קלה ומטמא את הטהרות השניות בנגיעתו (ראה הלכות שאר אבות הטומאות ט,א). אבל הראשונות תלויות כשהיו מפני שהמגע בשניות אינו משנה את מעמדן, שאף אם הטבילה השנייה היתה במקווה הפסול הרי השניות נטמאו בטומאה קלה ונחשבות שלישי לטומאה (ראה שם), ואינן מטמאות את הראשונות (כס"מ בשם ר"ש מקוואות ב,ב).
<b>וְכֵן אִם נִטְמָא בָּאֶמְצַע וכו'</b>. גם במקרה זה הראשונות תלויות בכל אופן, והשניות טהורות מספק אם לא נגעו בראשונות. שכן אם הטבילה השנייה הייתה במקווה הכשר הרי השניות טהורות, ואם הטבילה השנייה הייתה במקווה הפסול הרי השניות נטמאו מהטומאה הקלה של האדם, ובספק טומאה קלה יש להקל כמובא בהלכה הקודמת (אך אם השניות נגעו בראשונות, השניות טמאות בכל מקרה או מפני שנטמאו מהטומאה הקלה של האדם או שנטמאו מחמת נגיעתן בראשונות).
<b>הָרִאשׁוֹנוֹת טְהוֹרוֹת</b>. שאם הטבילה הראשונה הייתה במקווה הכשר הרי הן טהורות, ואם היתה במקווה הפסול הרי הן טמאות טומאה קלה, וספק טומאה קלה להקל.
<b>וְהַשְּׁנִיּוֹת תְּלוּיוֹת</b>. שאם הטבילה השניה היתה במקווה הכשר הרי הן טהורות, ואם היתה במקווה הפסול הרי הן טמאות טומאה חמורה.
<b>רִאשׁוֹנוֹת יִשָּׂרְפוּ וְהַשְּׁנִיּוֹת תְּלוּיוֹת כְּשֶׁהָיוּ</b>. שהראשונות בוודאי טמאות (או בטומאה קלה או מחמת נגיעתן בשניות), אבל השניות ספק טמאות.
<b>הַטּוֹבֵל מִטֻּמְאָה חֲמוּרָה טַהֲרוֹתָיו תְּלוּיוֹת וכו'</b>. שכשיש ספק אם הטבילה הייתה כשרה או לא, מחמירים בטומאה חמורה ומקילים בטומאה קלה (כדלעיל ה"ו).
<b>הָיָה אֶחָד טָמֵא</b>. בטומאה חמורה.
<b>לְהָקֵר</b>. להצטנן להנאתו.
<b>כְּמוֹ שֶׁבֵּאַרְנוּ</b>. בפסקה הקודמת.
<b>וְזֶה שֶׁיָּרַד לְהָקֵר טָהוֹר כְּשֶׁהָיָה</b>. ואין אומרים שנטמא בספק שמא בא ראשו ורובו במים שאובים.
<b>שֶׁזֶּהסְפֵק מַיִם שְׁאוּבִים שֶׁמָּא בַּשָּׁאוּב טָבַל כְּשֶׁהֵקֵר וְנִתְטַמֵּא</b>. ספק אם נטמא מחמת שבא במים שאובים או שמא טבל במקווה כשר ולא נטמא כלל, ודינו כדלעיל סוף ה"ו.
<h3> ח</h3>
<b>שֶׁל עֶשְׂרִים עֶשְׂרִים סְאָה</b>. בכל אחד מהם עשרים סאה.
<b>הֲרֵי אֵלּוּ טְהוֹרוֹת</b>. מחמת הספק.
<b>הֲרֵי אֵלּוּ יִשָּׂרְפוּ וכו'</b>. שאף אם הטבילה השנייה היתה במקווה הכשר, הרי אין בו ארבעים סאה, ונמצא שהטובל לא נטהר מהטבילה הראשונה במקווה השאוב.
<b>כְּמוֹ שֶׁבֵּאַרְנוּ</b>. הלכות שאר אבות הטומאות ט,א, שגזרו על כך טומאה.
<h2>פרק יא</h2>
<h3> א</h3>
<b>כְּבָר בֵּאַרְנוּ</b>. הלכות ברכות ו,ב, הלכות שאר אבות הטומאות ח,ז-ח.
<b>וּטְבִילַת יָדַיִם</b>. על מנת לטהרן לקודש, אבל לתרומה די בנטילה (שם).
<b>וּמִכֹּחַ נוֹתֵן</b>. באמצעות מעשה של שפיכה, ולא שיישפכו מאליהם.
<b>בְּהִלְכוֹת בְּרָכוֹת</b>. ו,ו, ו,יא-יד.
<h3> ב</h3>
<b>כָּל הַחוֹצֵץ בַּטְּבִילָה</b>. כמפורט לעיל פ"ב.
<b>וְכָל הָעוֹלֶה לְמִדַּת הַמִּקְוֶה כַּטִּיט הַנָּרוֹק</b>. ראה לעיל ז,ג.
<b>צָרִיךְ לְשַׁפְשֵׁף</b>. את ידיו זו בזו (פה"מ בהקדמה למסכת ידים), כדי להעביר מהן את כל הלכלוך (משנ"ב או"ח קסב ס"ק כד).
<h3> ג</h3>
<b>וְהֵם הַנִּקְרָאִים מַיִם רִאשׁוֹנִים נִטְמְאוּ בְּיָדָיו</b>. המים הראשונים מטהרים את הידיים אך נטמאים בעצמם (שמשקה הנוגע בידיים טמאות נעשה ראשון לטומאה — הלכות שאר אבות הטומאות ח,י), ולכן תיקנו חכמים ליטול שנית על מנת להסיר מהידיים את שאריות המים שנטמאו (פה"מ ידים ב,ב). ובכלל התקנה שהמים הראשונים אינם מטמאים את השניים וכן אינם מטמאים חזרה את הידיים, כי אחרת אין אפשרות לטהר ידיים (תוי"ט שם).
<b>שֶׁאֵין הַמַּיִם הַשְּׁנִיִּים מְטַהֲרִין וכו'</b>. המים השניים נועדו להעביר את המים הראשונים שנשארו על גב ידיו ושנטמאו מחמתם, ואינם מטהרים את הידיים בעצמם.
<h3> ד</h3>
<b>הַיָּדַיִם מִתְטַמְּאוֹת וּמִטַּהֲרוֹת עַד הַפֶּרֶק</b>. ראה גם הלכות שאר אבות הטומאות ח,א.
<b>עַד הַפֶּרֶק</b>. מקום החיבור בין איברים או חלקי איברים נקרא פרק, ולגבי זיהוי הפרק האמור כאן ראה פסקים ושיטות.
<b>וְנָטַל הַמַּיִם הַשְּׁנִיִּים חוּץ לַפֶּרֶק</b>. עד הפרק וגם מחוצה לו.
<b>שֶׁהַמַּיִם הָרִאשׁוֹנִים שֶׁחוּץ לַפֶּרֶק נִטְמְאוּ מֵחֲמַת יָדוֹ</b>. אף שחלק היד שמחוץ לפרק אינו בכלל טומאת הידיים, מכל מקום המים הראשונים שחוץ לפרק נטמאים בגלל שנגעו בתחילה בכף היד ולאחר מכן יצאו אל מחוץ לפרק.
<b>וְאֵין הַמַּיִם הַשְּׁנִיִּים מְטַהֲרִין מַיִם שֶׁחוּץ לַפֶּרֶק</b>. שהטהרה באמצעות מים שניים הרי היא תקנה מיוחדת בדין נטילת ידיים, ונתקנה רק לגבי המים הנופלים בחלק היד הטעון נטילה (עד הפרק).
<h3> ה</h3>
<b>נָטַל אֶת הָרִאשׁוֹנִים לְיָדוֹ אַחַת</b>. שרצה לטהר רק אותה.
<b>וְנִמְלַךְ וְנָטַל אֶת הַשְּׁנִיִּים לִשְׁתֵּי יָדָיו</b>. התחרט והחליט לטהר את שתי ידיו, ושפך את המים השניים על שתי ידיו יחד (פה"מ ידים ב,ג).
<b>נָטַל יָדוֹ אַחַת וְשִׁפְשְׁפָהּ בַּחֲבֶרְתָּהּ וכו'</b>. אפילו נטל אותה גם במים שניים ונטהרה לגמרי, הרי היא חוזרת ונטמאת כשנוגעת בחברתה.
<b>שִׁפְשְׁפָהּ בְּרֹאשׁוֹ אוֹ בַּכֹּתֶל</b>. שאינם טמאים.
<h3> ו</h3>
<b>אַרְבָּעָה אוֹ חֲמִשָּׁה</b>. אנשים, שכל הידיים נחשבות כמו יד אחת (פה"מ ידיים ב,ג).
<b>שֶׁיִּרְפּוּ</b>. שהידיים תהיינה רפויות ולא צמודות אחת לשנייה.
<h3> ז</h3>
<b>הֲרֵי זוֹ טְמֵאָה כְּשֶׁהָיְתָה</b>. שאין נטילה לחצאים אלא צריך ליטול את כל היד בבת אחת (פה"מ ידים א,א).
<b>טוֹפֵחַ עַל מְנָת לְהַטְפִּיחַ</b>. מים בכמות כזו שדבר הנוגע במים יכול להרטיב דבר שלישי.
<b>הֲרֵי זוֹ טְהוֹרָה</b>. ששני השלבים בנטילה זו נחשבים כנטילה אחת.
<b>אֲבָל בַּשְּׁנִיִּים</b>. שאינם מטהרים אלא רק מעבירים את הראשונים (לקמן ה"ח).
<h3> ח</h3>
<b>רְבִיעִית</b>. רבע לוג, כ-86 סמ"ק.
<b>לִשְׁתֵּי הַיָּדַיִם</b>. רביעית אחת לשתי ידיים של אדם.
<b>כְּמוֹ שֶׁבֵּאַרְנוּ בִּנְטִילַת יָדַיִם לַפַּת</b>. הלכות ברכות ו,ד, ו,י.
<h3> ט</h3>
<b>נָטַל מִן הַכֹּל</b>. מתערובת הכשרים והפסולים.
<b>וְנִשְׁאֲרָה רְבִיעִית בִּלְבַד כְּשֶׁהָיְתָה</b>. כשיעור שהיה בתחילה.
<h3> י</h3>
<b>מִכֹּחַ אַחֵר</b>. באמצעות כח של אדם ששופך (הנוטל עצמו או אדם אחר), וכדלעיל ה"א.
<h3> יא</h3>
<b>הַמַּיִם הַפְּסוּלִין לִנְטִילַת יָדַיִם וְהַכְּשֵׁרִים</b>. הל' ז-ט.
<b>וְכָל הַכֵּלִים שֶׁנּוֹטְלִין וכו'</b>. הל' יא-יב.
<b>וְאֵי זוֹ נְתִינָה הִיא מִכֹּחַ נוֹתֵן וכו'</b>. הל' יג-יד.
<b>כְּמוֹ שֶׁבֵּאַרְנוּ שָׁם</b>. הט"ו.
<h3> יב</h3>
<b>טָבַל וְלֹא הֻחְזַק כְּאִלּוּ לֹא טָבַל</b>. אם טבל ולא התכוון שעל ידי הטבילה יוחזק כטהור לעניין תרומה או קדשים אינו נטהר לגביהם (הלכות שאר אבות הטומאות יג,ב, אבל לעניין חולין טבילה ללא כוונה מועילה בדיעבד כדלעיל א,ח).
<b>וְדֵעוֹת הָרָעוֹת</b>. מידות רעות.
