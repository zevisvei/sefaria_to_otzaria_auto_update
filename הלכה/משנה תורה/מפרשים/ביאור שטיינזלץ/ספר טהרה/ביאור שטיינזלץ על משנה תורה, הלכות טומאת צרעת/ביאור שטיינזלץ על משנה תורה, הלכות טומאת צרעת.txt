<h1>ביאור שטיינזלץ על משנה תורה, הלכות טומאת צרעת</h1>
<h2>פרק א</h2>
<h3> א</h3>
<b>כִּקְרוּם בֵּיצָה</b>. השכבה הדקה הדבוקה לקליפת הביצה מבפנים (תפא"י נגעים א,א).
<b>וָמַעְלָה</b>. כל גווני הלובן הבהירים יותר.
<b>דֵּהָה</b>. כהה יותר.
<b>בֹּהַק</b>. מראה לבן שאינו נגע צרעת והוא טהור (ראה ויקרא יג,לט).
<h3> ב</h3>
<b>וְאַרְבַּע מַרְאוֹת</b>. ארבעה גוונים שונים של לובן.
<b>הוּא הַנִּקְרָא בַּהֶרֶת...שְׂאֵת... סַפַּחַת</b>. המוזכרות בויקרא יג,ב.
<b>כְּצֶמֶר נָקִי שֶׁל כֶּבֶשׂ בֶּן יוֹמוֹ</b>. צמר מכובס שנגזז מכבש שנולד היום שצמרו עדיין לא הספיק להתלכלך הרבה (פה"מ נגעים א,א).
<b>כְּסִיד הַהֵיכָל</b>. כגוון כותלי המקדש.
<b>הִיא תּוֹלֶדֶת הַבַּהֶרֶת</b>. נספח של נגע הבהרת.
<b>שֶׁאֵין לְשׁוֹן סַפַּחַת אֶלָּא טְפֵלָה</b>. המילה 'ספחת' המוזכרת בפרשת נגעים באה ללמד שיש לבהרת ולשאת נספחים.
<h3> ג</h3>
<b>בֵּין בְּסוֹף הַשָּׁבוּעוֹת</b>. בסוף שבוע ראשון או שני להסגר (ראה לקמן ה"י).
<b>וּבֵין לְאַחַר שֶׁנִּפְטַר הַמְּצֹרָע</b>. שטיהרו הכהן.
<b>אוֹ נֶחֱלַט</b>. שטימאו הכהן.
<b>אִם כֵּן לָמָּה מָנוּ אוֹתָם חֲכָמִים וכו'</b>. הואיל וכולם מצטרפים זה עם זה, לאיזה צורך מנו אותם בשמות נפרדים.
<b>לֹא יִרְאֶה אֶת הַנֶּגַע עַד שֶׁיָּבִין וְיַכִּיר וכו'</b>. ראה גם לקמן ט,ב.
<h3> ד</h3>
<b>הוּא הַנִּקְרָא פָּתוּךְ</b>. מן השורש 'פתך' שמשמעו בלשון ארמי הוא לערב.
<b>הַפָּתוּךְ שֶׁבַּבַּהֶרֶת הוּא הַמַּרְאֶה הָרְבִיעִי וכו'</b>. שככל שהלובן עז יותר צריך שיהיה בו יותר טיפות דם על מנת שתהיה האדמימות ניכרת בו (פה"מ נגעים א,ב).
<h3> ו</h3>
<b>כְּמוֹ צֶמַח מִן הַצְּמָחִים הָעוֹלִים בַּגּוּף</b>. אבעבועות או נמשים וכדומה.
<b>עָמֹק מֵעוֹר הַבָּשָׂר</b>. כמבואר בויקרא יג,ג.
<b>וְלֹא עָמֹק בִּמְשִׁישָׁתוֹ</b>. אין הכוונה לעמוק שניתן למשש אותו בידיים.
<b>כְּמַרְאֵה הַחַמָּה שֶׁהִיא נִרְאֵית לָעַיִן עֲמֻקָּה מִן הַצֵּל</b>. שאור החמה על הארץ נראה נמוך יותר מן הצל שלידו.
<h3> ז</h3>
<b>בֵּין צָרַעַת בְּגָדִים</b>. המבוארת לקמן בפרקים יב-יג (אבל צרעת בתים שיעורה שני גריסים, לקמן יד,א).
<b>כַּגְּרִיס הַקִּלְקִי שֶׁהוּא מְרֻבָּע</b>. גריס הוא גרעין החצוי לשניים. שיעור זה נמדד בגרעינים של פול מן המקום ששמו קיליקיה, שהם גדולים ונוטים לצורת ריבוע (פה"מ נגעים ו,א; וראה פה"מ מעשרות ה,ז, תוספתא שם ג,טו). כשהגרעין נחצה לשניים לאורכו, שטחו הפנימי שטוח וחלק ונוח למדידה (ואין הכוונה שהנגע יהיה בצורת מרובע בדווקא, אלא שיהיה בו שיעור שאפשר לרבע בו מרובע בשיעור זה).
<b>כְּדֵי צְמִיחַת שֵׁשׁ וּשְׁלֹשִׁים שְׂעָרוֹת</b>. שטח של עור שיכולות לצמוח בו שלושים ושש שערות בהתחשב גם באוויר שביניהם (ובמידות ימינו שיעורו ריבוע שצלעותיו כ-20 מ"מ).
<h3> ט</h3>
<b>‌ וּבַהֶרֶת שֶׁהִיא כֵּהָה</b>. לבנונית שהיא כהה מקרום ביצה שאינה טמאה (כדלעיל ה"א).
<h3> י</h3>
<b>שֵׂעָר לָבָן</b>. דיניו יבוארו לקמן פ"ב.
<b>וְהַמִּחְיָה</b>. דיניה יבוארו לקמן פ"ג.
<b>וְהַפִּשְׂיוֹן</b>. דיניו יבוארו לקמן פ"ד.
<b>וּשְׁלָשְׁתָּן מְפֹרָשִׁין בַּתּוֹרָה</b>. בפרשת נגעים (ויקרא יג).
<b>יַסְגִּיר שִׁבְעַת יָמִים... הֲרֵי זֶה מֻחְלָט</b>. בימי ההסגר נקרא האדם 'מצורע מוסגר', וכאשר מחליטים אותו לטומאה נקרא 'מצורע מוחלט', ודיניהם מבוארים לקמן י,ו-יב.
<h3> יא</h3>
<b>אִם כֵּן מַה הוּא זֶה שֶׁנֶּאֱמַר בַּתּוֹרָה</b>. בנוגע לראיית הכהן בסוף השבוע השני להסגרת הנגע.
<b>וְכֵן אִם לֹא כָּהָה וְלֹא פָּשָׂה וכו'</b>. כלומר, לא רק כאשר הנגע כהה הוא נטהר, אלא גם אם הנגע לא פשה ולא נולדו בו שאר סימני טומאה כעבור שבועיים של הסגר הוא נטהר.
<h2>פרק ב</h2>
<h3> א</h3>
<b>כְּדֵי שֶׁיִּהְיוּ נִטָּלוֹת בְּזוּג</b>. שיהיו מספיק ארוכות שיוכלו להינטל על ידי מספריים (ור"י קאפח פירש עפ"י פה"מ נגעים ד,ד שהכוונה למלקטת).
<b>עִקָּרָן</b>. מקום צמיחת השערות.
<h3> ב</h3>
<b>מְצֻמְצָם</b>. שיעור מדויק.
<b>אֵין מְקוֹם שֵׂעָר הַשָּׁחֹר מְמַעֲטוֹ</b>. מקום צמיחת השער השחור אינו גורע משיעור הגריס.
<b>וּבֵין שֶׁהָיוּ בְּסוֹף הַבַּהֶרֶת</b>. בקצה שלה כך שאין היא מקיפה אותן מכל הצדדים (בניגוד למחיה שצריכה להיות מוקפת מכל הכיוונים כדי שתטמא – לקמן ג,א).
<h3> ג</h3>
<b>מְטַמֵּא בְּכָל מַרְאֶה</b>. בניגוד ללובן הבהרת שמטמא מקרום ביצה ולמעלה בלבד (לעיל א,א).
<h3> ד</h3>
<b>שְׁחִין אוֹ מִכְוָה</b>. מכות בעור הבשר שכל עוד הן טריות אינן מיטמאות בנגעים (ראה לקמן ה,א-ג).
<b>בֹּהַק</b>. מראה לבן דהה יותר מארבעת המראות המטמאים (לעיל א,א).
<b>מִחְיַת הַשְּׁחִין אוֹ מִחְיַת הַמִּכְוָה</b>. שחין ומכווה שהתחילו להתרפאות ואז מיטמאות בנגעים (לקמן ה,ד; וראה מרכה"מ וערוה"ש פג,ג-ה שמבארים מדוע אינם מיטמאים מחמת השער שבתוכם).
<b>וַהֲרֵי זוֹ כְּבַהֶרֶת שֶׁאֵין בָּהּ שֵׂעָר לָבָן וְיַסְגִּיר</b>. כדלעיל א,י.
<b>וְאַף עַל פִּי שֶׁהַבַּהֶרֶת מַקֶּפֶת אֶת הַשְּׁחִין וכו'</b>. הואיל ואין השערות צומחות בגופה של בהרת אין זה סימן טומאה.
<b>וְכֵן אִם הָיָה שְׁחִין... מַקִּיף אֶת שְׁתֵּי הַשְּׂעָרוֹת הַלְּבָנוֹת</b>. אף על פי שהן עצמן צומחות מתוך הבהרת.
<b>אוֹ סָמוּךְ לָהֶן בְּצִדָּן</b>. שהשחין או חבריו צמודים לשתי השערות ומפרידים אותן מהבהרת.
<b>אוֹ שֶׁהָיָה חוֹלֵק בֵּין שְׁתֵּי הַשְּׂעָרוֹת</b>. שהשחין או חבריו חולקים את הבהרת לשניים כך שכל שערה בחלק אחר (תפא"י נגעים א,ה).
<h3> ה</h3>
<b>וְאִם לֹא הָלְכוּ לָהֶן יִפְטֹר אוֹתוֹ</b>. כדין כל נגע העומד בעיניו בסוף שבוע שני (לעיל א,יא).
<h3> ו</h3>
<b>וְהִיא הָפְכָה שֵׂעָר לָבָן</b>. משמע שהבהרת צריכה לגרום לכך.
<h3> ז</h3>
<b>וְהֻחְלַט בּוֹ</b>. הנגע הוחלט לטומאה בשל השער.
<b>שְׂעַר פְּקֻדָּה</b>. מלשון פיקדון, כאילו הבהרת הפקידה את השער במקום (פה"מ נגעים ה,ג).
<h3> ח</h3>
<b>עַד שֶׁיַּהֲפֹךְ שְׁתֵּי הַשְּׂעָרוֹת בַּהֶרֶת אַחַת</b>. עד שבהרת אחת כגריס תגרום לצמיחת שתי השערות, וכאן רק חצי מהבהרת הנוכחית הפך את השער.
<h3> ט</h3>
<b>וְנוֹלְדָה לָהּ בַּהֶרֶת כַּחֲצִי גְּרִיס וּבָהּ שַׂעֲרָה אַחַת הֲרֵי זוֹ לְהַסְגִּיר</b>. הואיל ורק השערה השנייה הפכה לבנה על ידי הבהרת אין כאן סימן טומאה.
<h2>פרק ג</h2>
<h3> א</h3>
<b>הַמִּחְיָה</b>. עור בשר רגיל שאין בו בהרת, שכאשר הוא מופיע במרכז הבהרת והיא מקיפה אותו הוא נחשב סימן טומאה.
<b>כָּעֲדָשָׁה מְרֻבַּעַת</b>. בגודל של עדשה שהיא עגולה אלא שמוסיפים עליה את הקרנות ובריבוע זה משערים (פה"מ נגעים ו,א).
<b>כְּדֵי צְמִיחַת אַרְבַּע שְׂעָרוֹת</b>. שיעור שטח של עור שיכולות לצמוח בו ארבע שערות בהתחשב גם באוויר שביניהן.
<b>כְּחַרְדָּל</b>. כגודל של זרע החרדל, שהוא קטן מעדשה.
<h3> ב</h3>
<b>וְהוּא שֶׁלֹּא יִהְיֶה הַלֹּבֶן מֵאַרְבָּעָה מַרְאוֹת שֶׁבֵּאַרְנוּ</b>. לעיל א,ב, שבכגון כך הרי היא בהרת ולא מחיה.
<h3> ג</h3>
<b>עַד שֶׁתִּהְיֶה בְּגוּפָהּ שֶׁל בַּהֶרֶת כֵּיצַד וכו'</b>. כל ההלכה התבארה לעיל ב,ד-ה ביחס לשער הלבן.
<b>מִחְיָתָן</b>. מחית השחין והמכווה.
<h3> ד</h3>
<b>הַמִּחְיָה סִימַן טֻמְאָה לְעוֹלָם וכו'</b>. בניגוד לשער לבן (לעיל ב,ו).
<b>זֶה שֶׁנֶּאֱמַר בַּתּוֹרָה וְהִיא הָפְכָה שֵׂעָר לָבָן וּמִחְיַת בָּשָׂר חַי בַּשְׂאֵת</b>. ובפסוק אחר כך נאמר: "וטמאו הכהן", ואפשר להבין שכדי שהנגע ייטמא צריך את שני הסימנים.
<b>אֵינוֹ צָרִיךְ לִשְׁנֵיהֶן</b>. אין צריך ששניהם יהיו בנגע על מנת לטמא אותו אלא די באחד מהם.
<b>וְלֹא נֶאֱמַר שֵׂעָר לָבָן עִם הַמִּחְיָה אֶלָּא וכו'</b>. שהרי השער הלבן כסימן טומאה הוזכר כבר לבדו בפסוקים הקודמים.
<b>שֶׁתִּהְיֶה כְּדֵי לְקַבֵּל שֵׂעָר לָבָן שֶׁהוּא שְׁתֵּי שְׂעָרוֹת</b>. לאורך ולרוחב (לעיל ה"א).
<h3> ה</h3>
<b>כִּגְרִיס מְצֻמְצָם</b>. בדיוק בגודל גריס, שהוא השיעור המינימלי של הבהרת (לעיל א,ז).
<b>אוֹ שֶׁנִּתְמַעֲטָה הַמִּחְיָה טָהוֹר</b>. ובמקרה זה אין מסגירים את הבהרת, מפני שבהרת שהלכו ממנה סימני הטומאה, שוב אין מסגירים אותה (לקמן ד,ח).
<b>רָבְתָה</b>. גדלה.
<b>נִתְמַעֲטָה הַמִּחְיָה מִמַּה שֶּׁהָיְתָה</b>. שהמחיה הפחותה מכעדשה לא גדלה אלא נתמעטה עוד יותר משיעורה.
<b>הֲרֵי זֶה כְּמוֹת שֶׁהָיָה</b>. ויש להסגיר את הבהרת.
<b>וְאֵין כָּאן סִימַן טֻמְאָה</b>. ואין אומרים שנחשב לפשיון, שאין הנגע פושה פנימה לתוך עצמו (לקמן ד,א).
<h3> ו</h3>
<b>כְּמוֹ שֶׁבֵּאַרְנוּ</b>. לעיל ה"א.
<h3> ז</h3>
<b>וּבָשָׂר חַי כָּעֲדָשָׁה אוֹ יָתֵר מַקִּיף אוֹתָהּ מִבַּחוּץ</b>. רצועה של בשר חי ברוחב של עדשה לכל הפחות מקיף את הבהרת.
<b>וּבַהֶרֶת הַחִיצוֹנָה לְהַחֲלִיט שֶׁהֲרֵי הַמִּחְיָה בְּאֶמְצָעָהּ</b>. שאין הבהרת הפנימית פוסלת את המחיה מלהיות סימן טומאה לבהרת החיצונה.
<h3> ח</h3>
<b>בְּרֹאשׁ אֵבֶר מִן הָאֵבָרִים</b>. המפורטים לקמן.
<b>וְאֵלּוּ הֵן רָאשֵׁי אֵבָרִים וכו'</b>. רשימה זו מופיעה לעניין אחר בהלכות עבדים ה,ה.
<b>וְרָאשֵׁי אָזְנַיִם</b>. שפת האוזן כולה.
<b>וְרֹאשׁ הָעֲטָרָה</b>. ראש איבר המין של האיש.
<b>וְרָאשֵׁי הַדַּדִּין שֶׁבָּאִשָּׁה</b>. פטמות השדיים.
<b>וְהַיַּבֹּלֶת וְדִלְדּוּלִין</b>. מחיה הנמצאת בראש יבלת או דלדולי בשר היוצאים מן הגוף.
<h3> ט</h3>
<b>שֶׁהָיָה מְקוֹמָן יוֹשֵׁב כַּגְּרִיס</b>. שיש בהם מקום שטוח בשיעור גריס.
<h2>פרק ד</h2>
<h3> א</h3>
<b>מְטַמֵּא בְּכָל שֶׁהוּא</b>. אפילו פשה הנגע בשיעור מועט טמא.
<b>מֵאֶחָד מִמַּרְאוֹת הַנְּגָעִים</b>. המוזכרים לעיל א,ב.
<b>פָּחוֹת מִכָּעֲדָשָׁה</b>. שאין בה שיעור המטמא מדין מחיה.
<h3> ב</h3>
<b>אֵינוֹ מַחֲלִיט</b>. אין הכהן עושה אותו מצורע מוחלט.
<h3> ג</h3>
<b>אֵין הַבַּהֶרֶת פּוֹשָׂה לְתוֹךְ הַשְּׁחִין וכו'</b>. ראה גם לקמן ה,ה, ו,ב.
<b>וְלֹא לָרֹאשׁ וְלֹא לַזָּקָן אַף עַל פִּי שֶׁנִּקְרְחוּ וְהָלַךְ הַשֵּׂעָר מֵהֶן</b>. הראש והזקן מיטמאים בבהרת רק במקרה שנשר מהם כל השער (לקמן ה,ח-ט, ה,יא), ומכל מקום אינם פושים לעור הבשר ואין עור הבשר פושה לתוכם (לקמן ה,י, ו,ב).
<b>בָּעוֹר</b>. משמע בעור הבשר בלבד.
<b>אֲבָל בַּהֶרֶת שֶׁפָּשָׂת לְתוֹךְ הַבֹּהַק הֲרֵי זֶה פִּשְׂיוֹן</b>. אף שהפשיון עצמו שמראהו כהה מארבעת המראות (בוהק) אינו מטמא, אך כאשר הבהרת פושה לבוהק ונעשה אותו הבוהק מראה מארבע מראות הרי זה פשיון (פה"מ נגעים ו,ו).
<h3> ד</h3>
<b>שֶׁהָיוּ חוֹלְקִין בֵּין הָאֵם לַפִּשְׂיוֹן</b>. שהפרידו בין הנגע המקורי לבין הפשיון שלו.
<b>הִסְגִּירוֹ וְהָלְכוּ לָהֶן</b>. ובמקומם באה בהרת.
<h3> ה</h3>
<b>הֲרֵי זֶה טָהוֹר</b>. הואיל ולא נשאר מן האם שיעור גריס אין כאן פשיון (פה"מ נגעים ד,ח). ואפילו נגע חדש שדינו שייראה כתחילה אין כאן מכיוון שחצי הגריס הנשאר מן האם נחשב כאילו אינו ובפשיון עצמו אין שיעור נגע (תפא"י שם).
<b>וְיַסְגִּיר שָׁבוּעַ אַחַר שָׁבוּעַ</b>. כדין נגע עור בשר הבא בתחילה (לעיל א,י).
<b>בְּסוֹף יְמֵי הֶסְגֵּר</b>. בתוך ימי ההסגר.
<b>הֲרֵי הוּא כְּמוֹת שֶׁהָיָה</b>. שאין זה נחשב כנגע חדש הנראה בתחילה, אלא כאותו נגע שהיה כאן קודם ועמד בעיניו שבוע שלם, ולפיכך מסגירים אותו לעוד שבוע אחד.
<b>הֲרֵי זֶה יַסְגִּיר</b>. ולא יחליט, שאין הפשיון מטמא אלא כשנראה לכהן בסוף ההסגר.
<h3> ו</h3>
<b>בַּהֶרֶת כַּגְּרִיס</b>. ונראתה לכהן והסגירה.
<b>תֵּרָאֶה כַּתְּחִלָּה</b>. הואיל והלכה האם אין משמעות לפשיון הזה אלא יש לראות את הנגע עם סימני הטומאה שבו כאילו באו בתחילה.
<b>סָפֵק שֶׁהִיא הִיא</b>. והרי יש כאן פשיון המטמא.
<b>סָפֵק שֶׁאַחֶרֶת בָּאָה תַּחְתֶּיהָ</b>. ויש כאן נגע חדש שצריך להיראות כתחילה.
<h3> ז</h3>
<b>וְחוּט יוֹצֵא מִמֶּנָּה</b>. רצועת בהרת דקה כחוט נמשכת ממנה.
<b>זוֹקְקָהּ לְשֵׂעָר לָבָן וּלְפִשְׂיוֹן</b>. שאם צמח בחוט זה שער לבן או שהוא פשה, הבהרת טמאה.
<b>שֶׁאֵין הַמִּחְיָה סִימַן טֻמְאָה עַד שֶׁתַּקִּיף אוֹתָהּ הַבַּהֶרֶת וכו'</b>. כמבואר לעיל ג,א.
<b>מְצָרְפָן</b>. והן נחשבות כנגע אחד.
<h3> ח</h3>
<b>בַּהֶרֶת שֶׁטָּהֲרָה מִתּוֹךְ הֶסְגֵּר... אֵין מַסְגִּירִין בָּהּ לְעוֹלָם</b>. אבל אם נולדו בה סימני טומאה מחליטים, כדלעיל.
<h3> ט</h3>
<b>אוֹ שֶׁפָּשְׂתָה וְחָזְרָה לִכְמוֹת שֶׁהָיְתָה</b>. ולא ראה הכהן בינתיים.
<b>הֲרֵי הוּא בְּטָהֳרָתוֹ</b>. שאין מסגירים אחר הפטור.
<h3> י</h3>
<b>וְשֵׂעָר לָבָן בְּתוֹךְ הַמִּחְיָה</b>. שבכגון כך אין הוא מטמא (ראה לעיל ב,ב).
<b>וְהֶחֱלִיטוֹ</b>. בגלל המחיה שיש בו.
<b>הָלְכָה הַמִּחְיָה</b>. וכעת השער בתוך הבהרת.
<b>הָלַךְ הַשֵּׂעָר הַלָּבָן</b>. אך לא הלכה המחיה.
<h3> יא</h3>
<b>וְהָלַךְ הַשֵּׂעָר וְחָזַר בּוֹ שֵׂעָר לָבָן אַחֵר</b>. ולא נראה אל הכהן בינתיים.
<b>הֲרֵי זֶה בְּטֻמְאָתוֹ כְּמוֹת שֶׁהָיָה</b>. אפילו מבלי שיראה הכהן את הסימן החדש (ראה תפא"י נגעים ה,ב).
<h2>פרק ה</h2>
<h3> א</h3>
<b>וְנִפְשַׁט הָעוֹר</b>. התקלף.
<b>בְּרֶמֶץ</b>. אפר גחלים.
<b>גָּרָב אוֹ חֲזָזִית</b>. סוגים של מחלות עור.
<b>שַׁחֶפֶת וְקַדַּחַת</b>. מיני מחלות היוצרות בעור מוגלה ונפיחות.
<h3> ב</h3>
<b>אִם הָיָה רֹאשׁוֹ מְבֹרָז</b>. שאינו חד, שבכגון כך מסתבר שהכוויה באה מחמת חום השפוד ולא מחמת עצמת המכה או הדקירה.
<b>בְּמֵי טְבֶרְיָה</b>. מעיינות חמים.
<b>בְּגֶפֶת</b>. שאריות של זיתים לאחר עצירת השמן מהם, והם מתחממים מחמת עצמם (ראה הלכות שבת ד,א).
<h3> ג</h3>
<b>כָּל זְמַן שֶׁהֵן מַכּוֹת טְרִיּוֹת</b>. שעדיין לא נקרם עליהם אפילו מעט עור.
<b>הֵן נִקְרָאִין מוֹרְדִין</b>. ומכונים כך על דרך ההשאלה מפני שמקומות אלו בגוף נרתעים מן הנגיעה בהם מפני הכאב (פה"מ נגעים ו,ח).
<b>כְּמוֹ שֶׁבֵּאַרְנוּ</b>. לעיל א,י.
<h3> ד</h3>
<b>וְנַעֲשָׂת עֲלֵיהֶן קְלִפָּה כִּקְלִפַּת הַשּׁוּם</b>. שכבה דקה של עור.
<b>וּמִתְטַמְּאוֹת בִּשְׁנֵי סִימָנִין בְּשֵׂעָר לָבָן אוֹ בְּפִשְׂיוֹן</b>. אך אינן מיטמאות במחיה הואיל והמחיה היא עור של בשר בריא (ראה ביאור לעיל ג,א) ולעולם לא יופיע על גבי השחין והמכווה כל עוד לא נתרפאו לגמרי (ר"ש נגעים ט,א).
<b>אוֹ פָּשָׂת</b>. שהבהרת פשתה בתוך השחין או המכווה.
<h3> ה</h3>
<b>לְפִיכָךְ חִלְּקָן הַכָּתוּב</b>. לשני מקרים שונים בשתי פרשיות שונות (ראה ויקרא יג,יח-כח).
<b>וּבַהֶרֶת כַּגְּרִיס בִּשְׁתֵּיהֶן</b>. בהרת בשיעור גריס בשתיהן ביחד.
<b>שֶׁאֵינָהּ רְאוּיָה לְשֵׂעָר לָבָן</b>. שהרי לא צומח שער בכף היד.
<b>וְלֹא לְפִשְׂיוֹן</b>. שאין הבהרת שבשחין פושה לעור הבשר.
<h3> ו</h3>
<b>אִם אֵין יָדוּעַ אִם שְׁחִין הָיוּ אִם הַמִּכְוָה אֵין בְּכָךְ כְּלוּם</b>. וכגון שיש שם בוודאות רק אחד מהם ולא שניהם יחד.
<b>שֶׁשְּׁנֵיהֶן סִימָן אֶחָד וְטֻמְאָה אַחַת</b>. ששניהם מיטמאים באותו אופן ולפיכך אין צריך לדעת אם מדובר בשחין או מכווה.
<h3> ז</h3>
<b>יֵרָאֶה כַּתְּחִלָּה</b>. כאילו יש כאן נגע חדש.
<h3> ח</h3>
<b>מִן הַקָּדְקֹד</b>. המקום הגבוה שבראש.
<b>עַד פִּקָּה שֶׁל צַוָּאר</b>. החוליה הראשונה של הצוואר.
<b>עַד כְּנֶגֶד פַּדַּחְתּוֹ</b>. עד תחילת המצח.
<h3> ט</h3>
<b>שֶׁנֶּאֱמַר בָּהֶן כְּמַרְאֵה צָרַעַת עוֹר בָּשָׂר</b>. ומכאן שהם שווים לצרעת עור הבשר שמשך ההסגר שלה הוא שני שבועות (לעיל א,י).
<h3> י</h3>
<b>אֵין מִצְטָרְפוֹת זוֹ עִם זוֹ</b>. שאם יש בהרת כגריס בשתיהן יחדיו הרי זה טהור.
<b>מְלַמֵּד שֶׁהֵן שְׁתַּיִם</b>. נפרדות, ואין מחשיבים את כל הראש כמקום אחד.
<b>וְלֹא לִשְׁאָר עוֹר הַבָּשָׂר</b>. שמחוץ לגבולות שלהן (ראה לעיל ה"ח).
<h3> יא</h3>
<b>אוֹ הַזָּקָן שֶׁנִּקְרַח</b>. שגם הוא מיטמא בבהרת (ראה גם לקמן ו,ב, ח,יב).
<b>מִטַּמְּאִין כַּשְּׁחִין וְכַמִּכְוָה שֶׁבְּעוֹר הַבָּשָׂר</b>. כמבואר לעיל ה"ד.
<b>אֶלָּא שֶׁאֵין מִטַּמְּאִין בְּשֵׂעָר לָבָן</b>. ולפיכך השחין והמכווה שבהם מיטמאים בפשיון בלבד.
<b>קֹדֶם שֶׁיִּצְמַח בָּהֶן הַשֵּׂעָר</b>. כגון אצל תינוקות וילדים.
<b>הַדִּלְדּוּלִין</b>. חתיכות בשר או עור המידלדלות מן הגוף ואין בהן שער.
<b>וְכֵן זְקַן הָאִשָּׁה וכו'</b>. מקום הזקן, הסנטר.
<b>וְהַסָּרִיס</b>. שאינו מגדל זקן בדרך כלל (ראה הלכות אישות ב,יג).
<b>כְּמוֹ שֶׁיִּתְבָּאֵר</b>. לקמן ח,א.
<h2>פרק ו</h2>
<h3> א</h3>
<b>וְהַקְּמָטִים</b>. קיפולי הבשר.
<b>וְתַחַת הַדַּד</b>. הקמט שמתחת לשד הבולט.
<b>וְהָרֹאשׁ וְהַזָּקָן שֶׁיֵּשׁ בָּהֶן שֵׂעָר</b>. שאינם מיטמאים בבהרת אלא בנתקים בלבד (לקמן פרק ח).
<b>וְהַשְּׁחִין וְהַמִּכְוָה הַמּוֹרְדִין</b>. שהם עדיין מכות טריות ואינן מיטמאות בנגעים (לעיל ה,ג).
<b>וְאֵין מִצְטָרְפִין בַּנְּגָעִים</b>. שאם יש בהם נגע אין הוא מצטרף לנגע שבעור הבשר להשלימו לשיעור גריס.
<b>וְאֵין מִטַּמְּאִין מִשּׁוּם מִחְיָה</b>. במקרה שהנגע מקיף אותם אין הם נחשבים כבשר חי המטמא את הנגע משום מחיה (ראה פה"מ נגעים ו,ח).
<b>וְאֵין מְעַכְּבִין אֶת הַהוֹפֵךְ כֻּלּוֹ לָבָן</b>. שאדם שפרחה הצרעת בכולו הרי הוא טהור (לקמן ז,א), ואף על פי שלא פרחה במקומות אלו (וראה גם שם ה"ו).
<b>מֵהֶן שֶׁאֵינוֹ עוֹר</b>. כגון הציפורן, הראש והזקן, והשחין והמכווה המורדין.
<b>וְאֹדֶם הַשְּׂפָתַיִם נִדּוֹן כְּבֵית הַסְּתָרִים</b>. כיוון שהוא מכוסה כאשר סוגרים את הפה.
<h3> ב</h3>
<b>כְּמוֹ שֶׁבֵּאַרְנוּ</b>. לעיל ה,ד, ה,יא.
<b>וְאֵינָן מִצְטָרְפִין זֶה עִם זֶה וכו'</b>. ראה גם לעיל ה,ה.
<b>וְאֵינָן מְטַמְּאִין מִשּׁוּם מִחְיָה</b>. במקרה שהנגע שבעור הבשר מקיף אותם אין הם נחשבים כבשר חי המטמא את הנגע משום מחיה.
<b>אֲבָל מְעַכְּבִין אֶת הַהוֹפֵךְ כֻּלּוֹ לָבָן</b>. כיוון שהם ראויים להיטמא בבהרת (ראה לקמן ז,ו).
<h3> ג</h3>
<b>בַּהֶרֶת הַסְּמוּכָה וכו'</b>. שצמודה אליהם באופן שאין ביניהם עור אחר.
<b>הַנֶּגַע בְּעוֹר הַבָּשָׂר</b>. משמע שהנגע מוקף מכל צדדיו בעור הבשר.
<h3> ד</h3>
<b>גּוֹי שֶׁהָיְתָה בּוֹ בַּהֶרֶת וְנִתְגַּיֵּר הָיָה בָּעֻבָּר וְנוֹלַד</b>. שהגוי והעובר אינם מיטמאים בנגעים (לקמן ט,א), ואף על פי שהבהרת עודנה בעורם לאחר הגיור או הלידה אין היא מטמאת.
<b>בַּקֶּמֶט וְנִגְלָה</b>. כגון באדם שמן שנעשה רזה שקפלי בשרו מתגלים (פה"מ נגעים ז,א).
<b>קֹדֶם שֶׁיַּעֲלוּ שֵׂעָר מֵעוֹלָם</b>. שהם מיטמאים כעור הבשר (לעיל ה,יא).
<b>וְנַעֲשָׂה מְקוֹמָהּ שְׁחִין אוֹ מִכְוָה</b>. וכעת אין הבהרת שבתוכם נטמאת (ראה פה"מ נגעים ז,א).
<b>בֵּין שֶׁהֵעֵזּוּ</b>. נעשו בהירים יותר.
<b>אוֹ שֶׁכָּהוּ</b>. אך לא כהו מארבע מראות נגעים.
<h3> ה</h3>
<b>כָּל סְפֵק נְגָעִים... טָהוֹר</b>. ראה גם הלכות שאר אבות הטומאות טו,ד.
<b>חוּץ מִשְּׁנֵי הַסְּפֵקוֹת שֶׁמָּנִינוּ כְּבָר</b>. לעיל ב,ט, ד,ו.
<b>נִזְקַק לַטֻּמְאָה</b>. הוחלט.
<b>שֶׁאַף עַל פִּי שֶׁוַּדַּאי פָּשָׂה הַנֶּגַע בָּזֶה וכו'</b>. גם במקרה ששתי הבהרות הן באדם אחד, ועל כל פנים אחד מהנגעים שלו פשה, אין הוא נטמא בכך מכיוון שאין כאן ידיעה איזה אחד מהנגעים שלו פשה.
<h3> ו</h3>
<b>חָזְרוּ שְׁנֵיהֶן לִהְיוֹת כְּסֶלַע שֶׁהֲרֵי הָלַךְ הַפִּשְׂיוֹן מֵאֶחָד מֵהֶן</b>. אך בשני יש עדיין פשיון כל עוד לא יחזור להיות כגריס.
<b>וּבָהּ שֵׂעָר לָבָן שֶׁקָּדַם אֶת הַבַּהֶרֶת</b>. שבכגון כך אין זה סימן טומאה (לעיל ב,ו).
<b>וְאֵינוֹ יוֹדֵעַ זֶה שֶׁקָּדַם מִזֶּה שֶׁנֶּהְפַּךְ</b>. אינו יודע להבחין בין השער הטהור לשער שהוא סימן טומאה.
<b>אִם מִתּוֹךְ הֶסְגֵּר נִסְתַּפֵּק לוֹ</b>. וכן אם נסתפק לו במקרה שבא בתחילה.
<h3> ז</h3>
<b>וְקֹדֶם שֶׁיַּחֲלִיטוֹ וְיֹאמַר לוֹ טָמֵא אַתָּה</b>. שכל עוד לא אומר הכהן: 'טמא' אין הוא טמא (לקמן ט,ב).
<b>אִם הָיָה בַּתְּחִלָּה אוֹ בְּסוֹף שָׁבוּעַ רִאשׁוֹן יַסְגִּיר וכו'</b>. כדין בהרת שאין בה סימני טומאה (לעיל א,י).
<h2>פרק ז</h2>
<h3> א</h3>
<b>בֵּין בַּתְּחִלָּה בֵּין אַחַר הֶסְגֵּר</b>. בין שהוחלט בתחילה בין שהוחלט לאחר הסגר.
<b>אוֹ שֶׁהֻסְגַּר</b>. ולא הוחלט כלל, שלא נולדו לו סימני טומאה.
<h3> ב</h3>
<b>כְּדִין בַּהֶרֶת קְטַנָּה</b>. ראה לעיל א,י.
<b>וְהִקְצִירוּ שְׁתֵּיהֶן אוֹ אַחַת מֵהֶן</b>. כך שאין בהן שיעור המטמא (ראה לעיל ב,א).
<b>נִסְמַךְ הַשְּׁחִין לִשְׁתֵּיהֶן וכו'</b>. שבכל המקרים הללו אין השער נחשב סימן טומאה (שם ה"ד).
<b>נוֹלַד לוֹ שֵׂעָר לָבָן אַחֵר... הֲרֵי זֶה טָמֵא מִפְּנֵי שֶׁבָּא כֻּלּוֹ לָבָן בַּתְּחִלָּה</b>. שאילו היה פורח כולו לאחר ההסגר היה טהור אפילו אם נולד לו שער לבן אחר לאחר מכן (לקמן ה"ג - תפא"י נגעים ח,ז).
<b>בְּאַרְבָּעָה מַרְאוֹת שֶׁבַּלֹּבֶן וּבְאַרְבָּעָה שֶׁבַּפָּתוּךְ</b>. שהם מראות הנגעים המטמאים (ראה לעיל א,ב, א,ד).
<b>כְּמוֹ שֶׁבֵּאַרְנוּ</b>. שם ה"ה.
<h3> ג</h3>
<b>אוֹ שֶׁהָלְכָה הַמִּחְיָה תְּחִלָּה וְאַחַר כָּךְ פָּרְחָה בְּכֻלּוֹ</b>. וכגון שלא נראה לכהן בינתיים, כך שהפריחה לא נעשתה לאחר הפטור (כס"מ).
<b>וַאֲפִלּוּ נוֹלַד לוֹ שֵׂעָר לָבָן</b>. אף על פי שהשער הלבן מטמא את הבא בתחילה כולו לבן (לעיל ה"ב), אין הוא מטמא את הנגע הפורח מתוך הסגר או החלט.
<b>שֶׁנֶּאֱמַר</b>. בעניין צרעת שפרחה.
<b>וְהוּא שֶׁתִּהְיֶה כַּעֲדָשָׁה מְרֻבַּעַת אוֹ יָתֵר</b>. שהוא השיעור המטמא במחיה (לעיל ג,א).
<h3> ד</h3>
<b>אַף רָאשֵׁי אֵבָרִים שֶׁאֵינָן מִטַּמְּאִין מִשּׁוּם מִחְיָה</b>. כמבואר לעיל ג,ח.
<b>לְבֹהַק</b>. מראה לבן שהוא כהה יותר מקרום ביצה, ואינו מיטמא בנגעים (לעיל א,א).
<b>חָזַר בּוֹ בָּשָׂר כְּמַרְאֵה הַבֹּהַק הֲרֵי זֶה טָהוֹר</b>. אף על פי שהבוהק אינו נחשב כצרעת ולפיכך הוא מעכב את ההופך כולו לבן, הוא גם אינו נחשב כבשר חי ומשום כך אין חזרתו מטמאת אדם זה והוא נשאר בטהרתו.
<h3> ו</h3>
<b>וְכָל שֶׁאֵינוֹ רָאוּי לִטַּמֵּא בְּנֶגַע הַבַּהֶרֶת</b>. שהוא מן המקומות שאינם מיטמאים בבהרת (שנפרטו לעיל ו,א).
<b>אוֹ שֶׁנִּשְׁאַר פָּחוֹת מִכָּעֲדָשָׁה בָּשָׂר חַי סָמוּךְ לַשְּׁחִין... הֲרֵי זֶה טָהוֹר</b>. שכשם שאין מקומות אלו מעכבים את הפריחה אין הם מצטרפים לבשר חי להשלימו לשיעור עדשה.
<b>שֶׁהֲרֵי הֵן רְאוּיִין לְבַהֶרֶת</b>. ולפיכך מעכבים את ההופך כולו לבן (אף על פי שאינם מצטרפים לעור הבשר ואינם מיטמאים משום מחיה, כדלעיל ו,ב).
<b>וְאַחַת טְהוֹרָה</b>. כגון שהיא לאחר הפטור.
<b>הֲרֵי זֶה טָהוֹר מִפְּנֵי שֶׁהָיָה מֻחְלָט לַטֻּמְאָה אַף עַל פִּי שֶׁהַטְּהוֹרָה הִיא שֶׁפָּרְחָה</b>. אף על פי שהפורח אחר הפטור טמא (לעיל ה"ב), מכיוון שהאדם הוחלט לטומאה בשל הבהרת הטמאה נחשב כפורח מתוך ההחלט וטהור.
<b>וְלֹא עוֹד אֶלָּא אֲפִלּוּ הָיָה אַחַת בִּשְׂפָתוֹ הָעֶלְיוֹנָה וְאַחַת בִּשְׂפָתוֹ הַתַּחְתּוֹנָה וכו'</b>. . כגון שיש לו בהרת אחת טמאה מעל הפה או מעל העין ובהרת אחת טהורה מתחתיהן וכאשר סוגרים את הפה או העין הן נראות כבהרת אחת גדולה.
<b>נִרְאִין שְׁתֵּי הַבֶּהָרוֹת כְּבַהֶרֶת אַחַת</b>. והיה אפשר להתייחס למקרה כאילו יש כאן רק בהרת אחת טהורה (ראה פסקים ושיטות).
<b>הוֹאִיל וּפָרְחָה בְּכֻלּוֹ טָהוֹר</b>. שהרי גם כאן האדם היה טמא בשל הבהרת הטמאה ולפיכך נחשב כפורח מתוך ההחלט שהוא טהור (ראה פה"מ נגעים ח,ו, שפירש דין זה באופן אחר).
<h3> ז</h3>
<b>לֹא הִסְפִּיק לְהַרְאוֹתוֹ לַכֹּהֵן עַד שֶׁפָּרְחָה בְּכֻלּוֹ טָהוֹר</b>. שהואיל ולא הראה לכהן את הבהרת לאחר שהלכו ממנה סימני הטומאה הרי הוא עדיין בטומאתו (ראה לקמן ט,ג), ולפיכך נחשב לנגע הפורח מתוך החלט שטהור (לעיל ה"א).
<b>וְאִלּוּ קָדַם וְהֶרְאָה לַכֹּהֵן וּפְטָרוֹ... הָיָה מֻחְלָט כְּמוֹ שֶׁבֵּאַרְנוּ</b>. לעיל ה"א, שהפורח לאחר הפטור טמא.
<b>וְלֹא הִסְפִּיק לְהַרְאוֹתוֹ לַכֹּהֵן עַד שֶׁפָּרְחָה בְּכֻלּוֹ הֲרֵי זֶה טָמֵא וְצָרִיךְ הֶסְגֵּר</b>. שמכיוון שלא הראה לכהן אלא לאחר שפרחה בכולו הרי הוא כמי שבא בתחילה כולו הפך לבן שדינו הסגר (לעיל ה"ב).
<b>וְאִלּוּ קָדַם וְהֶרְאָה לַכֹּהֵן וְהִסְגִּירוֹ... הָיָה טָהוֹר כְּמוֹ שֶׁבֵּאַרְנוּ</b>. לעיל ה"א, שהפורח מתוך הסגר טהור.
<h2>פרק ח</h2>
<h3> א</h3>
<b>וְאֵין נֶתֶק פָּחוֹת מִכַּגְּרִיס הַמְרֻבָּע</b>. שהוא שיעור כל נגעי הצרעת (לעיל א,ז).
<b>בֵּין שֶׁהָיָה מַרְאֵהוּ עָמֹק</b>. כמבואר לעיל לגבי צרעת עור הבשר (שם ה"ו).
<b>וְהָאִשָּׁה וְהַסָּרִיס</b>. שאין זקנם מעלה שער בדרך כלל.
<h3> ב</h3>
<b>וְכָל זֶה מְפֹרָשׁ בַּתּוֹרָה</b>. ויקרא יג,כט-לז.
<b>יְגַלֵּחַ סְבִיבוֹת הַנֶּתֶק וְלֹא יְגַלֵּחַ הַנֶּתֶק</b>. כמבואר לקמן ה"ג.
<h3> ג</h3>
<b>וּמַנִּיחַ שְׁתֵּי שְׂעָרוֹת סָמוּךְ לוֹ</b>. משייר סביב הנתק שתי שערות מכל רוח כך שהנתק מוקף בטבעת של שער.
<b>כְּדֵי שֶׁיִּהְיֶה נִכָּר הַפִּשְׂיוֹן</b>. שאם נשרו שערות אלו הרי זה סימן שהנתק פשה (ששיעור הפשיון הוא שתי שערות, ראב"ד לספרא תזריע תחילת פרש' ה).
<b>וְתִגְלַחְתּוֹ כְּשֵׁרָה בְּכָל אָדָם... וְכֵן כְּשֵׁרָה בְּכָל דָּבָר</b>. בניגוד לתגלחת הטהרה שאינה כשרה אלא בכהן ובתער (לקמן יא,ג).
<b>וַאֲפִלּוּ הָיָה נָזִיר הֲרֵי זֶה מְגַלֵּחַ</b>. אף על פי שהנזיר אסור בגילוח השער (הלכות נזירות א,א), הוא מותר בתגלחת זו (ראה מל"מ).
<h3> ד</h3>
<b>כְּתַבְנִית הַזָּהָב</b>. כמראה צבע הזהב.
<b>הוּא שֶׁיִּהְיֶה קָצָר</b>. ואף על פי כן צריך שיהיה בו שיעור שער המינימלי (לקמן ה"ה, וראה פסקים ושיטות).
<h3> ה</h3>
<b>בֵּין שֶׁהָיוּ בְּסוֹף הַנֶּתֶק</b>. בקצה שלו.
<b>בֵּין שֶׁקָּדַם הַשֵּׂעָר הַצָּהֹב אֶת הַנֶּתֶק</b>. בניגוד לשער לבן בבהרת שאינו מטמא אלא כשהבהרת קדמה לו (לעיל ב,ו).
<b>כְּמוֹ שֶׁבֵּאַרְנוּ בַּשֵּׂעָר הַלָּבָן</b>. לעיל ב,א.
<h3> ו</h3>
<b>הַשֵּׂעָר הַשָּׁחֹר הַמַּצִּיל בַּנְּתָקִים</b>. שמונע מהם מליטמא (כמבואר בפסקה הבאה).
<b>כְּדֵי לָכֹף רֹאשָׁן לְעִקָּרָן</b>. אורך המספיק כדי לכופף את קצות השערות לשרשן (והוא שיעור ארוך יותר מכדי שיהיו ניטלות בזוג).
<b>שֶׁהַצּוֹמֵחַ מַצִּיל בְּכָל מָקוֹם</b>. אפילו בקצה של הנתק.
<b>מִן הַקָּמָה</b>. השער שמחוץ לנתק.
<h3> ז</h3>
<b>וְאַחַת קְצָרָה</b>. שאינה נכפפת ראשה לעיקרה.
<h3> ט</h3>
<b>הֲרֵי זֶה מֻחְלָט כְּשֶׁהָיָה</b>. ואין צריך להראותו לכהן כתחילה (והשווה לעיל ד,יא).
<h3> י</h3>
<b>וְשִׁיטָה</b>. שורה.
<b>הֲרֵי הוּא כְּמוֹת שֶׁהָיָה</b>. שאין הנתקים נטהרים על ידי השער השחור שביניהם.
<b>שֶׁהַשֵּׂעָר הַשָּׁחֹר הַנִּשְׁאָר בֵּינֵיהֶן הֲרֵי הוּא בְּצַד הַנֶּתֶק</b>. ואין שער שחור הנשאר מציל אלא כאשר הוא באמצע הנתק (לעיל ה"ו).
<b>נִפְרְצָה הַשִּׁיטָה מִשְּׁנֵי מְקוֹמוֹת טָהַר וכו'</b>. שכעת שני הנתקים נראים כנתק אחד שיש בתוכו שער שחור.
<b>אֵין פָּחוֹת מִמְּקוֹם צְמִיחַת שְׁתֵּי שְׂעָרוֹת</b>. שבשיעור זה השער נחשב שהוא באמצע הנתק (שם).
<b>וְאִם הָיְתָה פִּרְצָה מִמָּקוֹם אֶחָד כַּגְּרִיס הֲרֵי זֶה טָמֵא וכו'</b>. שכיוון שיש בפרצה אחת מבין השתיים שיעור גריס הרי היא נחשבת כנתק בפני עצמו שאין בו שער שחור (וראה באיור אפשרות להבנת המקרה המדובר).
<b>וְנֶתֶק אַחֵר מַקִּיף אֶת הַשֵּׂעָר הַשָּׁחֹר</b>. ונתק זה החיצוני טהור הואיל ויש שער שחור באמצעו.
<b>שֶׁהֲרֵי הַנֶּתֶק הַפְּנִימִי וְהַחִיצוֹן נַעֲשׂוּ נֶתֶק אֶחָד</b>. ולכן אין הפרצה כגריס נחשבת כנתק בפני עצמו (בניגוד למקרה הקודם, ראה ריק"ו).
<b>וְהוּא שֶׁתִּהְיֶה הַפִּרְצָה כְּדֵי צְמִיחַת שְׁתֵּי שְׂעָרוֹת אוֹ יָתֵר</b>. שרק משיעור זה ואילך שני הנתקים נראים כנתק אחד.
<h3> יא</h3>
<b>שֶׁהָיָה חוּט יוֹצֵא מִמֶּנּוּ</b>. רצועה של נתק דקה כחוט נמשכת ממנו.
<b>זוֹקְקָן לִטָּמֵא בְּשֵׂעָר צָהֹב דַּק וּבְפִשְׂיוֹן</b>. שאם צמח בחוט זה שער צהוב דק או שהוא פשה, הנתק טמא (בדומה ללעיל ד,ז לגבי בהרת).
<b>וּמַצִּילָן בַּצּוֹמֵחַ בּוֹ</b>. שאם צמח בו שער שחור הוא מציל את הנתקים.
<b>אֲבָל שֵׂעָר שָׁחֹר הַנִּשְׁאָר... אֵינוֹ מַצִּיל עַד שֶׁיִּהְיֶה רֹחַב הַחוּט כַּגְּרִיס</b>. מקום שש על שש שערות (לעיל א,ז). שהשער הנשאר אינו מציל אלא אם כן רחוק מן השער המחובר מרחק של שתי שערות לכל צד (לעיל ה"ו).
<h3> יב</h3>
<b>אֶלָּא פָּחוֹת מִשְּׁתֵּי שְׂעָרוֹת</b>. ששערה אחת אינה מעכבת את הניתק כולו (ראה מקדש דוד טהרות נ).
<b>הֲרֵי זֶה טָהוֹר</b>. בדומה לדין בהרת שפרחה בכולו (לעיל פרק ז, תוספתא נגעים ד,ו).
<b>אוֹ אַחַר הֶפְטֵר</b>. בניגוד לבהרת שפרחה בכולו לאחר הפטור שהוא טמא מוחלט (לעיל ז,א), לגבי נתקים אפילו במקרה זה הוא טהור.
<b>קַבָּלָה הִיא</b>. מסורת חכמים.
<b>וְיִתְטַמֵּא עוֹר הַזָּקָן שֶׁנִּקְרַח בְּנִגְעֵי עוֹר הַבָּשָׂר</b>. כשם שהראש שנקרח מיטמא בהם.
<b>כְּמוֹ שֶׁבֵּאַרְנוּ</b>. לעיל ה,יא, ו,ב.
<h3> יג</h3>
<b>הַבָּא בַּתְּחִלָּה... יַסְגִּיר שָׁבוּעַ אֶחָד</b>. בדומה לדין הבא בתחילה כולו הפך לבן ואין בו סימני טומאה שטעון הסגר (לעיל ז,ב).
<b>טָהוֹר כְּמוֹ שֶׁבֵּאַרְנוּ</b>. בפסקה הקודמת.
<b>הָלַךְ הַשֵּׂעָר הַשָּׁחֹר טָמֵא מִשּׁוּם פִּשְׂיוֹן</b>. ואף על פי שנתק שנולד לו שער שחור נחשב כנתרפא ונשאר בטהרתו גם לאחר הליכת השער (לעיל ה"ח), אין זה אלא בנטהר מתוך החלט, אך לא בנטהר מתוך הסגר (ראב"ד וריק"ו). ואולי יש לפרש שדין זה נאמר דווקא במקרה של הבא כולו נתוק, שבניגוד לשאר נתקים אין עוד שערות אחרות מלבד שער זה שנולד, ולפיכך הליכתו נחשבת לפשיון.
<h3> יד</h3>
<b>אֵין מְעַכְּבִין זֶה אֶת זֶה</b>. שאם ניתק כל הראש (לאחר שנראה לכהן) טהור, אף על פי שלא ניתק הזקן ולהיפך.
<b>וְאֵין מִצְטָרְפִין זֶה עִם זֶה</b>. שאם יש נתק כגריס רק בהצטרפות שניהם יחדיו, הרי זה טהור.
<b>מִן הַפֶּרֶק שֶׁל לֶחִי הָעֶלְיוֹן</b>. עצם הלחי העליונה.
<b>פִּקָּה שֶׁל גַּרְגֶּרֶת</b>. הבליטה שבגרון (שהיא הטבעת העליונה של הקנה).
<b>מוֹתֵחַ אֶת הַחוּט מֵאֹזֶן לְאֹזֶן וכו'</b>. על מנת לשער את הגבול של הזקן בחזית הפנים.
<h2>פרק ט</h2>
<h3> א</h3>
<b>גֵּר תּוֹשָׁב</b>. גוי המתגורר בארץ ישראל וקיבל עליו לקיים שבע מצוות בני נח (הלכות עבודה זרה י,ו).
<b>וְהַכֹּל כְּשֵׁרִים לִרְאוֹת אֶת הַנְּגָעִים</b>. ולא רק כהנים (כדלקמן ה"ב).
<b>וְכָל הַנְּגָעִים אָדָם רוֹאֶה</b>. ואפילו של אשתו וקרוביו.
<h3> ב</h3>
<b>כֹּהֵן שֶׁאֵינוֹ יוֹדֵעַ לִרְאוֹת</b>. שאינו בקי בראיית נגעים.
<b>עַד שֶׁיּוֹרֶנּוּ רַבּוֹ וְיִהְיֶה בָּקִי בְּכָל הַנְּגָעִים וּבִשְׁמוֹתֵיהֶן</b>. ראה גם לעיל א,ג.
<h3> ג</h3>
<b>טָמֵא הוּא וְטִמְּאוֹ הַכֹּהֵן וכו'</b>. משמע שרק אם הוא באמת טמא הכהן רשאי לקבוע שהוא טמא וכן לעניין הטהרה.
<h3> ד</h3>
<b>בִּמְקוֹם הַנֶּגַע</b>. במקום שהיה בו הנגע הטמא.
<b>וְאֵין הַשֵּׁנִי יָכוֹל לְטַמֵּא אוֹתוֹ בְּפִשְׂיוֹן שֶׁאֵין יוֹדֵעַ וכו'</b>. כיוון שרק הכהן הראשון ראה את הנגע בתחילה בגודלו הראשוני.
<b>וְנֶאֱמָן כֹּהֵן לוֹמַר וכו'</b>. כגון שהכהן הראשון לפני שנפטר או חלה אמר שהנגע פשה וכדומה, שאז הכהן השני יכול לסמוך על דבריו (ערוה"ש צג,י).
<h3> ה</h3>
<b>חָלָל</b>. מי שנולד מכהן ואישה שאסורה עליו, וכן מי שאביו חלל (ראה הלכות איסורי ביאה יט, א-י; יט,יד).
<b>בְּכִהוּנָם</b>. וחלל אינו נחשב ככהן אלא כזר (שם ה"י).
<b>אֲבָל בַּעֲלֵי מוּמִין כְּשֵׁרִים לִרְאִיַּת נְגָעִים</b>. אף על פי שפסולים לעבודה במקדש (הלכות ביאת מקדש ו,א-ז).
<b>סוּמָא</b>. עיוור.
<b>שֶׁכָּהָה מְאוֹר עֵינָיו</b>. נחלשה ראייתו.
<b>לְכָל מַרְאֵה עֵינֵי הַכֹּהֵן</b>. משמע שצריך שראיית הכהן תהיה בשלמותה.
<h3> ו</h3>
<b>בְּכָל הָעִנְיָן</b>. בפרשיית נגעים.
<b>וְלֹא בְּתוֹךְ הַבַּיִת</b>. כשמדובר בנגעי אדם או בגדים, או אפילו בנגעי בתים כאשר חלונות הבית סגורים והוא חשוך (תוי"ט נגעים ב,ב).
<b>לְפִי שֶׁכֵּהָה נִרְאֵית עַזָּה</b>. שזמנים או מקומות אלו חשוכים מעט ולפיכך הבהרת הכהה נראית בהם בהירה יותר ממה שהיא.
<b>וְלֹא בַּצָּהֳרַיִם</b>. שאז היום בהיר ביותר.
<b>בְּשָׁעָה רְבִיעִית וַחֲמִישִׁית וּבִשְׁמִינִית וּבִתְשִׁיעִית</b>. שבשעות אלו היום לא בהיר מדי ולא חשוך מדי (מדובר בשעות זמניות).
<h3> ז</h3>
<b>חוּץ מִשַּׁבָּת וְיוֹם טוֹב</b>. משום שראיית נגעים נחשבת כדין ואין דנים בשבת ויום טוב (פה"מ נגעים א,ד; ראה הלכות שבת כג,יד).
<b>חָל יוֹם שְׁבִיעִי</b>. של ההסגר שבו רואים את הנגע (לעיל א,י ועוד).
<h3> ח</h3>
<b>שֶׁנֶּאֱמַר וְצִוָּה הַכֹּהֵן וּפִנּוּ אֶת הַבַּיִת</b>. לגבי צרעת הבית נאמר שהכהן מצווה לפנותו בטרם יגזור עליו שהוא טמא, על מנת שהכלים שבתוכו לא ייטמאו כדין כלים שבבית המנוגע (ראה לקמן טז,א-ו) וייגרם הפסד מרובה לבעל הבית.
<b>אִם הִמְתִּינָה תּוֹרָה לִדְבַר הָרְשׁוּת שֶׁלֹּא יִטַּמְּאוּ כֵּלָיו</b>. שההפסד והטורח של בעל הבית שנטמאו כליו הוא דבר הרשות ובכל זאת התורה התחשבה בו.
<b>קַל וָחֹמֶר לִדְבַר מִצְוָה</b>. כשמחת החתן ושמחת הרגל.
<b>נוֹתְנִין לוֹ כָּל שִׁבְעַת יְמֵי הַמִּשְׁתֶּה</b>. אין רואים את נגעו בזמן זה שמא יימצא טמא ותיפגע שמחת החתונה.
<b>נוֹתְנִין לוֹ כָּל יְמוֹת הָרֶגֶל</b>. "שמא יימצא טמא ונמצא חגו נהפך לאבל" (הלכות יום טוב ז,טז).
<h3> ט</h3>
<b>אוֹ בְּיוֹם שְׁלֹשָׁה עָשָׂר</b>. לאחר שבועיים של הסגר.
<b>מִפְּנֵי שֶׁיּוֹם שְׁבִיעִי עוֹלֶה לְמִנְיַן שָׁבוּעַ רִאשׁוֹן וּלְמִנְיַן שָׁבוּעַ שֵׁנִי</b>. שהיום השביעי נחשב הן כיום האחרון להסגר הראשון והן כיום הראשון להסגר השני.
<h3> י</h3>
<b>אֵין מַסְגִּירִין בְּתוֹךְ יְמֵי הֶסְגֵּר</b>. אם נולד לו נגע אחר בתוך ימי ההסגר.
<b>וְלֹא מַחֲלִיטִין הַמֻּחְלָט אִם נוֹלַד לוֹ נֶגַע אַחֵר וכו'</b>. אלא מחכים שיטהר מהנגע הראשון ולאחר מכן רואים את הנגע השני.
<b>וְרָאָה זֶה וְחָזַר וְרָאָה זֶה... בֵּין בַּתְּחִלָּה בֵּין בְּסוֹף שָׁבוּעַ רִאשׁוֹן בֵּין בְּסוֹף שָׁבוּעַ שֵׁנִי</b>. שבזמני ראיית הנגעים ניתן לראות שני נגעים בזה אחר זה.
<b>וְאֵין רוֹאִין שְׁנֵי נְגָעִים כְּאַחַת</b>. לעיין בשניהם בבת אחת.
<b>וְרָאָה הַכֹּהֵן אֶת הַנֶּגַע</b>. ולא את הנגעים.
<h3> יב</h3>
<b>לְבַקֵּשׁ</b>. לחפש אחר הנגע.
<b>תַּחַת אַצִּילֵי יָדָיו שֶׁל נָגוּעַ</b>. בבית השחי.
<b>פְּחָדָיו</b>. אשכיו.
<b>אוֹ בְּתוֹךְ הַקְּמָטִים</b>. בין קיפולי הבשר.
<b>לְכָל מַרְאֵה עֵינֵי הַכֹּהֵן</b>. משמע רק מה שניתן לראות באופן גלוי ללא מאמץ (והשווה לעיל ו,א).
<b>וְכֵן בַּהוֹפֵךְ כֻּלּוֹ לָבָן</b>. שאין מקומות אלו מעכבים את ההופך כולו לבן.
<b>וְכֵיצַד יַעֲמֹד לִפְנֵי הַכֹּהֵן</b>. באיזה אופן יעמוד הנגוע כך שהנגעים הנראים בעמידה זו יחשבו כגלויים.
<b>וְעוֹמֵד כְּעוֹדֵר וּכְמוֹסֵק זֵיתִים</b>. שהאיש עומד כאילו הוא עודר בקרקע וכאילו הוא מלקט זיתים, לצורך ראיית הנגעים בחלקי גופו השונים (ראה פסקים ושיטות).
<b>וְיוֹשֶׁבֶת כְּעוֹרֶכֶת</b>. כאילו היא לשה את העיסה.
<b>וּכְאוֹרֶגֶת בָּעוֹמְדִים</b>. בכלי האריגה העומדים על הקרקע.
<b>שֶׁמַּגְבַּהַת יָדָהּ הַיְמָנִית עַד שֶׁיִּגָּלֶה בֵּית הַשֶּׁחִי</b>. שהאורגת בעומדים דרכה להגביה מעט את ידה הימנית באופן זה.
<b>כָּךְ הוּא נִרְאֶה לְתִגְלַחְתּוֹ</b>. שבתהליך הטהרה המצורע חייב לגלח את כל שער גופו.
<b>כְּמוֹ שֶׁיִּתְבָּאֵר</b>. לקמן יא,א.
<h2>פרק י</h2>
<h3> א</h3>
<b>הַתּוֹלֵשׁ סִימָנֵי טֻמְאָה</b>. כגון שער לבן מן הבהרת.
<b>אוֹ הַכֹּוֶהָ אֶת הַמִּחְיָה</b>. שמחיה שנכווית אינה נחשבת יותר כבשר חי ואינה מטמאת (רא"ש נגעים ז,ד, וראה הלכות שחיטה ז,טו).
<b>שֶׁהֲרֵי הוּא טָמֵא כְּשֶׁהָיָה</b>. שעדיין יש בנגע סימן טומאה.
<b>מַכַּת מַרְדּוּת</b>. מלקות מדברי חכמים.
<b>וְכֵן הַמְגַלֵּחַ אֶת הַנֶּתֶק</b>. שמגלח את השער הצהוב מן הנתק וכך מבטל את סימני הטומאה (מרכה"מ, וראה ספר המצוות לרמב"ם לא תעשה שז). ויש מפרשים שהכוונה היא שמגלח את השערות הסמוכות לנתק שבכגון כך הפשיון אינו ניכר (ראב"ד, וראה לעיל ח,ג).
<b>וְלִקְשֹׁר הַסִּיב עַל רַגְלוֹ</b>. השרוך שמשתמש בו לקשירת הנעל על רגלו המנוגעת (רש"י שבת קלג,א).
<h3> ב</h3>
<b>הֲרֵי זֶה טָהוֹר</b>. ואינו נחלט לטומאה בשל סימני הטומאה שתלש (אמנם נראה שאם נשארה בו בהרת הכהן מסגירו).
<b>הֲרֵי זֶה טָהוֹר לְאַחַר יְמֵי הֶסְגֵּר</b>. שלאחר שעברו עליו ימי ההסגר, אם לא נולדו לו סימני טומאה חדשים הרי הוא טהור.
<b>הֲרֵי זֶה מֻחְלָט כְּשֶׁהָיָה</b>. שאינו נטהר בעקבות הליכת סימני הטומאה הואיל והוא תלשן בעצמו.
<b>וְאֵין לוֹ טָהֳרָה עַד שֶׁתִּפְרַח וכו'</b>. שבאופנים אלו יכול הנגע להיטהר מבלי להתחשב בסימני הטומאה.
<h3> ג</h3>
<b>אִם קָצַץ כָּל הַבָּשָׂר הַחַי הַמַּקִּיף אוֹתָהּ... אֵין לוֹ טָהֳרָה עוֹלָמִית</b>. מכיוון שקצץ את הבהרת אי אפשר לדעת אם היא הלכה ממנו או נתמעטה מכגריס, וכן אין לדעת אם פרחה הצרעת בכולו שמא לא פשתה בחוט השערה שנתלש והוא מעכב  (כס"מ).
<h3> ד</h3>
<b>הַתּוֹלֵשׁ שַׂעֲרָה לְבָנָה אַחַת... הֲרֵי זֶה טָהוֹר</b>. אף על פי שהמוחלט התולש סימני טומאה נשאר בטומאתו (לעיל ה"ב), במקרה זה טהור הואיל וממילא נטהר בשל נשירת השערה השנייה.
<b>תָּלַשׁ שְׁתַּיִם וְנָשְׁרָה אַחַת הֲרֵי זֶה בְּטֻמְאָתוֹ</b>. שאילולא תלישתו היה נשאר טמא ולפיכך דינו כמוחלט התולש סימני טומאה הנשאר בטומאתו. וכן לעניין הכווה את המחיה.
<h3> ה</h3>
<b>יָמוּל</b>. על אף שקוצץ בכך את הבהרת.
<b>שֶׁמִּצְוַת עֲשֵׂה דּוֹחָה אֶת לֹא תַעֲשֶׂה</b>. ולכן מצוות העשה של ברית המילה דוחה את איסור לא תעשה של קציצת הבהרת (וראה גם הלכות מילה א,ט).
<b>וְאִם מָל וְהָלַךְ בְּעוֹר הָעָרְלָה סִימָן שֶׁהָיָה מֻחְלָט בּוֹ</b>. אם על ידי קציצת הבהרת במקום הערלה הלכו להם סימני הטומאה.
<b>הֲרֵי זֶה חַיָּב בְּקָרְבַּן מְצֹרָע</b>. כדין מצורע מוחלט שנתרפא מצרעתו (ראה הלכות מחוסרי כפרה  ד,א).
<h3> ו</h3>
<b>כְּאָבֵל</b>. כשם שהאבל חייב בכיסוי הראש ובעטיית (עטיפת) השפם (הלכות אבל ה,יט).
<b>וּפוֹרֵם בְּגָדָיו</b>. קורע אותם.
<b>שֶׁנֶּאֱמַר וְהַצָּרוּעַ אֲשֶׁר בּוֹ הַנֶּגַע וכו'</b>. והמשך הפסוק: "בגדיו יהיו פרמים וראשו יהיה פרוע ועל שפם יעטה וטמא טמא יקרא".
<b>אֲפִלּוּ כֹּהֵן גָּדוֹל</b>. שאסור בפריעה (גידול השער) ופרימה אפילו כשהוא אבל (הלכות כלי המקדש ה,ו).
<b>פּוֹרֵעַ</b>. כדין המצורע שאסור לו להסתפר (כמפורש בפסקה הבאה).
<b>שֶׁעֲשֵׂה דּוֹחֶה אֶת לֹא תַעֲשֶׂה</b>. ולכן מצוות פריעה ופרימה של מצורע דוחה את איסור פריעה ופרימה של כהן גדול.
<b>וְאָסוּר בִּשְׁאִילַת שָׁלוֹם... כְּאָבֵל</b>. הלכות אבל ה,כ.
<b>קוֹרֵא וְשׁוֹנֶה וְדוֹרֵשׁ</b>. בניגוד לאבל (שם הט"ז).
<b>וְאָסוּר לְסַפֵּר וּלְכַבֵּס</b>. כשם שאבל אסור בכך (שם ה"א).
<b>אֲפִלּוּ בְּשַׁבָּתוֹת וְיָמִים טוֹבִים</b>. שאין אבלות נוהגת בהם בדברים שבגלוי (שם י,א, י,ג).
<b>וַהֲרֵי הוּא מֻתָּר בִּרְחִיצָה וּבְסִיכָה וכו'</b>. אף על פי שהאבל אסור בדברים אלו (שם ה,א).
<b>וּבְתַשְׁמִישׁ הַמִּטָּה</b>. דווקא בימי חלוטו, אבל בשבעת הימים שסופר לאחר תגלחתו אסור בתשמיש המיטה (ראה לקמן יא,א).
<b>וְזוֹקֵף אֶת מִטָּתוֹ כִּשְׁאָר הָעָם</b>. בניגוד לאבל שחייב בכפיית המיטה (הלכות אבל ה,יח).
<h3> ז</h3>
<b>וְדָבָר זֶה בַּעֲיָרוֹת הַמֻּקָּפוֹת חוֹמָה בְּאֶרֶץ יִשְׂרָאֵל בִּלְבַד</b>. שעיירות אלו מקודשות יותר משאר הארץ (ראה הלכות בית הבחירה ז,יג).
<h3> ט</h3>
<b>וְטֻמְטוּם</b>. מי שאיברי המין שלו מכוסים ואין ניכר אם הוא זכר או נקבה. [הערה: הרמב"ם בפה"מ מנקד מילה זו: טֻומְטוֹם.]
<b>וְאַנְדְּרָגִינָס</b>. מי שיש לו איברי מין זכריים ונקביים.
<b>מִפְּנֵי שֶׁהוּא סָפֵק</b>. ראה גם הלכות עבודה זרה יב,ד.
<h3> י</h3>
<b>אֶלָּא פְּרִיעָה וּפְרִימָה</b>. והוא הדין לעטיית שפם (תוי"ט מגילה א,ז), שמצורע מוסגר פטור מכל אלו.
<b>וְתִגְלַחַת וְצִפֳּרִים</b>. שהמצורע חייב בגילוח כל שערו ובהבאת שתי ציפורים כחלק מתהליך טהרתו (ראה לקמן יא,א).
<b>אֲבָל טֻמְאַת שְׁנֵיהֶם שָׁוָה לְכָל דָּבָר</b>. כמבואר בהלכות הבאות.
<h3> יא</h3>
<b>מְטַמֵּא אָדָם וְכֵלִים בְּמַגָּע</b>. כדין כל אב הטומאה (הלכות טומאת מת ה,ז).
<b>וּכְלֵי חֶרֶשׂ בָּאֲוִיר</b>. שכלי חרס נטמא כאשר נכנסת טומאה לתוך חללו (שם א,ה, הלכות כלים יג,א).
<b>וּמְטַמֵּא אָדָם בְּמַשָּׂא</b>. שאדם הנושא את המצורע נטמא אף על פי שאין המצורע נוגע בו (הלכות טומאת מת א,ט).
<b>וּמְטַמֵּא מִשְׁכָּב וּמוֹשָׁב אֲפִלּוּ תַּחַת הָאֶבֶן כְּזָב וּכְזָבָה</b>. שאפילו כאשר המצורע יושב על אבן הוא מטמא את המשכב והמושב שתחתיה (כדלקמן יג,יג) כשם שזב וזבה מטמאים באופן זה (ראה הלכות מטמאי משכב ומושב ו,ה, וראה פסקים ושיטות).
<b>מִפִּי הַשְּׁמוּעָה לָמְדוּ</b>. מסורת חז"ל בפרשנות המקראות.
<h3> יב</h3>
<b>וְנַעֲשׂוּ רִאשׁוֹן לַטֻּמְאָה</b>. כדין הנוגע באב הטומאה (הלכות טומאת מת ה,ח).
<b>אַף מוֹשָׁבוֹ טָמֵא</b>. וכל מה שנמצא אתו באותו בית נחשב כמושבו.
<b>וְעָבַר הַמְּצֹרָע תַּחְתָּיו לֹא טִמְּאָהוּ</b>. הואיל והמצורע לא עמד אלא עבר בלבד אין העץ נחשב 'מושבו'.
<b>סָפֵק עָמַד סָפֵק לֹא עָמַד טָהוֹר</b>. שהוא אחד משנים עשר ספקות שטיהרו חכמים (ראה הלכות שאר אבות הטומאות יד,א, טו,ה).
<b>וְרֻבּוֹ</b>. רוב גופו.
<b>רְחָבָה אַרְבַּע אַמּוֹת עַל אַרְבַּע אַמּוֹת</b>. באמצעות המחיצה יוצרים לו שטח נפרד של ארבע אמות על ארבע אמות.
<b>כְּדֵי שֶׁיִּהְיֶה מוֹשָׁבוֹ לְבַדּוֹ וְלֹא יַעֲמֹד עִם הָעָם בְּעִרְבּוּב וִיטַמֵּא אוֹתָן</b>. שעל ידי המחיצה אין המצורע נמצא באותו מושב עם שאר העם ולפיכך אינו מטמא אותם, וכדי שלא יטמא את העם בהליכתו מהפתח אל המחיצה הוא נכנס ראשון ויוצא אחרון (ר"ש נגעים יג,יב).
<h2>פרק יא</h2>
<h3> א</h3>
<b>מִזְרָק שֶׁל חֶרֶשׂ</b>. כלי חרס.
<b>וְקַבָּלָה הִיא</b>. מסורת חכמים.
<b>מַיִם חַיִּים הָרְאוּיִין לְקַדֵּשׁ אוֹתָן מֵי חַטָּאת</b>. מים נובעים (בניגוד למי גשמים) הכשרים לקידוש אפר הפרה אדומה (ראה הלכות פרה ו,א, ולהגדרתם ראה שם הל' י-טז).
<b>הַבְּרוּרָה שֶׁבִּשְׁתֵּיהֶן</b>. המובחרת יותר (במקרה שאינן שוות לגמרי, ראה לקמן ה"ח).
<b>וּמְמַצֶּה</b>. סוחט את הדם מן הציפור.
<b>וְעָבְיוֹ כִּרְבִיעַ כֶּרַע מִכַּרְעֵי הַמִּטָּה</b>. רבע העובי של אחד מרגלי המיטה.
<b>כְּמוֹ שֶׁבֵּאַרְנוּ</b>. בהלכות פרה יא,ה.
<b>אֵין פָּחוּת מִטֶּפַח</b>. אורכו.
<b>וּשְׁנִי תּוֹלַעַת מִשְׁקָלוֹ שֶׁקֶל</b>. צמר צבוע בתולעת שני (לצבעה ראה הלכות פרה ג,ב) במשקל שקל אחד.
<b>וְאִם טְעָמוֹ פְּסָלוֹ כִּצְבִיעַת הַתְּכֵלֶת</b>. אם נטל מן הצבע אפילו מעט לצורך בדיקתו על גבי הצמר נפסל כולו למצווה, כדין הנוהג בצביעת התכלת לציצית (ראה הלכות ציצית ב,ג).
<b>הֲלָכָה</b>. למשה מסיני.
<b>מְעַכְּבִין זֶה אֶת זֶה</b>. שלא ניתן לבצע את ההזאה על המצורע (כמבואר בפסקה הבאה) בחסרונו של אחד מהם.
<b>בְּלָשׁוֹן שֶׁל זְהוֹרִית</b>. רצועת הצמר הצבועה בתולעת שני.
<b>וּמַקִּיף לָהֶן רָאשֵׁי אֲגַפַּיִם</b>. מקרב אליהם את ראשי הכנפיים.
<b>אַחַר יָדוֹ</b>. גב ידו.
<b>וְזוֹרְקָהּ חוּץ לַחוֹמָה</b>. כלפי חוץ לחומה.
<b>אֶל מִחוּץ לָעִיר</b>. מכאן שהמשלח עומד בתוך העיר (מל"מ).
<b>אֶל פְּנֵי הַשָּׂדֶה</b>. מכאן שאינו הופך פניו לשאר מקומות אלא לשדה.
<b>עַד שֶׁיֵּעָשֶׂה כִּדְלַעַת</b>. כלומר חלק בכל גופו.
<b>מְכַבֵּס בְּגָדָיו</b>. מטבילם במקווה.
<b>וְיִטְהַר מִלְּטַמֵּא בְּבִיאָה וּמִלְּטַמֵּא מִשְׁכָּב וּמוֹשָׁב</b>. ראה לעיל י,יא-יב.
<b>וְיִכָּנֵס לִפְנִים מִן הַחוֹמָה</b>. שעד כה היה יושב מחוץ לחומת העיר (שם ה"ז).
<b>וַהֲרֵי הוּא כְּכָל טְבוּלֵי יוֹם</b>. שהוא שני לטומאה (ראה הלכות שאר אבות הטומאות י,ב).
<b>וְאוֹכֵל בַּמַּעֲשֵׂר</b>. מותר לאכול מעשר שני (הלכות מעשר שני ג,ד).
<b>הֶעֱרִיב שִׁמְשׁוֹ אוֹכֵל בַּתְּרוּמָה</b>. כשמגיע הערב נטהר לעניין אכילת תרומה (הלכות תרומות ז,ב).
<b>הֵבִיא כַּפָּרָתוֹ אוֹכֵל בַּקֳּדָשִׁים</b>. לאחר שהביא קרבנותיו מותר באכילת קדשים.
<b>כְּמוֹ שֶׁבֵּאַרְנוּ</b>. הלכות מחוסרי כפרה א,א.
<h3> ג</h3>
<b>וַהֲרֵי הִיא רִאשׁוֹנָה</b>. וצריך למנות שבעה ימים מחדש.
<h3> ד</h3>
<b>תִּגְלָחוֹת הַמְּצֹרָע וּטְבִילָתוֹ וְהַזָּיָתוֹ אֵינָן מְעַכְּבוֹת זוֹ אֶת זוֹ וּשְׁאָר כָּל מַעֲשָׂיו מְעַכְּבִים</b>. על פי רוב המפרשים יש כאן טעות סופר וצריך להפך הגרסה: 'תגלחות המצרע וטבילתו והזייתו מעכבות זו את זו ושאר כל מעשיו אין מעכבים', שכך נאמר בתוספתא (נגעים ח,ה, וראה כס"מ שמקיים את הגרסה שלפנינו).
<b>וּשְׁאָר כָּל מַעֲשָׂיו</b>. כמו שילוח הציפורים וכיבוס הבגדים.
<h3> ה</h3>
<b>וּשְׁאָר כָּל מַעֲשָׂיו</b>. כמו לקיחת הציפורים ושילוחם, הטבילה וכיבוס הבגדים (ראה ספרא מצורע פרש' א ה"ג).
<h3> ו</h3>
<b>בִּפְנֵי הַבַּיִת</b>. כשבית המקדש קיים.
<b>שֶׁנֶּאֱמַר לְטַהֲרוֹ אוֹ לְטַמְּאוֹ</b>. ומכאן שמצווה על הכהן המטמא להיות זה שמטהר. ומכאן גם נלמד שנוהג בכל זמן ובכל מקום (ראה ספרא תזריע פר' ה פט"ז הי"ג).
<b>אֲפִלּוּ זָב וַאֲפִלּוּ טְמֵא מֵת</b>. אף שאינם מותרים להיכנס למקדש, מכיוון שמותרים להיכנס לערים המוקפות חומה יכולים לטהר את המצורע (הלכות ביאת מקדש ג,א-ד; וראה ספרא מצורע פרש' א ה"ה).
<b>שֶׁאֵין עוֹשִׂין מִצְווֹת חֲבִילוֹת חֲבִילוֹת</b>. ראה גם הלכות רוצח י,ה, הלכות עבדים ג,ט.
<h3> ז</h3>
<b>אֲסוּרָה בַּהֲנָיָה</b>. וכל שכן באכילה.
<b>שֶׁשְּׁחִיטָה שֶׁאֵינָהּ רְאוּיָה</b>. למצוותה.
<b>שֶׁנֶּאֱמַר</b>. לגבי העופות האסורים באכילה.
<b>מִפִּי הַשְּׁמוּעָה</b>. מסורת חכמים.
<b>וְלָאו הַבָּא מִכְּלַל עֲשֵׂה עֲשֵׂה</b>. איסור שלא נתפרש בתורה בלשון שלילה, אלא נלמד ממשמעות לשון עשה, אינו נחשב כלאו אלא כמצוות עשה.
<h3> ח</h3>
<b>עִיר הַנִּדַּחַת</b>. עיר שרוב תושביה עובדי עבודה זרה, ויש לשרוף את כל רכושה (הלכות עבודה זרה ד,ו).
<b>שֶׁהֶחֱלִיפָן בַּעֲבוֹדָה זָרָה</b>. שהחליף עבודה זרה תמורתם, שחליפי עבודה זרה אסורים בהנאה כמותה (ראה שם ח,א, ז,ט).
<b>וְלֹא מִצִּפֳּרִין שֶׁהָרְגוּ אֶת הַנֶּפֶשׁ</b>. שאסורים למזבח (הלכות איסורי מזבח ג,ו).
<b>בְּמַרְאֶה וּבְקוֹמָה וּבְדָמִים</b>. במראה הכללי, בגודל ובערך הכספי שלהם.
<b>וּלְקִיחָתָן כְּאַחַת</b>. יקנו את שתיהן יחד.
<b>לְטַהֵר בָּהֶן בַּיִת מְנֻגָּע</b>. שגם בית מנוגע טעון ציפורים כטהרת האדם (לקמן טו,ח).
<b>וְלָקַח לַמִּטַּהֵר</b>. משמע כל מיטהר באשר הוא.
<h3> ט</h3>
<b>וְנִמְצֵאת שֶׁלֹּא דְּרוֹר</b>. שאין ציפור זו ממין המכונה 'דרור', או שאין ציפור זו חופשית (ראה פסקים ושיטות לעיל ה"א).
<b>וְהָרִאשׁוֹנָה מֻתֶּרֶת בַּאֲכִילָה</b>. הואיל והציפור לא הייתה ראויה כלל למצווה זו אין היא נאסרת.
<b>וְנִמְצֵאת טְרֵפָה</b>. ואין הטרפה כשרה למצווה זו (להגדרת טרפה ראה הלכות מאכלות אסורות ד,ו-ט).
<b>וְהָרִאשׁוֹנָה מֻתֶּרֶת בַּהֲנָיָה</b>. אך לא באכילה שהרי היא טרפה.
<h3> י</h3>
<b>נִשְׁפַּךְ הַדָּם</b>. של הציפור שנשחטה.
<h2>פרק יב</h2>
<h3> א</h3>
<b>כְּצָרַעַת אָדָם</b>. לעיל א,ז.
<b>וּשְׁלָשְׁתָּן מְפֹרָשִׁין בַּתּוֹרָה</b>. ראה ויקרא יג,מז-נט.
<b>וּכְהוּצֵי דֶּקֶל</b>. ענפי הדקל.
<b>כִּזְהוֹרִית יָפָה</b>. צמר צבוע היטב בתולעת שני (לצבעה ראה הלכות פרה ג,ב).
<b>שֶׁהוּא יוֹם שְׁלֹשָׁה עָשָׂר</b>. לחשבון ימי ההסגר, שהרי יום השביעי עולה למניין שני השבועות (ראה לעיל ט,ט).
<b>אִם כָּהָה לְמַרְאֶה שְׁלִישִׁי</b>. שהוא מראה טהור שהוא לא ירקרק ולא אדמדם.
<h3> ג</h3>
<b>שֶׁאֵין פְּשִׂיַּת הַנֶּגַע לְתוֹכוֹ פִּשְׂיוֹן בֵּין בָּאָדָם וכו'</b>. כדלעיל ד,א.
<h3> ד</h3>
<b>כְּמוֹ שֶׁבֵּאַרְנוּ</b>. לעיל ה"א.
<b>וְכֵן בֶּגֶד שֶׁפָּשָׂה בּוֹ הַנֶּגַע</b>. בסמוך אליו, אפילו כל שהוא.
<h3> ה</h3>
<b>כְּמוֹ שֶׁבֵּאַרְנוּ</b>. לעיל ה"א.
<b>אֵת אֲשֶׁר בּוֹ הַנָּגַע</b>. משמע גם את הבגד שמסביב לנגע.
<b>מַעֲבִירִין עֲלֵיהֶן שִׁבְעָה סַמָּנִין שֶׁמַּעֲבִירִין עַל הַכֶּתֶם</b>. מעבירים על הנגע שבעה חומרי ניקוי שונים שדרך להעבירם על הכתם על מנת שיתכבס יפה ולא יישאר ממנו שום רושם (ראה גם הלכות מעשה הקרבנות ח,י).
<b>כְּדֶרֶךְ שֶׁמַּעֲבִירִין עַל הַכְּתָמִים כְּמוֹ שֶׁבֵּאַרְנוּ בְּעִנְיַן נִדָּה</b>. באותו הסדר והאופן שמעבירים את הסממנים האלו על הכתמים האדומים שהאישה רואה על בגדיה כדי לברר אם מדובר בדם המטמא אותה או בצבע (הלכות איסורי ביאה ט,לו-לח).
<h3> ו</h3>
<b>וְתָּפַר מַטְלִית כְּמוֹ שֶׁבֵּאַרְנוּ</b>. לעיל ה"א.
<h3> ז</h3>
<b>הַטּוֹלֶה מִן הַמֻּסְגָּר בַּטָּהוֹר</b>. תלש מטלית מבגד שהוסגר ונטהר ותפרה בבגד טהור (ר"ח אלבק נגעים יא,ו, וראה ר"ש שם).
<b>וְחָזַר נֶגַע עַל הַבֶּגֶד</b>. המוסגר, שממנו נלקחה המטלית.
<b>תְּשַׁמֵּשׁ אֶת הַבֶּגֶד שֶׁהִיא תְּפוּרָה בּוֹ בְּסִימָנִין</b>. שהנגע שבמטלית התפורה נחשב כאילו הוא נראה בבגד השני עצמו ומסגירו לפי סימני הטומאה שבו.
<b>אִם עָמַד בְּעֵינוֹ שְׁנֵי שָׁבוּעוֹת אוֹ פָּשָׂה שׂוֹרְפִין הַכֹּל</b>. ואם כהה למראה שלישי הבגד טהור. אך המטלית עצמה נשרפת בכל מקרה הואיל וחזר בה הנגע (תוספתא נגעים ה,ח).
<h3> ח</h3>
<b>שֶׁבָּא כֻּלּוֹ בַּתְּחִלָּה יְרַקְרַק אוֹ אֲדַמְדַּם</b>. שכל הבגד ירקרק או אדמדם.
<b>אֲבָל בֶּגֶד שֶׁהִסְגִּירוֹ וּפָשָׂה הַנֶּגַע בְּכֻלּוֹ... אוֹ שֶׁפְּטָרוֹ... הֲרֵי זֶה טָהוֹר</b>. כשם שבנגעי אדם הפורח מן הטמא טהור (לעיל ז,א), אלא שכאן אפילו הפורח לאחר הפטור טהור (ובדומה לעיל ח,יב לגבי נתקים).
<b>כָּנַס וּפָשָׂה</b>. אם הנגע שפרח בכל הבגד כנס מעט בסוף שבוע ראשון ופשה בחזרה בסוף שבוע שני (ר"ש נגעים יא,ז, ריק"ו).
<b>הֲרֵי זֶה יִשָּׂרֵף</b>. אף שפרח בכולו, ובניגוד לנגע הפורח באדם (ראה לעיל ז,ה).
<h3> ט</h3>
<b>שֶׁהָיוּ מוֹכִין יוֹצְאִין עַל פָּנָיו מִן הָאָרִיג</b>. שמן האריג נמשכים גושי שער קטנים כפי שמצוי בשמיכות צמר חדשות (פה"מ נגעים יא,יא).
<b>סָגוֹס</b>. גלימה גסה.
<b>קָרַחְתּוֹ אֵלּוּ הַשְּׁחָקִים גַּבַּחְתּוֹ אֵלּוּ הַחֲדָשִׁים</b>. קרחתו הוא כינוי לבגדים הישנים שכבר נשחקו ונקרחו משערותיהם, וגבחתו הוא כינוי לחדשים שיש להם שערות (שם).
<h3> י</h3>
<b>שֶׁשִּׁתְיוֹ</b>. חוטי השתי שנמשכים לאורך הבגד.
<b>וְעַרְבּוֹ</b>. חוטי הערב שנמשכים לרוחבו.
<h2>פרק יג</h2>
<h3> א</h3>
<b>צֶמֶר</b>. צמר כבשים (רחלים או אילים).
<b>וּפִשְׁתִּים</b>. פשתן.
<b>אוֹ הַשְּׁתִי אוֹ הָעֵרֶב שֶׁל צֶמֶר וּפִשְׁתִּים</b>. חוטים העשויים מהם, אף על פי שאינם ארוגים כבגד.
<b>הָעוֹר הַצָּבוּעַ בִּידֵי שָׁמַיִם מִטַּמֵּא בִּנְגָעִים</b>. בניגוד לבגדים שאפילו צבועים בידי שמים אינם מיטמאים (לעיל יב,י).
<b>וְהַלְּבָדִים</b>. שהם עשויים מפיסות צמר מחוברות שלא נטוו ונארגו.
<h3> ב</h3>
<b>הַלּוֹקֵחַ בְּגָדִים מִן הַגּוֹיִם יֵרָאוּ בַּתְּחִלָּה</b>. אף על פי שבגדי הגויים אינם מיטמאים בנגעים, הקונה מהם בגד שיש בו נגע יש להראותו לכהן ואין הוא נשאר בטהרתו (בניגוד לנגעי הגוף — לעיל ו,ד, וראה ר"ש נגעים יא,א).
<b>כִּלְאַיִם מִן הַצֶּמֶר וְה™ַפִּשְׁתִּים מִטַּמֵּא בִּנְגָעִים</b>. שהוא נחשב כבגד לכל דבר אלא שאסור ללבשו (ראה הלכות כלאיים י,יב).
<h3> ג</h3>
<b>שֶׁטְּרָפָן זֶה בָּזֶה</b>. עירב אותם ועשה מהם בגד.
<b>אִם רֹב מִן הַגְּמַלִּים וכו'</b>. ראה גם הלכות כלאיים י,ו-ח.
<b>וְקִנְבֵּס</b>. צמח סיבים הדומה לפשתן ('קנאביס תרבותי').
<b>וְרָחֵל בַּת עֵז</b>. עז שילדה וולד הנראה כמין רחל.
<b>אֵין צֶמֶר שֶׁלָּהּ מִטַּמֵּא בִּנְגָעִים</b>. שאין צמרה נחשב צמר לעניין צרעת (ובהקשרים אחרים ראה הלכות ציצית ב,א, הלכות כלאיים י,ב).
<b>נוֹצָה שֶׁל עִזִּים</b>. צמר העזים.
<b>אֵינוֹ מִטַּמֵּא בִּנְגָעִים</b>. הואיל והשתי או הערב כולו עשוי ממין אחד הוא ניכר בבגד בפני עצמו ולפיכך אינו מיטמא בנגעים (קרית ספר).
<h3> ד</h3>
<b>הָעוֹר שֶׁאֵינוֹ מְעֻבָּד</b>. שלא נעשו בו תהליכי העיבוד הכוללים מליחה ושרייה בקמח ועפצים (ראה הלכות שבת יח,יד).
<b>כְּשֶׁהוּא גֹּלֶם</b>. חומר גולמי, אף על פי שהוא מעובד.
<b>פְּשׁוּטֵיהֶן</b>. שאין להם בית קיבול.
<b>מְקַבְּלֵיהֶן</b>. כגון החמת והתרמיל.
<b>כָּל שֶׁהֵן</b>. שאין לבית קיבול שיעור לעניין קבלת טומאה (ראה הלכות כלים ב,א), ויש מפרשים שאפילו פשוטי כלי עור מקבלים טומאת נגעים בשיעור כלשהו בניגוד לשאר טומאות שצריך שיהיה בהם שיעור חמישה על חמישה טפחים (חזו"א נגעים א,כה, וראה הלכות כלים כג,ג ולקמן ה"ו).
<h3> ה</h3>
<b>חִבֵּר לָהֶן מִן הַגָּדֵל בָּאָרֶץ וכו'</b>. ראה גם הלכות כלים א,ג.
<b>מְשִׁיחָה</b>. חוט דק.
<b>וְהוּא שֶׁיְּחַבְּרֶנּוּ לוֹ כְּדֶרֶךְ חִבּוּרֵי בְּגָדִים לַטֻּמְאָה</b>. שהתופר שני בגדים זה לזה אם נטמא אחד מהם גם השני טמא (הלכות פרה יב,ה), וזה דווקא כאשר חיבר אותם ביותר מתכיפה אחת (פה"מ נגעים יא,א, וראה הלכות כלאיים י,כד).
<h3> ו</h3>
<b>אַף עַל פִּי שֶׁאֵינוֹ מִתְטַמֵּא בְּמִדְרַס הַזָּב וכו'</b>. שכל כלי שאינו משמש לשכיבה או לישיבה אינו נטמא על ידי דריסת הזב וכיוצא בו (טומאת מדרס והלכותיה מבוארות בהלכות מטמאי משכב ומושב פרקים ו-ז).
<b>קֶלַע שֶׁל סְפִינָה</b>. מפרש הספינה.
<b>וְשָׁבִיס שֶׁל שְׂבָכָה</b>. חוט צמר שתולים על הסבכה (כיסוי ראש) לנוי.
<b>וּמִטְפְּחוֹת סַפָּרִים</b>. ששמים אותן על כתפי המסתפר בעת התספורת (פה"מ נגעים יא,יא, כלאיים ט,ג).
<b>וּרְצוּעוֹת מִנְעָל וְסַנְדָּל</b>. וכגון שיש צורת כלי עליהן, שאם לא כן הרי הן טהורות (ראה הלכות כלים כז,יא ובמל"מ שם).
<b>שֶׁיֵּשׁ בָּהֶן רֹחַב כַּגְּרִיס</b>. כך שיכול להיראות בהם נגע כשיעור.
<b>וְאֵין צָרִיךְ לוֹמַר שְׁאָר הַכֵּלִים</b>. המיטמאים במדרס הזב.
<b>הַחֵמֶת וְהַתֻּרְמֵל</b>. תיקי עור.
<b>נִרְאִין כְּדַרְכָּן</b>. ואין צורך לפשוט את הכפלים ולהתיר את הקשרים וכיוצא בזה כדי לראות את הנגע שבהם.
<b>וּפוֹשֶׂה הַנֶּגַע מִתּוֹכָן לַאֲחוֹרֵיהֶן וּמֵאֲחוֹרֵיהֶן לְתוֹכָן</b>. שאם הנגע פשה מבפנים החוצה או להיפך הרי זה פשיון.
<h3> ז</h3>
<b>סָדִין הַמְקֻמָּט מַפְשִׁיטִין אֶת קְמָטָיו</b>. שכך דרכו להיראות.
<h3> ח</h3>
<b>הַשְּׁתִי וְהָעֵרֶב</b>. חוטי השתי הם החוטים הדקים היוצרים את התשתית של האריג וחוטי הערב הם החוטים העבים יותר העוברים ביניהם.
<b>מִטַּמְּאִין בִּנְגָעִין מִיָּד מִשֶּׁיִּטָּווּ</b>. בניגוד לשאר טומאות שאין החוטים מיטמאים בהן עד שיארגו כבגד (ראה הלכות כלים א,יא-יב).
<b>אַף עַל פִּי שֶׁלֹּא לִבֵּן הַפִּשְׁתָּן וְלֹא שָׁלַק הַצֶּמֶר</b>. שדרכם היה ללבן ולבשל את הצמר והפשתן גם לאחר שנטוו (ראה תוספות שבת כז,ב).
<b>בַּפְּקַעַת שֶׁל טָווּי</b>. פקעת החוטים.
<b>כְּדֵי לֶאֱרֹג מִמֶּנָּה שָׁלֹשׁ עַל שָׁלֹשׁ</b>. אורך חוט שניתן לארוג ממנו אריג בשיעור שלוש על שלוש אצבעות (שיעור אריג המיטמא בנגעים, לעיל יב,י).
<b>בֵּין שֶׁהָיְתָה כֻּלָּהּ שְׁתִי בֵּין שֶׁהָיְתָה כֻּלָּהּ עֵרֶב</b>. אף על פי שחוטי הערב עבים מחוטי השתי כך שהפקעת שלהם גדולה יותר, שיעורם שווה.
<b>מְקֻבֶּצֶת מִחוּטִין פְּסוּקִין</b>. שאינם מחוברים זה לזה.
<h3> ט</h3>
<b>מְעֹרוֹת</b>. מחוברות.
<b>שֶׁמִּקְצָתוֹ לָפוּף עַל הַכֹּבֶד הָעֶלְיוֹנָה וכו'</b>. שחוטי השתי המתוחים בין הקורה העליונה לתחתונה מלופפים על גבי כל אחת מהן כמה ליפופים.
<b>וְכֵן שְׁנֵי דַּפֵּי חָלוּק</b>. שתי חתיכות בד שבשעה שגזרו אותן נשארו מחוברות בחוט (פה"מ נגעים יא,ט).
<b>וְנִרְאָה הַנֶּגַע בְּאֶחָד מֵהֶן</b>. באחת מן הפקעות או באחד מליפופי השתי או באחד מדפי החלוק.
<b>הַשֵּׁנִי טָהוֹר אַף עַל פִּי שֶׁחוּט אֶחָד מְחֻבָּר בֵּינֵיהֶן</b>. שאין דברים אלו נחשבים כמחוברים לעניין נגעים.
<b>נִרְאָה הַנֶּגַע בְּנֶפֶשׁ הַמַּסֶּכֶת וּבַשְּׁתִי הָעוֹמֵד</b>. חוטי הערב שהוכנסו למארג חוטי השתי אך לא הודקו עדיין לאריג אלא רחוקים ממנו מעט נקראים נפש המסכת (פה"מ כלים כא,א), ומדובר כאן בכגון שהנגע נראה בהם ובחוטי השתי המתוחים בין הקורות.
<b>אַף עַל פִּי שֶׁמִּקְצָת הַנֶּגַע בַּבֶּגֶד... הֲרֵי זֶה טָמֵא</b>. שהבגד שטרם נשלמה אריגתו (שהוא נפש המסכת) נחשב אחד עם חוטי השתי (פה"מ נגעים שם, וראה חזו"א נגעים א,כג).
<b>הָאָרִיג טָהוֹר</b>. שבניגוד לנפש המסכת האריג אינו נחשב יותר כחלק מן השתי העומד.
<b>הַנִּימִין</b>. החוטים היוצאים מן הסדין.
<h3> י</h3>
<b>הָאִמְרָיוֹת</b>. קישוטים שבשפת הבגד.
<h3> יא</h3>
<b>טָהוֹר</b>. שהבגדים הצבועים ובגדי הגויים אינם מיטמאים בנגעים (לעיל יב,י, יג,ב)  ואפילו בגד שהוסגר פוקעת טומאתו.
<b>קְצָצוֹ וְעָשָׂהוּ מוֹכִין</b>. חתכו לחתיכות קטנות.
<b>וּמֻתָּר בַּהֲנָיָתוֹ</b>. הואיל והוא טהור, שאילו היה טמא אפילו מוסגר בלבד אסור בהנאה (ספרא תזריע פרש' ה פי"ד הי"א).
<h3> יב</h3>
<b>כֻּלָּם טְמֵאִים וְיִשָּׂרְפוּ אֲפִלּוּ אֶחָד בְּכַמָּה אֲלָפִים</b>. שהבגד המוחלט כבר נזקק לטומאה ולפיכך ספקו טמא, בניגוד לבגד המוסגר שעוד לא נזקק לטומאה ולפיכך ספקו טהור (ר"ש נגעים יא,יב, וראה לעיל ו,ה).
<h3> יג</h3>
<b>כְּאָדָם מְצֹרָע לְכָל דָּבָר וכו'</b>. ראה לעיל י,יא-יב.
<b>אֲפִלּוּ כַּזַּיִת</b>. שיעור המטמא (לקמן הי"ד).
<h3> יד</h3>
<b>שֶׁנֶּאֱמַר אַל נָא תְהִי כַּמֵּת</b>. כך נאמר על מרים שהייתה מצורעת.
<b>מַה הַמֵּת בְּכַזַּיִת</b>. ראה הלכות טומאת מת ב,א-ב.
<h3> טו</h3>
<b>וְזֶה חֹמֶר בַּבְּגָדִים מִבָּאָדָם</b>. שהאדם אינו משולח אלא מעיירות המוקפות חומה (לעיל י,ז).
<h2>פרק יד</h2>
<h3> א</h3>
<b>כִּשְׁנֵי גְּרִיסִין זֶה בְּצַד זֶה</b>. בניגוד לשאר הנגעים ששיעורם בגריס אחד.
<b>נִמְצָא רֹחַב הַנֶּגַע וכו'</b>. ששיעור כל גריס הוא שש שערות על שש שערות (לעיל א,ז).
<b>בְּרִבּוּעַ</b>. שהנגע נראה כצורת מרובע שרוחבו שש שערות ואורכו שתים עשרה.
<h3> ב</h3>
<b>וְכֻלָּם מְפֹרָשִׁין בַּתּוֹרָה</b>. ראה ויקרא יד,לג-מח.
<b>הַחוֹזֵר אַחַר הִטּוֹחַ</b>. הנגע החוזר לבית לאחר שחלץ הכהן את האבנים המנוגעות וטח את כל הבית (לקמן טו,ב).
<h3> ג</h3>
<b>מַרְאֵה הַנֶּגַע שָׁפָל מִן הַקִּיר</b>. שהנגע נראה לעין כאילו הוא שקוע בתוך הקיר (ראה לעיל א,ו).
<b>וּבִשְׁנֵי הַמַּרְאוֹת מַסְגִּירִין אוֹ מַחֲלִיטִין</b>. תהליך הסגרת הבית והחלטתו לטומאה הוא בשני המראות הללו בלבד ולא במראות אחרים.
<b>וּבַפִּשְׂיוֹן נוֹתְצִין וכו'</b>. נתיצת הבית נעשית רק כאשר הנגע חוזר אחרי שחלצו את האבנים המנוגעות ושמו במקומן אבנים אחרות וטחו את הבית.
<b>כְּמוֹ שֶׁיִּתְבָּאֵר</b>. לקמן טו,ב.
<h3> ד</h3>
<b>אֲפִלּוּ חֲבִילֵי עֵצִים וַחֲבִילֵי קָנִים</b>. שאינם מקבלים טומאה (רע"ב נגעים יב,ה, והטעם מפני שיש כאן מצווה מיוחדת לפנות את הבית; וראה מל"מ שכתב שבצרעת הבית יש דין מיוחד שאפילו אלו מקבלים טומאה).
<h3> ה</h3>
<b>וּבַיִת אָפֵל</b>. שאין בו חלונות.
<b>אֵין פּוֹתְחִין בּוֹ חַלּוֹנוֹת</b>. אין חותרים בקיר לעשות לו חלונות.
<h3> ו</h3>
<b>עַד שֶׁיִּהְיֶה בּוֹ אַרְבַּע אַמּוֹת עַל אַרְבַּע אַמּוֹת</b>. שהוא שיעור בית בכל מקום בהלכה (ראה הלכות מזוזה ו,ב, הלכות רוצח יא,א, ועוד).
<b>אוֹ שֶׁהָיָה בָּנוּי בִּסְפִינָה אוֹ תָּלוּי עַל אַרְבַּע קוֹרוֹת</b>. שאינן מחוברות לקרקע, שבכגון כך אין הוא בנוי בארץ.
<b>הָיָה בָּנוּי עַל אַרְבָּעָה עַמּוּדִים</b>. המחוברים לקרקע.
<h3> ז</h3>
<b>כְּדֵי לִתֵּן תַּחַת הַמַּשְׁקוֹף</b>. פיסת עץ קטנה שדרך להניחה תחת המשקוף בשעה שמרכיבים אותו (פה"מ נגעים יב,ד).
<b>כְּדֵי לִתֵּן בֵּין פַּצִּים לַחֲבֵרוֹ</b>. הפצים הוא חצי לבנה הנתונה בבניין (שם; וראה אוצר הגאונים שבת פב,א שפירשו באופנים נוספים), ונותנים עפר בין שני פצימים כדי למלא את החלל שביניהם. ואף על פי שהשיעורים הללו מועטים מאוד, די בהם כדי לטמא את הבית בנגעים.
<h3> ח</h3>
<b>בַּיִת שֶׁאֶחָד מִצְּדָדָיו מְחֻפֶּה וכו'</b>. שאחד מקירות הבית מצופה שיש או סלע או לבנים או עפר (ריק"ו).
<h3> י</h3>
<b>בִּטְּלָן</b>. מתורת אוכל שמקבל טומאה קלה בלבד, ודינם כעצי הבית (ראה הלכות טומאת אוכלין ב,כ).
<b>נִטְמְאוּ עִמּוֹ טֻמְאָה חֲמוּרָה</b>. שהם נחשבים אב הטומאה כמוהו לטמא אדם וכלים.
<b>כְּמוֹ שֶׁיִּתְבָּאֵר</b>. לקמן טז,א.
<h3> יא</h3>
<b>יְרוּשָׁלַיִם... אֵין מִטַּמְּאִין בִּנְגָעִים</b>. ראה גם הלכות בית הבחירה ז,יד.
<b>וִירוּשָׁלַיִם לֹא נִתְחַלְּקָה לִשְׁבָטִים</b>. ואינה 'אחוזה' של אדם מסוים.
<h3> יג</h3>
<b>בֵּין צְבוּעִין בִּידֵי אָדָם בֵּין צְבוּעִין בִּידֵי שָׁמַיִם</b>. בניגוד לבגדים שאינם מיטמאים כשהם צבועים ולעורות שאינם מיטמאים כשהם צבועים בידי אדם (לעיל יב,י, יג,א).
<h3> טו</h3>
<b>קִירוֹת הָאֵבוּס</b>. העשוי לבהמה.
<b>הַמְּחִצָּה שֶׁבַּבַּיִת</b>. המחלקת בין חדרים שונים (ראה רש"ש נגעים יב,ד).
<h2>פרק טו</h2>
<h3> א</h3>
<b>שֶׁיּוֹם שְׁבִיעִי עוֹלֶה לְכָאן וּלְכָאן וכו'</b>. כמבואר לעיל ט,ט.
<b>דִּבְרֵי קַבָּלָה</b>. מסורת חכמים.
<h3> ב</h3>
<b>כְּמוֹ שֶׁבֵּאַרְנוּ</b>. לעיל יד,ב-ג.
<b>מְצָאוֹ כֻּלּוֹ בַּתְּחִלָּה יְרַקְרַק אוֹ אֲדַמְדַּם</b>. שכל הבית ירקרק או אדמדם.
<b>וּמְטַהֵר אֶת הַבַּיִת בַּצִּפֳּרִים</b>. כדלקמן ה"ח. אבל הכהה בסוף שבוע ראשון אינו טעון ציפורים לטהרתו.
<b>וּמַקְצֶה אֶת הֶעָפָר אֶל מִחוּץ לָעִיר</b>. את הטיח שהוציא ממקום הנגע, מפריש ומוציא אל מחוץ לעיר.
<b>אִם חָזַר בּוֹ נֶגַע כִּשְׁנֵי גְּרִיסִין הֲרֵי זֶה פִּשְׂיוֹן אַחֲרֵי הִטּוֹחַ</b>. שעצם חזרת הנגע לבית אחרי שטחו אותו נחשבת כפשיון אף על פי שהנגע חזר בגודלו המקורי ולא גדל יותר.
<h3> ג</h3>
<b>אֵינוֹ חוֹלֵץ פָּחוֹת מִשְּׁתֵּי אֲבָנִים</b>. שהרי אין הנגע מטמא אלא כשהוא נראה לפחות על שתי אבנים (לעיל יד,ז).
<b>וְאֵינוֹ נוֹטֵל אֲבָנִים מִצַּד זֶה</b>. של הבית.
<b>וְלֹא שְׁתֵּי אֲבָנִים תַּחַת אֶבֶן אַחַת חֲלוּצָה</b>. שאין להביא שתי אבנים חדשות לפני שחולצים את שתי האבנים המנוגעות (תפא"י נגעים יב בועז אות ז, משנ"א נגעים יב,ו).
<b>וְיֵשׁ לוֹ לְהָבִיא שְׁתַּיִם תַּחַת שָׁלֹשׁ</b>. שהעיקר שלא יפחות משתי אבנים בהבאה ובחליצה.
<h3> ד</h3>
<b>הָיָה הַכֹּתֶל בֵּינוֹ לְבֵין חֲבֵרוֹ שְׁנֵיהֶן חוֹלְצִין וכו'</b>. שגם השכן הגר מצדו השני של הקיר המנוגע צריך לסייע בחליצת האבנים, קילוף העפר והבאת האבנים החדשות.
<b>יִקַּח וְטָח</b>. לשון יחיד, מכאן שרק בעל הבית עושה זאת.
<h3> ה</h3>
<b>אֶבֶן שֶׁבַּזָּוִית</b>. אבן גדולה הנמצאת בזווית הכותל שבינו לבין חברו ונראית בשני הצדדים.
<b>וְיֵשׁ בַּדָּבָר סָפֵק אִם תִּהְיֶה זוֹ שֶׁל חֲבֵרוֹ כְּמוֹ יָד לָאֶבֶן שֶׁלּוֹ</b>. 'יד' הוא דבר המחובר לאוכל (כגון עוקץ הפרי המשמש לאחיזה בו) והנוגע בו כנוגע באוכל עצמו לעניין קבלת טומאה (ראה הלכות טומאת אוכלין ה,א-ב). הספק כאן הוא אם החלק מן האבן הנמצא בבית השכן ייעשה כעין 'יד' לחלק השני המנוגע וכך יביא את הטומאה גם לבית של השכן.
<h3> ו</h3>
<b>נוֹתֵן אֶת הַקּוֹרוֹת לָעֲלִיָּה</b>. שאין נותצים את תקרת הבית אלא משאירים אותה (על ידי תמיכה בעמודים וכדומה) לשימוש העלייה.
<b>הַמַּלְבְּנִים</b>. מסגרות עץ הנמצאות על הגג ומשמשות כמעקה (פה"מ נגעים יג,ג, זבים ד,ב), ויש מפרשים שהכוונה היא למסגרות של החלונות והדלתות (ר"ש שם).
<b>סְרִיגֵי הַחַלּוֹנוֹת</b>. סורגים.
<h3> ז</h3>
<b>הַלּוֹקֵחַ אֲבָנִים מִבַּיִת מֻסְגָּר</b>. לא מדובר כאן באבנים המנוגעות אלא באבנים אחרות.
<b>חָזַר הַנֶּגַע לַמֻּסְגָּר חוֹלֵץ אֶת הָאֲבָנִים שֶׁבַּטָּהוֹר</b>. שכעת הן טעונות נתיצה בעקבות חזרת הנגע לבית שממנו נלקחו.
<h3> ח</h3>
<b>אַחַר הַחֲלִיצָה וְהַטִּיחָה</b>. או לאחר קילוף הנגע בלבד במקרה שהנגע כהה או הלך לו בשבוע השני (לעיל ה"ב).
<b>כְּטָהֳרַת הָאָדָם שֶׁבֵּאַרְנוּ לְכָל דָּבָר</b>. לעיל יא,א.
<h2>פרק טז</h2>
<h3> א</h3>
<b>וְכֵן אֲבָנִים שֶׁחוֹלְצִין מִמֶּנּוּ אַחַר הֶסְגֵּר וכו'</b>. כמבואר לעיל טו,ב.
<b>מְטַמֵּא אָדָם וְכֵלִים בְּמַגָּע וּבְמַשָּׂא וּבְבִיאָה</b>. אך אינו מטמא במשכב ומושב, שלא כאדם המצורע וכבגדים המנוגעים (ראה לעיל י,יא, יג,יג).
<b>כְּאָדָם מְצֹרָע</b>. לעיל י,יב.
<b>מְאֵרָה</b>. קללה.
<b>וְכֻלָּם מְשַׁלְּחִין אוֹתָן חוּץ לָעִיר אַף עַל פִּי שֶׁאֵינָהּ מֻקֶּפֶת חוֹמָה</b>. בדומה לבגדים המנוגעים (לעיל יג,טו) ובניגוד לאדם מצורע שאינו משתלח אלא מעיירות המוקפות חומה בלבד (לעיל י,ז, הלכות ביאת מקדש ג,א-ב).
<h3> ב</h3>
<b>וְכִי טָהוֹר הָיָה</b>. והלא כבר בעודו מוסגר היה טמא.
<b>אֲבָנִים שֶׁיֵּשׁ בָּהֶן הַנֶּגַע בַּמֻּסְגָּר מְטַמְּאִין מֵאֲחוֹרֵיהֶן</b>. אף על פי שהבית המוסגר מטמא מתוכו בלבד, האבנים שבהן נמצא הנגע מטמאות גם מצדן האחורי.
<h3> ג</h3>
<b>בַּיִת שֶׁהָיָה מֵסֵךְ וכו'</b>. שהוא מאהיל על הבית המנוגע.
<b>וְעָבַר אָדָם בְּאֶבֶן מְנֻגַּעַת לֹא טִמְּאָהוּ וְאִם הִנִּיחָהּ שָׁם טִמְּאָהוּ</b>. בדומה לאדם המצורע שאינו מטמא בביאה אלא כאשר הוא עומד במקומו (לעיל י,יב).
<b>שֶׁמּוֹשַׁב הַמְנֻגָּע כָּמוֹהוּ</b>. מה הוא טמא אף מושבו טמא (שם).
<b>בֵּין כֵּלִים</b>. כגון אלו הנטמאים בצרעת הבגד (ראה לעיל יג,יג).
<h3> ד</h3>
<b>הַמַּאֲהִיל בְּיָדוֹ עַל אֶבֶן מְנֻגַּעַת... טָהוֹר</b>. שאין המנוגע מטמא טומאת אוהל כמת (ראה הלכות טומאת מת א,י-יא) אלא בביאה בלבד (וראה פה"מ כלים א,ה על ההבדלים שבין טומאת אוהל לטומאת ביאה).
<h3> ה</h3>
<b>דֶּרֶךְ אֲחוֹרָיו</b>. כאשר גבו נכנס תחילה לבית.
<b>אֲפִלּוּ נִכְנַס כֻּלּוֹ חוּץ מֵחָטְמוֹ טָהוֹר</b>. שאינו נטמא עד שייכנס כל גופו לתוך הבית, בניגוד לנכנס כדרכו שהוא נטמא מיד עם כניסת ראשו ורובו (לקמן בהלכה הבאה).
<b>דֶּרֶךְ בִּיאָה טִמְּאָה תּוֹרָה</b>. באופן הרגיל שבני אדם נכנסים.
<h3> ו</h3>
<b>שָׁלֹשׁ עַל שָׁלֹשׁ</b>. שיעור הבגד לקבלת טומאה (הלכות כלים כב,א, לעיל יב,י).
<b>שֶׁהִכְנִיס אֲוִירוֹ לְבַיִת טָמֵא נִטְמָא</b>. שכלי חרס מקבל טומאה דרך אווירו (הלכות טומאת מת ו,ג, הלכות כלים יג,א).
<b>אֲבָל שְׁאָר כֵּלִים</b>. המקבלים טומאה מגבם.
<b>שֶׁנִּכְנְסוּ חֲלוּצִים</b>. שלא לבושים על האדם.
<b>וְטַבְּעוֹתָיו בְּיָדָיו</b>. ענודות על אצבעותיו.
<b>כְּדֵי שֶׁיָּסֵב אָדָם וְיֹאכַל כְּשָׁלֹשׁ בֵּיצִים פַּת חִטִּין בְּלִפְתָּן</b>. שיעור זמן שלוקח לאדם להסב ולאכול לחם מקמח חיטה בנפח של כשלוש ביצים, כאשר הוא אוכל אותו יחד עם מאכל הנאכל עם הפת (שבאופן זה האכילה מהירה ואין צריך ללעוס הרבה, פה"מ נגעים יג,ט).
<b>אֶלָּא לִתֵּן שִׁעוּר לַשּׁוֹכֵב כָּאוֹכֵל</b>. שהשוכב יכבס בגדיו רק במקרה ששהה בבית כשיעור הזמן שהאוכל שוהה שם.
<h3> ז</h3>
<b>וְכֵלָיו</b>. בגדיו.
<b>אֲבָל הַגּוֹי אֵינוֹ מְקַבֵּל טֻמְאָה</b>. אף על פי שהכלים שעליו נטמאים, הוא עצמו אינו מקבל טומאה (ראה הלכות טומאת מת א,יג-יד).
<h3> ח</h3>
<b>וְטַבְּעוֹתָיו בְּיָדָיו</b>. ענודים על אצבעותיו.
<b>נִטְמְאוּ יָדָיו בִּלְבַד</b>. ובהלכות שאר אבות הטומאות (ח,ב) מבואר שמדובר כאן בטומאה מדברי סופרים.
<h3> ט</h3>
<b>הַמַּצִּיל בְּצָמִיד פָּתִיל בְּאֹהֶל הַמֵּת</b>. כלי המונח באוהל המת שיש על גביו כיסוי צמוד ומהודק מציל את מה שבתוכו מלהיטמא, והוא שיהיה כלי חרס או כלי שאינו מקבל טומאה כלל (ראה הלכות טומאת מת כא,א).
<b>מַצִּיל מְכֻסֶּה בְּבַיִת מְנֻגָּע</b>. שאם כלי זה מונח בבית המנוגע הוא מציל אפילו כאשר הכיסוי שעל גביו אינו צמוד ומהודק.
<b>וְכָל הַמַּצִּיל מְכֻסֶּה בְּאֹהֶל הַמֵּת</b>. כגון שהוא אוהל החוצץ בפני הטומאה כך שהוא מציל על מה שבתוכו על ידי כיסוי בלבד ואפילו אינו צמיד פתיל (שם).
<b>וְכַיּוֹצֵא בָּהֶן</b>. כלים שאינם מקבלים טומאה.
<b>הַבּוֹר וְהַחַדּוּת</b>. המצילים באוהל המת בכיסוי בלבד (הלכות טומאת מת כא, ו-ז), והחדות היא כעין ברכה שכתליה גבוהים מעל הקרקע (פה"מ ראש השנה ג,ה ועוד).
<h3> י</h3>
<b>שֵׁם הָאָמוּר בְּשֻׁתָּפוּת</b>. שם המשותף לכמה דברים.
<b>עֵין</b>. צבע.
<b>כְּדֵי לְהַזְהִירָם מִלָּשׁוֹן הָרַע</b>. לפרטי איסור לשון הרע ורכילות ראה הלכות דעות ז,א-ו.
<b>וְסִכְּנָה בְּעַצְמָהּ לְהַצִּילוֹ מִן הַיָּם</b>. בשעה שהונח בתיבה על שפת היאור (ראה שמות ב,ג-ט).
<b>אֶלָּא טָעָת שֶׁהִשְׁוָת אוֹתוֹ לִשְׁאָר נְבִיאִים</b>. ראה הלכות יסודי התורה ז,ו לגבי ההבדלים שבין נבואת משה רבנו לשאר הנביאים.
<b>לְפִיכָךְ רָאוּי לְמִי שֶׁרָצָה לְכַוֵּן אֳרָחָיו לְהִתְרַחֵק מִישִׁיבָתָן וּמִלְּדַבֵּר עִמָּהֶם</b>. ראה גם הלכות דעות ו,א.
<b>הֲבַאי</b>. הבל.
<b>עָתָק</b>. דברי חוצפה קשים.
<b>דֹּפִי</b>. פגם, פקפוק.
<b>כָּעִנְיָן שֶׁנֶּאֱמַר וַיִּהְיוּ מַלְעִבִים בְּמַלְאֲכֵי הָאֱלֹהִים וכו'</b>. ראה גם הלכות תלמוד תורה ו,יא.
<b>וְכוֹפְרִין בָּעִקָּר</b>. באדון העולם (וראה גם הלכות דעות ז,ג).
<b>וַיְחַפְּאוּ</b>. טפלו, העלילו.
<b>לָשִׁית בַּשָּׁמַיִם פִּיהֶם</b>. לדבר על ה' ומלאכיו.
<b>יְשִׁיבַת קְרָנוֹת</b>. ישיבת בטלה בפינות העיר או הרחוב.
<b>עוֹזֵר עַל יָדָם וּמְזַכֶּה אוֹתָם בָּהּ שֶׁנֶּאֱמַר אָז נִדְבְּרוּ וכו'</b>. והמשך הפסוק "ויקשב ה' וישמע ויכתב ספר זכרון לפניו ליראי ה' ולחשבי שמו" מכאן שמשיחתם של יראי ה' נכתב ספר לזכותם.
