<h1>ביאור שטיינזלץ על משנה תורה, הלכות מטמאי משכב ומושב</h1>
<h2>פרק א</h2>
<h3> א</h3>
<b>הַזָּב</b>. אדם שיוצא מאיבר המין שלו זוב (הפרשה מוגלתית הבאה מחמת חולי) המטמא אותו (להגדרת הזב ולפרטי דיניו ראה הלכות מחוסרי כפרה פרקים ב-ג).
<b>וְהַזָּבָה וְהַנִּדָּה</b>. אשה הרואה דם המטמא אותה, בין אם ראתה בימי נידה או בימי זיבה (ראה הלכות איסורי ביאה פרק ו).
<b>וְהַיּוֹלֶדֶת</b>. שהיא טמאה כנידה (שם י,א).
<b>וּמְטַמֵּא אָדָם בְּמַגָּע וּבְמַשָּׂא</b>. אם אדם טהור נגע באחד מארבעה אלו או נשא אותו אפילו אם לא נגע בו — הוא נטמא, וכן הדין אם הסיט, שהמסיט בכלל נושא (ראה הלכות טומאת מת א,ו-ז).
<b>וּמְטַמֵּא מִשְׁכָּב וּמוֹשָׁב וּמֶרְכָּב מִתַּחְתָּיו וְעוֹשֶׂה אוֹתָם אַב טֻמְאָה</b>. שארבעה אלו מטמאים את הכלים העשויים לשכיבה, ישיבה או רכיבה הנמצאים מתחתיהם (ואפילו אינם נוגעים בהם) והם נעשים אב הטומאה (כמבואר לקמן פרקים ו-ז).
<b>וּמְטַמֵּא מַדָּף עַל גַּבָּיו</b>. מטמאים את כל הכלים הנישאים על גביהם 'טומאת מדף' שהיא טומאה קלה (ראשון לטומאה, לקמן ו,ג).
<h3> ב</h3>
<b>זָבָה קְטַנָּה</b>. שראתה בימי זיבתה יום אחד או שניים בלבד, וצריכה לשמור יום נקי אחד לטהרתה ('שומרת יום כנגד יום') ואינה מביאה קרבן.
<b>זָבָה גְּדוֹלָה</b>. שראתה שלושה ימים רצופים, והיא צריכה לספור שבעה ימים נקיים ולהביא קרבן כשתטהר (הלכות איסורי ביאה ו,ז-ח).
<b>מֵחֲמַת אֹנֶס</b>. שראתה דם כתוצאה ממעשה כלשהו ולא מחמת המחזור הטבעי של הגוף, שגם כך האישה נטמאת (שם ה,א; בניגוד לזב שאינו נעשה זב אם ראה באונס, הלכות מחוסרי כפרה ב,ב-ה).
<b>זָב בַּעַל שְׁתֵּי רְאִיּוֹת אוֹ בַּעַל שָׁלֹשׁ</b>. הרואה שתי ראיות של זוב נעשה זב ומטמא משכב ומושב, ואם ראה שלוש חייב גם להביא קרבן (שם הל' ו-ח).
<h3> ג</h3>
<b>בַּת יוֹם אֶחָד מִטַּמְּאָה בְּנִדָּה בַּת עֲשָׂרָה יָמִים בְּזִיבָה</b>. שאם ראתה דם ביום לידתה היא נעשית נידה שבעה ימים, ואם הוסיפה לראות גם בשלושת הימים שלאחר מכן היא נעשית זבה גדולה (ראה גם הלכות איסורי ביאה ד,א, יא,ב).
<b>בַּת שָׁלֹשׁ שָׁנִים וְיוֹם אֶחָד</b>. שמגיל זה ואילך ביאת האישה נחשבת ביאה (ראה הלכות איסורי ביאה א,יג).
<b>מְטַמְּאָה אֶת בּוֹעֲלָהּ</b>. שהבועל אותה נעשה אב הטומאה ומטמא כמוה.
<b>כְּמוֹ שֶׁיִּתְבָּאֵר</b>. לקמן ג,א-ג.
<h3> ד</h3>
<b>קָטָן בֶּן יוֹם אֶחָד מִטַּמֵּא בְּזִיבָה וְאֶחָד גֵּרִים וַעֲבָדִים וכו'</b>. ראה גם הלכות מחוסרי כפרה ג,ו.
<h3> ה</h3>
<b>סְרִיס אָדָם וּסְרִיס חַמָּה</b>. אדם שהתפתחותו המינית פגומה, בין אם נפגמה בידי אדם ובין אם נולד פגום (ראה הלכות אישות ב,יג-יד).
<b>מִטַּמְּאִין בְּזִיבָה</b>. הלכות מחוסרי כפרה שם.
<h3> ו</h3>
<b>אֵין הָאִשָּׁה מִטַּמְּאָה בְּלֹבֶן</b>. במראה לבן. ואף אם סמיך כדם, מכיוון שאין לו מראה דם, אינו מטמא (הלכות איסורי ביאה ה,ו).
<b>וְלֹא הָאִישׁ בְּאֹדֶם</b>. בדם.
<h3> ז</h3>
<b>טֻמְטוּם</b>. מי שאיברי המין שלו מכוסים ומינו אינו ברור. [הערה: הרמב"ם בפה"מ מנקד מילה זו: טֻומְטוֹם.]
<b>וְאַנְדְּרָגִינָס</b>. שיש לו איברי זכרות ואיברי נקבות.
<b>נוֹתְנִין עֲלֵיהֶן חֻמְרֵי הָאִישׁ וְחֻמְרֵי הָאִשָּׁה... וְטֻמְאָתָן בְּסָפֵק</b>. הואיל ויש ספק אם הם איש או אישה (ראה הלכות אישות ב,כד-כה; וראה גם הלכות מחוסרי כפרה ג,ז).
<b>לְפִיכָךְ אֵין שׂוֹרְפִין עֲלֵיהֶן תְּרוּמָה וְקָדָשִׁים</b>. אין שורפים את התרומה והקדשים שנטמאו מחמתם.
<b>וְאֵין חַיָּבִין עֲלֵיהֶן עַל טֻמְאַת מִקְדָּשׁ וְקָדָשָׁיו</b>. שאין הם או הנטמא מהם חייב כרת אם נכנס למקדש או אכל קדשים במזיד (ראה הלכות ביאת מקדש ג,יב, הלכות פסולי המוקדשין יח,יג).
<b>שׂוֹרְפִין עֲלֵיהֶן אֶת הַתְּרוּמָה וְאֶת הַקֳּדָשִׁים</b>. הואיל ויש כאן טומאה מכל מקום בין אם הם איש ובין אם הם אישה.
<b>אֲבָל אֵין חַיָּבִין עֲלֵיהֶן עַל בִּיאַת מִקְדָּשׁ</b>. והוא הדין שאינם חייבים על אכילת קדשים (או"ש, וראה תוספתא זבים ב,ב). ויש שכתבו שחייבים על אכילת קדשים כרת (מנ"ח קעח,ב).
<b>שֶׁנֶּאֱמַר</b>. לגבי שילוח טמאים מן המקדש.
<b>טֻמְאַת זָכָר וַדַּאי אוֹ טֻמְאַת נְקֵבָה וַדָּאִית</b>. ובמקרה זה אין ידוע אם הטומאה היא משום זכר או משום נקבה.
<b>נָגַע הוּא עַצְמוֹ... הֲרֵי זֶה חַיָּב עַל בִּיאַת הַמִּקְדָּשׁ</b>. המפרשים התקשו כאן בטעם הדבר וניסו לבאר זאת בדרכים שונות (ראה שו"ת רמ"ע מפאנו קל, ערוה"ש קו,כא ועוד), ויש שכתבו שיש לגרוס כאן: "פטור" כגרסת התוספתא ע"פ הר"ש (ר"ש זבים ב,א; ראה חזון נחום זבים ב,א, מרומי שדה לנצי"ב נידה כח,ב).
<h3> ח</h3>
<b>מִפִּי הַשְּׁמוּעָה לָמְדוּ</b>. מסורת חכמים בפרשנות הפסוקים.
<b>שֶׁמַּדְוָהּ</b>. הדם שלה.
<b>וּכְבָר בֵּאַרְנוּ בְּעִנְיַן אִסּוּר נִדָּה וכו'</b>. הלכות איסורי ביאה ה,ז-י.
<b>אֲבָל אִם רָאֲתָה דָּם יָרֹק הֲרֵי הוּא טָהוֹר</b>. ואין האישה נעשית נידה על ידו, ואם האישה כבר נידה אין הדם הירוק מטמא כדם הנידה.
<b>וְאֵינוֹ כְּמוֹ רֻקָּהּ וּשְׁאָר מַשְׁקִין הַיּוֹצְאִין מִמֶּנָּה</b>. אף שהרוק של מטמאי משכב ומושב, וכן נוזלים נוספים היוצאים מגופם, מטמאים כאב הטומאה (לקמן הל' יד-טו), הדם הירוק אינו מטמא כמותם (ונחלקו האחרונים אם דינו כמשקי הזב המטמאים כוולד הטומאה או כמשקי הזב שטהורים לגמרי - ראה לקמן הט"ז; נוב"י תניינא יו"ד צז, ערוך לנר נידה מא,ב).
<b>שֶׁהָרֹק מִתְעַגֵּל וְיוֹצֵא</b>. מתעגל לצורת טיפה ויוצא כך מן הגוף.
<b>וְזֶה שׁוֹתֵת וְיוֹרֵד</b>. זורם. וכיוון שאינו דומה לרוק אין הוא בכלל המשקים היוצאים מן הגוף המטמאים כאב הטומאה.
<h3> ט</h3>
<b>מִדָּפְנָהּ</b>. מבטנה, על ידי ניתוח קיסרי.
<b>וְיָצָא עִמּוֹ דָּם מִן הַדֹּפֶן</b>. ומדובר כאן בדם שבא מן המקור (הרחם) אלא שיצא דרך הדופן (נוב"י שם, וראה הלכות איסורי ביאה י,ה).
<b>וְהָאִשָּׁה טְהוֹרָה עַד שֶׁיֵּצֵא מִמֶּנָּה דָּם דֶּרֶךְ הָרֶחֶם</b>. שאף על פי שהדם מטמא כדם הנידה והיולדת, אין האישה מטמאה משכב ומושב כל עוד לא יצא הדם דרך פתח הרחם, וכן אינה נטמאת טומאת לידה מפני שהוולד יצא דרך הדופן (הלכות איסורי ביאה שם).
<h3> י</h3>
<b>מְקוֹר הָאִשָּׁה שֶׁנֶּעֱקַר וְנָפַל לָאָרֶץ</b>. שנעקרה חתיכה מן הרחם ונפלה ממנו.
<b>הָאִשָּׁה טְמֵאָה טֻמְאַת עֶרֶב</b>. כיוון שהמקור טמא, ובשעה שנעקר ונפל הוא נגע בגוף האישה וטימא אותה, לפיכך היא טעונה טבילה וטמאה עד הערב (רש"י נידה מא,ב).
<b>שֶׁהִזִּיעַ כִּשְׁתֵּי טִפֵּי מַרְגָּלִיּוֹת</b>. שבצבצו ממנו שתי טיפות דם לבנות וצלולות כמראה הפנינים.
<b>הָאִשָּׁה טְמֵאָה טֻמְאַת עֶרֶב</b>. מכיוון שהטיפות נוגעות במקור והן נוגעות באישה בזמן שיוצאות ממנה (רש"י שם; ובערוה"ש קז,י פירש שהדברים היוצאים מן המקור אינם טמאים, אלא שגזירת הכתוב שהאישה נטמאת בכל פעם שנפתח מקורה ויוצא ממנו דבר מה).
<h3> יא</h3>
<b>שֶׁאֵינָהּ אֶלָּא מִחוּץ לַמָּקוֹר</b>. מכיוון שאין דרך המקור להזיע פחות משתי טיפות, מסתבר שטיפה זו לא הגיעה ממנו.
<h3> יב</h3>
<b>אֵינָהּ מְטַמָּא בְּמַשָּׂא וַהֲרֵי הִיא כְּשִׁכְבַת זֶרַע</b>. ששכבת זרע אינה מטמאת במשא (הלכות שאר אבות הטומאות ה,א).
<b>בֵּין מֵאִישׁ גָּדוֹל בֵּין מִקָּטָן וכו'</b>. ראייה ראשונה של זב מטמאת במגע כשכבת זרע אפילו היא של קטן, אף על פי ששכבת זרעו של קטן אינה מטמאת עד שיהיה בן תשע (שם ה"ב).
<b>כְּמוֹ שֶׁבֵּאַרְנוּ בְּהִלְכוֹת מְחֻסְּרֵי כַּפָּרָה</b>. ב,ו.
<b>רָאָה אַחַת מְרֻבָּה כִּשְׁתַּיִם</b>. שהיה הזוב יוצא ממנו ללא הפסקה בשיעור זמן המחשיב ראייה זו כשתי ראיות ('כדי טבילה וסיפוג'; ראה שם ה"י).
<b>אֶלָּא הַמֵּסִיט טִפָּה אַחֲרוֹנָה</b>. שרק הטיפה האחרונה נחשבת כראייה שנייה של זוב המטמאת את המסיט אותה.
<h3> יג</h3>
<b>רְאִיָּה רִאשׁוֹנָה שֶׁל מְצֹרָע</b>. ראיית הזוב הראשונה של אדם מצורע.
<h3> יד</h3>
<b>הֲרֵי הוּא אוֹמֵר בָּרֹק וְכִי יָרֹק הַזָּב בַּטָּהוֹר</b>. והמשך הפסוק: "וכבס בגדיו ורחץ במים וטמא עד הערב", ומכאן שהרוק הוא אב הטומאה המטמא אדם וכלים.
<b>צִחְצוּחֵי זִיבָה</b>. טיפות של זוב.
<h3> טז</h3>
<b>כְּמוֹ שֶׁבֵּאַרְנוּ</b>. לעיל הי"ד.
<b>כִּוְלַד הַטֻּמְאָה</b>. שטומאתו קלה ואינו מטמא אדם וכלים מן התורה.
<b>מַגֵּפָתוֹ</b>. מכתו.
<b>כָּל אֶחָד מֵאֵלּוּ כְּמַשְׁקִין טְמֵאִים שֶׁאֵין מְטַמְּאִין אָדָם</b>. משקים אלו אינם נחשבים אב הטומאה, אלא דינם כמשקים שנגעו באב הטומאה ונעשו ראשון לטומאה ואינם מטמאים אדם.
<b>אֲבָל מְטַמְּאִין כֵּלִים מִדִּבְרֵי סוֹפְרִים</b>. שחכמים גזרו על כל המשקים הטמאים שיטמאו כלים.
<b>כְּמוֹ שֶׁיִּתְבָּאֵר</b>. הלכות שאר אבות הטומאות ז,א-ב.
<b>וְלֵחָה סְרוּחָה</b>. מוגלה (פה"מ מכשירין ו,ז).
<b>וְהָרְאִי</b>. צואה נוזלית.
<b>כְּמוֹתָן מִשְּׁאָר הָאָדָם</b>. דינם כדין משקים אלו היוצאים משאר כל בני האדם וטהורים, שנוזלים אלו אינם חשובים משקה ולפיכך לא גזרו עליהם טומאה כשאר משקים (ראה הלכות טומאת אוכלין י,ז).
<b>כֹּחוֹ וְנוֹעוֹ וכו'</b>. נוזלים היוצאים מן הגוף על ידי הרוק או כתוצאה משיעול, הצטננות וכדומה.
<b>מִפִּי אַמָּה</b>. מאיבר המין.
<b>הָיָה מוֹצֵץ וְרָק דָּם</b>. שיש לו מכה בפיו והוא מוצץ אותה ויורק דם.
<b>שֶׁהַדָּם שֶׁמּוֹצֵץ אִי אֶפְשָׁר לוֹ בְּלֹא צִחְצוּחֵי רֹק</b>. ראה גם הלכות ייבום וחליצה ד,כג.
<h2>פרק ב</h2>
<h3> א</h3>
<b>מְטַמֵּא לַח וְיָבֵשׁ</b>. בין כשהוא עדיין רטוב ובין אם התייבש.
<b>אֲבָל אִם יָבַשׁ יָתֵר מִדַּאי אֵינוֹ מְטַמֵּא וְעַד כַּמָּה וכו'</b>. ראה גם הלכות שאר אבות הטומאות ה,יד (וראה שם א,יג, ג,יא, ד,יב לגבי נבלה ושרץ).
<b>מֵעֵת לְעֵת</b>. למשך עשרים וארבע שעות.
<b>וְאִם הָיוּ הַמַּיִם פּוֹשְׁרִין בִּתְחִלָּתָן וכו'</b>. הבדיקה תקינה אפילו כאשר המים לא נשארו פושרים כל משך השרייה.
<b>דִּבְרֵי קַבָּלָה</b>. מסורת  חכמים.
<h3> ב</h3>
<b>פִּשְׁתָּן שֶׁטָּוַתְהוּ נִדָּה הַמְּסִיטוֹ טָהוֹר</b>. דרך טווי הפשתן להרטיב את החוט ברוק שבפיהם, וכאשר טוואתו נידה אף על פי שהחוט ספוג ברוקה אין המסיטו טמא הואיל וכבר התייבש.
<b>וְאִם הָיָה לַח</b>. הפשתן.
<h3> ג</h3>
<b>הַמֵּסִיט אֶת הַכּוֹס טָהוֹר</b>. כיוון שהזב לא שתה, פיו נשאר יבש ולא יצא ממנו רוק (ערוה"ש קח,ח).
<b>מִפְּנֵי מַשְׁקֵה פִּי הַזָּב</b>. הנדבק בדופן הכוס.
<h3> ד</h3>
<b>הַמְּסִיטָן טָהוֹר</b>. שמאכלים אלו יבשים ולפיכך רוק הזב אינו יוצא בא™™כילתם.
<b>אֶת הַקִּשּׁוּת וְאֶת הַמְּלָפְפוֹן</b>. שיש בהם נוזלים.
<h3> ה</h3>
<b>קְלִפֵּי פּוֹלִין וּקְלִפֵּי תֻּרְמוֹסִין וכו'</b>. קליפות של מיני קטניות שדרך האוכלם לקלף אותם באמצעות פיו, והרוק נדבק בקליפות אלו.
<b>כְּמוֹ שֶׁיִּתְבָּאֵר</b>. לקמן ה"י.
<b>שֶׁבַּשְּׁוָקִין</b>. מקומות ציבוריים.
<b>הוֹלְכִין בָּהֶן אַחַר הָרֹב</b>. שאם רוב ישראל באותו מקום המסיטן טהור (כדלקמן ה"ו).
<h3> ו</h3>
<b>אִם בָּטְלוּ מַרְאָיו</b>. שמראה הדם אינו ניכר במים.
<b>נִתְעָרֵב בְּדָם טָהוֹר אוֹ בְּיַיִן</b>. שצבעם אינו משנה את מראה הדם.
<b>רוֹאִין אוֹתוֹ כְּאִלּוּ הוּא מַיִם</b>. משערים את הדם הטהור או את היין כאילו היו מים, שאם יש בהם כמות המבטלת את מראה הדם הטמא אילו היו מים הרי זה טהור (ראה גם הלכות שחיטה יד,ו, הלכות פסולי המוקדשין ב,כב).
<b>אִם הָיָה קָשׁוּר כִּבְרִיָּתוֹ</b>. שהרוק עבה יותר מן המים והבועות שבתוכו נקשרות זו בזו כך שהוא ניכר במים.
<b>מֵי רַגְלֵי טָמֵא מֵאֵלּוּ</b>. מי רגליים של אחד ממטמאי משכב ומושב.
<b>נִתְעָרְבוּ בְּמֵי רַגְלַיִם שֶׁל גּוֹיִם</b>. מי רגליים טהורים שנתערבו במי רגליים של גויים שהם מטמאים כזבים.
<b>הוֹלְכִין אַחַר הָרֹב</b>. ואין הולכים כאן אחר המראה (לראות את מי הרגליים כאילו הם מים), שמאחר שטומאת הגויים כזבים היא מדברי סופרים, הקלו במי רגליהם לבטלם ברוב בלבד (ר"ש טהרות ד,ו, וראה ערוה"ש קח,יד-טו שדחה פירוש זה ברמב"ם ופירש באופן אחר).
<b>עוּקָה</b>. גומה.
<h3> ז</h3>
<b>שׁוֹאֲלִין מֵי רַגְלַיִם</b>. שהם משמשים לצרכי כיבוס.
<h3> ח</h3>
<b>וְכִבְּסוֹ</b>. רחץ אותו.
<b>הֲרֵי הַמַּשְׁקִין שֶׁכִּבְּסוֹ בָּהֶן טְמֵאִים</b>. הואיל ומעורב בהם מי הרגליים הטמאים.
<b>בֵּין שֶׁכִּבְּסוֹ בְּמֵימֵי רַגְלַיִם</b>. של אדם טהור.
<h3> ט</h3>
<b>שֶׁנֶּעֶקְרוּ מֵימֵי רַגְלֶיהָ</b>. ממקורם, אך עדיין לא יצאו מגופה.
<b>בְּסוֹף שִׁבְעַת יְמֵי הַסְּפִירָה</b>. שהזבה צריכה לספור שבעה ימים נקיים מדם, וביום השביעי היא טובלת וטהורה אם לא ראתה דם עד הערב.
<b>וְהִטִּילָה מַיִם</b>. השתינה.
<b>וְנִתְגַּיְּרָה וְטָבְלָה וְהִטִּילָה מַיִם אַחַר שֶׁטָּבְלָה הֲרֵי זֶה סָפֵק וכו'</b>. לדין דומה לגבי גוי שנתגייר ראה הלכות שאר אבות הטומאות ה,יח.
<h3> י</h3>
<b>הָעֲבָדִים מִטַּמְּאִין בְּזִיבָה וכו'</b>. כדלעיל א,ד.
<b>שֶׁלֹּא יִהְיֶה תִּינוֹק יִשְׂרְאֵלִי רָגִיל אֵצֶל הַגּוֹי בְּמִשְׁכַּב זְכוּר</b>. שהגויים חשודים על משכב זכור, ולפיכך גזרו עליהם טומאה על מנת שיתרחקו מהם (להרחקה נוספת מטעם זה ראה הלכות איסורי ביאה כב,ה).
<b>וּפָחוֹת מִזְּמַן זֶה אֵין בִּיאָתָן בִּיאָה</b>. ראה הלכות איסורי ביאה א,יג.
<b>שֶׁאִלּוּ הָיוּ זָבִים דִּין תּוֹרָה הָיְתָה שִׁכְבַת זַרְעָן אַב טֻמְאָה כְּשִׁכְבַת זֶרַע הַזָּב</b>. כדלעיל א,יד.
<b>לֹא יָבֹאוּ לִשְׂרֹף עָלֶיהָ תְּרוּמָה וְקָדָשִׁים</b>. לא ישרפו את התרומה והקדשים שנטמאו בטומאה זו שהרי מן התורה הם טהורים לגמרי.
<b>וּמִשְׁכָּבָן וּמֶרְכָּבָן</b>. דברים הראויים לשכיבה או רכיבה שהגויים שכבו או רכבו עליהם (והוא הדין לדברים הראויים לישיבה שהגויים ישבו עליהם, ראה לקמן ו,א).
<b>וּבוֹעֵל גּוֹיָה</b>. שהבועל את הנידה או הזבה נעשה אב הטומאה כמוה (לקמן ג,א-ג).
<b>כְּמוֹ שֶׁבֵּאַרְנוּ</b>. בתחילת הלכה זו.
<b>מְטַמֵּא לַח וְאֵינוֹ מְטַמֵּא יָבֵשׁ</b>. בניגוד לדם הנידה, הזבה והיולדת הישראליות שמטמא לח ויבש (לעיל ה"א), וחילוק זה עשו חכמים כדי להודיע שטומאת הנכרים היא מדברי סופרים (כדלעיל לגבי שכבת זרעו של גוי; פה"מ נידה ד,ג).
<h2>פרק ג</h2>
<h3> א</h3>
<b>וּמְטַמֵּא בְּהֶסֵּט</b>. שאם הסיט את הטהור הוא מטמא אותו כשם שמטמאים הזב וחבריו (ראה לקמן ח,א-ב).
<b>וּמְטַמֵּא מִשְׁכָּב וּמֶרְכָּב כַּנִּדָּה</b>. שמטמא את הדברים המיועדים לשכיבה או רכיבה הנמצאים תחתיו אף על פי שאינו נוגע בהם, כשם שהנידה מטמאת.
<h3> ב</h3>
<b>שֶׁדָּרְסָה עָלָיו נִדָּה</b>. טימאה אותו באחת מחמשת הדרכים שהזב וחבריו מטמאים את המשכב והמרכב, שכל אחת מדרכים אלו נקראת מדרס (לפירוטם ראה לקמן ז,א).
<b>וְלַד טֻמְאָה כַּכֵּלִים שֶׁהוּא נוֹגֵעַ בָּהֶן</b>. שהם ראשון לטומאה בלבד.
<b>מֵאַחַר שֶׁנֶּאֱמַר וּתְהִי נִדָּתָהּ עָלָיו אֵינִי יוֹדֵעַ שֶׁהוּא מְטַמֵּא מִשְׁכָּב</b>. שכיוון שהוא טמא כמוה הרי הדבר ברור שהוא יטמא משכב כשם שהיא מטמאת.
<b>מִפִּי הַשְּׁמוּעָה</b>. מסורת חכמים בדרישת הפסוקים.
<b>שֶׁהַכָּתוּב נְתָקוֹ מִטֻּמְאָה חֲמוּרָה וכו'</b>. הפסוק בא להוציא את בועל הנידה מכלל טומאה חמורה כנידה, ולהכניסו לדין טומאה קלה.
<h3> ג</h3>
<b>אֶחָד הַבָּא וכו'</b>. דין אחד שווה בכולן, שהבא עליהן מטמא כמותן.
<b>שׁוֹמֶרֶת יוֹם כְּנֶגֶד יוֹם</b>. זבה שראתה דם יום אחד או שניים בלבד שצריכה לשמור יום נקי אחד לטהרתה (הלכות איסורי ביאה ו,ז-ח).
<b>בֵּין שֶׁלֹּא כְּדַרְכָּן</b>. ביאה בפי הטבעת, מאחור.
<b>הַמְעָרֶה</b>. תחילת הביאה (ראה הלכות איסורי ביאה א,י).
<b>הַגּוֹמֵר</b>. השלמת הביאה (ראה שם).
<b>בֵּין גָּדוֹל שֶׁבָּא עַל הַקְּטַנָּה וכו'</b>. אפילו כאשר אחד מהם אינו בר עונשין.
<b>אֲבָל פָּחוֹת מִכָּאן אֵינוֹ מִתְטַמֵּא מִשּׁוּם בּוֹעֵל נִדָּה</b>. הואיל ופחות מגיל זה אין ביאתם נחשבת ביאה (הלכות איסורי ביאה א,יג).
<b>וְכֵן בּוֹעֵל הַזָּב</b>. מי שבעל את הזב (משכב זכור).
<b>אוֹ הַנִּבְעָל מִן הַזָּב</b>. אישה הנבעלת על ידי הזב (ראה פה"מ כלים א,ד).
<h3> ד</h3>
<b>וְהַיּוֹלֶדֶת אַף עַל פִּי שֶׁלֹּא רָאָת דָּם</b>. שגם באופן זה היא טמאה (הלכות איסורי ביאה י,א).
<b>כֻּלָּן מִטַּמְּאוֹת לְמַפְרֵעַ וכו'</b>. שמטמאות את הטהרות שעסקו בהם קודם שנמצאו טמאות, החל מן היממה האחרונה או משעת הבדיקה האחרונה, כמבואר בסמוך.
<b>וְאֵין לָהּ וֶסֶת</b>. אין המחזור שלה בא בעת קבוע, כך שאינה יודעת מתי תראה דם ותיטמא.
<b>בְּשַׁחֲרִית</b>. בבוקר.
<b>כָּל הַטְּהָרוֹת שֶׁעָשָׂת</b>. דברים טהורים שהתעסקה בהם.
<b>מִשְּׁעַת פְּקִידָה</b>. מהזמן שבדקה עצמה.
<b>טְמֵאוֹת לְמַפְרֵעַ</b>. שמאחר שאין לה וסת ייתכן שנטמאה מיד לאחר הבדיקה הקודמת ולא הרגישה בכך עד שראתה כעת.
<b>עַד עֶשְׂרִים וְאַרְבַּע שָׁעוֹת לְמַפְרֵעַ טְמֵאוֹת</b>. שבמקרה שבין בדיקה לבדיקה יש יותר מיממה אחת אין האישה טמאה למפרע אלא שיעור יממה.
<b>וְעֵד שֶׁלְּאַחַר הַתַּשְׁמִישׁ וכו'</b>. דרך הנשים לבדוק עצמן אחר תשמיש המיטה במטלית (הנקראת עד) שמא נטמאו במהלך התשמיש (ראה הלכות איסורי ביאה ד,יד-טז).
<b>מִפְּנֵי שֶׁאֵינָהּ בּוֹדֶקֶת בּוֹ יָפֶה</b>. שמחמת החיפזון שלפני התשמיש אין הבדיקה נעשית כראוי.
<h3> ה</h3>
<b>דַּיָּהּ שְׁעָתָהּ</b>. אינה מטמאת אלא משעה שראתה (ראה גם הלכות איסורי ביאה ט,ד).
<b>וַהֲרֵי הִיא בְּחֶזְקַת נִדָּה מִשְּׁעַת וִסְתָּהּ</b>. אף על פי שעבר יותר מיממה אחת משעת הווסת. שמאחר שיש לה וסת קבוע מסתבר שנטמאה בשעת הווסת.
<b>בִּשְׁעַת וִסְתָּהּ</b>. בעת הקבוע לראייתה (ראה לקמן ה"ו).
<h3> ו</h3>
<b>תַּרְגִּישׁ בְּעַצְמָהּ</b>. תדע שהדם עתיד לבוא, לפי מאורעות הגוף.
<b>חוֹשֶׁשֶׁת פִּי כְּרֵסָהּ וְשִׁפּוּלֵי מֵעֶיהָ</b>. מרגישה כבדות בתחתית בטנה.
<b>אֲחָזַתָּה צַמְרוּרִית</b>. חשה בחום וברעידות.
<b>וְכַיּוֹצֵא בָּאֵלּוּ</b>. ראה גם הלכות איסורי ביאה ח,ב.
<b>לְמוּדָה</b>. רגילה.
<h3> ז</h3>
<b>הָרוֹאָה כֶּתֶם</b>. של דם על בשרה או  על בגדיה, שהיא טמאה מדברי סופרים שמא הוא מדם שבא מן המקור (להגדרת הכתם המטמא ראה הלכות איסורי ביאה פרק ט).
<b>עַד עֵת הַפְּקִידָה</b>. אפילו אם הבדיקה האחרונה נעשתה לפני יותר מעשרים וארבע שעות, שלעניין זה הכתם חמור מן הראייה הואיל ויש חשש שהוא יצא מזמן (ריק"ו מובא בכס"מ, וראה פסקה הבאה).
<b>וְכֵן הַבֶּגֶד שֶׁנִּמְצָא עָלָיו הַכֶּתֶם טָמֵא לְמַפְרֵעַ</b>. והטהרות שנגעו בו במשך זמן זה נטמאו.
<b>טָמֵא מִקֹּדֶם הַכִּבּוּס</b>. שייתכן שהכתם היה עוד קודם הכיבוס ולא ירד בכיבוס.
<b>וַאֲפִלּוּ נִמְצָא הַכֶּתֶם לַח</b>. שמסתבר לומר שהדם יצא מגופה לא מזמן וטרם הספיק להתייבש.
<h3> ח</h3>
<b>וְכָל הַנָּשִׁים שֶׁדַּיָּן שְׁעָתָן</b>. הנשים שאינן מטמאות למפרע אלא משעה שראו בלבד (ראה לקמן ד,א; וראה הלכות איסורי ביאה ט,ה).
<b>כִּתְמָן כִּרְאִיָּתָן</b>. דינם זהה.
<b>לְטַמֵּא אָדָם וּבְגָדִים</b>. שהמשכב והמרכב שלהן הוא אב הטומאה המטמא אדם וכלים.
<b>וַאֲפִלּוּ כְּלִי חֶרֶשׂ הַמֻּקָּף צָמִיד פָּתִיל וכו'</b>. שיש לו כיסוי צמוד ומהודק. שאף על פי שאינו נטמא באוהל המת (הלכות טומאת מת כא,א), נטמא על ידי היסט הזב (ראה לקמן ח,ג).
<b>אֲבָל אֵינָן מְטַמְּאוֹת אֶת הַבּוֹעֵל לְמַפְרֵעַ</b>. ראה גם הלכות איסורי ביאה ח,יג, ט,ג.
<b>אֶלָּא מִשּׁוּם נוֹגֵעַ בִּלְבַד</b>. שהבועל אחת מנשים אלו קודם שנמצאו טמאות, אינו נעשה טמא למפרע בטומאה חמורה כדין בועל נידה אלא כדין אדם שנגע בנידה שהוא ולד הטומאה ומטמא אוכלים ומשקים בלבד.
<b>הַבּוֹעֵל אוֹתָהּ מֵאַחַר שֶׁנִּמְצָא הַכֶּתֶם טָמֵא מִשּׁוּם בּוֹעֵל נִדָּה</b>. שמשעה שראתה כתם היא טמאה מכאן ולהבא ואין לה חזקת טהרה יותר ולפיכך הבועל אותה נעשה טמא כבועל נידה (מה שאין כן לגבי הבועל למפרע שאינו נעשה טמא כבועל נידה הואיל ובשעה שבעל הייתה האישה בחזקת טהורה, ריטב"א נידה טו,א).
<h3> ט</h3>
<b>שֶׁהוֹצִיא עֻבָּר אֶת יָדוֹ</b>. אל מחוץ לגוף אמו.
<b>אִמּוֹ טְמֵאָה לֵדָה</b>. שלעניין טומאה היא נחשבת כיולדת (אף על פי שלעניין ימי טוהר אינה נחשבת יולדת עד שיצא רוב הוולד, ראה הלכות איסורי ביאה י,ז).
<b>שֶׁבֵּאַרְנוּ</b>. לעיל ה"ד.
<b>וְטֻמְאַת וְסָתוֹת וְטֻמְאַת כְּתָמִים</b>. המבוארות לעיל הל' ה-ז.
<b>תּוֹלִין</b>. מניחים ללא הכרעה.
<b>חֻלִּין שֶׁנַּעֲשׂוּ עַל טָהֳרַת הַקֹּדֶשׁ</b>. חולין שמקפידים על טהרתם כאילו היו מאכלים של קודש, שלדברים אחדים הם נחשבים כקודש (ראה הלכות שאר אבות הטומאות יב,טז).
<b>אֲבָל הַנַּעֲשִׂין עַל טָהֳרַת הַתְּרוּמָה</b>. שאף על פי שמקפידים על טהרתם כדרגת טהרת התרומה, לעניין זה אין הם נחשבים כתרומה.
<b>וְחֻלִּין הַטְּבוּלִין לְחַלָּה</b>. עיסה שלא הפרישו ממנה חלה עדיין. שאף על פי שהחלה עצמה שווה בדרגת טהרתה לתרומה, עיסה זו נחשבת כחולין ואינה נטמאת בטומאה זו (שם יא,יד-טו).
<b>שֶׁכָּל אַחַת מֵאֵלּוּ הַנָּשִׁים</b>. שנטמאו באחת מן הטומאות שהוזכרו בתחילת ההלכה.
<b>וּבוֹעֵל יוֹלֶדֶת אֵבֶר מֵאַחַר שֶׁיָּצָא הָאֵבֶר וְחָזַר</b>. שגם היא מטמאת מכאן ולהבא ולפיכך דין הבועלה זהה לדין הבועל את הרואה כתם מאחר שנמצא (ראה ביאור לעיל ה"ח).
<h2>פרק ד</h2>
<h3> א</h3>
<b>אַרְבַּע נָשִׁים דַּיָּן שְׁעָתָן</b>. אינן מטמאות אלא משעה שראו, הואיל וחזקתן שאינן רואות דם (ראה גם הלכות איסורי ביאה ט,ד-ה).
<b>מִשֶּׁיֻּכַּר עֻבָּרָהּ</b>. שההיריון יהיה ניכר, שהוא זמן של שלושה חודשים מתחילתו (שם).
<b>הִפִּילָה רוּחַ</b>. מצב שבו גוף האישה עובר תהליך מדומה של היריון, ובסופו מתברר שמעולם לא היה כלל עובר ברחם.
<b>אוֹ דָּבָר שֶׁאֵינוֹ וָלָד</b>. שאינה נטמאת מחמתו בטומאת לידה (ראה הלכות איסורי ביאה י,ח-יא).
<b>הֲרֵי זוֹ בְּחֶזְקָתָהּ וְדַיָּהּ שְׁעָתָהּ</b>. שהדם שראתה קודם לכן אינו מטמא למפרע, הואיל ולעניין זה דינה כמעוברת שאין דרכה לראות דם.
<b>הֲרֵי זוֹ מִטַּמְּאָה לְמַפְרֵעַ כְּכָל הַנָּשִׁים</b>. הואיל ובשעה שראתה לא הוחזקה כמעוברת, הדם שראתה מטמא למפרע.
<b>אֲפִלּוּ מֵת בְּנָהּ וכו'</b>. שחסרון הדמים אינו תלוי בהנקה אלא בעצם הלידה.
<b>כָּל שֶׁלֹּא רָאָת דָּם מִיָּמֶיהָ</b>. שעדיין לא ראתה דם נידה מעולם.
<b>בְּתוּלַת דָּמִים אָמְרוּ</b>. שמבחינת מחזור דמיה שטרם החל, היא נקראת בתולה.
<b>וְאֵינָהּ מַקְפֶּדֶת</b>. אינה כועסת.
<b>שָׁלֹשׁ עוֹנוֹת</b>. תשעים יום (שעונה בינונית של מחזור היא שלושים יום — פה"מ נידה א,ה ע"פ בבלי נידה ט,ב).
<b>הֲרֵי הִיא כְּכָל הַנָּשִׁים וּמִטַּמְּאָה לְמַפְרֵעַ</b>. שכעת התברר שמחזור דמיה לא פסק אלא רק התארך.
<h3> ב</h3>
<b>שׁוֹפַעַת כָּל שִׁבְעָה</b>. רואה ברצף כל שבעת ימי הנידה.
<b>דּוֹלֶפֶת</b>. טיפה אחר טיפה.
<b>הֲרֵי זוֹ פַּעַם אַחַת</b>. והיא עדיין נחשבת כבתולה שדיה שעתה.
<b>הֲרֵי זֶה שְׁתֵּי פְּעָמִים</b>. ומן הפעם השנייה או השלישית שהבתולה רואה דם היא מפסיקה להיחשב כבתולה ומתחילה לטמא למפרע כשאר הנשים (כמבואר לקמן הל' ג-ד).
<h3> ג</h3>
<b>תִּינֹקֶת שֶׁלֹּא הִגִּיעַ זְמַנָּהּ לִרְאוֹת</b>. שהיא קטנה (אינה בת שתים עשרה שנה ויום).
<b>עָבְרוּ עָלֶיהָ שְׁלֹשָׁה חֳדָשִׁים וְאַחַר כָּךְ רָאֲתָה דַּיָּהּ שְׁעָתָהּ וכו'</b>. אף שכבר ראתה שלוש פעמים והוחזקה לראות דם, הואיל ולא ראתה שוב למשך שלושה חודשים הרי היא חוזרת לדין תינוקת ומטמאת למפרע רק לאחר שלוש פעמים חדשות.
<b>שְׁלֹשָׁה חֳדָשִׁים אֲחֵרִים וְרָאֲתָה מִטַּמְּאָה לְמַפְרֵעַ</b>. כדלעיל ה"א לגבי זקנה.
<h3> ד</h3>
<b>שְׁנִיָּה מִטַּמְּאָה לְמַפְרֵעַ</b>. שמאחר שהגיע זמנה לראות, הרי היא מטמאת למפרע כבר בפעם השנייה.
<b>עָבְרוּ עָלֶיהָ שְׁלֹשָׁה חֳדָשִׁים וְאַחַר כָּךְ רָאֲתָה דַּיָּהּ שְׁעָתָהּ</b>. שאף על פי שתינוקת שהגיע זמנה לראות נטמאת למפרע כבר בפעם השנייה, אין היא נעשית מוחזקת לראות דם עד שתראה שלוש פעמים, ולפיכך אם לא ראתה שלושה חודשים חוזרת לקדמותה להיות דיה שעתה (או"ש לקמן ה"ה ועוד).
<h3> ה</h3>
<b>כְּמוֹ שֶׁבֵּאַרְנוּ</b>. לעיל ג,ד.
<b>וְאִם רָאוּ הָרִאשׁוֹנָה בְּאֹנֶס אַף בַּשְּׁנִיָּה דַּיָּן שְׁעָתָן</b>. אף על פי שגם ראייה באונס מטמאת את האישה (לעיל א,ב, הלכות איסורי ביאה ה,א), אין היא גורמת לאישה ליטמא למפרע מחמתה.
<h3> ו</h3>
<b>וְעָבְרוּ עָלֶיהָ שְׁלֹשָׁה חֳדָשִׁים וְאַחַר כָּךְ רָאָת דַּיָּהּ שְׁעָתָהּ</b>. שכיוון שלא ראו שלושה חודשים חזרו לקדמותן.
<b>הָרוֹאָה דָּם אַחַר דַּם טֹהַר בְּתוֹךְ עֶשְׂרִים וְאַרְבַּע שָׁעוֹת</b>. יולדת שראתה דם ביממה שלאחר ארבעים יום מלידת זכר או שמונים יום מלידת נקבה (שלפני יממה זו היו דמיה טהורים, ראה הלכות איסורי ביאה ד,ה).
<b>דַּיָּהּ שְׁעָתָהּ</b>. הואיל ועד כה הייתה מוחזקת שאינה רואה דם טמא (וכגון שראתה כבר פעם אחת מזמן הלידה, שאז אין דיה שעתה מדין מניקה כדלעיל ה"ה, ראה ערוך לנר נידה לו,א).
<b>וְכָל אִשָּׁה הַמַּרְבָּה לִבְדֹּק מְשֻׁבַּחַת וכו'</b>. ראה גם הלכות איסורי ביאה ח,יא.
<b>שֶׁאֵין הַבְּדִיקָה מוֹעֶלֶת לָהֶן כְּלוּם</b>. שהנידה כבר טמאה בכל אופן, והיושבת על דם טוהר טהורה גם אם תראה דם.
<h3> ז</h3>
<b>מִפְּנֵי טְהָרוֹת שֶׁל עַרְבִית</b>. כדי לברר אם הטהרות שהאישה התעסקה בהן אמש לאחר הבדיקה הקודמת טהורות או טמאות למפרע.
<b>וְכָל אוֹכֶלֶת תְּרוּמָה בּוֹדֶקֶת עַצְמָהּ וכו'</b>. אישה המותרת באכילת תרומה חייבת לבדוק שמא נטמאה, שהתרומה נאכלת בטהרה בלבד (הלכות תרומות ו,א-ב).
<b>בְּשָׁעָה שֶׁעוֹבֶרֶת לְשַׁמֵּשׁ מִטָּתָהּ מִפְּנֵי הַטְּהָרוֹת</b>. שמאחר והיא בכל אופן צריכה לבדוק פעמיים ביום לצורך הטהרות, הצריכוה גם לבדוק לפני תשמיש המיטה להתירה לבעלה (בבלי נידה יא,ב).
<b>שֶׁיֵּשׁ לָהֶן וֶסֶת</b>. קביעות מחזורית (ראה הלכות איסורי ביאה ח, א-י).
<b>בְּחֶזְקַת טָהֳרָה לְבַעְלֵיהֶן</b>. שאין הן צריכות לחשוש שמא ראו ונאסרו על בעליהן באיסור נידה (ולגבי הנשים שאין להם וסת ראה שם ד,טז ובפסקים ושיטות שם).
<b>כְּמוֹ שֶׁבֵּאַרְנוּ בְּעִנְיַן נִדָּה</b>. שם ד,ט.
<h3> ח</h3>
<b>עַד שֶׁלֹּא הִגִּיעוּ לְפִרְקָן</b>. שלא הגיע זמנן לראות.
<b>וְאֵין הַנָּשִׁים בּוֹדְקוֹת אוֹתָן</b>. אין הנשים הבוגרות ומנוסות בראייה צריכות לבדוק את הקטנות אם נטמאו.
<b>צְרִיכוֹת בְּדִיקָה וְנָשִׁים בּוֹדְקוֹת אוֹתָן</b>. ואין הן בודקות את עצמן, שמכיוון שעדיין לא הורגלו לראות אין הן יודעות לבדוק כראוי ואין לסמוך על בדיקתן.
<h3> ט</h3>
<b>הַחֵרֶשֶׁת וְהַשּׁוֹטָה וכו'</b>. שאינן יכולות לבדוק בעצמן (וראה הלכות איסורי ביאה ח,טו לגבי העיוורת).
<h3> י</h3>
<b>כָּל הַכְּתָמִים הַבָּאִים מִבֵּין יִשְׂרָאֵל בְּחֶזְקַת טֻמְאָה וְהַבָּאִים מִבֵּין הַגּוֹיִם טְהוֹרִים</b>. כתמי הדם של נשים מישראל מטמאים בחזקת שהם דם נידה. אבל כתמי דם של נשים גויות טהורים, שהואיל והגויים מטמאים בנידה רק מדברי סופרים לא גזרו טומאה על הכתמים שלהם (פה"מ ז,ג).
<b>חוּץ מִן הַנִּמְצָאִים בַּחֹרִים וּסְבִיבוֹת בֵּית הַטֻּמְאוֹת</b>. שמסתבר שהצניעו אותם שם מחמת שהם טמאים.
<b>וְכֻלָּן טֻמְאָתָן בְּסָפֵק כְּמוֹ שֶׁבֵּאַרְנוּ</b>. שכן רק דם היוצא מתוך הרחם הרי הוא טמא, אבל דם הכתם שאין אנו יודעים בוודאות שבא משם, הרי הוא מטמא מספק בלבד (הלכות איסורי ביאה ט,ב).
<h3> יא</h3>
<b>מַעֲבִירִין עֲלֵיהֶן שִׁבְעָה סַמָּנִין</b>. שבעה חומרי ניקוי מסוימים שמשתמשים בהם כדי לבדוק אם מדובר בדם או בצבע (ראה הלכות איסורי ביאה ט,לז-לח), וכן לצורך כיבוס הכתם וביטולו (ראה הלכות מעשה הקרבנות ח,י, הלכות טומאת צרעת יב,ה).
<b>מַטְבִּילוֹ</b>. את הבגד שבו נמצא הכתם הטמא.
<b>וְעוֹשֶׂה עַל גַּבָּיו טְהָרוֹת</b>. משתמש בו לצרכי טהרות, שאינו טמא יותר.
<h3> יב</h3>
<b>וּמְבַטְּלוֹ</b>. ובכך הכתם אינו מטמא עוד, ולאחר מכן מטביל את הבגד כדי לטהרו.
<b>אִם הָיָה חָדָשׁ בּוֹדְקוֹ בְּמַחַט</b>. נועץ מחט על פני הבגד, שמאחר ששכבת הזרע מתקשה, המחט מרגישה בה (וכגון ששכבת הזרע לא התייבשה לגמרי, שאם כן אינה  מטמאת, איזהו מקומן נידה סא,ב; או משום ששכבת זרע עצמה טמאה לעולם גם כשהתייבשה אלא שאינה מטמאת אחרים, תוס' רי"ד שם).
<b>וְאִם הָיָה שָׁחוּק בּוֹדְקוֹ בַּחַמָּה</b>. מעמידו כנגד השמש, שכיוון ששכבת הזרע אטומה אין קרני השמש חודרות דרכה (ובבגד חדש לא ניתן לעשות כן הואיל והוא קשיח ועבה ואינו נבדק יפה בשמש).
<h3> יג</h3>
<b>עֵינוֹ</b>. צבעו.
<b>וְהַטְּהָרוֹת טְמֵאוֹת שֶׁהֲרֵי הִקְפִּיד עַל הַכֶּתֶם לַהֲסִירוֹ</b>. שמכיוון שלאחר הטבילה העביר על הכתם את שבעת הסממנים גילה דעתו שהוא מקפיד עליו, ולפיכך הטבילה הראשונה לא הועילה לבגד לטהרו.
<h3> יד</h3>
<b>צָפוֹן</b>. סבון.
<b>אַף עַל פִּי שֶׁהַצָּפוֹן מַעֲבִיר הַצֶּבַע</b>. ולכן אין אנו יודעים כעת אם היה זה כתם או צבע.
<b>וְחָזַר וְהֶעֱבִירָן פַּעַם שְׁנִיָּה וְעָבַר</b>. ומאחר שהכתם עבר על ידי הסמנים יש חשש שמדובר בדם אלא שמשום מה לא עבר בבדיקה הראשונה.
<b>וְכָל הַטְּהָרוֹת שֶׁנַּעֲשׂוּ עַל גַּבָּיו אַחַר תִּכְבֹּסֶת שְׁנִיָּה טְמֵאוֹת הוֹאִיל וְגִלָּה דַּעְתּוֹ שֶׁהוּא מַקְפִּיד עָלָיו וכו'</b>. מכיוון שחזר והעביר סמנים גילה שמקפיד כעת על הכתם, ולכן הטהרות שייעשה מכאן ואילך יהיו טמאות.
<b>כְּבָר בֵּאַרְנוּ בְּהִלְכוֹת אִסּוּרֵי בִּיאָה</b>. ט,לז-לח.
<h3> טו</h3>
<b>מְטַמֵּא מִשּׁוּם כֶּתֶם כְּדַם הַנִּדָּה</b>. כלומר שדם זה נחשב כדם הנידה ומטמא כמוהו.
<b>שֶׁהַמָּקוֹר מְקוֹמוֹ טָמֵא</b>. ראה גם לעיל א,ט.
<b>אַף עַל פִּי שֶׁיָּצָא הַדָּם אַחַר שֶׁמֵּתָה וכו'</b>. שכיוון שמתה האישה לא ניתן להגדיר דם זה כדם הנידה, אך מאחר שיצא מן הרחם הטמא הרי הוא מטמא ככתם.
<b>וְאִם הָיָה בּוֹ רְבִיעִית מְטַמֵּא בְּאֹהֶל</b>. כדין רביעית דם הבא מן המת (הלכות טומאת מת ב,יב; אבל דם המת שאין בו רביעית אינו מטמא, שם ג,טו).
<b>וּמְטַמֵּא מִשּׁוּם כֶּתֶם</b>. שמחמירים בדם זה להחשיבו הן כדם המת המטמא באוהל, והן כדם נידה המטמא בכלשהו (לעיל א,ח).
<h2>פרק ה</h2>
<h3> א</h3>
<b>לְעוֹלָם הֵן בְּטֻמְאָתָן וכו'</b>. ראה גם הלכות איסורי ביאה ד,ג.
<b>עַד שֶׁיִּטְבֹּלוּ</b>. טבילה במקווה כהלכתה (ראה שם יא,טז).
<b>בְּלֹא רְאִיַּת טֻמְאָה</b>. מבלי שראו דם או זוב המטמא אותם.
<h3> ב</h3>
<b>אַחַר שִׁבְעָה שֶׁל זָכָר וְאַרְבָּעָה עָשָׂר שֶׁל נְקֵבָה</b>. לאחר שבעה ימים מלידת זכר או ארבעה עשר מלידת נקבה.
<b>אַף עַל פִּי שֶׁהוּא בְּתוֹךְ יְמֵי טֹהַר</b>. בתוך שלושים ושלושה ימים של זכר או שישים ושישה לנקבה. שבימים אלו דין היולדת הוא שכל דם שרואה נקרא 'דם טוהר' ואינו מטמא אותה (הלכות איסורי ביאה ד,ה).
<b>וּמְטַמֵּא לַח וְיָבֵשׁ</b>. כדלעיל ב,א.
<b>לֹא תָּלָה הַכָּתוּב בְּיָמִים בִּלְבַד אֶלָּא בְּיָמִים וּטְבִילָה</b>. שאין טהרת היולדת תלויה רק בכך שיעבור מניין קבוע של ימים אלא גם בכך שתטבול.
<h3> ג</h3>
<b>שֶׁיָּרְדָה לִטְבֹּל מִטֻּמְאָה לְטָהֳרָה</b>. כדי לעבור מימי טומאה לימי טהרה.
<b>וְיָצָא חוּץ לְבֵין הַשִּׁנַּיִם</b>. שהוא מחוץ לצוואר הרחם, שבכגון כך האישה נטמאת בנידה (ראה הלכות איסורי ביאה ה,ב).
<b>הֲרֵי זוֹ טְמֵאָה</b>. אף שהאישה נטהרה מטומאת הלידה, היא נטמאת מחמת הדם שנעקר ממנה שלא נטהר בטבילה.
<b>וְאַף עַל פִּי שֶׁעֲדַיִן הוּא בִּבְשָׂרָהּ</b>. אף על פי שהדם עדיין לא יצא מחוץ לגופה, מכיוון שיצא מן הרחם קודם טבילת היולדת, הוא נחשב כדם נידה שמטמא ולא כדם טוהר.
<h3> ד</h3>
<b>אוֹ אַחַר סְפִירַת שִׁבְעַת יְמֵי נְקִיִּים אִם הָיְתָה יוֹלֶדֶת בְּזוֹב</b>. יולדת שראתה דם בימי זיבתה קודם הלידה שלא מחמת הוולד נקראת יולדת בזוב, וצריכה לספור שבעה ימים נקיים מדם ורק לאחר מכן יכולה לטבול ולהתחיל את ימי הטוהר שלה (ראה הלכות איסורי ביאה ז,א-ח).
<b>כְּטָמֵא שֶׁטָּבַל וַעֲדַיִן לֹא הֶעֱרִיב שִׁמְשׁוֹ וכו'</b>. כאדם שנטמא באב הטומאה וטבל, ועוד לא הגיע הערב אחר טבילתו, שהוא שני לטומאה (הלכות שאר אבות הטומאות י,א).
<b>אֲבָל לְקָדָשִׁים הֲרֵי הִיא כְּרִאשׁוֹן לַטֻּמְאָה שֶׁעֲדַיִן לֹא טָבַל</b>. והיא מטמאת את הקדשים שנוגעת בהם ועושה אותם שני לטומאה (בניגוד לטבול יום שרק פוסל את הקדשים ועושה אותם רביעי לטומאה, ראה שם ה"ג).
<b>אֶלָּא כְּמִי שֶׁנָּגַע בְּנִדָּה אוֹ בִּטְמֵא מֵת וְכַיּוֹצֵא בָּהֶן</b>. שהם אבות הטומאה והנוגע בהם נעשה ראשון.
<b>אוֹכֶלֶת בַּמַּעֲשֵׂר</b>. מותרת לאכול מעשר שני (הלכות מעשר שני ג,ד).
<b>וּפוֹסֶלֶת אֶת הַתְּרוּמָה כִּטְבוּל יוֹם כְּמוֹ שֶׁיִּתְבָּאֵר</b>. הלכות שאר אבות הטומאות י,ג.
<b>וּמִדַּם טָהֳרָתָהּ</b>. הדם שרואה בימים אלו, שהוא דם טוהר.
<b>שֶׁמַּשְׁקֵה טְבוּל יוֹם טָהוֹר כְּמוֹ שֶׁיִּתְבָּאֵר</b>. שם ה"ד, וראה גם ה"ו שם.
<b>וּמְטַמְּאָה אֶת הַקֳּדָשִׁים כִּוְלַד הַטֻּמְאוֹת עַד שֶׁתַּשְׁלִים יְמֵי טֹהַר וְתִהְיֶה טְהוֹרָה לַכֹּל וְיֵרָאֶה לִי... שֶׁהִיא צְרִיכָה טְבִילָה בַּסּוֹף וְאַחַר כָּךְ תִּגַּע בַּקֹּדֶשׁ</b>. מן הלשון כאן נראה שהיולדת שנשלמו ימי הטוהר שלה אינה מטמאת את הקדשים במגע, אלא שהצריכו שתטבול לפני שנוגעת בקדשים מאחר שבימי הטוהר הייתה מטמאת אותם כראשון לטומאה. ואף שכל עוד לא הביאה קרבנה הרי היא מחוסרת כיפורים ואסורה באכילת קדשים, מכל מקום אינה מטמאתם במגע. וכך סבר הרמב"ם בתחילה, אבל לאחר מכן חזר בו משיטה זו וסבר שמחוסר כיפורים פוסל את הקדשים במגע כטבול יום (ראה הערת הר"י קאפח לפה"מ זבחים יב,א והלכות שאר אבות הטומאות י,ג ובביאור שם; ולפי זה נראה שהדברים כאן הם מנוסח מהדורה קמא של הרמב"ם). ויש שפירשו את ההלכה כאן לפי שיטת הרמב"ם לאחר שחזר בו, ופירשו שמדובר כאן ביולדת שהביאה קרבנה, ואף על פי כן הצריכוה טבילה קודם שתיגע בקודשים. ואף שחכמים הצריכו שמחוסרי כפרה יטבלו לאחר הבאת קרבנם להתירם באכילה קדשים, אך לא הצריכו טבילה לנגיעה (ראה הלכות שאר אבות הטומאות יב,טו), זהו בשאר מחוסרי כפרה אבל ביולדת החמירו יותר והצריכו טבילה גם לצורך נגיעה (ראה מרכה"מ).
<h3> ה</h3>
<b>הֲרֵי דַּם טָהֳרָה שֶׁלָּהּ טָמֵא כְּרֻקָּהּ וּכְמֵימֵי רַגְלֶיהָ</b>. אף על פי שדם זה הוא דם טוהר, הוא טמא כדין משקי המצורע שהם טמאים (ומטמא כמותם רק כשהוא לח, ולא כשאר דם טמא שמטמא אף כשהוא יבש, כמבואר לעיל ב,א).
<b>שֶׁכָּל הַטְּמֵאִים מַשְׁקִין הַיּוֹצְאִין מֵהֶן כַּמַּשְׁקִין שֶׁהֵן נוֹגְעִין בָּהֶן</b>. שהם ראשון לטומאה (הלכות שאר אבות הטומאות י,ד).
<b>שְׁלֹשָׁה מַשְׁקִין הַיּוֹצְאִין מִמֶּנּוּ</b>. רוקו, שכבת זרעו ומימי רגליו.
<b>כְּמוֹ שֶׁבֵּאַרְנוּ</b>. לעיל א,יד-טו.
<h3> ו</h3>
<b>זָבָה קְטַנָּה</b>. שראתה דם יום אחד או שניים וצריכה כעת לשמור יום נקי אחד על מנת להיטהר.
<b>אַחַר הָנֵץ</b>. אחר זריחת השמש.
<b>כְּמוֹ שֶׁבֵּאַרְנוּ בְּעִנְיַן אִסּוּר נִדָּה</b>. הלכות איסורי ביאה ו,ט.
<b>מַגָּעָהּ וּבְעִילָתָהּ תְּלוּיִין</b>. דינם מסופק, עד שיתברר בסיומו של יום השימור אם ראתה או לא (ראה גם שם הל' יג-יד).
<b>וּפָטוּר</b>. מחטאת.
<b>וְאִם רָאָת דָּם אַחַר שֶׁטָּבְלָה</b>. ונמצא שהייתה זבה בכל אותו היום שעבר ומטמאת למפרע.
<b>וּבוֹעֲלָהּ חַיָּב חַטָּאת</b>. כדין מי שבא על זבה בשוגג, החייב בקרבן.
<b>קֹדֶם שֶׁיַּעֲלֶה עַמּוּד הַשַּׁחַר הֲרֵי זוֹ כְּמִי שֶׁלֹּא טָבְלָה</b>. ראה גם שם הי"ב. אך אם טבלה לאחר שעלה עמוד השחר, אף על פי שעדיין לא הגיע הנץ החמה, טבילתה כשרה בדיעבד (משנה מגילה  ב,ד).
<h3> ז</h3>
<b>הָרוֹאָה דָּם בְּיוֹם אַחַד עָשָׂר</b>. שהוא היום האחרון של ימי הזיבה שלמחרת מתחילים ימי הנידה (לפירוט מחזור ימי נידה וימי זיבה ראה הלכות איסורי ביאה ו,ב-ו).
<b>הֲרֵי זוֹ מְטַמְּאָה מִשְׁכָּב וּמוֹשָׁב אַף עַל פִּי שֶׁאֵינָהּ רְאוּיָה לִהְיוֹת זָבָה גְּדוֹלָה</b>. שטבילה בליל השימור אינה נחשבת טבילה, וכדלעיל. ואף שגם אם תראה ביום שנים עשר לא תיעשה זבה גדולה (שאז מתחילים ימי הנידה ואינם מצטרפים לראיות של ימי הזיבה), מכל מקום היא נחשבת זבה קטנה המטמאת משכב ומושב (אמנם הטבילה בלילה מועילה לכך שאם בא עליה בעלה פטורים מקרבן — שם הי"ז).
<b>כְּמוֹ שֶׁבֵּאַרְנוּ בְּעִנְיַן אִסּוּר נִדָּה</b>. הלכות איסורי ביאה ו,יז.
<h3> ח</h3>
<b>אַף עַל פִּי שֶׁאֲסוּרָה לְשַׁמֵּשׁ עַד לָעֶרֶב</b>. כדין כל זבה קטנה שאסורה לבעלה כל יום השימור (הלכות איסורי ביאה ו,יח).
<b>כְּמוֹ שֶׁבֵּאַרְנוּ שָׁם בְּאִסּוּר נִדָּה</b>. שם.
<b>לְפִיכָךְ אֵינָהּ צְרִיכָה לִשְׁמֹר יוֹם שְׁנֵים עָשָׂר וכו'</b>. שכיוון שנסתיימו ימי הזיבה יצאה מגדר זבה, וטבילתה מטהרת אותה לעניין טהרות.
<b>אַף עַל פִּי שֶׁאֵינָהּ רְאוּיָה לִהְיוֹת זָבָה גְּדוֹלָה</b>. שאינה נעשית זבה גדולה אלא כשרואה שלושה ימים רצופים בתוך ימי הזיבה.
<b>כְּמוֹ שֶׁבֵּאַרְנוּ שָׁם בַּנִּדָּה</b>. שם הט"ז.
<h3> ט</h3>
<b>שֶׁטָּבְלוּ בְּיוֹם שְׁבִיעִי שֶׁלָּהֶם</b>. שהזב והזבה הגדולה סופרים שבעה ימים נקיים וטובלים ביום השביעי וטהורים לערב.
<b>כְּמוֹ שֶׁבֵּאַרְנוּ</b>. הלכות איסורי ביאה ו,יא, הלכות מחוסרי כפרה ג,א.
<b>וְיִסְתְּרוּ שִׁבְעַת יְמֵי הַסְּפִירָה</b>. שאפילו ראו ביום השביעי לאחר שטבלו צריכים לספור מחדש ומטמאים למפרע (הלכות איסורי ביאה ו,יג-טו, הלכות מחוסרי כפרה שם; וראה גם הלכות טומאת אוכלין ח,יט).
<b>אֵין מְטַמְּאִין כְּלֵי חֶרֶשׂ בְּהֶסֵּט מֵאַחַר שֶׁטָּבְלוּ</b>. שהזב וחבריו שהסיטו כלי חרס מטמאים אותו ואפילו כאשר הוא מוקף צמיד פתיל (לקמן ח,ב-ג). וכיוון שזוהי טומאה יתירה בזב שאינה בשאר המטמאים, יש לה תיקון על ידי טבילה זו (רש"י מגילה ח,ב מובא בכס"מ, וראה עוד שם טעם אחר).
<h2>פרק ו</h2>
<h3> א</h3>
<b>כְּבָר בֵּאַרְנוּ</b>. לעיל א,א.
<b>שֶׁהַמִּשְׁכָּב הָרָאוּי לִשְׁכִיבָה וְהַמּוֹשָׁב הָרָאוּי לִישִׁיבָה</b>. המשכב האמור בתורה כולל את הכלים הראויים לשכיבה, והמושב כולל את כל הראויים לישיבה, שהזב מטמא את כולם.
<b>וּבֵין שֶׁיָּשַׁב עַל הַמִּשְׁכָּב אוֹ שָׁכַב עַל הַמּוֹשָׁב טִמְּאָהוּ</b>. אף על פי שהמשכב משמש לשכיבה, והמושב משמש לישיבה, אם הטמא ישב על המשכב או שכב על המושב טימא אותו.
<b>מַרְדַּעַת הַחֲמוֹר וְטַפֵּיטַן הַסּוּס</b>. סוגים של אוכף הראויים לרכיבה (ראה דוגמאות נוספות של כלים הטמאים משום מרכב בהלכות כלים כה,כ).
<h3> ב</h3>
<b>עַד שֶׁלֹּא פֵּרֵשׁ מִמְּטַמְּאָיו</b>. בעודו נוגע במשכב המטמאו.
<b>כָּל אֶחָד מֵאֵלּוּ אָב וְאָדָם שֶׁנָּגַע בְּאֶחָד מִכָּל אֵלּוּ אוֹ נְשָׂאָן מְטַמֵּא בְּגָדִים וכו'</b>. והוא הדין לכל אב טומאה המטמא במגע ובמשא שמטמא בגדים בשעת נגיעתו או נשיאתו, למעט המרכב והנבלה שאינם מטמאים בגדים בשעת נגיעתם (הלכות שאר אבות הטומאות ו,יב).
<b>הִנֵּה לָמַדְתָּ שֶׁכָּל טָמֵא שֶׁנֶּאֱמַר בּוֹ יְכַבֵּס בְּגָדָיו וכו'</b>. ראה גם הלכות פרה ה,ב.
<b>שֶׁאֵינוֹ מְטַמֵּא בְּגָדִים מִפְּנֵי שֶׁהוּא וָלָד</b>. שאין ולד הטומאה מטמא אלא אוכלים ומשקים (הלכות טומאת מת ה,ז).
<b>כְּמוֹ שֶׁבֵּאַרְנוּ</b>. בפסקאות הקודמות.
<h3> ג</h3>
<b>שֶׁיִּנָּשְׂאוּ לְמַעְלָה מִן הַזָּב</b>. אפילו כלים רבים המונחים זה על גבי זה ואינם נוגעים בו (ראה פה"מ זבים ד,ו, הלכות טומאת מת ה,יד).
<b>הֵן הַנִּקְרָאִין מַדָּף</b>. במשמעות 'נדף', שהטומאה מתפשטת בדומה לריח שנודף למרחוק. שהזב מטמא את כל הכלים שמעליו אפילו כשיש ביניהם חציצות רבות (פה"מ שם).
<h3> ד</h3>
<b>וְהַמְּצֹרָע</b>. שאף הוא מטמא משכב ומושב (הלכות טומאת צרעת י,יא).
<b>שֶׁיִּמֹּק</b>. יירקב.
<b>כְּמוֹ שֶׁבֵּאַרְנוּ</b>. לעיל ב,י.
<h3> ה</h3>
<b>אוֹ הַמִּשְׁכָּב שֶׁלְּמַעְלָה</b>. הסמוך לאבן מתחתיה.
<b>אִם נָגַע בּוֹ בִּשְׁעַת שְׁכִיבָתוֹ</b>. אם כל משכב ומשכב נגע בחברו בשעה שהזב שכב על גביהם מלמעלה.
<b>כֻּלָּן טְמֵאִים וְרִאשׁוֹן לַטֻּמְאָה</b>. כדין טומאת מדף (לעיל ה"ג), שנוהגת בכל דבר הנישא מעל גבי הזב.
<b>חוּץ מִן הָאָדָם שֶׁעַל גַּבֵּי הַזָּב... מְטַמֵּא שְׁאָר כֵּלִים כְּמוֹ שֶׁבֵּאַרְנוּ</b>. שהאדם הנישא על גבי הזב מטמא בגדים וכלים שנוגע בהם בשעה שנמצא על הזב, כשם שאדם הנוגע בזב מטמא בגדים כל עוד לא פירש ממנו, כמבואר לעיל ה"ב.
<h3> ו</h3>
<b>כְּכָל נוֹשֵׂא דָּבָר שֶׁמְּטַמֵּא בְּמַשָּׂא</b>. כמבואר בהלכות טומאת מת א,ו.
<b>שֶׁהַנּוֹשֵׂא רִאשׁוֹן לַטֻּמְאָה</b>. ודווקא אדם נטמא בטומאת משא, אך לא הכלים (שם ה"ט).
<b>אֶלָּא שֶׁהָאָדָם רִאשׁוֹן וְהַכֵּלִים הָעֲשׂוּיִים לְמִשְׁכָּב... אַב הַטֻּמְאָה כְּמוֹ שֶׁבֵּאַרְנוּ</b>. לעיל ה"ה (לגבי כלים), ותחילת הלכה זו (לגבי אדם).
<h2>פרק ז</h2>
<h3> א</h3>
<b>נִתְלֶה</b>. שהזב נעשה תלוי על ידו, כגון על ידי כף מאזניים (ראה לקמן ח,ו, פה"מ זבים ד,ה).
<b>אֲפִלּוּ הָיָה תַּחַת הָאֶבֶן</b>. כדלעיל ו,ה.
<h3> ב</h3>
<b>וְאָדָם זֶה שֶׁהוּא לְמַעְלָה מִן הַמִּדְרָס מְטַמֵּא בְּגָדִים כָּל זְמַן שֶׁלֹּא פֵּרֵשׁ מִמְּטַמְּאָיו כְּמוֹ שֶׁבֵּאַרְנוּ</b>. שדין האדם הנמצא למעלה מן המדרס שווה לדין הנוגע בו שהוא מטמא בגדים כל זמן שלא פירש ממטמאיו (לעיל ו,ב).
<h3> ג</h3>
<b>הוֹאִיל וְלֹא נָגַע הֲרֵי זֶה טָהוֹר</b>. שאילו נגע היה נטמא אפילו בנגיעת מקצתו בלבד (הלכות טומאת מת א,ג-ד).
<b>נִטְמָא הַמִּשְׁכָּב כֻּלּוֹ וְהַמֶּרְכָּב כֻּלּוֹ</b>. שלגבי המשכב והמרכב עצמם אין חילוק בין מקצתם לכולם.
<h3> ד</h3>
<b>מֻנָּחִין לְאָרְכָּן טְמֵאִין... מֻנָּחִין לְרָחְבָּן טְהוֹרִין</b>. שכאשר הזב שוכב לאורך הספסלים הרי שרובו עשוי להיות על כל אחד מהם בנפרד ולפיכך מטמא אותם, מה שאין כן כאשר שוכב עליהם לרוחבם (רש"י שבת צג,א, ר"ש ורא"ש זבים ד,ד). ובפה"מ (שם) פירש הרמב"ם להפך, שכאשר אורך הזב לרוחב הספסלים הם טמאים משום שהוא שוכב על כולם, מה שאין כן כאשר הוא שוכב עליהם לאורכם (וראה חזון נחום שם שהרמב"ם כאן חזר בו ממה שכתב שם).
<b>שְׁנֵיהֶם טְמֵאִים</b>. הואיל והזב עשוי לסמוך את רובו על כל רגל בנפרד (קרית ספר), או משום שגם חצי גופו של הזב נחשב כרובו לעניין זה (ערוה"ש קטו,טז).
<h3> ה</h3>
<b>מִפְּנֵי שֶׁאֵינָהּ יְכוֹלָה לַעֲמֹד עַל שָׁלֹשׁ</b>. כיוון שבחסרון רגל אחת המיטה הייתה נופלת, הרי שכל רגל נחשבת כנושאת את רובו של הזב.
<h3> ו</h3>
<b>וּמְסַיֵּעַ אֵין בּוֹ מַמָּשׁ</b>. אין המסייע נחשב כחלק מן הנושאים הואיל וניתן לשאת בלעדיו.
<b>הֲרֵי לֹא הֻחְזְקָה טֻמְאָה בְּאֶחָד מֵהֶן וכו'</b>. כיוון שארבע רגלי הבהמה נושאות את הזב בשווה אין באחת מהן חזקת טומאה יותר מהשנייה, ולפיכך כולן טהורות.
<b>אִם הָיָה מִשְׁכָּב אֶחָד מֻנָּח תַּחַת שְׁתֵּי יְדֵי הַבְּהֵמָה וכו'</b>. שהמשכב ארוך כך ששתיים מידי הבהמה או רגליה מונחות על אותו משכב.
<h3> ז</h3>
<b>יָשַׁב הַטָּמֵא עַל קוֹרַת בֵּית הַבַּד וכו'</b>. הקורה שבבית הבד מונחת על גבי העקל (מעין סל עגול העשוי מחבלים) ומשמשת ללחיצת הזיתים שבתוכו לצורך הפקת השמן. לפיכך כאשר הזב יושב על הקורה, כל הכלים הנמצאים בעקל טמאים הואיל והם נושאים את משקלו.
<b>מַכְבֵּשׁ שֶׁל כּוֹבֵס</b>. שיש לו שני לוחות העשויים להדק וליישר את הבגדים המונחים ביניהם.
<b>מִפְּנֵי שֶׁהוּא רָפוּי וְנִמְצֵאת מִשְׁעֶנֶת הַמַּכְבֵּשׁ עַל רַגְלָיו</b>. שהלוח העליון של המכבש אינו נשען על הבגדים אלא על רגלי המכבש ולפיכך הזב היושב עליו אינו מטמא את הבגדים (ראה תוי"ט זבים ד,ז, מרכה"מ).
<b>שֶׁאִם יִרְצֶה אָדָם לְהַכְנִיס... מַכְנִיס אַף עַל פִּי שֶׁהוּא קָשׁוּר</b>. שגם כאשר המכבש סגור והלוחות מהודקים זה לזה אין הלוח העליון נשען על גבי הבגדים, שהרי גם אז ניתן להכניס סכין או כלי דק אחר בין הלוחות (והמציאות המדויקת של המכבש שעליו מדובר כאן אינה ברורה כל צרכה, ראה פה"מ זבים שם, וראב"ד).
<h3> ח</h3>
<b>שֶׁלֹּא נַעֲשָׂה לְמִשְׁכָּב... אַף עַל פִּי שֶׁהוּא רָאוּי לְמִשְׁכָּב</b>. שלא נעשה לצורך שכיבה או ישיבה אף על פי שניתן להשתמש בו לצורך כך.
<b>שֶׁהֲרֵי אוֹמְרִין לוֹ</b>. לאדם היושב על כלי זה.
<b>עֲמֹד וְנַעֲשֶׂה מְלַאכְתֵּנוּ בִּכְלִי זֶה</b>. שאין כלי זה מיועד לישיבה אלא למלאכה.
<b>כָּפָה סְאָה וְיָשַׁב עָלֶיהָ כָּפָה עֲרֵבָה וכו'</b>. כלים גדולים המשמשים למדידה או לישה וכדומה שהפך אותם על פיהם והתיישב על גבם.
<b>קֶלַע שֶׁל סְפִינָה</b>. מפרש הספינה.
<b>שֶׁנֶּאֱמַר אֲשֶׁר יֵשֵׁב עָלָיו הַמְיֻחָד לִישִׁיבָה</b>. מן הצורה הדקדוקית 'יֵשֵב' בלשון הווה ממושך (ולא 'יָשַב' בלשון עבר) משמע שמדובר בכלי שהזב רגיל לשבת עליו.
<b>הָיָה הַכְּלִי מְשַׁמֵּשׁ יְשִׁיבָה עִם מְלַאכְתּוֹ שֶׁנַּעֲשָׂה לָהּ</b>. שבנוסף לשימושו לצורך מלאכתו משתמשים בו גם לצורך ישיבה.
<b>הָרְדִיד</b>. בגד המכסה את כל הגוף.
<b>וְהַתֻּרְמֵל וְהַחֵמֶת</b>. תיקים העשויים מעור שהם גדולים מספיק כך שניתן לשבת עליהם (ובהלכות כלים כד,יא, כז,י מפורט הגודל שמחשיבם להיטמא במדרס).
<b>וּבְהִלְכוֹת כֵּלִים</b>. פרקים כב-כז.
<h2>פרק ח</h2>
<h3> א</h3>
<b>כְּבָר בֵּאַרְנוּ בִּתְחִלַּת סֵפֶר זֶה</b>. הלכות טומאת מת א,ז.
<h3> ב</h3>
<b>הָיְתָה קוֹרָה מֻטֶּלֶת עַל רֹאשׁ הַגָּדֵר</b>. באופן שאמצע הקורה מונח על עובי הגדר ושני צדדיה משני עברי הגדר.
<b>אֲפִלּוּ כְּלֵי חֶרֶשׂ... הֲרֵי זֶה כְּמִי שֶׁנָּגַע בָּהֶן וְטִמְּאָן</b>. ואף על פי שכלי חרס אינו נטמא על ידי נגיעה בגבו, נטמא הוא על ידי היסט הזב. שהמסיט הרי הוא כמי שנוגע בכל הכלי, ולכן נחשב כאילו נגע הזב בכלי מתוכו (ראה הלכות טומאת מת ו,ג).
<b>וְאֵין צָרִיךְ לוֹמַר שֶׁאִם נָשָׂא הַזָּב אֶת הָאָדָם וכו'</b>. שכיוון שהזב מטמא על ידי תנודה קלה בלבד כהיסט, כל שכן שיטמא במשא של ממש.
<h3> ג</h3>
<b>בִּכְלִי חֶרֶשׂ הַמֻּקָּף צָמִיד פָּתִיל</b>. שיש לו כיסוי צמוד ומהודק המציל עליו מלהיטמא באוהל המת (הלכות טומאת מת כא,א), וכיוון שפתחו סתום אין הזב יכול לנגוע בו מתוכו ולטמא אותו, ואף על פי כן מטמא בהיסט שנחשב כאילו נגע בו מבפנים.
<b>נָבוּב כְּכַדּוּר וַעֲדַיִן לֹא נַעֲשֶׂה לוֹ פֶּה</b>. שהוא חלול מבפנים ועדיין לא נעשה לו פתח.
<b>כְּמוֹ לְפָסִין אֲרָנִיּוֹת</b>. מין קערות (אלפסים) שבשעת יצירתן נעשות ככדור חלול שמחלקים אותו לשניים לאחר שמתייבש.
<h3> ד</h3>
<b>לַאֲוִיר כְּלִי חֶרֶשׂ... הֲרֵי זֶה טָהוֹר</b>. אף על פי שכלי חרס שטומאה נכנסה לאווירו נטמא אפילו כאשר אינה נוגעת בו מבפנים (הלכות טומאת מת ו,ג).
<b>שֶׁאֵין הַנִּדָּה וְכַיּוֹצֵא בָּהּ מְטַמְּאִין לְאֵבָרִים</b>. וכיוון שרק איבר אחד של הטמא נכנס לאוויר כלי החרס, אין הוא מטמא אותו (וראה הלכות שאר אבות הטומאות ו,ג שיש למשפט זה משמעות נוספת).
<h3> ה</h3>
<b>קָנֶה אָחוּז בְּתוֹךְ קֻמְטוֹ</b>. שהחזיק מקל במקומות הקמוטים שבגופו, כגון בבית השחי.
<b>שֶׁהַמֵּסִיט אֶת הַטֻּמְאָה כְּנוֹשֵׂא אוֹתָהּ</b>. שהסטת הטהור את הזב דינה כשאר היסט שבכל הטומאות שהיא כנושא (לעיל ה"א, הלכות טומאת מת א,ז).
<b>כְּמוֹ שֶׁבֵּאַרְנוּ בִּתְחִלַּת סֵפֶר זֶה</b>. הלכות טומאת מת א,ח.
<h3> ו</h3>
<b>כָּרַע הַזָּב</b>. ירדה הכף שבה הזב ועלתה הכף השנייה שבה הכלי.
<b>הֲרֵי הֵן כַּכֵּלִים שֶׁנָּגַע בָּהֶן</b>. שהם ראשון לטומאה.
<b>שֶׁהֲרֵי נָשְׂאוּ הַזָּב וּכְאִלּוּ עָמַד עֲלֵיהֶן</b>. שנחשב שהזב נתלה במשכב וזו אחת מהדרכים שבה הזב מטמא את המשכב לעשותו אב הטומאה (לעיל ז,א, פה"מ זבים ד,ה).
<b>שְׁאָר כֵּלִים</b>. שאינם משמשים למשכב או מרכב.
<b>בֵּין שֶׁכָּרְעוּ הֵן בֵּין שֶׁכָּרַע הַזָּב כֻּלָּן רִאשׁוֹן לַטֻּמְאָה</b>. כאשר כרע הזב הרי הסיטם וכאילו נגע בהם, ועושה אותם ראשון לטומאה. וכאשר כרעו הם: במקרה שמדובר באדם, הרי הסיט את הזב ונטמא כדין נושא את הזב. ובמקרה של שאר כלים או אוכלין ומשקים, אף על פי שאינם נטמאים בדרך כלל כאשר הם נושאים את הטומאה (ראה הלכות טומאת מת א,ט), במקרה זה הואיל ואם לא היה הזב בכף המאזניים היו הכלים והאוכלים שבכף השנייה יורדים עד הקרקע, ואילו כעת הם מוגבהים מעט מעל גבי הארץ, נמצא שהזב נושא אותם ונטמאים (ר"ש ורא"ש זבים ד,ו).
<h3> ז</h3>
<b>בִּזְמַן שֶׁהֵן מַחְגִּירִין</b>. שהספסל או הנסר אינם קבועים במקומם אלא מתנועעים.
<b>בְּאִילָן שֶׁכֹּחוֹ רַע</b>. שמתנדנד בשעה שעולים עליו.
<b>שֶׁאֵין בְּעֹבִי עִקָּרוֹ כְּדֵי לָחֹק רֹבַע הַקַּב</b>. שאין גזעו רחב עד שאפשר לחקוק בו בית קיבול של רובע הקב.
<b>בְּסוֹכָה</b>. רוב המפרשים פירשו שהכוונה כאן לענף (מלשון "ויכרת שׂוכת עצים", שופטים ט,מח — ראה מפרשי המשנה זבים ג,א, בבלי בבא מציעא קה,ב), אך יש שפירשו שכוונת הרמב"ם כאן היא לסוכה כסוכת החג (ראה ריק"ו, ר"י קאפח) ולפי זה יש לנקד כאן 'בְּסֻכָּה'.
<b>וְהִיא שֶׁהַנֶּחְבָּה בָּהּ וְדוֹחֵק אוֹתָהּ תָּזוּז בּוֹ</b>. שהאדם המתחבא עליה דוחק אותה ומזיזה (ריק"ו, וראה פירושים אחרים במפרשי הבבלי שם).
<b>בְּסֻלָּם מִצְרִי</b>. שהוא קטן.
<b>שֶׁאֵינָהּ יְכוֹלָה לְהָמִיט בָּאָדָם</b>. שאינה נוטה ומתנדנדת כאשר עולה בה אדם.
<b>אֲפִלּוּ עָלוּ מִצַּד אֶחָד</b>. שבאופן זה הם מכבידים יותר על אחד הצדדים ויש אפשרות שיזיזו אחד את השני.
<h3> ח</h3>
<b>הָיָה זֶה מֵגִיף וְזֶה פּוֹתֵחַ נִטְמָא</b>. שבכגון כך הם מסיטים זה את זה.
<b>כְּמוֹ שֶׁבֵּאַרְנוּ</b>. לעיל ה"ב.
<h3> ט</h3>
<b>מַפְשִׁילִין בַּחֲבָלִים</b>. מותחים את חוטי הצמר או הפשתן כדי להתקין מהם חבלים.
<b>זֶה מוֹשֵׁךְ הֵלָךְ וְזֶה מוֹשֵׁךְ הֵלָךְ</b>. שכל אחד מותח את החבל לכיוונו.
<b>בֵּין בְּעוֹמְדִין בֵּין בְּיוֹשְׁבִין</b>. בין בכלי אריגה העומדים על הקרקע ובין בכאלו היושבים על הקרקע.
<b>בִּזְמַן שֶׁמַּשּׂוֹאָן כָּבֵד הֲרֵי זֶה טָמֵא</b>. שבמקרה שהמשא הנטען או הנפרק מעל גבי החמור כבד, הזב נשען על הטהור מתוך כובד המשא.
<h3> י</h3>
<b>הֲרֵי זֶה טָהוֹר</b>. שאין חוששים כאן להיסט. (וכגון שמכה אותו על ידי עץ וכדומה באופן שאינו נוגע בו, ח"ד זבים ד,א).
<b>וּלְפִיכָךְ אַף בִּגְדֵי הַטָּהוֹר טְמֵאִים</b>. והם אב הטומאה כדין כלים הראויים למשכב שהזב נשען עליהם (לעיל ז,א; תפא"י זבים ג,ג, ערוה"ש קיז,יא).
<h3> יא</h3>
<b>נִטְמָא</b>. אף שלגבי טומאת משכב אין מטמא אלא רובו של זב (כדלעיל ז,ג), אין הדבר כן באדם הנושא את הזב או נישא על ידו.
<b>חִבּוּרֵי הַזָּב</b>. הדברים המחוברים בגופו.
<h2>פרק ט</h2>
<h3> א</h3>
<b>הֲרֵי אֵלּוּ טְהוֹרִים</b>. שכיוון שהדבר שעליו נמצאים הכלים או האוכלים מחובר היטב, נמצא שהכלים שעליו לא הוסטו כתוצאה ישירה של המכה אלא הושפעו ממנה בעקיפין.
<b>אִילָן אוֹ סוֹכָה שֶׁכֹּחָן רַע אוֹ עַל סֻלָּם מִצְרִי</b>. ראה לעיל ח,ז.
<b>הַנֶּגֶר</b>. הבריח שבדלת.
<b>הַמָּשׁוֹט</b>. שבספינה.
<b>הֲרֵי אֵלּוּ טְמֵאִים</b>. שהדברים הללו מתנדנדים כשמקישים עליהם.
<b>הַמָּרִישׁ</b>. קורה גדולה.
<b>הֲרֵי אֵלּוּ טְהוֹרִים</b>. שהדברים הללו יציבים.
<h3> ב</h3>
<b>אֲפִלּוּ הָיָה תְּרוּמָה</b>. שמחמירים בה יותר מחולין במקרה של ספק היסט הזב (ראה משנה זבים ג,ב ובר"ש ורא"ש שם).
<b>הֲרֵי זֶה טָהוֹר</b>. שהתנור הוא מן הדברים היציבים.
<b>וְאִם הָיָה חֶרֶשׂ מִן הַתַּנּוּר מֻדְבָּק בַּכִּכָּר שֶׁנָּפַל... הֲרֵי זֶה טָמֵא</b>. כיוון שהכיכר היה דבוק לתנור בחוזקה עד שנתלשה חתיכה מן התנור עם הכיכר, בוודאי נפל מעוצמת המכה.
<h3> ג</h3>
<b>אֵין הַמִּשְׁכָּב אוֹ הַמֶּרְכָּב מְטַמֵּא כֵּלִים אוֹ אֳכָלִים וּמַשְׁקִין אֶלָּא בְּמַגָּע בִּלְבַד</b>. בניגוד לאדם שהמשכב מטמא אותו בשבעה דרכים (לעיל ז,ב).
<b>אֲבָל אִם הָיוּ כֵּלִים אוֹ אֳכָלִים וּמַשְׁקִין לְמַעְלָה מִן הַמִּדְרָס... הֲרֵי אֵלּוּ טְהוֹרִין</b>. מה שאין כן בזב עצמו, שכאשר הם למעלה ממנו הוא מטמא אותם טומאת מדף אפילו אינו נוגע בהם (לעיל ו,ג).
<h3> ד</h3>
<b>הַיְכוֹלָה לְהָמִיט בְּאָדָם אֶחָד</b>. שנוטה כאשר עולה בה אדם אחד בלבד.
<b>בְּאַסְדָּה</b>. רפסודה.
<b>אַף עַל פִּי שֶׁאֵין בִּגְדֵיהֶן נוֹגְעִין זֶה בָּזֶה... שֶׁמָּא דָּרַס הַזָּב עֲלֵיהֶן</b>. שייתכן שהזב נתלה בבגדים אלו או נשען עליהם אף על פי שלא נגע בהם באופן ישיר, ובמקרים אלו הם נעשים אב הטומאה (לעיל ז,א).
<b>חוּץ מִכֻּפָּח שֶׁבְּרֹאשָׁהּ</b>. המטפחת שעל ראשה.
<b>וְכֵן הַבְּגָדִים שֶׁבְּרֹאשׁ הַנֵּס שֶׁבַּסְּפִינָה</b>. בגדים התלויים בראש התורן של הספינה שהזב יושב בה.
<b>טְהוֹרִין</b>. שאין חשש שהטמא דרס עליהם.
<h3> ה</h3>
<b>הַנִּדְחָק בְּרֵחַיִם וכו'</b>. טהור העומד במקום דחוק ליד הרחיים בשעה שהטמא טוחן בהם (חזו"א טהרות ז,יב).
<b>שֶׁהַגּוֹי בְּתוֹכָן</b>. שהגויים מטמאים כזבים מדברי סופרים (לעיל ב,י).
<h2>פרק י</h2>
<h3> א</h3>
<b>הֲרֵי הוּא בְּחֶזְקַת טָמֵא וּבְגָדָיו מִדְרָס לַטְּהָרוֹת</b>. חכמים החשיבוהו טמא כזב לעניין טהרות ובגדיו כטמאים בטומאת מדרס המטמאים את הטהרות (הלכות שאר אבות הטומאות יג,א).
<b>וְאִם נָגַע בִּכְלִי חֶרֶשׂ מֵאֲוִירוֹ</b>. בצד הפנימי שלו, שכלי חרס אינו מטמא במגע מגבו (הלכות טומאת מת ו,ג, הלכות כלים יג,א).
<b>אַף עַל פִּי שֶׁטֻּמְאָתָן בְּסָפֵק</b>. שהם מן השישה ספקות ששורפים עליהם את התרומה אף על פי שטומאתם מדברי סופרים (ראה הלכות שאר אבות הטומאות יג,יג).
<b>וְיִזָּהֵר בִּנְטִילַת יָדַיִם וּבְטָהֳרַת הַיָּדַיִם</b>. שגזרו על כל הידיים שיהיו שניות לטומאה (הלכות שאר אבות הטומאות ח,ח) לפיכך הן צריכות נטילה לטהרתן (ראה הלכות מקוואות פרק יא).
<b>וְשֶׁלֹּא יִקַּח מֵעַם הָאָרֶץ לַח</b>. מאכלים רטובים שהוכשרו לקבל טומאה, שהואיל והם ברשות עם הארץ הם בחזקת טמאים.
<b>וְלֹא יְאָרְחוֹ אֶצְלוֹ בִּכְסוּתוֹ</b>. לא יארח החבר את עם הארץ הלבוש בכסותו הואיל ובגדיו מדרס לטהרות.
<h3> ב</h3>
<b>שֶׁנּוֹהֵג בְּצִנְעָה בְּתוֹךְ בֵּיתוֹ</b>. שנזהר בטהרות אפילו כשהוא בביתו לא רק למראית עין.
<b>וּמְקַבְּלִין אוֹתוֹ לְטָהֳרַת הַיָּדַיִם תְּחִלָּה</b>. לסמוך על כך שנוטל ידיו, שאם נגע בטהרות לא נטמאו.
<b>וְאַחַר כָּךְ מְקַבְּלִין אוֹתוֹ לַטְּהָרוֹת</b>. להיות נאמן עליהן (רש"י בכורות ל,ב).
<b>וְאִם אָמַר אֵינִי מְקַבֵּל אֶלָּא לְטָהֳרַת יָדַיִם מְקַבְּלִין אוֹתוֹ</b>. לעניין זה בלבד.
<b>אַף לַטְּהָרוֹת אֵין מְקַבְּלִין אוֹתוֹ</b>. הואיל ולא קיבל על עצמו טהרת הידיים שהיא דבר קל, אין סומכים עליו שיקבל את שאר הדברים (רש"י שם). או משום שטהרת הידיים היא תנאי בסיסי להקפדה על טהרות (כס"מ).
<b>חוֹשְׁשִׁין לוֹ כָּל שְׁלֹשִׁים יוֹם</b>. שאין סומכים עליו כחבר עד שיעבור משך זמן זה משעת קבלתו.
<h3> ג</h3>
<b>סִלְסוּל</b>. הידור.
<h3> ד</h3>
<b>זָקֵן וְיוֹשֵׁב בִּישִׁיבָה</b>. שנסמך כחכם ודן עם החכמים.
<b>אֵינוֹ צָרִיךְ לְקַבֵּל</b>. אפילו אחר החורבן (מער"ק).
<h3> ה</h3>
<b>וְאֵשֶׁת חָבֵר וּבָנָיו וּבְנֵי בֵּיתוֹ וַעֲבָדָיו הֲרֵי הֵן כֶּחָבֵר</b>. ראה גם הלכות מעשר י,ב לעניין נאמנות על המעשרות.
<h3> ו</h3>
<b>אֵשֶׁת עַם הָאָרֶץ אוֹ בִּתּוֹ וכו'</b>. ראה גם הלכות מעשר י,ג לגבי נאמנות לעניין מעשרות.
<h3> ז</h3>
<b>בִּזְמַן שֶׁנִּתְעַסְּקוּ בָּהֶן אֲחֵרִים הֲרֵי הֵן אֲסוּרוֹת כְּשֶׁהָיוּ מִקֹּדֶם</b>. שאין הוא נאמן על הטהרות שהתעסקו בהן עמי הארץ אחרים בזמן שהוא עצמו היה עוד עם הארץ.
<b>הֲרֵי אֵלּוּ מֻתָּרוֹת לוֹ וַאֲסוּרוֹת לְכָל אָדָם</b>. שאף על פי שלגבי עצמו נאמן, אינו נאמן לגבי אחרים הואיל ובאותה שעה היה עם הארץ.
<b>וְנִשְׁאַל הֶחָבֵר עַל טְהָרוֹתָיו וכו'</b>. נאמן החבר לפסוק על טהרותיו שטהורים הם במקרה שנתעוררה שאלה לגבם.
<h3> ח</h3>
<b>חָבֵר שֶׁנַּעֲשָׂה גַּבַּאי לַמֶּלֶךְ אוֹ מוֹכֵס וְכַיּוֹצֵא בָּהֶן</b>. אנשים אלו גובים את המסים עבור המלך בדרכים שונות.
<b>דּוֹחִין אוֹתוֹ מֵחֲבֵרוּתוֹ</b>. שהעוסקים בתפקידים אלו עלולים להיות חשודים על הגזל שפעמים הם לוקחים ממון לעצמם ללא רשות (ראה הלכות גזלה ה,יא, הלכות עדות י,ד).
<h3> ט</h3>
<b>וְנֶחֱשַׁד לְדָבָר אֶחָד</b>. שראו שאינו מקפיד על אחד מן הדברים שהחברים מקפידים עליהם.
<h3> י</h3>
<b>עַד שֶׁיִּוָּדַע שֶׁחָזַר בִּתְשׁוּבָה גְּמוּרָה</b>. שישוב ממעשיו באופן גמור ויהיה ברור שאינו מערים בכך (לדוגמאות בעניין זה ראה הלכות מאכלות אסורות ח,ט).
<h3> יא</h3>
<b>הַשְּׁבִיעִית</b>. פירות השמיטה, שאסור מן התורה לגרום להם הפסד ולעשות בהם סחורה, וחייבים בביעור (ראה הלכות שמיטה פרק ה-ז).
<b>הֲרֵי זֶה חָשׁוּד עַל הַטְּהָרוֹת</b>. חשוד שמוכר אוכלים טמאים בחזקת שהם טהורים (ראה הלכות שמיטה ח,טז).
<b>כְּמוֹ שֶׁיִּתְבָּאֵר</b>. הלכות שאר אבות הטומאות ז,א.
<b>נֶאֱמָן לְהָעִיד בּוֹ לַאֲחֵרִים וְלָדוּן בּוֹ לַאֲחֵרִים</b>. מותר לו להעיד על כשרותם של אחרים או לדון בעניינם, על אף שהוא עצמו חוטא בנושא הנידון (ראה גם הלכות שמיטה ח,יז).
<b>חֲזָקָה הִיא שֶׁאֵין אָדָם חוֹטֵא כְּדֵי שֶׁיֶּהֱנוּ אֲחֵרִים</b>. יש להניח שאדם לא ישקר ולא יכשיל אנשים בשביל הנאה של אדם אחר (ראה הלכות מעשר יב,יז).
<h2>פרק יא</h2>
<h3> א</h3>
<b>כְּבָר בֵּאַרְנוּ</b>. הלכות פרה יג,יב.
<b>נֶאֱמָנִין עַל טָהֳרַת פָּרַת הַחַטָּאת</b>. שאם אמרו על דבר מסוים שהוא טהור לצורך קידוש מי אפר הפרה אדומה או הזאתם נאמנים, אף שדרגת טהרה זו חמורה יותר מן הקודש והתרומה (כמפורט בפרק יג שם).
<b>עַל טָהֳרַת יַיִן וְשֶׁמֶן שֶׁל נְסָכִים</b>. יין ושמן שהוקדשו לצורך נסכים ומנחות.
<b>בִּשְׁעַת הַגִּתּוֹת וְהַבַּדִּים</b>. בזמן שדורכים את הענבים בגת ואת הזיתים בבית הבד לעשות יין ושמן.
<h3> ב</h3>
<b>לֹא יְקַבְּלֶנָּה מִמֶּנּוּ</b>. בתורת תרומה טהורה, אבל יכול לקבלה על דעת שהיא פסולה מספק (פה"מ חגיגה ג,ד).
<b>אֶשְׁתָּקַד</b>. שנה שעברה.
<h3> ג</h3>
<b>וּמַטְבִּילוֹ</b>. את עם הארץ, שהוא בחזקת טומאה.
<b>שֶׁאֵינָן מֻכְשָׁרִין</b>. שלא נרטבו על ידי משקים המכשירים את האוכלים לקבל טומאה (ראה הלכות טומאת אוכלין א,א-ב).
<h3> ד</h3>
<b>בְּתוֹכָהּ קֹדֶשׁ</b>. בתוך החבית נמצא יין או שמן של קודש לצורך נסכים.
<b>מִתּוֹךְ שֶׁנֶּאֱמָן עַל טָהֳרַת הַקֹּדֶשׁ</b>. כדלעיל ה"א.
<h3> ה</h3>
<b>הֲרֵי זֶה נֶאֱמָן עַל טָהֳרַת הַכְּלִי</b>. אף על פי שעדיין לא הקדיש את הנסכים, נאמן הוא לשמור את הכלי בטהרה לצורך כך.
<b>אֲבָל קֹדֶם לְשִׁבְעִים אֵינָן נֶאֱמָנִין</b>. ואף שעמי הארץ נאמנים על טהרת יין ושמן של נסכים כל השנה (לעיל ה"א), והוא הדין לכלים המלאים בהם (כפי שמשמע לעיל ה"ד), אין זה אלא בנסכים שהוקדשו כבר (ריק"ו, וראה פה"מ חגיגה ג,ד).
<b>עַל כְּלִי חֶרֶשׂ</b>. שאין לו טהרה במקווה (ראה הלכות מקוואות א,ג).
<b>אַף עַל פִּי שֶׁהַמַּשְׁקִין שֶׁבְּתוֹכוֹ טְמֵאִין</b>. שהמשקים של עם הארץ בחזקת טומאה. ואף שמשקים טמאים מטמאים את הכלים מדברי סופרים (ראה הלכות שאר אבות הטומאות ז,א-ג), כאן לא גזרו טומאה זו (ראה בבלי חגיגה כו,א).
<b>בִּגְדוֹ שֶׁהוּא מִדְרָס</b>. כדלעיל י,א.
<b>מִפְּנֵי שֶׁאֵין עוֹשִׂין כִּבְשׁוֹנוֹת בִּירוּשָׁלַיִם</b>. שתיקנו חכמים שלא לעשות כבשונות (שבהם מייצרים כלי חרס) בירושלים מפני העשן (הלכות בית הבחירה ז,יד). ומשום שכלי החרס היו פחות מצויים בירושלים, הקלו חכמים בטומאתם, וכן עמי הארץ עצמם היו נזהרים יותר שלא יטמאום (פה"מ חגיגה ג,ו).
<h3> ו</h3>
<b>מִן הַמּוֹדָעִית וְלִפְנִים</b>. השטח שמן העיר מודיעים ועד לירושלים (כ-15 קילומטר; וכן כמידה זו לכל רוח, פסקי רי"ד חגיגה כה,ב). שהתחום עד מודיעים נחשב כסמוך למקום המקדש ומשמש לצרכי המקדש, ומעבר למרחק זה נחשב 'דרך רחוקה' מירושלים (משנה פסחים ט,ב).
<b>הָיָה חָבֵר נִכְנָס וְעַם הָאָרֶץ יוֹצֵא</b>. החבר בדרכו לירושלים ועם הארץ בדרכו חזרה ממנה, ונפגשו במודיעים.
<b>הֲרֵי זֶה נֶאֱמָן בַּמּוֹדָעִית לוֹמַר שֶׁהוּא טָהוֹר לַקֹּדֶשׁ</b>. ויכול החבר לקנות ממנו שם את הכלי.
<b>הָיוּ שְׁנֵיהֶן נִכְנָסִין אוֹ שְׁנֵיהֶן יוֹצְאִין אֵינוֹ נֶאֱמָן עַד שֶׁיִּהְיֶה לִפְנִים מִן הַמּוֹדָעִית</b>. כיוון ששניהם באותה הדרך יכול החבר לקחת את כלי החרס מן עם הארץ לפנים מן המודיעים, ולפיכך אין הוא נאמן במודיעים עצמה (רש"י חגיגה כה,ב מובא בכס"מ).
<h3> ז</h3>
<b>וְלָקַח הַקְּדֵרָה וְנִכְנַס בָּהּ הֲרֵי הִיא טְהוֹרָה לַקֹּדֶשׁ</b>. אפילו כשהלוקח הוא עם הארץ.
<b>כְּמוֹ שֶׁבֵּאַרְנוּ</b>. לעיל הל' ה-ו.
<b>לָקַח קְדֵרָה וְיָצָא בָּהּ חוּץ לַמּוֹדָעִית הֲרֵי זוֹ טְמֵאָה בֵּין לַתְּרוּמָה בֵּין לַקֹּדֶשׁ</b>. ודווקא כאשר הלוקח הוא עם הארץ, אבל אם הלוקח הוא חבר הרי שהקדרה נשארת בטהרתה גם מחוץ למודעית (ר"י קאפח).
<h3> ח</h3>
<b>הֲרֵי אֵלּוּ טְהוֹרִין</b>. שאפילו כשהיוצר הוא עם הארץ אין הכלי נטמא ממנו אלא לאחר צירופו בכבשן, וכל עוד הוא בתוך הכבשן לא נגע בו אדם והוא טהור (פה"מ פרה ה,א).
<b>וַאֲפִלּוּ לָקַח מִן הַסֵּדֶר הָרִאשׁוֹן</b>. מן השורה החיצונית של הכלים הסדורים בתוך הכבשן, שהיא הכי קרובה לפתח, והחשש שנגע בה עם הארץ גדול יותר.
<b>וּכְבָר נִלְקַח חֶצְיוֹ</b>. כבר לקחו חצי מן הכלים שבתוכו.
<h3> ט</h3>
<b>בָּרֶגֶל</b>. בשלושת הרגלים.
<b>שֶׁכָּל יִשְׂרָאֵל חֲבֵרִים בָּרֶגֶל</b>. ראה גם הלכות שאר אבות הטומאות יג,ח.
<b>מִפְּנֵי שֶׁהַכֹּל מְטַהֲרִין עַצְמָן וכו'</b>. שכל ישראל מוזהרים להיות טהורים ברגל כדי שיוכלו להיכנס למקדש ולאכול קדשים (הלכות טומאת אוכלין טז,י).
<h3> יא</h3>
<b>בַּשֻּׁלְחָן</b>. שולחן לחם הפנים.
<b>וְנִמְצָא צָרִיךְ טְבִילָה וְהַעֲרֵב שֶׁמֶשׁ</b>. כדין טבול יום שנטהר לגמרי רק לאחר שטבל והמתין לערב.
<b>וְנֶאֱמַר בְּלֶחֶם הַפָּנִים לְפָנַי תָּמִיד</b>. כיוון שלחם הפנים צריך להיות תמיד על השולחן, היו נזהרים שלא לגרום לשולחן טומאה כדי שלא יהיה טעון טבילה ויצטרכו להסיר את הלחם ממנו.
<b>מִפְּנֵי שֶׁצִּפּוּיֵיהֶן כִּבְטֵלִים לְגַבֵּיהֶן</b>. שאף על פי שהם מצופים בזהב ונחושת שהם חומרים המקבלים טומאה, ציפויים אלו בטלים לגבי המזבחות עצמם שאינם מקבלים טומאה (בבלי חגיגה כז,א).
<h3> יב</h3>
<b>וְאֵינוֹ צָרִיךְ הַזָּיָה</b>. אין צורך להזות עליו מי אפר פרה אדומה שהרי הוא נאמן שטהור מטומאת מת.
<b>וּמַזִּין עָלָיו שְׁלִישִׁי וּשְׁבִיעִי</b>. ביום השלישי וביום השביעי לטהרתו (ראה הלכות פרה יא,א-ב).
<b>כְּכָל הַכֵּלִים הַנִּמְצָאִים בְּכָל מָקוֹם חוּץ לִירוּשָׁלַיִם</b>. שהם בחזקת טומאה שמא נטמאו בזב או במת.
<b>כְּמוֹ שֶׁיִּתְבָּאֵר בְּטֻמְאַת הַסְּפֵקוֹת</b>. הלכות שאר אבות הטומאות יג,ד-ה.
<h2>פרק יב</h2>
<h3> א</h3>
<b>אִם מַכִּירוֹ שֶׁהוּא אוֹכֵל בַּתְּרוּמָה</b>. אם עם הארץ מכיר שהחבר שהפקיד אצלו אוכל תרומה, שאז הוא נזהר שלא לטמאות את כליו.
<b>טְהוֹרִים מִטְּמֵא מֵת</b>. שנאמן עם הארץ לומר על כלי שהוא טהור מטומאת מת (לעיל יא,יב).
<h3> ב</h3>
<b>וּטְהוֹרִים מִטְּמֵא מֵת</b>. הואיל ואינם ברשות עם הארץ לגמרי אין להם אלא טומאת מדרס.
<b>הִנִּיחָן עַל כְּתֵפוֹ וכו'</b>. שאז הם ברשותו לגמרי (ריק"ו מובא בכס"מ). ויש מפרשים שברישא שאינו מזיז את הכלים ממקומם סומכים עליו שישמור עליהם מטומאת מת, ואולם כאשר מניחם על כתפו והוא לוקח אותם אתו, חוששים שלא יידע להיזהר מלעבור תחת אוהל הטומאה וכדומה (ר"ש טהרות ז,ז, ח"ד שם ח,ט).
<b>וּמְלַמְּדִין אוֹתוֹ שֶׁלֹּא יַעֲשֶׂה כֵּן</b>. שלא להניח כליו במקומות ציבוריים.
<b>הִנִּיחַ גִּתּוֹ וּבוֹרוֹ</b>. מלאים יין.
<h3> ד</h3>
<b>בַּחַלּוֹנוֹת</b>. תאים.
<b>אֲפִלּוּ מָצָא הַחוֹתָם מְקֻלְקָל הֲרֵי כֵּלָיו טְהוֹרִים</b>. שאנו תולים שהחותם התקלקל מאליו (ח"ד טהרות ח,ז; וראה גם הלכות טומאת אוכלין יא,טז).
<h3> ה</h3>
<b>שֶׁאֵינוֹ מֻקָּף צָמִיד פָּתִיל</b>. שאין לו כיסוי צמוד ומהודק כך שהוא נטמא בקלות על ידי נגיעה מאווירו (ראה לעיל י,א).
<b>הָאֳכָלִים וְהַמַּשְׁקִין וּכְלִי חֶרֶשׂ... טְמֵאִים</b>. שדברים אלו טומאתן קלה שאינם נעשים אב הטומאה לעולם (הלכות טומאת מת ה,ו, הלכות שאר אבות הטומאות י,ח-ט), לפיכך גזרו עליהם טומאה כשעם הארץ שומר עליהם, ואף על פי שבעל הבית משקיף מרחוק (פה"מ טהרות ז,ה).
<b>וּכְלִי חֶרֶשׂ הַמֻּקָּף צָמִיד פָּתִיל</b>. שאינו נטמא אלא על ידי משא הזב (לעיל ח,ג, הלכות טומאת מת ו,ג), ולפיכך לא גזרו עליו טומאה במקרה זה.
<b>אֲפִלּוּ הָיָה כָּפוּת אוֹ כְּרוּת יָדַיִם וְרַגְלַיִם</b>. כך שאינו יכול ללכת ולטמא את הנמצא בבית.
<h3> ט</h3>
<b>וְהִנִּיחוֹ עֵר וּמְצָאוֹ עֵר... כָּל שֶׁבַּבַּיִת טָהוֹר</b>. שעם הארץ מפחד לגעת בדברים שבבית שמא יבוא בעל הבית ויראנו.
<b>הִנִּיחוֹ יָשֵׁן וּמְצָאוֹ עֵר... טָמֵא</b>. שבמקרה זה חוששים שמא הושיט ידו לראות את הדברים שבבית מאחר שלא ראה אותם קודם לכן (פה"מ טהרות ז,ב)
<b>,</b>. ויש שהסבירו שבמקרה זה עם הארץ אינו חושש שבעל הבית יבוא בקרוב, שמאחר שהניחו ישן סבור הוא שעדיין ישן הוא (א"ר ומשנ"א טהרות ז,ב).
<h3> י</h3>
<b>אֲפִלּוּ פָּסְקָה הָרֵחַיִם</b>. סיימה לטחון ברחיים וכעת יש לה פנאי לגעת בכלי הבית.
<b>וַאֲפִלּוּ הָיוּ שְׁתַּיִם</b>. שתי נשים של עמי הארץ.
<h3> יב</h3>
<b>כָּל שֶׁבַּבַּיִת טָמֵא</b>. שהם מחפשים בכל הבית ונוגעים בכל הנמצא בו.
<b>מִפְּנֵי שֶׁאֵימַת הַגּוֹי עֲלֵיהֶן</b>. שמחמת יראתם מן הגוי אינם נוגעים בדברים שאינם שלהם (פה"מ טהרות ז,ו).
<b>בַּמֶּה דְּבָרִים אֲמוּרִים</b>. שכשנכנסים לבדם כל הבית טמא.
<b>שֶׁהַפֶּה שֶׁאָסַר הוּא הַפֶּה שֶׁהִתִּיר</b>. מכיוון שאין אנו חוששים לטמא את הבית אלא על פי דבריהם, הרי הם נאמנים להעיד שהוא טהור.
<h3> יג</h3>
<b>הָאֳכָלִין וְהַמַּשְׁקִין וּכְלֵי חֶרֶשׂ הַפְּתוּחִין</b>. כדלעיל ה"ה.
<b>וְאִם יֵשׁ עִמָּהֶן גּוֹי אוֹ אִשָּׁה הַכֹּל טָמֵא</b>. שהגוי מטמא כזב לכל דבריו (לעיל ב,י), והאישה טמאה משום נידה או זבה באופן תדיר (תוי"ט טהרות ז,ו), לפיכך גזרו בהם טומאה יותר מאשר בעם הארץ.
<h3> יד</h3>
<b>מֵחֲמַת יִרְאָה</b>. פחד שלא ייתפסו.
<h3> טו</h3>
<b>וְנִמְלְכוּ</b>. התחרטו.
<h3> טז</h3>
<b>קַרְדֹּם</b>. גרזן.
<h3> יז</h3>
<b>אוֹ תַּנּוּר מֻקָּף צָמִיד פָּתִיל הֲרֵי אֵלּוּ טְמֵאִים</b>. אף על פי שהוא בנוי ולא ניתן להסיטו, חוששים שעם הארץ יסיר את הצמיד פתיל ויטמא את הכלי (פה"מ טהרות ח,א).
<h3> יט</h3>
<b>אַף עַל פִּי שֶׁעַם הָאָרֶץ יָכוֹל לִפְשֹׁט אֶת יָדוֹ וְלִגַּע</b>. כיוון שגג החבר נמצאת למעלה אין לעם הארץ שם רשות כלל.
<b>וְלֹא מִשּׁוּם יֵין נֶסֶךְ</b>. שאינו חושש שהגוי יאסור את היין שמניח בגגו אף על פי שיד הגוי יכולה להגיע לשם (ראה גם הלכות מאכלות אסורות יג,ז).
<b>הֲרֵי כָּל מָקוֹם שֶׁיָּכוֹל עַם הָאָרֶץ לִפְשֹׁט אֶת יָדוֹ וְלִגַּע בְּחֶזְקַת טֻמְאָה</b>. שמאחר שגג עם הארץ שווה או גבוה יותר מגג החבר, רשאי עם הארץ לפשוט את ידו לרשות החבר בטענה שחפציו התגלגלו לשם (כס"מ).
<h3> כ</h3>
<b>מִפְּנֵי שֶׁנִּתְפָּשׂ עָלָיו כְּגַנָּב</b>. שאין לעם הארץ סיבה להיכנס לחצר הפנימית כך שהוא נחשב כגנב אם מכניס ידו שם בלא רשות.
<h3> כא</h3>
<b>חָצֵר הַחֲלוּקָה בִּפְסֵיפָס</b>. מחיצה נמוכה.
<b>טַהֲרוֹתָיו טְהָרוֹת אַף עַל פִּי שֶׁיַּד עַם הָאָרֶץ מַגַּעַת</b>. ראה גם הלכות מאכלות אסורות יג,ז.
<h3> כב</h3>
<b>מִפְּנֵי שֶׁהֻנַּח בִּרְשׁוּת עַם הָאָרֶץ שָׁעָה אַחַת</b>. ולפיכך הדלי טמא, אף על פי שלא מסתבר שנגע בו עם הארץ בהיותו בבור.
<h3> כג</h3>
<b>אִם הָיוּ כְּלֵי אֻמָּנוּתוֹ בְּיָדוֹ</b>. כלים המשמשים לצורך המכירה כגון הכלים שעליהם מסדרים את הקדרות לצורך מכירתן (מאירי כתובות כד,ב).
<b>וְאִם אֵין כְּלֵי אֻמָּנוּתוֹ בְּיָדוֹ הַכֹּל טְהוֹרוֹת חֶזְקָתָן שֶׁלֹּא נָגַע בָּהֶן אָדָם</b>. מה שאין כן כשהניחן סמוך לרשות הרבים, שאף על פי שאין כלי אומנותו בידו החיצוניות טמאות בכל אופן מפני העוברים והשבים.
<h2>פרק יג</h2>
<h3> א</h3>
<b>כֹּהֵן שֶׁטִּהֵר כֵּלָיו לְגַת זוֹ וְהִנִּיחָם לַגַּת הַבָּאָה</b>. שטיהר את הכלים שלו המשמשים לדריכת הענבים בגת, והניחם שם לצורך הגת הבאה.
<b>מִפְּנֵי שֶׁהוּא אוֹכֵל טְהָרוֹת</b>. ועמי הארצות יודעים להיזהר שלא לטמא את כליו (כדלעיל יב,א).
<b>עַד שֶׁיֹּאמַר וכו'</b>. שנתן דעתו לשמור על כלים אלו שלא ייטמאו.
<h3> ב</h3>
<b>הֲרֵי זֶה מַטְבִּיל אֶת הַבּוֹצְרִים</b>. שבבציר הנעשה לצורך יין, גזרו חכמים שהענבים יהיו מוכשרים לקבל טומאה גם אם לא נפל עליהם מים (הלכות טומאת אוכלין יא,א).
<b>הַבַּדָּדִין</b>. הפועלים המפיקים שמן בבית הבד, אך הפועלים המוסקים את הזיתים מן העצים אינם צריכים להיות טהורים, מכיוון שהזיתים אינם מוכשרים לקבל טומאה עד שיהיו מוכנים לדריכה בבית הבד (ראה שם הל' ו, ח).
<b>עַד כְּדֵי שֶׁלֹּא יִסָּתְרוּ מֵעֵינָיו</b>. שכיוון שהתרחקו ממנו כל כך אינו יכול לשמרם.
<b>וְיַעֲרִיבוּ שִׁמְשָׁן</b>. ימתינו לערב.
<h3> ג</h3>
<b>וְכֵן בַּתִּינוֹקוֹת שֶׁבֵּינֵיהֶן</b>. הבדדים והבוצרים נאמנים להעיד שהתינוקות לא נגעו בשמן או בזיתים (פה"מ לפי תרגום הדפוסים ומהדורת המאור, ור"י קאפח תרגם באופן אחר).
<h3> ד</h3>
<b>שֶׁאֵין עַמֵּי הָאָרֶץ בְּקִיאִין בְּטֻמְאַת הֶסֵּט</b>. אינם יודעים שהמסיט נחשב כמשא ושהמסיט את הכלי שנטמא במדרס טמא כדין הנושאו (פה"מ טהרות י,א, וראה הלכות טומאת מת א,ז).
<h3> ה</h3>
<b>אַף עַל פִּי שֶׁהִפְלִיגוּ יָתֵר מִמִּיל</b>. שהתרחקו ממנו יותר משיעור מיל (כקילומטר, והשווה הלכות מאכלות אסורות יב,טז).
<b>וְאוֹמְרִין עַכְשָׁו יָבֹא שֶׁהֲרֵי הוּא אַחֲרֵינוּ</b>. ויכול לבוא במהירות על ידי קיצור דרך מבלי שנראה אותו (בבלי חגיגה כ,ב, ראה כס"מ).
<b>אֲבָל אִם אָמַר לָהֶם צְאוּ וַאֲנִי אָבֹא אַחֲרֵיכֶם</b>. שמדבריו משמע שאינו עוקב אחריהם ולפיכך אינם מפחדים לגעת.
<h3> ו</h3>
<b>וְעָטוּף בְּטַלִּית</b>. על גבי החלוק.
<b>וּמַגְרֵפָה</b>. כלי ברזל שגורפים בו את הכירה ומשמש גם להפרדת התאנים הדבוקות זו מזו.
<b>וְלִשְׁמֹר אֶת הַמַּגְרֵפָה מִדָּבָר הַמְטַמְּאָהּ</b>. לשמור שהמגרפה לא תיטמא על ידי אב הטומאה העושה אותה ראשון לטומאה המטמא אחרים.
<b>אֲבָל לֹא מִדָּבָר הַפּוֹסְלָהּ</b>. שאינה שמורה מלהיטמא על ידי ולד הטומאה העושה אותה שני לטומאה שהוא פסול ומטמא את התרומה והקודשים (ואף על פי שמן התורה אין כלי נטמא על ידי ולד הטומאה, נטמא הוא מדברי סופרים על ידי משקים טמאים העושים אותו שני לטומאה - תוספות חגיגה כ,א; ראה הלכות שאר אבות הטומאות ז,ב-ג; ז,י).
<b>טְבוּל יוֹם</b>. אדם שנטמא וטבל ועדיין לא הגיע הערב לאחר טבילתו.
<b>שֶׁהוּא פָּסוּל בַּתְּרוּמָה וְטָהוֹר בַּחֻלִּין</b>. שטבול יום פוסל את התרומה אך אינו מטמא את החולין.
<b>כְּמוֹ שֶׁיִּתְבָּאֵר</b>. הלכות שאר אבות הטומאות י,א-ג.
<b>וְאִם אָמַר בְּלִבִּי הָיָה לְשָׁמְרָהּ אֲפִלּוּ מִדָּבָר הַפּוֹסְלָהּ</b>. ששמר על החבית מלהיטמא אפילו על ידי טבול יום.
<b>נִתְחַלְּפוּ לוֹ כֵּלִים שֶׁל שַׁבָּת בְּשֶׁל חֹל</b>. שלבש בגדי שבת במקום ללבוש בגדי חול.
<b>שֶׁאֵינוֹ מְשַׁמֵּר כֵּלִים שֶׁל חֹל כְּכֵלִים שֶׁל שַׁבָּת</b>. שדרך לשמור את בגדי השבת יותר מאשר בגדי החול, וכיוון שהוא סובר שהוא לובש בגדי חול אינו שומר את הבגדים כשמירה הראויה להם (בבלי חגיגה כ,א).
<b>וְטִמְּאוּ הַכֵּלִים</b>. הואיל וכל אחת מהן סוברת שהשנייה היא אשת עם הארץ, אינה טורחת לשמור את כליה כראוי (שם).
<b>מַעְפָּרְתּוֹ</b>. סודר שמתעטף בו.
<b>אֶלָּא אִם כֵּן הוֹדִיעַ וְסָמַךְ עָלָיו</b>. שביקש ממנו לשמור את כליו בטהרה.
<h3> ז</h3>
<b>הִנִּיחַ כֵּלִים הֲרֵי אֵלּוּ טְמֵאִים וכו'</b>. שבכלים החמירו יותר הואיל וניתן לטהרם (ר"ש טהרות ח,א, מובא בכס"מ).
<h3> ח</h3>
<b>אֵינוֹ נֶאֱמָן</b>. שאילו היה דובר אמת היה אומר לו בפעם הראשונה, וכיוון שלא אמר לו אז כלום יש לחשוד שמשקר עתה מפני שרוצה להפסידו (וראה גם הלכות פסולי המוקדשין יט,טו).
