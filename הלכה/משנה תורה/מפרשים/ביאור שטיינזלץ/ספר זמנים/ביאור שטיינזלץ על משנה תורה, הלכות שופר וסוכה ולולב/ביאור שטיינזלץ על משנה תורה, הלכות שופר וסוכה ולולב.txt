<h1>ביאור שטיינזלץ על משנה תורה, הלכות שופר וסוכה ולולב</h1>
<h2>פרק א</h2>
<h3> א</h3>
<b>הַכָּפוּף</b>. על הקרן להיות כפופה ולא ישרה.
<b>וְאַף עַל פִּי שֶׁלֹּא נִתְפָּרֵשׁ בַּתּוֹרָה תְּרוּעָה בְּשׁוֹפָר בְּרֹאשׁ הַשָּׁנָה</b>. שבתורה לא פורט באיזה כלי יש להריע בראש השנה.
<b>הֲרֵי הוּא אוֹמֵר בַּיּוֹבֵל</b>. במצוות התקיעה ביום הכיפורים של שנת היובל (ראה הלכות שמיטה ויובל י,י).
<b>וּמִפִּי הַשְּׁמוּעָה</b>. מסורת חכמים.
<h3> ב</h3>
<b>מִן הַצְּדָדִין</b>. של התוקע בשופר.
<b>שֶׁמִּצְוַת הַיּוֹם בַּשּׁוֹפָר</b>. והחצוצרות אינן אלא לשם הכבוד וההדר.
<b>לִפְנֵי הַמֶּלֶךְ יי</b>. בבית המקדש.
<h3> ג</h3>
<b>שֶׁל עֲבוֹדָה זָרָה</b>. שהוא רכוש עבודה זרה ואסור בהנאה, אך אין מצווה להשמידו (ר"י קאפח ויד"פ).
<b>וְשֶׁל עִיר הַנִּדַּחַת</b>. עיר שרוב תושביה עובדי עבודה זרה, ויש לשרוף את כל רכושה (הלכות עבודה זרה ד,ו), והשופר נחשב כשרוף וכאילו חסר משיעורו המבואר לקמן ה"ה (ראה הלכות שבת יז,יב; וראה גם לקמן ח,א).
<b>שׁוֹפָר הַגָּזוּל שֶׁתָּקַע בּוֹ יָצָא יְדֵי חוֹבָתוֹ וכו'</b>. ואינו פסול משום מצווה הבאה בעברה (ראה לקמן ח,א), משום שהמצווה מתקיימת בקול התקיעה שאין בה גזל, ולא בגוף השופר.
<b>שֶׁל עוֹלָה</b>. בהמה שהוקדשה לקרבן עולה.
<b>שֶׁאֵין בַּקּוֹל דִּין מְעִילָה</b>. שאין איסור מעילה חל על דברים שאין להם ממשות, כגון קול (הלכות מעילה ה,טז), ולכן אין כאן מצווה הבאה בעברה.
<b>וְאִם תֹּאמַר וַהֲלֹא נֶהֱנֶה בִּשְׁמִיעַת הַקּוֹל</b>. וכיצד יצא ידי חובתו באיסורי הנאה.
<b>מִצְווֹת לֹא לֵהָנוֹת נִתְּנוּ</b>. ואף שנהנה בכך ששומע קול שופר, אין קיום המצוות נכלל בגדר הנאה.
<b>לְפִיכָךְ הַמֻּדָּר הֲנָיָה וכו'</b>. מי שנדר שלא ייהנה משופר מסוים, מותר לו לתקוע בו לשם מצווה, שאין זו הנאה.
<h3> ד</h3>
<b>אֵין מְחַלְּלִין עָלָיו אֶת יוֹם טוֹב</b>. כדי לקיים מצוות שופר.
<b>וַאֲפִלּוּ בְּדָבָר שֶׁהוּא מִשּׁוּם שְׁבוּת</b>. שהוא אסור מדברי חכמים.
<b>אֵינוֹ עוֹלֶה בָּאִילָן</b>. שאסרו זאת חכמים שמא יתלוש (הלכות שבת כא,ו).
<b>וְלֹא שָׁט עַל פְּנֵי הַמַּיִם</b>. שאסרו זאת חכמים שמא יתקן כלי שיט (שם כג,ה).
<b>וְאֵין צָרִיךְ לוֹמַר שֶׁאֵין חוֹתְכִין אוֹתוֹ</b>. שפעולה זו לעיתים אסורה מן התורה (ראה פה"מ ראש השנה ד,ח).
<b>שֶׁתְּקִיעַת שׁוֹפָר מִצְוַת עֲשֵׂה וְיוֹם טוֹב עֲשֵׂה וְלֹא תַעֲשֶׂה</b>. ביום טוב יש מצוות עשה לשבות ממלאכה ולא תעשה לא לעשות מלאכה, ומצוות עשה של שופר אינה דוחה לא תעשה ועשה (לכלל זה ראה גם הלכות יום טוב ג,ח, הלכות ייבום וחליצה ו,יא, הלכות שחיטה יג,יט, הלכות נזירות ז,טו, הלכות גזלה ואבדה יא,יח).
<b>לְצַחְצְחוֹ</b>. לנקותו ולשפר את קולו, ואינו נחשב כמלאכת תיקון שאסורה ביום טוב.
<b>וְלֹא יִתֵּן לְתוֹכוֹ מֵי רַגְלַיִם</b>. שתן, למרות שחמיצותו מועילה לניקוי השופר ותיקונו.
<b>שֶׁלֹּא יִהְיוּ מִצְווֹת בְּזוּיוֹת עָלָיו</b>. לעיקרון זה ראה גם הלכות שחיטה יד,טז.
<h3> ה</h3>
<b>וְיֵרָאֶה לְכָאן וּלְכָאן</b>. יבלוט החוצה מכף ידו משני צדדיה.
<b>אִם נִשְׁתַּיֵּר בּוֹ כַּשִּׁעוּר וכו'</b>. אם יש מפיית השופר ועד הסדק שיעור שופר — כשר, שמתייחסים רק לחלק השופר שלא נסדק, והשאר כאילו נחתך.
<b>אִם סְתָמוֹ שֶׁלֹּא בְּמִינוֹ</b>. מחומר אחר שאינו קרן הבהמה.
<b>אִם נִשְׁתַּיֵּר רֻבּוֹ שָׁלֵם</b>. רוב השופר לא ניקב.
<b>וְלֹא עִכְּבוּ הַנְּקָבִים שֶׁנִּסְתְּמוּ אֶת הַתְּקִיעָה</b>. שקודם סתימת הנקבים התקיעה נשמעה כראוי (הגה"מ, וראה פסקים ושיטות).
<b>קְדָחוֹ בְּזַכְרוּתוֹ כָּשֵׁר</b>. קרן הבהמה מורכבת מעצם ('זכרות') וסביבה חומר קרנִי. ואם לא הוציא את העצם מן הקרן החיצונית, אלא קדח בעצם חור מקצה לקצה, כשר.
<b>שֶׁמִּין בְּמִינוֹ אֵינוֹ חוֹצֵץ</b>. העצם והקרן החיצונית נחשבים מין אחד, ולכן אין העצם מהווה תוספת וחציצה בין הקרן לחלל השופר שאליו נושפים (לעיקרון זה ראה לקמן ז,יב, הלכות פסולי המוקדשין א,כא).
<h3> ו</h3>
<b>הוֹסִיף עָלָיו כָּל שֶׁהוּא</b>. האריך את השופר.
<b>אוֹ בִּמְקוֹם הַנָּחַת הַפֶּה</b>. ואפילו מבחוץ, שהרי יש חציצה בין פי התוקע לשופר.
<b>צִפָּהוּ מִבַּחוּץ</b>. שלא במקום הנחת הפה.
<b>הִרְחִיב אֶת הַקָּצָר וְקִצֵּר אֶת הָרָחָב</b>. הקטין והצר את קצהו הרחב של השופר כך שישמש פיה, ואת הפיה הגדיל והרחיב.
<h3> ז</h3>
<b>גֵּרְדוֹ</b>. גרד את השופר והוריד ממנו שכבה או שכבות אחדות מעוביו.
<b>הֶעֱמִידוֹ עַל גִּלְדּוֹ</b>. השכבה הדקה ביותר.
<b>עָבֶה אוֹ דַּק</b>. נמוך או גבוה.
<h3> ח</h3>
<b>הֲבָרָה</b>. הד.
<h2>פרק ב</h2>
<h3> א</h3>
<b>וַעֲבָדִים מְשֻׁחְרָרִים</b>. עבדים כנעניים משוחררים, ודינם כישראל לכל דבר (הלכות איסורי ביאה יב,יז).
<b>נָשִׁים וַעֲבָדִים... פְּטוּרִין</b>. שנשים פטורות ממצוות עשה שבאות מזמן לזמן (הלכות עבודה זרה יב,ג), ועבדים פטורים ממצוות עשה שהנשים אין חייבות בהן (הלכות חגיגה ב,א).
<b>מִי שֶׁחֶצְיוֹ עֶבֶד וְחֶצְיוֹ בֶּן חוֹרִין</b>. שהיו לו שני בעלים שותפים ואחד מהם שחררו, או ששחרר בעליו את חציו (ראה הלכות עבדים ז,ד).
<b>וְטֻמְטוּם</b>. מי שאיברי המין שלו מכוסים ואין ניכר אם הוא זכר או נקבה, ואם נתגלו איברי המין שלו ונמצא זכר דינו כזכר ודאי, ואם נמצא נקבה הרי הוא נקבה (הלכות אישות ב,כה) [הערה: בפה"מ מנקד הרמב"ם מילה זו: טֻומְטוֹם].
<b>וְאַנְדְּרָגִינָס</b>. מי שיש לו איברי מין זכריים ונקביים, והוא מוגדר כספק זכר ספק נקבה שאין דרך לברר את מינו (שם ב,כד).
<h3> ב</h3>
<b>אַנְדְּרָגִינָס מוֹצִיא אֶת מִינוֹ</b>. אנדרוגינוס אחר, שכל האנדרוגינוסים דינם שווה, שהם מוגדרים כספק זכר ספק נקבה.
<b>וְאֵינוֹ מוֹצִיא אֶת שֶׁאֵינוֹ מִינוֹ</b>. ואינו יכול להוציא מי שהוא זכר ודאי, שהחייב מספק אינו מוציא ידי חובה את החייב בוודאי.
<b>טֻמְטוּם אֵינוֹ מוֹצִיא לֹא אֶת מִינוֹ וכו'</b>. שכל טומטום הוא ספק בפני עצמו (וכשייקרע הקרום המכסה את איברי מינו תתברר זהותו), וייתכן שטומטום זה נקבה ואינו יכול להוציא טומטום אחר שהוא זכר.
<h3> ג</h3>
<b>שֶׁאֵין צַד עַבְדוּת שֶׁבּוֹ מוֹצִיא צַד חֵרוּת שֶׁבּוֹ</b>. שכאשר הוא תוקע צד העבדות שבו משתתף בתקיעה, וצד זה פטור מן התקיעה ואינו יכול להוציא ידי חובה את צד החרות שבו שמחויב בתקיעה.
<h3> ד</h3>
<b>הַמִּתְעַסֵּק בִּתְקִיעַת שׁוֹפָר לְהִתְלַמֵּד</b>. תוקע בשופר כדי ללמוד כיצד לתקוע, ואינו מתכוון לשם מצוות שופר.
<b>עַד שֶׁיִּתְכַּוֵּן וכו'</b>. שגם השומע וגם התוקע צריכים לכוון לצאת ידי חובת המצווה.
<h3> ה</h3>
<b>אַף עַל פִּי שֶׁאֵין הַתּוֹקֵעַ מִתְכַּוֵּן לְזֶה פְּלוֹנִי... וְאֵינוֹ יוֹדְעוֹ</b>. שלא כיוון בדעתו להוציא אותו אדם מסוים, ואף לא ידע שהוא שומע את תקיעתו.
<h3> ו</h3>
<b>אַף עַל פִּי שֶׁהַתְּקִיעָה מִשּׁוּם שְׁבוּת וכו'</b>. למרות שהאיסור לתקוע בשבת הוא מדברי חכמים בלבד (ראה הלכות שבת כג,ד), ומן הדין היה שתקיעת שופר שהיא מצוות עשה מן התורה תדחה איסור של חכמים, בכל אופן אין תוקעים משום גזרת חכמים מיוחדת.
<b>וְיַעֲבִירֶנּוּ אַרְבַּע אַמּוֹת וכו'</b>. וזו מלאכה שאסורה מן התורה באיסור סקילה (ראה שם יב,ח), ומפני החשש מאיסור זה גזרו שתידחה מצוות עשה של שופר (לגזרה דומה ראה לקמן ז,יג, והלכות מגילה א,יג).
<h3> ז</h3>
<b>הַתִּינוֹקוֹת שֶׁלֹּא הִגִּיעוּ לְחִנּוּךְ</b>. לגיל חינוך למצוות.
<b>בְּשַׁבָּת שֶׁאֵינָהּ יוֹם טוֹב שֶׁל רֹאשׁ הַשָּׁנָה</b>. אך בשבת של ראש השנה מעכבים את התינוקות מלתקוע, כדי שלא יטעו הבריות לומר שמותר לתקוע בראש השנה שחל בשבת (מ"מ; ובכס"מ פירש שבשבת שחל בה יום טוב של ראש השנה כל שכן שאין מעכבים אותם מלתקוע).
<b>כְּדֵי שֶׁיִּלְמְדוּ</b>. לתקוע בשופר כשיהיו גדולים. אבל משהגיעו לחינוך מונעים מהם, שהרי אסור לתקוע בשבת וביום טוב משום שבות.
<b>וּמֻתָּר לַגָּדוֹל לְהִתְעַסֵּק עִמָּהֶן... בְּיוֹם טוֹב</b>. ביום טוב של ראש השנה, שבו המצווה לתקוע.
<h3> ח</h3>
<b>בֵּית דִּין הַגָּדוֹל בִּירוּשָׁלַיִם</b>. סנהדרין הגדולה של שבעים ואחד דיינים.
<b>כָּל זְמַן שֶׁבֵּית דִּין יוֹשְׁבִין</b>. בזמן התכנסות מושב בית הדין.
<b>שֶׁהָיְתָה בְּתוֹךְ תְּחוּם יְרוּשָׁלַיִם</b>. במרחק של עד אלפיים אמה מהעיר כך שמותר ללכת ממנה לירושלים בשבת.
<h3> ט</h3>
<b>וְהוּא שֶׁיִּהְיֶה סָמוּךְ בָּאָרֶץ</b>. שדייניו קיבלו בארץ ישראל מינוי לדון (לפרטי הסמיכה ראה הלכות סנהדרין ד,א-ד).
<b>בְּבֵית דִּין שֶׁקִּדְּשׁוּ אֶת הַחֹדֶשׁ</b>. שקבעו את ראש החודש על סמך עדים, ודבר זה נעשה רק בבית דין סמוך ובארץ ישראל (הלכות קידוש החודש ה,א).
<b>אֲבָל חוּץ לְבֵית דִּין אֵין תּוֹקְעִין</b>. אפילו אם הדיינים יושבים באותו זמן בתוך בית הדין.
<b>זְרִיזִין</b>. זהירים במצוות.
<h3> י</h3>
<b>בַּזְּמַן הַזֶּה שֶׁאָנוּ עוֹשִׂין שְׁנֵי יָמִים בַּגָּלֻיּוֹת</b>. שבחוצה לארץ עושים את כל החגים שני ימים טובים כפי שנהגו בזמן שהיו מקדשים על פי הראייה (הלכות קידוש החודש ה,ה-ו).
<h2>פרק ג</h2>
<h3> א</h3>
<b>לְפִי שֶׁנֶּאֶמְרָה תְּרוּעָה וכו'</b>. המילה 'תרועה' נזכרה בתורה שלוש פעמים בהקשר של מצוות התקיעה בראש השנה וביובל (ויקרא כג,כד; כה,ט; במדבר כט,א).
<b>וְכָל תְּרוּעָה פְּשׁוּטָה לְפָנֶיהָ וּפְשׁוּטָה לְאַחֲרֶיהָ</b>. כל קול של תרועה (שהוא רצף של כמה קולות מקוטעים כמבואר בהלכה הבאה), יש לתקוע לפניו ולאחריו קול רציף וחלק.
<b>וּמִפִּי הַשְּׁמוּעָה</b>. מסורת חכמים.
<b>שֶׁכָּל תְּרוּעוֹת שֶׁל חֹדֶשׁ הַשְּׁבִיעִי אֶחָד הֵן</b>. דינן שווה. ולפי שבהקשר הכולל של שניהם נזכרה תרועה שלוש פעמים, יש לתקוע בכל אחד מזמנים אלו שלוש תרועות, כלומר תשע תקיעות.
<h3> ב</h3>
<b>לְפִי אֹרֶךְ הַשָּׁנִים וְרֹב הַגָּלֻיּוֹת</b>. מחמת השנים הרבות שחלפו וטלטולי הגלות.
<b>אִם הִיא הַיְלָלָה וכו'</b>. קול היללה שרגילים להשמיע בשעת צער, והוא קול ארוך רועד (סידור רס"ג, וראה מגדל עוז בשם רי"ץ גיאת).
<b>אוֹ הָאֲנָחָה וכו'</b>. כעין אנחות האדם שהן רצף של כמה קולות שבורים.
<b>אוֹ שְׁנֵיהֶן כְּאֶחָד</b>. שתרועה מורכבת משני הקולות: קול אנחה יחד עם קול היללה שבא אחריה.
<b>לְפִיכָךְ אָנוּ עוֹשִׂין הַכֹּל הָאֲנָחָה וְהַיְלָלָה</b>. אנחה, יללה, ואנחה ויללה רצופים. ובכל אחת מהדרכים הללו תוקעים שלוש פעמים.
<h3> ג</h3>
<b>וְהַיְלָלָה הִיא שֶׁאָנוּ קוֹרְאִין תְּרוּעָה</b>. אף שאנו מסופקים מהו קול ה'תרועה' הנאמר בתורה (אנחה או יללה), רגילים לכנות את היללה בשם תרועה ואת האנחה בשם שברים.
<b>נִמְצָא סֵדֶר הַתְּקִיעוֹת כָּךְ הוּא וכו'</b>. מעיקר הדין היה צריך לתקוע שלוש פעמים: תקיעה, תרועה, תקיעה. ומפני הספק מהי התרועה, תוקעים: תקיעה, שברים, תרועה, תקיעה (תשר"ת) — שלוש פעמים; תקיעה, שברים, תרועה (תש"ת) — שלוש פעמים; תקיעה, תרועה, תקיעה (תר"ת) — שלוש פעמים.
<b>נִמְצָא מִנְיַן הַתְּקִיעוֹת שְׁלֹשִׁים</b>. שתים עשרה תקיעות בסדרת תשר"ת, תשע בסדרת תש"ת, ותשע בסדרת תר"ת.
<h3> ד</h3>
<b>שִׁעוּר תְּרוּעָה כִּשְׁתֵּי תְּקִיעוֹת וכו'</b>. נראה שלדעת הרמב"ם אין שיעור קצוב לתקיעות, אלא הן נמדדות באופן יחסי אחת אל השנייה. ולפי זה התרועה צריכה להיות באורך של שתי תקיעות לפי מה שתקע האדם, ואילו שיעורם הכולל של שלושת השברים לא יהיה יותר משיעור תרועה כדי שכל שבר לא יהיה באורך של תקיעה (עפ"י יד"פ, וראה במפרשים שפירשו בדרכים שונות).
<b>הֲרֵי שֶׁתָּקַע וְהֵרִיעַ וכו'</b>. אם תקע והריע ותקע, ובתקיעה השנייה האריך פי שניים ממשך הזמן של התקיעה הראשונה.
<b>אֵין אוֹמְרִין תֵּחָשֵׁב בִּשְׁתֵּי תְּקִיעוֹת וכו'</b>. אין מחשיבים תקיעה ארוכה זו כשתי תקיעות: כתקיעה האחרונה של הסדרה הקודמת, וכתקיעה הראשונה של הסדרה הבאה (ואם כן יוכל מיד אחריה להריע בלא לתקוע), אלא יש להפסיק, ואז לתקוע את התקיעה הראשונה של הסדרה הבאה.
<b>כָּל שָׁעָה</b>. בלא גבול.
<h3> ה</h3>
<b>שָׁמַע תְּקִיעָה אַחַת בְּשָׁעָה זוֹ וכו'</b>. שמע את התקיעות באופן לא רציף, אלא בהפרש זמן בין כל אחת ואחת.
<b>וְהוּא שֶׁיִּשְׁמַע כָּל בָּבָא מֵהֶן עַל סִדְרָהּ</b>. שיש צורך לשמוע את התקיעות של כל סדרה (תש"ת/תר"ת/תשר"ת) לפי הסדר הנכון: תקיעה, תרועה, תקיעה.
<h3> ו</h3>
<b>שֶׁכֻּלָּן מִצְוָה אַחַת הֵן</b>. חובה אחת שלמה ויחידה.
<b>שָׁמַע תֵּשַׁע תְּקִיעוֹת</b>. תשע התקיעות המחויבות מהתורה (שלוש סדרות של תקיעה, תרועה, תקיעה).
<b>כְּאֶחָד</b>. . בבת אחת.
<b>תְּקִיעָה מִזֶּה וּתְרוּעָה מִזֶּה וּתְקִיעָה מִשְּׁלִישִׁי בָּזֶה אַחַר זֶה</b>. כלומר לפי הסדר הנכון, ולא בבת אחת, אך כל תקיעה מאדם אחר.
<b>בְּסֵרוּגִין</b>. בהפסקות.
<b>עַד שֶׁיִּשְׁמַע כָּל הַתֵּשַׁע תְּקִיעוֹת</b>. המחויבות מעיקר דין התורה (ובזמננו שלושים תקיעות מחמת הספק, כלעיל ה"ד).
<h3> ז</h3>
<b>עַל סֵדֶר הַבְּרָכוֹת</b>. של תפילת עמידה של מוסף ראש השנה (ויום כיפור ביובל), שבה תשע ברכות (ראה הלכות תפילה ב,ו, ב,ח; סדר התפילות, ברכות אמצעיות בשבתות ובימים טובים,יד-טז).
<b>וּמַלְכֻיּוֹת</b>. היא הברכה הרביעית לאחר שלוש הברכות הקבועות בכל יום, ועניינה מלכות ה' בעולם, ובברכה זו מזכיר גם את קדושת היום.
<b>וְתוֹקֵעַ שָׁלֹשׁ</b>. תרועה (באיזה אופן שהיא), ותקיעה לפניה ולאחריה.
<b>זִכְרוֹנוֹת</b>. . היא הברכה החמישית, ועניינה — זיכרון ה' את מעשי העולם ואת עקדת יצחק ובריתו עם האבות.
<b>שׁוֹפָרוֹת</b>. . היא הברכה השישית, ועניינה — המלכת ה' בשופר, והתגלותו בקול זה.
<b>עֲבוֹדָה וְהוֹדָיָה וּבִרְכַּת כֹּהֲנִים</b>. שלוש הברכות האחרונות: 'רצה', 'מודים', ו'שים שלום' שנאמרת אחרי ברכת כהנים (ראה משנה תמיד ה,א ופה"מ שם).
<h3> ח</h3>
<b>מְעַכְּבוֹת זוֹ אֶת זוֹ</b>. . שאם לא אמר את כולן לא יצא ידי חובה כלל.
<b>מֵעֵין הַבְּרָכָה</b>. . מעניין הברכה.
<b>תִּלִּים</b>. תהלים.
<b>וְאֶחָד מִן הַתּוֹרָה מַשְׁלִים בּוֹ</b>. מסיים בפסוק מן התורה (ומשלים את מניין הפסוקים לעשרה).
<b>וְאִם הִשְׁלִים בַּנָּבִיא</b>. אם אמר את הפסוק העשירי מספרי הנביאים.
<b>וְאִם אָמַר פָּסוּק וכו'</b>. כלומר אפילו פסוק אחד מכל חלק של התנ"ך — גם יצא בדיעבד.
<b>וְאָמַר פָּסוּק שֶׁל תּוֹרָה וְהִפְסִיק</b>. כלומר הזכיר רק פסוק אחד מן התורה, וסיים בזה את ברכתו בלא להזכיר עוד פסוקים.
<b>שׁוּב אֵינוֹ צָרִיךְ כְּלוּם</b>. לחזור ולברך שנית, שיצא ידי חובתו.
<h3> ט</h3>
<b>שֶׁל פֻּרְעָנוּת</b>. צרות.
<b>וַיִּזְכֹּר כִּי בָשָׂר הֵמָּה</b>. ה' זכר כי עם ישראל הם יצורים חומריים שסופם לחלוף.
<b>וּבְחֵמָה שְׁפוּכָה אֶמְלוֹךְ עֲלֵיכֶם</b>. כך מתנבא יחזקאל, שבני ישראל לא רצו לקבל את מלכות ה' עליהם אלא ביקשו להיות כשאר הגויים, אך בעל כרחם ה' ימלוך עליהם ובזעם.
<b>תִּקְעוּ שׁוֹפָר בַּגִּבְעָה חֲצֹצְרָה בָּרָמָה</b>. להזהיר את העם מפני גייסות האויב.
<b>וְלֹא זִכְרוֹן יָחִיד</b>. זכרון העוסק באדם פרטי.
<b>זָכְרֵנִי יי בִּרְצוֹן עַמֶּךָ</b>. כך מתפלל המשורר, שיזכה שה' יזכור אותו בשעה שהוא מראה את רצונו ואהבתו לעמו.
<b>זָכְרָה לִּי אֱלֹהַי לְטוֹבָה</b>. כך מתפלל נחמיה, שיזכור לו ה' את הטובות שעשה למען עם ישראל.
<b>וּפִקְדוֹנוֹת אֵינָן כְּזִכְרוֹנוֹת</b>. השורש פק"ד אינו זהה לזיכרון, ולכן פסוקים שיש בהם שורש זה אינם יכולים להיאמר כפסוקי זכרונות.
<b>פָּקֹד פָּקַדְתִּי אֶתְכֶם</b>. דברי ה' למשה בעת שנגלה אליו בסנה והודיעו על גאולת ישראל ממצרים.
<b>וְיֵשׁ לוֹ</b>. ומותר לו.
<b>פֻּרְעָנוּת שֶׁל אֻמּוֹת הָעוֹלָם</b>. רעות וצרות הנוגעות לשאר האומות.
<b>יי מָלָךְ יִרְגְּזוּ עַמִּים</b>. כאשר ה' יגלה מלכותו — ירגזו (יפחדו) עמים מאימתו.
<b>זְכֹר יי לִבְנֵי אֱדוֹם אֵת יוֹם יְרוּשָׁלִָם</b>. זכור ה' את התנהגות האדומים ביום חורבן ירושלים, ששמחו לאידה ואף רצו שהיא תושמד עד היסוד (ולפיכך אנו מתפללים שיבואו על גמולם).
<b>וַאדֹנָי אֱלֹהִים בַּשּׁוֹפָר יִתְקָע וְהָלַךְ בְּסַעֲרוֹת תֵּימָן</b>. בעת שה' יגלה שכינתו להילחם עם ישראל כנגד אויביהם הוא יתקע בשופר וילך כמו ברוח סערה דרומית חזקה (סערות תימן) להיפרע מאויבי ישראל.
<b>אַתָּה הָרְאֵתָ לָדַעַת</b>. עם ישראל ראה ונוכח לדעת במעמד הר סיני: "כי ה' הוא האלהים אין עוד מלבדו".
<b>כָּל פָּסוּק מֵאֵלּוּ מַלְכוּת הוּא עִנְיָנוֹ</b>. כל אלו הפסוקים עניינם הוא מלכות ה' בעולם.
<b>אַף עַל פִּי שֶׁאֵין בּוֹ זֵכֶר מַלְכוּת</b>. למרות שהשורש מל"ך לא מוזכר בו במפורש.
<b>וַהֲרֵי הוּא כְּמוֹ וכו'</b>. עניינם והוראתם זהים לפסוקים שבהם מוזכרת מלכותו של ה' במפורש, ולכן אפשר לאמרם בתור פסוקי מלכויות.
<h3> י</h3>
<b>וְתוֹקֵעַ שְׁלֹשִׁים תְּקִיעוֹת שֶׁאָמַרְנוּ</b>. לעיל ה"ג.
<h3> יא</h3>
<b>זֶה שֶׁתּוֹקֵעַ וכו'</b>. אותו בעל תוקע המברך ותוקע לפני מוסף, הוא שצריך לתקוע גם במהלך תפילת מוסף.
<b>וְאֵינוֹ מְדַבֵּר</b>. אסור לתוקע לדבר בין התקיעות הראשונות לתקיעות שעל סדר הברכות.
<b>סָח</b>. דיבר.
<h3> יב</h3>
<b>בַּדִּין הָיָה וכו'</b>. מעיקר הדין היה צריך שבסוף כל ברכה יתקעו אחת מהבבות שלוש פעמים (בסוף מלכויות תשר"ת, בסוף זכרונות תש"ת ובסוף שופרות תר"ת), כך שבסך הכל יתקעו שלושים קולות כמניין התקיעות שתקעו מיושב (ר"י קאפח וראה לח"מ).
<b>אֲבָל הַיָּחִיד וכו'</b>. אין ליחיד צורך להקפיד על הדינים הללו.
<b>וְאֵין בָּזֶה מִנְהָג</b>. מקובל ומחייב.
<h3> יג</h3>
<b>הַתְּקִיעוֹת אֵינָן מְעַכְּבוֹת וכו'</b>. אלו שתי חובות נפרדות, ואם עשה רק אחת מהן יצא ידי חובתו זו, אף שלא עשה את החובה השנייה.
<h2>פרק ד</h2>
<h3> א</h3>
<b>וְיֵשׁ לוֹ לְהוֹסִיף בְּרָחְבָּהּ אֲפִלּוּ כַּמָּה מִילִין</b>. מותר להגדילה כמה שירצה (אורך המיל הוא כקילומטר).
<h3> ב</h3>
<b>כְּמִין גַּ"ם</b>. כמו צורת האות היוונית גמא, שצורתה דומה לאות רי"ש.
<b>וּמַעֲמִידוֹ בְּפָחוֹת מִשְּׁלֹשָׁה סָמוּךְ לְאֶחָד מִשְּׁנֵי הַדְּפָנוֹת וְדַיּוֹ</b>. מעמיד את הדופן הקטנה בסמוך לאחת מהדפנות במרחק של מעט פחות משלושה טפחים ממנה (שמרחק כזה אינו נחשב כרווח, לקמן הט"ו), וכך האורך הכולל של הדופן יחד עם הרווח הוא כארבעה טפחים, שהוא שיעור מקום חשוב (ראה פה"מ סוכה א,א).
<b>צוּרַת פֶּתַח</b>. קנים שיוצרים צורה של פתח. וצריך להעמידה בדופן הרביעית כדי שיהיה ברור ששם הוא פתח הסוכה ולא בדופן השלישית הפרוצה (יד"פ ע"פ רי"צ גיאת). ויש אומרים שיש להעמידה בדופן השלישית (מהמקום שהעמיד דופן ברוחב טפח ועד למקום המקביל לקצה הדופן שממול), משום שדופן זו אינה גמורה וצורת הפתח משווה לה מעמד של דופן גמורה (רבנו מנוח, וכן דעת השו"ע והרמ"א — ראה פסקים ושיטות).
<b>וּכְבָר בֵּאַרְנוּ בְּהִלְכוֹת שַׁבָּת</b>. טז,יט.
<b>אַף עַל פִּי שֶׁאֵינוֹ מַגִּיעַ לָהֶן</b>. למרות שהקנה העליון אינו מונח ישירות על הקנים העומדים, נחשב הדבר לצורת פתח.
<h3> ג</h3>
<b>שְׁתֵּי דְּפָנוֹת זֶה כְּנֶגֶד זֶה וּבֵינֵיהֶן מְפֻלָּשׁ</b>. שתי דפנות שלמות אחת מול השנייה, והשטח שביניהן פתוח לגמרי.
<b>עוֹשֶׂה דֹּפֶן שֶׁיֵּשׁ בְּרָחְבּוֹ אַרְבָּעָה טְפָחִים וּמַשֶּׁהוּא וכו'</b>. במקרה זה יש לעשות את הדופן הקטנה בשיעור של ארבעה טפחים וקצת, כך שביחד עם הרווח יהיה אורך הדופן שבעה טפחים, שהוא שיעור רוחב סוכה כשרה.
<b>וְצָרִיךְ לַעֲשׂוֹת לָהּ צוּרַת פֶּתַח</b>. ראה בהלכה הקודמת.
<b>קָנִים הַיּוֹצְאִים מִסְּכַךְ הַסֻּכָּה וכו'</b>. כאשר הסכך נמשך מעבר לאחת הדפנות אך הדופן המקבילה מתארכת וממשיכה יחד עם הסכך, כל השטח שתחת הסכך נידון כסוכה.
<h3> ד</h3>
<b>דְּפָנוֹת שֶׁהָיוּ דְּבוּקוֹת בְּגַג הַסֻּכָּה</b>. מתחברות לגג הסוכה אך למטה אינן מגיעות עד הקרקע.
<b>אִם גְּבוֹהוֹת מִן הָאָרֶץ שְׁלֹשָׁה טְפָחִים פְּסוּלָה</b>. שכיוון שהדופן תלויה באוויר ואינה מגיעה לקרקע, אינה מחיצה ראויה.
<b>וּבִלְבַד שֶׁיִּהְיוּ הַדְּפָנוֹת מְכֻוָּנוֹת תַּחַת שְׂפַת הַגַּג</b>. שכן אנו רואים את המחיצה כאילו ממשיכה ועולה עד לסכך.
<b>הִרְחִיק אֶת הַגַּג</b>. שאין הדפנות מכוונות תחת הגג.
<b>תָּלָה מְחִצָּה וכו'</b>. העמיד מחיצה שגובהה מעט יותר מארבעה טפחים באמצע גובה הסוכה, כך שהמחיצה רחוקה פחות משלושה טפחים מן הקרקע ופחות משלושה מן הסכך, באופן שהאורך הכולל של המחיצה יחד עם הרווחים הוא עשרה טפחים.
<h3> ה</h3>
<b>הָרוּחַ הַמְּצוּיָה</b>. הרוח הרגילה והממוצעת.
<b>הָאֲמִירִים</b>. צמרות האילנות.
<b>בְּרוּחַ מְצוּיָה שֶׁל יַבָּשָׁה</b>. שהיא חלשה יותר מן הרוח המצויה בים.
<h3> ו</h3>
<b>וְעוֹלִין לָהּ בְּיוֹם טוֹב</b>. מותר לעלות ולהיכנס אליה ביום טוב.
<b>לְפִי שֶׁאָסוּר לַעֲלוֹת בָּאִילָן אוֹ עַל גַּבֵּי בְּהֵמָה</b>. שגזרו על דברים אלו, שלא יתלוש ענף בזמן שעולה על האילן ושלא יחתוך זמורה להנהיג את הבהמה שעולה עליה (ראה הלכות שבת כא,ו, כא,ט).
<b>הָיוּ מִקְצָת הַדְּפָנוֹת עֲשׂוּיוֹת בִּידֵי אָדָם וּמִקְצָתָן אִילָנוֹת</b>. בנה את סוכתו בגובה, וחלק מקרקעית הסוכה ודפנותיה סמוך ונשען על אילנות, וחלק מהן סמוך ונשען על עמודי תמיכה העשויים בידי אדם (רבנו מנוח).
<b>כָּל שֶׁאִלּוּ וכו'</b>. אם הסוכה בנויה כך שאם יינטלו האילנות הסוכה לא תחזיק מעמד — אין לעלות ולהיכנס לסוכה זו ביום טוב (לפי שנמצא משתמש באילן), אך אם תישאר יציבה גם ללא האילנות — מותר.
<h3> ז</h3>
<b>כְּמִין צְרִיף</b>. שהדפנות נטויות באלכסון ונפגשות למעלה, כצורת משולש.
<b>אוֹ שֶׁסָּמַךְ רֹאשׁ דֹּפֶן הַסֻּכָּה לַכֹּתֶל</b>. שדופן אחת נטויה באלכסון ונשענת על קיר. במקרים אלו הסוכה פסולה לפי שאין הבחנה ברורה בין גג הסוכה לדפנות.
<b>וְאִם הָיָה לָהּ גַּג אֲפִלּוּ טֶפַח וכו'</b>. כיוון שיש טפח אחד שהוא באופן מובחן גג או דופן, כשרה.
<b>אִם יֵשׁ בְּהֶקֵּפָהּ וכו'</b>. אם בתוך היקף העיגול ניתן לכלוא ריבוע של שבעה על שבעה טפחים — כשרה.
<h3> ח</h3>
<b>סִכֵּךְ עַל גַּבֵּי אַכְסַדְרָה</b>. מעין רחבה בין בתים שחלקה מקורה, והניח סכך מעבר לקצה תקרת האכסדרה, כך שמשני צדדים הוא צמוד לקירות הבתים ומצדו השלישי הוא צמוד לתקרת האכסדרה.
<b>שֶׁיֵּשׁ לָהּ פַּצִּימִין</b>. עמודים בקצה האכסדרה שמעמידים את התקרה.
<b>בֵּין שֶׁהָיוּ נִרְאִין מִבִּפְנִים וכו'</b>. בין שפצימין אלו בולטים כלפי פנים שטח האכסדרה ונראים מתוכה ובין אם הם בולטים מחוץ לשטח האכסדרה ואינם נראים מתוכה, הסוכה כשרה. ואף שיש לה רק שתי דפנות מקבילות, מכיוון שהסכך ביניהן מגיע עד שפת תקרת האכסדרה, וקצה התקרה מתוחם על ידי הפצימין, ניתן לומר ששפת התקרה כביכול יורדת כלפי מטה ומהווה מחיצה ('פי תקרה יורד וסותם', ראה גם הלכות שבת טז,ז, יז,לה).
<h3> ט</h3>
<b>וְאֶמְצָעִי הָאַכְסַדְרָה אֵין בּוֹ כֹּתֶל וְשֶׁכְּנֶגְדּוֹ אֵין בּוֹ פַּצִּימִין</b>. שהרי לסוכה יש רק שני כתלים מן הצדדים, ואילו באמצע האכסדרה שבה הייתה אמורה להיות הדופן האמצעית אין דופן כלל, וגם בצד שמולה (קצה האכסדרה המקורה) אין פצימין שיכולים להחשיב את התקרה ככותל.
<h3> י</h3>
<b>מָבוֹי שֶׁיֵּשׁ לוֹ לֶחִי</b>. רחוב הפתוח משני צדדיו ('מבוי מפולש'), שבצד אחד יש לו צורת הפתח ובצד השני עמוד קטן סמוך לפתחו ('לחי'), ובאופן זה מותר לטלטל בו בשבת (הלכות שבת יז,ג).
<b>בְּאֵר שֶׁיֵּשׁ לָהּ פַּסִּין</b>. באר מים שבנו מעין זוויות קטנות בארבע פינות מסביב שטחה, וכך מותר לשאוב ממנה בשבת לבהמת עולי הרגל (ראה שם יז,כז-ל).
<b>הֲרֵי זוֹ סֻכָּה כְּשֵׁרָה לְאוֹתָהּ שַׁבָּת שֶׁבְּתוֹךְ הֶחָג וכו'</b>. אף שבדרך כלל הלחי והפסים אינם כשרים כדפנות לסוכה, מאחר שבשבת הם נידונים כמחיצות לעניין הוצאה הם נחשבים גם כמחיצות לעניין דפנות הסוכה.
<h3> יא</h3>
<b>נָעַץ אַרְבָּעָה קֻנְדָּסִין וכו'</b>. נעץ ארבעה עמודים בפינות גג הבית והניח עליהם סכך.
<b>הוֹאִיל וְהַסִּכּוּךְ עַל שְׂפַת הַגַּג</b>. כיוון ששפת הסכך מקבילה בדיוק לשפת הגג.
<b>וְרוֹאִין אֶת הַמְּחִצּוֹת וכו'</b>. כאילו קירות הבית נמשכים למעלה עד הסכך, והם נחשבים לדפנות הסוכה (ראה לעיל ה"ד).
<h3> יב</h3>
<b>וְאַף עַל פִּי שֶׁפָּרוּץ מְרֻבֶּה עַל הָעוֹמֵד</b>. למרות שרוב שטח הדפנות אינו בנוי אלא הוא חללים ורווחים.
<b>וּבִלְבַד שֶׁלֹּא יִהְיֶה שָׁם פֶּתַח יָתֵר עַל עֶשֶׂר</b>. אמות.
<b>צָרִיךְ שֶׁלֹּא יִהְיֶה וכו'</b>. הסוכה אינה נפסלת בכך, אך צריך שרוב שטח הדפנות יהיה בנוי והרווחים יהיו מיעוט (והשווה הלכות שבת טז,טז).
<h3> יג</h3>
<b>שֶׁאֲוִירָהּ גָּבֹהַּ מֵעֶשְׂרִים אַמָּה</b>. שחללה הפנימי גבוה מעשרים אמה, שהוא הגובה המרבי של סוכה (לעיל ה"א).
<b>וּמִעֲטָהּ בְּכָרִים וּכְסָתוֹת</b>. הניח בקרקעה כרים וכסתות והקטין את גובה חלל הסוכה.
<b>אֵינוֹ מִעוּט וַאֲפִלּוּ בִּטְּלָם</b>. אין זה נחשב כאילו חללה התמעט על ידי כך, אף אם ביטל בדעתו כרים אלו ורצה שייחשבו כקרקע בלבד.
<b>אֲבָל בְּעָפָר סְתָם</b>. הניח עפר מבלי לפרש שמבטלו ומחשיבו כחלק מהקרקע.
<b>וְהוּצִין</b>. קצות ענפי הסכך.
<b>אִם הָיְתָה צִלָּתָן מְרֻבָּה מֵחַמָּתָן וכו'</b>. אם גם ללא הסכך שגבוה למעלה מעשרים הסוכה מסוככת כראוי על ידי ההוצין והצל מרובה מהשמש, כשרה (ראה לקמן ה,יט).
<h3> יד</h3>
<b>בָּנָה אִצְטַבָּה וכו'</b>. סוכה שגבוהה מעשרים אמה ויש לה שלוש דפנות ובנה בה מקום מוגבה כדי למעט את גובהה (ראה איורים בעמוד הבא).
<b>כְּנֶגֶד דֹּפֶן הָאֶמְצָעִית עַל פְּנֵי כֻּלָּהּ</b>. לכל אורך הדופן האמצעית של הסוכה (כך שהאצטבה צמודה לשלוש דפנות).
<b>שִׁעוּר רֹחַב הַסֻּכָּה</b>. שבעה על שבעה טפחים.
<b>מִן הַצַּד</b>. לאורך אחת מן המחיצות הצדדיות, כך שהאצטבה צמודה רק לשתי דפנות.
<b>אִם יֵשׁ מִשְּׂפַת אִצְטַבָּה וְלַכֹּתֶל וכו'</b>. אם האצטבה רחוקה מן הדופן המקבילה יותר מארבע אמות, פסולה הסוכה, שהרי אין לאצטבה זו שלוש דפנות.
<b>פָּחוֹת מֵאַרְבַּע אַמּוֹת כְּשֵׁרָה</b>. שאנו רואים כאילו הדופן המקבילה מתעקמת והסכך שמעליה מהווה המשך לדופן זו והיא נחשבת כדופן השלישית לאצטבה זו (היתר זה מכונה 'דופן עקומה', והדבר מועיל רק עד מרחק של ארבע אמות כדלקמן ה,יד).
<b>בְּאֶמְצָעָהּ</b>. שלא בצמוד לדופן כלשהי אלא במרכז חלל הסוכה.
<b>פָּחוֹת מֵאַרְבַּע אַמּוֹת כְּשֵׁרָה וּכְאִלּוּ הַמְּחִצּוֹת נוֹגְעוֹת בָּאִצְטַבָּה</b>. שאנו רואים כאילו הדפנות מתעקמות, וכל הסכך הגבוה מעל עשרים הוא המשכן של הדפנות, כך שלמעשה יש לאצטבה זו שלוש דפנות.
<b>עַמּוּד</b>. שהוא חלול ועשוי מחיצות אך סגור מלמעלה (בדומה לחבית הפוכה), ומגגו עד לסכך פחות מעשרים אמה (ושונה מאצטבה שהיא אטומה ואין לה מחיצות כלל, ר"י קאפח).
<b>הֶכְשֵׁר סֻכָּה</b>. שבעה על שבעה טפחים.
<b>פְּסוּלָה שֶׁאֵין אֵלּוּ מְחִצּוֹת הַנִּכָּרוֹת</b>. בשונה מן הבית שנעץ בגגו ארבעה עמודים שאנו רואים כאילו קירות הבית נמשכים למעלה עד הסכך (לעיל הי"א), כאן אין מחיצות העמוד ניכרות.
<h3> טו</h3>
<b>הָיְתָה פְּחוּתָה מֵעֲשָׂרָה</b>. טפחים, שהוא הגובה המינימלי של הסוכה (לעיל ה"א).
<b>וְחָקַק בָּהּ</b>. חפר בקרקעית הסוכה.
<b>מִשְּׂפַת חֲקָק</b>. מקצה החפירה.
<b>שֶׁכָּל פָּחוֹת מִשְּׁלֹשָׁה הֲרֵי הוּא כְּדָבוּק</b>. כאילו הרווח אינו ('לבוד').
<b>כְּמוֹ שֶׁבֵּאַרְנוּ בְּהִלְכוֹת שַׁבָּת</b>. טז,ח ועוד.
<h3> טז</h3>
<b>מִן הַכֹּל</b>. מכל חומר שהוא (ראה גם הלכות שבת טז,כא).
<b>אֶת חֲבֵרוֹ דֹּפֶן</b>. אף אדם אחר עשוי לשמש דופן.
<b>שֶׁלֹּא לְדַעַת זֶה שֶׁנַּעֲשָׂה דֹּפֶן</b>. שאין חברו יודע שהוא משמש כרגע דופן לסוכה.
<b>אֲבָל אִם עָשָׂהוּ לְדַעַת אָסוּר בְּיוֹם טוֹב</b>. לפי שהדבר דומה לעשיית בניין עראי האסורה ביום טוב, כמבואר בסוף ההלכה.
<b>וְכֵן עוֹשֶׂה בְּכֵלִים דֹּפֶן רְבִיעִית בְּיוֹם טוֹב</b>. מעמיד כלים שונים כך שישמשו מחיצה, שכיוון שהוא רק מעמיד את הכלים אין זהו בניין שאסור ביום טוב, ומותר לעשות כן כאשר כבר יש לסוכה שלוש דפנות.
<b>לְפִי שֶׁהוּא מַכְשִׁיר הַסֻּכָּה</b>. שאין הסוכה כשרה אלמלא כן, ונמצא שבהעמדת דופן זו נעשה המבנה סוכה כשרה, והדבר דומה לעשיית אוהל ארעי (והשווה שם טז,כב–כג).
<h2>פרק ה</h2>
<h3> א</h3>
<b>מִכָּל דָּבָר</b>. מכל חומר שהוא.
<b>שֶׁגִּדּוּלָיו מִן הָאָרֶץ</b>. מן הצומח.
<b>שֶׁנֶּעֱקַר מִן הָאָרֶץ</b>. שכבר אינו מחובר.
<b>וְאֵינוֹ מְקַבֵּל טֻמְאָה</b>. שאינו כלי שיכול להיטמא.
<b>תָּמִיד</b>. באופן רגיל.
<h3> ב</h3>
<b>אֶלָּא כְּדֵי שֶׁלֹּא יַנִּיחַ הַסֻּכָּה וְיֵצֵא</b>. בגלל הריח או העלים שנושרים, אבל אין זה פוסל את הסוכה בדיעבד.
<b>שֶׁלֹּא יִהְיוּ הוּצִין וְעָלִין וכו'</b>. שקצות העלים לא יתדלדלו מתחת לגובה עשרה טפחים, כדי שיהיה נוח לשבת שם.
<b>הִדְלָה עֲלֵי גְּפָנִים וְכַיּוֹצֵא בָּהּ עַד שֶׁנַּעֲשׂוּ סֻכָּה</b>. הגביה את ענפי הגפן מעל הסוכה בעודם מחוברים, כך שיהיו סכך.
<b>וּבְמַחֲצָלוֹת הָעֲשׂוּיוֹת לִשְׁכִיבָה</b>. מחצלות שנעשו לשכיבה עליהן (ראה לקמן ה"ו).
<b>בְּשִׁבְרֵי כֵּלִים וּבְלָיוֹתֵיהֶן</b>. כלים שנשברו או בגדים שהתבלו במידה כזו שכבר אינם נחשבים ככלים ואינם ראויים לקבל טומאה (ראה הלכות כלים פרק ו, ושם כב,טו–כז).
<b>הוֹאִיל וְהָיוּ וכו'</b>. מכיוון שפעם הם קיבלו טומאה, יש חשש שיטעו ויתירו גם כלים שנשברו באופן שלא טיהרם מלקבל טומאה.
<h3> ג</h3>
<b>מִפְּנֵי שֶׁהֵן מְקַבְּלִין טֻמְאָה</b>. ראה הלכות טומאת אוכלין א,א.
<b>סוֹכֵי תְּאֵנִים</b>. ענפי תאנים.
<b>פַּרְכִּילִין</b>. זמורות הגפן.
<b>מַכְבֵּדוֹת</b>. ענפי הדקל.
<b>אִם פְּסָל וכו'</b>. אם יש יותר ענפים ועלים שאינם משמשים למאכל ואינם מקבלים טומאה, מאשר הפירות המקבלים טומאה — ניתן לסכך בהם, ואם  לא — אסור.
<b>בִּירָקוֹת שֶׁאִם יָבְשׁוּ יִבֹּלוּ וְלֹא יִשָּׁאֵר בָּהֶן מַמָּשׁ</b>. מיני עלים וירקות, וכגון שאינם מקבלים טומאה (כגון שאינם מיוחדים למאכל אדם — ראה שם).
<b>הֲרֵי מְקוֹמָן וכו'</b>. כיוון שעשויים להתפורר, כבר עכשיו הם נחשבים כאוויר וכאילו אין כאן סכך כלל, ופוסלים בשלושה טפחים (כדלקמן ה"כ).
<h3> ד</h3>
<b>בְּפִשְׁתֵּי הָעֵץ</b>. בצמח הפשתן.
<b>שֶׁלֹּא דַּק אוֹתָן וְלֹא נִפְּצָן</b>. שעוד לא כתשו את הקנים בשביל להסיר את שאריות החומר המעוצה, ולא סרקו את הסיבים בשביל לנקותם וליישרם.
<b>שֶׁעֲדַיִן עֵץ הוּא</b>. פשתן זה עדיין נחשב כבא מן הצומח.
<b>מִפְּנֵי שֶׁנִּשְׁתַּנָּת צוּרָתוֹ וכו'</b>. שהוא מעובד באופן שאינו נחשב עוד כצומח.
<b>סִיב</b>. כעין רשת דקה הצומחת סביב גזע הדקל.
<b>חֵלֶף</b>. חילף החולות, שממנו נהגו לקלוע חבלים וסלים.
<b>שֶׁהֲרֵי צוּרָתָן עוֹמֶדֶת</b>. ניכר שהם מן הצומח ולא נשתנתה צורתם כל כך.
<b>וְאֵין הַחֲבָלִים כֵּלִים</b>. ואינם מקבלים טומאה (ראה הלכות כלים א,יב).
<h3> ה</h3>
<b>בְּחִצִּין</b>. בגוף החץ שעשוי עץ, בלא ראשו העשוי מתכת.
<b>בִּזְכָרִים</b>. שבראש החץ יש בליטה, המוכנסת בשקע שבגוף החץ.
<b>כְּשֵׁרָה</b>. כדין כלי עץ שאין להם בית קיבול, שאינם מקבלים טומאה (ראה הלכות כלים א,י, ד,א).
<b>בִּנְקֵבוֹת</b>. שבראש החץ יש שקע שבו מוכנס גוף החץ.
<b>אַף עַל פִּי שֶׁהוּא עָשׂוּי לְהִתְמַלֹּאות בְּבַרְזֶל בֵּית קִבּוּל הוּא</b>. מכיוון שבזמן שמשתמש בכלים אלו ומסכך בהם יש להם בית קיבול (יד"פ בשם ר"ח, והשווה הלכות כלים ב,ג).
<h3> ו</h3>
<b>גֶּמִי</b>. קנים דקים ארוכים.
<b>קְטַנָּה סְתָמָהּ לִשְׁכִיבָה</b>. מן הסתם הייתה כוונת העושה אותה שתשמש לשכיבה, ולפיכך מקבלת טומאה.
<b>גְּדוֹלָה סְתָמָהּ לְסִכּוּךְ</b>. מן הסתם הייתה כוונת העושה אותה שתשמש לשם סכך, ולפיכך היא אינה נידונת ככלי ואינה מקבלת טומאה.
<b>קִיר</b>. שפה מוגבהת.
<h3> ז</h3>
<b>נְסָרִין</b>. לוחות עץ.
<b>אַף עַל פִּי שֶׁהֵן מְשֻׁפִּין</b>. משויפים וחלקים, ואף על פי כן אינם נחשבים ככלים המקבלים טומאה.
<b>שֶׁמָּא יֵשֵׁב תַּחַת הַתִּקְרָה</b>. והתקרה פסולה, כמבואר בהלכה הבאה.
<b>נָתַן עָלֶיהָ נֶסֶר אֶחָד שֶׁיֵּשׁ בְּרָחְבּוֹ אַרְבָּעָה טְפָחִים</b>. ושאר הסוכה מסוככת בסכך כשר.
<b>כְּשֵׁרָה וְאֵין יְשֵׁנִין תַּחְתָּיו</b>. אין דין נסר זה כסכך פסול שפוסל את הסוכה אם רחב ארבעה טפחים (לקמן הי"ד), לפי שהנסר אינו עשוי מחומר פסול אלא נאסר רק משום הגזרה. ומכל מקום, אין לישון תחת נסר זה משום הגזרה.
<b>וַהֲפָכָן עַל צִדֵּיהֶן שֶׁאֵין בָּהֶן אַרְבָּעָה</b>. העמיד את הנסרים על הצד הצר.
<h3> ח</h3>
<b>תִּקְרָה שֶׁאֵין עָלֶיהָ מַעֲזִיבָה וכו'</b>. תקרה העשויה מלוחות עץ בלבד ללא האבנים והטיט שעליהן.
<b>לְפִיכָךְ אִם פִּקְפֵּק הַנְּסָרִים וְהֵנִיד הַמַּסְמְרִים</b>. אם פירק את חיבור הלוחות לבית בכך שהוציא מהן את המסמרים, ועשה זאת לשם סוכה.
<b>אִם נָטַל אֶחָד מִבִּנְתַּיִם</b>. שהוציא אחד מבין כל שני נסרים.
<b>הֲרֵי זֶה כָּשֵׁר</b>. ואינו צריך לפקפק את הנסרים האחרים.
<h3> ט</h3>
<b>סֻכַּת גּוֹיִם</b>. שעשו גויים.
<b>וְסֻכַּת בְּהֵמָה</b>. שנעשתה לצורך בהמות.
<b>הַחוֹטֵט בַּגָּדִישׁ</b>. חופר ועושה בור בתוך ערמת תבואה.
<b>שֶׁהֲרֵי לֹא עִמֵּר גָּדִישׁ זֶה לְצֵל</b>. שכשהניח את ערמת הגדיש לא עשה זאת כדי שתשמש לצל כלשהו. ואם חפר בגדיש, אף אם עשה זאת לשם צל — לא עשה שום פעולה חדשה של עשיית הסוכה (הסכך), שהרי סכך זה כבר עמד במקומו והוא רק חפר תחתיו.
<b>אִם עָשָׂה בַּתְּחִלָּה וכו'</b>. אם בתחילה כאשר הניח את הגדיש, השאיר תחתיו חלל בגובה של טפח לפחות ובאורך ורוחב של שבעה טפחים, ניתן לומר שמתחילה גדיש זה הונח גם לצל על החלל שתחתיו, ולכן כאשר הגדיל את גובה החלל לעשרה טפחים הרי זו סוכה כשרה.
<h3> י</h3>
<b>בַּדִּים</b>. ענפים.
<h3> יא</h3>
<b>חֲבִילוֹת קְטַנּוֹת שֶׁאָגְדוּ אוֹתָן לְמִנְיָן</b>. שנקשרו כדי שיהיו מסודרים בחבילות של מספר קבוע.
<b>מְסַכְּכִין בָּהֶן</b>. שחוברו רק לשם מניינם ואינו עתיד להשאירם מחוברים, ולכן אין חשש שיעלם כך לגג לייבשם.
<b>הַחוֹתֵךְ רֹאשׁ הַדֶּקֶל וְהַחֲרִיּוֹת אֲגוּדוֹת בּוֹ</b>. חתך את ראש עץ הדקל שיוצאים ממנו מספר ענפים, והדבר דומה לחבילה של ענפים.
<b>שֶׁהָאוֹגֵד עֵץ אֶחָד אֵינוֹ חֲבִילָה</b>. שכיוון שהם מחוברים כבר הם נחשבים כעץ אחד בלבד, ולכן גם אם קשר לא עשה בזה חבילה.
<b>שֶׁאֵינוֹ עָשׂוּי לְטַלְטְלוֹ</b>. שאין קשירתו חזקה כך ועלולה להתפרק עם טלטול החבילה.
<h3> יב</h3>
<b>כְּאִלּוּ עֲשָׂיָהּ בְּתוֹךְ הַבַּיִת</b>. ופסולה.
<b>הִדְלָה עָלֶיהָ וכו'</b>. הגביה את עלי האילנות וענפיהם על הסוכה בעודם מחוברים, והניח על גביהם סכך, ואחר כך קצץ את העלים והענפים.
<b>אִם הָיָה הַסִּכּוּךְ הַרְבֵּה מֵהֶן כְּשֵׁרָה</b>. אם היה הסכך הכשר מרובה מענפים אלו, כשרה.
<b>כְּדֵי שֶׁתִּהְיֶה עֲשׂוּיָה לְשֵׁם סֻכָּה</b>. שהרי בתחילה כשהונחו לא היו כשרים לסכך.
<h3> יד</h3>
<b>בִּקְטַנָּה</b>. . סוכה ששטחה הכולל הוא שבעה על שבעה טפחים (לקמן הט"ו), ומשום כך הסכך הפסול ממעט משיעור הכשרות המינימלי של הסוכה והיא פסולה (אך כאשר הסכך הפסול הוא פחות משלושה טפחים הוא בטל מדין לבוד ואינו ממעט, ראה לעיל ד,טו).
<b>בְּסֻכָּה גְּדוֹלָה</b>. סוכה שיש בה שבעה על שבעה טפחים של סכך כשר מלבד הסכך הפסול (לקמן הט"ו), ולכן הסכך הפסול אינו ממעט את הסוכה משיעור כשרות שלה ואינו פוסל, אלא אם כן יש בו שיעור של ארבעה טפחים באמצע (שהוא שיעור חשוב שפוסל), או שהוא יותר מארבע אמות בצד (שפחות מכך הוא יכול להיחשב כ'דופן עקומה' כמבואר בסמוך).
<b>שֶׁנִּפְחַת בְּאֶמְצָעוֹ</b>. חלק מן התקרה באמצע הבית נחסר.
<b>חָצֵר הַמֻּקֶּפֶת אַכְסַדְרָה</b>. חצר המוקפת בתים משלושה צדדים ולאורך צדדי החצר ישנו שטח מקורה, וסיכך בשטח הפתוח שמעבר לקצה תקרת האכסדרה.
<b>וְכֵן סֻכָּה גְּדוֹלָה שֶׁהִקִּיפוּהָ וכו'</b>. בהיקף החיצוני של הסוכה יש סכך פסול שמגיע עד לדפנות.
<b>אִם יֵשׁ מִשְּׂפַת וכו'</b>. כל עוד המרחק בין הסכך לדפנות הוא פחות מארבע אמות הסוכה כשרה, שאנו מתייחסים לסכך הפסול כאילו הוא המשך הדופן שמתעקמת וממשיכה עד מקום הסכך הכשר.
<h3> טו</h3>
<b>שִׁבְעָה טְפָחִים עַל שִׁבְעָה טְפָחִים</b>. . שהוא השיעור המינימלי לסוכה (לעיל ד,א).
<b>כָּל שֶׁיִּשָּׁאֵר בָּהּ וכו'</b>. כל סוכה שיש בה שטח של שבעה על שבעה טפחים סכך, מלבד הסכך הפסול.
<h3> טז</h3>
<b>וְאֵין בְּמָקוֹם אֶחָד וכו'</b>. אין במקום אחד רצוף שיעור סכך פסול המספיק כדי לפסול את הסוכה.
<b>וְאֵין בְּמָקוֹם אֶחָד מִסְּכָךְ הַפָּסוּל רֹחַב שְׁלֹשָׁה טְפָחִים</b>. בסוכה קטנה, שאם כן הסוכה פסולה ללא קשר לכמות הסכך הכשר (ובסוכה גדולה השיעורים שונים כדלעיל יג-יד).
<b>בְּצִמְצוּם</b>. בדיוק.
<b>כְּפָרוּץ הוּא נֶחֱשָׁב</b>. כאילו איננו קיים, ועל כן הסוכה פסולה משום שחמתה מרובה מצלתה (כדלקמן הי"ט).
<h3> יז</h3>
<b>מִלְּמַעְלָה</b>. כדי להגן מהשמש וכדומה.
<b>תַּחְתֶּיהָ מִפְּנֵי הַנְּשָׁר</b>. העלים הנושרים בתוך הסוכה.
<b>לְנָאוֹתָהּ</b>. לייפות אותה.
<h3> יח</h3>
<b>נוֹיֵי סֻכָּה אֵין מְמַעֲטִין בְּגָבְהָהּ</b>. הקישוטים התלויים מתקרת הסוכה אינם נחשבים כמפחיתים את גובהה.
<b>אֲבָל מְמַעֲטִין בְּרָחְבָּהּ</b>. אם צמודים לדפנות הסוכה הריהם נחשבים כחלק ממבנה הסוכה וממעטים את שטחה.
<b>הָיוּ נוֹיֵי הַסֻּכָּה מֻפְלָגִין מִגַּגָּהּ אַרְבָּעָה טְפָחִים אוֹ יָתֵר פְּסוּלָה וכו'</b>. שהיו הקישוטים רחוקים מהסכך,<br>             <br>            ובמרחק כזה אינם בטלים לסכך אלא נחשבים כדבר בפני עצמו, ולכן השטח שתחת הקישוט פסול לשבת בו.
<h3> יט</h3>
<b>חַלּוֹנוֹת שֶׁהָאֲוִיר נִרְאֶה מֵהֶן</b>. חורי אוויר בסכך שאינם מסוככים כלל.
<b>אִם יֵשׁ בְּכָל הָאֲוִיר כְּכָל מָקוֹם הַמְסֻכָּךְ</b>. אם החלקים שאינם מסוככים שווים בשטחם לחלק המסוכך.
<h3> כ</h3>
<b>וּכְסוּת</b>. בגדים.
<b>אִם סֻכָּה גְּדוֹלָה וכו'</b>. שאין סכך פסול פוסל בה עד שיהיה ארבעה טפחים באמצע או ארבע אמות בצד (לעיל הי"ד).
<b>וְאִם בְּסֻכָּה קְטַנָּה</b>. שסכך פסול פוסל בה בשלושה טפחים (שם).
<b>הָיָה רֹב הַסִּכּוּךְ צִלָּתוֹ מְרֻבָּה מֵחַמָּתוֹ וּמִעוּטוֹ חַמָּתוֹ מְרֻבָּה מִצִּלָּתוֹ</b>. ברוב שטח הסוכה היה יותר סכך מאוויר, אך בחלק משטחה היה יותר אוויר מסכך, הסוכה כשרה.
<h3> כא</h3>
<b>קַל</b>. דליל.
<b>שֶׁלֹּא יִהְיֶה בֵּין הָעוֹלֶה וְהַיּוֹרֵד שְׁלֹשָׁה טְפָחִים</b>. שאז הם נחשבים כמחוברים וכאילו כל הגג מונח בשווה (ראה לעיל ד,טו).
<b>וְאִם הָיָה בְּרֹחַב זֶה הָעוֹלֶה וכו'</b>. אם רוחב הסכך העליון הוא טפח לפחות, הסוכה כשרה גם אם הוא גבוה הרבה יותר משאר הסכך, שאנו מדמים כאילו הורידו אותו למטה והשוו את גבהו לשאר הסכך. אך זהו רק אם הסכך העליון נמצא בדיוק מעל הרווח הפנוי בסכך התחתון.
<h3> כב</h3>
<b>בְּשֶׁהָיָה גֹּבַהּ הָעֶלְיוֹנָה עֲשָׂרָה טְפָחִים אוֹ יָתֵר</b>. שבאופן זה נחשבת העליונה כסוכה בפני עצמה ופוסלת את התחתונה.
<b>וְהָיָה גַּג הַתַּחְתּוֹנָה יָכוֹל לְקַבֵּל כָּרִים וּכְסָתוֹת</b>. גג התחתונה שהוא רצפת העליונה חזק מספיק כדי שיניחו על גביו כרים וכסתות לשינה ולישיבה.
<h3> כג</h3>
<b>כִּילָה שֶׁיֵּשׁ לָהּ גַּג</b>. כיסוי מסביב למיטה שמאהיל עליה.
<b>וְכֵן הַמַּעֲמִיד אַרְבָּעָה עַמּוּדִין</b>. בפינות המיטה.
<h3> כד</h3>
<b>שֶׁפָּרַשׂ עֲלֵיהֶן סָדִין</b>. והסדין משופע באלכסון מצדי העמודים.
<b>אֲפִלּוּ גְּבוֹהִין כָּל שֶׁהוּא</b>. שיעור גדול מאוד.
<h3> כה</h3>
<b>שֶׁאֵין הַקַּרְקַע נִגְזֶלֶת</b>. בניגוד למיטלטלין, קרקע אינה יכולה לעבור לרשות הגזלן ולקניינו (הלכות גזלה ח,יד), ולכן למעשה אין כאן סוכה גזולה.
<b>וְאִם גָּזַל עֵצִים וכו'</b>. אף שעצים יכולים להיגזל, חכמים תיקנו שהגוזל עצים ומשתמש בהם לבניין אינו צריך להרוס את הבניין כדי להחזירם אלא די שישיב את שוויים (שם א,ה), ומשום כך הסוכה כשרה.
<b>וַאֲפִלּוּ גָּזַל נְסָרִים וְהִנִּיחָן וְלֹא חִבְּרָן וכו'</b>. גם כאשר לא חיבר את הנסרים אלא רק הניח אותם על גבי הסוכה, תיקנו חכמים שאם באו הבעלים במהלך החג אין חובה לפרק את הסוכה אלא די שייתן דמיה (אך לאחר החג צריך להחזיר לו את הנסרים — הלכות גזלה א,ה).
<b>הָעוֹשֶׂה סֻכָּה בִּרְשׁוּת הָרַבִּים הֲרֵי זוֹ כְּשֵׁרָה</b>. ואף שזו אינה הקרקע שלו.
<h2>פרק ו</h2>
<h3> א</h3>
<b>נָשִׁים וַעֲבָדִים... פְּטוּרִין</b>. שנשים פטורות ממצוות עשה שבאות מזמן לזמן (הלכות עבודה זרה יב,ג), ועבד כנעני פטור ממצוות עשה שהנשים אין חייבות בהן (הלכות חגיגה ב,א).
<b>טֻמְטוּם</b>. מי שאיברי המין שלו מכוסים ואין ניכר אם הוא זכר או נקבה, ואם נתגלו איברי המין שלו ונמצא זכר דינו כזכר ודאי, ואם נמצא נקבה הרי הוא נקבה (הלכות אישות ב,כה).
<b>וְאַנְדְּרָגִינָס</b>. מי שיש לו איברי מין זכריים ונקביים, והוא מוגדר כספק זכר ספק נקבה שאין דרך לברר את מינו (שם ב,כד).
<b>מִי שֶׁחֶצְיוֹ עֶבֶד וְחֶצְיוֹ בֶּן חוֹרִין</b>. שהיו לו שני בעלים שותפים, ואחד שחררו, או ששחרר בעליו את חציו (ראה הלכות עבדים ז,ד).
<b>שֶׁאֵינוֹ צָרִיךְ לְאִמּוֹ</b>. שלא קורא בשם אמו כאשר הוא מתעורר (פה"מ סוכה ב,ז ע"פ בבלי כח,ב).
<b>מִדִּבְרֵי סוֹפְרִים</b>. מדברי חכמים.
<b>כְּדֵי לְחַנְּכוֹ בַּמִּצְווֹת</b>. ראה גם לעיל ב,ז, הלכות מגילה א,א ועוד.
<h3> ב</h3>
<b>וּמְשַׁמְּשֵׁיהֶן</b>. מסייעיהם.
<b>חָשׁ בְּרֹאשׁוֹ</b>. כואב לו הראש.
<h3> ג</h3>
<b>הָאָבֵל חַיָּב בַּסֻּכָּה</b>. ואינו נידון כמצטער שפטור מן הסוכה.
<b>וְכָל הַשּׁוֹשְׁבִינִין</b>. רעיו המלווים אותו.
<b>וְכָל בְּנֵי חֻפָּה</b>. המשמשים ומסייעים בשמחת החופה.
<h3> ד</h3>
<b>שְׁלוּחֵי מִצְוָה</b>. ההולכים ממקום למקום לצורך מצווה.
<h3> ה</h3>
<b>וְאֶת סֻכָּתוֹ קֶבַע</b>. שבה יהיה עיקר מגוריו.
<b>בַּסֻּכֹּת תֵּשְׁבוּ</b>. ששם יהיו ישיבתכם ומגוריכם.
<b>וּמַצָּעוֹת הַנָּאוֹת</b>. בדים ומפות יפים.
<b>אֲשִׁישׁוֹת</b>. בקבוקים או גביעים.
<b>אֲבָל כְּלֵי אֲכִילָה כְּגוֹן קְדֵרוֹת וּקְעָרוֹת חוּץ לַסֻּכָּה</b>. לפי שהם מלוכלכים ואין הדבר מכבוד הסוכה.
<b>וְאִם הָיְתָה סֻכָּה קְטַנָּה מַנִּיחָהּ חוּץ לַסֻּכָּה</b>. משום שהנר מאוס הוא ואינו נעים, ובסוכה שאינה מרווחת אין להכניסו (רש"י סוכה כט,א), או מפני שהבל הנר הופך את אוויר הסוכה למאוס (ואם כן הדין הוא רק בנר דולק; רבנו מנוח). ויש מפרשים שיש חשש שתידלק הסוכה (תוספות שם).
<h3> ו</h3>
<b>וַאֲפִלּוּ שְׁנַת עֲרַאי</b>. שמא יירדם לזמן ארוך, או מפני שלגבי שינה אין הגדרה של 'עראי' מפני שאפילו שינה מועטת עשויה להיות משמעותית לאדם מסוים (שני ההסברים הובאו בגמרא סוכה כו,א).
<h3> ז</h3>
<b>כְּדִין אֲכִילַת מַצָּה בְּפֶסַח</b>. שיש חובה לאכול כזית מצה בליל יום טוב הראשון, ובשאר ימות החג אינו חייב לאכול מצה (ראה הלכות חמץ ומצה ו,א).
<h3> ח</h3>
<b>וְרֻבּוֹ</b>. ורוב גופו.
<b>וּכְאִלּוּ לֹא אָכַל בַּסֻּכָּה</b>. . ואם מדובר באכילת החובה של הלילה הראשון, עליו לאכול שוב.
<b>גְּזֵרָה שֶׁמָּא יִמָּשֵׁךְ אַחַר שֻׁלְחָנוֹ</b>. תוך כדי אכילה יקרב עצמו לשולחן ויצא משטח הסוכה.
<b>וַאֲפִלּוּ בְּסֻכָּה גְּדוֹלָה</b>. שגם בה גזרו שמא יימשך אחר שולחנו.
<h3> ט</h3>
<b>קוֹרֵא</b>. לומד לצורך בקיאות ושינון.
<b>וּכְשֶׁמֵּבִין וּמְדַקְדֵּק</b>. מעיין בדברים שלמד, וזקוק ליישוב הדעת.
<h3> י</h3>
<b>לְפַנּוֹת</b>. לעזוב את הסוכה.
<b>אֲפִלּוּ לְתַבְשִׁיל שֶׁל פּוֹל</b>. . שמתקלקל במהירות.
<h3> יא</h3>
<b>לֹא יַתִּיר סֻכָּתוֹ</b>. אין לו לפרק את הסוכה, שהרי מצוותה היא כל היום עד הערב.
<b>מוֹרִיד הוּא אֶת כֵּלָיו</b>. חזרה לבית, שמשעה זו יש להכין את הבית לכבוד יום טוב של שמיני עצרת.
<b>מִן הַמִּנְחָה וּלְמַעְלָה</b>. לפנות ערב, כשעתיים וחצי קודם השקיעה ואילך.
<b>אֵין לוֹ מָקוֹם לְפַנּוֹת</b>. את כליו ולאכול בהם בשמיני עצרת, ורוצה להמשיך לאכול בסוכה.
<b>פּוֹחֵת בָּהּ אַרְבָּעָה עַל אַרְבָּעָה</b>. מן הסכך ופוסלה, כדי שיהיה ניכר שנגמרה מצוותה (לקמן הי"ד).
<h3> יב</h3>
<b>עַל הַזְּמַן</b>. ברכת 'שהחיינו' (ראה הלכות ברכות יא,ט).
<b>וּמְסַדֵּר כָּל הַבְּרָכוֹת עַל הַכּוֹס</b>. מברך ברכות אלו על סדר הקידוש שעל כוס היין.
<b>נִמְצָא מְקַדֵּשׁ מֵעוֹמֵד וכו'</b>. כדי שישב רק אחרי שיברך 'לישב בסוכה'.
<h3> יג</h3>
<b>בַּזְּמַן הַזֶּה שֶׁאָנוּ עוֹשִׂין שְׁנֵי יָמִים</b>. בחוץ לארץ חוגגים את יום טוב יומיים, כפי שהיו נוהגים לעשות בזמן שקידשו את החודש על פי הראייה והיה ספק בזמן קביעת החודש (ראה הלכות קידוש החודש ה,ד-ה). ומשום כך ביום השמיני של סוכות נוהגים מצד אחד כאילו הוא עדיין סוכות, ומצד שני הוא נחגג כשמיני עצרת.
<b>וְאֵין מְבָרְכִין לֵישֵׁב בַּסֻּכָּה</b>. כדי שלא יבואו לזלזל ביום שמיני עצרת הפטור מסוכה (ראה כס"מ).
<h3> יד</h3>
<b>מַכְנִיס לָהּ מְנוֹרָה</b>. שאין להכניסה לסוכה קטנה (לעיל ה"ה).
<b>מַכְנִיס לָהּ קְדֵרוֹת וּקְעָרוֹת וְכַיּוֹצֵא בָּהֶן</b>. שהן מאוסות ואין להכניסן לסוכה (שם).
<b>כְּדֵי לְהַכִּיר פְּסוּלָהּ וְשֶׁכְּבָר נִגְמְרָה מִצְוָתָהּ</b>. כדי שיהיה ניכר שכבר אין זה זמן סוכה.
<b>וְאֵינוֹ יָכוֹל לִפְחֹת בָּהּ וּלְפָסְלָהּ</b>. אינו יכול לפחות את הסכך (כדלעיל הי"א), שהרי זהו יום טוב האסור במלאכת סתירה.
<h3> טו</h3>
<b>אֵין נֵאוֹתִין מֵהֶן לְדָבָר אַחֵר</b>. אין משתמשים בהם לדברים אחרים מלבד שימושם לצורך הסוכה, לפי שיוחדו למצווה.
<b>כָּל שְׁמוֹנַת הַיָּמִים</b>. שבעת ימי החג ושמיני עצרת.
<b>מֻקְצֵית</b>. מיוחדת לצורך המצווה בלבד.
<b>וְהוֹאִיל וְהֻקְצָת וכו'</b>. שזמן בין השמשות הוא ספק מן היום השביעי ספק מליל שמיני, ומכיוון שנאסר השימוש בתחילת היום מחמת הספק, נאסר לכולו.
<h3> טז</h3>
<b>לְהִסְתַּפֵּק</b>. להשתמש.
<b>אֵינִי בּוֹדֵל מֵהֶן</b>. איני רוצה להיבדל ולהימנע מהשימוש בהם, ובכך קבע כי אינו רוצה שייוחדו למצווה.
<b>כָּל בֵּין הַשְּׁמָשׁוֹת</b>. של ערב יום טוב הראשון.
<b>שֶׁהֲרֵי לֹא הִקְצָה אוֹתָן וְלֹא חָלָה עֲלֵיהֶן קְדֻשַּׁת הַסֻּכָּה וְלֹא נֶחְשְׁבוּ כְּמוֹתָהּ</b>. שהרי בכך שהתנה כבר הם אינם מיוחדים באופן בלעדי לצורך הסוכה ואינם נחשבים כחלק ממנה (אך לגוף הסוכה עצמו לא מועיל תנאי וחלה עליה קדושה בכל מקרה).
<h2>פרק ז</h2>
<h3> א</h3>
<b>כַּפֹּת תְּמָרִים הָאֲמוּרוֹת בַּתּוֹרָה</b>. בציווי על נטילת ארבעת המינים בסוכות.
<b>חֲרִיּוֹת</b>. . ענפים.
<b>קֹדֶם שֶׁיִּתְפָּרְדוּ הֶעָלִין לְכָאן וּלְכָאן</b>. בעוד העלים שעל הענף סגורים וצמודים אליו, לפני שהם מתחילים להיפתח החוצה לצדדים.
<b>שַׁרְבִיט</b>. דומה למקל ישר.
<h3> ב</h3>
<b>שֶׁעָלָיו חוֹפִין אֶת עֵצוֹ</b>. שהעלים מכסים ומסתירים את הענף.
<b>כְּגוֹן שֶׁיִּהְיוּ שְׁלֹשָׁה עָלִין אוֹ יָתֵר עַל כֵּן בְּגִבְעוֹל אֶחָד</b>. שבנקודת החיבור של העלה לענף ('גבעול') יצמחו לפחות שלושה עלים.
<b>הֲדַס שׁוֹטֶה</b>. שאינו ישר ומכוון.
<h3> ג</h3>
<b>מָשׁוּךְ</b>. מוארך וצר.
<b>וּפִיו חָלָק</b>. שפת<br>             <br>            העלה חלקה ללא בליטות.
<b>וְקָנֶה שֶׁלּוֹ</b>. הענף.
<h3> ד</h3>
<b>שֶׁעָלֶה שֶׁלּוֹ עָגֹל</b>. מעוגל ולא מוארך.
<b>וּפִיו דּוֹמֶה לְמַסָּר</b>. משונן כמו מסור.
<b>אֶלָּא יֵשׁ בּוֹ תְּלָמִים קְטַנִּים וכו'</b>. העלה משונן אך בבליטות קטנות מאוד, כמו מגל קטן.
<b>וְכָל הַדְּבָרִים הָאֵלּוּ</b>. הזיהוי של ארבעת המינים.
<b>מִפִּי הַשְּׁמוּעָה</b>. במסורת.
<h3> ה</h3>
<b>מִצְוָה אַחַת הֵן וּמְעַכְּבִין זֶה אֶת זֶה</b>. אין המצווה מתקיימת אלא כשכל המינים נמצאים יחד.
<b>וְכֻלָּן נִקְרָאִין מִצְוַת לוּלָב</b>. שהמצווה נקראת על שם הלולב, כמבואר בהלכה הבאה.
<h3> ו</h3>
<b>לֶאֱגֹד</b>. לכרוך ביחד.
<b>הוֹאִיל וְכֻלָּן סְמוּכִין לוֹ</b>. כולם נקראים על שם הלולב, שהוא הגדול והבולט מכולם, ושאר המינים נסמכים אליו.
<b>דֶּרֶךְ גְּדִילָתָן</b>. כפי שהם צומחים.
<b>עִקְּרֵיהֶן לְמַטָּה לָאָרֶץ וְרָאשֵׁיהֶן לְמַעְלָה לָאֲוִיר</b>. הקצה שמתחבר לעץ כלפי מטה, והקצה השני כלפי מעלה.
<b>אֶחָד אֶחָד</b>. כל אחד בפני עצמו זה אחר זה.
<b>וְהוּא שֶׁיִּהְיוּ אַרְבַּעְתָּן מְצוּיִין אֶצְלוֹ</b>. נמצאים בסמוך אליו.
<h3> ז</h3>
<b>בַּדֵּי עֲרָבָה</b>. ענפים של ערבה.
<b>וְנוֹי מִצְוָה הוּא</b>. הדבר מוסיף נוי ויופי למצווה.
<b>וְאִם הוֹסִיף אוֹ גָּרַע לֹא פָּסַל</b>. זוהי מהדורה אחרונה של הרמב"ם, ובתחילה כתב: "ואם הוסיף או גרע פסול" (שו"ת ברכת אברהם סי' לא).
<h3> ח</h3>
<b>אָרֹךְ כָּל שֶׁהוּא</b>. ארוך כמה שיהיה.
<b>וּמְדִידָתוֹ מִשִּׁדְרוֹ בִּלְבַד לֹא מֵרֹאשׁ הֶעָלִין</b>. אורך הלולב נמדד לפי הענף המרכזי שממנו יוצאים העלים, ואין לוקחים בחשבון את קצה העלים שבולטים מעבר לכך.
<h3> ט</h3>
<b>וְהוּא שֶׁיַּגְבִּיהֵן דֶּרֶךְ גְּדִילָתָן</b>. כמבואר לעיל ה"ו.
<b>וְיוֹלִיךְ וְיָבִיא וְיַעֲלֶה וְיוֹרִיד</b>. יושיט ויחזיר את הלולב לצדדים, ויושיט את הלולב למעלה ולמטה.
<b>וִינַעְנֵעַ הַלּוּלָב שְׁלֹשָׁה פְּעָמִים בְּכָל רוּחַ וָרוּחַ</b>. כאשר מושיט את הלולב כלפי כל אחד מן הצדדים ינענע את ראשו שלוש פעמים.
<h3> י</h3>
<b>כֵּיצַד וכו'</b>. מושיט את הלולב לאחד הכיוונים, ואז מנענעו שלוש פעמים, ומחזירו אליו ושוב מנענע שלוש פעמים. וכן בשאר הכיוונים, וכן למעלה ולמטה.
<b>תְּחִלָּה וָסוֹף</b>. בתחילת פרק קיח בתהלים ובסופו.
<h3> יא</h3>
<b>גִּימוֹן</b>. רצועת אחיזה.
<b>אוֹ שֶׁכָּרַךְ עָלֶיהָ סָדִין וּנְטָלָהּ</b>. כך שלא נטל את הלולב ישירות בידיו.
<b>לְקִיחָה עַל יְדֵי דָּבָר אַחֵר שְׁמָהּ לְקִיחָה</b>. אף שלקח את ארבעת המינים בעזרת דבר אחר נחשב כאילו האדם לקח אותם בעצמו.
<h3> יב</h3>
<b>הִבְדִּיל בֵּינֵיהֶן בַּעֲלֵי הֲדַס</b>. שאינם מחוברים לענף.
<b>שֶׁמִּין בְּמִינוֹ אֵינוֹ חוֹצֵץ</b>. וכיוון שההדס של המצווה ועלי ההדס הם מאותו מין, אין כאן חציצה.
<b>וְיֵשׁ לוֹ</b>. ומותר לו.
<b>בִּמְשִׁיחָה</b>. חבל מדידה קטן.
<b>הוֹאִיל וְאֵין אֲגִידָתוֹ מְעַכֶּבֶת</b>. כדלעיל ה"ו, ומשום כך אין צורך שהאגודה תהיה דווקא באחד מארבעת המינים (ראה בבלי סוכה לו,ב). ומשום חציצה אין בעיה הואיל והדבר נעשה לנוי.
<h3> יג</h3>
<b>בְּכָל מָקוֹם</b>. במקדש, בארץ ישראל ובחוץ לארץ.
<b>וּבְכָל זְמַן</b>. בזמן שבית המקדש קיים ובזמן שאינו קיים.
<b>וּבַמִּקְדָּשׁ</b>. כאן הכוונה לכל ירושלים (פה"מ סוכה ג,י, וראה פסקים ושיטות).
<b>וּשְׂמַחְתֶּם לִפְנֵי יי אֱלֹהֵיכֶם שִׁבְעַת יָמִים</b>. ומכאן שהמצווה בכל שבעת הימים היא דווקא לפני ה' — במקדש.
<b>בְּתוֹךְ יְמֵי הֶחָג</b>. באמצע ימי החג ולא ביום הראשון.
<b>גְּזֵרָה שֶׁמָּא יוֹלִיכֶנּוּ בְּיָדוֹ אַרְבַּע אַמּוֹת בִּרְשׁוּת הָרַבִּים</b>. וזו מלאכה שאסורה מן התורה (הלכות שבת יב,ח), ומפני החשש מאיסור זה גזרו שתידחה מצוות עשה של לולב.
<b>כְּמוֹ שֶׁגָּזַרְנוּ בַּשּׁוֹפָר</b>. לעיל ב,ו; וראה גם הלכות מגילה א,יג.
<h3> יד</h3>
<b>מִפְּנֵי שֶׁהוּא מִצְוָה מִן הַתּוֹרָה וַאֲפִלּוּ בַּגְּבוּלִין וכו'</b>. מצוות הנטילה ביום טוב הראשון חמורה מבשאר הימים, שכן בניגוד לשאר הימים ביום טוב הראשון יש מצווה גם בגבולים, ולכן לא גזרו בו את הגזרה.
<b>בַּגְּבוּלִין</b>. מחוץ למקדש.
<h3> טו</h3>
<b>מִפְּנֵי שֶׁהִיא מִצְוָה מִדִּבְרֵי סוֹפְרִים</b>. ומברכים גם על מצוות שמדברי חכמים (הלכות ברכות יא,ג).
<b>וְתַקָּנָה זוֹ עִם כָּל הַתַּקָּנוֹת וכו'</b>. תקנה זו היא אחת מן התקנות שהתקין רבן יוחנן בן זכאי לאחר החורבן (ראה גם הלכות קידוש החודש ג,ו).
<b>יַחְזְרוּ הַדְּבָרִים לְיָשְׁנָן</b>. יחזור הדין כפי שהיה קודם החורבן, ולולב יינטל כל שבעת הימים רק במקדש.
<h3> טז</h3>
<b>וְכֵן בִּשְׁאָר הַמְּקוֹמוֹת שֶׁיָּדְעוּ וכו'</b>. כשקידשו בית דין את החודש על פי הראייה היו שולחים להודיע מתי נקבע ראש חודש, ובמקומות הרחוקים שאליהם לא היו מגיעים שלוחי בית דין, היו עושים שני ימים טובים מספק (הלכות קידוש החודש ה,ד), ומשום כך לא היו נוטלים ביום הראשון שחל בשבת משום שלגביהם אין ודאות שזהו היום הראשון של החג.
<h3> יז</h3>
<b>בַּיּוֹם הָרִאשׁוֹן</b>. גם ביום הראשון אם הוא חל בשבת.
<b>וַאֲפִלּוּ בְּנֵי אֶרֶץ יִשְׂרָאֵל וכו'</b>. שיודעים ללא ספק מתי היה ראש חודש.
<b>בְּנֵי הַגְּבוּלִין הָרְחוֹקִין</b>. בני המדינות הרחוקות.
<b>כְּדֵי שֶׁיִּהְיוּ הַכֹּל שָׁוִין בְּדָבָר זֶה</b>. שלא יהיה מצב שבו יש שנוטלים לולב ויש שאינם נוטלים.
<b>הוֹאִיל וְחִיּוּב וכו'</b>. שכבר אין שום הבדל בין מקום למקום, ואי אפשר להיתלות בכך שממילא יש הבדל בין המקדש למדינה בנוגע לזמני נטילת הלולב.
<h3> יח</h3>
<b>שֶׁהַכֹּל עוֹשִׂין עַל הַחֶשְׁבּוֹן</b>. שקביעת הזמנים נעשית לפי חשבון קבוע מראש ולא על סמך קידוש החודש בבית דין (ראה הלכות קידוש החודש ה,ב-ג).
<b>וְאַף עַל פִּי שֶׁהַכֹּל יוֹדְעִין בִּקְבִיעַת הַחֹדֶשׁ</b>. וכולם יודעים מתי חל סוכות.
<b>וּכְבָר בֵּאַרְנו</b>. לעיל הי"ג.
<h3> יט</h3>
<b>כָּל שֶׁחַיָּב בְּשׁוֹפָר וּבְסֻכָּה וכו'</b>. ראה לעיל ב,א, ו,א.
<b>קָטָן הַיּוֹדֵעַ לְנַעְנֵעַ</b>. שיכול להחזיק את הלולב והמינים ולנענע כראוי.
<h3> כא</h3>
<b>מֻרְבִּיּוֹת</b>. ענפים.
<b>וְזוֹקְפִין אוֹתָן עַל צְדָדֵי הַמִּזְבֵּחַ וְרָאשֵׁיהֶם כְּפוּפִין עַל גַּבֵּי הַמִּזְבֵּחַ</b>. מעמידים אותם כך שיישענו על קיר המזבח וקצות הענפים יישענו על המזבח עצמו. ולאחר מכן היו לוקחים את הערבה ונוטלים אותה (לקמן הכ"ב).
<b>וְסוֹדְרִין</b>. מעמידים אותה בסדר המתואר.
<b>תּוֹקְעִין וּמְרִיעִין וְתוֹקְעִין</b>. בחצוצרות (השווה הלכות כלי המקדש ז,ו).
<b>בְּתוֹךְ הֶחָג</b>. בתחילת או באמצע ימי החג.
<b>יוֹם שְׁבִיעִי</b>. של החג.
<b>כְּדֵי לְפַרְסְמָהּ שֶׁהִיא מִצְוָה</b>. שהיו שזלזלו בערבה וטענו שאין זו חובה כלל, ולכן כדי להראות חשיבותה תיקנו שלעתים היא תדחה שבת.
<h3> כב</h3>
<b>כֵּיצַד הָיוּ עוֹשִׂין</b>. . כשחל שביעי להיות בשבת.
<b>בְּגִיגִיּוֹת שֶׁל זָהָב</b>. מלאות מים.
<b>יִכְמְשׁוּ</b>. יתייבשו.
<b>וְלוֹקְחִין מִמֶּנָּה וְנוֹטְלִין אוֹתָהּ כְּדֶרֶךְ שֶׁעוֹשִׂין בְּכָל יוֹם</b>. מערבות אלו שהובאו מבעוד יום היו לוקחים ענפי ערבה ונוטלים אותם כמצוותם בכל יום.
<b>שֶׁדָּבָר זֶה מִנְהַג נְבִיאִים הוּא</b>. . נטילת ערבה הלכה למשה מסיני היא, אך על פי מנהג הנביאים לא בירכו עליה (פה"מ סוכה ד,ג).
<h3> כג</h3>
<b>תֵּבָה</b>. ארון קודש שבו מניחים את ספר התורה (הלכות תפילה יא,ג).
<h3> כד</h3>
<b>וּכְּשֶׁיִּכָּנֵס לַמִּדְרָשׁ</b>. ויהיה עסוק בלימודו ולא יוכל לתת דעתו על הלולב ולהחזיקו כראוי.
<h3> כה</h3>
<b>וּמַחֲזִירַתּוּ לַמַּיִם בְּשַׁבָּת</b>. כדי לשמור על רעננותו, אך אסור להוסיף על המים.
<b>וּבַמּוֹעֵד</b>. חול המועד.
<h3> כו</h3>
<b>מִפְּנֵי שֶׁאֵינוֹ רָאוּי אֶלָּא לְרֵיחַ וכו'</b>. מכיוון שאין משתמשים בהדס אלא להריח בו, ממילא כאשר ייחדוהו למצווה נאסר בהרחה. אבל האתרוג שעיקר שימושו לאכילה, הקצאתו למצווה אינה אוסרת אותו אלא באכילה (ראה גם לעיל ו,טז).
<h3> כז</h3>
<b>כָּל יוֹם הַשְּׁבִיעִי</b>. אפילו לאחר שנטלו, וכבר לא ישמש עוד לצורך מצווה.
<b>מִפְּנֵי שֶׁהֻקְצָה לְמִקְצָת הַיּוֹם הֻקְצָה לְכֻלּוֹ</b>. משום שיוחד למצווה ונאסר לשימוש אחר בחלק מהיום, שוב אי אפשר להתירו בשימוש כל אותו היום (ראה גם לעיל ו,טו).
<b>וּבַזְּמַן הַזֶּה שֶׁאָנוּ עוֹשִׂין שְׁנֵי יָמִים</b>. בזמן שהיו מקדשים את החודש על פי הראייה ולא ידעו בחוץ לארץ מתי חל יום טוב היו עושים אותו יומיים מספק.<br>             <br>            ואף בזמן הזה שקובעים את יום טוב לפי חשבון הלוח ואין כבר ספק בדבר, תיקנו חכמים להמשיך את המנהג שנהגו קודם לכן לנהוג שני ימים (ראה הלכות יום טוב ו,יד, הלכות קידוש החודש ה,ד-ה).
<b>אַף עַל פִּי שֶׁאֵין נוֹטְלִין לוּלָב בַּשְּׁמִינִי</b>. שלא תיקנו ליטול בו לולב (בשונה מסוכה לעיל ו,יג, ובטעם הדבר ראה מ"מ וכס"מ).
<b>אֶתְרוֹג אָסוּר בַּשְּׁמִינִי כְּדֶרֶךְ שֶׁהָיָה אָסוּר וכו'</b>. מכיוון שבעבר היום השמיני של סוכות היה ספק שמא הוא היום השביעי, האתרוג נאסר בו בהנאה. ואף שהיום אין כבר ספק בעניין, בכל זאת לא נשתנה הדין.
<b>כָּל אַחַת וְאַחַת יוֹצֵא בָּהּ לְיוֹמָהּ וְאוֹכְלָהּ לְמָחָר</b>. שכל אתרוג נאסר רק ביום שלמענו הופרש.
<h2>פרק ח</h2>
<h3> א</h3>
<b>אֲפִלּוּ לְאַחַר יֵאוּשׁ</b>. לאחר שבעליו התייאשו בדעתם מחפץ זה, שהייאוש מחשיב לעניינים מסוימים את החפץ כקניינו של הגזלן או הגנב (ראה הלכות גנבה א,יא-יב, ב,ו, הלכות גזלה ב,ב-ג). וכל אלה פסולים משום שהיא מצווה הבאה בעברה (פה"מ סוכה ג,א).
<b>מֵאֲשֵׁרָה הַנֶּעֱבֶדֶת</b>. עץ שניטע על מנת שישמש כעבודה זרה.
<b>אַף עַל פִּי שֶׁבִּטְּלוּ הָאֲשֵׁרָה מִלְּעָבְדָהּ</b>. והביטול מתיר את השימוש בה (הלכות עבודה זרה ח,ח), מכל מקום פסולים משום שקודם שביטלום דינם היה להישרף, וכבר נדחו מלשמש למצווה (יד"פ).
<b>עִיר הַנִּדַּחַת</b>. עיר שרוב יושביה עבדו עבודה זרה ויש לשרוף את כל רכושה (הלכות עבודה זרה ד,ו). ומשום כך נחשבים המינים הבאים משם כשרופים וכאילו חסרו משיעורם המבואר לעיל ז,ח (ראה הלכות שבת יז,יב; וראה גם לעיל א,ג).
<b>הָיָה אֶחָד מֵהֶן שֶׁל עֲבוֹדָה זָרָה</b>. שהוא רכוש עבודה זרה ואסור בהנאה, אך אין מצווה להשמידו (ר"י קאפח ויד"פ).
<b>וְאִם נָטַל יָצָא</b>. שאין המצוות בכלל הנאה (ראה לעיל א,ג).
<b>הָיָה כָּמוּשׁ וְלֹא גָּמַר לִיבַשׁ</b>. התחיל להתייבש מעט, אך עוד לא יבש לגמרי.
<h3> ב</h3>
<b>אֶתְרוֹג שֶׁל עָרְלָה וְשֶׁל תְּרוּמָה טְמֵאָה וְשֶׁל טֶבֶל פָּסוּל</b>. שהאתרוג נקרא "פרי עץ הדר", ובכל המקרים הללו האתרוג אסור באכילה (ראה הלכות מאכלות אסורות י,ט, י,יט, הלכות תרומות ז,ג), ואינו בכלל 'פרי'.
<b>דְּמַאי</b>. פירות של עמי הארץ שחכמים תיקנו שהקונה מהם צריך להפריש מעשרות מספק (ראה הלכות מעשר ט,א), אך לעניים התירו לאכלם כפי שהם (שם י,יא).
<b>מַעֲשֵׂר שֵׁנִי בִּירוּשָׁלַיִם</b>. שדינו שנאכל בטהרה (הלכות מעשר שני ג,א).
<b>שֶׁמָּא יַכְשִׁירוֹ לְטֻמְאָה</b>. שמא יגע באתרוג כשידיו רטובות ויכשירו לקבל טומאה (הלכות טומאת אוכלין א,א-ב).
<h3> ג</h3>
<b>שֶׁנִּקְטַם רֹאשׁוֹ</b>. נחתך קצהו העליון.
<b>נִסְדַּק וכו'</b>. אם קצהו העליון נחתך ונפרד לשני חלקים רחוקים אחד מהשני באופן ניכר (כך שנראה שיש ללולב שני ראשים).
<b>עָקֹם לְפָנָיו</b>. התעקם באופן שצדו הקדמי, שבו נמצאת שדרת הלולב, בולט קדימה.
<b>שֶׁזּוֹ הִיא בְּרִיָּתוֹ</b>. שכך גדלים לולבים באופן טבעי ורגיל.
<b>נִפְרְדוּ עָלָיו זֶה מֵעַל זֶה וְלֹא נִדַּלְדְּלוּ כַּעֲלֵי הַחֲרִיּוֹת</b>. עלי הלולב שצמודים לשדרה נפתחו ונפרדו ממנה ושוב אינם ישרים אלא עומדים נטויים מעט, אך לא הידלדלו ונפלו לגמרי כפי שקורה בענפי דקל ישנים.
<h3> ד</h3>
<b>בְּרִיַּת עָלִין שֶׁל לוּלָב כָּךְ הִיא</b>. כך דרך גדילתם.
<b>גְּדֵלִין שְׁנַיִם שְׁנַיִם וּדְבוּקִין מִגַּבָּן</b>. כל עלה מורכב מזוג עלים המחוברים זה לזה מצד שדרתו של הלולב.
<b>וְגַב כָּל שְׁנֵי עָלִין הַדְּבוּקִין</b>. אורך החיבור של כל צמד עלים.
<b>נֶחְלְקָה הַתְּיֹמֶת</b>. נפרד אחד מן החיבורים הללו.
<b>לֹא הָיוּ עָלָיו זֶה עַל גַּב זֶה כְּדֶרֶךְ כָּל הַלּוּלָבִין אֶלָּא זֶה תַּחַת זֶה</b>. לולב שעליו אינם מונחים ועולים בחלקם זה על גבי זה כרגיל, אלא קצהו של העלה לא מגיע לתחתיתו של העלה הבא אחריו.
<b>אִם רֹאשׁ זֶה מַגִּיעַ לְעִקַּר שֶׁלְּמַעְלָה מִמֶּנּוּ</b>. אם קצה העלה מגיע למקום התחלת העלה שלמעלה ממנו.
<h3> ה</h3>
<b>אִם נִשְׁתַּיְּרוּ שְׁלֹשָׁה עָלִין בְּקֵן אֶחָד</b>. אם נשארה לפחות נקודת חיבור אחת לענף שממנה יוצאים שלושה עלים (טור או"ח תרמו, ראה לעיל ז,ב; וראה בפסקים ושיטות).
<b>הָיוּ עֲנָבָיו מְרֻבּוֹת מֵעָלָיו</b>. הפירות הקטנים הצומחים על ההדס היו מרובים מעלי ההדס.
<b>מִעֲטָן</b>. הסיר אחדים מהענבים עד שנעשו מיעוט ביחס לעלים.
<b>לְפִי שֶׁהוּא כִּמְתַקֵּן</b>. הפיכת ההדס לראוי לשימוש מצווה דומה לתיקון כלי האסור בשבת וביום טוב (ראה הלכות שבת כג,ח-ט).
<b>אוֹ שֶׁלִּקְּטָן אַחֵר לַאֲכִילָה</b>. שכוונתו לא הייתה לצורך התקנת ההדס למצווה אלא לאכילת הענבים.
<h3> ו</h3>
<b>נִפְרְצוּ עָלֶיהָ</b>. כדלעיל ה"ד.
<h3> ז</h3>
<b>נֶקֶב מְפֻלָּשׁ</b>. חור מצד לצד.
<b>וְנֶקֶב שֶׁאֵינוֹ מְפֻלָּשׁ וכו'</b>. ומדובר באופן שלא התמעט גוף האתרוג (כגון שנדחף בשר האתרוג פנימה ונוצר שקע).
<b>אִם הָיָה כָּאִסָּר</b>. גודל של מטבע קטן.
<b>חָסַר כָּל שֶׁהוּא</b>. ניטל מעט מבשר האתרוג, אפילו משהו.
<b>וְהוּא הָרֹאשׁ הַקָּטָן שֶׁשּׁוֹשַׁנְתּוֹ בּוֹ</b>. הקצה העליון של האתרוג ('פיטם'), המורכב מחתיכת עץ ועליה כמין עיגול קטן ('שושנה').
<b>הָעֵץ שֶׁהוּא תָּלוּי בּוֹ בָּאִילָן מֵעִקַּר הָאֶתְרוֹג</b>. חתיכת העץ בקצהו התחתון של האתרוג שהייתה מחוברת לעץ האתרוג ('עוקץ').
<b>חֲזָזִית</b>. כעין אבעבועות קטנות.
<b>עַל רֻבּוֹ</b>. על רוב שטח האתרוג.
<b>נִקְלַף הַחִיצוֹן שֶׁלּוֹ שֶׁאֵינוֹ מְחַסְּרוֹ אֶלָּא יִשָּׁאֵר וכו'</b>. הקליפה החיצונית שאם תוסר לא יהיה ניכר חיסרון באתרוג, אלא ייראה ירוק כמו אתרוג רגיל.
<h3> ח</h3>
<b>תָּפוּחַ</b>. התנפח.
<b>סָרוּחַ</b>. מסריח ורקוב.
<b>כָּבוּשׁ</b>. שרוי בחומץ או במי מלח.
<b>שָׁלוּק</b>. מבושל קלות (ראה ביאור להלכות חמץ ומצה ז,יג).
<b>מְנֻמָּר</b>. בעל צבעים שונים.
<b>יָרֹק כַּכָּרָתָן</b>. ירוק כהה.
<b>גִּדְּלוֹ בִּדְפוּס וְעָשָׂהוּ כְּמִין בְּרִיָּה אַחֶרֶת</b>. הכניסו בעודו מחובר לעץ לתוך תבנית, כך שיגדל בתוכה ויהיה בצורה שונה משל אתרוג.
<b>עָשָׂהוּ כְּמוֹ בְּרִיָּתוֹ אַף עַל פִּי שֶׁעָשָׂהוּ דַּפִּין דַּפִּין</b>. הכניסו לתבנית שצורתה דומה לצורת אתרוג ועיצבו בצורה מרובעת ואינו עגול כטבעו (ר"ח), או פירושו שעיצבו בצורה בעלת בליטות, בדומה לגלגל שיניים (רש"י).
<b>הַתְּיוֹם</b>. שני אתרוגים דבוקים יחד, או פירושו אתרוג שחלקו העליון נחלק לשני חצאים נפרדים לגמרי המחוברים יחד רק בתחתיתו.
<b>וְהַבֹּסֶר</b>. שעדיין לא הבשיל לאכילה.
<b>כְּעֵין שַׁחֲרוּת מְעוּטָה</b>. כהים מעט, אך לא שחור כהה.
<b>בְּכָל מָקוֹם</b>. אף אם כך גדלים האתרוגים באותו מקום.
<h3> ט</h3>
<b>בְּיוֹם טוֹב רִאשׁוֹן בִּלְבַד</b>. שבו מצוות הלולב מן התורה.
<b>וְהַפַּסְלָנוּת שֶׁהִיא מִשּׁוּם עֲבוֹדָה זָרָה</b>. אשרה ועיר הנידחת.
<b>בֵּין בְּיוֹם טוֹב רִאשׁוֹן בֵּין בִּשְׁאָר יָמִים פָּסוּל</b>. מפני שנחשבים כאילו אינם קיימים (ראה לעיל ה"א).
<h3> י</h3>
<b>עַד שֶׁיִּתְּנֶנּוּ לוֹ מַתָּנָה</b>. שביום הראשון צריך שהלולב יהיה שייך לו, כציווי התורה "ולקחתם לכם ביום הראשון" (ויקרא כג,מ), ונדרש: 'לכם' — שיהיה שלכם.
<b>נְתָנוֹ לוֹ עַל מְנָת לְהַחֲזִירוֹ</b>. נתן לו מתנה בתנאי שלבסוף יחזיר לו את המתנה.
<b>שֶׁמַּתָּנָה עַל מְנָת לְהַחֲזִיר שְׁמָהּ מַתָּנָה</b>. ראה גם הלכות זכייה ומתנה ג,ט.
<b>שֶׁהַקָּטָן קוֹנֶה וְאֵינוֹ מַקְנֶה לַאֲחֵרִים מִן הַתּוֹרָה וכו'</b>. מן התורה הקטן יכול לקנות חפץ ולהפוך לבעליו (ראה שם ד,ז), אך אינו יכול להקנות חפץ שלו לאחרים (ראה הלכות מכירה כט,א). ולכן כאשר אדם מקנה לו את לולבו במתנה הוא זוכה בו, ואינו יכול להקנות אותו בחזרה לבעליו הראשון.
<h3> יא</h3>
<b>שֶׁקָּנוּ אֶתְרוֹגִין מִתְּפוּסַת הַבַּיִת</b>. שנפלה להם ירושה ועוד לא חילקו אותה ביניהם ('תפוסת הבית'), וקנו בה אתרוגים.
<b>אִם יָכוֹל לְאָכְלוֹ וכו'</b>. אם יכול לאכול אתרוג זה בלא שהדבר יפריע לשאר האחים, הדבר נחשב כאילו קנה אתרוג זה לגמרי מחלקו בירושה והוא שלו לחלוטין ויוצא בו ידי חובה.
<b>וְאִם קָנָה זֶה אֶתְרוֹג וְזֶה פָּרִישׁ אוֹ שֶׁקָּנוּ כְּאֶחָד וכו'</b>. אם בכסף הירושה (טרם החלוקה) קנה אחד מן האחים אתרוג והשני רימון או פריש (חבוש), או שקנו כולם ביחד מכסף זה אתרוג ורימון או פריש.
<b>אֵינוֹ יוֹצֵא בָּאֶתְרוֹג עַד שֶׁיִּתֵּן לוֹ חֶלְקוֹ מַתָּנָה וְאַף עַל פִּי שֶׁאִם אֲכָלוֹ אֵין מַקְפִּידִין עָלָיו</b>. שאף שאין מקפידים אם אכלו, מכל מקום אין האתרוג נקנה לו עבור חלקו בירושה עד שיקנו לו בפירוש, משום שהוא נבדל משאר הפירות בכך שהוא משמש למצווה (ראה יד"פ).
<h3> יב</h3>
<b>מִצְוָה לִשְׂמֹחַ בָּהֶם</b>. ראה הלכות יום טוב ו,יז-כא.
<b>וּשְׂמַחְתֶּם לִפְנֵי יי אֱלֹהֵיכֶם שִׁבְעַת יָמִים</b>. הרי שהכתוב הוסיף מצווה מיוחדת לשמוח כל שבעת ימי החג לפני ה' — במקדש.
<b>מֵאַחַר שֶׁיַּקְרִיבוּ תָּמִיד שֶׁל בֵּין הָעַרְבַּיִם</b>. בתשע וחצי שעות זמניות מתחילת היום (הלכות תמידין ומוספין א,ג).
<h3> יג</h3>
<b>מַכֶּה</b>. מנגן.
<b>וּמִי שֶׁיּוֹדֵעַ בַּפֶּה בַּפֶּה</b>. מי שיודע לשיר בפיו שר בפיו.
<b>וּמְסַפְּקִין</b>. מכים בכלי הקשה (פה"מ ביצה ה,ב).
<b>וּמְטַפְּחִין</b>. מוחאים כפיים (שם).
<b>אֵינָהּ דּוֹחָה לֹא אֶת הַשַּׁבָּת וְלֹא אֶת יוֹם טוֹב</b>. לפי שיש בשמחה זו דברים האסורים בשבת ויום טוב (כגון נגינה וסיפוק וטיפוח, ראה הלכות שבת כג,ד-ה), ולא התירו אותם לצורך זה.
<h3> טו</h3>
<b>שֶׁהַשִּׂמְחָה שֶׁיִּשְׂמַח אָדָם בַּעֲשִׂיַּת הַמִּצְווֹת וכו'</b>. ולכן מצווה להרבות בשמחה זו ואין למעט בחשיבותה.
<b>תַּחַת אֲשֶׁר לֹא עָבַדְתָּ אֶת יי אֱלֹהֶיךָ בְּשִׂמְחָה וּבְטוּב לֵבָב</b>. . נאמר בפרשת התוכחה כסיבה לעונש בני ישראל, והפסוק נדרש שהחטא שבגינו ייענשו הוא שלא עבדו את ה' בשמחה.
<b>הַמֵּגִיס דַּעְתּוֹ וְחוֹלֵק כָּבוֹד לְעַצְמוֹ וּמִתְכַּבֵּד בְּעֵינָיו</b>. מתנשא וחושב עצמו למכובד שאין ראוי לו להשפיל עצמו ולרקוד ולפזז.
<b>אַל תִּתְהַדַּר לִפְנֵי מֶלֶךְ</b>. אל תתגאה ותחשוב עצמך למכובד כשאתה נמצא לפני המלך — הקב"ה.
<b>הוּא הַגָּדוֹל הַמְכֻבָּד הָעוֹבֵד מֵאַהֲבָה</b>. שאינו עושה מעשיו לטובת עצמו אלא לשם שמים, ובכך הוא מבטא את אהבתו הגדולה לקב"ה (ראה הלכות תשובה פרק י).
<b>וּנְקַלֹּתִי עוֹד מִזֹּאת וְהָיִיתִי שָׁפָל בְּעֵינָי</b>. כך אמר דוד למיכל אשתו לאחר שהאשימה אותו בכך שפיזז וכרכר לפני ארון ה' בעת שהעלו אותו לירושלים (שמואל ב פרק ו).
