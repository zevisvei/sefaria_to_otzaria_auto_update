<h1>ביאור שטיינזלץ על משנה תורה, הלכות שביתת יום טוב</h1>
<h2>פרק א</h2>
<h3> א</h3>
<b>שֶׁהֵן אֲסוּרִין בְּכָל מְלֶאכֶת עֲבוֹדָה חוּץ מִמְּלָאכָה שֶׁהִיא לְצֹרֶךְ אֲכִילָה</b>. שלא כשבת ויום הכיפורים שבהם אסורה גם מלאכה שהיא לצורך אכילה.
<h3> ב</h3>
<b>בְּעֵדִים וְהַתְרָאָה</b>. עדים למעשה העברה המעידים עליו בפני בית דין, ואזהרה קודם מעשה העברה (הלכות סנהדרין יב,א-ב).
<h3> ג</h3>
<b>חִלּוּק מְלָאכוֹת לְשַׁבָּת וְאֵין חִלּוּק מְלָאכוֹת לְיוֹם טוֹב</b>. אם עשה בשבת כמה אבות מלאכה שונים נענש על כל אחד מהם בנפרד (הלכות שבת ז,ז), אך ביום טוב נענש בעונש אחד על כל המלאכות שעשה.
<h3> ד</h3>
<b>כָּל מְלָאכָה שֶׁחַיָּבִין עָלֶיהָ בְּשַׁבָּת</b>. לרשימת המלאכות האסורות בשבת ראה הלכות שבת ז,א.
<b>שֶׁמִּתּוֹךְ שֶׁהֻתְּרָה הוֹצָאָה בְּיוֹם טוֹב לְצֹרֶךְ אֲכִילָה הֻתְּרָה שֶׁלֹּא לְצֹרֶךְ אֲכִילָה</b>. וכן מתוך שהותרה הבערה לצורך הותרה שלא לצורך (פה"מ ביצה א,ה, וראה מ"מ).
<h3> ו</h3>
<b>וְיוֹלִיךְ וְיָבִיא כָּל מַה שֶּׁיִּרְצֶה וְיַשְׁלִים חֲפָצָיו</b>. ראה לקמן ה,א-ח הגבלות מסוימות על ההוצאה ביום טוב.
<b>אֲבָל שְׁאָר מְלָאכוֹת שֶׁאֶפְשָׁר לַעֲשׂוֹתָן מִבָּעֶרֶב... אֵין עוֹשִׂין אוֹתָן בְּיוֹם טוֹב</b>. וגם הבערה שהותרה שלא לצורך אכילה מותרת רק כשמבעיר מאש קיימת, אך אסור ליצור אש ביום טוב מפני שיכול לעשות כן מערב יום טוב (ראה לקמן ד,א).
<h3> ז</h3>
<b>וְלֹא דָּשִׁין וכו'</b>. פעולות שמהוות את תהליך הפקת הקמח מהחיטים (להסבר פעולות אלו ראה ביאור הלכות שבת ז,א).
<h3> ח</h3>
<b>שְׁחִיקַת תְּבָלִין וְכַיּוֹצֵא בָּהֶן</b>. שאף שאינם נאכלים בפני עצמם, הם משמשים להתקנת האוכל (לפרטי דינים אלו ראה לקמן ג,יב-יג).
<h3> ט</h3>
<b>מַה שֶּׁיֹּאכַל בַּחֹל</b>. את מה שרוצה להכין לצורך יום חול.
<b>וְהוֹתִיר</b>. שייר חלק מהמאכל.
<h3> י</h3>
<b>נַחְתּוֹם</b>. אופה או טבח.
<b>לְקִיתוֹן</b>. לכלי קטן של מים.
<h3> יא</h3>
<b>וּבִלְבַד שֶׁלֹּא יַעֲרִים</b>. שלא יעשה כאילו מבשל לצורך אורחים וכיוצא בזה, כשכוונתו באמת לבשל לצורך מחר.
<b>וַאֲפִלּוּ בְּשַׁבָּת שֶׁאַחַר יוֹם טוֹב וכו'</b>. שאף שאם עבר במזיד ובישל ביום טוב לצורך השבת התירו לו לאכלו בשבת, במערים החמירו יותר כדי שלא יבואו לעשות זאת באופן קבוע (ראה לקמן ו,י ובפסקים ושיטות שם).
<h3> יב</h3>
<b>מְסֻכֶּנֶת</b>. שיש חשש שתמות בקרוב, ורוצה לשחטה לפני שתמות ותיעשה נבלה.
<h3> יג</h3>
<b>הוּא לְבַדּוֹ יֵעָשֶׂה לָכֶם</b>. "אך אשר יֵאָכֵל לכל נפש הוא לבדו יֵעָשֶׂה לכם", ודרשו מכאן שההיתר לעשות מלאכות לצורך אוכל נפש ביום טוב הוא רק 'לכם' ולא עבור אחרים.
<b>מְזַמְּנִין אֶת הַגּוֹי בְּשַּׁבָּת</b>. מזמינים אותו לסעודה (ראה גם הלכות שבת ו,כא).
<b>יַרְבֶּה</b>. יכין יותר אוכל באופן האסור.
<h3> יד</h3>
<b>מִפְּנֵי שֶׁיָּכוֹל לַחֲלֹק הַבָּצֵק</b>. ולכן לא התירו את האפייה של החצי של הגוי.
<b>בְּנֵי הַחַיִל</b>. חיילים שאינם יהודים שמגיעים למקומות מיושבים ובני המקום צריכים לספק להם שירותים כגון הכנת לחם.
<b>אִם כְּשֶׁנּוֹתְנִין פַּת לְתִינוֹק אֵין מַקְפִּידִין</b>. שנותנים מהפת שאפו מקמח החיילים לתינוק, ואין החיילים מקפידים על כך.
<b>עִסַּת הַכְּלָבִים</b>. עיסה שנילושה עם רכיבים גסים של חיטה ומיועדת בעיקר לבעלי חיים (פה"מ חלה א,ח).
<h3> טו</h3>
<b>שֶׁאִלּוּ בָּאוּ לוֹ אוֹרְחִים הָיָה אוֹתוֹ תַּבְשִׁיל רָאוּי לָהֶן</b>. ומשום כך אין כאן עברה מוחלטת ואין לוקים עליה.
<h3> טז</h3>
<b>מִשּׁוּם גְּזֵרַת מֶרְחָץ</b>. חכמים הגבילו את הרחיצה בשבת וביום טוב מפני שהבלנים היו מחממים את המים בשבת (ראה הלכות שבת כב,ב).
<b>שֶׁלֹּא גָּזְרוּ עַל דָּבָר זֶה אֶלָּא בְּשַׁבָּת בִּלְבַד</b>. חכמים אסרו רחיצת כל גופו בחמין שהוחמו מבעוד יום רק בשבת ולא ביום טוב.
<h3> יז</h3>
<b>בֵּין מִשּׁוּם שֶׁהוּא דּוֹמֶה לִמְלָאכָה אוֹ מֵבִיא לִידֵי מְלָאכָה</b>. ונאסר משום כך על ידי חכמים (ראה הלכות שבת כא,א).
<b>בֵּין מִשּׁוּם שְׁבוּת</b>. פעולות שנאסרו כדי שחפצי האדם ודיבוריו בשבת יהיו שונים מאלו שבחול (ראה שם כד,א).
<b>אוֹ דְּבָרִים שֶׁהֵן מֻתָּרִין בְּיוֹם טוֹב</b>. כגון הוצאה (ראה פה"מ ביצה ה,ב).
<b>וְכָל שֶׁאָסוּר לְטַלְטְלוֹ בְּשַׁבָּת</b>. ראה הלכות שבת כד,יב-יג, ופרקים כה-כו.
<b>אֶלָּא לְצֹרֶךְ אֲכִילָה וְכַיּוֹצֵא בָּהּ</b>. שלצורך אוכל נפש התירו לטלטל חפצים אלו.
<b>אִסּוּר מֻקְצֶה</b>. איסור לאכול ביום טוב דבר שדחוהו מאכילה וחשבו עליו שלא לאכלו (פה"מ ביצה א,א), וכן איסור להשתמש בדברים שבערב יום טוב לא היו מיועדים לשימוש (ראה לקמן ב,יא ואילך). ומוקצה שאסור באכילה ובשימוש אסור גם בטלטול (ראה לקמן ה"כ, ב,יז).
<h3> יח</h3>
<b>וְיוֹנֵי שׁוֹבָךְ</b>. אינן נחשבות למוכנות (ראה לקמן ב,ה).
<b>אֲבָל בְּשַׁבָּת הַכֹּל מוּכָן אֵצֶל שַׁבָּת וְאֵינוֹ צָרִיךְ הֲכָנָה</b>. בשבת כל מה שראוי למאכל מותר גם אם לא ייעדוהו לאכילה, כגון פירות העומדים לסחורה (ראה הלכות שבת כו,יד).
<b>הַנּוֹלָד</b>. דבר שהתחדש ביום טוב שלא הייתה דעתו עליו, כגון פירות שנשרו מהאילן (פה"מ ביצה א,א; וראה לקמן ב,יא-יב, ב,יח).
<h3> יט</h3>
<b>חֹל מֵכִין לְשַׁבָּת וכו'</b>. דבר שהתהווה ביום חול מותר באכילה למחרת בשבת או ביום טוב, אבל אם התהווה ביום טוב שחל בערב שבת או שהתהווה בשבת שחלה בערב יום טוב, אסור למחרת.
<b>וְאַף עַל פִּי שֶׁהַתַּרְנְגֹלֶת עוֹמֶדֶת לַאֲכִילָה וכו'</b>. והיא עצמה מוכנה ומותרת ביום טוב, מכל מקום הביצה אסורה מכיוון שהטלת הביצה מתרחשת ביום שלאחר השלמת יצירתה, וכיוון שנולדה ביום טוב נמצא שגמר יצירתה היה בשבת והיא הכינה את הביצה ליום טוב.
<b>וַאֲסָרוּהָ בְּכָל יוֹם טוֹב</b>. גם אם חל לאחר יום חול, שאז חול הכין ליום טוב.
<h3> כ</h3>
<b>בְּאֶלֶף</b>. ביצים.
<b>וְכָל דָּבָר שֶׁיֵּשׁ לוֹ מַתִּירִין</b>. דבר אסור שיש דרך להתירו או שזמן איסורו מוגבל, אסרוהו חכמים אפילו אם התערב באלף ואינו בטל ברוב (ראה הלכות מאכלות אסורות טו,י).
<b>גְּמוּרוֹת</b>. מוכנות.
<b>קֶרִי</b>. מקרה.
<h3> כא</h3>
<b>זֶה שֶׁאָנוּ עוֹשִׂין בְּחוּצָה לָאָרֶץ כָּל יוֹם טוֹב מֵאֵלּוּ שְׁנֵי יָמִים מִנְהָג הוּא</b>. בזמן שהיו מקדשים את החודש על פי הראייה ולא ידעו בחוץ לארץ מתי חל יום טוב היו עושים אותו יומיים מספק.<br>			 <br>			ואף בזמן הזה שקובעים את יום טוב לפי חשבון הלוח ואין כבר ספק בדבר, תיקנו חכמים להמשיך את המנהג שנהגו קודם לכן לנהוג שני ימים (ראה לקמן ו,יד, הלכות קידוש החודש ה,ד-ה).
<b>וְיוֹם טוֹב שֵׁנִי מִדִּבְרֵי סוֹפְרִים הוּא</b>. תוקפו של היום השני אינו מן התורה אלא מדברי חכמים (ראה הלכות קידוש החודש שם ה"ו).
<b>וּמִדְּבָרִים שֶׁנִּתְחַדְּשׁוּ בַּגָּלוּת</b>. כל עניין יום טוב שני שייך לחוץ לארץ, ובארץ ישראל עושים יום אחד, מלבד בראש השנה.
<b>וּבְהִלְכוֹת קִדּוּשׁ הַחֹדֶשׁ מִסֵּפֶר זֶה</b>. ה,ד–יב.
<b>עִקַּר מִנְהָג זֶה</b>. שורש מנהג יום טוב שני בחוץ לארץ.
<b>וּמֵאֵיזֶה טַעַם עוֹשִׂין רֹאשׁ הַשָּׁנָה שְׁנֵי יָמִים בְּכָל מָקוֹם</b>. גם בארץ ישראל (ראה שם ה,ז-ח).
<h3> כב</h3>
<b>אַף עַל פִּי שֶׁהוּא מִדִּבְרֵי סוֹפְרִים</b>. ואינו כמו היום הראשון שחיובו מהתורה.
<b>וַאֲפִלּוּ שֶׁל רֹאשׁ הַשָּׁנָה</b>. ששני הימים שלו נחשבים לקדושה אחת (לקמן הכ"ד), בכל זאת ביום השני אינו לוקה מן התורה אלא מרדות בלבד.
<b>חוּץ לַתְּחוּם</b>. אלפיים אמה ממקום שביתתו (ראה הלכות שבת כז,א).
<b>מַכַּת מַרְדּוּת</b>. מלקות מדברי חכמים.
<b>מְנַדִּין</b>. מטילים עליו נידוי (ראה גם הלכות תלמוד תורה ו,יד; לדיני הנידוי ראה שם ז,ב ואילך).
<b>אִם לֹא יִהְיֶה מִן הַתַּלְמִידִים</b>. שאם היה תלמיד חכם מנסים להימנע מלנדותו עד כמה שאפשר (ראה שם ז,א).
<b>אָסוּר בְּסֶפֶד וְתַעֲנִית</b>. אסור להספיד בו על המת ולקבוע בו צום (ראה הלכות תעניות א,ו, א,ט, הלכות אבל יא,ג).
<b>וְחַיָּב בְּשִׂמְחָה</b>. שמחת החג (ראה לקמן ו,יז-יח).
<h3> כג</h3>
<b>יִתְעַסְּקוּ</b>. יטפלו.
<b>וְעוֹשִׂין לוֹ כָּל צְרָכָיו וכו'</b>. ראה הלכות אבל ד,א.
<b>וַאֲפִלּוּ בִּשְׁנֵי יָמִים טוֹבִים שֶׁל רֹאשׁ הַשָּׁנָה</b>. שהחמירו בהם להחשיבם כיום אחד ארוך (לקמן הכ"ד), מכל מקום הקלו ביום השני בקבורת המת.
<h3> כד</h3>
<b>שְׁתֵּי קְדֻשּׁוֹת הֵן וְאֵינָן כְּיוֹם אֶחָד</b>. חכמים לא החשיבום כיום אחד ארוך אלא כשני ימים נפרדים.
<b>לְפִיכָךְ דָּבָר שֶׁהָיָה מֻקְצֶה בְּיוֹם טוֹב רִאשׁוֹן... אִם הֵכִין אוֹתוֹ לַשֵּׁנִי הֲרֵי זֶה מֻתָּר</b>. שלא כיום טוב ושבת הסמוכים זה לזה שאינם מכינים אחד לשני (לעיל הי"ט), בשני ימים טובים הראשון מכין לשני.
<b>מֻתָּר לִכְחֹל אֶת הָעַיִן בְּיוֹם טוֹב שֵׁנִי וְאַף עַל פִּי שֶׁאֵין שָׁם חֹלִי</b>. מותר למרוח בעין חומר גם שלא לצורך רפואי.
<b>קְדֻשָּׁה אַחַת הֵן וּכְיוֹם אֶחָד חֲשׁוּבִין</b>. בשונה משאר ימים טובים של גלויות, שני הימים של ראש השנה נחשבים כיום אחד ארוך, ולכן מה שהיה מוקצה או נולד בראשון אסור בשני, שהיום השני הוא המשכו של היום הראשון ואין כאן הכנה מהראשון לשני.
<b>אֶלָּא לְעִנְיַן הַמֵּת בִּלְבַד</b>. שדינו שנקבר על ידי ישראל גם ביום השני של ראש השנה.
<b>שַׁבָּת הַסְּמוּכָה לְיוֹם טוֹב</b>. מלפניו או מלאחריו, ונולדה הביצה ביום הראשון מבין השניים.
<b>אֲסוּרָה בַּשֵּׁנִי</b>. מכיוון שהביצה הייתה אסורה ביום הראשון מחמת איסור נולד אסורה גם בשני, שאין שבת ויום טוב מכינים זה לזה (ראה לעיל הי"ט).
<b>וַאֲפִלּוּ נוֹלְדָה בְּיוֹם טוֹב שֵׁנִי</b>. שאינו אלא מדברי סופרים, מכל מקום דינו כיום טוב וביצה שנולדה בו אסורה בשבת שלאחריה.
<h2>פרק ב</h2>
<h3> א</h3>
<b>אֶפְרוֹחַ שֶׁנּוֹלַד בְּיוֹם טוֹב</b>. שבקע מן הביצה.
<b>מִפְּנֵי שֶׁהוּא מֻקְצֶה</b>. שבערב יום טוב בעודו בביצה, לא היה מוכן לאכילה.
<b>אִם הָיְתָה אִמּוֹ עוֹמֶדֶת לַאֲכִילָה מֻתָּר</b>. אבל אם אמו הייתה עומדת למלאכה וכיוצא בזה הייתה אסורה (לעיל א,יט), והעגל היה גם כן אסור. זֶה שֶׁבְּמֵעֶיהָ מֻתָּר. שעובר הנמצא במעי בהמה שנשחטה מותר באכילה בלי שחיטה (הלכות מאכלות אסורות ה,יד).
<h3> ב</h3>
<b>הֲרֵי אֵלּוּ מוּכָנִין</b>. אף על פי שבמשך היום אינו יכול לקחתן ולשחטן שהרי הן נמצאות מחוץ לתחום אלפיים אמה של העיר (ראה הלכות שבת כז,א), מכיוון שרגילות לחזור כל ערב ללון בתוך התחום הרי הן מוכנות ואף אם באו באמצע היום יכול לשחטן.
<h3> ג</h3>
<b>בֶּהֱמַת קָדָשִׁים שֶׁנּוֹלַד בָּהּ מוּם וכו'</b>. כגון בכור ומעשר בהמה, שכאשר יש בהם מום אין מקריבים אותם במקדש והם מותרים באכילה בשחיטה רגילה (הלכות בכורות א,ב-ג, ו,ד). ולכן אם בערב יום טוב לא היה בהם מום הרי הם מוקצים מפני שלא הייתה דעתו עליהם.
<b>לְפִיכָךְ אָסוּר לִרְאוֹת מוּמֵי קָדָשִׁים בְּיוֹם טוֹב גְּזֵרָה שֶׁמָּא יַתִּירָן הֶחָכָם וכו'</b>. בכלל אין לשחוט בכור שיש בו מום לפני שמראים אותו לחכם שמומחה לראות מומים (ראה שם ג,א-ב). וחכמים גזרו שלא יראה החכם מומים ביום טוב אפילו אם נוצרו לפני יום טוב, שמא יתיר מום שנולד ביום טוב עצמו ויבואו לשחוט ביום טוב.
<b>אֲבָל רוֹאֶה הוּא הַמּוּם מֵעֶרֶב יוֹם טוֹב וּלְמָחָר מַתִּיר</b>. בערב יום טוב בודק את המום אם הוא מום ששוחטים עליו את הבכור, וביום טוב חוקר את הנסיבות שבהן נוצר המום (וראה הלכות בכורות ב,ז ואילך), וקובע אם הוא מותר בשחיטה (ע"פ בבלי ביצה כז,א-ב).
<h3> ד</h3>
<b>בְּכוֹר שֶׁנּוֹלַד וּמוּמוֹ עִמּוֹ</b>. בהמה שילדה ביום טוב ולד בכור, ונולד כשהוא כבר בעל מום
<b>הֲרֵי זֶה מוּכָן</b>. מכיוון שקודם שנולד היה מוכן אגב אמו (במקרה שהיא עומדת לאכילה כדלעיל ה"א), וכשנולד כבר היה בעל מום שראוי לשחטו ולאכלו, ולכן דינו כבהמת חולין שנולדה ביום טוב.
<b>וְאֵין מְבַקְּרִין אוֹתוֹ בְּיוֹם טוֹב</b>. .<br>			 <br>			אך אין בודקים את המום שלו כדי להתירו בשחיטה, כשם שאין בודקים בהמת קדשים שנפל בה מום ביום טוב
<b>עוֹשֶׂה לוֹ פַּרְנָסָה בִּמְקוֹמוֹ</b>. מוריד אליו לבור את<br>			 <br>			צרכיו ההכרחיים, כגון מזון ושתייה.
<b>אוֹתוֹ וְאֶת בְּנוֹ</b>. בהמה וולדה שיש איסור לשחוט את שניהם ביום אחד (ראה הלכות שחיטה יב,א), ולפיכך אינו יכול להעלותם על מנת לשחוט את שניהם ביום טוב.
<b>בְּדִיקָה</b>. בדיקת הגוף כדי לוודא שלא נפגעה באופן שמגדיר אותה כטרפה (ראה שם ט,ט, ט,יז).
<b>אֶפְשָׁר שֶׁתִּמָּצֵא כְּשֵׁרָה וְתֵאָכֵל</b>. ייתכן ולא יימצא בה דבר שמגדיר אותה כטרפה ותהיה מותרת באכילה, ולכן מותר לשחטה.
<h3> ה</h3>
<b>עֲלִיָּה</b>. קומה שמעל קומת הקרקע.
<b>בַּטְּפִיחִין</b>. כלי חרס קבועים בקירות ומיועדים לקינון ציפורים.
<b>בַּבִּירָה</b>. בתוך מבנה מחוץ לחלל הבית.
<b>מִבָּעֶרֶב</b>. סמוך לכניסת יום טוב.
<b>וְאֵינוֹ צָרִיךְ לְנַעְנֵעַ</b>. את אלו שזימן, אלא די בזימון באמירה. [הערה: המילה תרנגולין מנוקדת על ידי הרמב"ם בפה"מ: תַּרְנָגְלִין.]
<h3> ו</h3>
<b>שְׁחוֹרִים וּלְבָנִים</b>. אפרוחים שחורים ולבנים.
<b>וּמָצָא שְׁחוֹרִים בִּמְקוֹם לְבָנִים וכו'</b>. במקום שבו היו קודם האפרוחים הלבנים מצא כעת שחורים ולהפך.
<b>וְכָל סְפֵק מוּכָן אָסוּר</b>. גם במקרה של ספק אם היה מוכן מערב יום טוב או לא, אסור.
<b>זִמֵּן שְׁנַיִם וּמָצָא שְׁלֹשָׁה הַכֹּל אָסוּר</b>. שאם השלישי נוסף על השניים שזימן, הרי נתערב מוקצה במוכנים ותערובת כזו אסורה. ואם אלה שזימן התחלפו כולם בשלושה שמצא, הרי כולם אינם מוכנים ואסורים (פה"מ ביצה א,ד ע"פ הגמרא).
<b>שְׁלֹשָׁה וּמָצָא שְׁנַיִם מֻתָּרִין</b>. מכיוון שמסתבר שאלו אותם שזימן, אלא שאחד מהם פרח.
<b>לִפְרֹחַ</b>. . לעוף בכוחות עצמם.
<b>בְּקֶרֶן זָוִית</b>. מעבר לפינה.
<b>בְּתוֹךְ חֲמִשִּׁים אַמָּה</b>. ובמרחק כזה יש חשש שהגוזל דידה מהקן השני (ראה הלכות גזלה ואבדה טו,יח).
<b>הַמְדַדֶּה</b>. . עוף שאינו פורח אלא מקפץ ברגליו.
<b>בְּשָׁוֶה</b>. בקו ישר ביחס לקן שלו.
<h3> ז</h3>
<b>שֶׁבְּבִיבָרִים</b>. מקומות מתוחמים לגידול בעלי חיים.
<b>כָּל שֶׁהוּא מְחֻסַּר צִידָה עַד שֶׁאוֹמְרִין הָבֵא מְצוּדָה וּנְצוּדֶנּוּ</b>. . שכדי לקחתו מהביבר יש צורך באמצעי ציד.
<b>הֲרֵי זֶה מֻקְצֶה</b>. שמכיוון שאינו נמצא בהישג ידו בלא צידה אינו מוגדר כמוכן.
<b>שֶׁקִּנְּנָה</b>. גידלה ולדות.
<b>מִפְּנֵי שֶׁדַּעְתּוֹ עֲלֵיהֶן</b>. שמערב יום טוב דעתו לקחת מהם ביום טוב אם יזדקק לכך.
<h3> ח</h3>
<b>מְצוּדוֹת</b>. כלי ציד כגון רשת.
<b>לֹא יִטֹּל מֵהֶן בְּיוֹם טוֹב</b>. . מבעלי החיים שניצודו במצודה.
<b>אֶלָּא אִם כֵּן יוֹדֵעַ שֶׁנִּצּוֹדוּ מֵעֶרֶב יוֹם טוֹב</b>. שספק מוכן אסור (לעיל ה"ו).
<b>הַסּוֹכֵר אַמַּת הַמַּיִם</b>. . חוסם את תעלת המים.
<b>שֶׁכְּבָר נִצּוֹדוּ מֵעֶרֶב יוֹם טוֹב</b>. יש מפרשים שמדובר שחסם את התעלה מערב יום משני קצותיה כך שהדגים שבתוכה לא יוכלו לצאת ועל ידי כך ניצודו כבר מערב יום טוב (מ"מ, וראה ר"י קאפח); ויש מפרשים שסכר את האמה בצד אחד, ואף שהדגים עדיין לא הגיעו אל הסכר בערב יום טוב, מכיוון שברור שבמשך הזמן הדגים יתכנסו אצל הסכר ולא יוכלו לברוח משם (בשל זרימת המים וכדומה), נחשבים כבר מערב יום טוב לניצודים (יד"פ).
<h3> ט</h3>
<b>וְנִפְחַת</b>. נפרץ.
<b>נוֹטֵל מִמְּקוֹם הַפְּחָת</b>. ואינם נחשבים מוקצה מכיוון שהיו מוכנים לאכילה בערב יום טוב, והמניעה מלקחתם לא הייתה מחמת עצמם אלא בשל האיסור לעשות פרצה בבית (מ"מ ע"פ הרמב"ן).
<b>הָעוֹמֵד עַל הַמֻּקְצֶה</b>. מקום המיועד לייבוש פירות, ופירות אלו עדיין אינם עומדים לאכילה, והוא מעוניין לזמן ליום טוב פירות שנמצאים שם.
<b>בְּשָׁנָה שְׁבִיעִית</b>. . בשנת שמיטה שאין בה חיוב הפרשת מעשרות ולכן פירות אלו אינם חסרים הפרשת מעשרות, ומה שמונע מלאכלם ביום טוב הוא רק חוסר הכנה.
<b>שֶׁיִּרְשֹׁם</b>. שיסמן את המקום שאותו הוא מזמן ליום טוב.
<h3> י</h3>
<b>תְּשׁוּרָה</b>. מתנה.
<b>הֲרֵי אֵלּוּ אֲסוּרִין עַד לָעֶרֶב</b>. עד מוצאי החג,<br>			 <br>			מחשש שהגוי תלש או צד אותם ביום טוב.
<b>וְיַמְתִּין בִּכְדֵי שֶׁיֵּעָשׂו</b>. במוצאי החג אינם מותרים מיד אלא עד שיעבור עוד הזמן שנדרש לעשיית הפעולה האסורה, בכדי שלא תהיה לישראל תועלת מכך שהמלאכה נעשתה בשבילו בשבת (ראה הלכות שבת ו,ב, ו,ח).
<b>וְהַבָּא בִּשְׁבִיל יִשְׂרָאֵל זֶה מִחוּץ לַתְּחוּם מֻתָּר לְיִשְׂרָאֵל אַחֵר</b>. מה שמובא על ידי גוי מחוץ לתחום עבור ישראל הרי זה אסור דווקא למי שעבורו הובא הדבר.
<h3> יא</h3>
<b>לְהַסִּיקָן</b>. להשתמש בהם להבערה.
<b>נוֹלָד</b>. התחדשו ביום טוב, וכדלעיל א,יח.
<b>לְתוֹךְ הַתַּנּוּר</b>. בזמנם היו תנורים שהיה להם פתח מלמעלה.
<b>מַרְבֶּה עֲלֵיהֶן עֵצִים מוּכָנִין</b>. מוסיף עליהם עצים שאינם מוקצה.
<b>וְאוֹצָר</b>. מאגר.
<b>אֵין מַתְחִילִין וכו'</b>. אם לא לקחו מהם כבר לפני יום טוב לא נוטלים מהם לראשונה אלא אם כן ייעדו אותם להסקה מערב יום טוב.
<b>וְאִם הָיָה הַתֶּבֶן מְעֹרָב בְּקוֹצִים</b>. . שאינו ראוי למאכל בהמה אלא רק לשרפה הרי הוא עומד להסקה ואינו צריך הכנה.
<h3> יב</h3>
<b>אֵין מְבַקְּעִין עֵצִים</b>. לא חותכים גזרי עצים להסקה.
<b>מִצַּוָּאר שֶׁל קוֹרוֹת</b>. ערמה של קורות.
<b>אֲבָל מַסִּיקִין בְּכֵלִים שְׁלֵמִים</b>. מכיוון שמותרים בשימוש וטלטול.
<b>כַּיּוֹצֵא בּוֹ</b>. כמו כלים, שאם נשברו מערב יום טוב מותרים<br>			 <br>			ואם לא הם אסורים.
<b>מַסִּיקִין בִּקְלִפֵּיהֶן בְּיוֹם טוֹב</b>. מפני שהקליפות היו מיועדות להסקה מערב יום טוב ולכן אינן מוקצה.
<b>אֵין מַסִּיקִין בִּקְלִפֵּיהֶן</b>. מפני שהן נולד.
<b>וְיֵשׁ נֻסְחָאוֹת</b>. בגמרא.
<h3> יד</h3>
<b>הַסְּמוּכִין לְדָפְנֵי סֻכָּה</b>. עצים שאינם חלק מהדופן, שאין בזה משום סתירת אוהל או מוקצה, אבל מעצי הסוכה עצמה אסור ליטול ביום טוב מפני שעובר על סתירת אוהל (ראה הלכות שבת י,טו), ובסוכות יש גם איסור מוקצה על עצי הסוכה (ראה הלכות סוכה ו,טו).
<b>אֲבָל אֵין מְבִיאִין עֵצִים מִן הַשָּׂדֶה אֲפִלּוּ הָיוּ מְכֻנָּסִין שָׁם מִבָּעֶרֶב</b>. שכיוון שנשארו בשדה אינם נחשבים למוכנים.
<b>אֲבָל מְגַבֵּב הוּא בַּשָּׂדֶה מִלְּפָנָיו</b>. עושה ערמה מעשבים ועצים קטנים שמוצא סביבו, שמה שלפניו נחשב מוכן.
<b>מֻקֶּפֶת שֶׁלֹּא לְשֵׁם דִּירָה</b>. . מוקפת מחיצה ואינה מיועדת למגורים (וראה הלכות שבת פרק טז).
<b>וּבִלְבַד שֶׁיִּהְיֶה לָהּ פּוֹתַחַת וְתִהְיֶה בְּתוֹךְ תְּחוּם הַשַּׁבָּת</b>. שאם לא כן המקום נחשב כשדה פתוח.
<b>פּוֹתַחַת</b>. מנעול.
<h3> טו</h3>
<b>בַּקַּרְפֵּף</b>. שטח המוקף במחיצה ומיועד לשימושים שונים.
<h3> טז</h3>
<b>אִם הָיְתָה מְסֻכֶּנֶת</b>. שהיה חשש שתמות בקרוב.
<b>מְחַתְּכָהּ לַכְּלָבִים</b>. יכול להאכילה לכלבים.
<b>בֶּהֱמַת קָדָשִׁים שֶׁמֵּתָה וּתְרוּמָה שֶׁנִּטְמֵאת לֹא יְזִיזֶנָּה מִמְּקוֹמָהּ</b>. שאין אפשרות להשתמש בהן הואיל ודינן להישרף, ואסרו חכמים לשרפן ביום טוב (ראה לקמן ג,ח-ט).
<h3> יז</h3>
<b>לִקַּח מֵהֶן</b>. מאותם בעלי חיים.
<h3> יח</h3>
<b>אִם יִחֵד לוֹ בַּחֲצֵרוֹ קֶרֶן זָוִית</b>. אם הניחו בפינה מסוימת כדי שיוכל לקחת ממנו כשצריך.
<b>אֵפֶר שֶׁהֻסַּק מֵעֶרֶב יוֹם טוֹב</b>. שכבר היה אפר בערב יום טוב.
<b>מֻתָּר לְטַלְטְלוֹ שֶׁעֲדַיִן אֵשׁ הוּא</b>. שכיוון שראוי לצליית ביצה הוא מוגדר כאש ומותר בשימוש כמותה.
<b>דֶּקֶר</b>. כלי שחופרים בו את האדמה.
<b>וְנִתְּקוֹ</b>. הוציא אותו ממקומו.
<b>תּוֹחֵחַ</b>. מפורר.
<b>מְכַסֶּה בּוֹ</b>. את דם השחיטה (ראה לקמן ג,א)
<b>לֹא יִכְתֹּשׁ אוֹתוֹ בְּיוֹם טוֹב</b>. משום איסור טחינה האסורה ביום טוב.
<h2>פרק ג</h2>
<h3> א</h3>
<b>עָפָר מוּכָן אוֹ אֵפֶר שֶׁמֻּתָּר לְטַלְטְלוֹ</b>. . ראה לעיל ב,יח.
<b>שׁוֹחֵט חַיָּה וָעוֹף וּמְכַסֶּה דָּמָם</b>. מצוות עשה לכסות בעפר את דם השחיטה של חיה ועוף (ראה הלכות שחיטה יד,א).
<b>עַד לָעֶרֶב</b>. מוצאי יום טוב.
<b>בְּרִיָּה שֶׁהִיא סָפֵק אִם חַיָּה הִיא אִם בְּהֵמָה</b>. בעל חיים שיש ספק אם להגדירו כחיה החייבת בכיסוי הדם או כבהמה הפטורה מכיסוי, ודמו חייב בכיסוי מספק (ראה שם יד,ד).
<b>שֶׁמָּא יֹאמַר הָרוֹאֶה חַיָּה וַדָּאִית הוּא... וְיָבֹא הָרוֹאֶה לְהַתִּיר חֶלְבּוֹ</b>. שאם יכסו דמו ביום טוב עלול הרואה לחשוב שבעל חיים זה הוא חיה ודאית, ויבוא להתיר חלבו באכילה כדין חֵלֶב חיה. אך באמת חלבו אסור באכילה לפי שהוא גם ספק בהמה שחלבה אסור באכילה (הלכות מאכלות אסורות ז,א).
<h3> ב</h3>
<b>הַשּׁוֹחֵט חַיָּה וָעוֹף מֵעֶרֶב יוֹם טוֹב לֹא יְכַסֶּה דָּמָם בְּיוֹם טוֹב</b>. שאין מכסים את הדם בשבת וביום טוב (ראה הלכות שחיטה יד,ד), ורק כאשר שחט ביום טוב עצמו יכול גם לכסות את הדם בהמשך למעשה השחיטה.
<b>שָׁחַט בְּהֵמָה חַיָּה וָעוֹף בְּיוֹם טוֹב וְנִתְעָרֵב דָּמָם לֹא יְכַסֶּה אוֹתוֹ עַד לָעֶרֶב</b>. שהרי יש בתערובת דם בהמה שאינו חייב בכיסוי, ואת הדם הזה אסור לכסות ביום טוב.
<b>וְאִם הָיָה לוֹ עָפָר מוּכָן... וְיָכוֹל לְכַסּוֹת הַכֹּל בִּדְקִירָה אַחַת הֲרֵי זֶה יְכַסֵּהוּ</b>. מכיוון שבאותה הפעולה מכסה בוודאי גם את דם החיה והעוף שחייבים בכיסוי.
<h3> ג</h3>
<b>מֻתָּר לוֹ לִתְלוֹשׁ צֶמֶר לִמְקוֹם הַסַּכִּין בְּיָדוֹ</b>. מכיוון שתלישת הצמר ביד אינה הדרך הרגילה של גזיזה, היא אינה נחשבת מלאכה גמורה והתירו לעשות כן לצורך השחיטה.
<b>אֲבָל בָּעוֹף לֹא יִמְרֹט מִפְּנֵי שֶׁהוּא דַּרְכּוֹ וְנִמְצָא תּוֹלֵשׁ בְּיוֹם טוֹב</b>. מכיוון שבעוף הדרך הרגילה היא לתלוש את הנוצות ביד נחשב הדבר כמלאכה גמורה (ראה הלכות שבת ט,ז; פה"מ בכורות ג,ג), ומשום כך לא הותר לצורך השחיטה.
<h3> ד</h3>
<b>שֶׁזֶּה עִבּוּד הוּא</b>. מליחת העור היא בכלל מלאכת מעבד שהיא אחת מאבות המלאכה האסורים בשבת (ראה הלכות שבת יא,ה).
<b>אֲבָל נוֹתְנוֹ לִפְנֵי בֵּית הַדְּרִיסָה כְּדֵי שֶׁיִּדְרְסוּ עָלָיו וְלֹא יִפָּסֵד</b>. יכול להניחו במקום שהולכים בו, וההולכים דורסים אותו ברגליהם וכך אינו מתקלקל.
<b>וּמֻתָּר לִמְלוֹחַ בָּשָׂר לְצָלִי עַל גַּבֵּי הָעוֹר</b>. את הבשר שרוצה לצלות יכול למלוח מעל העור שהופשט כדי שהמלח הנופל יתפזר עליו.
<h3> ה</h3>
<b>אֲבָל לִקְדֵרָה אָסוּר לִמְלֹחַ עַל הָעוֹר</b>. כשמולחים את הבשר לצלייה עיקר הוצאת הדם נעשית על ידי הצלייה ואין צורך בהרבה מלח, ואילו להכשרת הבשר יש צורך במלח רב (ראה הלכות מאכלות אסורות ו,י-יב), ומליחה כזו אסורה מעל העור.
<b>וְכֵן אֵין מוֹלְחִין אֶת הַחֲלָבִים וכו'</b>. . פעולות אלו נעשות כדי שהחלבים לא יתקלקלו.
<h3> ו</h3>
<b>זֶה שֶׁיּוֹצִיא כָּל הַבָּשָׂר מֵרֶגֶל אַחַת כְּדֵי שֶׁיֵּצֵא כָּל הָעוֹר שָׁלֵם וְלֹא יִקָּרַע</b>. המרגיל מוציא את כל בשר הבהמה דרך חור אחד בעור שעושה באחת מהרגליים<br>			 <br>			כדי שהעור יישאר שלם וניתן יהיה להשתמש בו ככלי קיבול למים וכיוצא בזה.
<b>וְכֵן אָסוּר לַעֲשׂוֹת בֵּית יָד בַּבָּשָׂר</b>. . אסור לעשות בבשר חיתוך שיוצר מקום לאחיזה.
<b>וְהוּא שֶׁיַּעֲשֶׂה בְּסַכִּין</b>. אבל אם עושה זאת בידו, מותר.
<b>וּמֻתָּר לַעֲשׂוֹת סִימָן בַּבָּשָׂר</b>. מותר לחתוך את הבשר בסכין בצורה מסוימת כדי שיהיה לו בו סימן ויוכל לזהותו (וראה הלכות מאכלות אסורות ח,יב).
<h3> ז</h3>
<b>מוֹלְגִין אֶת הָרֹאשׁ וְאֶת הָרַגְלַיִם וּמְהַבְהֲבִין אוֹתָן בָּאוּר וכו'</b>. מותר לשפוך מים רותחים על ראשה ורגליה של בהמה או לחרוך אותם באש כדי להסיר מהם את השער, אבל אין למרוח עליהם חרסית או אדמה לשם מטרה זו.
<b>בְּתִסְפֹּרֶת שֶׁלּוֹ</b>. באמצעות המספריים המיוחדים שלו.
<b>אֲבָל מְתַקְּנִין אֶת הָאֹכֶל שֶׁיֵּשׁ בּוֹ קוֹצִים</b>. שהוא גדל וקוציו עמו, מכיוון שבמאכלים אלו יש טורח רב להסירם בידיים (ר"י קאפח).
<b>קִנְרֵס</b>. ארטישוק. [הערה: כך הגרסה בחלק מכתה"י ובדפוסים וכ"ה גם בפה"מ כלאיים ה,ח; ויש נוסחאות בכה"י: קרנס.]
<b>וְעַכָּבִיּוֹת</b>. מין קרוב לקנרס.
<h3> ח</h3>
<b>מֻתָּר לָלוּשׁ עִסָּה גְּדוֹלָה בְּיוֹם טוֹב</b>. למרות שאינו צריך את כל הפת ליום טוב.
<b>וְהַלָּשׁ עִסָּה מֵעֶרֶב יוֹם טוֹב אֵין מַפְרִישׁ מִמֶּנָּה חַלָּה בְּיוֹם טוֹב</b>. . מכיוון שאסור להפריש חלה בשבת וביום טוב כשם שאין מפרישים תרומות ומעשרות (ראה הלכות שבת כג,ט).
<b>וְאִם לָשָׁהּ בְּיוֹם טוֹב מַפְרִישׁ מִמֶּנָּה חַלָּה</b>. מכיוון שזה חלק מהכנת הלחם ובכלל היתר אוכל נפש
<b>שֶׁשְּׂרֵפַת קָדָשִׁים שֶׁנִּטְמְאוּ מִצְוַת עֲשֵׂה</b>. . הלכות פסולי המוקדשין יט,א.
<h3> י</h3>
<b>בְּפֻרְנֵי חֲדָשָׁה</b>. תנור חדש גדול עשוי מחרס שעדיין לא התחסם, ויש חשש שיישבר ויקלקל את הלחם.
<b>אֵין גּוֹרְפִין תַּנּוּר וְכִירַיִם אֲבָל מְכַבְּשִׁין אֶת הָאֵפֶר שֶׁבָּהֶן</b>. אסור לפנות את האפר שמצטבר בתנור אלא לשטֵח אותו ביד.
<b>וְסוֹתְמִין פִּי הַתַּנּוּר</b>. הסדק שבין התנור לכיסוי שלו, כדי שחומו יישמר.
<b>וְהוּא שֶׁרִכְּכוֹ מֵאֶמֶשׁ אֲבָל לְגַבֵּל טִיט בְּיוֹם טוֹב אָסוּר</b>. הטיט מותר בשימוש רק אם הוא מוכן מערב יום טוב ואינו צריך להוסיף לו מים כדי לרכך אותו, אבל אסור להוסיף לו מים ביום טוב כדי לרככו.
<b>וּמֻתָּר לְגַבֵּל אֶת הָאֵפֶר</b>. שאין גיבול באפר (הלכות שבת ח,טז).
<h3> יא</h3>
<b>תַּנּוּר וְכִירַיִם חֲדָשִׁים אֵין סָכִין אוֹתָן בְּשֶׁמֶן... כְּדֵי לְחַסְּמָן</b>. פעולות אלו שמטרתן חיזוק התנור אסורות ביום טוב מפני שאסור לתקן כלי ביום טוב.
<b>שָׁטִין</b>. משפשפים.
<b>וְאִם בִּשְׁבִיל לֶאֱפוֹת בָּהֶן</b>. אם רוצה לצנן את התנור כדי שלא יהיה חם מדי.
<b>וְאוֹפִין בְּפֻרְנֵי וּמְחִמִּין חַמִּין בְּאַנְטִיכִי</b>. . מותר לאפות בתנור גדול ולהרתיח מים באנטיכי שהוא מיחם מים גדול שבו האש בתא התחתון והמים בחלק העליון.
<h3> יב</h3>
<b>אֵין עוֹשִׂין גְּבִינָּה בְּיוֹם טוֹב שֶׁאִם גִּבֵּן מֵעֶרֶב יוֹם טוֹב אֵין בָּזֶה חֶסְרוֹן טַעַם</b>. גיבון גבינה היא מלאכה האסורה (ראה הלכות שבת ז,ו), ולא הותרה אפילו לצורך אוכל נפש מכיוון שטעמה לא נפגם אם מכינים אותה לפני יום טוב (ראה לעיל א,ז-ח).
<h3> יג</h3>
<b>הָרִיפוֹת</b>. גרעיני חיטה שמחלקים לכמה חלקים על ידי כתישה.
<h3> יד</h3>
<b>אֵין מְרַקְּדִין אוֹתוֹ פַּעַם שְׁנִיָּה בְּיוֹם טוֹב</b>. אין מנפים אותו פעם נוספת כדי שיהיה נקי יותר.
<b>וְאִם שִׁנָּה מֻתָּר</b>. לנפות אותו פעם שנייה.
<b>כְּגוֹן שֶׁיְּרַקֵּד מֵאֲחוֹרֵי הַנָּפָה אוֹ שֶׁיְּרַקֵּד עַל גַּבֵּי הַשֻּׁלְחָן</b>. הפך את הנפה וריקד על צדה השני או ניפה מעל שולחן ולא מעל קערה המיועדת לכך.
<h3> טו</h3>
<b>מוֹלְלִין מְלִילוֹת וּמְפָרְכִין קִטְנִיּוֹת</b>. מותר לחכך את השיבולים בין אצבעותיו כדי לפרק את גרעיני הדגן מתוכן, ולפרוך את השרביטים כדי להוציא מהם את הקטניות (השווה הלכות שבת כא,יד).
<b>וּמְנַפֵּחַ עַל יָד עַל יָד בְּכָל כֹּחוֹ וְאוֹכֵל</b>. יכול לברור כל פעם מעט מהתערובת על ידי שנושף בפיו כדי להפריח את הקליפות.
<b>וַאֲפִלּוּ בְּקָנוֹן אוֹ בְּתַמְחוּי</b>. יכול לברור גם בעזרת מגש או קערה (בשונה משבת שגזרו על אופן זה, ראה שם כא,יז).
<b>אֲבָל לֹא בְּנָפָה וְלֹא בְּטַבְלָה וְלֹא בִּכְבָרָה</b>. שבכלים אלו הדרך לברור כמות גדולה של אוכל.
<h3> טז</h3>
<b>בַּמֶּה דְּבָרִים אֲמוּרִים</b>. . שמוציא את הפסולת מתוך האוכל.
<b>כְּשֶׁהָאֹכֶל מְרֻבֶּה עַל הַפְּסֹלֶת</b>. שאז יותר קל לברור על ידי הוצאת הפסולת מתוך האוכל, שהברירה שהותרה ביום טוב היא כאשר ממעט בטורח (בשונה משבת ששם הברירה המותרת היא רק באופן שמוציא את האוכל מתוך הפסולת ורק בתנאי שבורר בידו ולצורך אכילה מידית, ראה הלכות שבת ח,יב).
<b>וְאִם הָיָה טֹרַח בִּבְרִירַת הַפְּסֹלֶת מִן הָאֹכֶל וכו'</b>. כגון שהפסולת דקה וקשה לתפסה ולהוציאה.
<h3> יז</h3>
<b>אֵין מְסַנְּנִין אֶת הַחַרְדָּל</b>. כדי להפריד בין חלקיו הגסים והדקים.
<b>מִפְּנֵי שֶׁנִּרְאֶה כְּבוֹרֵר</b>. ואף שאינו בורר ממש אוכל מפסולת שהרי גם החלק הגס ראוי לאכילה.
<b>אֲבָל נוֹתְנִין בֵּיצָה בְּמַסְנֶנֶת שֶׁל חַרְדָּל וְהוּא מִסְתַּנֵּן מֵאֵלָיו</b>. מותר לשים במסננת ביצה חיה והחרדל מסתנן מאיליו בעזרת הביצה שאז פעולת הסינון נעשית באופן אגבי (ראה גם הלכות שבת ח,יד).
<b>מַשְׁמֶרֶת</b>. מסננת שבה מסננים את השאריות של היין שנותר מעורב עם השמרים.
<b>אֲבָל לֹא יִתְלֶה בַּתְּחִלָּה שֶׁלֹּא יַעֲשֶׂה כְּדֶרֶךְ שֶׁהוּא עוֹשֶׂה בַּחֹל</b>. השווה שם כא,יז.
<h2>פרק ד</h2>
<h3> א</h3>
<b>וְכֵן הַנֵּפְטְ הַחַד בְּיוֹתֵר שֶׁהוּא כַּמַּיִם שֶׁמְּנִידִין אוֹתוֹ עַד שֶׁיִּדְלֹק</b>. חומר מזוקק מאוד המופק מן הנפט שהוא נדיף ביותר. בגלל הנדיפות הרבה ונקודת ההתלקחות הנמוכה, נענוע נוזל כזה והתחממותו אגב כך יכולים לגרום להתלקחותו.
<b>אוֹ כְּלִי זַךְ קָשֶׁה... שֶׁמַּנִּיחִין אוֹתָהּ כְּנֶגֶד עֵין הַשֶּׁמֶשׁ עַד שֶׁיַּחֲזֹר נָגְהָהּ לְפִשְׁתָּן</b>. פעולות שדומות להצתה על ידי זכוכית מגדלת.
<b>אֲבָל לְהַמְצִיא אֵשׁ אָסוּר שֶׁהֲרֵי אֶפְשָׁר לְהַמְצִיא אוֹתָהּ מִבָּעֶרֶב</b>. על אף שמעיקר הדין מותר להצית אש ביום טוב ואף שלא לצורך אכילה, חכמים אסרו זאת כשם שאסרו מלאכות לצורך אכילה שאפשר לעשותן מערב יום טוב (ראה לעיל א,ד-ה).
<h3> ג</h3>
<b>אֵין מְסַלְּקִין אֶת פִּי הַנֵּר לְמַעְלָה כְּדֵי שֶׁתִּכְבֶּה</b>. אסור להטות את הנר באופן שמגביה את הצד שבו מושחלת הפתילה כדי שירד השמן לצד הנמוך ויתרחק מהפתילה, וכך האש תכבה מהר מכפי שהייתה אמורה לכבות.
<b>וְאֵין מְסִירִין אֶת הַשֶּׁמֶן מִמֶּנָּה</b>. אסור להוציא שמן מהנר שבכך מזרז את הכיבוי (ראה גם הלכות שבת יב,ב).
<b>וְאֵינוֹ חוֹתֵךְ אֶת רֹאשׁ הַפְּתִילָה בִּכְלִי</b>. כדי להסיר את הקצה המפוחם.
<b>נוֹפֵץ</b>. מנער ומסיר.
<b>וְאֵינוֹ דּוֹמֶה לְמֵסִיר שֶׁמֶן מִן הַנֵּר</b>. מכיוון שהשמן הוא כיחידה אחת שדולקת ונטילת שמן מזרזת את כיבוי האש, ואילו באגודת עצים כל עץ עומד בפני עצמו.
<h3> ד</h3>
<b>כְּדֶרֶךְ שֶׁאֵין מְכַבִּין בְּשַׁבָּת</b>. הלכות שבת יב,ג.
<b>וְאֵין מְכַבִּין אֶת הַנֵּר מִפְּנֵי תַּשְׁמִישׁ הַמִּטָּה</b>. שאסור לקיים יחסי אישות לאור<br>			 <br>			הנר (ראה הלכות איסורי ביאה כא,י), ולא התירו ביום טוב את הכיבוי לצורך זה.
<b>לְבַיִת אַחֵר</b>. לחדר אחר.
<h3> ה</h3>
<b>שֶׁמָּא יָבֹא לְהִשְׁתַּמֵּשׁ בִּמְחֻבָּר בְּיוֹם טוֹב</b>. ואסור להשתמש באילן בשבת וביום טוב (ראה הלכות שבת כא,ו).
<h3> ו</h3>
<b>מִפְּנֵי שֶׁהוּא מְכַבֶּה</b>. שבהנחת הקטורת על הגחלים מכבה אותם מעט.
<b>וַאֲפִלּוּ לְהָרִיחַ בָּהּ</b>. ואינו נחשב לצורך הגוף שהותר בכלל אוכל נפש (ראה לעיל א,טז).
<b>לְגַמֵּר אֶת הַבַּיִת וְאֶת הַכֵּלִים</b>. להניח קטורת על גחלים כדי להפיץ ריח טוב בבית או בכלים.
<b>וּמְמַתְּקִין אֶת הַחַרְדָּל בְּגַחֶלֶת שֶׁל מַתֶּכֶת</b>. על ידי הנחת גחלת בתוכו.
<b>אֲבָל לֹא בְּגַחֶלֶת שֶׁל עֵץ</b>. מפני שהוא מכבה (אך המכבה גחלת של מתכת פטור — הלכות שבת יב,ב).
<h3> ז</h3>
<b>אֵין נוֹפְחִין בְּמַפּוּחַ</b>. לצורך ליבוי האש.
<b>וְאֵין גּוֹדְלִין אֶת הַפְּתִילָה</b>. אסור לפתול אותה.
<b>וְלֹא מְהַבְהֲבִין אוֹתָהּ</b>. אסור לחרוך פתילה כדי שתהיה נוחה להדלקה.
<b>מְמַעֲכָהּ בַּיָּד</b>. לעצב את צורת הפתילה.
<b>וְשׁוֹרֶה אוֹתָהּ בַּשֶּׁמֶן</b>. כדי שתידלק יפה.
<b>וּמַנִּיחִין אוֹתָהּ בֵּין שְׁנֵי נֵרוֹת</b>. שם את קצות הפתילה בפי שני נרות.
<h3> ח</h3>
<b>הַנְּיָר</b>. נייר קשה שהיו צולים על גביו.
<b>פּוֹצְעִין</b>. שוברים.
<b>מָלִיחַ</b>. בשר מלוח.
<b>שֶׁנִּרְצַף</b>. שהתעקם.
<b>שֶׁהֵן מְחֻבָּרִין בִּתְחִלַּת עֲשִׂיָּתָן</b>. שייצרו אותם בצמדים.
<b>אֵין פּוֹחֲתִין אוֹתָן לִשְׁנַיִם</b>. אין<br>			 <br>			שוברים את נקודת החיבור כדי להפרידם.
<h3> ט</h3>
<b>לִרְאוֹת סַכִּין לְעַם הָאָרֶץ</b>. לבדוק על ידי חכם להב של סכין אם היא כשרה לשחיטה<br>			 <br>			(ראה הלכות שחיטה א,כו).
<h3> י</h3>
<b>בְּקַרְדֹּם</b>. גרזן.
<b>בִּמְגֵרָה</b>. כעין מסור
<b>בְּקוֹפִיס</b>. כלי לחיתוך בשר.
<b>שֶׁהֲרֵי אֶפְשָׁר הָיָה לוֹ לְבַקֵּעַ מֵעֶרֶב יוֹם טוֹב</b>. וחכמים אסרו לעשות ביום טוב מלאכה שאפשר לעשותה מערב יום טוב (לעיל א,ה).
<b>שֶׁאֶפְשָׁר שֶׁיִּפְגַּע בְּעֵץ עָבֶה וְלֹא יָכוֹל לְהַבְעִירוֹ</b>. שייתכן שהעץ שיזדמן לו יהיה עבה מדי בשביל להשתמש בו כמות שהוא ללא ביקוע לחתיכות קטנות.
<h3> יא</h3>
<b>אוּד לִצְלוֹת בּוֹ</b>. חתיכת עץ שתשמש כשיפוד (ואף שמותר לטלטל עץ לצורך בישול, כאן אסור מפני שמטלטלת את העצים האחרים שאין לה בהם צורך — מרכה"מ).
<b>בִּבְקַעַת שֶׁל קוֹרָה</b>. חתיכת עץ שנחתכה מקורה.
<b>שֶׁלֹּא הִתִּירוּ לְטַלְטֵל עֵצִים בְּיוֹם טוֹב אֶלָּא לְהַסָּקָה בִּלְבַד</b>. משום אוכל נפש, וכדלעיל א,יז.
<h3> יב</h3>
<b>מְסַלְּקִין תְּרִיסֵי חֲנֻיּוֹת</b>. כעין דלתות מתפרקות שבהן נועלים את החנויות.
<b>בְּשֶׁיֵּשׁ לָהֶן צִיר בָּאֶמְצַע</b>. באמצע הדלת, שאז כובד המשקל אינו על הציר.
<b>אֲבָל יֵשׁ לָהֶן צִיר מִן הַצַּד אָסוּר גְּזֵרָה שֶׁמָּא יִתְקַע</b>. מכיוון שכובד המשקל של הדלת הוא על הציר יש חשש שמשום כך ידחוק אותו כשמחזיר אותו, והדבר אסור משום מלאכת בונה (הלכות שבת י,יג).
<h3> יג</h3>
<b>כֵּלִים שֶׁהֵן מְפֻצָּלִין... מַעֲמִידִין אוֹתָן בְּיוֹם טוֹב וְהוּא שֶׁלֹּא יִתְקַע</b>. כלים שעשויים מכמה חלקים מותר להרכיבם, אבל לא יחבר את החלקים בחוזקה מפני שדומה לבונה.
<b>לְפִי שֶׁאֵין בִּנְיָן בְּכֵלִים</b>. בכלים שדרכם להרכיב ולפרק אין איסור מן התורה משום בונה גם אם תוקע (ראה הלכות שבת כב,כו), ומשום כך לא גזרו ואסרו להרכיבם בשל החשש שיבוא לתקוע.
<b>אֲבָנִים שֶׁל בֵּית הַכִּסֵּא מֻתָּר לְצַדְּדָן ַוכו'</b>. התירו לסדר אבנים של בית הכסא לצורך ישיבה. ואף על פי שיש בכך בניין ארעי האסור מדברי חכמים, במקרה זה הותר מפני כבוד הבריות.
<h3> טו</h3>
<b>וְכֵן הַמִּטָּה אוֹחֵז הַקְּרָשִׁים לְמַעְלָה וּמַכְנִיס הָרַגְלַיִם תַּחְתֵּיהֶן</b>. וראה הלכות שבת כב,כח.
<h3> טז</h3>
<b>אַף עַל פִּי שֶׁהֵן עוֹשִׂין חַבּוּרָה</b>. אף שייתכן ותיווצר חבורה על ידי הסרתם, מותר מכיוון שאינו מתכוון לכך (פה"מ ביצה ב,ז).
<b>וְנוֹפֵחַ לוֹ בְּחָטְמוֹ</b>. כדי לסלק את הריר החוסם את דרכי הנשימה.
<b>וְנוֹתֵן דַּד לְתוֹךְ פִּיו</b>. כדי שיינק.
<b>בּוּל מֶלַח</b>. גוש מלח.
<b>כְּדֵי שֶׁתְּרַחֵם עָלָיו</b>. שבפעולות אלו תריח את ריחו ותזכור את צער הלידה ותרחם עליו.
<b>אֲבָל הַטְּמֵאָה אָסוּר לַעֲשׂוֹת לָהּ כֵּן לְפִי שֶׁאֵינָהּ צְרִיכָה</b>. שבבהמה טמאה פעולות אלו אינן מועילות (בבלי שבת קכח,ב).
<h3> יז</h3>
<b>כְּלִי שֶׁהָיָה טָהוֹר לִתְרוּמָה וְרָצָה לְהַטְבִּילוֹ לְקֹדֶשׁ מֻתָּר לְהַטְבִּילוֹ וכו'</b>. מותר לטבול טבילה שאינה מטהרת מטומאה אלא היא לתוספת טהרה, כגון כלי שהטבילו לשם תרומה ורוצה להטבילו לשם קדשים. שמן התורה הכלי טהור וכל הטבילות הללו הן משום מעלות שעשו חכמים בטבילה (הלכות שאר אבות הטומאות יג,ב).
<b>גְּזֵרָה שֶׁמָּא יַשְׁהֶה אוֹתוֹ בְּטֻמְאָתוֹ</b>. ויסמוך על כך שיוכל לטבלו ביום טוב, ונראה כמכוון מלאכתו במועד (מאירי ביצה יח,א, והשווה הלכות שבת כג,ח).
<b>וְאִם הָיָה צָרִיךְ לְהַטְבִּיל מַיִם שֶׁבּוֹ מַטְבִּיל אֶת הַכְּלִי בְּמֵימָיו וְאֵינוֹ חוֹשֵׁשׁ</b>. אם המים שבו גם כן טמאים יכול להטביל את הכלי אגב המים ואין בזה חשש איסור.
<h3> יח</h3>
<b>כְּלִי שֶׁנִּטְמָא בְּיוֹם טוֹב מַטְבִּילִין אוֹתוֹ בְּיוֹם טוֹב</b>. שלא גזרו אלא אם כן היה יכול לטבלו מערב יום טוב, וכמבואר לעיל.
<b>נִטְמָא הַכְּלִי בְּמַשְׁקִין טְמֵאִין שֶׁהֵן וְלַד הַטֻּמְאָה</b>. שטומאתם קלה, וחכמים גזרו שמשקים כאלו יטמאו כלים.
<b>כְּמוֹ שֶׁיִּתְבָּאֵר בִּמְקוֹמוֹ</b>. הלכות שאר אבות הטומאות ז,ב.
<b>וּמַדְלִין בִּדְלִי טָמֵא וְהוּא טָהוֹר מֵאֵלָיו</b>. מותר לדלות מים מבור או באר בדלי טמא והוא נטהר בדרך אגב.
<b>נִדָּה שֶׁאֵין לָהּ בְּגָדִים לְהַחֲלִיף מַעֲרֶמֶת וְטוֹבֶלֶת בִּבְגָדֶיהָ</b>. אם אין לה בגד אחר ללבוש לאחר שתטהר מותר לה להערים ולטבול עם בגדים טמאים בכדי לטהר גם אותם אגב טבילתה (ולאדם מותר לטבול לטהרתו בשבת וביום טוב — ראה הלכות שבת כג,ח).
<h3> יט</h3>
<b>גְּזֵרַת מֶקַח וּמִמְכָּר</b>. גזרת חכמים שלא ללוות ולהלוות, לקנות ולמכור, לשכור ולהשכיר בשבת שמא יכתוב (הלכות שבת כג,יב).
<b>אֵין פּוֹסְקִין דָּמִים</b>. לא קובעים את המחיר של הבהמה.
<b>וּמְחַלְּקִין בֵּינֵיהֶן</b>. השותפים לקנייה מחלקים את הבהמה.
<b>וּכְשֶׁהֵן מְחַלְּקִין בֵּינֵיהֶן</b>. ביום טוב.
<h3> כ</h3>
<b>כְּשֶׁהֵן מְחַלְּקִין</b>. את הבשר.
<b>שֶׁאֵין מַשְׁגִּיחִין בְּכַף מֹאזְנַיִם כָּל עִקָּר</b>. אסור להשתמש במאזניים בשום אופן, ואף שלא לצורך שקילה.
<b>אֲפִלּוּ לִתֵּן בּוֹ בָּשָׂר לְשָׁמְרוֹ מִן הָעַכְבָּרִים</b>. . כאשר המאזניים תלויים ומוגבהים באוויר.
<b>אָסוּר אִם הָיוּ הַמֹּאזְנַיִם תְּלוּיִין</b>. כי באופן זה הנחה בתוכם נראית כפעולה של שקילה.
<b>וְטַבָּח אֻמָּן</b>. שידו מיומנת בשקילה.
<b>וְאָסוּר לִשְׁקֹל בִּכְלִי מָלֵא מַיִם</b>. על ידי הנחת הבשר בכלי עם מים ניתן לדעת את מידת הבשר.
<b>וְאֵין מַטִּילִין חֲלָשִׁים עַל הַמָּנוֹת</b>. אסור להטיל גורל על מנות הבשר המיועדות לסועדים. הטלת חלשים היא הגרלה בעזרת<br>			 <br>			חפצים שונים שכל אחד מהם מייצג אדם אחר מהסועדים ואדם אחר שאינו יודע למי משויך כל חפץ מניח כל חפץ על מנה מסוימת וכך ההגרלה מוכרעת (פה"מ שבת כג,ב).
<b>אֲבָל מַטִּילִין חֲלָשִׁים עַל בְּשַׂר הַקֳּדָשִׁים בְּיוֹם טוֹב כְּדֵי לְחַבֵּב אֶת הַמִּצְוָה</b>. שההשתדלות באכילה ובקבלת חלק גדול מבשר הקדשים היא מצווה (פה"מ שבת כג,ב, וראה הלכות מעשה הקרבנות י,א).
<h3> כא</h3>
<b>לַטַּבָּח</b>. קצב המוכר בשר.
<b>אֶלָּא תֵּן לִי חֵלֶק</b>. הבהמה מחולקת לחלקים ידועים וכך ניתן לקנות ללא הזכרת מחיר כספי.
<b>וְכֵן לֹא יִקַּח מִבַּעַל הַחֲנוּת בְּמִדָּה אוֹ בְּמִשְׁקָל</b>. קנייה מחנווני דינה כקניית בשר מהטבח וגם היא הותרה בתנאי שאינו מציין במפורש נפח או משקל.
<h3> כב</h3>
<b>בִּשְׁבִיל שֶׁלֹּא יַפְסִיד תַּבְשִׁילוֹ</b>. שאם ייתן יותר או פחות מהראוי עלול לקלקל את התבשיל.
<h3> כג</h3>
<b>שׁוּם דָּמִים</b>. מחיר כספי.
<b>סְכוּם מִנְיָן</b>. סיכום ועשיית חשבון כיצד מה שלקח כעת מצטרף אל שאר החובות שיש לו, וכפי שמבאר.
<b>אֶלָּא לוֹקֵחַ סְתָם</b>. ומציין רק את הכמות שלקח עכשיו.
<h3> כד</h3>
<b>פַּטָּם</b>. אדם שמפטם בעלי חיים.
<b>הָרָגִיל אֶצְלוֹ</b>. . שרגיל לקנות ממנו.
<h3> כה</h3>
<b>הַלְוָאַת יוֹם טוֹב</b>. כגון שלקח מן הטבח או מן החנווני ביום טוב על מנת להחזיר לו לאחר החג, כנזכר בהלכות הקודמות.
<b>תּוֹבְעִין אוֹתָהּ בַּדִּין</b>. מותר לתבוע אותה בבית דין, ואין חוששים שההיתר לתבוע אותה יגרום למלווה לכתוב ביום טוב שטר ראיה על החוב.
<h3> כו</h3>
<b>אַף עַל פִּי שֶׁאֵין מַגְבִּיהִין תְּרוּמָה וּמַעַשְׂרוֹת בְּיוֹם טוֹב כְּשַּׁבָּת</b>. מפני שנראה כמתקן (הלכות שבת כג,ט; וראה עוד שם כג,יד).
<b>וְאֵין צָרִיךְ לוֹמַר חַלָּה וּזְרוֹעַ וּלְחָיַיִם וְקֵבָה שֶׁמּוֹלִיכָן לַכֹּהֵן בְּיוֹם טוֹב</b>. שהרי אף מותר להפרישם ביום טוב (ראה לעיל ג,ח; ופה"מ ביצה א,ו).
<b>וְגַבָּאֵי צְדָקָה</b>. שאוספים בכל יום מזון עבור העניים (הלכות מתנות עניים ט,ב).
<b>וּמְחַלְּקִין לְכָל שְׁכוּנָה וּשְׁכוּנָה בִּפְנֵי עַצְמָהּ</b>. ולא בחלוקה מרוכזת.
<h2>פרק ה</h2>
<h3> א</h3>
<b>אַף עַל פִּי שֶׁהֻתְּרָה הוֹצָאָה בְּיוֹם טוֹב אֲפִלּוּ שֶׁלֹּא לְצֹרֶךְ</b>. כדלעיל א,ד-ו.
<b>לֹא יַפְשִׁיל אֶת הַקֻּפָּה לַאֲחוֹרָיו</b>. לא יניחנה על גבו.
<h3> ג</h3>
<b>וְאֵין יוֹצְאִין בְּכִסֵּא אַחַר הָאִישׁ וְאַחַר הָאִשָּׁה</b>. אין מוליכים אדם היושב בכיסא כשאדם אחר דוחפו מאחוריו (יד"פ)
<b>בְּאַפִּרְיוֹן</b>. כיסא העשוי לשאת בו בני אדם.
<h3> ד</h3>
<b>אַף עַל פִּי שֶׁכָּל מָקוֹם שֶׁאָסְרוּ חֲכָמִים מִפְּנֵי מַרְאִית הָעַיִן וכו'</b>. ראה הלכות שבת כב,כ.
<h3> ה</h3>
<b>בְּגַגִּין הַשָּׁוִין</b>. בגובהם.
<b>וְלֹא יְשַׁלְשְׁלֵם בַּחֶבֶל מִן הַחַלּוֹנוֹת</b>. לא יוריד את הפירות מן הגג בעזרת חבל.
<b>אֲבָל מַשִּׁילָן אֲפִלּוּ דֶּרֶךְ אֲרֻבָּה מִמָּקוֹם לְמָקוֹם בְּאוֹתוֹ הַגַּג</b>. רשאי להעבירם למקום אחר באותו הגג, כדי לשלשלם מטה דרך הארובה.
<h3> ו</h3>
<b>שֶׁנֵּאוֹתִין</b>. שמשתמשים.
<b>כְּגוֹן תְּפִלִּין</b>. שאין מניחים תפילין ביום טוב<br>			 <br>			(הלכות תפילין ד,י).
<h3> ט</h3>
<b>הַמְעָרֵב עֵרוּבֵי תְּחוּמִין לְיוֹם טוֹב הֲרֵי בְּהֶמְתּוֹ וְכֵלָיו וּפֵרוֹתָיו כָּמוֹהוּ</b>. ביום טוב, כמו בשבת, אסור לצאת מחוץ לתחום אלפיים אמה שסביב לעיר אלא אם כן האדם קבע את שביתתו במקום אחר באמצעות עירובי תחומין, שאז מותר לו ללכת אלפיים אמה ממקום עירובו (ראה הלכות שבת כז,א, הלכות עירובין ו,א, ח,ד). ביום טוב, שהותר בטלטול, מותר להוליך את הבהמה והכלים בכל מקום שבו מותר לבעלים עצמם ללכת.
<h3> י</h3>
<b>הֲרֵי הֵן כְּרַגְלֵי מִי שֶׁזָּכָה בָּהֶן</b>. יכול לטלטלם עד היכן שיכול ללכת ברגליו, שכיוון שזכה בהם דינם כחפציו.
<b>וְחֶפְצֵי הַגּוֹי קוֹנִין שְׁבִיתָה בִּמְקוֹמָם</b>. ואסור לטלטלם יותר מאלפיים אמה מהמקום שבו היו בכניסת יום טוב.
<b>פֵּרוֹת שֶׁיָּצְאוּ חוּץ לִתְחוּמָן וכו'</b>. מכיוון שלפירות אין רצון משלהם דינם כאדם שיצא וחזר באונס שהרי הוא כאילו לא יצא (ראה הלכות שבת כז,יב).
<h3> יא</h3>
<b>הַמּוֹסֵר בְּהֶמְתּוֹ לִבְנוֹ הֲרֵי הִיא כְּרַגְלֵי הָאָב</b>. מפני שגם אצל בנו היא נחשבת ברשות האב.
<b>וַאֲפִלּוּ נְתָנָהּ לוֹ בְּיוֹם טוֹב הֲרֵי הִיא כְּרַגְלֵי הָרוֹעֶה</b>. . שאף שהנתינה בפועל הייתה ביום טוב, מכיוון שכבר מערב יום טוב הייתה דעתו לתתה לרועה הרי היא כרגליו (ראה לקמן הט"ו).
<b>מְסָרָהּ לִשְׁנֵי רוֹעִים הֲרֵי הִיא כְּרַגְלֵי בְּעָלֶיהָ מִפְּנֵי שֶׁלֹּא קָנָה אֶחָד מֵהֶן</b>. שמכיוון שאינה לגמרי ברשותו של אחד מהם היא נשארת כרגלי הבעלים.
<h3> יב</h3>
<b>זִכָּה לָהֶן אַחֵר</b>. הקנה להם בעל הסעודה את חלקם בסעודה על ידי אדם אחר (ראה הלכות עירובין א,כ).
<h3> יג</h3>
<b>וְכֵן מִי שֶׁהָיוּ פֵּרוֹתָיו מֻפְקָדִין בְּעִיר אַחֶרֶת</b>. והיא מחוץ לתחום הליכתו ואינו יכול ללכת לשם.
<b>בְּשֶׁיִּחֵד לָהֶם קֶרֶן זָוִית</b>. הקצה להם מקום מיוחד, ואז הפירות נחשבים עדיין ברשות המפקיד.
<h3> יד</h3>
<b>בּוֹר שֶׁל יָחִיד</b>. בור מים פרטי.
<b>וְשֶׁל עוֹלֵי בָּבֶל שֶׁהֵן מְסוּרִין לַכֹּל</b>. שמיועדים לצורך עולי הרגל.
<b>נְהָרוֹת הַמּוֹשְׁכִין וּמַעְיָנוֹת הַנּוֹבְעִין כְּרַגְלֵי כָּל אָדָם</b>. . מכיוון שהמים זורמים כל הזמן אין הם קונים שביתה כלל.
<h3> טו</h3>
<b>שׁוֹר שֶׁל רְעִי</b>. שור הרועה במרעה משותף של בני העיר (יד"פ).
<b>וְשׁוֹר שֶׁל פְּטָם</b>. שור מפוטם.
<h3> כ</h3>
<b>אַף עַל פִּי שֶׁלָּקַח כָּל אֶחָד מְנָתוֹ הֲרֵי כָּל הַבָּשָׂר כְּרַגְלֵי שְׁנֵיהֶן</b>. מכיוון שבערב יום טוב הבהמה הייתה בשותפות שניהם.
<b>הוֹאִיל וּתְחוּמִין מִדִּבְרֵי סוֹפְרִים יֵשׁ בְּרֵרָה בָּהֶן וכו'</b>. בררה היא התייחסות למצב מסופק שיתברר בעתיד, כאילו הוא כבר מבורר מעכשיו. ובמקרה של החבית, אף שהחלוקה נעשתה ביום טוב עצמו, מתייחסים לחלק שהגיע לכל אחד כאילו היה שלו כבר מערב יום טוב והרי הוא כרגליו. הכלל הוא שבדיני תורה אין בררה ובדיני חכמים יש בררה (ראה גם הלכות עירובין ח,ז, הלכות תרומות א,כא).
<h2>פרק ו</h2>
<h3> א</h3>
<b>וְאִסּוּר זֶה מִדִּבְרֵי סוֹפְרִים וכו'</b>. מהתורה מותר לבשל ביום טוב עבור שבת, וחכמים אסרו בישול לצורך שבת הסמוכה לו כדי שלא יבוא לבשל עבור יום חול (ראה לעיל א,ט).
<b>לְפִיכָךְ וכו'</b>. מכיוון שהאיסור הוא מדברי חכמים
<b>,</b>. התירו זאת על ידי עירובי תבשילין.
<h3> ב</h3>
<b>וְלָמָּה נִקְרָא שְׁמוֹ עֵרוּב</b>. שהרי בשונה מעירובי חצרות שבהם המאכל מערב את יושבי החצר יחד (הלכות עירובין א,ו), כאן אין המאכל מערב דבר.
<b>שֶׁכְּשֵׁם שֶׁהָעֵרוּב שֶׁעוֹשִׂין בַּחֲצֵרוֹת וּבַמְּבוֹאוֹת מֵעֶרֶב שַׁבָּת מִשּׁוּם הֶכֵּר וכו'</b>. שהרי<br>			 <br>			מעיקר הדין כולם בכלל רשות היחיד ומותר לטלטל בהם (ראה שם א,א-ד).
<b>מֵרְשׁוּת לִרְשׁוּת</b>. מרשות היחיד לרשות הרבים או להפך שאסורים מהתורה.
<h3> ג</h3>
<b>בֵּין לְאֶחָד בֵּין לַאֲלָפִים</b>. עירוב בכזית מהווה עירוב עבור מספר לא מוגבל של אנשים.
<b>בְּרִיפוֹת</b>. . חיטים כתושות להכנת דייסה.
<b>פַּרְפֶּרֶת</b>. מאכל שנאכל יחד עם הפת.
<h3> ד</h3>
<b>שָׁלוּק</b>. . מבושל קלות במים ללא תבלינים (הערת הר"י קאפח לפה"מ ברכות ו,ח; וראה פה"מ תרומות י,יא, הלכות נדרים ט,א). ויש מפרשים ששלוק היינו מבושל הרבה (רש"י נדרים מט,א ועוד; וראה מאירי שם שהמילה מתפרשת בשני המובנים — הכול לפי ההקשר).
<b>וַהֲדָחָתָן הִיא בִּשּׁוּלָן לַאֲכִילָה</b>. ראה גם הלכות שבת ט,ב.
<h3> ו</h3>
<b>לְזַכּוֹת לָהֶן</b>. להקנות להם חלק בעירוב.
<b>כְּדֶרֶךְ שֶׁמְּזַכֶּה בְּעֵרוּבֵי שַׁבָּת וכו'</b>. בדומה לעירובי חצרות ותחומין שמקנה אותם לאחרים על ידי אדם אחר שעושה בעירוב מעשה קניין בעבורם וכך יש להם חלק בעירוב (לפירוט ראה הלכות עירובין א,כ; וראה גם שם ו,יט).
<h3> ז</h3>
<b>וְאֵינוֹ צָרִיךְ לְהוֹדִיעַ לָאֵלּוּ שֶׁזִּכָּה לָהֶן מֵעֶרֶב יוֹם טוֹב וכו'</b>. מכיוון שעירוב תבשילין היא זכות והכלל הוא שזכים לאדם שלא בפניו (ראה הלכות עירובין א,כ), לכן גם אם ידעו על כך ביום טוב עצמו יכולים לסמוך על העירוב.
<h3> ח</h3>
<b>חַיָּב לְבָרֵךְ</b>. ברכת המצוות, ואף שזו מצווה מדברי חכמים (ראה הלכות ברכות יא,ג).
<h3> ט</h3>
<b>וְאָסוּר לְאַחֵר שֶׁהִנִּיחַ לְעַצְמוֹ</b>. עירובי תבשילין.
<b>עַד שֶׁיַּקְנֶה לוֹ</b>. שזה שלא הניח יקנה את קמחו לזה שהניח.
<h3> י</h3>
<b>וְאִם הֶעֱרִים</b>. שבישל כביכול לצורך יום טוב אבל כוונתו להכין לצורך שבת (ראה גם לעיל א,יא).
<b>נִמְצְאוּ הַכֹּל מַעֲרִימִין וְיִשְׁתַּקַּע שֵׁם עֵרוּבֵי תַּבְשִׁילִין</b>. שכיוון שכולם יערימו לבשל ללא עירוב תישכח מצוות עירוב ויחשבו שאפשר לבשל לשבת ללא עירוב.
<h3> יא</h3>
<b>שְׁנֵי יָמִים טוֹבִים וכו'</b>. בחוץ לארץ היו עושים שני ימים טובים מספק איזה מהם הוא היום הנכון (ראה הלכות קידוש החודש ה,ד; וראה עוד לקמן הי"ד). ומכיוון שרק אחד מהם קדוש, יכול להניח ביום טוב הראשון עירוב ולהתנות שאם היום הראשון הוא הקדוש הרי שהשני חול ויכול לבשל בו לשבת ללא העירוב, ואם הראשון חול הרי עושה עכשיו עירוב כבכל ערב יום טוב ולמחרת ביום טוב האמתי מבשל לשבת על סמך העירוב.
<h3> יב</h3>
<b>שְׁתֵּי כַּלְכָּלוֹת שֶׁל טֶבֶל</b>. . שני סלים של פירות שלא הופרשו מהם תרומות ומעשרות. ואף שביום טוב אסור להפריש תרומות ומעשרות (לעיל ד,כו), יכול לאכול את הפירות ביום טוב שני על ידי הפרשה על תנאי.
<b>תִּהְיֶה זוֹ תְּרוּמָה עַל זוֹ</b>. תחול ההפרשה שאעשה בפירות שבסל אחד גם עבור הסל השני (ראה הלכות מעשר ז,יא).
<b>וְקוֹרֵא עָלֶיהָ שֵׁם וּמַנִּיחָהּ</b>. מפריש בדיבור ומגדיר את פירותיה כתרומה, ואינו אוכל ממנה באותו יום, שמא היום הוא יום טוב ולפי תנאו לא הפריש עדיין.
<b>וּלְמָחָר בַּשֵּׁנִי חוֹזֵר וְאוֹמֵר</b>. . על אותה כלכלה.
<b>וְאוֹכֵל אֶת הַשְּׁנִיָּה</b>. שכן בכל אופן הופרשה התרומה ביום חול לפי תנאו.
<h3> יג</h3>
<b>אֲבָל בִּשְׁנֵי יָמִים טוֹבִים שֶׁל רֹאשׁ הַשָּׁנָה</b>. שלמרות שנוהגים יומיים מספק, מכל מקום חכמים תיקנו שיהיו נחשבים כיום אחד ארוך ולכן אי אפשר להתנות עליהם (לעיל א,כד).
<b>יד–טו. כָּל הַדְּבָרִים הָאֵלּוּ שֶׁאָמַרְנוּ וכו'</b>. בזמן שהיו מקדשים את החודש על פי הראייה ולא ידעו בחוץ לארץ מתי חל יום טוב, היו עושים אותו יומיים מספק ואז היו יכולים להניח עירוב ביום הראשון ולהתנות.<br>			 <br>			אך בזמן הזה שקובעים את יום טוב לפי חשבון הלוח אין ספק מתי חל יום טוב, והסיבה שמציינים את יום טוב יומיים היא מפני שחכמים תיקנו להמשיך את המנהג שנהגו קודם לכן לנהוג שני ימים (הלכות קידוש החודש ה,ד-ה; וראה לעיל א,כא), ומשום כך אין אפשרות להתנות מכיוון ששני הימים קדושים: היום הראשון מן התורה, והשני מתקנת חכמים.
<b>וְלֹא עֵרוּבֵי חֲצֵרוֹת וְלֹא שִׁתּוּפֵי מְבוֹאוֹת</b>. שגם בהם היה ניתן להתנות כמו בעירובי תבשילין (ראה הלכות עירובין ח,יד-טו).
<h3> טז</h3>
<b>שֶׁנֶּאֱמַר לִקְדוֹשׁ יי מְכֻבָּד</b>. ולפני כן נאמר בפסוק: "וקראת לשבת ענג", והכתוב מתפרש כאן כאילו העונג והכבוד מוסבים הן על השבת והן על הימים הטובים שהם "קדוש ה' ".
<b>וּכְבָר בֵּאַרְנוּ הַכָּבוֹד וְהָעִנּוּג בְּהִלְכוֹת שַׁבָּת</b>. פרק ל.
<b>וְכֵן רָאוּי לָאָדָם שֶׁלֹּא יִסְעֹד בְּעַרְבֵי יָמִים טוֹבִים וכו'</b>. ראה הלכות שבת ל,ד.
<b>כְּאִלּוּ נִטְפָּל לַעֲבוֹדָה זָרָה</b>. ואין לו חלק לעולם הבא (הלכות תשובה ג,יד).
<h3> יז</h3>
<b>וּשְׁמוֹנַת יְמֵי הֶחָג</b>. סוכות ושמיני עצרת.
<b>כֻּלָּן אֲסוּרִין בְּסֶפֶד וְתַעֲנִית</b>. ראה הלכות תעניות א,ו, א,ט, הלכות אבל יא,ג.
<b>כְּמוֹ שֶׁאָנוּ מְבָאֲרִין בְּהִלְכוֹת חֲגִיגָה</b>. א,א.
<b>יֵשׁ בִּכְלַל אוֹתָהּ שִׂמְחָה לִשְׂמֹחַ</b>. . מצוות השמחה כוללת לא רק קרבן חגיגה אלא גם את שמחתו ושמחת בני ביתו.
<h3> יח</h3>
<b>קְלָיוֹת</b>. מיני גרעינים קלויים.
<b>וּמִגְדָּנוֹת</b>. מיני מתיקה.
<b>וּכְשֶׁהוּא אוֹכֵל וְשׁוֹתֶה וכו'</b>. . ראה גם הלכות חגיגה ב,יד.
<b>זִבְחֵיהֶם כְּלֶחֶם אוֹנִים לָהֶם כָּל אֹכְלָיו יִטַּמָּאוּ כִּי לַחְמָם לְנַפְשָׁם</b>. הבשר שאוכלים יהיה כמאכל אבלים שמטמא את האוכל אותו, מכיוון שאוכלים אותו לעצמם ולא מתחלקים עם העניים (ראה גם הלכות חגיגה ב,יד, הלכות מגילה ב,יז).
<b>וְשִׂמְחָה כָּזוֹ קָלוֹן הִיא לָהֶם שֶׁנֶּאֱמַר וְזֵרִיתִי פֶרֶשׁ עַל פְּנֵיכֶם פֶּרֶשׁ חַגֵּיכֶם</b>. ה' יפזר על פניהם את צואת הזבח שאוכלים רק לעצמם (ראה גם הלכות דעות ה,א).
<h3> יט</h3>
<b>כָּךְ הִיא הַדָּת</b>. כך הסדר הראוי.
<h3> כב</h3>
<b>וְנִקְרָאִין מוֹעֵד</b>. חול המועד קרוי בפי חכמים גם 'מועד' (ראה פה"מ מועד קטן א,א).
<b>וַאֲסוּרִין בְּסֶפֶד וְתַעֲנִית</b>. ראה הלכות תעניות א,ז, א,ט, הלכות אבל יא,ג.
<b>תַּלְמִיד חֲכָמִים בְּפָנָיו</b>. לפני שנקבר.
<b>וְאֵין צָרִיךְ לוֹמַר בְּרָאשֵׁי חֳדָשִׁים וַחֲנֻכָּה וּפוּרִים</b>. שאין בהם חיוב שמחה מהתורה כמו בחול המועד (כדלעיל הט"ז).
<h3> כג</h3>
<b>אֵין מַנִּיחִין... וְאֵין מִתְאַבְּלִין בַּמּוֹעֵד</b>. ראה גם הלכות אבל יא,ג.
<b>אֶלָּא מִבֵּיתוֹ לְקִבְרוֹ</b>. מוליכים את המת מביתו הישר לקבורה.
<b>וְכֵן אֵין קוֹרְעִין וכו'</b>. ראה גם שם יא,א-ב.
<b>וְאִם הָיָה חָכָם אוֹ אָדָם כָּשֵׁר</b>. המת.
<b>אוֹ שֶׁהָיָה עוֹמֵד בִּשְׁעַת נְטִילַת נְשָׁמָה</b>. מי שנכח בעת המוות (ראה שם ט,יא).
<h3> כד</h3>
<b>נָשִׁים בַּמּוֹעֵד</b>. ראה גם הלכות אבל יא,ד-ה.
<b>מְעַנּוֹת</b>. אומרות קינה יחד.
<b>מְטַפְּחוֹת</b>. סופקות כף על כף או על הירך או הפנים או הלב.
<b>מְקוֹנְנוֹת</b>. אחת אומרת קינה וכולן עונות לה.
<b>שֶׁיְּעוֹרֵר עַל מֵתוֹ</b>. לעורר לבכייה על המת.
<b>קֹדֶם לָרֶגֶל שְׁלֹשִׁים יוֹם</b>. ומדובר במת שנפטר קודם לכן, אך אם נפטר בתוך השלושים יום הללו, מעורר עליו (ראה שם יא,ו).
<h2>פרק ז</h2>
<h3> א</h3>
<b>הוֹאִיל וְנִקְרָא מִקְרָא קֹדֶשׁ</b>. חכמים דרשו שהפסוק המסכם את פרשיית המועדות: "אלה מועדי ה' אשר תקראו אתם מקראי קדש להקריב אשה לה'..." (ויקרא כג,לז) מתייחס לימי חול המועד שמקריבים בהם קרבנות מיוחדים בחגים (ראה זכר לחגיגה, חגיגה  יח,א), ומכאן שחול המועד נקרא 'מקרא קדש' ואסור במלאכה.
<b>וַהֲרֵי הוּא זְמַן חֲגִיגָה בַּמִּקְדָּשׁ</b>. שמי שלא הקריב קרבן חגיגה ביום הראשון מקריב בחול המועד (ראה הלכות חגיגה א,ד-ה).
<b>מַכַּת מַרְדּוּת</b>. מלקות מדברי חכמים.
<b>שֶׁסּוֹף הָעִנְיָן<br>			<br>				בַּדְּבָרִים שֶׁנֶּאֶסְרוּ<br>			<br>				בּוֹ וכו'</b>. תכלית איסור מלאכה בחול המועד היא שלא יהיה לגמרי כיום חול.
<h3> ב</h3>
<b>בֵּית הַמַּשְׁקֶה</b>. שדה מושקית במים, שאינה זקוקה להשקיה נוספת כדי להצילה מהפסד מרובה.
<b>בֵּית הַשְּׁלָהִין וְהִיא הָאָרֶץ הַצְּמֵאָה</b>. ש'משלהי' הוא התרגום הארמי לעייף (=צמא).
<b>לֹא יִדְלֶה וְיַשְׁקֶה</b>. לא ישאב בדלי וישקה את השדה.
<b>בֵּין שֶׁיָּצָא כַּתְּחִלָּה</b>. גם אם אפיק הזרימה של המעיין חדש ודפנותיו אינן יציבות, ולא חוששים שייפלו ויטרח לתקנם במועד.
<b>מַמְשִׁיכוֹ וּמַשְׁקֶה בּוֹ</b>. מנתב את המעיין שיזרום וישקה את השדה.
<h3> ג</h3>
<b>הוֹפֵךְ אָדָם אֶת זֵיתָיו בַּמּוֹעֵד</b>. לפני הפקת השמן מניחים את הזיתים בערמה כדי לרככם וצריך להפך בהם מדי פעם כדי שלא יתקלקלו מחמת החום שנוצר בערמה.
<b>וְטוֹחֵן אוֹתָם</b>. מניח אותם תחת קורת בית הבד כדי שמהלחץ יצא השמן.
<b>וְדוֹרֵךְ אוֹתָם</b>. חוזר ועושה סחיטה נוספת כדי להוציא את יתרת השמן שבזיתים.
<b>וּמְמַלֵּא הֶחָבִיּוֹת</b>. בשמן.
<b>וְגָף אוֹתָם</b>. סותם את פתח החבית.
<b>וְשׁוֹלֶה פִּשְׁתָּנוֹ מִן הַמִּשְׁרָה בִּשְׁבִיל שֶׁלֹּא תֹּאבַד</b>. מוציא את הפשתן הגולמי ששם במי שרייה כדי שלא יירקב בהם.
<b>וְכֵן כֶּרֶם שֶׁהִגִּיעַ זְמַנּוֹ לְהִבָּצֵר בַּמּוֹעֵד בּוֹצְרִין אוֹתוֹ</b>. מכיוון שהענבים יתקלקלו אם לא ייבצרו בזמן.
<h3> ה</h3>
<b>מָהִיר</b>. מומחה.
<b>מְכַלֵּב</b>. תופר לסירוגין ולא תפירה רצופה (פה"מ מועד קטן א,ח כדעת ר' יוחנן בגמרא).
<b>וּבַבִּנְיָן</b>. . ראה לקמן ח,ו מה הותר לבנות במועד.
<b>וְשָׁף סִדְקֵי הַקַּרְקַע</b>. משפשף מקומות סדוקים בכדי להחליק את פני הקרקע.
<b>וּמַעְגִּילָם בַּיָּד וּבָרֶגֶל כְּעֵין שֶׁמַּעְגִּילִין בַּמַּחֲלָצַיִם</b>. יכול להחליקם ביד וברגל בדומה למה שעושה בדרך כלל בכלי.
<h3> ו</h3>
<b>וְכֵן כָּל כַּיּוֹצֵא בָּזֶה</b>. שכל דבר שנצרך לו במועד מותר לעשותו אפילו אם אין בו הפסד, ובתנאי שיעשה בשינוי.
<h3> ז</h3>
<b>כְּבָשִׁים</b>. מאכלים כבושים.
<b>שֶׁהֲרֵי אֶפְשָׁר שֶׁיֹּאכַל מֵהֶן בַּמּוֹעֵד</b>. למרות שדגים שנמלחו הרבה אינם ראויים לאכילה עד שייתבשו ממליחותם, מכיוון שיכול להוציא מליחותם על ידי סחיטה ולחיצה ולאכלם כך במועד, מותר למלחם.
<h3> ח</h3>
<b>מְטִילִין שֵׁכָר</b>. מותר להכניס פירות למים כדי שיתססו ויעשה מהם שיכר.
<b>שֶׁאֵין הַעֲרָמָה זוֹ נִכֶּרֶת לָרוֹאֶה</b>. שהרואה אינו יודע שיש לו שיכר ישן בביתו.
<h3> י</h3>
<b>קִלְקוּלֵי הַמַּיִם</b>. . מה שנהרס והתקלקל בתעלות המים.
<b>שִׁיחִין</b>. בורות מוארכים.
<b>וּמְעָרוֹת</b>. בורות מכוסים.
<b>וּמוֹדְדִין אֶת הַמִּקְווֹת</b>. לבדוק אם יש בהם ארבעים סאה, שהוא שיעור מקווה הכשר לטבילה.
<b>מַרְגִּילִין לוֹ מַיִם</b>. מושכים אליו מים.
<h3> יא</h3>
<b>לְהַפְקִיר אֶת הַכִּלְאַיִם</b>. שליחי בית הדין היו מפקירים שדות שבעליהן היו מגדלים בהן כלאיים (ראה הלכות כלאיים ב,טו–יז).
<b>הָעֲרָכִים</b>. מי שנדר לתת ערכו של אדם נותן את ערכו הקצוב להקדש (ראה הלכות ערכין וחרמין א,א–ג).
<b>הַחֲרָמִים</b>. מי שנדר לשמים בלשון חרם יכול לפדות את הדבר שנדר תמורת כסף (ראה שם ו,ד).
<b>הַהֶקְדֵּשׁוֹת</b>. מי שהקדיש בהמה או חפץ למקדש יכול לפדותם בשוויים.
<b>וּמַשְׁקִין אֶת הַשּׂוֹטוֹת</b>. אשת איש החשודה בזנות צריכה לשתות מי המרים כדי להיות מותרת לבעלה (ראה הלכות סוטה א,ב).
<b>וְשׂוֹרְפִין אֶת הַפָּרָה</b>. פרה אדומה שאפרה משמש לטהרה.
<b>וְעוֹרְפִין אֶת הָעֶגְלָה</b>. עגלה ערופה המשמשת לכפרה לאנשי המקום על הרוג שנמצא ולא ידוע מי הרגו (ראה הלכות רוצח פרקים ט-י).
<b>וְרוֹצְעִין עֶבֶד עִבְרִי</b>. מנקבים אוזנו של עבד עברי שרוצה להישאר עבד לאחר שש שנות עבודה (ראה הלכות עבדים ג,ט).
<b>וּמְטַהֲרִין אֶת הַמְּצוֹרָע</b>. מקיימים את תהליך טהרת המצורע (ראה הלכות מחוסרי כפרה ד,א-ב).
<b>וּמְצַיְּנִין עַל הַקְּבָרוֹת</b>. ...
<b>כְּדֵי שֶׁיִּפְרְשׁוּ מֵהֶן כֹּהֲנִים</b>. מחדשים סימן שעושים על קברים כדי שהכהנים לא יתקרבו אליהם.
<h3> יב</h3>
<b>וְדִינֵי מַכּוֹת</b>. דינים שעונשם מלקות.
<b>מְשַׁמְּתִין</b>. מנדים.
<b>אִגְּרוֹת שׁוּם שֶׁשָּׁמוּ לְבַעַל חוֹב</b>. איגרות שבהן מתואר מה שָׁמו מנכסי החייב כדי לפרוע מהם את חובו לנושה
<b>וְאִגְּרוֹת שֶׁמָּכְרוּ בָּהֶן לִמְזוֹן הָאִשָּׁה וְהַבָּנוֹת</b>. שטר שבו החלטת בית דין למכור מנכסי הבעל למזונותיהן.
<b>וְשִׁטְרֵי חֲלִיצָה וּמֵאוּנִין</b>. שטרות שבהם מעידים בית דין על חליצה או מיאון שנעשו בפניהם.
<b>וְקִדּוּשֵׁי נָשִׁים</b>. שטר קידושין למי שמקדש בשטר.
<b>וְשׁוֹבְרִין</b>. אישור על קבלת ממון.
<b>וּמַתָּנוֹת</b>. שטר על נתינת מתנה.
<h3> יג</h3>
<b>מַגִּיהִין</b>. מתקנים.
<b>בְּסֵפֶר הָעֲזָרָה</b>. ספר התורה שבו היו קוראים במקדש.
<b>וְטֹוֶה תְּכֵלֶת לְבִגְדּוֹ</b>. טווה פתילות תכלת לבגדו החייב בציצית.
<h3> יד</h3>
<b>שֶׁכְּתִיבַת אֵלּוּ אֵין אָדָם נִזְהָר בְּתִקּוּנָן</b>. שאינו מקפיד על אופן הכתיבה כפי שמקפיד בספרים, תפילין ומזוזות.
<b>יְצָאוֹתָיו</b>. הוצאותיו.
<h3> טו</h3>
<b>וְאִם הָיָה אָדָם מְפֻרְסָם עוֹשִׂין אֲפִלּוּ בַּשּׁוּק</b>. שאז ידוע לכל שמכין את הארון לצורך המת ולא לצורך אחר.
<h3> טז</h3>
<b>אֵין רוֹאִין אֶת הַנְּגָעִים בַּמּוֹעֵד</b>. כהן אינו בודק נגע שחשוד להיות נגע צרעת (וראה גם הלכות טומאת צרעת ט,ח).
<h3> יז</h3>
<b>מְגַלְּחִין</b>. מסתפרים.
<b>מְנֻוָּל</b>. מלוכלך ולא מסודר.
<h3> יח</h3>
<b>אָבֵל שֶׁחָל שְׁבִיעִי שֶׁלּוֹ לִהְיוֹת בְּיוֹם טוֹב</b>. היום השביעי לאבלות, ולא היה יכול לכבס בערב יום טוב מכיוון שאסור בכיבוס בשבעת ימי האבלות (ראה גם הלכות אבל י,ז).
<b>וּמִי שֶׁהָיָה מְנֻדֶּה</b>. . והוא אסור לספר ולכבס עד שיתירו לו את נידויו (ראה הלכות תלמוד תורה ז,ד).
<b>וְלֹא נִשְׁאַל לְחָכָם וְהִתִּיר נִדְרוֹ</b>. שיכול להתיר את נדרו על ידי חכם (ראה הלכות נדרים ד,ה, הלכות שבועות פרק ו).
<h3> יט</h3>
<b>אֲבָל הַנָּזִיר וְהַמְּצֹרָע... מֻתָּרִין לְגַלֵּחַ בַּמּוֹעֵד שֶׁלֹּא יַשְׁהוּ קָרְבְּנוֹתֵיהֶן</b>. נזיר ומצורע מצווים בגילוח שער קודם הקרבת קרבנותיהם (ראה הלכות נזיר ח,ו, הלכות טומאת צרעת יא,א).
<b>וְכָל הַיּוֹצֵא מִטֻּמְאָתוֹ לְטָהֳרָתוֹ מֻתָּר לְגַלֵּחַ בַּמּוֹעֵד</b>. מכיוון שלא ראוי לאדם לעסוק בהתייפות בזמן טומאתו<br>			 <br>			(מ"מ).
<b>וְאַנְשֵׁי מִשְׁמָר שֶׁשָּׁלְמָה מִשְׁמַרְתָּן בְּתוֹךְ הַמּוֹעֵד וכו'</b>. כהנים ששבוע משמרתם הסתיים בחול המועד מותרים בגילוח מכיוון שבשבוע משמרתם אסורים בגילוח (ראה גם הלכות ביאת המקדש,יב-יג).
<h3> כ</h3>
<b>לִטֹּל שָׂפָה</b>. לספר את השפם.
<b>וְלִטֹּל צִפָּרְנַיִם</b>. לגזזן.
<b>וּמַעֲבֶרֶת</b>. . מסירה.
<b>תַּכְשִׁיטֶיהָ</b>. טיפולים שונים ליופי המבוארים בהמשך הדברים.
<b>כּוֹחֶלֶת</b>. שמה כחול על עיניה.
<b>וּפוֹקֶסֶת</b>. קולעת את שערה.
<b>סָרָק</b>. צבע אדום.
<b>וְטוֹפֶלֶת עַצְמָהּ בַּסִּיד וְכַיּוֹצֵא בּוֹ</b>. שמה על גופה סיד או חומר אחר כדי לחמם ולהאדים את הגוף או כדי להסיר השער.
<b>וְהוּא שֶׁתּוּכַל לְקַלְּפוֹ בַּמּוֹעֵד</b>. שאז נהנית במועד מהטיפול ולא רק מצטערת ממנו.
<h3> כא</h3>
<b>מִטְפְּחוֹת הַיָּדַיִם</b>. מגבות ידיים.
<b>וּמִטְפְּחוֹת הַסְּפָרִים</b>. מטפחות שעוטפים בהן ספרי תורה ואוחזים בהן בשעת הקריאה (פה"מ כלאיים ט,ג).
<b>וּמִטְפְּחוֹת הַסְּפָג</b>. מגבת לכל הגוף.
<b>כְּלֵי פִּשְׁתָּן</b>. בגדים מפשתן שמתלכלכים מהר וגם אם מכבסם בערב החג יש צורך לכבסם שוב.
<h3> כג</h3>
<b>פְּתוּחָה לְזָוִית</b>. פינת הרחוב.
<b>אוֹ לְמָבוֹי</b>. רחוב המסתעף מרשות הרבים.
<b>פּוֹתֵחַ אַחַת</b>. דלת אחת.
<b>וְעֶרֶב יוֹם טוֹב הָאַחֲרוֹן שֶׁל חַג הַסֻּכּוֹת מוֹצִיא וּמְעַטֵּר אֶת הַשּׁוּק בְּפֵרוֹת בִּשְׁבִיל כְּבוֹד יוֹם טוֹב</b>. מכיוון שיום טוב אחרון של סוכות (שמיני עצרת) הוא חג בפני עצמו ויש בו שמחה יתרה.
<b>מוֹכְרֵי תְּבָלִין מוֹכְרִין כְּדַרְכָּן בְּפַרְהֶסְיָא</b>. מכיוון שברור שמוכרים לצורך המועד.
<h3> כד</h3>
<b>מַה יֹּאכַל</b>. מה לאכול, כדלעיל הי"ג.
<h3> כה</h3>
<b>שׂוֹכְרִין אֶת הַשָּׂכִיר עַל הַמְּלָאכָה בַּמּוֹעֵד לַעֲשׂוֹתָהּ לְאַחַר הַמּוֹעֵד</b>. מותר בחול המועד לסכם עם שכיר שיעשה עבורו מלאכה לאחר המועד.
<b>וְגוֹי שֶׁקִּבֵּל קִבֹּלֶת מִיִּשְׂרָאֵל</b>. גוי שעושה עבודה בקבלנות עבור ישראל ואינו שכירו, והבחירה שלו לעבוד במועד נעשית על דעת עצמו.
<b>אֲפִלּוּ הָיָה חוּץ לַתְּחוּם אֵינוֹ מַנִּיחוֹ לַעֲשׂוֹת בַּמּוֹעֵד</b>. בשונה משבת שחוץ לתחום מותר מכיוון שבשבת לא מצוי שיהיו שם אנשים מישראל ואין חשש לחשד (ראה הלכות שבת ו,יד).
<h2>פרק ח</h2>
<h3> א</h3>
<b>נְהָרוֹת הַמּוֹשְׁכִין מִן הָאֲגַמִּים</b>. נהרות קטנים הנמשכים מאגמי מים.
<b>מֻתָּר לְהַשְׁקוֹת מֵהֶן בֵּית הַשְּׁלָהִין בַּמּוֹעֵד</b>. שהשדה נפסדת אם לא ישקה אותה,<br>			 <br>			כדלעיל ז,ב.
<b>וְהוּא שֶׁלֹּא פָּסְקוּ</b>. שהנהר עדיין מחובר לאגם ואין חשש שיתמעטו בו המים וידלה ממנו בכלי.
<b>וְכֵן הַבְּרֵכוֹת שֶׁאַמַּת הַמַּיִם עוֹבֶרֶת בֵּינֵיהֶן</b>. אמת המים שנמשכת ממעיין ועוברת בין ברכות מים.
<b>מֻתָּר לְהַשְׁקוֹת מֵהֶן</b>. מכיוון שגם אם הברכות יתייבשו ניתן להשקות מהאמה בהמשכה ולא יבוא לדלות מהברכות בכלי.
<b>וְכֵן בְּרֵכָה שֶׁנָּטְפָה מִבֵּית הַשְּׁלָהִין וַעֲדַיִן הִיא נוֹטֶפֶת וכו'</b>. שדה המושקית בהמשכה ממעיין וחלק מהמים מטפטפים ממנה לברכה, יכול להמשיך מים מאותה ברכה לבית שלחין נמוכה יותר, ובתנאי שהעליונה ממשיכה להיות מושקית מהמעיין.
<h3> ב</h3>
<b>שֶׁחֶצְיָהּ נָמוּךְ וְחֶצְיָהּ גָּבֹהַּ</b>. ולכן המים שנמשכים אינם מגיעים לחלק הגבוה.
<b>וּמֻתָּר לִדְלוֹת מַיִם לְהַשְׁקוֹת הַיְרָקוֹת כְּדֵי לְאָכְלָן בַּמּוֹעֵד</b>. . שלצורך המועד התירו גם טרחה יתרה.
<h3> ג</h3>
<b>עוּגִיּוֹת בְּעִקְּרֵי הַגְּפָנִים</b>. . גומות עגולות סביב העץ לצורך השקיה.
<b>הָיְתָה עֲמֻקָּה טֶפַח חוֹפֵר בָּהּ עַד שִׁשָּׁה</b>. אם לא חפר בה אלא עומק של טפח יכול לחפור עוד חמישה טפחים.
<b>וּמוֹשְׁכִין אֶת הַמַּיִם מֵאִילָן לְאִילָן וּבִלְבַד שֶׁלֹּא יַשְׁקֶה כָּל הַשָּׂדֶה</b>. שדה שיש בה אילנות יכול להמשיך מים לאילנות ולא לשאר השדה.
<b>וְאִם הָיְתָה שָׂדֶה לַחָה מֻתָּר לְהַשְׁקוֹת אֶת כֻּלָּהּ</b>. את כל שדה האילן מכיוון שההשקיה לא ניכרת בה (פה"מ מו"ק א,ג).
<b>וּמְרַבְּצִין אֶת הַשָּׂדֶה</b>. מרטיבים אותה כדי שתהיה מוכנה לזריעה.
<b>שֶׁכָּל הַדְּבָרִים הָאֵלּוּ אֵין בָּהֶן טֹרַח יָתֵר</b>. ולא נאסרו במועד כדלעיל ז,ב.
<h3> ד</h3>
<b>זְרָעִים שֶׁלֹּא שָׁתוּ מִלִּפְנֵי הַמּוֹעֵד</b>. שטח זרוע שלא הושקה עדיין.
<b>לֹא יַשְׁקֵם בַּמּוֹעֵד</b>. גם אם זה כרוך בהפסד מרובה כדלעיל ז,ב.
<b>הַנָּהָר</b>. אפיק מים המושך מים מהמעיין או מהאגם אל השדה.
<b>שִׁיחִין</b>. . בורות מוארכים.
<b>וּמְעָרוֹת</b>. . בורות מכוסים.
<b>חוֹטְטִין</b>. . מנקים מחול ואבנים.
<b>וְשָׁפִין אֶת סִדְקֵיהֶן</b>. מושחים בטיט את הסדקים של הבור.
<b>אֲבָל אֵין חוֹפְרִין אוֹתָן לְכַתְּחִלָּה</b>. בשונה מבורות של רבים (לעיל ז,י).
<b>אַף עַל פִּי שֶׁאֵינוֹ צָרִיךְ לָהֶן</b>. במועד, ומותר לעשות כן מפני שאין בכך טורח רב.
<b>נִבְרֶכֶת</b>. בור השריה, כגון להשריית פשתן.
<h3> ה</h3>
<b>מַפְסִידִין</b>. משמידים.
<b>בִּשְׂדֵה הָאִילָן</b>. . שדה שבו גדלים אילנות.
<b>שָׂדֶה לָבָן</b>. . שדה המיועד לזריעה ואינו נפגע מהעכברים.
<b>שַׁפּוּד</b>. יתד או מוט.
<b>יְנַתְּקֶנּוּ</b>. יוציא מהאדמה.
<b>וְנִמְצָא מְקוֹמוֹ גֻּמָּא</b>. ובמקום השפוד נשארת גומה לתליית המצודה, ונמצא שאינו חופר את הגומא בדרך החפירה הרגילה.
<h3> ו</h3>
<b>כֹּתֶל גִּנָּה שֶׁנָּפַל בּוֹנֵהוּ מַעֲשֵׂה הֶדְיוֹט</b>. . מניח אבנים זו על זו ללא טיח (לעיל ז,ה).
<b>אוֹ גּוֹדֵר אוֹתוֹ</b>. סותם את המקום הפרוץ.
<b>בְּקָנִים וְגֹמֶא</b>. . צמחים הגדלים בריכוזי מים ומתאימים לשימושים שונים.
<b>אֲבָל כֹּתֶל חָצֵר שֶׁנָּפַל בּוֹנֵהוּ כְּדַרְכּוֹ</b>. . אפילו מעשה אומן, שמחשש גנבה או הפסד עושה כדרכו ללא שינוי (כדלעיל ז,ג).
<b>גּוֹהֶה</b>. . נוטה.
<b>מִפְּנֵי הַסַּכָּנָה</b>. שמא יתמוטט ויפגע במישהו.
<h3> ז</h3>
<b>אִצְטַבָּא</b>. ספסל.
<b>לֵישֵׁב אוֹ לִישַׁן עָלֶיהָ</b>. שזה בכלל צורך המועד.
<b>הַצִּיר</b>. . של הדלת.
<b>וְהַצִּנּוֹר</b>. . מרזב (פה"מ מועד קטן א,י). ויש מפרשים שהוא החור שלתוכו נכנס הציר (רש"י ועוד).
<b>וְהַקּוֹרָה</b>. המחזיקה את הדלת או שמשמשת כבריח שלה.
<b>וּכְבָר בֵּאַרְנוּ</b>. . לעיל ז,ג.
<h3> ח</h3>
<b>וְאֵין בּוֹנִין אוֹתוֹ</b>. קבר שבנוי מעל האדמה.
<b>נָכוֹן</b>. מוכן.
<h3> ט</h3>
<b>אֵין מְפַנִּין אֶת הַמֵּת וכו'</b>. ראה גם הלכות אבל יא,ג (לעניין המועד); שם יד,טו (לעניין פינוי באופן כללי).
<h3> י</h3>
<b>הַכְּשׁוּת</b>. צמח טפילי המשמש להכנת שכר.
<b>אֵין מְתַלְּעִין אֶת הָאִילָנוֹת</b>. פעולות למניעת נזק של התולעים בעץ.
<b>וְלֹא מְזַהֲמִין אֶת הַנְּטִיעוֹת</b>. מריחת חומר בעל ריח רע כדי שהרחשים יתרחקו מהאילן.
<b>וְלֹא מְגַזְּמִין</b>. קיצוץ ענפים לשם שיפור הצמיחה.
<b>אֲבָל סָכִין אֶת הָאִילָנוֹת</b>. מותר לסוך בשמן אילן שנגזם בכדי שלא ימות.
<b>וְאֶת הַפֵּרוֹת שֶׁבָּהֶן</b>. כדי לזרז את הבשלתם.
<b>וְעוֹקְרִין אֶת הַפִּשְׁתָּה</b>. מהשדה.
<b>מִפְּנֵי שֶׁהִיא רְאוּיָה לַחְפֹּף בָּהּ</b>. שיכול לכסות בה דברים.
<h3> יא</h3>
<b>אֵין מַכְנִיסִין אֶת הַצֹּאן לַדִּיר כְּדֵי שֶׁיְּזַבְּלוּ אֶת הַקַּרְקַע וכו'</b>. דיור השדה הוא העברת הדיר ממקום למקום בשדה כדי שהשדה תזדבל על ידי הבהמות.
<b>וְאִם בָּאוּ מֵאֵלֵיהֶן</b>. . רועים נוכרים שבאו עם בהמותיהם.
<b>לְנַעֵר אֶת צֹאנָם</b>. להזיז את הבהמות ממקום למקום בשדה.
<b>הָיָה שְׂכִיר שַׁבָּת שְׂכִיר חֹדֶשׁ שְׂכִיר שָׁנָה שְׂכִיר שָׁבוּעַ</b>. . אם שכר נכרי לזמן מסוים ולא רק למועד.
<b>הַזֶּבֶל שֶׁבֶּחָצֵר</b>. של הבהמות.
<b>מְסַלְּקִין אוֹתוֹ לַצְּדָדִין</b>. אבל לא מוציאים אותו מהחצר.
<b>וְאִם נַעֲשָׂת חָצֵר כְּרֶפֶת בָּקָר</b>. . שהתמלאה בזבל כפי שמצוי ברפת בקר.
<h3> יב</h3>
<b>הַמַּשְׁוֶה</b>. מיישר.
<b>כְּרִי</b>. ערמה.
<b>הַמְלַקֵּט</b>. קוטף, גוזם.
<b>הַפּוֹתֵק</b>. . פותח לשדה תעלת מים.
<b>חֲרִיּוֹת</b>. . ענפים.
<h3> יג</h3>
<b>תַּנּוּר וְכִירַיִם שֶׁאֶפְשָׁר שֶׁיִּיבְשׁוּ</b>. . שיספיקו להתייבש ולהיות ראויים לשימוש (שהתנורים שלהם היו עשויים חרס).
<b>וּבֵין כָּךְ וּבֵין כָּךְ בּוֹנִין עַל חֶרֶשׂ שֶׁל תַּנּוּר וְעַל הַכִּירָה הַטְּפֵלָה שֶׁלָּהֶן</b>. אם יש כבר שלד מחרס מותר להוסיף לו טיח.
<b>וּמְסָרְגִין אֶת הַמִּטּוֹת</b>. מותחים חבלים מצד לצד של המיטה כדי שיהיה אפשר להניח עליה מזרן.
<b>וְנוֹקְרִין אֶת הָרֵחַיִם</b>. מיישרים ומסתתים אותם שיהיו ראויים לשימוש.
<b>וּפוֹתְחִין לָהֶן עַיִן</b>. עושים בהם נקב לשם הכנסת התבואה דרך הנקב אל בין שתי האבנים, או נקב בצד האבן העליונה להכנסת מוט שבעזרתו מסובבים אותה.
<b>וּמַעֲמִידִין אוֹתָן</b>. במקומם.
<b>וּבוֹנִין אַמַּת הַמַּיִם שֶׁל רֵחַיִם</b>. בכדי שהמים הזורמים דרכה יניעו את הרחיים.
<h3> יד</h3>
<b>זוֹפְתִין אֶת הֶחָבִית</b>. לאיטום.
<b>מִפְּנֵי שֶׁאֵין בּוֹ טֹרַח</b>. מכיוון שהוא קטן, ואף שאין בו הפסד גדול.
<b>וְסוֹתְמִין פִּי הֶחָבִית שֶׁל שֵׁכָר</b>. במגופה.
<b>וּמְחַפִּין אֶת הַקְּצִיעוֹת</b>. . מכסים תאנים ששטחו לייבוש.
<b>וּמְרַכְּכִין אֶת הַבְּגָדִים בַּיָּדַיִם</b>. על ידי שפשוף.
<b>אֲבָל אֵין עוֹשִׂין קִשְׁרֵי בֵּית הַיָּדַיִם</b>. קישור קפלי השרוול בצורה מיוחדת לשם נוי.
<h3> טו</h3>
<b>חֲמוֹר שֶׁל רֵחַיִם</b>. חמור שמסובב את אבני הרחיים, ויש בו צורך למועד.
<b>אֲבָל מַקִּיזִין לָהּ דָּם</b>. לרפואה.
<b>וְכָל מַאֲכָלוֹת... לִרְפוּאָה מֻתָּר לְאָדָם לְאָכְלָן וְלִשְׁתּוֹתָן בַּמּוֹעֵד</b>. למרות שבשבת אסורים (ראה הלכות שבת כא,כ-כא).
<h3> טז</h3>
<b>אֵין מְפַנִּין</b>. כלים.
<b>מֵחָצֵר לְחָצֵר</b>. מבית שבחצר זו לבית שבחצר אחרת.
<b>לֹא מִכְּעוּרָה לְנָאָה</b>. לא מחצר מכוערת לחצר נאה למרות שיש לו שמחה בכך שעובר לחצר נאה.
<b>הַלּוֹטֵשׁ</b>. אומן ברזל.
<b>וְאִם אֵין לָאֻמָּן מַה יֹּאכַל</b>. ויש צורך לשלם לו ולסיים את הקנייה במועד.
<b>וְאִם אֵינוֹ מַאֲמִינוֹ</b>. אינו סומך על האומן.
<h3> יז</h3>
<b>מִן הַמִּנְחָה וּלְמַעְלָה</b>. לפנות ערב, כשעתיים וחצי קודם השקיעה (ראה פה"מ פסחים י,א).
<b>כְּמוֹ עַרְבֵי שַׁבָּתוֹת</b>. ראה הלכות שבת ה,יח-כ.
<b>וּמְבַטְּלִין אוֹתוֹ</b>. ממלאכה.
<b>חוּץ מֵעֶרֶב הַפֶּסַח אַחַר חֲצוֹת</b>. . שבערב פסח החמירו לאסור מלאכה כבר מחצות היום והחמירו גם בדברים נוספים כמפורט בהמשך.
<b>חוּץ מֵעֶרֶב הַפֶּסַח... מְנַדִּין אוֹתוֹ</b>. ראה גם הלכות תלמוד תורה ו,יד.
<b>מִפְּנֵי שֶׁיֵּשׁ בּוֹ חֲגִיגָה וּשְׁחִיטַת קָרְבָּן</b>. ומשום כך הוא דומה לחול המועד, כמבואר בהלכה הבאה (וראה לעיל ז,א).
<h3> יח</h3>
<b>שֶׁהוּא זְמַן הַשְּׁחִיטָה</b>. של קרבן פסח (הלכות קרבן פסח א,ד).
<h3> יט</h3>
<b>כַּתְּחִלָּה</b>. התחלה ראשונית של המלאכה.
<h3> כ</h3>
<b>לֹא יִתְרָאֶה בִּפְנֵיהֶם שֶׁהוּא בָּטֵל מִפְּנֵי הָאִסּוּר</b>. לא יימנע ממלאכה באופן שייראה בעיניהם כאילו נמנע בגלל שאסור, אלא שנמנע משום שאין לו מלאכה לעשות.
<b>לְעוֹלָם לֹא יְשַׁנֶּה אָדָם מִפְּנֵי הַמַּחֲלֹקֶת</b>. לא ינהג אחרת ממנהג המקום שנמצא בו.
<h3> כא</h3>
<b>וּמוֹשִׁיבִין שׁוֹבָכִין לַתַּרְנְגֹלִין</b>. מסדרים את הביצים כדי להושיב עליהן את התרנגולת לחממן (מאירי פסחים נה,א). ויש מפרשים שמכניסים ביצים מתחת לתרנגולת ומעמידים מבנה שובך ליונים (רש"י שם).
<b>וּבַמּוֹעֵד</b>. בחול המועד.
