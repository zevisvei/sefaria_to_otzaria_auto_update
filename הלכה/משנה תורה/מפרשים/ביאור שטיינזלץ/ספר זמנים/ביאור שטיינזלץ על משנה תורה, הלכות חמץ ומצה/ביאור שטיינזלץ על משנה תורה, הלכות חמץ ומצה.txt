<h1>ביאור שטיינזלץ על משנה תורה, הלכות חמץ ומצה</h1>
<h2>פרק א</h2>
<h3> א</h3>
<b>חַטָּאת קְבוּעָה</b>. הבאה תמיד מן הבהמה, בניגוד ל'עולה ויורד' שמשתנה לפי מצבו הכספי של האדם (ראה הלכות שגגות א,ד).
<b>הַמְמַחֶה</b>. ממעך או ממיס לנוזל.
<h3> ב</h3>
<b>לֹא יִהְיֶה בּוֹ הֶתֵּר אֲכִילָה</b>. ובכלל זה כל היתר שימוש אחר (והשווה הלכות מאכלות אסורות ח,טו).
<b>וְהַמַּנִּיחַ</b>. המשאיר.
<b>בִּרְשׁוּתוֹ</b>. במקום השייך לו.
<b>וְאִסּוּר הֶחָמֵץ וְאִסּוּר הַשְּׂאֹר שֶׁבּוֹ מְחַמְּצִין אֶחָד הוּא</b>. ולכן עוברים על שני לאווים אלו לא רק בשאור, שהוא עיסה חמוצה ממים וקמח המשמשת להתפחת בצק אחר, אלא גם בחמץ (ראה הגדרתו לקמן ה,א).
<h3> ג</h3>
<b>כְּדֵי שֶׁיַּעֲשֶׂה מַעֲשֶׂה</b>. כדי להתחייב במלקות יש לעשות מעשה, משום שלאו שאין בו מעשה אין לוקים עליו (הלכות סנהדרין יח,ב).
<b>מַכַּת מַרְדּוּת</b>. מלקות מדברי חכמים.
<h3> ד</h3>
<b>חָמֵץ שֶׁעָבַר עָלָיו הַפֶּסַח</b>. שהיה ברשותו ובבעלותו של ישראל במהלך הפסח (וראה לקמן פרק ד).
<b>מִדִּבְרֵי סוֹפְרִים</b>. מדברי חכמים.
<b>אֲסָרוּהוּ וַאֲפִלּוּ הִנִּיחוֹ בִּשְׁגָגָה אוֹ בְּאֹנֶס כְּדֵי שֶׁלֹּא יַנִּיחַ אָדָם חָמֵץ בִּרְשׁוּתוֹ וכו'</b>. מחשש שיבוא להניח במזיד, קנסו אף את המניח בשוגג או באונס.
<h3> ה</h3>
<b>בֵּין בְּמִינוֹ</b>. כגון חיטים שהחמיצו והתערבו בחיטים שלא החמיצו.
<b>בֵּין שֶׁלֹּא בְּמִינוֹ</b>. כגון חיטים שהחמיצו והתערבו בשעורים או במין אחר.
<b>הֲרֵי זֶה אוֹסֵר בְּכָל שֶׁהוּא</b>. שלא כשאר האיסורים המתבטלים בתערובת בשישים או ברוב, כאן משום חומרת איסורו אין החמץ מתבטל כלל (לפירוט הטעם ראה הלכות מאכלות אסורות טו,ט, טו,יב).
<b>אִם נִתְעָרֵב בֵּין בְּמִינוֹ בֵּין שֶׁלֹּא בְּמִינוֹ</b>. בין אם התערב בתוך הפסח בין אם התערב לאחריו.
<b>שֶׁלֹּא קָנְסוּ וְאָסְרוּ אֶלָּא בֶּחָמֵץ עַצְמוֹ</b>. כאשר הוא מצוי בפני עצמו.
<h3> ו</h3>
<b>כֻּתָּח הַבַּבְלִי</b>. מִתבל העשוי מדברים שונים ומערבים בו קמח (ראה פה"מ פסחים ג,א, פה"מ נדרים ו,ג).
<b>וְשֵׁכָר הַמָּדִי</b>. משקה משכר העשוי ממשרת חיטים ושעורים (ראה פה"מ פסחים שם), כעין הבירה שלנו.
<b>כָּל מַחְמֶצֶת לֹא תֹאכֵלוּ</b>. ומכאן נלמד איסור לכל דבר שמעורב בו חמץ.
<b>בְּשֶׁאָכַל כַּזַּיִת חָמֵץ בְּתוֹךְ הַתַּעֲרֹבֶת בִּכְדֵי אֲכִילַת שָׁלֹשׁ בֵּיצִים</b>. שהחמץ שבתוך התערובת שאכל מצטרף לשיעור כזית, ואכלו בזמן הנדרש כדי לאכול לחם בשיעור של שלוש ביצים (ראה הלכות מאכלות אסורות יד,ח).
<b>אֲבָל אִם אֵין בַּתַּעֲרֹבֶת כַּזַּיִת בִּכְדֵי אֲכִילַת שָׁלֹשׁ בֵּיצִים</b>. וממילא אין ממשות חמץ בתערובת זאת (ראה שם טו,ג).
<b>אַף עַל פִּי שֶׁאָסוּר לוֹ לֶאֱכֹל</b>. שהרי אסור לאכול גם כלשהו מן החמץ.
<b>מַכַּת מַרְדּוּת</b>. מלקות מדברי חכמים.
<h3> ח</h3>
<b>בְּיוֹם אַרְבָּעָה עָשָׂר</b>. בניסן.
<b>מִתְּחִלַּת שָׁעָה שְׁבִיעִית בַּיּוֹם</b>. שהיום מחולק לשנים עשר חלקים שווים (שעות זמניות), שש קודם חצות ושש לאחר חצות, והשעה השביעית מתחילה מחצות היום.
<b>מִפִּי הַשְּׁמוּעָה</b>. מסורת חכמים.
<b>לֹא תֹּאכַל חָמֵץ מִשָּׁעָה שֶׁרְאוּיָה לִשְׁחִיטַת הַפֶּסַח וכו'</b>. ראה עוד לקמן ב,א.
<h3> ט</h3>
<b>כְּדֵי שֶׁלֹּא יִגַּע בְּאִסּוּר תּוֹרָה</b>. להרחיקו  מאיסור תורה.
<b>גְּזֵרָה מִשּׁוּם יוֹם הַמְעֻנָּן</b>. וכשאין השמש נראית, קשה להבחין בשעות באופן מדויק.
<b>לְפִיכָךְ</b>. משום שאיסור הנאה מדברי חכמים מתחיל רק בשעה שישית.
<b>תּוֹלִין</b>. מניחים ללא הכרעה.
<b>לֹא אוֹכְלִין וְלֹא שׂוֹרְפִין</b>. לא אוכלים משום גזרת חכמים, ולא שורפים משום שאין איסור שעה זו אלא משום גזרה.
<h2>פרק ב</h2>
<h3> א</h3>
<b>מִפִּי הַשְּׁמוּעָה</b>. מסורת חכמים.
<b>שֶׁרִאשׁוֹן זֶה הוּא יוֹם אַרְבָּעָה עָשָׂר</b>. בניסן, שהוא ראשון וקודם לחג המצות, ולא היום הראשון של חג המצות עצמו שהוא יום חמישה עשר.
<b>לֹא תִּשְׁחַט הַפֶּסַח וְהֶחָמֵץ קַיָּם</b>. שאסור שיהיה החמץ קיים בזמן שחיטת קרבן הפסח (ראה הלכות קרבן פסח א,ה).
<b>יוֹם אַרְבָּעָה עָשָׂר אַחַר חֲצוֹת</b>. ראה שם א,ד.
<h3> ג</h3>
<b>בַּמַּחֲבוֹאוֹת</b>. במקומות הנסתרים.
<b>שֶׁבּוֹדְקִין וּמַשְׁבִּיתִין</b>. שאחר הבדיקה מבטלים את החמץ (ראה לקמן ג,ז).
<b>וְאֵין קוֹבְעִין מִדְרָשׁ</b>. לימוד בציבור.
<b>הֶחָכָם לֹא יַתְחִיל לִקְרוֹת</b>. אף כשלומד ביחידות.
<b>שֶׁמָּא יִמָּשֵׁךְ</b>. בלימודו.
<h3> ד</h3>
<b>לֹא לְאוֹר הַלְּבָנָה וְלֹא לְאוֹר הַחַמָּה</b>. שאין אורם של אלו מספיק לבדיקה מדוקדקת בחורים ובמחבואות.
<b>וְלֹא לְאוֹר הָאֲבוּקָה</b>. כמה נרות הדולקים יחד, ומשום שיש לה להבה גדולה ויכולה לגרום לשרפה, ירא האדם להכניסה לחורים ולמחבואות ולא יבדוק כראוי.
<b>אַכְסַדְרָה</b>. רחבה מקורה בפתחי הבתים.
<h3> ה</h3>
<b>שֶׁבְּאֶמְצַע הַבַּיִת</b>. באמצע גובה הקיר, לא גבוה מדי ולא נמוך מדי (ראה לקמן ה"ו).
<b>שֶׁבֵּין אָדָם לַחֲבֵרוֹ</b>. בקיר המשותף שבין שני דיירים.
<h3> ו</h3>
<b>הַיָּצִיעַ</b>. מבנה הצמוד לכותל הבית מבחוץ (ראה פה"מ בבא בתרא א,ד), ומשום שגגו משופע לא ניתן להניח עליו חמץ.
<b>וְלוּלִין</b>. לולי תרנגולות.
<b>וְאוֹצְרוֹת</b>. מחסנים.
<b>שֶׁאֵינוֹ מִסְתַּפֵּק מֵהֶן</b>. שאינו מוציא ממחסנים אלו יין או שמן במהלך סעודתו.
<b>וּבֵית דָּגִים גְּדוֹלִים</b>. שבדרך כלל מוציאים אותם קודם הסעודה, ואין נכנסים להוציאם במהלך הסעודה.
<b>אֵינָן צְרִיכִין בְּדִיקָה</b>. משום שמן הסתם אין מכניסים למקומות אלו חמץ.
<b>אֲבָל אוֹצְרוֹת שֵׁכָר וְאוֹצְרוֹת יַיִן שֶׁמִּסְתַּפֵּק מִמֶּנּוּ</b>. שמביא מהם שכר ויין בשעת סעודתו.
<b>וּבֵית הַשַּׁעֲוָה</b>. שמביאים ממנו בשעת הסעודה שעווה לצורך הדלקת הנרות המשמשים לתאורה.
<b>וּבֵית הָעֵצִים</b>. המשמשים כחומר בערה לחימום בשעת הסעודה.
<b>הַמֻּרְיָס</b>. מִתבל מלוח של ציר דגים שמלפתים בו את הפת.
<b>הַמַּרְתֵּף</b>. מחסן היין.
<b>שְׁתֵּי שׁוּרוֹת הַחִיצוֹנוֹת שֶׁהֵן הָעֶלְיוֹנָה וְשֶׁלְּמַטָּה מִמֶּנָּה</b>. השורה הסמוכה לתקרה וזו שתחתיה בשתי השורות הסמוכות לדלת הכניסה, שמשורות אלו האדם נוטל תחילה.
<h3> ז</h3>
<b>חֻלְדָּה</b>. וכדומה.
<b>שֶׁאִם נָחוּשׁ מִבַּיִת לְבַיִת</b>. אם נחשוש שגררה חולדה חמץ מבית לבית.
<h3> י</h3>
<b>צִבּוּרִין</b>. ערמות.
<b>שֶׁכָּל הַקָּבוּעַ כְּמֶחֱצָה עַל מֶחֱצָה</b>. למרות שרוב הציבורים הם של מצה, איננו הולכים כאן אחר הרוב, משום שהמיעוט (ציבור החמץ) קבוע במקומו ועומד בפני עצמו, ולפיכך הוא חשוב ואינו מתבטל כלפי הרוב ונעשה הספק שקול (ראה גם הלכות מאכלות אסורות ח,יא).
<h3> יא</h3>
<b>שְׁנֵי צִבּוּרִים אֶחָד חָמֵץ וְאֶחָד מַצָּה וּשְׁנֵי בָּתִּים אֶחָד בָּדוּק וְאֶחָד שֶׁאֵינוֹ בָּדוּק וכו'</b>. מכיוון שבית אחד אינו בדוק תולים שהעכבר שנטל את החמץ נכנס לשם, והעכבר שנטל את המצה נכנס לבית הבדוק (ראה גם הלכות תרומות יג,יד).
<b>וְכֵן שְׁנֵי בָּתִּים בְּדוּקִין וְצִבּוּר אֶחָד חָמֵץ וּבָא עַכְבָּר וְנָטַל וְאֵין יָדוּעַ לְאֵיזֶה בַּיִת נִכְנַס</b>. משום שבכל בית יכולים אנו לתלות שנכנס לבית השני.
<b>אוֹ שֶׁיָּדַע שֶׁנִּכְנַס לְאֶחָד מֵהֶן וְנִכְנַס אַחֲרָיו וּבָדַק וְלֹא מָצָא כְּלוּם אוֹ שֶׁבָּדַק וּמָצָא כִּכָּר</b>. וממילא אין חשש חמץ לא בבית זה ובוודאי שלא בבית השני.
<b>שֶׁאֵין כָּאן קָבוּעַ</b>. בשונה מההלכה הקודמת שבה מסופקים אנו אם נכנס לבית מסוים חמץ או מצה, במקרים הללו הספק הוא אם בכלל נכנס לבית מסוים חמץ או מצה, וממילא אין הספק קבוע בבית עצמו (מ"מ; וראה כס"מ לגרסה אחרת בהלכה זו).
<h3> יב</h3>
<b>הִנִּיחַ הֶחָמֵץ בְּזָוִית זוֹ וּמְצָאוֹ בְּזָוִית אַחֶרֶת</b>. ויש אפשרות שהחמץ שהניח אבד, והחמץ שמצא הוא חמץ אחר.
<h3> יג</h3>
<b>חַבָּר</b>. אדם היודע לטפל בנחשים.
<h3> יד</h3>
<b>בִּשְׁמֵי קוֹרָה</b>. על גבי קורה שבתקרת הבית.
<h3> טו</h3>
<b>כֹּפֶת שְׂאֹר</b>. גוש שאור.
<b>שֶׁיִּחֲדָהּ לִישִׁיבָה</b>. שייעדה לשבת עליה ולא לצורך אכילה.
<b>אִם טָח פָּנֶיהָ בְּטִיט</b>. כיסה אותה בשכבת טיט, ובכך מבטל אותה מלהיחשב שאור.
<b>הָעֲרֵבָה</b>. כלי גדול שלשים בו בצק.
<b>אִם הָיָה עָשׂוּי לְחַזֵּק בּוֹ שִׁבְרֵי הָעֲרֵבָה אוֹ לִסְתֹּם בּוֹ נֶקֶב בָּטֵל בְּמִעוּטוֹ</b>. שמן הסתם האדם מבטלו לכלי, משום שאינו רוצה להוציאו ממקומו.
<b>וְאִם לָאו חַיָּב לְבַעֵר</b>. אפילו שאין בו כזית חמץ במקום אחד, משום שכשאינו לצורך הערבה, יש חשש שיטלנו ויצרף אותו לחתיכה אחרת ויגיע לכדי כזית חמץ (ראה הלכה הבאה).
<b>הָיוּ שְׁנֵי חֲצָיֵי זֵיתִים בִּשְׁנֵי מְקוֹמוֹת</b>. בסדקי הערבה.
<b>וְחוּט שֶׁל בָּצֵק בֵּינֵיהֶן</b>. המחבר אותם.
<b>כָּל שֶׁאִלּוּ יִנָּטֵל הַחוּט נִטָּלִין עִמּוֹ</b>. אם חוט הבצק חזק דיו למשוך יחד אתו את שתי חתיכות הבצק המחוברות אליו כאשר נוטלים אותו, הוא מחבר את שתי החתיכות להיות כזית וחייב לבער.
<h3> טז</h3>
<b>מִפְּנֵי שֶׁפְּעָמִים מְקַבֵּץ אוֹתָם</b>. כשמנקה את ביתו אוספם יחד ונמצא כזית במקום אחד.
<b>הוֹאִיל וְאֵלּוּ הַחֲצָיֵי זֵיתִים דְּבוּקִים בַּכְּתָלִים אוֹ בַּקּוֹרוֹת אוֹ בַּקַּרְקָעוֹת</b>. ואין חשש שיאספם למקום אחד.
<h3> יז</h3>
<b>סְתָם</b>. בלי לומר בפירוש אם בדקו או לא.
<h3> יח</h3>
<b>אִם עַד שֶׁלֹּא מָסַר הַמַּפְתֵּחַ</b>. המשכיר לשוכר.
<b>חָל אַרְבָּעָה עָשָׂר</b>. ליל ארבעה עשר.
<b>הַמַּשְׂכִּיר בַּיִת בְּחֶזְקַת שֶׁהוּא בָּדוּק</b>. שהשכירו לאחר שהגיע ארבעה עשר וכדלעיל בהלכה הקודמת.
<b>וְאֵינוֹ מֶקַח טָעוּת... שֶׁהֲרֵי מִצְוָה הוּא עוֹשֶׂה</b>. ונוח לו לאדם לעשות מצווה בעצמו, ואף בממונו.
<h3> יט</h3>
<b>תּוֹךְ שְׁלֹשִׁים יוֹם</b>. קודם ליל ארבעה עשר בניסן.
<b>זָקוּק לִבְדֹּק</b>. ששלושים יום קודם הרגל מתחילה ההכנה אליו, בדומה לדינים נוספים הקשורים לרגל ומתחילים שלושים יום לפניו (ראה הלכות יום טוב ו,כד, הלכות אבל יא,ו).
<b>הָעוֹשֶׂה בֵּיתוֹ אוֹצָר</b>. עושה מביתו מחסן.
<b>אִם דַּעְתּוֹ לְפַנּוֹתוֹ קֹדֶם הַפֶּסַח צָרִיךְ לִבְדֹּק</b>. שיש חשש שמא יפנהו בערב הפסח בין השמשות וימצא חמץ ולא יהיה לו זמן לבערו.
<h2>פרק ג</h2>
<h3> א</h3>
<b>כְּשֶׁבּוֹדֵק אָדָם</b>. בדיקת חמץ.
<b>הַזָּוִיּוֹת</b>. הפינות.
<b>עַד תְּחִלַּת שָׁעָה שִׁשִּׁית</b>. שבה אסרו חכמים את החמץ הן באכילה והן בהנאה (ראה לעיל א,ט).
<h3> ב</h3>
<b>עַד אַרְבַּע שָׁעוֹת</b>. שהרי משעה חמישית ואילך אין אוכלים חמץ (ראה לעיל א,ט).
<b>בְּזָוִית יְדוּעָה</b>. בפינה המיועדת לכך.
<b>וְנִזְהָר בּוֹ</b>. שלא יתפזר או יאבד.
<b>וּמְצָאוֹ חָסֵר</b>. כגון שהיו עשר חתיכות ונשארו תשע.
<b>וְלִבְדֹּק פַּעַם אַחֶרֶת</b>. לעשות בדיקת חמץ פעם נוספת (ראה לעיל ב,יב).
<h3> ג</h3>
<b>חָל אַרְבָּעָה עָשָׂר לִהְיוֹת בְּשַׁבָּת</b>. ולא ניתן לבדוק את החמץ בליל ארבעה עשר משום שהוא ליל שבת.
<b>בְּלֵילֵי עֶרֶב שַׁבָּת</b>. בליל שישי, ליל שלושה עשר.
<b>וְאִם נִשְׁאַר מִן הֶחָמֵץ בְּיוֹם הַשַּׁבָּת אַחַר אַרְבַּע שָׁעוֹת</b>. והרי לא ניתן לבער חמץ זה בשבת.
<b>מְבַטְּלוֹ</b>. בלבו ואומר את נוסח הביטול (ראה הנוסח לקמן ה"ז).
<b>וְכוֹפֶה עָלָיו כְּלִי</b>. כדי שלא יבוא לאכלו.
<b>עַד מוֹצָאֵי יוֹם טוֹב הָרִאשׁוֹן</b>. שאף ביום טוב אי אפשר לבער את החמץ.
<h3> ד</h3>
<b>וְצָרַךְ לְשָׂרְפָהּ עֶרֶב שַׁבָּת</b>. משום שבשבת לא יספיק לאכול את כל הכיכרות, וצריך לדאוג לבערן עוד קודם השבת.
<b>לֹא יְעָרֵב טְהוֹרָה עִם הַטְּמֵאָה וְיִשְׂרֹף</b>. משום שעדיין לא הגיע זמן שרפת החמץ אינו יכול לטמא את התרומה הטהורה ולשרפה יחד עם הטמאה (ראה הלכות תרומות יב,א).
<b>וּתְלוּיָה</b>. תרומה שספק אם היא טמאה או טהורה.
<h3> ה</h3>
<b>בִּשְׁעַת הַבִּעוּר</b>. שעה שישית.
<b>בְּתוֹךְ הֶחָג</b>. במהלך ימי הפסח.
<b>בּוֹדֵק אַחַר הָרֶגֶל</b>. לאחר שעברו ימי החג.
<b>מִפְּנֵי שֶׁהוּא אָסוּר בַּהֲנָיָה</b>. מדברי חכמים (ראה לעיל א,ד).
<h3> ו</h3>
<b>כְּמוֹ שֶׁבֵּאַרְנוּ</b>. לעיל ב,ה-ו.
<b>וְאִם בָּדַק לְאַחַר הָרֶגֶל אֵינוֹ מְבָרֵךְ</b>. משום שבדיקה זו לא נועדה לשם מצוות ביעור החמץ, שהרי עבר זמן הביעור, אלא כדי שלא ייהנה מחמץ שעבר עליו הפסח שהוא קנס מדברי חכמים (ראה לעיל א,ד).
<h3> ז</h3>
<b>כָּל חָמֵץ שֶׁנִּשְׁאַר בִּרְשׁוּתוֹ וְאֵינוֹ רוֹאֵהוּ</b>. אף על פי שבדק ועליו לבער כל מה שראה, יש אפשרות שנשאר חמץ שלא ראהו ועליו לבטלו.
<b>אֵינוֹ צָרִיךְ לְבַטֵּל</b>. שביטולו אינו מועיל.
<b>שֶׁהֲרֵי אֵינוֹ בִּרְשׁוּתוֹ שֶׁכְּבָר נֶאֱסַר בַּהֲנָיָה</b>. שהחמץ לאחר שנאסר אינו בבעלותו של האדם, ולכן אינו יכול לבטלו.
<h3> ח</h3>
<b>וּמִשֵּׁשׁ שָׁעוֹת וָמַעְלָה מָצָא חָמֵץ... הֲרֵי זֶה עָבַר עַל לֹא יֵרָאֶה וְלֹא יִמָּצֵא</b>. שעובר על איסורים אלו מתחילת שעה שישית.             ויש המוחקים תיבות 'ומשש שעות ומעלה', וגורסים 'אם לא בטל קדם שש ומצא חמץ. ולגרסה זו מדובר שזמן מציאת החמץ הוא בתוך הפסח, ודעת הרמב"ם שאינו עובר על איסורים אלו אלא מכניסת ליל חמישה עשר בניסן (ראה מהדורת הר"י קאפח).
<b>שֶׁהַכֹּל פּוֹרְשִׁין מִמֶּנּוּ</b>. כדי שלא יבואו לידי מעילה (לקמן ד,ב).
<h3> ט</h3>
<b>מִיַּד הַגַּיִס</b>. חיל אויב.
<b>מִן הַנָּהָר</b>. מטביעה בנהר.
<b>מִן הַדְּלֵקָה</b>. שרפה.
<b>יָצָא לְצֹרֶךְ עַצְמוֹ</b>. ולא למצווה או להצלה.
<b>וְעַד כַּמָּה הוּא חוֹזֵר</b>. עבור איזה שיעור חמץ שנשאר בבית עליו לחזור לצורך ביעורו.
<h3> י</h3>
<b>מִי שֶׁהִנִּיחַ וכו'</b>. לאחר שעת הביעור.
<b>עִסָּה מְגֻלְגֶּלֶת</b>. מים וקמח מעורבים שטרם החמיצו.
<h3> יא</h3>
<b>עָפָר שְׁלֹשָׁה טְפָחִים אוֹ יָתֵר</b>. בגובה שלושה טפחים או יותר.
<b>הֲרֵי הוּא כִּמְבֹעָר</b>. ואינו חייב לחפור תחת המפולת על מנת להוציאו ולבערו.
<b>נְתָנוֹ לְנָכְרִי</b>. במתנה.
<b>אֵינוֹ צָרִיךְ לְבַעֵר</b>. שאין צריך לבער חמץ ששייך לגוי (לקמן ד,א-ב).
<b>וְאִם שְׂרָפוֹ קֹדֶם שִׁשִּׁית</b>. לפני שנאסר בהנאה.
<b>מֻתָּר לֵהָנוֹת בַּפֶּחָמִין שֶׁלּוֹ בְּתוֹךְ הַפֶּסַח</b>. מכיוון שיצאו מגדר מאכל קודם שנאסרו, אינם נחשבים חמץ (ראה גם הלכות מאכלות אסורות טז,כד).
<b>אוֹתָהּ הַפַּת וְאוֹתוֹ הַתַּבְשִׁיל אָסוּר בַּהֲנָיָה</b>. שהרי בהכנת הפת או התבשיל נהנה מחום של איסור חמץ (ראה גם שם טז,כב, הלכות עבודה זרה ז,יג).
<h2>פרק ד</h2>
<h3> א</h3>
<b>יָכוֹל אִם טָמַן אוֹתוֹ אוֹ הִפְקִיד אוֹתוֹ... לֹא יִהְיֶה עוֹבֵר</b>. שהרי אינו רואה את החמץ.
<b>אֲבָל אִם הָיָה רָחוֹק מִבֵּיתוֹ בַּשָּׂדֶה אוֹ בְּעִיר אַחֶרֶת לֹא יִהְיֶה עוֹבֵר</b>. שהרי אין חמץ זה מצוי לו, ואינו בכלל 'לא ימצא'.
<b>אֲבָל אַתָּה רוֹאֶה שֶׁל אֲחֵרִים וְשֶׁל גָּבֹהַּ</b>. ואינך עובר על 'לא יראה' ו'לא ימצא' אף כשחמץ זה מצוי לך ונמצא ברשותך.
<h3> ב</h3>
<b>גֵּר תּוֹשָׁב</b>. גוי שקיבל על עצמו שבע מצוות בני נח ומותר להושיבו בארץ ישראל (הלכות עבודה זרה י,ו, הלכות איסורי ביאה יד,ז).
<b>שֶׁיַּד יִשְׂרָאֵל שׁוֹלֶטֶת עָלָיו</b>. ויכולים לכפות אותו להוציא או לבער את חמצו.
<b>שֶׁמָּא יָבֹא לְהִסְתַּפֵּק מִמֶּנּוּ</b>. לאכול או ליהנות ממנו בפסח.
<b>מְעִילָה</b>. הנאה אסורה מקדשי המזבח או המקדש (הלכות מעילה א,א).
<h3> ג</h3>
<b>וּמֻתָּר לֶאֱכֹל מִמֶּנּוּ אַחַר הַפֶּסַח</b>. ואינו נחשב כחמץ שעבר עליו הפסח שאסרוהו חכמים (ראה לעיל א,ד).
<b>שֶׁבִּרְשׁוּת הַגּוֹי הוּא</b>. בבעלות הגוי.
<h3> ד</h3>
<b>אַלָּם</b>. אדם אלים ומסוכן.
<b>הָאַנָּס</b>. גוי מסוכן זה.
<h3> ה</h3>
<b>שֶׁהִרְהִין</b>. משכן תמורת הלוואה.
<b>אִם אָמַר לוֹ</b>. הישראלי לגוי.
<b>הֲרֵי זֶה בִּרְשׁוּת הַגּוֹי</b>. ונחשב חמץ של הגוי בפסח.
<b>וְהוּא שֶׁיִּהְיֶה הַזְּמַן שֶׁקָּבַע לוֹ קֹדֶם הַפֶּסַח</b>. כגון שאמר לו 'אם לא הבאתי לך מעות עד יום שלושה עשר בניסן קנה חמץ זה מעכשיו', שבמקרה זה אם לא פרע את חובו קודם הפסח החמץ נקנה לגוי, ונחשב שלו במהלך הפסח. אך אם קבע הישראלי את זמן הפירעון לאחר הפסח, הקניין אינו חל עד לאחר הפסח ובמהלך הפסח החמץ היה בבעלות הישראלי.
<b>וְאִם לֹא אָמַר לוֹ קְנֵה מֵעַכְשָׁיו</b>. אף אם קבע לו זמן קודם הפסח, ולא בא הישראלי להחזיר את חובו עד לאחר הפסח, כיוון שלא אמר לו 'קנה מעכשיו' לא נקנה החמץ לגוי, שהרי הגוי אינו קונה משכון אלא אם כן הקנה לו זאת הישראלי בפירוש (ראה הלכות מכירה יא,ו-ז), וממילא היה החמץ אצלו כפיקדון בלבד ובבעלותו של ישראל במהלך הפסח (ע"פ שו"ת ברכת אברהם כב, מובא ביד"פ).
<h3> ו</h3>
<b>וְהִגִּיעָה שָׁעָה חֲמִישִׁית</b>. שבה עדיין החמץ מותר בהנאה, אך משישית ולמעלה אינו יכול לתת או למכור, שמשום שכבר נאסר בהנאה אינו נחשב ברשותו (ראה לעיל ג,ח).
<b>וְחוֹזֵר וְלוֹקְחוֹ מִמֶּנּוּ אַחַר הַפֶּסַח</b>. ובמהלך הפסח החמץ של הגוי, ואינו נחשב חמץ שעבר עליו הפסח (ראה לעיל א,ד).
<h3> ז</h3>
<b>אוֹמֵר הוּא יִשְׂרָאֵל לַגּוֹי</b>. ביום ארבעה עשר בניסן קודם שעה שישית.
<b>עַד שֶׁאַתָּה לוֹקֵחַ בְּמָנֶה בּוֹא וְקַח בְּמָאתַיִם</b>. אומר לו שיקנה יותר ממה שברצונו לקנות, ובכך רומז לו שלאחר הפסח יחזור ויקנה ממנו את התוספת.
<b>שֶׁמָּא אֶצְרֹךְ וְאֶקַּח מִמְּךָ אַחַר הַפֶּסַח</b>. שמותר לרמוז לגוי שיחזור ויקנה ממנו חמץ זה לאחר הפסח.
<b>אֲבָל לֹא יִמְכֹּר לוֹ וְלֹא יִתֵּן לוֹ עַל תְּנַאי</b>. מפורש.
<b>הֲרֵי זֶה עוֹבֵר עַל בַּל יֵרָאֶה וּבַל יִמָּצֵא</b>. שמכירתו אינה תקפה.
<h3> ח</h3>
<b>תַּעֲרֹבֶת חָמֵץ</b>. דבר שמעורב בו חמץ.
<b>הַמֻּרְיָס וְכֻתָּח הַבַּבְלִי</b>. מִתבלים העשויים מדברים שונים ומערבים בהם קמח.
<b>וְשֵׁכָר הַמָּדִי</b>. משקה משכר העשוי ממשרת חיטים ושעורים.
<h3> ט</h3>
<b>עֲרֵבַת הָעַבְּדָנִין</b>. קערת מעבדי העורות.
<b>הֲרֵי זֶה מֻתָּר לְקַיְּמוֹ</b>. שהקמח מסריח ומתקלקל מיד מחמת העורות.
<b>שֶׁהֲרֵי נִפְסַד וְהִבְאִישׁ</b>. ואינו ראוי לאכילה.
<b>תּוֹךְ שְׁלֹשָׁה יָמִים חַיָּב לְבַעֵר</b>. משום שהקמח טרם הבאיש והוא ראוי לאכילה.
<h3> י</h3>
<b>הַקִּלּוֹר</b>. משחה לעיניים.
<b>וְהָרְטִיָּה וְהָאִסְפְּלָנִית</b>. תחבושות עם משחה לפצעים (ראה פה"מ עירובין י,יג, כלים כח,ג).
<b>וְהַתִּרְיַאק</b>. סם לרפואת עקיצות נחשים ודומיהם.
<h3> יא</h3>
<b>שֶׁעִפְּשָׁה</b>. שהתעפשה.
<b>וּמְלוּגְמָא</b>. מאכל הנלעס וניתן על פצעים למטרות ריפוי (ראה פה"מ שביעית ח,א).
<b>בְּחֵלֶב חִטָּה</b>. עמילן.
<b>נְיָרוֹת שֶׁדִּבְּקוּ אוֹתָן בְּחָמֵץ</b>. שדרך הסופרים להכין דבק לספרים מאבק הקמח שעל הרחיים (פה"מ פסחים ג,א).
<b>שֶׁאֵין צוּרַת הֶחָמֵץ עוֹמֶדֶת</b>. שהרי צורת החמץ ותכליתו היא למאכל (ראה גם לעיל ב,טו).
<h2>פרק ה</h2>
<h3> א</h3>
<b>בְּרוֹתְחִין</b>. שממהרים את החימוץ (אלא אם כן רותחים ביותר, ראה לקמן ה"ג).
<b>שֶׁאֵין זֶה חִמּוּץ אֶלָּא סִרְחוֹן</b>. ואין התפיחה נחשבת לתהליך חימוץ אסור.
<h3> ב</h3>
<b>בְּמֵי פֵּרוֹת</b>. מיץ שיוצא מהפירות.
<b>בְּלֹא שֵׁם מַיִם בָּעוֹלָם</b>. בלי לערב בהם מים כלל.
<b>הֲרֵי זֶה מֻתָּר בַּאֲכִילָה</b>. יש שגרסו במקום מילים אלו 'אין חייבין עליו כרת' (ראה מעשה רוקח בשם ר"א בן הרמב"ם), ולפי גרסה זו אם הניח את הבצק עד שתפח אין לאכול ממנו, אך אין חייבים על אכילתו כרת (וגם לפי גרסה זו, אם לא נראו בו סימני חימוץ מותר לאכלו לכתחילה כדלקמן ה"ד).
<b>וְזַיִת</b>. שמן זית.
<b>הֲרֵי אֵלּוּ מַחֲמִיצִין</b>. את העיסה וחייבים על אכילתה כרת.
<h3> ג</h3>
<b>רִיפוֹת</b>. דגן מבושל שיובש ונגרס (בורגול).
<b>כְּגוֹן לְבִיבוֹת</b>. בצק המבושל בקדרה.
<b>וְהוּא שֶׁיִּתְבַּקְּעוּ בַּתַּבְשִׁיל</b>. שהתבקעות החיטים היא סימן לחימוץ גמור מן התורה (לקמן ה"ח).
<b>אֵין קוֹלִין אֶת הַבָּצֵק</b>. שנילוש במים ולא החמיץ. שקלייתו בשמן, שהוא מי פירות, בצירוף המים שנילוש בהם, יחמיצוהו.
<b>אֲבָל מְבַשְּׁלִין אֶת הַפַּת וְאֶת הַקֶּמַח הַקָּלוּי</b>. שלאחר אפייה או קלייה אינם מחמיצים עוד.
<b>מִפְּנֵי שֶׁהוּא מִתְבַּשֵּׁל מִיָּד קֹדֶם שֶׁיַּחֲמִיץ</b>. משום שהמים רותחים מאד (תהליך זה נקרא חליטה — ראה לקמן הי"ז).
<b>בְּשִׁנְעָר</b>. בבל.
<b>וּבְכָל הַמַּעֲרָב</b>. ארצות צפון אפריקה.
<b>גְּזֵרָה שֶׁמָּא לֹא יַרְתִּיחַ הַמַּיִם יָפֶה יָפֶה</b>. והקמח יחמיץ.
<h3> ד</h3>
<b>בְּמֵי פֵּרוֹת</b>. ללא מים (כדלעיל ה"ב).
<h3> ה</h3>
<b>כַּרְמֶל שֶׁמְּהַבְהֲבִין אוֹתוֹ בָּאוּר</b>. גרעיני דגן שלא הבשילו לגמרי שקולים אותם באש.
<b>כְּשֶׁמּוֹלְלִין הַקְּדֵרוֹת הַחֲדָשׁוֹת</b>. היו נוהגים לבשל בקדרה חדשה קמח ומים כדי לחזקה.
<h3> ו</h3>
<b>בּוֹלְלִין</b>. מערבבים.
<b>רָפִין</b>. רכים.
<b>עַל פִּי הַבִּיב שֶׁאוֹפִין עָלָיו הַחַלּוֹת</b>. כלי חרס הניתן על האש ומדביקים על גביו את הבצק ומקום האוויר בין הכלי לגחלים מוציא חום.
<h3> ז</h3>
<b>הַחִטִּים מֻתָּר לִבְלֹל אוֹתָם בְּמַיִם כְּדֵי לְהָסִיר סֻבָּן</b>. להסיר את קליפתן. ומשום שהחיטים קשות יותר מהשעורים, לא חששו לחימוצן.
<b>וּבְאֶרֶץ הַצְּבִי</b>. ארץ ישראל.
<b>גְּזֵרָה שֶׁמָּא יִשְׁהוּ</b>. שלא יזדרזו לטחון אותן וישהו במים ויחמיצו.
<h3> ח</h3>
<b>הֲרֵי כָּל הַתַּבְשִׁיל אָסוּר שֶׁהֲרֵי נִתְעָרֵב בּוֹ הֶחָמֵץ</b>. והחמץ אוסר בכלשהו את כל התבשיל (לעיל א,ה).
<b>וְאִם לֹא נִתְבַּקְּעוּ מוֹצִיאִין אוֹתָן וְשׂוֹרְפִין אוֹתָן וְאוֹכְלִין שְׁאָר הַתַּבְשִׁיל</b>. למרות ששעורים שהתרככו אף אם לא התבקעו אסורים כדלעיל ה"ו, איסור זה הוא רק מדברי חכמים ואינו אוסר את התבשיל בכלשהו.
<b>וְאֵינוֹ אֶלָּא מִדִּבְרֵי סוֹפְרִים מִשּׁוּם שֶׁנֶּאֱמַר וּשְׁמַרְתֶּם אֶת הַמַּצּוֹת וכו'</b>. ובשל דרשה זו אסרו חכמים חיטים ושעורים שלא נתבקעו למרות שאינן חמץ גמור, משום שיש בהן צד חימוץ (כך הפירוש לפי חלוקת ההלכות שנמצאת בכתבי היד, ולא כפי שהיא בדפוסים שבהם הפרידו בין הדרשה לדין הקודם והסמיכו אותה להלכה הבאה).
<b>לְפִיכָךְ</b>. כיוון שחכמים אסרו דגן שבא במגע עם מים משום שיש בו צד חימוץ (כמוסבר בפסקה הקודמת).
<b>כָּךְ אָסוּר לְקַיְּמוֹ</b>. מדברי חכמים משום 'בל יראה ובל ימצא' (לעיל א,ב).
<b>אֶלָּא מוֹכְרוֹ לְיִשְׂרָאֵל וּמוֹדִיעוֹ</b>. שדגן זה בא במגע עם מים ויש לאכלו קודם הפסח.
<h3> י</h3>
<b>דֶּלֶף</b>. מים מטפטפים.
<b>אֵינוֹ בָּא לִידֵי חִמּוּץ</b>. משום שהדלף אינו מניחו להחמיץ.
<b>אִם נִשְׁתַּהָה כַּשִּׁעוּר</b>. שיעור הילוך אדם מרחק מיל (לקמן הי"ג).
<h3> יא</h3>
<b>אֵין לָשִׁין בְּפֶסַח עִסָּה גְּדוֹלָה שֶׁמָּא תַּחֲמִיץ</b>. משום שבעיסה גדולה, קשה לאדם להתעסק בכולה (ראה לקמן הי"ג), ויש חשש שתחמיץ.
<b>אֶלָּא שִׁעוּר חַלָּה בִּלְבַד</b>. מבואר בהלכה הסמוכה.
<b>בְּחַמִּין</b>. מים שחוממו על ידי האש.
<b>וְלֹא בְּחַמֵּי חַמָּה</b>. מים שחוממו על ידי השמש.
<b>וְלֹא בְּמַיִם שֶׁנִּשְׁאֲבוּ בּוֹ בַּיּוֹם</b>. משום שהמים הנשאבים ביום התחממו על ידי השמש, והחשש בכל אלו הוא מפני שמים חמים ממהרים את חימוץ העיסה.
<b>אֶלָּא בְּמַיִם שֶׁלָּנוּ</b>. שעבר עליהם לילה לאחר שנשאבו, כדי שיתקררו.
<h3> יב</h3>
<b>לֹא תֵּשֵׁב אִשָּׁה תַּחַת הַשֶּׁמֶשׁ וְתָלוּשׁ</b>. שחום השמש מחמם את העיסה וממהרת להחמיץ.
<b>וְלֹא תַּחַת הָרָקִיעַ בְּיוֹם הֶעָבִים אֲפִלּוּ בְּמָקוֹם שֶׁאֵין הַשֶּׁמֶשׁ זוֹרַחַת בּוֹ</b>. שאור השמש מתפזר על ידי העננים ומצוי בכל הפינות והכיוונים.
<b>וְלֹא תַּנִּיחַ אֶת הָעִסָּה וְתִתְעַסֵּק בְּדָבָר אַחֵר</b>. שאם תפסיק להתעסק בה היא עלולה להחמיץ (ראה הלכה הבאה).
<b>וְאִם הָיְתָה לָשָׁה וְאוֹפָה צְרִיכָה שְׁנֵי כֵּלִים שֶׁל מַיִם</b>. מכיוון שהיא אופה וידיה מתחממות בחום התנור, צריכה לצננן במים. ואם תצנן ידיה באותם מים שמקטפת בהם, יתחממו המים וימהרו את חימוץ העיסה.
<b>שֶׁמְּקַטֶּפֶת בּוֹ</b>. מורחת את פני העיסה במים לפני נתינתה בתנור.
<b>כְּמוֹ שָׁלֹשׁ וְאַרְבָּעִים וְחֹמֶשׁ בֵּיצָה</b>. לשיעור חלה במשקל ראה הלכות ביכורים ו,טו.
<b>כְּגוּף הַבֵּיצָה הַבֵּינוֹנִית</b>. נפח ביצה בינונית.
<h3> יג</h3>
<b>וְאִם הִגְבִּיהַּ יָדוֹ וְהִנִּיחוֹ</b>. אם סילק ידיו מן הבצק.
<b>וְכֵן אִם הִכְסִיפוּ פָּנָיו כְּאָדָם שֶׁעָמְדוּ שַׂעֲרוֹתָיו</b>. הלבינו פני הבצק, כאדם שמלבינים פניו מבהלה פתאומית.
<b>וְאֵין חַיָּבִין עָלָיו כָּרֵת</b>. שאין נחשב חמץ גמור אלא כשמשמיע קולו בהכאה, או כששהה מיל (משנה פסחים ג,ה ובפה"מ שם).
<h3> יד</h3>
<b>יֵשׁ לָהּ קוֹל</b>. כשמכה על העיסה בידו כדלעיל.
<b>שְׁתֵּיהֶן יִשָּׂרְפוּ</b>. גם אם לא שהו כדי הילוך מיל, שמכיוון שהאחת שמשמיעה קול ודאי החמיצה מניחים שגם השנייה החמיצה.
<h3> טו</h3>
<b>סְרִיקִין הַמְצֻיָּרִין</b>. פת שמציירים עליה צורות.
<b>מִפְּנֵי שֶׁהָאִשָּׁה שׁוֹהָה עֲלֵיהֶן</b>. במשך זמן ציורם.
<b>וַאֲפִלּוּ צָרוּ אוֹתָם בִּדְפוּס</b>. הכינו את הפת בתבנית בעלת צורה, ובאופן זה ההכנה אינה אורכת זמן.
<h3> טז</h3>
<b>וְכֵן מַיִם שֶׁמִּשְׁתַּמְּשִׁין בּוֹ בִּשְׁעַת לִישָׁה</b>. לצורך צינון הידיים (כדלעיל הי"ב).
<h3> יז</h3>
<b>הַמֻּרְסָן</b>. פסולת הקמח.
<b>אֲבָל חוֹלְטִין לָהֶן הַמֻּרְסָן בְּרוֹתְחִין</b>. שהחליטה במים רותחים אינה מאפשרת חימוץ (ראה לעיל ה"ג).
<h3> יח</h3>
<b>וּמַאֲכִילָן מִיָּד</b>. שבאופן זה אין חשש שיחמיצו.
<b>עַד שֶׁלֹּא יִשְׁהֶה לִפְנֵיהֶן כְּדֵי הִלּוּךְ מִיל</b>. שהוא שיעור החמצת העיסה הנילושה במים (לעיל הי"ג).
<h3> יט</h3>
<b>לֹא תַּשְׁרֶה אִשָּׁה אֶת הַמֻּרְסָן שֶׁתּוֹלִיךְ בְּיָדָהּ לַמֶּרְחָץ</b>. להשתמש בו לניקוי בשרה.
<b>אֲבָל שָׁפָה הִיא עַל בְּשָׂרָהּ יָבֵשׁ</b>. משפשפת את המורסן כשהוא יבש, ואף אם גופה רטוב מן המים שרחצה בהם או שהוא מזיע מן המרחץ.
<b>וְיִתֵּן עַל מַכָּתוֹ</b>. לצורך רפואה.
<b>מִפְּנֵי שֶׁהֵן מַחֲמִיצוֹת</b>. שהרוק מחמיצן.
<b>לְתוֹךְ הַחֲרֹסֶת</b>. תערובת פירות בחומץ או בתבלין הנאכלת בליל הסדר זכר לטיט (לקמן ז,יא), ומשום חריפותה ממהרת להחמיץ את הקמח.
<b>לְתוֹךְ הַחַרְדָּל וְאִם נָתַן יֵאָכֵל מִיָּד</b>. משום שהחרדל אינו ממהר להחמיץ כחרוסת.
<h3> כ</h3>
<b>וּבַיּוֹם הָרִאשׁוֹן אָסוּר לָלוּשׁ וּלְקַטֵּף אֶלָּא בְּמַיִם בִּלְבַד</b>. את מצת המצווה הנאכלת בלילה הראשון (מ"מ, וראה לקמן ו,ה). ויש שביארו שיש איסור ללוש כל היום הראשון, שהוא יום ארבעה עשר, מחשש שיאכל מצה זו בלילה הראשון, שהוא ליל חמישה עשר (יד פשוטה, וראה אורה ושמחה שביאר באופן דומה).
<b>כְּדֵי שֶׁיִּהְיֶה לֶחֶם עֹנִי</b>. שנאמר: "שבעת ימים תאכל עליו מצות לחם עני" (דברים טז,ג), ואין דרכו של עני לאכול עיסה הנילושה במי פירות (ונקראת 'מצה עשירה').
<h3> כא</h3>
<b>שֶׁנִּשְׁתַּמֵּשׁ בָּהֶן חָמֵץ בְּצוֹנֵן מֻתָּר לְהִשְׁתַּמֵּשׁ בָּהֶן מַצָּה בְּצוֹנֵן</b>. שבשימוש צונן הכלי אינו בולע (ראה גם הלכות מאכלות אסורות יז,ג).
<b>מִפְּנֵי שֶׁחִמּוּצָן קָשֶׁה</b>. ונבלע החמץ בכלי גם בשימוש קר.
<b>כְּבֵית שְׂאֹר</b>. ככלי שמניחים בו את השאור.
<h3> כב</h3>
<b>בִּיב שֶׁל חֶרֶשׂ</b>. כלי חרס הניתן על האש ומדביקים הבצק על גביו.
<h3> כג</h3>
<b>בִּכְלִי רִאשׁוֹן</b>. כלי הבא במגע ישיר עם האש.
<b>קְדֵרוֹת וְאִלְפָסִין</b>. סוגי סירים.
<b>וּמַרְתִּיחָן בְּתוֹכוֹ</b>. ועל ידי הרתחה זו ('הגעלה') פולט הכלי את החמץ הבלוע בתוכו (ראה הלכות מאכלות אסורות יז,ד).
<b>וְאַחַר כָּךְ שׁוֹטֵף אוֹתָן</b>. על מנת להשלים את הכשרת הכלי וניקיונו (ראה פה"מ זבחים יא,ח).
<b>וְכֵן הַסַּכִּינִין מַרְתִּיחַ אֶת הַלַּהַב וְאֶת הַנִּצָּב בִּכְלִי רִאשׁוֹן</b>. משום שהם באים במגע ישיר עם חמץ רותח.
<b>הַנִּצָּב</b>. ידית הסכין.
<h3> כד</h3>
<b>בִּכְלִי שֵׁנִי</b>. ששפך מכלי ראשון לתוכו.
<b>וְנוֹתֵן עֲלֵיהֶן מַיִם רוֹתְחִין</b>. ואין צורך להרתיחם בכלי ראשון, משום שבלעו חמץ רק על ידי שפיכתו לתוכם, ולכן פולטים את החמץ הבלוע בתוכם גם כן בצורה כזו.
<h3> כה</h3>
<b>מְשׁוּחִין וְשׁוּעִין בַּאֲבָר</b>. מוחלקים בציפוי עופרת.
<h3> כו</h3>
<b>שֶׁרָצָה לְהַרְתִּיחוֹ</b>. כדי להכשירו לשימוש בפסח.
<b>מַקִּיף לוֹ שָׂפָה שֶׁל טִיט וכו'</b>. מדביק טיט על שפת הכלי סביב כל היקפו מבחוץ, והמים הרותחים המשתהים מעט על שפת הטיט מכשירים את שפת הכלי ואת גדותיו שבלעו חמץ.
<h2>פרק ו</h2>
<h3> א</h3>
<b>אֲבָל בִּשְׁאָר הָרֶגֶל</b>. לאחר לילה זה.
<b>דֹּחַן</b>. מין ממיני הדגן (שאינו מהמינים האסורים בפסח).
<b>בְּכָל מָקוֹם וּבְכָל זְמַן</b>. אף בחוצה לארץ, ואף כשאין בית המקדש קיים.
<b>וְלֹא תָּלָה אֲכִילָה זוֹ בְּקָרְבַּן הַפֶּסַח אֶלָּא זוֹ מִצְוָה בִּפְנֵי עַצְמָהּ</b>. ולכן חייבים בה אף כשאין מקריבים את קרבן הפסח (בשונה ממרור, ראה לקמן ז,יב).
<h3> ב</h3>
<b>בָּלַע מַצָּה יָצָא בָּלַע מָרוֹר יָצָא</b>. שהבליעה נחשבת אכילה.
<b>שֶׁהַמָּרוֹר כִּטְפֵלָה לַמַּצָּה</b>. משום שהמרור בזמן הזה מדברי חכמים והמצה מן התורה (אורה ושמחה, וראה לקמן ח,ח).
<b>כְּרָכָן בְּסִיב</b>. חוטים הגדלים באילן ואינם נאכלים.
<b>אַף יְדֵי מַצָּה לֹא יָצָא</b>. שהסיב מפסיק בין המצה או המרור לפיו (ראה גם הלכות שאר אבות הטומאות ג,ה).
<h3> ג</h3>
<b>בְּלֹא כַּוָּנָה</b>. לא כיוון לשם מצווה.
<b>נִכְפֶּה בְּעֵת שְׁטוּתוֹ</b>. כגון חולה במחלת הנפילה (אפילפסיה) בעת נפילתו (פה"מ בכורות ז,ה).
<b>וְאַחַר כָּךְ נִתְרַפֵּא</b>. באותו הלילה.
<h3> ד</h3>
<b>מֵאֶחָד מֵחֲמֵשֶׁת הַמִּינִין</b>. חיטה, כוסמת, שעורה, שבולת שועל ושיפון (ראה לעיל ה,א).
<b>שֶׁנֶּאֱמַר לֹא יֵאָכֵל חָמֵץ וְנֶאֱמַר תֹּאכְלוּ מַצּוֹת</b>. ומכאן שהחמץ והמצה הוקשו זה לזה. [הערה: יש כ"י שגורסים: "שנאמר לא תאכל עליו חמץ ונאמר תאכלו מצות". ולפי זה יש לבאר כי המשכו של הפסוק הראשון הוא: "שבעת ימים תאכל עליו מצות" (דברים טז,ג), ולפי זה יש כאן היקש בין החמץ למצה המוזכרים בשני חלקי הפסוק (וראה פה"מ פסחים ב,ה). וכן הפסוק השני — "תאכלו מצות", פותח במילים "כל מחמצת לא תאכלו" (שמות יב,כ) וגם בו הוקשו חמץ ומצה זה לזה.]
<b>דְּבָרִים הַבָּאִים לִידֵי חִמּוּץ</b>. שיש להם יכולת להחמיץ.
<b>אֵין בָּהֶן מַצָּה לְפִי שֶׁאֵין בָּהֶן חָמֵץ</b>. שאינם מחמיצים אלא מסריחים (ראה לעיל ה,א).
<h3> ה</h3>
<b>אִם יֵשׁ בָּהּ טַעַם דָּגָן</b>. ראה גם הלכות ביכורים ו,יא.
<b>עִסַּת הַכְּלָבִים</b>. עיסה שנילושה עם רכיבים גסים של חיטה ומיועדת לבעלי חיים (פה"מ חלה א,ח).
<b>בִּזְמַן שֶׁהָרוֹעִים אוֹכְלִין מִמֶּנָּה</b>. נחשב שנאפתה גם עבורם (ראה גם הלכות יום טוב א,יד, הלכות ביכורים ו,ח).
<b>שֶׁאֵין זוֹ מִשְׁתַּמֶּרֶת לְשֵׁם מַצָּה</b>. מכיוון שמטרת אפייתה לא הייתה לצורך אכילת אדם (ראה לקמן ה"ט).
<b>מַצָּה שֶׁלָּשָׁהּ בְּמֵי פֵּרוֹת יוֹצֵא בָּהּ יְדֵי חוֹבָתוֹ בְּפֶסַח</b>. למרות שמי פירות בלא עירוב מים אינם מחמצים את העיסה (כדלעיל ה,ב), אין צורך שהמשקה הנילוש עם המצה יוכל לגרום לה לחימוץ (בשונה מהדגן שממנו מכינים את הקמח כדלעיל ה"ד).
<b>מִשּׁוּם לֶחֶם עֹנִי כְּמוֹ שֶׁבֵּאַרְנוּ</b>. לעיל ה,כ.
<b>לֹא בְּפַת מֻרְסָן</b>. העשויה מפסולת החיטים הנושרת קודם הניפוי.
<b>וְלֹא בְּפַת סֻבִּין</b>. העשויה מהפסולת הנותרת לאחר הניפוי, שאין הדרך להכין מהם פת ואינם נחשבים לחם.
<b>אֲבָל לָשׁ הוּא אֶת הַקֶּמַח בַּסֻּבִּין שֶׁלּוֹ וּבְמֻרְסָנוֹ</b>. כשלא ניפה מן הקמח את המורסן והסובין (ראה גם הלכות ביכורים ו,טז).
<b>וְאֵין אוֹמְרִין בָּהּ אֵין זֶה לֶחֶם עֹנִי</b>. למרות שאין דרך העני לאכול פת נקייה כזו.
<h3> ו</h3>
<b>בָּאִלְפָס</b>. קדרה הניתנת על האש ואופים את המצה בתוכה.
<b>אֲפָיָהּ בַּקַּרְקַע</b>. חפר חפירה באדמה בסמוך למקור החום ואפה את המצה בתוכה.
<b>שֶׁלֹּא יִהְיוּ חוּטִין שֶׁל בָּצֵק נִמְשָׁכִין מִמֶּנָּה בְּעֵת שֶׁפּוֹרְסָהּ</b>. כשחוצה אותה לשניים, שזה סימן שלא נאפתה מספיק ואינה נחשבת לחם.
<b>בְּרָקִיק הַשָּׁרוּי</b>. מצה שנשרתה במים לאחר אפייתה.
<b>שֶׁלֹּא נִמּוֹחַ</b>. שלא נמס והתפורר במים ובטל טעמו (והשווה הלכות ברכות ג,ח).
<h3> ז</h3>
<b>טֶבֶל</b>. תבואה שלא הופרשו ממנה תרומות ומעשרות ואסורה באכילה.
<b>מַעֲשֵׂר רִאשׁוֹן שֶׁלֹּא נִטְּלָה תְּרוּמָתוֹ</b>. שלא הפריש הלוי לכהן מעשר מהתרומה שנתן לו הישראל, ואסור באכילה קודם הפרשה זו.
<b>כָּל שֶׁמְּבָרְכִין עָלָיו בִּרְכַּת הַמָּזוֹן וכו'</b>. ראה הלכות ברכות א,יט-כ.
<h3> ח</h3>
<b>בְּחַלָּה</b>. חלק מן הבצק המופרש לכהנים כתרומה.
<b>שֶׁאֵינָהּ רְאוּיָה לְכָל אָדָם</b>. שאסור לזר (ישראל) לאכול חלה ותרומה.
<b>מַעֲשֵׂר שֵׁנִי</b>. מעשר המופרש לאחר המעשר הראשון ונאכל בירושלים לכל אדם.
<b>מִפְּנֵי שֶׁהַבִּכּוּרִים אֵין בָּהֶן הֶתֵּר בְּכָל הַמּוֹשָׁבוֹת</b>. שנאכלים בירושלים בלבד (הלכות ביכורים ג,ג).
<b>וּמַעֲשֵׂר שֵׁנִי אֶפְשָׁר שֶׁיִּפָּדֶה וְיֵאָכֵל בְּכָל מָקוֹם</b>. ראה הלכות מעשר שני ב,א-ב.
<h3> ט</h3>
<b>חַלּוֹת תּוֹדָה וּרְקִיקֵי נָזִיר</b>. חלות ורקיקים (מצות) הבאים עם קרבן תודה וקרבן נזיר (ראה הלכות מעשה הקרבנות ט,יז-יח, ט,כג).
<b>שֶׁעָשָׂה אוֹתָן לְעַצְמוֹ</b>. לצורך קרבנו.
<b>מַצָּה הַמִּשְׁתַּמֶּרֶת לְעִנְיַן מַצָּה בִּלְבַד</b>. שמיועדת לאכילת אדם.
<b>אֲבָל זוֹ מִשְׁתַּמֶּרֶת לְעִנְיַן הַזֶּבַח</b>. שהחלות והרקיקים נועדו כדי לבוא יחד עם הקרבן.
<b>לִמְכֹּר בַּשּׁוּק</b>. למי שנצרך עבור קרבנו.
<h3> י</h3>
<b>שׁוֹרִין לוֹ רָקִיק בְּמַיִם</b>. מרככים לו את המצה על ידי שרייתה במים.
<b>וְהוּא שֶׁלֹּא נִמּוֹחַ</b>. שאם נימוח בטל טעמו ואין יוצאים בו ידי חובת אכילת מצה בלילה הראשון (לעיל ה"ו).
<h3> יא</h3>
<b>שֶׁאֵין מַפְטִירִין</b>. אין מסיימים את הסעודה בדבר אחר.
<b>חוֹזֵר וְאוֹכֵל כַּזַּיִת מַצָּה בָּאַחֲרוֹנָה</b>. זכר לקרבן פסח (ראה לקמן ח,ט).
<h3> יב</h3>
<b>כְּדֵי שֶׁיִּהְיֶה הֶכֵּר לַאֲכִילָתָהּ בָּעֶרֶב</b>. שבערב יהיה ניכר שאוכל אותה לשם מצווה.
<b>מַכַּת מַרְדּוּת</b>. עונש מלקות מדברי חכמים.
<b>מִקֹּדֶם הַמִּנְחָה בִּמְעַט</b>. לפנות ערב, קצת יותר משעתיים וחצי קודם השקיעה (פה"מ פסחים י,א).
<b>בְּתַאֲוָה</b>. בתיאבון.
<b>אֲבָל בִּשְׁאָר עַרְבֵי יָמִים טוֹבִים אוֹכֵל וְהוֹלֵךְ עַד שֶׁתֶּחֱשַׁךְ</b>. אבל מכבוד שבת ויום טוב שיימנע מלקבוע סעודה מן המנחה ומעלה (ראה הלכות שבת ל,ד, הלכות יום טוב ו,טז).
<h2>פרק ז</h2>
<h3> א</h3>
<b>לְסַפֵּר בְּנִסִּים וְנִפְלָאוֹת שֶׁנַּעֲשׂוּ לַאֲבוֹתֵינוּ בְּמִצְרַיִם</b>. בנוסף למצווה היומיומית של זכירת יציאת מצרים (ראה הלכות קריאת שמע א,ג), יש מצווה לספר בה בלילה זה.
<b>שֶׁנֶּאֱמַר זָכוֹר אֶת הַיּוֹם הַזֶּה אֲשֶׁר יְצָאתֶם מִמִּצְרַיִם כְּמָה שֶׁנֶּאֱמַר זָכוֹר אֶת יוֹם הַשַּׁבָּת</b>. ושם התבאר שזכירה זו היא בדברים (ראה הלכות שבת כט,א).
<b>בַּעֲבוּר זֶה... בְּשָׁעָה שֶׁיֵּשׁ מַצָּה וּמָרוֹר מֻנָּחִים לְפָנֶיךָ</b>. שהאומר 'זה' מצביע על דבר מסוים, ומכאן שמדובר בלילה שבו דברים אלו מונחים לפנינו.
<b>וְאַף עַל פִּי שֶׁאֵין לוֹ בֵּן</b>. חייב לספר ביציאת מצרים בלילה זה, למרות שבציווי נאמר "והגדת לבנך".
<b>אֲפִלּוּ חֲכָמִים גְּדוֹלִים</b>. המכירים ויודעים את הסיפור לפרטיו.
<h3> ב</h3>
<b>וַאֲפִלּוּ לֹא שָׁאֲלוּ</b>. ואף שבפסוקים מסוימים בתורה מוזכר שסיפור יציאת מצרים נאמר לבנים כמענה לשאלתם (שמות יג,יד, דברים ו,כ).
<b>לְפִי דַּעְתּוֹ שֶׁל בֵּן</b>. יכולת קליטתו השכלית.
<h3> ג</h3>
<b>כְּדֵי שֶׁיִּרְאוּ הַבָּנִים וְיִשְׁאֲלוּ</b>. למרות שהאב מצווה לספר להם גם בלי שהתעוררו בעצמם לשאול, מצווה מן המובחר לספר בדרך שאלה ותשובה.
<b>קְלָיוֹת</b>. חיטים קלויות.
<b>וְעוֹקְרִין הַשֻּׁלְחָן מִלִּפְנֵיהֶן</b>. מסלקים את השולחן הנמצא לפני קורא ההגדה שעליו מונח האוכל (ראה לקמן ח,א-ב).
<h3> ד</h3>
<b>וְכֵן מַתְחִיל וּמוֹדִיעַ שֶׁעֲבָדִים הָיִינוּ לְפַרְעֹה</b>. והוא גנאי נוסף שמתחיל בו, ומסיים בשבח הגאולה ממצרים.
<b>וְהוּא שֶׁיִּדְרֹשׁ מֵאֲרַמִּי אֹבֵד אָבִי</b>. שבכך מתחיל סיפור ירידת ישראל למצרים (ראה לקמן נוסח ההגדה).
<b>עַד שֶׁיִּגְמֹר כָּל הַפָּרָשָׁה</b>. שמתארת את הירידה למצרים והעבדות שם, והיציאה ממצרים (דברים כו,ה-ח; ופרשה זו קורא גם מביא הביכורים — ראה הלכות ביכורים ג,י).
<h3> ה</h3>
<b>שֶׁלֹּא אָמַר שְׁלֹשָׁה דְּבָרִים אֵלּוּ</b>. והסביר את עניינם.
<b>וּדְבָרִים הָאֵלּוּ כֻּלָּן הֵן הַנִּקְרָאִין הַגָּדָה</b>. מתחילת נוסח 'מה נשתנה' המוזכר לעיל ה"ג.
<h3> ו</h3>
<b>לְהַרְאוֹת אֶת עַצְמוֹ וכו'</b>. לעשות מעשים שממחישים את יציאתו ממצרים לחירות, כמבואר בהלכה הבאה.
<h3> ז</h3>
<b>וְהוּא מֵסֵב דֶּרֶךְ חֵרוּת</b>. שוכב ונשען על הצד.
<b>לֹא יִפְחֲתוּ לוֹ</b>. גבאי הצדקה הנותנים לו צרכי החג.
<h3> ח</h3>
<b>אֲפִלּוּ עָנִי שֶׁבְּיִשְׂרָאֵל לֹא יֹאכַל עַד שֶׁיָּסֵב</b>. למרות שמחמת עניותו אין דרכו להסב כל ימות השנה, בלילה זה חייב להסב.
<b>אִשָּׁה אֵינָהּ צְרִיכָה הֲסִבָּה</b>. משום שהטעם שאין דרכה להסב בכל ימות השנה אינו מחמת עניות או עבדות, אלא מחמת תכונתה או צניעותה, אינה צריכה להסב אף בלילה זה (מובא באורה ושמחה).
<b>וְאִם אִשָּׁה חֲשׁוּבָה הִיא צְרִיכָה הֲסִבָּה</b>. משום שרגילה להסב כל ימות השנה, צריכה להסב גם בלילה זה.
<b>וּבֵן אֵצֶל אָבִיו</b>. למרות שבדרך כלל אין זה כבוד כלפי האב שיסב בנו לפניו, דרכו של האב למחול לבנו.
<b>אֲבָל תַּלְמִיד בִּפְנֵי רַבּוֹ אֵינוֹ מֵסֵב</b>. אינו רשאי להסב, משום כבוד רבו.
<b>וַהֲסִבַּת יָמִין</b>. הטיית הגוף על צדו הימני.
<h3> ט</h3>
<b>צָרִיךְ לִמְזֹג אוֹתָן</b>. במים.
<b>לְפִי הַיַּיִן וּלְפִי דַּעַת הַשּׁוֹתֶה</b>. לפי חוזק היין ולפי הרגלו של השותה, יש למזגו במים.
<b>וְלֹא יִפְחֹת בְּאַרְבַּעְתָּן מֵרְבִיעִית יַיִן חַי</b>. שבכל כוס צריך שיהיה לפחות רבע של יין שאינו מזוג (כדי לשמור על יחס שאינו עולה על אחד לארבע).
<b>וְלֹא יָצָא יְדֵי חֵרוּת</b>. משום ששתייה זו אינה ערבה ואינה דרך חירות.
<b>וְלֹא יָצָא יְדֵי אַרְבַּע כּוֹסוֹת</b>. משום שלא שתה כל אחת בפני עצמה.
<h3> י</h3>
<b>מְבָרֵךְ עָלָיו בְּרָכָה בִּפְנֵי עַצְמוֹ</b>. בורא פרי הגפן.
<b>וּמְבָרֵךְ עָלָיו בִּרְכַּת הַשִּׁיר</b>. ברכת יהללוך (לקמן ח,י; וראה פה"מ פסחים י,ז).
<b>וּבֵין הַכּוֹסוֹת הָאֵלּוּ</b>. בין כוס ראשון לשני, ובין שני לשלישי.
<b>אִם רָצָה לִשְׁתּוֹת</b>. יין.
<b>בֵּין שְׁלִישִׁי לִרְבִיעִי אֵינוֹ שׁוֹתֶה</b>. שמא ישתכר ויירדם, ולא יקרא את ההלל. אבל היין ששותה בתוך הסעודה אינו משכר (פה"מ פסחים י,ז).
<h3> יא</h3>
<b>מִצְוָה מִדִּבְרֵי סוֹפְרִים</b>. מדברי חכמים, ואין מברכים עליה (ראה פה"מ י,ג).
<b>גְּרוֹגָרוֹת</b>. תאנים מיובשות.
<b>וְדוֹרְסִין אוֹתָן</b>. כותשים אותם.
<b>וּמְבִיאִין אוֹתָהּ עַל הַשֻּׁלְחָן בְּלֵיל הַפֶּסַח</b>. לטבל בה את הירק (לקמן ח,ב, ח,ח).
<h3> יב</h3>
<b>שֶׁמִּצְוַת עֲשֵׂה אַחַת לֶאֱכֹל בְּשַׂר הַפֶּסַח עַל מַצָּה וּמְרוֹרִים</b>. ראה גם הלכות קרבן פסח ח,א-ב.
<h3> יג</h3>
<b>הַחַזֶּרֶת</b>. חסה.
<b>וְהָעֳלָשִׁים</b>. צמח זה נקרא בערבית 'הנדבא' (ראה פה"מ פסחים ב,ו). יש המזהים אותו עם העולש התרבותי, ויש המזהים אותו עם מרור הגינות.
<b>וְהַתַּמְכָה</b>. צמח זה נקרא בערבית 'סריס' (שם), יש המזהים אותו עם המרמר המצוי, ויש המזהים אותו עם שורש חזרת הגינה.
<b>וְהַחַרְחֲבִינָה</b>. בלשון ערבי 'קרצענה' (שם), יש המזהים אותו עם צמח החרחבינה המכחילה.
<b>וְהַמָּרוֹר</b>. מין חסה מדברית מרה מאוד (שם).
<b>בַּקֶּלַח שֶׁלָּהֶן</b>. בשורש שלהם.
<b>שְׁלָקָן</b>. בישלן קלות במים ללא תבלינים (הערת הר"י קאפח לפה"מ ברכות ו,ח; וראה פה"מ תרומות י,יא, הלכות נדרים ט,א). ויש מפרשים ששלוק היינו מבושל הרבה (רש"י נדרים מט,א ועוד; וראה מאירי שם שהמילה מתפרשת בשני המובנים — הכול לפי ההקשר).
<b>כְּבָשָׁן</b>. השרה אותם בנוזל זמן ממושך.
<h2>פרק ח</h2>
<h3> א</h3>
<b>קִדּוּשׁ הַיּוֹם</b>. 'מקדש ישראל והזמנים' (ראה הנוסח הלכות שבת כט,יט).
<b>וּזְמַן</b>. ברכת שהחיינו.
<b>וְאַחַר כָּךְ מְבָרֵךְ עַל נְטִילַת יָדַיִם וְנוֹטֵל יָדָיו</b>. לצורך אכילת הירק הטבול בחרוסת, משום שתיקנו ליטול ידיים לפני אכילת כל מאכל שטובלים אותו במשקה (ראה הלכות ברכות ו,א-ב).
<b>וּמְבִיאִין שֻׁלְחָן עָרוּךְ</b>. בזמנם היו שולחנות קטנים מונחים לפני כל אחד ואחד, והיו מניחים דברים אלו על השולחן שלפני קורא ההגדה (ראה לקמן ה"ב).
<b>וּבְשַׂר חֲגִיגָה שֶׁל יוֹם אַרְבָּעָה עָשָׂר</b>. קרבן שלמים שקרב יחד עם קרבן הפסח כדי שהפסח ייאכל על השובע (ראה הלכות קרבן פסח ח,ג, י,יב-יג).
<b>וּבַזְּמַן הַזֶּה</b>. שאין בית המקדש קיים, וממילא אין בשר קרבן פסח וקרבן חגיגה.
<h3> ב</h3>
<b>וְאוֹכֵל כַּזַּיִת</b>. מן הירק.
<b>עוֹקְרִין הַשֻּׁלְחָן מִלִּפְנֵי קוֹרֵא הַהַגָּדָה לְבַדּוֹ</b>. שעליו בלבד מונח האוכל. ועושים זאת כדי לעורר את התינוקות לשאול (לעיל ז,ג).
<b>קוֹרֵא הַהַגָּדָה</b>. שהיה קורא את ההגדה לפני המסובים, והשאר שומעים.
<b>וְאוֹמֵר הַקּוֹרֵא</b>. למרות שכבר שאל הבן כשראה שינוי, אומר הקורא את הנוסח השלם של 'מה נשתנה' (ראה יד"פ ואורה ושמחה).
<b>וְהַלַּיְלָה הַזֶּה שְׁתֵּי פְּעָמִים</b>. שמטבלים בחרוסת את הירק (לעיל ה"ב) ואת המצה והמרור הכרוכים יחד (לקמן ה"ו).
<b>שָׁלוּק</b>. מבושל קלות במים ללא תבלינים.
<b>וְהַלַּיְלָה הַזֶּה כֻּלּוֹ צָלִי</b>. שהרי קרבן הפסח נאכל צלי בלבד (הלכות קרבן פסח ח,ד).
<h3> ג</h3>
<b>וּמַתְחִיל בִּגְנוּת וכו'</b>. כמבואר לעיל ז,ד.
<h3> ד</h3>
<b>וְאוֹמֵר פֶּסַח זֶה שֶׁאָנוּ אוֹכְלִין וכו'</b>. ראה גם לעיל ז,ה.
<h3> ו</h3>
<b>שְׁנֵי רְקִיקִין</b>. שתי מצות.
<b>חוֹלֵק אֶחָד מֵהֶן</b>. חוצה אותו לשניים.
<b>עַל שְׁתֵּי כִּכָּרוֹת</b>. שלמות.
<b>כִּשְׁאָר יָמִים טוֹבִים</b>. שיש בהם מצווה לבצוע על שתי כיכרות (הלכות שבת ל,ט).
<b>מַה דַּרְכּוֹ שֶׁל עָנִי בִּפְרוּסָה</b>. שהרי קונה או מקבל פרוסה ולא כיכר שלם.
<h3> ח</h3>
<b>בַּזְּמַן הַזֶּה שֶׁאֵין שָׁם קָרְבָּן</b>. ואכילת המרור היא מצווה מדברי חכמים (לעיל ז,יב), בשונה מאכילת המצה שהיא מצווה מן התורה גם בזמן הזה. ולכן אין אוכלים מצה ומרור יחד.
<b>וְלֹא יַשְׁהֶה אוֹתוֹ בַּחֲרֹסֶת</b>. אלא יטביל ויוציא.
<b>וְזוֹ מִצְוָה מִדִּבְרֵי סוֹפְרִים</b>. אכילת המרור בזמן שאין בית המקדש קיים (ראה לעיל ז,יב).
<h3> ט</h3>
<b>אֲפִלּוּ כַּזַּיִת</b>. לכל הפחות.
<b>וּבַזְּמַן הַזֶּה אוֹכֵל כַּזַּיִת מַצָּה</b>. זכר לקרבן פסח שנאכל לאחר שלמי החגיגה (ראה הלכות קרבן פסח ח,ג).
<h3> י</h3>
<b>וְאַחַר כָּךְ נוֹטֵל יָדָיו</b>. נטילת ידיים שלאחר המזון (ראה הלכות ברכות ו,א).
<b>וְיֵשׁ לוֹ לִגְמֹר אֶת הַהַלֵּל בְּכָל מָקוֹם שֶׁיִּרְצֶה</b>. בשונה משאר הסדר שאותו יש לערוך במקום הסעודה דווקא (ראה לקמן הי"ד).
<h3> יא</h3>
<b>מָקוֹם שֶׁנָּהֲגוּ לֶאֱכֹל</b>. בזמן שאין בית המקדש קיים.
<b>צָלִי</b>. בשר צלוי.
<b>גְּזֵרָה שֶׁמָּא יֹאמְרוּ בְּשַׂר הַפֶּסַח הוּא</b>. שהפסח אינו נאכל אלא כשהוא צלוי ונראה כאוכל קדשים בחוץ, כדלקמן.
<b>וּבְכָל מָקוֹם אָסוּר לֶאֱכֹל שֶׂה צָלוּי כֻּלּוֹ כְּאֶחָד</b>. שהוא דומה ממש לקרבן פסח שבו צולים את השה בשלמות (ראה הלכות קרבן פסח ח,י).
<b>הֲרֵי זֶה מֻתָּר בְּמָקוֹם שֶׁנָּהֲגוּ</b>. משום שדברים אלו אסורים בקרבן פסח, אין חשש שיאמרו שבשר הפסח הוא.
<h3> יב</h3>
<b>מְקַדֵּשׁ עַל הַפַּת כְּדֶרֶךְ שֶׁעוֹשֶׂה בְּשַׁבָּת</b>. ראה הלכות שבת כט,ט.
<b>מִי שֶׁאֵין לוֹ יָרָק אֶלָּא מָרוֹר בִּלְבַד</b>. ואין לו ירק אחר להטבילו בחרוסת (ראה לעיל ה"ב).
<b>וְחוֹזֵר וְאוֹכֵל מִן הַמָּרוֹר בְּלֹא בְּרָכָה</b>. שהרי כבר בירך 'על אכילת מרור' קודם לכן.
<h3> יג</h3>
<b>מִי שֶׁאֵין לוֹ מַצָּה מְשֻׁמֶּרֶת</b>. שנאפתה לצורך אכילה, ורק בה יוצאים ידי חובת אכילת מצה (ראה לעיל ו,ט).
<b>מְבָרֵךְ עַל אֲכִילַת מַצָּה וְאוֹכֵל אוֹתוֹ כַּזַּיִת</b>. ויוצא במצה זו גם ידי חובת אכילת מצה, וגם ידי חובת אכילת המצה הנאכלת זכר לקרבן פסח.
<h3> יד</h3>
<b>אֵינוֹ חוֹזֵר וְאוֹכֵל</b>. משום שהסיח דעתו בשנתו, ואם יאכל עתה, נחשב כאוכל את הפסח בשני מקומות שונים (ראה הלכות קרבן פסח ט,א), וכשם שהדבר אסור בקרבן הפסח, כך הדין באכילת המצה שהיא זכר לקרבן פסח.
<b>חוֹזְרִין וְאוֹכְלִין</b>. שמכיוון שחלקם נשארו ערים, אין הדבר נחשב היסח הדעת ושינוי מקום לישנים.
<b>נִתְנַמְנְמוּ כֻּלָּם יֹאכְלוּ</b>. מכיוון שלא נרדמו ממש אלא רק התנמנמו, אין הדבר נחשב כהיסח הדעת ושינוי מקום.
<b>נֹסַח הַהַגָּדָה</b>. נוסח ההגדה כאן כולל את סיפור יציאת מצרים שאת יסודותיו פירט הרמב"ם בפרקים הקודמים (ראה לעיל ז,ג-ו, ח,ב-ה). פרט לשינויים קלים, נוסח זה זהה לנוסח ההגדה המצוי כיום מלבד כמה קטעים שנמצאים בהגדות שלפנינו אחרי פירוט המכות, שעוסקים במניין המכות שלקו המצריים — 'ר' יוסי הגלילי אומר מניין אתה אומר שלקו המצרים...', ולאחר מכן הפיוט 'כמה מעלות טובות למקום עלינו' (ראה סדר רב עמרם גאון, סידור רס"ג, מחזור ויטרי ועוד). ויש שכתבו שהרמב"ם לא כתב כאן קטעים אלו משום שלא היו מפורסמים בכל המדינות ואמירתם אינה הכרחית, אך מנהגו היה לאמרם (מעשה רוקח בשם ר' אברהם בן הרמב"ם). יש לציין שכיום הביטוי 'הגדה' משמעו הגדה של פסח הכוללת את כל סדר הלילה כולו. הערה: הכותרת "נוסח ההגדה" אינה מופיעה בכתבי היד ונוספה כאן לתועלת ההפניה.
