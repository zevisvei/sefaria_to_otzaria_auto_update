<h1>ביאור שטיינזלץ על משנה תורה, הלכות קידוש החודש</h1>
<h2>פרק א</h2>
<h3> א</h3>
<b>חָדְשֵׁי הַלְּבָנָה</b>. מחזורי הירח.
<b>שֶׁנֶּאֱמַר עֹלַת חֹדֶשׁ בְּחָדְשׁוֹ</b>. ומתפרש: 'חודש בהתחדשותו' (ראה תרגום אונקלוס), שזהו חודש הלבנה שתלוי בהתחדשותה (מאמר העיבור).
<b>וְנֶאֱמַר הַחֹדֶשׁ הַזֶּה לָכֶם רֹאשׁ חֳדָשִׁים וכו'</b>. זוהי הוכחה נוספת: מהלשון 'הזה' דרשו חכמים שהחודש הוא דבר הניכר לעין, ומכאן שהחודשים הכתובים בתורה הם חודשי לבנה, שנראים לעין (שלא כחודשי שנת החמה שאין להם ביטוי מוחשי).
<b>שְׁנֵי הַחַמָּה</b>. משך הזמן של מחזור השמש.
<b>שָׁמוֹר אֶת חֹדֶשׁ הָאָבִיב</b>. יש להתאים את חודשי השנה למחזור החקלאי כדי שחודש ניסן יחול בחודש שבמהלכו מבשילה השעורה ('האביב'), ודבר זה תלוי במהלך השמש (ראה לקמן ד,א)
<h3> ב</h3>
<b>שְׁנַת הַחַמָּה</b>. כ־365 יום.
<b>שְׁנַת הַלְּבָנָה</b>. שנים עשר חודשי לבנה, כל חודש בממוצע כ־29.5 יום, ובסך הכול כ־354 יום.
<b>קָרוֹב מֵאַחַד עָשָׂר יוֹם</b>. אחד עשר ימים בקירוב (התוספת המדויקת מובאת לקמן ו,ד).
<b>לְפִיכָךְ כְּשֶׁיִּתְקַבֵּץ מִן הַתּוֹסֶפֶת הַזֹּאת כְּמוֹ שְׁלֹשִׁים... מוֹסִיפִין חֹדֶשׁ אֶחָד</b>. כאשר ההפרשים של כמה שנים מצטברים יחד לכשלושים יום, מוסיפים חודש לשנה, וכך ניתן לשמור על התאמה בין חודשי הירח לעונות השנה.
<b>שָׁנָה מְעֻבֶּרֶת</b>. שנה שיש בה תוספת (כמו אישה בהיריון).
<b>שֶׁאִי אֶפְשָׁר לִהְיוֹת הַשָּׁנָה שְׁנֵים עָשָׂר חֹדֶשׁ וְכָךְ וְכָךְ יָמִים וכו'</b>. מהלשון "לחדשי השנה" לומדים שהשנה נחלקת דווקא לחודשים ואין אפשרות להוסיף ימים אחדים לשנה, ולכן יש להמתין שההפרש בין שנת החמה לשנת הלבנה יצטבר למספר ימים הקרוב לחודש כדי שיהיה ניתן להשלימו בחודש שלם (וראה לקמן פרק ד).
<h3> ג</h3>
<b>וְאֵינָהּ נִרְאֵית כְּמוֹ שְׁנֵי יָמִים וכו'</b>. הלבנה אינה נראית לעין במשך שני ימים לערך בכל חודש.
<b>כְּמוֹ יוֹם אֶחָד קֹדֶם שֶׁתִּדְבַּק בַּשֶּׁמֶשׁ בְּסוֹף הַחֹדֶשׁ וּכְמוֹ יוֹם אֶחָד אַחַר שֶׁתִּדְבַּק בַּשֶּׁמֶשׁ</b>. בערך יום לפני סוף מחזור הירח כאשר הוא חולף במסלולו בסמיכות לשמש ולא ניתן לראותו, וכן בערך יממה אחרי תחילת המחזור שאז עדיין אי אפשר לראות את הירח (ראה איור בעמוד הבא).
<b>וְתֵרָאֶה בַּמַּעֲרָב בָּעֶרֶב</b>. שהראייה הראשונה של הירח אחרי שנסתר היא בצד מערב בזמן הערב.
<b>וְאֵין נִזְקָקִין לַיָּרֵחַ</b>. אין צורך לראותו.
<h3> ד</h3>
<b>חֹדֶשׁ מְעֻבָּר</b>. שיש בו תוספת (כמו שנה מעוברת, לעיל ה"ב).
<b>בְּלֵיל עִבּוּרוֹ</b>. בלילה הנוסף של החודש.
<h3> ה</h3>
<b>אֵין רְאִיַּת הַיָּרֵחַ מְסוּרָה לְכָל אָדָם</b>. לקבוע בעצמו לפי ראיית הירח את יום ראש החודש.
<b>שַׁבַּת בְּרֵאשִׁית</b>. יום השבת, וכל אחד יכול למנות שישה ימים משבת הקודמת ולשבות.
<b>לְבֵית דִּין הַדָּבָר מָסוּר</b>. בית הדין הגדול — הסנהדרין (לקמן ה,א, סה"מ עשה קנג).
<b>עַד שֶׁיְּקַדְּשׁוּהוּ בֵּית דִּין</b>. באמירה 'מקודש', כמפורט לקמן ב,ח.
<b>עֵדוּת זוֹ תִּהְיֶה מְסוּרָה לָכֶם</b>. למשה ואהרן, שבמשך הדורות הם בית הדין הגדול שבישראל (לקמן ה,א).
<h3> ו</h3>
<b>מְחַשְּׁבִין בְּחֶשְׁבּוֹנוֹת</b>. מחשבים את חשבונות מסלול גרמי השמים, על פי הנוסחאות שקיבלו במסורת או על פי חישובי האסטרונומים (ראה לקמן יא,א-ד, יז,כד).
<b>הָאִצְטַגְנִינִין</b>. חכמי האסטרונומיה.
<b>וְחוֹקְרִין וּמְדַקְדְּקִין</b>. כמפורט לקמן פרק יא ואילך.
<b>יוֹשְׁבִין וּמְצַפִּין לְעֵדִים</b>. אנשים שראו את הירח החדש, שעל פיהם מקדשים בית הדין את החודש (ראה הלכה הבאה).
<b>וּדְרָשׁוּם וַחֲקָרוּם כַּהֲלָכָה</b>. כמבואר לקמן ב,ד-ו.
<b>וְאִם לֹא נִרְאָה וְלֹא בָּאוּ עֵדִים</b>. כגון שתנאֵי הצפייה לא אפשרו זאת (לקמן יח,א).
<b>שֶׁנִּרְאָת לָהֶן דְּמוּת לְבָנָה מִן הֶעָבִים</b>. שבתחילת החודש הירח נראה קצת אחרי שקיעת החמה בצד מערב וצורתו כפס מואר דק מאוד. לכן עננים דקים המוארים באור השקיעה עלולים להידמות לירח בראייתו הראשונה ויכולים להטעות את העדים (ראה לקמן ב,ו).
<h3> ז</h3>
<b>וְיִשְׁלְחוּ וְיוֹדִיעוּ</b>. על ידי שליחים או באופן אחר, כדלקמן ג,ח-יד.
<b>שְׁאָר הָעָם</b>. שברחבי הארץ ושבחוץ לארץ.
<b>בְּאֵי זֶה יוֹם הֵן הַמּוֹעֲדוֹת</b>. באיזה יום יחולו החגים, שהרי לפי זמן ראש החודש נקבעים זמני החגים שבאותו החודש.
<b>וְשָׁמַרְתָּ אֶת הַחֻקָּה הַזֹּאת לְמוֹעֲדָהּ</b>. את החוקה של חג הפסח יש לקיים בזמנה. ומשני פסוקים אלו לומדים שיש חובה לקבוע את המועדים ולפרסמם, ולשם כך יש לקדש את החודש.
<h3> ח</h3>
<b>שֶׁנַּעֲשָׂה בְּאֶרֶץ יִשְׂרָאֵל אָדָם גָּדוֹל כְּמוֹתוֹ</b>. שבמשך הזמן נעשה אחד מחכמי ארץ ישראל גדול בחכמה כאיש שיצא לחוץ לארץ.
<b>אֶלָּא בְּאֶרֶץ יִשְׂרָאֵל</b>. כמפורט לקמן ה,א.
<b>שֶׁנֶּאֱמַר כִּי מִצִּיּוֹן תֵּצֵא תוֹרָה וּדְבַר יי מִירוּשָׁלִָם</b>. שסמכות ההוראה המרכזית של ישראל, מקומה בארץ ישראל שבירתה ירושלים (וראה לקמן ד,יב).
<b>וְנִסְמַךְ בְּאֶרֶץ יִשְׂרָאֵל</b>. נסמך להיות דיין (ראה הלכות סנהדרין ד,א–ג). ולא ניתן לסמוך בחוץ לארץ (שם ד,ו).
<h2>פרק ב</h2>
<h3> א</h3>
<b>שְׁנֵי אֲנָשִׁים כְּשֵׁרִים הָרְאוּיִין לְהָעִיד בְּכָל דָּבָר וְדָבָר</b>. שקידוש החודש נעשה בפני בית הדין הגדול, וסדריו כסדרי הדין (וראה לקמן ה"ח).
<b>אֲבָל נָשִׁים וַעֲבָדִים הֲרֵי הֵן כִּשְׁאָר פְּסוּלֵי עֵדוּת</b>. אף שבעניינים מסוימים נאמנים להעיד (ראה למשל הלכות גירושין יב,טו).
<b>כִּשְׁאָר פְּסוּלֵי עֵדוּת</b>. הנזכרים בהלכות עדות ט,א (ומפורטים בהמשך הפרקים שם).
<b>אָב וּבְנוֹ</b>. שפסולים להעיד יחד משום קרבתם (שם יג,א).
<b>שֶׁאִם יִמָּצֵא אֶחָד מֵהֶן פָּסוּל מִפְּנֵי שֶׁהוּא גַּזְלָן וְכַיּוֹצֵא בָּזֶה מִשְּׁאָר הַפַּסְלָנוּת יִצְטָרֵף הַשֵּׁנִי עִם אֶחָד וְיָעִיד</b>. שאין אומרים שרק אחד מהם ילך ויצטרף עם עד אחר, שמא זה שילך ייפסל, ונמצא שיש צורך אף בהליכת העד שהוא קרובו (ראה לקמן ה"ה).
<b>וְכָל הַפָּסוּל לְעֵדוּת מִדִּבְרֵי סוֹפְרִים</b>. כגון שעבר על דבר שאסור מדברי חכמים (הלכות עדות י,ג).
<h3> ב</h3>
<b>שֶׁאֵין מְדַקְדְּקִין בְּעֵדוּת הַחֹדֶשׁ</b>. להבדיל מעדויות אחרות שבהן חובה לדקדק עם העדים (הלכות עדות א,ד).
<b>זוֹמְמִין</b>. שבאו עדים אחרים והעידו שהעדים שהעידו על מולד הלבנה לא יכלו לראותה באותו זמן (שם יח,ב), ובעדות מסוג אחר הייתה עדותם בטלה.
<b>הֲרֵי זֶה מְקֻדָּשׁ</b>. שבכוחו של בית הדין לקדש את החודש אף אם הוטעה (לקמן ה"י).
<b>מִשֶּׁקִּלְקְלוּ הַמִּינִים</b>. שכפרו במסורת התורה שבעל פה, ורצו לגרום לכך שיום טוב ראשון של פסח יחול ביום ראשון בשבוע כדי להתאים את ספירת העומר לשיטתם ההלכתית (ראה הלכות תמידין ומוספין ז,יא).
<b>וְשֶׁיִּהְיוּ דּוֹרְשִׁין וְחוֹקְרִין בְּעֵדוּתוֹ</b>. מדקדקים בפרטי העדות, כדי לוודא שאינם מרמים.
<h3> ג</h3>
<b>לֹא יִהְיוּ בֵּית דִּין יוֹדְעִין אֶת הָעֵדִים</b>. לא מכירים אותם.
<b>שֶׁמְּזַכִּין אוֹתָן לְבֵית דִּין</b>. מעידים עליהם שהם כשרים.
<h3> ד</h3>
<b>בֵּית דִּין מְחַשְּׁבִין בַּדְּרָכִים שֶׁהָאִצְטַגְנִינִין מְחַשְּׁבִין בָּהֶן</b>. את מסלול הירח ומיקומו ביחס לשמש.
<b>בִּצְפוֹן הַשֶּׁמֶשׁ אוֹ בִּדְרוֹמָהּ</b>. שמקום ראיית הירח יכול להיות צפוני או דרומי למקום שקיעת השמש (לחישוב זה ראה לקמן טז,י).
<b>וְאִם תִּהְיֶה רְחָבָה אוֹ קְצָרָה</b>. אם הסהר שייראה יהיה עבה או דק (לחישוב זה ראה לקמן יח,ג).
<b>וּלְהֵיכָן יִהְיוּ רָאשֵׁי קַרְנֶיהָ נוֹטִים</b>. לאיזה כיוון פונים קצות הסהר (לחישוב זה ראה לקמן יט,א-יד).
<b>כַּמָּה הָיְתָה גְּבוֹהָה</b>. מעל קו האופק המערבי (לחישוב זה ראה לקמן יט,טו).
<b>מְכֻוָּנִין לְמַה שֶּׁנּוֹדַע בַּחֶשְׁבּוֹן</b>. מתאימים לחישוב שחישבו בית דין.
<b>מְקַבְּלִין אוֹתָן</b>. ומקדשים על פיהם את החודש.
<h3> ה</h3>
<b>רְאִינוּהוּ בַּמַּיִם</b>. את השתקפותו במים.
<b>בֶּעָבִים</b>. דרך העננים.
<b>בָּעֲשָׁשִׁית</b>. דרך זכוכית (והמאירי ראש השנה כד,א פירש שראו את השתקפותו בכלי זכוכית).
<b>אֵין זוֹ רְאִיָּה</b>. כיוון שהירח עצמו לא נראה בבירור.
<b>כְּמוֹ שְׁתֵּי קוֹמוֹת</b>. פי שניים מגובה אדם.
<b>וְאָמַר הַשֵּׁנִי כְּמוֹ שָׁלֹשׁ קוֹמוֹת הָיָה גָּבֹהַּ מִצְטָרְפִין</b>. שיש סבירות שיטעה אחד מהם באומדן בשיעור זה (להלכה דומה ראה הלכות עדות ב,ד-ה).
<b>וּמִצְטָרֵף הָאֶחָד מֵהֶן עִם שֵׁנִי שֶׁיָּעִיד כְּמוֹתוֹ</b>. כל אחד מהם כשר להצטרף עם עד אחר המעיד כמותו.
<b>אוֹ יִהְיֶה בֵּינֵיהֶם קוֹמָה אַחַת</b>. יהיה ההבדל ביניהם רק כדי קומה אחת.
<h3> ו</h3>
<b>אָמְרוּ רְאִינוּהוּ בְּלֹא כַּוָּנָה</b>. בלי שהתכוונו לבוא להעיד.
<b>שֶׁמָּא עָבִים נִתְקַשְּׁרוּ וְנִרְאוּ כַּלְּבָנָה</b>. ראה לעיל א,ו.
<b>רְאִינוּהוּ בְּיוֹם תִּשְׁעָה וְעֶשְׂרִים שַׁחֲרִית בַּמִּזְרָח... וּרְאִינוּהוּ עַרְבִית בַּמַּעֲרָב בְּלֵיל שְׁלֹשִׁים</b>. וזוהי מציאות שאינה אפשרית, שלא ייתכן שההפרש בין היסתרות הירח לראייה הראשונה יהיה שתים עשרה שעות בלבד (ראה לעיל א,ג).
<b>שֶׁאֵין אָנוּ אַחֲרָאִין לִרְאִיַּת שַׁחֲרִית</b>. אין בית הדין מתעסק אלא בעדות ראיית מולד הירח, ודברים אחרים אינם מעניינו.
<b>רָאוּהוּ בִּזְמַנּוֹ</b>. ליל שלושים, בזמן שעל פי החשבון ניתן היה לראותו, ועדות זו נתאמתה.
<b>וּבְלֵיל עִבּוּרוֹ</b>. ליל שלושים ואחד (לעיל א,ד).
<b>שֶׁאֵין אָנוּ אַחֲרָאִין אֶלָּא לִרְאִיַּת לֵיל שְׁלֹשִׁים בִּלְבַד</b>. לראיית מולד הירח בזמנו, ולא לראייתו או לחסרונו בימים אחרים.
<h3> ז</h3>
<b>בַּבְּדִיקוֹת שֶׁאָמַרְנוּ</b>. לעיל ה"ד.
<b>הַגָּדוֹל</b>. החשוב.
<b>נִמְצְאוּ דְּבָרָיו מְכֻוָּנִין לַחֶשְׁבּוֹן</b>. מתאימים למציאות המתבקשת על פי החישוב האסטרונומי.
<b>נִמְצְאוּ דִּבְרֵיהֶם מְכֻוָּנִין</b>. מתאימים אחד לדברי חברו.
<b>רָאשֵׁי דְּבָרִים</b>. עיקרי הדברים בקצרה.
<b>לֹא שֶׁצְּרִיכִין לָהֶן</b>. שהרי כבר נתקבלה עדות הראשונים.
<b>שֶׁלֹּא יֵצְאוּ בְּפַחֵי נֶפֶשׁ</b>. מאוכזבים על כך שטרחו ובאו לשווא.
<b>כְּדֵי שֶׁיִּהְיוּ רְגִילִין לָבֹא</b>. שמא בהזדמנות אחרת הם יהיו העדים היחידים שיוכלו להעיד.
<h3> ח</h3>
<b>אַחַר שֶׁתִּתְקַיֵּם הָעֵדוּת</b>. תיבדק ותתקבל.
<b>בִּשְׁלֹשָׁה</b>. בהרכב של שלושה דיינים סמוכים (לקמן ה,א).
<b>וְאֵין מְקַדְּשִׁים אֶלָּא חֹדֶשׁ שֶׁנִּרְאָה בִּזְמַנּוֹ</b>. בליל שלושים, ולא אם נראה בליל שלושים ואחד, שהרי "אין נזקקין לירח בליל אחד ושלושים, בין שנראה בין שלא נראה" (לעיל א,ג).
<b>וְאֵין מְקַדְּשִׁין אֶלָּא בַּיּוֹם</b>. שקידוש החודש הוא כעין משפט, הנעשה רק ביום (ראה הלכות סנהדרין ג,ג).
<b>רָאוּהוּ בֵּית דִּין וְכָל יִשְׂרָאֵל</b>. את הירח בחידושו, שנתפרסם הדבר.
<b>עַד שֶׁחָשֵׁכָה</b>. ירד הלילה ויצאו הכוכבים (לקמן ה"ט).
<h3> ט</h3>
<b>רָאוּהוּ בֵּית דִּין עַצְמָן</b>. הדיינים הקובעים את החודש.
<b>בְּסוֹף יוֹם תִּשְׁעָה וְעֶשְׂרִים</b>. לפני צאת הכוכבים.
<b>בֵּית דִּין אוֹמְרִין</b>. בלא צורך בקבלת עדות, כיוון שראיית הירח ממלאת את מקום העדות.
<b>שֶׁעֲדַיִן יוֹם הוּא</b>. עד צאת הכוכבים.
<b>לְמָחָר מוֹשִׁיבִין שְׁנֵי דַּיָּנִין וכו'</b>. שבעת שיקדשוהו ביום, אינם יכולים להסתמך על הירח שראו בלילה, שכבר אינו לפניהם, אלא צריכים להעיד עליו בעצמם.
<h3> י</h3>
<b>שׁוֹגְגִין</b>. טעו מעצמם.
<b>מֻטְעִין</b>. הוטעו על ידי אחרים.
<b>אֲנוּסִין</b>. שהוכרחו לקדש את החודש על ידי אחרים.
<b>לְתַקֵּן הַמּוֹעֲדוֹת עַל יוֹם שֶׁקִּדְּשׁוּ בּוֹ</b>. לקבוע את החגים על פי התאריך שנקבע.
<b>שֶׁזֶּה יָדַע שֶׁטָּעוּ</b>. כגון שאדם אחד חישב ויודע על פי החשבון שלא ייתכן שייראה הירח.
<b>אֲשֶׁר תִּקְרְאוּ אֹתָם</b>. שהתורה הורתה בפירוש שהדבר תלוי בקריאה ותקנה של בית הדין בלבד.
<h2>פרק ג</h2>
<h3> א</h3>
<b>שֶׁרָאוּ אֶת הַחֹדֶשׁ</b>. את ראיית הירח הראשונה.
<b>בֵּית דִּין</b>. בית הדין הממונה על קידוש החודש (ראה לקמן ה,א).
<b>מַהֲלַךְ לַיְלָה וָיוֹם</b>. מרחק הליכה בשיעור יממה, כך שאם יצאו מיד לאחר הראייה בתחילת הלילה יוכלו להגיע לבית הדין לפני סוף היום למחרת, ובית דין יקדשו את החודש על פיהם.
<b>מוֹעֶלֶת</b>. מועילה.
<h3> ב</h3>
<b>וַאֲפִלּוּ הָיָה שַׁבָּת</b>. ויצטרכו לחלל את השבת בהליכה זו.
<b>שֶׁנֶּאֱמַר</b>. בציווי התורה על החגים.
<b>וְכָל מָקוֹם שֶׁנֶּאֱמַר מוֹעֵד דּוֹחֶה אֶת הַשַּׁבָּת</b>. שהמילה 'מועד' מורה על כך שדבר זה שייך דווקא לזמן מיוחד (ראה גם הלכות קרבן פסח א,יח).
<b>לְפִיכָךְ אֵין מְחַלְּלִין אֶלָּא... מִפְּנֵי תַּקָּנַת הַמּוֹעֲדוֹת</b>. משום שחילול השבת הותר רק בהקשר לקיום המועדות, מחללים רק באותם החודשים שבהם המועדים חלים.
<b>מִפְּנֵי קָרְבַּן מוּסָף שֶׁבְּכָל רֹאשׁ חֹדֶשׁ שֶׁהוּא דּוֹחֶה שַׁבָּת</b>. שהואיל והקרבן דוחה שבת (ראה הלכות ביאת מקדש ד,י), הקביעה הגורמת להקריבו אף היא דוחה שבת.
<h3> ג</h3>
<b>הָעֵדִים שֶׁמְּזַכִּין אוֹתָן לְבֵית דִּין</b>. שמעידים על עדי הראייה שכשרים הם (לעיל ב,ג).
<b>הוֹלֵךְ עִמָּהֶן</b>. עם העדים שהולכים להעיד על החודש.
<b>שֶׁמָּא יִמָּצֵא אַחֵר</b>. שאולי יזדמן עד נוסף המכיר את העדים, כך שתהיה הגעתו לצורך.
<h3> ד</h3>
<b>וַאֲפִלּוּ בַּמִּטָּה</b>. אפשר לשאת אותו בה.
<b>אוֹרֵב</b>. אויב שעשוי להתקיף אותם בדרך.
<b>כְּלֵי זַיִן</b>. נשק, למרות שכל אלו כרוכים בתוספת חילול שבת.
<b>וַאֲפִלּוּ רָאוּהוּ גָּדוֹל וְנִרְאֶה לַכֹּל</b>. גם אם חידוש הירח נראה בבירור, ויש להניח שאף אחרים ראוהו.
<b>וְיִהְיֶה רָאוּי לְהָעִיד</b>. כמבואר לעיל ב,א.
<b>מִצְוָה עָלָיו לְחַלֵּל אֶת הַשַּׁבָּת וְלֵילֵךְ וּלְהָעִיד</b>. שמא יימצא בו צורך לעדות החודש.
<h3> ה</h3>
<b>בָּרִאשׁוֹנָה</b>. בימים הראשונים.
<b>כָּל יוֹם שְׁלֹשִׁים</b>. במשך כל היום.
<b>נִשְׁתַּהוּ</b>. התעכבו.
<b>בֵּין הָעַרְבַּיִם</b>. זמן קרבן התמיד אחר הצהריים, שאחריו אין מקריבים קרבנות אחרים (הלכות תמידין ומוספין א,ג).
<b>וְנִתְקַלְקְלוּ בַּמִּקְדָּשׁ</b>. נתקלו במצב בעייתי המשבש את הסדר הרגיל.
<b>מוּסַף הַיּוֹם</b>. קרבן מוסף של ראש חודש.
<b>עַד הַמִּנְחָה</b>. שהיא כשעתיים וחצי קודם הלילה.
<b>וְנִסְכֵּיהֶם</b>. תוספות של נסך יין ומנחת סולת בלולה בשמן, שהיו מקריבים על המזבח עם רוב הקרבנות.
<h3> ו</h3>
<b>עוֹשִׂין תָּמִיד שֶׁל בֵּין הָעַרְבַּיִם</b>. שוחטים ומקריבים.
<b>נוֹהֲגִין אוֹתוֹ הַיּוֹם קֹדֶשׁ וּלְמָחָר קֹדֶשׁ</b>. שמתחילת יום השלושים שמצפים בו לעדים נהגו בו בקדושת ראש חודש, שמא יבואו עדים ויתקדש החודש. ואף כאשר ידוע שכבר לא יקדשוהו אלא יידחה למחר, ממשיכים לנהוג בו קדושה (ובדומה לכך עשו בעניין ראש השנה כמבואר לקמן ה,ח).
<b>שֶׁלֹּא הָיוּ מְקַדְּשִׁין אוֹתוֹ</b>. את יום השלושים.
<b>מִשֶּׁחָרַב בֵּית הַמִּקְדָּשׁ</b>. וכיוון שאין מקריבים עוד את קרבן התמיד, בטלה סיבת התקנה.
<b>סָמוּךְ לִשְׁקִיעַת הַחַמָּה</b>. כאשר נשאר מספיק זמן לצורך בדיקת העדים וקידוש החודש עד צאת הכוכבים (לעיל ב,ז-ט).
<h3> ז</h3>
<b>מִפְּנֵי שֶׁלֹּא בָּאוּ עֵדִים כָּל יוֹם שְׁלֹשִׁים</b>. לעיל א,ו.
<b>לְמָקוֹם מוּכָן</b>. מקום שנקבע לצורך מטרה זו, כגון בית הכנסת (ראה מאירי סנהדרין ע,ב).
<b>וְעוֹשִׂין בּוֹ סְעוּדָה</b>. כדי שיתפרסם בציבור שעיברו את החודש.
<b>אֶלָּא בַּנֶּשֶׁף</b>. משכימים לפנות בוקר, כדי שיתפרסם הדבר.
<b>בְּפַת דָּגָן וְקִטְנִית</b>. לחם ותבשיל קטניות.
<b>סְעוּדַת מִצְוָה שֶׁל עִבּוּר הַחֹדֶשׁ הָאֲמוּרָה בְּכָל מָקוֹם</b>. בכל המקורות המזכירים סעודת מצווה של עיבור החודש, הכוונה לסעודה זו (וראה לקמן יח,ט).
<h3> ח</h3>
<b>מַשִּׂיאִין מַשּׂוּאוֹת בְּרָאשֵׁי הֶהָרִים</b>. מדליקים בליל שלושים ואחד לפידים ומאותתים באמצעותם מהר להר, וכך מעבירים לכל ישראל את הידיעה שנתקדש החודש (ואם לא קידשו את החודש, שלא נראה הירח בזמנו — לא היו משיאים משואות כלל, וכך ידעו שנתעבר החודש).
<b>מִשֶּׁקִּלְקְלוּ הַכּוּתִים</b>. השומרונים. וכיוון שהיו מסוכסכים עם היהודים רצו לשבש את התנהלותם.
<b>לְקַיְּמוֹ</b>. לפרסם את מועד קידוש החודש.
<h3> ט</h3>
<b>וְעַל אָב מִפְּנֵי הַתַּעֲנִית</b>. תשעה באב, שהיו מתענים בו אף בזמן הבית (פה"מ ר"ה א,ג).
<b>שֶׁיֵּשְׁבוּ מְצַפִּין בְּיוֹם שְׁלֹשִׁים לֶאֱלוּל</b>. כיוון שייתכן שיום זה ייקבע לראש השנה.
<b>אִם נוֹדַע לָהֶם שֶׁקִּדְּשׁוּ בֵּית דִּין יוֹם שְׁלֹשִׁים וכו'</b>. כגון שגרים במקום הסמוך לבית הדין.
<b>עַד שֶׁיָּבֹאוּ לָהֶם שְׁלוּחֵי תִּשְׁרֵי</b>. ויודיעו להם מתי נתקדש החודש.
<b>תַּקָּנַת הַמּוֹעֲדוֹת</b>. לצורך קביעת שאר החגים שבו: יום הכיפורים וחג הסוכות.
<b>פֶּסַח קָטָן</b>. פסח שני.
<h3> י</h3>
<b>שְׁלוּחֵי נִיסָן וּשְׁלוּחֵי תִּשְׁרֵי וכו'</b>. מפני תקנת החגים שחלים בחודשים אלו, אין סומכים על אומדן והשערות, אלא ממתינים עד לאחר שיאמרו בית הדין 'מקודש' וייקבע ראש החודש באופן ברור (ראה לעיל ב,ח).
<b>בְּסוֹף יוֹם תִּשְׁעָה וְעֶשְׂרִים כְּמוֹ שֶׁאָמַרְנוּ</b>. לעיל ב,ט, שייתכן מצב שבו נראה הירח לפני סוף יום כ"ט בחודש, והספיקו בית דין לקדשו בו ביום.
<b>יוֹצְאִין מִבָּעֶרֶב</b>. בליל ראש חודש.
<b>שְׁאָר הַשִּׁשָּׁה חֳדָשִׁים</b>. יתר החודשים מתוך השישה שנמנו בהלכה הקודמת.
<b>הוֹאִיל וְנִרְאָה הַחֹדֶשׁ וכו'</b>. ויכולים לסמוך על ההנחה שיקדשוהו בית הדין למחרת.
<h3> יא</h3>
<b>שֶׁהָיוּ הַשְּׁלוּחִין מַגִּיעִין</b>. לפני המועד.
<b>הָיוּ עוֹשִׂים שְׁנֵי יָמִים מִפְּנֵי הַסָּפֵק וכו'</b>. ראה גם לקמן ה,ד-יב.
<h3> יב</h3>
<b>וְלֹא הָיוּ מַגִּיעִין אֲלֵיהֶן שְׁלוּחֵי תִּשְׁרֵי</b>. ראה הלכה הבאה.
<b>שֶׁלֹּא לַחֲלֹק בַּמּוֹעֲדוֹת</b>. שלא לחלק את דיניהם, ולעשות מקצתם יום אחד ומקצתם יומיים.
<b>שֶׁכָּל מָקוֹם שֶׁאֵין שְׁלוּחֵי תִּשְׁרֵי מַגִּיעִין לוֹ</b>. שהוא מרחק של יותר מעשרה ימים מירושלים (לקמן ה,יא).
<b>אֲפִלּוּ יוֹם טוֹב שֶׁל עֲצֶרֶת</b>. חג השבועות, שמועדו חמישים יום לאחר יום טוב ראשון של פסח (הלכות תמידין ומוספין ח,א), וזמנו תלוי בקביעת ראש חודש ניסן. ולמרות שיש זמן רב להודיע על כך, התקינו שאף אותו יעשו יומיים במקומות שאליהם שלוחי תשרי אינם מגיעים.
<h3> יג</h3>
<b>וְכַמָּה בֵּין שְׁלוּחֵי נִיסָן לִשְׁלוּחֵי תִּשְׁרֵי</b>. מהו ההפרש בין זמן ההליכה של שלוחי ניסן לשל שלוחי תשרי.
<b>מִפְּנֵי שֶׁהוּא יוֹם טוֹב וכו'</b>. של ראש השנה, ואסור לצאת בו וביום הכיפורים מחוץ לתחום אלפיים אמה (הלכות עירובין ח,ד), ולכן יתעכבו בדרך.
<h3> יד</h3>
<b>לִהְיוֹתָן שְׁנַיִם</b>. כדין עדים.
<b>וְלֹא שָׁלִיחַ בִּלְבַד</b>. שהתמנה במיוחד על ידי בית הדין.
<b>תַּגָּר</b>. סוחר.
<b>וּמְתַקְּנִין אֶת הַמּוֹעֲדוֹת</b>. קובעים את תאריך החגים.
<b>דָּבָר הֶעָשׂוּי לְהִגָּלוֹת</b>. וכיוון שדבר זה עתיד להיות ידוע, אין חוששים שהעד משקר (וראה גם הלכות גירושין יב,טו, הלכות ייבום וחליצה ד,לא).
<h3> טו</h3>
<b>שֶׁיָּשְׁבוּ כָּל יוֹם שְׁלֹשִׁים</b>. בזמן שראיית הירח אפשרית לפי החשבון (כמבואר לעיל א,ו).
<b>כְּמוֹ שֶׁבֵּאַרְנוּ בְּפֶרֶק זֶה</b>. לעיל ה"ז.
<b>עֵדִים רְחוֹקִים</b>. ממקום רחוק.
<b>לֵיל שְׁלֹשִׁים</b>. של החודש הקודם.
<b>מְאַיְּמִין עֲלֵיהֶם אִיּוּם גָּדוֹל</b>. בשאלות ובדיקות.
<b>וּמַטְרִיפִין</b>. מבלבלים.
<b>וּמַטְרִיחִין עֲלֵיהֶם בִּבְדִיקוֹת וּמְדַקְדְּקִין בְּעֵדוּתָן</b>. מקשים עליהם בשאלות רבות ובפרטי העדות.
<b>הוֹאִיל וְיָצָא שְׁמוֹ מְעֻבָּר</b>. שכבר הוחלט לעברו והתפרסם הדבר.
<h3> טז</h3>
<b>עָמְדוּ הָעֵדִים בְּעֵדוּתָן</b>. דייקו בפרטי העדות בהתאמה לחישובים של בית הדין, למרות ההשתדלות להכשילם.
<b>וְנִמְצֵאת מְכֻוֶּנֶת</b>. הגרסאות של שני העדים מתאימות זו לזו.
<b>וַהֲרֵי הָעֵדִים אֲנָשִׁים יְדוּעִים וּנְבוֹנִים</b>. מפורסמים ותלמידי חכמים שמטרת עדותם לשם שמים. וייתכן להסביר שמשום שהעדים ידועים ונבונים אין לזלזל בכבודם (יד"פ).
<b>מְקַדְּשִׁין אוֹתוֹ וְחוֹזְרִין וּמוֹנִין לְאוֹתוֹ הַחֹדֶשׁ מִיּוֹם שְׁלֹשִׁים</b>. שמקדשים את החודש למפרע מיום הראייה, ומאחרים את התאריך ביום אחד.
<b>הוֹאִיל וְנִרְאָה הַיָּרֵחַ בְּלֵילוֹ</b>. בזמן שצפוי היה להיראות, והדבר נתברר בלא כל ספק.
<h3> יז</h3>
<b>וְאִם הֻצְרְכוּ בֵּית דִּין לְהַנִּיחַ חֹדֶשׁ זֶה מְעֻבָּר כְּשֶׁהָיָה קֹדֶם שֶׁיָּבֹאוּ אֵלּוּ הָעֵדִים</b>. להשאירו מעובר כפי שהיה קודם שבאו העדים. שכן לעתים מעברים ומחסרים את החודשים לפי חשבון, כדי לשמור על ממוצע החודשים (לקמן יח,ה-יא).
<b>מַנִּיחִין</b>. משאירים את הקביעה הקודמת, ואין מקבלים את העדים כלל.
<b>וְזֶה הוּא שֶׁאָמְרוּ מְעַבְּרִין אֶת הַחֹדֶשׁ לְצֹרֶךְ</b>. אף אם לבסוף התברר שנראה הירח בזמנו.
<b>וְיֵשׁ מִן הַחֲכָמִים הַגְּדוֹלִים</b>. מחכמי הגמרא (ראש השנה כ,א).
<b>וְאֵין מְאַיְּמִין עֲלֵיהֶן</b>. להכשילם בשאלות ובדיקות, שלא ייראה דבר זה כשקר.
<h3> יח</h3>
<b>שֶׁאֵין מַחֲלֹקֶת הַחֲכָמִים בְּדָבָר זֶה</b>. המובאת בהלכה הקודמת.
<b>אֶלָּא בִּשְׁאָר הֶחֳדָשִׁים</b>. שבהם אין עיבור החודש משפיע על קביעת המועדים.
<b>מְקַבְּלִין עֵדוּתָן</b>. ומתקנים את זמן המועדות על פיהם.
<h3> יט</h3>
<b>שֶׁנִּתְקַלְקְלָה עֵדוּתָן וכו'</b>. שטעו בדבריהם, ולא התאימה עדותם בדיוק לחישובי בית הדין או זה לדברי זה. ואם לא תתקבל העדות יידחה ראש החודש למחרת, אף שלפי החשבון הירח אמור היה להיראות.
<b>מְאַיְּמִין עֲלֵיהֶן כְּדֵי שֶׁתִּתְקַיֵּם הָעֵדוּת וְיִתְקַדֵּשׁ בִּזְמַנּוֹ</b>. דוחקים בהם שידייקו יותר בדבריהם ותתקבל עדותם.
<b>בָּאוּ עֵדִים לְהָזִים אֶת הָעֵדִים... קֹדֶם שֶׁיְּקַדְּשׁוּהוּ בֵּית דִּין</b>. ואחר קידוש החודש אין משגיחים בעדי ההזמה כלל (לעיל ב,י).
<h2>פרק ד</h2>
<h3> א</h3>
<b>הִיא הַשָּׁנָה שֶׁמּוֹסִיפִין בָּהּ חֹדֶשׁ</b>. כדי להשלים את הפער שבין שנת החמה לשנת הלבנה (לעיל א,ב).
<b>וְאֵין מוֹסִיפִין לְעוֹלָם אֶלָּא אֲדָר</b>. שהוא החודש הסמוך לזמן האביב. ועוד, שהוא החודש האחרון בשנה המקראית (בדומה לעיבור חודש שנעשה בסוף החודש — ראה מכילתא בא פ"ב).
<b>זְמַן הָאָבִיב</b>. עונת האביב שבין ימות החמה והגשמים, ובזמן זה מתחילה התבואה להבשיל (יד"פ). ויש מפרשים שהכוונה לתקופת ניסן, דהיינו יום השוויון כמבואר בהלכה הבאה (שקל הקודש).
<b>שָׁמוֹר אֶת חֹדֶשׁ הָאָבִיב וכו'</b>. המשך הפסוק: "ועשית פסח לה' אלהיך", ומכאן שיש להקפיד על זמנו של החודש כדי שחג הפסח יחול בזמן האביב.
<b>פְּעָמִים בִּימוֹת הַחַמָּה וּפְעָמִים בִּימוֹת הַגְּשָׁמִים</b>. כיוון ששנת הלבנה קצרה משנת החמה, הפער שיצטבר יגרום לכך שהחודשים יחולו בעונות שונות של השנה (בדומה ללוח המוסלמי).
<h3> ב</h3>
<b>עַל שְׁלֹשָׁה סִימָנִין מְעַבְּרִין אֶת הַשָּׁנָה</b>. שלושה מדדים שונים לכך שעדיין לא הגיעה עונת האביב (יד"פ; ולפי שקל הקודש שהובא לעיל אין אלו סימנים לעונת האביב אלא שלוש סיבות נפרדות).
<b>עַל הַתְּקוּפָה וְעַל הָאָבִיב וְעַל פֵּרוֹת הָאִילָן</b>. שלושת הסימנים הללו יבוארו בסמוך.
<b>תְּקוּפַת נִיסָן</b>. יום השוויון האביבי (לדרכי חישוב התקופה ראה לקמן פרקים ט-י, ובמיוחד לקמן י,ו).
<b>וְאֵין חוֹשְׁשִׁין לְסִימָן אַחֵר</b>. שאין צורך לבדוק את שאר הסימנים (ראה בהלכה הסמוכה).
<h3> ג</h3>
<b>הָאָבִיב</b>. השעורה, שהיא התבואה הראשונה שמבשילה.
<b>אָפֵל הוּא</b>. מאחֵר להבשיל.
<b>סוֹמְכִין עַל שְׁנֵי סִימָנִין אֵלּוּ</b>. אם נראו שניהם.
<b>כְּדֵי שֶׁיִּהְיֶה הָאָבִיב מָצוּי לְהַקְרִיב מִמֶּנּוּ עֹמֶר הַתְּנוּפָה</b>. שיש צורך בשעורה לקרבן העומר, שזמנו בשישה עשר בניסן (הלכות תמידין ומוספין ז,ג ואילך).
<b>וּכְדֵי שֶׁיִּהְיוּ הַפֵּירוֹת צוֹמְחִין כְּדֶרֶךְ כָּל זְמַן הָאָבִיב</b>. שאחד המאפיינים של עונת האביב הוא צמיחת הפירות.
<h3> ד</h3>
<b>שָׁלֹשׁ אֲרָצוֹת</b>. שלושה מחוזות בארץ ישראל (חלוקה זו משמשת לעניינים נוספים: ראה הלכות אישות יג,טז, הלכות שמיטה ז,ט).
<b>סוֹמְכִין בָּאָבִיב</b>. לצורך הבדיקה אם כבר הבשילה השעורה.
<b>שֶׁהֵן הָעִקָּר... לִהְיוֹת הַשָּׁנִים שְׁנֵי הַחַמָּה</b>. התקופה, האביב והפירות הן הסיבות הנובעות במישרין מהצורך להתאים את החודשים לעונות השנה (ויש סיבות נוספות המפורטות לקמן).
<h3> ה</h3>
<b>מִפְּנֵי הַצֹּרֶךְ</b>. של רבים מישראל בעלייה לרגל וחגיגת הפסח בירושלים, אף שאין בסיבות אלו צורך מבחינת התאמת ניסן לזמן האביב.
<b>הַדְּרָכִים שֶׁאֵינָן מְתֻקָּנִין</b>. שהתקלקלו בגשמים ואינם נוחים להליכה.
<b>לַעֲלוֹת</b>. לרגל לחג הפסח.
<b>מַפְסִיקִין וּמוֹנְעִין אֶת הָעָם אוֹ מְסַכְּנִין בְּעַצְמָן וּמֵתִים</b>. חוסמים את המעבר בפני הרבים,             ולחילופין האנשים מסכנים עצמם לעבור את הנהר ולבסוף נסחפים ומתים.
<b>תַּנּוּרֵי פְּסָחִים שֶׁאָבְדוּ בַּגְּשָׁמִים</b>. שהיו התנורים שבהם צלו את קרבן הפסח עשויים חרס, ומתקלקלים בריבוי הגשמים.
<b>וְיִיבְשׁוּ</b>. יתייבשו ויהיו מוכנים לצורך צליית קרבן הפסח.
<b>גָּלֻיּוֹת יִשְׂרָאֵל שֶׁנֶּעֶקְרוּ מִמְּקוֹמָן וַעֲדַיִן לֹא הִגִּיעוּ לִירוּשָׁלַיִם</b>. תושבי הגולה שיצאו לדרך לכיוון ירושלים, אך התעכבו ולא יספיקו להגיע עד הפסח.
<h3> ו</h3>
<b>אֲבָל אֵין מְעַבְּרִין... מִפְּנֵי הַצִּנָּה</b>. הקור, שאין הדבר מונע את חגיגת הרגל.
<b>וְלֹא מִפְּנֵי גָּלֻיּוֹת יִשְׂרָאֵל שֶׁעֲדַיִן לֹא נֶעֶקְרוּ מִמְּקוֹמָן</b>. שעוד לא יצאו לדרכם לירושלים.
<b>וְלֹא מִפְּנֵי הַטֻּמְאָה וכו'</b>. שאמנם אין להקריב בטומאה (ראה הלכות ביאת מקדש ד,א), אך לגבי הפסח יש דין מיוחד שאם רוב הציבור או הכהנים טמאים בטומאת מת, עושים אותו בטומאה (הלכות קרבן פסח ז,א, הלכות ביאת מקדש ד,יב), ולכן אין מעברים את השנה כדי לעשותו בטהרה.
<b>וְאִם עִבְּרוּ אֶת הַשָּׁנָהמִפְּנֵי הַטֻּמְאָה הֲרֵי זוֹ מְעֻבֶּרֶת</b>. אבל לא משאר הסיבות.
<h3> ז</h3>
<b>סַעַד לַשָּׁנָה שֶׁצְּרִיכָה עִבּוּר</b>. סיוע וחיזוק לצורך בעיבור השנה, כמבואר בהלכה הבאה.
<b>שֶׁהֵן מְעַט</b>. שיש כמות מעטה שלהם.
<b>הַגּוֹזָלוֹת שֶׁלֹּא פֵּרְחוּ</b>. גוזלי התורים שלא הצמיחו נוצות.
<b>הַגְּדָיִים וְהַטְּלָיִים מְצוּיִין לַפְּסָחִים</b>. לצורך קרבן הפסח, שכשרים לו רק גדיים וטלאים עד גיל שנה (הלכות קרבן פסח א,א).
<b>לָרְאִיָּה</b>. לצורך קרבן הראייה, שחייב כל אדם להביא קרבן עולה למקדש בעלותו לרגל (הלכות חגיגה א,א).
<h3> ח</h3>
<b>אוֹמְרִין שָׁנָה זוֹ צְרִיכָה עִבּוּר וכו'</b>. כך כותבים באיגרות הנשלחות על ידי הנשיא לכל ישראל (לקמן הי"ז).
<b>הַתְּקוּפָה שֶׁמָּשְׁכָה</b>. תקופת טבת שנמשכה ולא תסתיים לפני הפסח.
<b>וְעוֹד שֶׁהַגְּדָיִים קְטַנִּים וְהַגּוֹזָלוֹת רַכִּים</b>. ועל ידי עיבור השנה תיפתר גם בעיה זו.
<h3> ט</h3>
<b>בַּמְזֻמָּנִין לָהּ</b>. שנתבקשו במיוחד לבוא לדיון על עיבור השנה, ומזמינים מראש שבעה דיינים (לקמן ה"י).
<b>רֹאשׁ בֵּית דִּין הַגָּדוֹל</b>. נשיא הסנהדרין הגדולה של שבעים ואחד (לקמן ה"י, הלכות סנהדרין א,ג).
<b>מַתְחִילִין בִּשְׁלֹשָׁה</b>. לקבוע אם יש צורך לדון בעיבור השנה.
<b>מִמִּי שֶׁסָּמְכוּ אוֹתָן</b>. שנסמכו להיות דיינים כמבואר בהלכות סנהדרין פרק ד, שכן אין מעברים את השנה אלא בדיינים סמוכים (שם ה,ז, וראה לקמן ה,א).
<b>לֹא נֵשֵׁב וְלֹא נִרְאֶה</b>. אין צורך בבדיקה זו.
<b>בָּטֵל יָחִיד בְּמִעוּטוֹ</b>. מול השניים והוכרע הדבר שאין צורך לדון בעיבור.
<b>וְנוֹשְׂאִין וְנוֹתְנִין בַּדָּבָר</b>. בהרכב של חמישה.
<h3> י</h3>
<b>בָּטְלוּ שְׁנַיִם בְּמִעוּטָן</b>. לעומת השלושה, והוכרע שאין מעברים אותה השנה.
<b>וְנוֹשְׂאִין וְנוֹתְנִין וְגוֹמְרִין בְּשִׁבְעָה</b>. משום חשיבותו של עיבור השנה (ראה גם הלכות סנהדרין ה,ז).
<b>גָּמְרוּ</b>. החליטו.
<b>אוֹ שֶׁיִּרְצֶה</b>. שיסכים לקביעת עיבור השנה, אף על פי שלא השתתף בדיונים (ראה עוד לקמן הי"ב).
<b>וּבְעִבּוּר הַשָּׁנָה מַתְחִילִין מִן הַצַּד וכו'</b>. נותנים רשות דיבור בתחילה לזוטר שבין הדיינים, שמקום מושבו בקצה (ראה הלכות סנהדרין י,ו), והוא גם המכריז על עיבור השנה (ירושלמי ראש השנה ב,ה).
<b>וּלְקִדּוּשׁ הַחֹדֶשׁ מַתְחִילִין מִן הַגָּדוֹל</b>. ראש בית הדין, והוא המכריז על קידוש החודש (לעיל ב,ח).
<h3> יא</h3>
<b>אֵין מוֹשִׁיבִין לְעִבּוּר הַשָּׁנָה</b>. בין הדיינים שדנים בעיבור השנה.
<b>שֶׁמָּא דַּעְתּוֹ נוֹטָה</b>. שהוא עשוי לנטות בדעתו ולהכריע בעניין העיבור משום תועלת שיש לו בדבר.
<b>מִפְּנֵי הַצִּנָּה וכו'</b>. שאם תעובר השנה יתאחר יום הכיפורים אל ימי הקור, ויהיו המים שבהם יטבול קרים.
<b>חָמֵשׁ טְבִילוֹת</b>. כמבואר בהלכות עבודת יום הכיפורים ב,ב-ג.
<h3> יב</h3>
<b>בְּדֶרֶךְ רְחוֹקָה</b>. ואינו יכול להצטרף לדיוני העיבור.
<b>בְּאֶרֶץ יְהוּדָה שֶׁהַשְּׁכִינָה בְּתוֹכָהּ</b>. בנחלת שבט יהודה, שירושלים ומקום בית המקדש נמצאים בתחומה.
<b>לְשִׁכְנוֹ תִדְרְשׁוּ</b>. ודרשו מכאן שבסמוך למקומו של ה' ('לשכנו'), דהיינו בארץ יהודה הסמוכה לירושלים — שם יש לדון בענייני הלכה ('תדרשו').
<b>וְאֵין מְעַבְּרִין אֶלָּא בַּיּוֹם</b>. בדומה לקידוש החודש, כמבואר לעיל ב,ח.
<h3> יג</h3>
<b>יֵשׁ לְבֵית דִּין</b>. מותר להם.
<b>אֵין אוֹמְרִין שָׁנָה פְּלוֹנִית מְעֻבֶּרֶת</b>. אין מכריזים על עיבור השנה ברבים.
<b>וְדָבָר זֶה מִפְּנֵי הַדֹּחַק</b>. היתר זה הוא רק כאשר לא יוכלו לומר זאת בזמן יותר מאוחר.
<b>בַּאֲדָר הוּא שֶׁאוֹמְרִין</b>. זהו הזמן הראוי להודיע בו לכתחילה על העיבור, שאז היו רגילים לעבר את השנה משום שיכולים לראות אם יש צורך בכך מפני האביב או הפירות וכיוצא (יד רמ"ה סנהדרין יב,א, וכדלעיל הל' ג-ח). וכמו כן אם יקדימו להודיע יותר מדי עלולים לשכוח את העיבור, ויבואו לידי תקלה של אכילת חמץ בפסח (רש"י סנהדרין יב,א).
<h3> יד</h3>
<b>שֶׁאוֹתוֹ הַיּוֹם רָאוּי לִהְיוֹת רֹאשׁ חֹדֶשׁ נִיסָן</b>. אם תתאפשר הראייה ויבואו עדים.
<b>וְאִם עִבְּרוּהָ בְּיוֹם שְׁלֹשִׁים שֶׁל אֲדָר הֲרֵי זוֹ מְעֻבֶּרֶת וכו'</b>. כיוון שכל זמן שלא קידשו את החודש, עדיין הוא חודש אדר.
<h3> טו</h3>
<b>בִּשְׁנַת רְעָבוֹן</b>. כשאין התבואה מצויה.
<b>שֶׁהַכֹּל רָצִין לְבֵית הַגְּרָנוֹת לֶאֱכֹל וְלִחְיוֹת</b>. דחוקים ומצפים לאכילת היבול של השנה החדשה, המצוי במחסני התבואה.
<b>וְאִי אֶפְשָׁר לְהוֹסִיף לָהֶם זְמַן לְאִסּוּר הֶחָדָשׁ</b>. שאסור לקצור ולאכול את תבואת השנה החדשה עד אחר הקרבת מנחת העומר בט"ז בניסן (הלכות תמידין ומוספין ז,יג, הלכות מאכלות אסורות י,ב). ואם יוסיפו חודש לשנה, יידחה זמן ההיתר בחודש נוסף.
<b>וְאֵין מְעַבְּרִין בַּשְּׁבִיעִית</b>. בשנת השמיטה, שבה אסור לעבד ולזרוע את השדות.
<b>שֶׁיַּד הַכֹּל שׁוֹלֶטֶת עַל הַסְּפִיחִים</b>. שהתבואה הצומחת מאליה בשביעית ('ספיחין') הריהי מופקרת לכול, ואם יידחה זמן ההקרבה עלול שלא להישאר מהם די לקרבן.
<b>וּרְגִילִין הָיוּ לְעַבֵּר בְּעֶרֶב שְׁבִיעִית</b>. כדי להוסיף זמן לעבודת האדמה לפני השמיטה (רש"י סנהדרין יב,א).
<h3> טז</h3>
<b>מִפְּנֵי הַצֹּרֶךְ</b>. של חגיגת הפסח בירושלים, כמבואר לעיל ה"ה.
<b>רְאוּיָה לְהִתְעַבֵּר וכו'</b>. כמבואר לעיל הל' ב-ד.
<b>מְעַבְּרִין לְעוֹלָם בְּכָל זְמַן</b>. כיוון שיש ציווי לחגוג את הפסח בזמן האביב (לעיל ה"א), אין בשיקולים הללו בכדי לדחותו.
<h3> יז</h3>
<b>וּמִפְּנֵי מָה</b>. מאיזו סיבה.
<b>וְעַל לְשׁוֹן הַנָּשִׂיא</b>. בשמו.
<b>רָצוּ... לָאֲנָשִׁים הָרְחוֹקִים שֶׁמּוֹדִיעִין אוֹתָם</b>. שבית הדין מחשבים אם החודש הנוסף יהיה מלא או חסר, ועל פי חישובם כותבים באיגרות ששולחים למרחקים.
<b>אֲבָל הֵם לְפִי הָרְאִיָּה הֵן עוֹשִׂים</b>. שכן קביעת החודש בפועל נעשית על פי הראייה, ולכן יש להמתין ליום ראש החודש עצמו, ואין בהכרזתם באיגרות הללו בכדי לקבוע את החודש (יד"פ).
<h2>פרק ה</h2>
<h3> א</h3>
<b>כָּל שֶׁאָמַרְנוּ מִקְּבִיעַת רֹאשׁ הַחֹדֶשׁ עַל הָרְאִיָּה</b>. בפרקים א-ג.
<b>וְעִבּוּר הַשָּׁנָה מִפְּנֵי הַזְּמַן אוֹ מִפְּנֵי הַצֹּרֶךְ</b>. בפרק ד.
<b>סַנְהֶדְרִין שֶׁבְּאֶרֶץ יִשְׂרָאֵל</b>. המונה שבעים ואחד חכמים.
<b>בֵּית דִּין הַסְּמוּכִין</b>. שהדיינים שלו התמנו להוראה (לאופן הסמיכה ראה הלכות סנהדרין ד,א).
<b>וּמִפִּי הַשְּׁמוּעָה</b>. מסורת הלכתית.
<b>וּלְכָל הָעוֹמֵד אַחֲרֵיהֶן בִּמְקוֹמָן</b>. שנשיא הסנהדרין ממלא את מקומו של משה רבנו (ראה שם א,ג).
<b>אֶלָּא בְּחֶשְׁבּוֹן זֶה שֶׁאָנוּ מְחַשְּׁבִין בּוֹ הַיּוֹם</b>. דרך החשבון מפורשת לקמן בפרקים ו-י (וראה גם לקמן יא,ד).
<h3> ב</h3>
<b>וְאֵין נִזְקָקִין לָרְאִיָּה</b>. כשקובעים על פי החשבון, אין מתחשבים בראיית הירח בפועל.
<b>אֶלָּא פְּעָמִים שֶׁיִּהְיֶה וכו'</b>. לפעמים ראש חודש חל ביום הראייה ממש, אך לפעמים הוא נקבע יום לפני או אחרי זמן ראיית הירח.
<b>פֶּלֶא הוּא</b>. קורה לעתים נדירות.
<b>וּבָאֲרָצוֹת שֶׁהֵן לְמַעֲרַב אֶרֶץ יִשְׂרָאֵל</b>. ששם השקיעה מאוחרת יותר, וייתכן שייראה הירח יום קודם קביעת ראש החודש. לפי שניתן לראות את חידוש הירח רק בסמוך לזמן השקיעה, ועד שתגיע השקיעה לארצות אלו ינוע הירח ויתרחק מן השמש, ויגדל אורו בינתיים (ראה גם לקמן יח,יג).
<h3> ג</h3>
<b>וּמֵאֵימָתַי</b>. מאיזו תקופה. [הערה: הרמב"ם בפה"מ מנקד מילה זו: אַמָּתַי.]
<b>עַד יְמֵי אַבַּיֵּי וְרָבָא</b>. שחיו בבבל עד אמצע המאה הרביעית לסה"נ.
<b>עַל קְבִיעַת אֶרֶץ יִשְׂרָאֵל</b>. קביעת חכמי ארץ ישראל, שקידשו על פי הראייה.
<h3> ד</h3>
<b>וְכָל הַמְּקוֹמוֹת שֶׁמַּגִּיעִין אֲלֵיהֶם שְׁלוּחֵי תִּשְׁרֵי וכו'</b>. הלכה זו מבוארת לעיל ג,יא-יג.
<h3> ה</h3>
<b>בַּזְּמַן הַזֶּה שֶׁאֵין שָׁם סַנְהֶדְרִין</b>. כאשר הסנהדרין אינה קיימת (ראה הקדמת הרמב"ם למשנה תורה, ל).
<b>הָיָה מִן הַדִּין שֶׁיִּהְיוּ כָּל הַמְּקוֹמוֹת עוֹשִׂין יוֹם טוֹב אֶחָד... שֶׁהַכֹּל עַל חֶשְׁבּוֹן אֶחָד סוֹמְכִים וְקוֹבְעִין</b>. שאין כל ספק כיום מתי חל יום טוב, שהרי בכל מקום מסתמכים על אותו החשבון.
<b>שֶׁיִּזָהֲרוּ בְּמִנְהַג אֲבוֹתֵיהֶם שֶׁבִּידֵיהֶם</b>. וימשיכו לעשות שני ימים טובים גם בזמן הזה.
<h3> ו</h3>
<b>לְפִיכָךְ</b>. משום שתיקנו חכמים שייזהרו במנהג הקדום.
<b>כָּל מָקוֹםשֶׁלֹּא הָיוּ שְׁלוּחֵי תִּשְׁרֵי מַגִּיעִין אֵלָיו</b>. שהוגדרו כמקומות הרחוקים (לעיל ה"ד).
<b>עוֹשִׂין יוֹם אֶחָד כְּמִנְהָגָן שֶׁמֵּעוֹלָם לֹא עָשׂוּ שְׁנֵי יָמִים</b>. ואין להם 'מנהג אבות' לחגוג שני ימים.
<b>נִמְצָא יוֹם טוֹב שֵׁנִי... מִדִּבְרֵי סוֹפְרִים</b>. תקנת חכמים לשמרו, ולא משום הספק (ראה גם הלכות יום טוב א,כא).
<h3> ז</h3>
<b>יוֹם טוֹב שֶׁל רֹאשׁ הַשָּׁנָה</b>. החל בעצמו ביום ראש החודש.
<b>הָיוּ רֹב בְּנֵי אֶרֶץ יִשְׂרָאֵל עוֹשִׂין אוֹתוֹ שְׁנֵי יָמִים מִסָּפֵק</b>. שרוב בני הארץ (מלבד אלו שהיו בתחום ירושלים) לא יכלו לדעת בו ביום אם נתקדש החודש או נתעבר, ולכן חגגו את ראש השנה בשני הימים (לעיל ג,ט).
<b>שֶׁאֵין הַשְּׁלוּחִים יוֹצְאִים בְּיוֹם טוֹב</b>. שאין מחללים את קדושת יום טוב כדי להודיע על העיבור (לעיל ג,ח).
<h3> ח</h3>
<b>שֶׁאִם לֹא בָּאוּ עֵדִים כָּל יוֹם שְׁלֹשִׁים נוֹהֲגִין הָיוּ בְּאוֹתוֹ הַיּוֹם שֶׁמְּצַפִּין לָעֵדִים קֹדֶשׁ וּלְמָחָר קֹדֶשׁ</b>. שכאשר ייתכן שנראה הירח בליל שלושים, היו מצפים לעדי הראייה למחרת, ומשמרים יום זה מתחילתו כיום טוב, שכן אם יבואו עדי הראייה בו ביום, ייקבע שיום זה הוא ראש השנה. אך אם לא באו עדים כל היום, נקבע היום שלמחרת כראש השנה, ואז ראש השנה היה נחגג במשך יומיים (ראה לעיל ג,ה-ז).
<b>שֶׁיְּהוּ עוֹשִׂים אֲפִלּוּ בְּנֵי אֶרֶץ יִשְׂרָאֵל אוֹתוֹ תָּמִיד שְׁנֵי יָמִים</b>. שכך היה אף מנהג אבותיהם.
<b>הִנֵּה לָמַדְתָּה שֶׁאֲפִלּוּ יוֹם טוֹב שֵׁנִי שֶׁל רֹאשׁ הַשָּׁנָה בַּזְּמַן הַזֶּה מִדִּבְרֵי סוֹפְרִים</b>. ואינו מחמת הספק, אלא משום המנהג. אמנם בכל זאת ישנם הבדלים בין קדושת יום טוב שני של ראש השנה לקדושת שאר ימים טובים (ראה הלכות יום טוב א,כד).
<h3> ט</h3>
<b>שֶׁהֵן חַיָּבִין לַעֲשׂוֹת שְׁנֵי יָמִים</b>. שבמקרה שלא היה מנהג באותו המקום הולכים אחר מנהג רוב העולם, כמבואר לקמן הי"ב.
<b>אוֹ מִפְּנֵי שֶׁהָיָה חֵרוּם בַּדֶּרֶךְ וכו'</b>. שהייתה הדרך מסוכנת, שבאותה התקופה היו הכותים שבשומרון עוינים את היהודים, ולא אפשרו מעבר חופשי בין ארצות יהודה והגליל. ונמצא שאף בזמן הקביעה על פי הראייה היה צורך לנהוג באותו המקום שני ימים טובים מחמת הספק.
<b>אֵין עֲשִׂיַּת יוֹם אֶחָד תְּלוּיָה בִּקְרִיבַת הַמָּקוֹם</b>. לפי המרחק מירושלים.
<b>שֶׁמִּי יֹאמַר לָנוּ שֶׁהָיוּ שְׁלוּחִין יוֹצְאִין לְמָקוֹם זֶה</b>. שהרי יש מקומות קרובים שלא הגיעו אליהם השלוחים מסיבות שונות, כדלקמן.
<b>וְאַחַר שֶׁחָזְרוּ לִקְבֹּעַ עַל הַחֶשְׁבּוֹן יָשְׁבוּ שָׁם יִשְׂרְאֵלִים</b>. אחרי שהתחילו לסמוך על החישוב המקובל בימינו, התיישבו שם יהודים.
<h3> י</h3>
<b>הָיוּ כָּל בְּנֵי מִצְרַיִם עוֹשִׂין יוֹם אֶחָד</b>. והרי למעשה נהגו לעשות שני ימים.
<b>עַל דֶּרֶךְ אַשְׁקְלוֹן</b>. דרך החוף, שהיא הדרך הקצרה למצרים.
<b>סוּרְיָא</b>. אזור המקביל ברובו למדינת סוריה, מצפון מזרח לארץ ישראל (שדינו בחלק מן הדברים כארץ ישראל ובחלקם כחוץ לארץ — הלכות תרומות א,ג).
<h3> יא</h3>
<b>מַהֲלַךְ יָתֵר עַל עֲשָׂרָה יָמִים גְּמוּרִין</b>. מקום מרוחק שדרושים יותר מעשרה ימי הליכה שלמים בכדי להגיע אליו.
<b>כְּמִנְהָגָם מִקֹּדֶם</b>. שכך נהגו כשקידשו את החודש על פי הראייה (לעיל ג,יב).
<b>שֶׁאֵין שְׁלוּחֵי כָּל תִּשְׁרֵי וְתִשְׁרֵי מַגִּיעִין אֶלָּא לְמָקוֹם שֶׁבֵּינוֹ וּבֵין יְרוּשָׁלַיִם מַהֲלַךְ עֲשָׂרָה יָמִים אוֹ פָּחוֹת</b>. שבחלק מן השנים יש שתי שבתות בין ראש השנה ליום טוב של סוכות, ובניכוי השבתות, ראש השנה ויום הכיפורים (שבהם אסור לצאת מחוץ לתחום), נשארים רק עשרה ימי חול שבהם מותר לשליחים ללכת (ראה לעיל ג,יב-יג).
<b>אִם אוֹתוֹ הַמָּקוֹם מֵאֶרֶץ יִשְׂרָאֵל שֶׁהָיוּ בָּהּ יִשְׂרָאֵל בִּשְׁעַת הָרְאִיָּה בְּכִבּוּשׁ שֵׁנִי</b>. במקומות שידוע שגרו בהם יהודים בזמן שיבת ציון, שאז היו מקדשים את החודש על פי הראייה. [הערה: בפה"מ ניקד הרמב"ם את שם העיר טבריה: טֵבַרְיָה.]
<b>וְאִם אוֹתוֹ הַמָּקוֹם מִסּוּרְיָא וכו'</b>. מקומות הסמוכים לארץ ישראל מצפון.
<b>וְאַשְׁקְלוֹן</b>. הסמוכה אף היא לארץ ישראל ותוחמת אותה מדרום.
<b>אוֹ מִחוּצָה לָאָרֶץ כְּגוֹן מִצְרַיִם וכו'</b>. הארצות הרחוקות יותר מארץ ישראל.
<b>עוֹשִׂים כְּמִנְהַג אֲבוֹתֵיהֶן שֶׁבִּידֵיהֶם</b>. כדרך שנהגו בזמן קידוש החודש על ידי הראייה.
<b>אִם יוֹם אֶחָד יוֹם אֶחָד וְאִם שְׁנֵי יָמִים שְׁנֵי יָמִים</b>. הכל כפי מה שנהגו באותו המקום על פי הגעת השליחים לשם.
<h3> יב</h3>
<b>וְאֵין לָהֶם מִנְהָג</b>. שאין ידוע כיצד נהגו שם בעת הקדומה.
<b>אוֹ שֶׁהִיא עִיר שֶׁנִּתְחַדְּשָׁה בְּמִדְבַּר אֶרֶץ יִשְׂרָאֵל</b>. עיר שנבנתה במקום שהיה בלתי מיושב בעבר.
<b>אוֹ מָקוֹם שֶׁשָּׁכְנוּ בּוֹ יִשְׂרָאֵל עַתָּה</b>. מקום שהתגוררו בו בעבר רק גויים, והתיישבה בו קהילה יהודית אחרי המעבר לקביעת הלוח על פי החשבון.
<b>וְכָל יוֹם טוֹב שֵׁנִי מִדִּבְרֵי סוֹפְרִים</b>. כמבואר לעיל ה"ו.
<b>שֶׁהַכֹּל עוֹשִׂין אוֹתוֹ בַּזְּמַן הַזֶּה</b>. אף בני ארץ ישראל, כמבואר לעיל ה"ח.
<h3> יג</h3>
<b>שֶׁאֵין מְעַבְּרִין שָׁנִים וְקוֹבְעִין חֳדָשִׁים בְּחוּצָה לָאָרֶץ</b>. לעיל א,ח.
<b>וְאֵין אָנוּ סוֹמְכִין אֶלָּא עַל חֶשְׁבּוֹן בְּנֵי אֶרֶץ יִשְׂרָאֵל וּקְבִיעָתָם</b>. שחכמי ארץ ישראל מחשבים בדרך זו, וקובעים לפיה את המועדות.
<b>לְגַלּוֹת הַדָּבָר</b>. לדעת מתי יחול ראש חודש לפי חישובם של בני ארץ ישראל.
<h2>פרק ו</h2>
<h3> א</h3>
<b>בִּזְמַן שֶׁעוֹשִׂין עַל הָרְאִיָּה</b>. כפי שהתבאר לעיל בפרקים א-ג.
<b>שָׁעָה שֶׁיִּתְקַבֵּץ בָּהּ הַיָּרֵחַ עִם הַחַמָּה</b>. הזמן שבו חולף הירח על פני השמש, שהוא נקודת התחלת המחזור.
<b>בְּדִקְדּוּק הַרְבֵּה</b>. באופן מדויק.
<b>שֶׁהָאִצְטַגְנִינִין</b>. האסטרונומים הצופים בכוכבים ומחשבים את תנועותיהם.
<b>כְּדֵי לֵידַע אִם יֵרָאֶה הַיָּרֵחַ אוֹ לֹא יֵרָאֶה</b>. ראה לעיל א,ו.
<b>וּתְחִלַּת אוֹתוֹ הַחֶשְׁבּוֹן</b>. השלב הראשון בהגעה לחישוב המדויק.
<b>הוּא חֶשְׁבּוֹן שֶׁמְּחַשְּׁבִין בְּקֵרוּב</b>. באופן ממוצע, ובו עורכים לאחר מכן תיקונים והתאמות כדי להגיע לחישוב המדויק.
<b>בְּמַהֲלָכָם הָאֶמְצָעִי</b>. בחישוב ממוצע.
<b>מוֹלָד</b>. על שום שהוא זמן לידתו של הירח (לפי החישוב הממוצע).
<b>וְהוּא חֶשְׁבּוֹן שֶׁאָנוּ מְחַשְּׁבִין הַיּוֹם</b>. שעל פיו קובעים חודשים ומעברים שנים (לעיל ה,א).
<h3> ב</h3>
<b>אַרְבַּע וְעֶשְׂרִים שָׁעוֹת בְּכָל זְמַן</b>. שעות שוות (כמו שאנחנו מודדים כיום, ובשונה מהשעות הזמניות הנהוגות בהקשרים אחרים בהלכה).
<b>שְׁתֵּים עֶשְׂרֵה בַּיּוֹם וּשְׁתֵּים עֶשְׂרֵה בַּלַּיְלָה</b>. שכן החלוקה נעשית לפי יום ולילה ממוצעים של שתים עשרה שעות שוות, כאשר שעת תחילת היום והלילה נקבעים על פי ממוצע זמני הזריחה והשקיעה, וספירת שעות היממה מתחילה בתחילת הלילה.
<b>חֲלָקִים</b>. משך כל חלק 3 שניות ו־1/3 (18 חלקים לדקה).
<b>יֵשׁ לוֹ וכו'</b>. ניתן לחלקו לכל החלקים הללו ללא שארית.
<b>וּשְׁמִין</b>. שמינית.
<b>וּשְׁתוּת</b>. שישית.
<b>וּתְשִׁיעַ</b>. תשיעית.
<b>וְעִשּׂוּר</b>. עשירית.
<b>וְהַרְבֵּה חֲלָקִים יֵשׁ לְכָל אֵלּוּ הַשֵּׁמוֹת</b>. שניתן לחלק את כל אחד מהשברים שנמנו, להרבה חלוקות משניות.
<h3> ג</h3>
<b>בְּמַהֲלָכָם הָאֶמְצָעִי</b>. בחישוב הממוצע, וכדלעיל ה"א.
<b>וְזֶה הוּא חָדְשָׁהּ שֶׁל לְבָנָה</b>. משך הזמן הממוצע של 'חודש לבנה' (אף שלצורך חישוב לוח השנה קובעים חודשים של ימים שלמים, לעתים של עשרים ותשעה יום ולעתים של שלושים, ראה לקמן ח,א-ג).
<h3> ד</h3>
<b>יִהְיֶה כְּלָלָהּ</b>. סך כל זמנה.
<b>וּשְׁנַת הַחַמָּה</b>. הזמן שלוקח לשמש לשוב לאותה נקודה על מישור המִלקֶה (מעגל דמיוני שעל גביו נצפית השמש כאילו היא סובבת במהלך השנה).
<b>שְׁלֹשׁ מֵאוֹת חֲמִשָּׁה וְשִׁשִּׁים יוֹם וְשֵׁשׁ שָׁעוֹת</b>. לקמן ט,א מבואר שזהו החישוב לפי חלק מן החכמים, ויש חישוב אחר מדויק יותר (ראה לקמן י,א, י,ו).
<b>נִמְצָא תּוֹסֶפֶת שְׁנַת הַחַמָּה עַל שְׁנַת הַלְּבָנָה</b>. ההפרש בין שנת החמה לשנת לבנה.
<h3> ה</h3>
<b>כְּשֶׁתַּשְׁלִיךְ וכו'</b>. כדי למקד את החישוב במציאת היום בשבוע והשעה שבהם יהיה המולד בחודש הבא, ניתן להתעלם מן השבועות השלמים שיחלפו ולהתייחס רק לשארית של הימים והשעות, כפי שמודגם לקמן בהלכות ו-ז.
<b>סִימָן לָהֶם אי"ב תשצ"ג</b>. האות הראשונה מסמנת את הימים, האותיות שלאחריה את השעות, ואחריהן מצוינים מספר החלקים.
<b>וְזוֹ הִיא שְׁאֵרִית חֹדֶשׁ הַלְּבָנָה</b>. הפרש הזמן בין היום בשבוע שבו חל המולד הקודם ליום שבו חל המולד הבא.
<h3> ז</h3>
<b>בְּאֶחָד בְּשַׁבָּת</b>. יום ראשון.
<b>שְׁאֵרִית חֹדֶשׁ לְּבָנָה וְהוּא אי"ב תשצ"ג</b>. כמבואר לעיל ה"ה.
<b>יֵצֵא מוֹלַד אִיָּר בְּלֵיל שְׁלִישִׁי חָמֵשׁ שָׁעוֹת בַּלַּיְלָה וּתְשַׁע מֵאוֹת חֲלָקִים</b>. שבהוספת יום אחד ליום ראשון, שבו חל מולד ניסן, מגיעים ליום שני. בהוספת 12 שעות ל־17 השעות שביום של מולד ניסן מגיעים לשעה החמישית ביום שני בלילה (ליל שלישי), והוספת החלקים מצטברת ל־900 חלקים.
<b>וְעַל דֶּרֶךְ זוֹ עַד סוֹף הָעוֹלָם</b>. באופן זה ניתן להמשיך ולחשב את זמן המולד בכל חודש וחודש ללא גבול.
<b>חֹדֶשׁ אַחַר חֹדֶשׁ</b>. כך מחשבים על פי תוספת של חודש יחיד, ולקמן תוסבר הדרך לחישוב יחידות גדולות יותר.
<h3> ח</h3>
<b>מוֹלַד שָׁנָה זוֹ</b>. מולד חודש תשרי שבו מתחילה השנה (לקמן הי"ג).
<b>וְהַמּוֹלָד הָרִאשׁוֹן שֶׁמִּמֶּנּוּ תַּתְחִיל</b>. הנחשב נקודת הראשית לחשבוננו.
<b>בְּשָׁנָה רִאשׁוֹנָה שֶׁל יְצִירָה</b>. שנת יצירת העולם (והוא מניין השנים שאנחנו סופרים בו היום), ומשתמשים במספר השנים שעברו מאז כבסיס לכל החשבונות (כדלקמן הל' יג-יד).
<h3> ט</h3>
<b>כְּשֶׁתּוֹסִיף שְׁאֵרִית עִם שְׁאֵרִית</b>. תצרף את השארית העודפת על שבוע שלם של חודש אחד לשארית של חודש שני (כמבואר לעיל הל' ו-ז) או שארית של שנה אחת לשנה שנייה (לעיל ה"ח, וכן שארית של מחזור אחד למחזור שני כמבואר לקמן הל' יב-יג).
<h3> י</h3>
<b>כָּל תְּשַׁע עֶשְׂרֵה שָׁנָה... נִקְרָא מַחֲזוֹר</b>. מכיוון שלצורך חישוב המולד יש הבדל בין שנים פשוטות ומעוברות, יש צורך לדעת את סדר קביעת השנים הפשוטות והמעוברות הנקרא 'מחזור'. שימוש ביחידה זו מאפשר לחשב את המולדות בפרקי זמן של תשע עשרה שנים.
<b>שֶׁיִּהְיוּ מֵהֶן שֶׁבַע שָׁנִים מְעֻבָּרוֹת וּשְׁתֵּים עֶשְׂרֵה פְּשׁוּטוֹת</b>. לפי הסדר המבואר בהלכה הבאה.
<b>וְלָמָּה סָמַכְנוּ עַל מִנְיָן זֶה</b>. למה יש צורך ביצירת מחזור של 19 שנים.
<b>וְלֹא יִשָּׁאֵר מִמִּנְיַן יְמֵי הַחַמָּה בִּכְלַל תְּשַׁע עֶשְׂרֵה שָׁנָה חוּץ מִשָּׁעָה אַחַת וכו'</b>. כך שנוצרת התאמה כמעט מלאה בין שנות החמה ושנות הירח (וראה לקמן ט,א, י,ו שלפי שיטת החכמים שבה אנו נוקטים למעשה בחישוב הלוח, ההתאמה היא מלאה ובלא כל שארית).
<h3> יא</h3>
<b>הֶחֳדָשִׁים כֻּלָּם חָדְשֵׁי הַלְּבָנָה וְהַשָּׁנִים שְׁנֵי הַחַמָּה</b>. שבמבנה כזה חודשי הלבנה מצטרפים ל־19 שנות חמה שלמות.
<b>וְהַשֶּׁבַע הַשָּׁנִים הַמְעֻבָּרוֹת שֶׁבְּכָל מַחֲזוֹר וּמַחֲזוֹר</b>. פיזור כזה של השנים המעוברות (פעם בשנתיים-שלוש), בא למנוע הצטברות של פער גדול מדי בין שנת החמה לשנת הלבנה.
<h3> יב</h3>
<b>כְּשֶׁיִּתְקַבֵּץ שְׁאֵרִית</b>. כאשר מחברים את שארית המולדות של שני המחזור הפשוטות והמעוברות, באופן שתואר לעיל ה"ט.
<h3> יג</h3>
<b>וְתוֹסִיף עָלָיו בי"ו תקצ"ה</b>. שהיא שארית המחזור.
<b>וּכְבָר אָמַרְנוּ</b>. לעיל ה"ח.
<b>וּמוֹלַד הַשָּׁנָה הוּא מוֹלַד תִּשְׁרֵי שֶׁל אוֹתָהּ הַשָּׁנָה</b>. הכוונה למולד חודש תשרי שבתחילתה, שעל פיו נקבעים תאריכי השנה (בהתחשב בדחיות לקמן פרק ז).
<h3> יד</h3>
<b>שְׁנֵי יְצִירָה</b>. שהוא מניין השנים המקובל בתאריך העברי.
<b>וְתַעֲשֶׂה אוֹתָן מַחֲזוֹרִין וכו'</b>. יש לחלק ב־19, ולהתייחס לשארית.
<b>וּלְכָל שָׁנָה פְּשׁוּטָה וכו'</b>. כמו שמפורט לעיל ה"ח.
<b>וּתְקַבֵּץ הַכֹּל וְתַשְׁלִים הַחֲלָקִים שָׁעוֹת וכו'</b>. כדרך שנתבארה לעיל ה"י.
<b>וְהַיָּמִים תַּשְׁלִיכֵם שִׁבְעָה שִׁבְעָה</b>. למציאת היום בשבוע שבו חל המולד.
<h3> טו</h3>
<b>שֶׁיֵּצֵא בְּחֶשְׁבּוֹן זֶה</b>. לאחר החישובים שבהל' יד.
<b>וּכְשֶׁתּוֹסִיף עָלָיו וכו'</b>. כמבואר לעיל (ה"ה), תוספת שארית של חודש אחד.
<h2>פרק ז</h2>
<h3> א</h3>
<b>אֵין קוֹבְעִין לְעוֹלָם רֹאשׁ חֹדֶשׁ תִּשְׁרֵי וכו'</b>. בפרק זה מוסבר אופן הקביעה של ראש חודש תשרי שלפיו נקבעים יתר חודשי השנה כפי שיבואר בפרק ח.
<b>לְפִי חֶשְׁבּוֹן זֶה</b>. החשבון שלפיו קובעים את עיבור החודשים והשנים בזמן שאין סנהדרין (לעיל ה,ב).
<b>סִימָן לָהֶן אד"ו</b>. ראשון רביעי ושישי.
<b>כְּשֶׁיִּהְיֶה מוֹלַד תִּשְׁרֵי</b>. על פי החישוב הממוצע כמבואר בפרק ו.
<b>קוֹבְעִין רֹאשׁ הַחֹדֶשׁ בַּיּוֹם שֶׁלְּאַחֲרָיו</b>. הסיבה לדחייה זו מופיעה לקמן הל' ז-ח.
<h3> ב</h3>
<b>אִם יִהְיֶה הַמּוֹלָד</b>. מולד חודש תשרי לפי החישוב הממוצע.
<b>בַּחֲצִי הַיּוֹם אוֹ לְמַעְלָה מֵחֲצִי הַיּוֹם</b>. בחצות היום, שהוא בשעה השישית, או לאחר מכן.
<b>קוֹבְעִין רֹאשׁ הַחֹדֶשׁ בַּיּוֹם שֶׁלְּאַחֲרָיו</b>. ודחייה זו נקראת בכינוי 'מולד זקן' (טור).
<b>וְאִם הָיָה הַמּוֹלָד קֹדֶם חֲצִי הַיּוֹם אֲפִלּוּ בְּחֵלֶק אֶחָד</b>. אפילו אם יקדם המולד לשעת חצות היום בזמן מועט, שהוא חלק של אחד מאלף ושמונים משעה (לעיל ו,ב).
<b>שֶׁלֹּא יִהְיֶה אוֹתוֹ הַיּוֹם מִימֵי אד"ו</b>. כמבואר לעיל ה"א.
<h3> ג</h3>
<b>כְּשֶׁיִּהְיֶה הַמּוֹלָד</b>. של חודש תשרי.
<b>בַּחֲצוֹת הַיּוֹם אוֹ אַחַר חֲצוֹת וְיִדָּחֶה לַיּוֹם שֶׁלְּאַחֲרָיו</b>. כמבואר בהלכה הקודמת.
<b>בַּשְּׁלִישִׁי מִיּוֹם הַמּוֹלָד</b>. יומיים לאחר יום המולד.
<b>סִימָן זי"ח</b>. יום שבת, בשעה השישית ביום שהיא השעה השמונה עשרה מתחילת היממה (לעיל ו,ב).
<b>בַּשָּׁנָה שֶׁמּוֹלָדָהּ כָּזֶה</b>. מולד השנה הוא מולד תשרי (לעיל ו,יג).
<h3> ד</h3>
<b>אוֹ יָתֵר עַל זֶה</b>. והלאה באותו היום.
<b>אִם הָיְתָה שָׁנָה פְּשׁוּטָה דּוֹחִין אֶת רֹאשׁ הַחֹדֶשׁ</b>. שכן אם המולד חל בזמן זה, הרי שמולד תשרי בשנה הבאה (לאחר הוספת שארית שנה פשוטה המבואר לעיל ו,ה) יחול ביום שבת בשעה השמונה עשרה (חצות היום), או לאחר מכן. ואם כן יידחה ראש השנה ביומיים, ליום שני (כמבואר בהלכה הקודמת). במקרה זה יש צורך לדחות את יום קביעת ראש שנה זו, כדי שהשנה לא תהיה בת 356 ימים, מספר הגדול מן האפשר לפי הלוח (ראה לקמן ח,ז).
<h3> ה</h3>
<b>אֵין קוֹבְעִין רֹאשׁ הַחֹדֶשׁ בְּשֵׁנִי בְּשָׁנָה זוֹ אֶלָּא בִּשְׁלִישִׁי</b>. שאם המולד חל בזמן זה, חל מולד השנה הקודמת (המחושב על ידי החסרת שארית שנה מעוברת ממולד השנה, כדלעיל ו,ד), ביום שלישי בשעה שמונה עשרה (חצות היום) או לאחר מכן. ואם כן נדחה ראש השנה הקודמת ביומיים, וחל ביום חמישי. במקרה זה יש צורך לדחות את יום קביעת שנה זו, כדי שלא תהיה הקודמת בת 382 ימים, מספר מועט מדי על פי החשבון לשנה מעוברת (ראה לקמן ח,ח).
<h3> ו</h3>
<b>שֶׁאָמַרְנוּ שֶׁתִּדָּחֶה לַחֲמִישִׁי</b>. לעיל ה"ד.
<b>קוֹבְעִין אוֹתָהּ בִּשְׁלִישִׁי</b>. כיוון שמולד השנה הבאה יחול בשבת לפני חצות, ולא יהיה צורך לדחות את ראש השנה.
<b>קוֹבְעִין אוֹתָהּ בְּשֵׁנִי</b>. שמולד השנה הקודמת חל ביום שלישי לפני חצות, ולא היה צורך לדחות את ראש השנה.
<b>תְּחַשֵּׁב וְתֵדַע הַמּוֹלָד וכו'</b>. הממוצע, כמבואר לעיל ו,ו-יד.
<b>וְיוֹם הַמּוֹלָד הוּא יוֹם הַקְּבִיעָה</b>. ובו חל ראש השנה.
<b>כְּדֶרֶךְ שֶׁבֵּאַרְנוּ</b>. לעיל הל' א-ה.
<h3> ז</h3>
<b>לְקִבּוּץ הַיָּרֵחַ וְהַשֶּׁמֶשׁ</b>. הזמן שבו הירח חולף על פני השמש ומתחיל מחזור חדש.
<b>בְּהִלּוּכָם הָאֶמְצָעִי</b>. בממוצע.
<b>כְּמוֹ שֶׁהוֹדַעְנוּ</b>. לעיל ו,א.
<b>בִּשְׁלִישִׁי קוֹבְעִין וכו'</b>. ובאופן זה מאוזן הפער בין אורך החודש הממוצע לאמתי.
<h3> ח</h3>
<b>וְעִקַּר</b>. סיבת.
<b>שְׁאָר הָאַרְבַּע דְּחִיּוֹת הָאֵלּוּ</b>. שלוש הדחיות הנותרות.
<b>זֶה הָעִקָּר שֶׁאָמַרְנוּ</b>. ההסבר שנאמר בהלכה הקודמת.
<b>לֹא יֵרָאֶה יָרֵחַ</b>. לא ייראה חידוש הירח.
<b>מִכְּלָל שֶׁלֹּא נִתְקַבְּצוּ הַשֶּׁמֶשׁ וְהַיָּרֵחַ קִבּוּץ אֲמִתִּי אֶלָּא בַּחֲמִישִׁי</b>. שהרי רק לאחר כיממה משעת ההתקבצות אפשר לראות את הירח (לעיל א,ג). אך במקרים ששעת ההתקבצות תחול בשעות היום, הרי שהראייה בפועל לא תהיה אלא לאחר יומיים. ואם הירח לא נראה בליל שישי, סימן ששעת ההתקבצות לא קדמה ליום חמישי.
<h2>פרק ח</h2>
<h3> א</h3>
<b>חָדְשָׁהּ שֶׁל לְבָנָה</b>. מחזור התחדשות הירח הממוצע.
<b>כְּמוֹ שֶׁבֵּאַרְנוּ</b>. לעיל ו,ג, שאורך החודש הוא עשרים ותשעה ימים שתים עשרה שעות ו־793 חלקים.
<b>וְאִי אֶפְשָׁר לוֹמַר שֶׁרֹאשׁ הַחֹדֶשׁ יִהְיֶה בְּמִקְצָת הַיּוֹם וכו'</b>. לא ניתן להתחיל את החודש באמצע היום, מזמן המולד ואילך.
<b>מִפִּי הַשְּׁמוּעָה</b>. מסורת הלכתית במדרש הפסוקים.
<b>שֶׁיָּמִים אַתָּה מְחַשֵּׁב לַחֹדֶשׁ וְאִי אַתָּה מְחַשֵּׁב שָׁעוֹת</b>. החודש מורכב מיחידות של ימים שלמים, ואי אפשר שמספר שעות מהיום יהיו שייכות לחודש אחר.
<h3> ב</h3>
<b>לְפִיכָךְ</b>. משום שבחודש יש ימים שלמים בלבד, ואורך מחזור הירח הוא בין עשרים ותשעה לשלושים ימים.
<b>כְּדֵי שֶׁלֹּא לְחַשֵּׁב שָׁעוֹת בַּחֹדֶשׁ אֶלָּא יָמִים שְׁלֵמִים</b>. ובדרך זו ניתן להתאים את החודשים למחזור הירח, וכפי שיבואר בסמוך.
<h3> ג</h3>
<b>תִּשְׁעָה וְעֶשְׂרִים וּמֶחֱצָה בִּלְבַד</b>. בלא תוספת של חלקי השעה.
<b>אֲבָל מִפְּנֵי הַחֲלָקִים... יִתְקַבֵּץ מֵהֶן שָׁעוֹת וְיָמִים וכו'</b>. במשך הזמן יצטברו החלקים העודפים על השעה לשעות ואף לימים, ויש להתחשב בתוספת זו ולסדר את החודשים המלאים והחסרים באופן שתהיה התאמה בינם לבין מחזור הירח.
<h3> ד</h3>
<b>בְּחֶשְׁבּוֹן זֶה</b>. של קביעת הלוח (שלא לפי הראייה).
<b>הַחֹדֶשׁ שֶׁעָבַר</b>. החודש שנגמר כעת.
<b>יִהְיֶה יוֹם שְׁלֹשִׁים רֹאשׁ חֹדֶשׁ הַבָּא</b>. וייחשב ליום הראשון לחודש החדש.
<b>וְאִם הָיָה הַחֹדֶשׁ שֶׁעָבַר מָלֵא יִהְיֶה יוֹם שְׁלֹשִׁים רֹאשׁ חֹדֶשׁ וכו'</b>. על אף שהיום השלושים נספר כיום האחרון של החודש שנגמר ('תשלום החודש המלא'), הוא נחשב לראש חודש לעניין תפילות היום וכדומה.
<b>הוֹאִיל וּמִקְצָתוֹ רֹאשׁ חֹדֶשׁ</b>. שהחודש הירחי הוא עשרים ותשעה ימים וחצי, כך שמקצת היום השלושים הוא ראש החודש, אף שקביעת היום נעשית למחרת.
<b>וְיִהְיֶה יוֹם אֶחָד וּשְׁלֹשִׁים רֹאשׁ הַחֹדֶשׁ הַבָּא וּמִמֶּנּוּ הוּא הַמִּנְיָן</b>. ממנו מתחילים לספור את מניין הימים של החודש החדש.
<b>וְהוּא יוֹם הַקְּבִיעָה</b>. יום זה נחשב ליום שבו נקבע החודש (לעניין חישוב החודשים כמבואר בהמשך הפרק ובפרק הקודם).
<h3> ה</h3>
<b>לְפִי חֶשְׁבּוֹן זֶה</b>. אבל בזמן שמקדשים על פי הראייה עשוי הסדר להשתנות.
<b>וְחֹדֶשׁ טֵבֵת לְעוֹלָם חָסֵר</b>. והחודשים מרחשוון וכסלו יכולים להשתנות, כמבואר בסמוך.
<h3> ו</h3>
<b>הִיא שֶׁנִּקְרְאוּ חֳדָשֶׁיהָ שְׁלֵמִים</b>. ואורכה הוא שלוש מאות חמישים וחמישה ימים בשנה פשוטה, ושלוש מאות שמונים וחמישה ימים במעוברת.
<b>נִקְרְאוּ חֳדָשֶׁיהָ חֲסֵרִין</b>. ואורכה הוא שלוש מאות חמישים ושלושה ימים בשנה פשוטה ושלוש מאות שמונים ושלושה ימים במעוברת.
<b>נִקְרְאוּ חֳדָשֶׁיהָ כְּסִדְרָן</b>. ואורכה הוא שלוש מאות חמישים וארבעה ימים בשנה פשוטה ושלוש מאות שמונים וארבעה ימים במעוברת.
<h3> ז</h3>
<b>תֵּדַע תְּחִלָּה יוֹם שֶׁנִּקְבַּע בּוֹ רֹאשׁ הַשָּׁנָה</b>. באיזה יום בשבוע חל ראש השנה.
<b>כְּמוֹ שֶׁבֵּאַרְנוּ בְּפֶרֶק שְׁבִיעִי</b>. על פי המולד הממוצע וכללי הדחיות.
<b>וּתְחַשֵּׁב מִנְיַן הַיָּמִים שֶׁבֵּינֵיהֶם חוּץ מִיּוֹם הַקְּבִיעָה שֶׁל זוֹ וְשֶׁל זוֹ</b>. ההפרש בין היום בשבוע שחל בו ראש השנה הקודמת ליום בשבוע של ראש השנה הבאה, לא כולל ימי ראש השנה עצמם.
<b>אִם תִּמְצָא בֵּינֵיהֶן שְׁנֵי יָמִים וכו'</b>. הדגמה לחישוב זה מובאת לקמן ה"ט.
<h3> ח</h3>
<b>לֵידַע סִדּוּר חֳדָשֶׁיהָ</b>. אם מלאים, חסרים או כסדרם.
<b>פְּשׁוּטָה</b>. לא מעוברת.
<h3> י</h3>
<b>שֶׁתִּסְמֹךְ עֲלֵיהֶם</b>. שניתן להיעזר בהם.
<b>שֶׁבֵּאַרְנוּ דַּרְכָּם</b>. לעיל פרק ז.
<b>כָּל שָׁנָה שֶׁיִּהְיֶה רֹאשׁ הַשָּׁנָה בָּהּ בִּשְׁלִישִׁי תִּהְיֶה לְעוֹלָם כְּסִדְרָן וכו'</b>. שרק תוספת שלושה (כסדרן בשנה פשוטה) או חמישה (כסדרן בשנה מעוברת) ימים ליום שלישי מביאה ליום שבו קביעת ראש השנה הבאה אפשרית (שבת או שני).
<b>וְאִם יִהְיֶה רֹאשׁ הַשָּׁנָה בְּשַׁבָּת אוֹ בְּשֵׁנִי לֹא תִּהְיֶה כְּסִדְרָן לְעוֹלָם</b>. שתוספת של שלושה ימים לאותם הימים מגיעה לימים רביעי ושישי, וכן תוספת של חמישה ימים לאותם הימים מגיעה לימים שישי וראשון, שאין קובעים בהם את ראש השנה.
<b>בַּחֲמִישִׁי אִם פְּשׁוּטָה הִיא אִי אֶפְשָׁר שֶׁיִּהְיוּ חֳדָשֶׁיהָ חֲסֵרִים</b>. שאם מוסיפים שני ימים, מגיעים ליום ראשון, שאין קובעים בו.
<b>וְאִם מְעֻבֶּרֶת הִיא אִי אֶפְשָׁר שֶׁיִּהְיוּ חֳדָשֶׁיהָ כְּסִדְרָן</b>. שאם מוסיפים חמישה ימים מגיעים ליום רביעי, שאין קובעים בו.
<h2>פרק ט</h2>
<h3> א</h3>
<b>שְׁנַת הַחַמָּה יֵשׁ מֵחַכְמֵי יִשְׂרָאֵל וכו'</b>. שיטת החכם שמואל (עירובין נו,א).
<b>וְיֵשׁ מֵהֶן שֶׁאוֹמֵר שֶׁהוּא פָּחוֹת מֵרְבִיעַ הַיּוֹם</b>. זוהי שיטת רב אדא, שתידון בהרחבה בפרק י, ולפיה נקבע הלוח שלנו והמחזור של 19 שנים (ראה בפרט לקמן י,ו).
<h3> ב</h3>
<b>כְּמוֹ שֶׁאָמַרְנוּ</b>. לעיל ו,י.
<b>וְיִהְיֶה בֵּין כָּל תְּקוּפָה לִתְקוּפָה</b>. שהרי יש ארבע תקופות בשנה (ראה הלכה הבאה), והן מחלקות את השנה לארבעה חלקים שווים.
<b>עַד סוֹף הָעוֹלָם</b>. לעולם, עד מתי שתרצה לחשב.
<h3> ג</h3>
<b>תְּקוּפַת נִיסָן הִיא הַשָּׁעָה וְהַחֵלֶק שֶׁתִּכָּנֵס בּוֹ הַשֶּׁמֶשׁ לִתְחִלַּת מַזַּל טָלֶה</b>. השמש נעה במסלול קבוע על פני 'גלגל המזלות' הסובב את העולם (ראה לקמן יא,ז-ט), כך שבכל חודש לערך היא מצויה במזל אחר, ומשלימה היקף שלם מדי שנת חמה (ראה גם הלכות יסודי התורה ג,ו-ז). בסביבות ניסן היא מגיעה בתנועתה לתחילת מזל טלה, ובאותו הזמן היום והלילה שווים באורכם (יום השוויון האביבי).
<b>וּתְקוּפַת תַּמּוּז הֱיוֹת הַשֶּׁמֶשׁ בְּרֹאשׁ מַזַּל סַרְטָן</b>. היום הארוך בשנה.
<b>וּתְקוּפַת תִּשְׁרֵי הֱיוֹת הַשֶּׁמֶשׁ בְּרֹאשׁ מַזַּל מֹאזְנַיִם</b>. יום השוויון הסתווי.
<b>וּתְקוּפַת טֵבֵת הֱיוֹת הַשֶּׁמֶשׁ בְּרֹאשׁ מַזַּל גְּדִי</b>. היום הקצר בשנה.
<b>בְּשָׁנָה רִאשׁוֹנָה שֶׁל יְצִירָה</b>. שבה נברא העולם.
<b>לְפִי חֶשְׁבּוֹן זֶה</b>. של אורך שנה של שלוש מאות שישים וחמישה ימים ורבע.
<h3> ד</h3>
<b>דֶּרֶךְ חֶשְׁבּוֹן הַתְּקוּפָה</b>. לדעת באלו זמנים חלים ימי התקופה, ולקמן מפורטות כמה דרכי חישוב.
<b>תֵּדַע תְּחִלָּה כַּמָּה מַחֲזוֹרִין וכו'</b>. זהו החישוב הבסיסי למציאת היום בחודש והשעה של התקופה. חישוב זה נעשה על ידי צירוף שאריות המחזורים מזמן התקופה הראשון, והוספתן על מולד חודש ניסן שבתחילת המחזור שבו עומדים. משם ואילך ספירה של ימים ושעות.
<b>מַחֲזוֹרִין שְׁלֵמִים</b>. כל מחזור הוא של תשע עשרה שנים, כמבואר לעיל ו,י-יא.
<b>וְקַח לְכָל מַחֲזוֹר מֵהֶן וכו'</b>. שזהו היתרון המצטבר של שנות החמה על שנות הלבנה בכל מחזור (לעיל ו,י), ולכן בכל מחזור נדחית כך התקופה ביחס למולד ניסן.
<b>וְקַבֵּץ כָּל הַחֲלָקִים שָׁעוֹת וכו'</b>. כאשר יצטברו אלף ושמונים חלקים בצירוף יתרת הזמן שבכל מחזור יש להמירם לשעה, וכאשר יצטברו עשרים וארבע שעות יש להמירן ליום.
<b>וְתִגְרַע מִן הַכֹּל שִׁבְעָה יָמִים וְתֵשַׁע שָׁעוֹת וְשֵׁשׁ מֵאוֹת שְׁנַיִם וְאַרְבָּעִים חֲלָקִים</b>. שזהו הזמן שקדמה תקופת ניסן הראשונה למולד ניסן (לעיל ה"ג).
<b>וְהַשְּׁאָר</b>. מה שנשאר מחיבור יתרון המחזורים לאחר חיסור הזמן שקדם למולד ניסן הראשון.
<b>תּוֹסִיף אוֹתוֹ עַל מוֹלַד נִיסָן שֶׁל שָׁנָה רִאשׁוֹנָה מִן הַמַּחֲזוֹר</b>. השיטה לחישוב המולד מובאת בפרק ו.
<b>וּמִמֶּנָּה תַּתְחִיל לִמְנוֹת אֶחָד וְתִשְׁעִים יוֹם וְשֶׁבַע שָׁעוֹת וּמֶחֱצָה לְכָל תְּקוּפָה וּתְקוּפָה</b>. וכך ניתן למצוא את זמני כל התקופות שבאותו המחזור.
<b>וְאִם תִּרְצֶה לֵידַע תְּקוּפַת נִיסָן שֶׁל שָׁנָה זוֹ</b>. בחישוב זה מגיעים ישירות לזמן תקופת ניסן של אותה השנה, מבלי למנות ימים ושעות מתחילת המחזור, כבפסקה הקודמת.
<b>קַח לְכָל הַמַּחֲזוֹרִין הַשְּׁלֵמִים וכו'</b>. כמבואר בפסקה הקודמת.
<b>וּלְכָל הַשָּׁנִים הַגְּמוּרוֹת... עֲשָׂרָה יָמִים וְאַחַת וְעֶשְׂרִים שָׁעוֹת וּמָאתַיִם וְאַרְבָּעָה חֲלָקִים לְכָל שָׁנָה</b>. שזהו יתרון שנת החמה על שנת הלבנה של שנים עשר חודשים (לעיל ו,ד), ולכן בכל שנה נדחית כך התקופה ביחס למולד ניסן.
<b>וְתִגְרַע מִמֶּנּוּ שִׁבְעָה יָמִים וְתֵשַׁע שָׁעוֹת וְשֵׁשׁ מֵאוֹת שְׁנַיִם וְאַרְבָּעִים חֲלָקִים</b>. כמבואר בפסקה הקודמת.
<b>תַּשְׁלִיכֵם חָדְשֵׁי לְבָנָה וכו'</b>. יש להחסיר מן החשבון את המכפלות השלמות של חודשי הירח, שהרי הם הושלמו במהלך השנים בעיבור השנה, ורק השארית היא ההפרש שנותר בין מולד ניסן ובין התקופה.
<b>תְּקוּפַת נִיסָן לְפִי חֶשְׁבּוֹן זֶה</b>. שסובר ששנת חמה שלוש מאות שישים וחמישה יום ורבע.
<b>אֵינָהּ לְעוֹלָם אֶלָּא אוֹ בִּתְחִלַּת הַלַּיְלָה אוֹ בַּחֲצִי הַלַּיְלָה אוֹ בִּתְחִלַּת הַיּוֹם אוֹ בַּחֲצִי הַיּוֹם</b>. כיוון שתקופת ניסן הראשונה לפי חשבון זה הייתה בתחילת הלילה, ובכל שנה היא נדחית ברבע יום בדיוק, שהוא שש שעות.
<b>וּתְקוּפַת תַּמּוּז לְעוֹלָם אֵינָהּ אֶלָּא אוֹ בְּשֶׁבַע שָׁעוֹת וּמֶחֱצָה אוֹ בְּשָׁעָה אַחַת וּמֶחֱצָה וכו'</b>. כיוון שלפי חשבון זה הפרש הזמן בין תקופה לתקופה הוא תשעים ואחד ימים ושבע וחצי שעות.
<b>אִם תִּרְצֶה לֵידַע בְּאֵי זֶה יוֹם מִימֵי הַשָּׁבוּעַ וּבְאֵי זוֹ שָׁעָה תִּהְיֶה הַתְּקוּפָה</b>. זהו חשבון אחר, ולפיו אפשר לחשב את היום בשבוע והשעה שבהם חלה התקופה (ועל בסיסו ניתן להגיע לתאריך בחודש כמבואר לקמן הל' ו-ז).
<b>וְהַשְׁלֵךְ הַכֹּל שְׁמוֹנָה וְעֶשְׂרִים</b>. שמבחינת היום בשבוע, התקופה מתאחרת מדי שנה ביום ושש שעות (שהם שארית החלוקה לשבע של שלוש מאות שישים וחמישה ורבע ימות השנה), כך שמדי עשרים ושמונה שנים חלה התקופה באותו יום בשבוע ובאותה השעה שבהם חלה בראשונה.
<b>קַח לְכָל שָׁנָה וְשָׁנָה יוֹם אֶחָד וְשֵׁשׁ שָׁעוֹת</b>. שזה הזמן שבו מתאחרת התקופה בכל שנה, כמבואר בתחילת הפסקה.
<b>וְהוֹסִיף עָלָיו שְׁלֹשָׁה</b>. כמבואר מיד בסמוך.
<b>וְהַשְׁלֵךְ הַכֹּל שִׁבְעָה שִׁבְעָה</b>. יש להחסיר כפולות שלמות של שבע, שהרי אין משמעות לשבוע שלם במציאת היום בשבוע.
<b>וְהַנִּשְׁאָר מִן הַיָּמִים וּמִן הַשָּׁעוֹת תַּתְחִיל לִמְנוֹתוֹ מִתְּחִלַּת לֵיל אֶחָד בְּשַׁבָּת וכו'</b>. את מספר הימים והשעות שנותרו לאחר ניכוי כל השבועות השלמים יש למנות מתחילת השבוע, ליל ראשון (מוצאי שבת).
<b>לְפִי שֶׁתְּקוּפָה רִאשׁוֹנָה שֶׁל שְׁנַת יְצִירָה הָיְתָה בִּתְחִלַּת לֵיל רְבִיעִי</b>. שהרי אנחנו מעוניינים למצוא את היום בשבוע שבו חלה התקופה, ואת החשבון התחלנו מהתקופה הראשונה שהייתה בליל רביעי, שלושה ימים לאחר תחילת השבוע.
<h3> ה</h3>
<b>שְׁלֹשִׁים וּתְשַׁע מֵאוֹת וְאַרְבַּעַת אֲלָפִים לַיְצִירָה</b>. שנת ד' אלפים תתק"ל (1170 לסה"נ).
<b>תִּקַּח לָהּ יוֹם אֶחָד וְשֵׁשׁ שָׁעוֹת</b>. יתרת שנת חמה אחת, כמבואר בהלכה הקודמת.
<b>וּכְשֶׁתּוֹסִיף עָלֶיהָ שֶׁבַע שָׁעוֹת וּמֶחֱצָה</b>. שכל תקופה אורכה 91 ימים ושבע וחצי שעות, ואם מחלקים תשעים ואחד ימים בשבע, לצמצום ימי השבוע, לא נותרת שארית, ויש להוסיף רק את תוספת השעות.
<b>בְּשָׁעָה וּמֶחֱצָה מִיּוֹם חֲמִישִׁי</b>. שהיא השעה השלוש עשרה וחצי מתחילת הלילה.
<h3> ו</h3>
<b>אִם תִּרְצֶה לֵידַע בְּכַמָּה יוֹם בַּחֹדֶשׁ תִּהְיֶה תְּקוּפַת נִיסָן שֶׁל שָׁנָה זוֹ</b>. זוהי שיטה מקוצרת לחשב את היום בחודש בהתבסס על החישוב הקודם שמחשב את היום והשעה בשבוע.
<b>בְּאֵי זֶה יוֹם מִימֵי הַשָּׁבוּעַ תִּהְיֶה</b>. כמבואר לעיל סוף ה"ד וה"ה.
<b>וּבְאֵי זֶה יוֹם יִקָּבַע נִיסָן שֶׁל שָׁנָה זוֹ</b>. כמבואר לעיל ו,יד-טו.
<b>וְתִקַּח לְכָל שָׁנָה אַחַד עָשָׂר יוֹם</b>. שזהו בקירוב הייתרון של שנת חמה על שנת לבנה פשוטה.
<b>וְתוֹסִיף עַל סְכוּם הַיָּמִים שִׁבְעָה יָמִים בִּזְמַנִּים אֵלּוּ</b>. בתקופתו של הרמב"ם עברו 259 מחזורים של תשע עשרה שנים מהבריאה, וכמבואר לעיל ה"ד בכל מחזור נדחית התקופה בשעה ו־485 חלקים, ולכן מהמולד הראשון ועד תקופתו של הרמב"ם נדחית התקופה בכ־15 ימים. וכיוון שהתקופה הראשונה חלה כשבעה ימים לפני מולד ניסן, בתקופתו של הרמב"ם חלה התקופה כשמונה ימים לאחר מולד ניסן, כך שגם אם ראש חודש ניסן חל יום אחרי המולד התקופה תחול לפחות בז' בניסן בשנה הראשונה של המחזור (כיום הצטבר הפער כבר לכעשרה ימים ולכן יש להוסיף תשעה ימים).
<b>וְהַשְׁלֵךְ הַכֹּל שְׁלֹשִׁים שְׁלֹשִׁים</b>. כיוון שכל פעם שמצטברים כשלושים ימים מעברים את השנה.
<b>הוֹסִיף יוֹם וכו'</b>. כדי להגיע ליום בשבוע שבו חלה התקופה לפי החשבון שנעשה מראש.
<b>וְאִם תִּהְיֶה הַשָּׁנָה מְעֻבֶּרֶת תַּתְחִיל לִמְנוֹת מֵרֹאשׁ חֹדֶשׁ אֲדָר שֵׁנִי</b>. שאז אדר שני הוא הסמוך לתקופה.
<h3> ז</h3>
<b>כֵּיצַד הֲרֵי שֶׁרָצִינוּ לֵידַע וכו'</b>. כאן מובאת דוגמה למציאת תקופת ניסן בשנה מסוימת על פי שיטת החישוב שבהלכה הקודמת.
<b>שְׁנַת שְׁלֹשִׁים וּתְשַׁע מֵאוֹת</b>. לאלף הרביעי (ראה לעיל ה"ה).
<b>מָצִינוּ רֹאשׁ חֹדֶשׁ נִיסָן נִקְבַּע בָּהּ בַּחֲמִישִׁי</b>. על פי החישוב שהוזכר לעיל פרקים ו-ח.
<b>וּתְקוּפַת נִיסָן בַּחֲמִישִׁי</b>. כפי שחושב לעיל ה"ה.
<h3> ח</h3>
<b>וּפֶלֶא גָּדוֹל הוּא שֶׁתִּהְיֶה צָרִיךְ לְהוֹסִיף אַרְבָּעָה</b>. שהוספת הימים נועדה לפצות על הסטייה שנובעת מכך שהחשבון הקודם היה בקירוב, ולפי חישובו של הרמב"ם סטייה זו אינה אמורה להצטבר ליותר משלושה ימים אלא במקרים נדירים.
<h2>פרק י</h2>
<h3> א</h3>
<b>לְמִי שֶׁהוּא אוֹמֵר... מֵחַכְמֵי יִשְׂרָאֵל</b>. שיטת רב אדא (ראה לעיל ט,א).
<b>וּתְשַׁע מֵאוֹת שִׁבְעָה וְתִשְׁעִים חֲלָקִים וּשְׁמֹנָה וְאַרְבָּעִים רֶגַע</b>. שהם 55 דקות וכ־25.4 שניות.
<b>תּוֹסֶפֶת שְׁנַת הַחַמָּה עַל שְׁנַת הַלְּבָנָה</b>. הזמן היתר בשנת חמה על שנת לבנה.
<b>יִשְׁלְמוּ שְׁנֵי הַחַמָּה עִם שְׁנֵי הַלְּבָנָה הַפְּשׁוּטוֹת וְהַמְעֻבָּרוֹת</b>. שהכפלת תוספת שנת חמה ב־19 שווה בדיוק לשבעה חודשי לבנה. לכן כאשר מעברים שבע מכל תשע עשרה שנים (לעיל ו,י-יא) מתאפס ההפרש בין שנות החמה לשנות הלבנה.
<h3> ב</h3>
<b>אֶחָד וְתִשְׁעִים יוֹם וְשֶׁבַע שָׁעוֹת וַחֲמֵשׁ מֵאוֹת וְתִשְׁעָה עָשָׂר חֲלָקִים וְאֶחָד וּשְׁלֹשִׁים רֶגַע</b>. שהם רבע שנה לפי חשבון זה.
<b>עַל הַדֶּרֶךְ שֶׁבֵּאַרְנוּ בִּתְקוּפַת הַשָּׁנָה שֶׁהִיא רְבִיעַ</b>. לעיל פרק ט.
<h3> ג</h3>
<b>קֹדֶם מוֹלַד נִיסָן בְּתֵשַׁע שָׁעוֹת וְשֵׁשׁ מֵאוֹת וּשְׁנַיִם וְאַרְבָּעִים חֲלָקִים</b>. שמולד ניסן היה ביום רביעי בתשע שעות ושש מאות ארבעים ושניים חלקים (ד' ט' תרמ"ב), ותקופת ניסן הראשונה ליצירה חלה בתחילת ליל רביעי (כדלעיל פ"ט סוף ה"ד).
<b>וְכֵן הִיא לְעוֹלָם בְּכָל שָׁנָה רִאשׁוֹנָה שֶׁל כָּל מַחֲזוֹר</b>. כיוון שההפרש בין שנות החמה לשנות הלבנה מתאפס בזמן זה, כמבואר לעיל ה"א.
<h3> ד</h3>
<b>עַד סוֹף הַמַּחֲזוֹר</b>. שהם שבעים ושש תקופות (תשע עשרה שנה, כפול ארבע תקופות בכל שנה).
<h3> ה</h3>
<b>שָׁנִים גְּמוּרוֹת</b>. שלמות.
<b>תּוֹסַפְתָּהּ</b>. יתרתה על שנת לבנה.
<b>כְּדֶרֶךְ שֶׁתְּחַשֵּׁב בַּמּוֹלָדוֹת</b>. לעיל ו,ט.
<b>תֵּשַׁע שָׁעוֹת וְשֵׁשׁ מֵאוֹת וּשְׁנַיִם וְאַרְבָּעִים חֲלָקִים</b>. שהוא ההפרש הקבוע שבין התקופה הראשונה בכל מחזור למולד ניסן.
<b>וְהַנִּשְׁאָר תַּשְׁלִיכוֹ חָדְשֵׁי לְבָנָה וכו'</b>. יש להחסיר כפולות שלמות של חודשי לבנה ולהתייחס רק לשארית, כיוון שכל חודש לבנה שלם שמצטבר להפרשי התקופה, מצומצם על ידי העיבורים.
<b>וּבָרֶגַע שֶׁיַּגִּיעַ הַמִּנְיָן בּוֹ תִּהְיֶה תְּקוּפַת נִיסָן</b>. שהרי לפי שיטה זו אפשר להגיע לרמת דיוק של רגעים (לעיל ה"א).
<h3> ו</h3>
<b>לְעִנְיַן עִבּוּר הַשָּׁנָה וכו'</b>. שאחת הסיבות שהיו מעברים בגללן את השנה הייתה כדי שפסח יחול בתקופת ניסן.
<b>שֶׁחֶשְׁבּוֹן זֶה הוּא הָאֱמֶת יָתֵר מִן הָרִאשׁוֹן וְהוּא קָרוֹב מִדְּבָרִים שֶׁנִּתְבָּאֲרוּ בָּאִצְטַגְנִינוּת</b>. שחשבון זה הוא יותר מדויק, לפי מה שנתברר מבחינה אסטרונומית.
<h3> ז</h3>
<b>שְׁתֵּי הַתְּקוּפוֹת הָאֵלּוּ שֶׁבֵּאַרְנוּ דַּרְכָּם</b>. בפרק זה ובפרק הקודם.
<b>הַכֹּל בְּקֵרוּב הוּא</b>. חישוב מקורב של שנת החמה (ראה לקמן יב,א ששם מביא הרמב"ם חישוב מדויק יותר של אורך שנת החמה).
<b>וּבְמַהֲלַךְ הַשֶּׁמֶשׁ הָאֶמְצָעִי</b>. מהירותה הממוצעת, אך בפועל מהירותה משתנה מיום ליום במשך השנה, ולכן גם אורך התקופות בתוך השנה אינו שווה (ראה לקמן יג,יד).
<b>אֲבָל בִּמְקוֹם הַשֶּׁמֶשׁ הָאֲמִתִּי תִּהְיֶה תְּקוּפַת נִיסָן בִּזְמַנִּים אֵלּוּ בִּכְמוֹ שְׁנֵי יָמִים קֹדֶם שְׁתֵּי הַתְּקוּפוֹת</b>. כיוון שקצב ההתקדמות המדויק של השמש מהיר יותר מחשבונות אלו, הצטבר במשך השנים פער בין החשבונות כך שתקופת ניסן מקדימה אף את החשבון המוקדם מבין שני החישובים של התקופות בכיומיים (כיום הצטבר פער זה לכשלושה ימים).
<h2>פרק יא</h2>
<h3> א</h3>
<b>לְפִי שֶׁאָמַרְנוּ בַּהֲלָכוֹת אֵלּוּ</b>. לעיל א,ו, ו,א.
<b>שֶׁכָּל מִי שֶׁרוּחוֹ נְכוֹנָה וְלִבּוֹ תָּאֵב לְדִבְרֵי הַחָכְמוֹת</b>. יש כאן רמז לתהלים נא,ח-יב
<b>:</b>. "הן אמת חפצת בַטֻּחוֹת וּבְסָתֻם חכמה תודיעני... ורוח נכון חדש בקרבי" (יד"פ).
<h3> ב</h3>
<b>חֶשְׁבּוֹן הַתְּקוּפוֹת וְהַגִּימַטְרִיָּאוֹת</b>. האסטרונומיה והמתמטיקה.
<b>אֶלָּא צָלַל בְּמַיִם אַדִּירִים וְהֶעֱלָה חֶרֶשׂ בְּיָדוֹ</b>. השקיע מאמץ רב, ולא הפיק ממנו כל תועלת.
<h3> ג</h3>
<b>וּלְפִי אֹרֶךְ הַיָּמִים וְרֹב הַבְּדִיקוֹת וְהַחֲקִירוֹת</b>. במהלך הזמן הצטברו התצפיות, שאפשרו חישוב מדויק יותר של מהלך גרמי השמים.
<b>קַבָּלוֹת מִפִּי הַחֲכָמִים</b>. מסורות חישוב.
<b>כְּדֵי שֶׁיִּהְיֶה נָכוֹן</b>. כדי שהמידע לצורך חישובים אלו יהיה זמין ומוכן.
<h3> ד</h3>
<b>וְאַל יִהְיוּ דְּרָכִים אֵלּוּ קַלִּים בְּעֵינֶיךָ מִפְּנֵי שֶׁאֵין אָנוּ צְרִיכִין לָהֶן בַּזְּמַן הַזֶּה</b>. אין לזלזל בחשבונות אפשרות הראייה, אף שאין קובעים כיום את החודשים על פי הראייה אלא לפי החשבון הממוצע (לעיל ה,א).
<b>שֶׁאֵלּוּ הַדְּרָכִים דְּרָכִים רְחוֹקִים וַעֲמֻקִּים הֵן וְהוּא סוֹד הָעִבּוּר וכו'</b>. אותם החשבונות נחשבים למסובכים, ולסודות עיקריים שאין מגלים אותם לציבור.
<b>לִסְמוּכִים</b>. חכמים שנסמכו לדון איש מאיש עד משה רבנו.
<b>אֲבָל זֶה הַחֶשְׁבּוֹן שֶׁמְּחַשְּׁבִין בִּזְמַן שֶׁאֵין שָׁם בֵּית דִּין וכו'</b>. שנתפרט לעיל בפרקים ה-י, ושקובעים בזמן הזה את החודשים והשנים על פיו.
<b>אֲפִלּוּ תִּינוֹקוֹת שֶׁל בֵּית רַבָּן וכו'</b>. ילדים הלומדים בבית הספר, ואינו נחשב בכלל חכמה יתרה.
<h3> ה</h3>
<b>קֵרוּב מְעַט בְּמִקְצָת הַדְּרָכִים</b>. חישוב במספרים מקורבים ולא מדויקים לגמרי.
<b>שֶׁנִּתְעַלֵּם מִמֶּנּוּ דָּבָר זֶה</b>. לא שמנו לב.
<b>שֶׁאֵין דָּבָר זֶה מַפְסִיד בִּידִיעַת הָרְאִיָּה וכו'</b>. שחוסר הדיוק שבחישוב זה אינו משמעותי מבחינת ראיית הירח, וכיוון שהמטרה העיקרית של כתיבת חישובים אלו היא ראיית הירח, אין סיבה לדקדק, ועדיף החישוב היותר פשוט, כמבואר בהלכה הבאה.
<h3> ו</h3>
<b>חֶסְרוֹן מְעַט מֵחֶשְׁבּוֹן הָרָאוּי לְאוֹתָהּ הַדֶּרֶךְ</b>. חישוב הקטן מעט מהמספר המדויק.
<b>שֶׁיֵּשׁ כְּנֶגְדּוֹ יִתְרוֹן בְּדֶרֶךְ אַחֶרֶת עַד שֶׁיֵּצֵא הַדָּבָר לַאֲמִתּוֹ בִּדְרָכִים קְרוֹבִים</b>. בחישוב אחר המספר גדול מעט מהמספר המדויק ובסך הכל הם מתאזנים בקירוב.
<h3> ז</h3>
<b>הָעִקָּרִים שֶׁצָּרִיךְ אָדָם לֵידַע אוֹתָן</b>. מושגי היסוד של החשבונות האסטרונומיים.
<b>הַגַּלְגַּל</b>. גלגל המזלות המקיף את הארץ ככדור (ספֵירה). ראה לקמן הל' יג. חלוקה זו נעשית ביחס למישור המלקה (ראה לקמן יב,א).
<b>מֻחְלָק</b>. מחולק.
<b>בִּשְׁלֹשׁ מֵאוֹת וְשִׁשִּׁים מַעֲלוֹת</b>. חלקים שווים.
<b>מַזָּל</b>. אזור בשמים הנקרא על שם קבוצת כוכבי שבת, שהייתה נראית באותו המקום בעת שקראו לו בשמו (ראה הלכות יסודי התורה ג,ו-ז).
<b>כָּל מַזָּל וּמַזָּל שְׁלֹשִׁים מַעֲלוֹת</b>. שיש שנים עשר מזלות שמחלקים את הגלגל באופן שווה.
<b>וְהַהַתְחָלָה מִתְּחִלַּת מַזַּל טָלֶה</b>. זוהי נקודת ההתחלה במדידות האסטרונומיות (וכאשר השמש נמצאת בנקודה זו חלה תקופת ניסן — לעיל ט,ג).
<b>וְכֵן תְּדַקְדֵּק הַחֶשְׁבּוֹן וּתְחַלֵּק כָּל זְמַן שֶׁתִּרְצֶה</b>. כדי לחשב באופן מדויק יותר, אפשר ליצור חלוקות משניות באותו האופן שתואר כאן.
<h3> ח</h3>
<b>תֵּדַע שֶׁכּוֹכָב זֶה הוּא בְּמַזַּל תְּאוֹמִים וכו'</b>. כיוון שהמדידה מתחילה בתחילת מזל טלה, כמבואר בהלכה הקודמת, וכיוון שכל מזל הוא שלושים מעלות, שבעים מעלות יהיו במזל השלישי, שהוא תאומים.
<h3> י</h3>
<b>כְּשֶׁתְּקַבֵּץ שְׁאֵרִית לִשְׁאֵרִית וכו'</b>. כאשר מחברים את המידות השונות לפי הנוסחאות של החישוב.
<b>וְכָל שֶׁיִּתְקַבֵּץ... תָּשִׂים אוֹתוֹ</b>. כאשר יצטברו שישים יחידות ממידה מסוימת יש להמירן במידה הגדולה יותר ולצרפה לחשבון של אותה המידה.
<b>תַּשְׁלִיךְ אוֹתָן</b>. יש לחלק בלי שארית.
<b>וְהַנִּשְׁאָר מִשְּׁלֹשׁ מֵאוֹת וְשִׁשִּׁים וּלְמַטָּה</b>. השארית של החלוקה.
<b>הוּא שֶׁתּוֹפְסִין לַחֶשְׁבּוֹן</b>. מכיוון שכל שלוש מאות ושישים מעלות נשלם סיבוב שלם וחוזרים לנקודת האפס, יש לחשב רק את השארית.
<h3> יא</h3>
<b>לִגְרֹעַ</b>. לחסר.
<b>תּוֹסִיף עַל זֶה שֶׁגּוֹרְעִין מִמֶּנּוּ שְׁלֹשׁ מֵאוֹת וְשִׁשִּׁים מַעֲלוֹת וכו'</b>. מכיוון שנקודת האפס היא גם סיומן של השלוש מאות ושישים מעלות, ניתן להוסיף לצורך החישוב כפולות של 360 מעלות ולחסר מהן.
<h3> יב</h3>
<b>תּוֹסִיף עַל הַמֵּאָה שְׁלֹשׁ מֵאוֹת וְשִׁשִּׁים</b>. כמבואר בהלכה הקודמת.
<b>תָּרִים... וְתַעֲשֶׂה אוֹתוֹ</b>. יש לחסר יחידה אחת ולפרוט אותה לשישים יחידות קטנות יותר.
<h3> יג</h3>
<b>שְׁאָר הַשִּׁבְעָה כּוֹכָבִים</b>. חמשת הכוכבים הנותרים (כוכב-חמה, נוגה, מאדים, צדק, שבתאי) שיחד עם השמש והירח נמנים כשבעה כוכבי הלכת שהיו ידועים בזמנם.
<b>מַהֲלַךְ כָּל אֶחָד וְאֶחָד מֵהֶן בַּגַּלְגַּל שֶׁלּוֹ מַהֲלָךְ שָׁוֶה וכו'</b>. מהירות התקדמותו אחידה ואינה משתנה.
<b>קַלּוּת</b>. האצה.
<b>כְּבֵדוּת</b>. האטה.
<b>וְגַלְגַּלּוֹ שֶׁל כָּל אֶחָד מֵהֶן וכו'</b>. מכיוון שלפי התיאוריה של תלמי הגלגלים נעים במהירות קבועה, היה צורך להסביר מדוע קצב התנועה הנצפה של גרמי השמים משתנה. כדי ליישב עובדה זו נטען שהדבר נובע מכך שהארץ אינה נמצאת במרכזי הגלגלים, וכמבואר בהלכה הבאה.
<h3> יד</h3>
<b>אִם תַּעֲרֹךְ מַהֲלַךְ כָּל אֶחָד מֵהֶן</b>. אם תמדוד ותשווה את קצב התקדמותו של כוכב.
<b>יִשְׁתַּנֶּה הִלּוּכוֹ</b>. יימצא שהקצב אינו אחיד (ראה איור).
<h3> טו</h3>
<b>הַמַּהֲלָךְ הַשָּׁוֶה</b>. המהירות הממוצעת של התקדמותו.
<b>וְהַמַּהֲלָךְ שֶׁיִּהְיֶה בְּגַלְגַּל הַמַּזָּלוֹת</b>. מיקומו הנצפה מכדור הארץ על פני גלגל המזלות, משתנה בקצב שאינו אחיד.
<b>מְקוֹם הַשֶּׁמֶשׁ אוֹ מְקוֹם הַיָּרֵחַ הָאֲמִתִּי</b>. לפי התצפית.
<h3> טז</h3>
<b>הָעִקָּר</b>. נקודת הזמן ההתחלתית לצורך החישובים שיבואו בהמשך.
<b>מִתְּחִלַּת לֵיל חֲמִישִׁי שֶׁיּוֹמוֹ יוֹם שְׁלִישִׁי לְחֹדֶשׁ נִיסָן</b>. שאז הייתה ראיית הירח הראשונה באותו חודש.
<b>שְׁנַת שְׁמוֹנֶה וּשְׁלֹשִׁים וּתְשַׁע מֵאוֹת וְאַרְבַּעַת אֲלָפִים לַיְצִירָה</b>. ד' תתקל"ח, 1178 לסה"נ.
<b>לַשְּׁטָרוֹת</b>. למלכות אלכסנדר מוקדון (הלכות גירושין א,כז), מניין שהיה נהוג בימי חז"ל והגאונים, ואשר תחילתו בשנת ג' תמ"ט לבריאת העולם, 311 לפני סה"נ.
<h3> יז</h3>
<b>כְּמוֹ שֶׁבֵּאַרְנוּ</b>. לעיל א,ח.
<b>נוֹטֶה מִתַּחַת הַקַּו הַשָּׁוֶה הַמְסַבֵּב בְּאֶמְצַע הָעוֹלָם כְּנֶגֶד רוּחַ צְפוֹנִית</b>. מצפון לקו המשווה.
<b>בִּכְמוֹ</b>. בערך.
<b>עַד חָמֵשׁ וּשְׁלֹשִׁים וְעַד תֵּשַׁע וְעֶשְׂרִים</b>. כשלוש מעלות לכל כיוון, שזהו מרחק הליכה של כשבעה ימים.
<b>מֵאֶמְצַע הַיִּשּׁוּב</b>. קו אורך שהעבירו בערך במרכז הודו, מקום שנחשב בימיהם כאמצע העולם המיושב (כיום קו האורך שמשמש לתחילת המדידות הוא קו אורך 0, העובר בגריניץ' הסמוכה ללונדון, אנגליה).
<h2>פרק יב</h2>
<h3> א</h3>
<b>מַהֲלַךְ הַשֶּׁמֶשׁ הָאֶמְצָעִי בְּיוֹם אֶחָד</b>. קצב התקדמותה היומי הממוצע במסלולה (לעיל יא,טו), כאשר היא נעה ממערב למזרח ביחס לגלגל המזלות (בפרק הבא יובאו תיקונים לחישובים שבפרק זה לצורך מציאת מקומה ה'אמתי' של השמש). [הערה: המסלול שעל גביו נעה השמש על פני הגלגל התשיעי מכונה כיום 'מישור המלקה', וראה לקמן יט,ב.]
<b>אַרְבַּע וְעֶשְׂרִים שָׁעוֹת</b>. שוות, כמבואר לעיל ו,ב.
<b>תִּשְׁעָה וַחֲמִשִּׁים חֲלָקִים וּשְׁמוֹנֶה שְׁנִיּוֹת</b>. כמעט מעלה אחת שלמה (שהרי במשך כ־365 ימים שהם שנת חמה, היא משלימה סיבוב שלם. ולפי שיעור זה שנותן הרמב"ם עולה כי אורך שנת החמה אינו בדיוק כפי החשבון שנזכר לעיל י,א, אלא קצר ממנו בכחמש וחצי דקות).
<b>וְנִמְצָא שְׁאֵרִית מַהֲלָכָהּ בְּאֶלֶף יוֹם אַחַר שֶׁתַּשְׁלִיךְ כָּל שְׁלֹשׁ מֵאוֹת וְשִׁשִּׁים מַעֲלוֹת</b>. שהרי בזמן כזה היא עוברת יותר משני סיבובים שלמים, ויש לקזז את השלמים ולהתחשב בשארית בלבד.
<b>כְּמוֹ שֶׁבֵּאַרְנוּ</b>. לעיל יא,י.
<b>סִימָנִים יְדוּעִים אֶצְלְךָ</b>. סימנים משל עצמך, לפי הצורך לחישובים.
<b>וְרָאוּי הוּא לִהְיוֹת מוּכָן וכו'</b>. כדאי לחשב ולזכור את קצב ההתקדמות בפרקי זמן אלו, כיוון שעושים בהם שימוש תדיר לצורך חישובי ראיית הירח.
<b>שֶׁחֳדָשֶׁיהָ כְּסִדְרָן וְהִיא הַנִּקְרֵאת שָׁנָה סְדוּרָה</b>. כמבואר לעיל ח,ו.
<b>שֶׁתִּשְׁעָה וְעֶשְׂרִים יוֹם גְּמוּרִים מִלֵּיל הָרְאִיָּה עַד לֵיל הָרְאִיָּה שֶׁל חֹדֶשׁ הַבָּא</b>. ליל הראייה הוא הלילה של תחילת היום השלושים לחודש, שבו מצפים לראייה הראשונה של הירח כדי לקדשו.
<b>אֵין פָּחוֹת מִתִּשְׁעָה וְעֶשְׂרִים</b>. שכן מחזור הירח נמשך קצת יותר מעשרים ותשעה ימים, ולא ייתכן שהוא ייראה לפני ליל שלושים, שהוא עשרים ותשעה יום אחר ליל הראייה הקודם.
<b>וְלֹא יָתֵר</b>. שמעבר לזמן זה אינו נחשב 'ליל הראייה', שבליל שלושים ואחד אין מקדשים את החודש (לעיל א,ו).
<b>שֶׁאֵין חֶפְצֵנוּ בְּכָל אֵלּוּ הַחֶשְׁבּוֹנוֹת אֶלָּא לָדַעַת הָרְאִיָּה בִּלְבַד</b>. מטרת כל החישובים כאן לדעת אם יש אפשרות שהירח ייראה בליל שלושים או לא (ראה לעיל יא,א), ולכן החישובים מתמקדים במיקום השמש והירח באותו הזמן.
<h3> ב</h3>
<b>יִהְיֶה גָּבֹהַּ מֵעַל הָאָרֶץ כָּל מְאֹדוֹ</b>. בנקודה זאת הוא נמצא במרחק המרבי מהארץ (ראה לעיל יא,יג-יד).
<b>וְאוֹתָהּ הַנְּקֻדָּה שֶׁל גַּלְגַּל הַשֶּׁמֶשׁ וּשְׁאָר הַכּוֹכָבִים... סוֹבֶבֶת בְּשָׁוֶה</b>. מרכז הגלגל שבו סובבת השמש זז גם הוא, וממילא נקודת הגובה משתנה מעט, ונעה ממערב למזרח.
<b>כְּבָר אָמַרְנוּ</b>. לעיל יא,טז.
<b>שֶׁהָעִקָּר שֶׁמִּמֶּנּוּ הַהַתְחָלָה בְּחֶשְׁבּוֹן זֶה</b>. זמן שנקבע כנקודת ההתחלה לצורך החישובים.
<b>וּמְקוֹם הַשֶּׁמֶשׁ בְּמַהֲלָכָהּ הָאֶמְצָעִי וכו'</b>. לפי החישוב המבוסס על הקצב הממוצע של מהלך השמש בגלגלה, מוגדר מקום השמש על פני גלגל המזלות, על אף שאין השמש נצפית שם באמת שכן מדובר בחישוב ממוצע בלבד.
<b>וּמְקוֹם גֹּבַהּ הַשֶּׁמֶשׁ</b>. נקודת גובה הגלגל.
<b>בְּשֵׁשׁ וְעֶשְׂרִים מַעֲלוֹת... מִמַּזַּל תְּאוֹמִים</b>. שהם שמונים ושש מעלות (ושאר החלקים) מנקודת האפס (לעיל יא,ח).
<b>וְתוֹצִיא</b>. תחשב ותמצא.
<b>מִן הַסִּימָנִין שֶׁהוֹדַעְנוּ</b>. על פי הערכים שחושבו והובאו בתחילת הפרק.
<b>וְתוֹסִיף הַכֹּל עַל הָעִקָּר</b>. יש לחבר את מהלכה באותם הימים לנקודה שבה הייתה השמש בנקודת התחלת החישוב.
<b>וּתְקַבֵּץ כָּל מִין עִם מִינוֹ</b>. כמפורט לעיל יא,י.
<b>לָקַחְנוּ אֶמְצַע מַהֲלָכָהּ לְמֵאָה יוֹם שֶׁהוּא צ"ח ל"ג נ"ג</b>. כמבואר לעיל ה"א. התאריך המובא בהלכה זאת ישמש כדוגמה לחישוב גם בפרקים הבאים.
<b>בְּמַזַּל סַרְטָן</b>. שהוא נמצא בין 90 ל־120 מעלות מנקודת האפס.
<b>פְּעָמִים יִהְיֶה לִתְחִלַּת הַלַּיְלָה בְּשָׁוֶה וכו'</b>. כיוון שהעיקר נקבע לשעה קבועה (זמן השקיעה הממוצע), אך שעת השקיעה משתנה במהלך השנה — בחורף מקדימה ובקיץ מאחרת.
<b>וְדָבָר זֶה לֹא תָּחוּשׁ לוֹ בַּשֶּׁמֶשׁ בְּחֶשְׁבּוֹן הָרְאִיָּה</b>. אף שהשמש משנה מעט את מקומה בגלגלה במשך זמן זה.
<b>שֶׁהֲרֵי אָנוּ מְשַׁלְּמִין קֵרוּב זֶה כְּשֶׁנְּחַשֵּׁב לְאֶמְצַע הַיָּרֵחַ</b>. לוקחים בחשבון את שינויי זמן השקיעה במהלך עונות השנה, ומתקנים את החישוב בהתאם (כמבואר לקמן יד,ה-ו).
<b>שֶׁתְּקַבֵּץ כָּל הַשְּׁאֵרִית</b>. לחברם יחד, ולהשמיט את הסיבובים השלמים.
<b>וְתֵדַע הָעִקָּר שֶׁמִּמֶּנּוּ תַּתְחִיל</b>. מה היה מיקומו של אותו גֶרם שמֵימי בזמן נתון.
<b>הַדֶּרֶךְ יְדוּעָה</b>. על ידי הוספה או החסרה של מהלך השמש הממוצע כפי הזמן הרצוי, נודע מיקום השמש בזמן נתון ואפשר להתייחס אליו כנקודת העיקר, כמפורט בפסקות הבאות.
<b>וְתַעֲשֶׂה אוֹתוֹ הַיּוֹם עִקָּר</b>. שיהיה הראשון בחשבון, וניתן יהיה לחשב מאותו היום ואילך.
<b>תִּגְרַע הָאֶמְצַע וכו'</b>. לחשב בחיסור הממוצע, לידיעת המצב בעבר.
<b>וְכָזֶה תַּעֲשֶׂה</b>. באותו אופן.
<h2>פרק יג</h2>
<h3> א</h3>
<b>אִם תִּרְצֶה לֵידַע מְקוֹם הַשֶּׁמֶשׁ הָאֲמִתִּי</b>. היכן היא נצפית על פני גלגל המזלות. שהרי בפרק הקודם חושב המקום הממוצע שלה, אך מכיוון שהארץ אינה במרכז גלגל השמש (כדלעיל יא,יג-טו), יש צורך בתיקון לחישוב זה כדי להגיע למקום המדויק של השמש.
<b>תּוֹצִיא תְּחִלָּה מְקוֹמָהּ הָאֶמְצָעִי</b>. יש לחשב את מקומה על פי מהלכה הממוצע.
<b>עַל הַדֶּרֶךְ שֶׁבֵּאַרְנוּ</b>. בפרק הקודם.
<b>מְקוֹם גֹּבַהּ הַשֶּׁמֶשׁ</b>. המקום שבו נמצאת השמש במרחק הגדול ביותר מהארץ (לעיל יב,ב).
<b>מַסְלוּל הַשֶּׁמֶשׁ</b>. מרחקה של השמש מנקודת הגובה.
<h3> ב</h3>
<b>מְנַת הַמַּסְלוּל</b>. מידה קצובה שנקבעת בהתאם לאורך המסלול (כמפורט לקמן ה"ד), שבעזרתה ניתן לחשב את מיקומה הנצפה של השמש (קביעת המנות נעשתה על סמך נתונים שהתקבלו מתצפיות של התקדמות השמש).
<b>אִם הָיָה הַמַּסְלוּל פָּחוֹת מִמֵּאָה וּשְׁמוֹנִים מַעֲלוֹת תִּגְרַע מְנַת הַמַּסְלוּל מִמְּקוֹם הַשֶּׁמֶשׁ הָאֶמְצָעִי</b>. כיוון שבמקום הגובה מהירותה הנצפית של השמש היא האטית ביותר, ובמהלך מחצית הסיבוב מהגובה המהירות הנצפית של השמש הולכת ומאיצה עד שבנקודה ההפכית (השפל) המהירות הנצפית היא הגדולה ביותר. ולכן, מכיוון שמהירותה הנצפית של השמש בגובה היא אטית, בטווח זה היא נצפית בפיגור לעומת מיקומה הממוצע ויש להחסיר מרחק מסוים מהמיקום הממוצע שחושב (ראה איור בעמוד הבא).
<b>וְאִם הָיָה הַמַּסְלוּל יָתֵר עַל מֵאָה וּשְׁמוֹנִים מַעֲלוֹת... תּוֹסִיף מְנַת הַמַּסְלוּל עַל מְקוֹם הַשֶּׁמֶשׁ הָאֶמְצָעִי</b>. כיוון שבמהלך מחצית הסיבוב השנייה מהגובה המהירות הנצפית של השמש הולכת ומאטה אך היא עדיין נצפית במקום מתקדם לעומת מקומה הממוצע, ולכן יש להוסיף מרחק מסוים על הממוצע.
<h3> ז</h3>
<b>חָמֵשׁ וְשִׁשִּׁים מַעֲלוֹת</b>. ולמידה זאת לא נתונה מנה מראש.
<b>נִמְצָא בֵּין שְׁתֵּי הַמָּנוֹת עֲשָׂרָה חֲלָקִים</b>. ההפרש ביניהן.
<b>וְיִהְיֶה מְנַת הַמַּסְלוּל שֶׁהוּא חָמֵשׁ וְשִׁשִּׁים וכו'</b>. כאשר המסלול הממוצע הוא 65 מעלות מנתו היא מעלה אחת ו־46 חלקים, חמישה חלקים נוספים על מנת שישים מעלות.
<h3> ח</h3>
<b>וְעַל דֶּרֶךְ זוֹ תַּעֲשֶׂה בְּכָל מַסְלוּל שֶׁיִּהְיֶה ח. וְעַל דֶּרֶךְ זוֹ תַּעֲשֶׂה בְּכָל מַסְלוּל שֶׁיִּהְיֶה בְּמִנְיָנוֹ אֲחָדִים עִם הָעֲשָׂרוֹת</b>. בכל מקרה שאורך המסלול אינו מספר עגול אלא יש בו אחדות ('שיהיה במנינו אחדים עם העשרות'), יש לחשב את המנה שלו באותו האופן שתואר כאן.
<h3> ט</h3>
<b>כֵּיצַד</b>. מיישמים את כל השיטה הזאת לדוגמה בפועל.
<b>בִּתְחִלַּת לֵיל הַשַּׁבָּת אַרְבָּעָה עָשָׂר יוֹם לְחֹדֶשׁ תַּמּוּז מִשָּׁנָה זוֹ</b>. ד' תתקל"ח. יום זה חל 100 ימים לאחר העיקר שקבע הרמב"ם לעיל יב,ב, וחישוב זה הוא המשך החישוב שהתחיל שם, שבו חישב הרמב"ם את מקום השמש הממוצע ואת הגובה שלה.
<b>תּוֹצִיא אֶמְצַע הַשֶּׁמֶשׁ</b>. מיקומה הממוצע, כמבואר בפרק יב.
<b>וְתוֹצִיא מְקוֹם גֹּבַהּ הַשֶּׁמֶשׁ לָעֵת הַזֹּאת</b>. כמבואר לעיל יב,ב.
<b>וְתִגְרַע... יֵצֵא לְךָ הַמַּסְלוּל</b>. לאחר חיסור מקום הגובה ממקום השמש הממוצע.
<b>וְאַל תַּקְפִּיד וכו'</b>. כיוון שהפרש זה אינו משמעותי לעניין צפיית מקום השמש.
<b>אִם יִהְיוּ פָּחוֹת מִשְּׁלֹשִׁים אַל תִּפְנֶה אֲלֵיהֶם</b>. שאם הם פחות מחצי מעלה יש לעגל כלפי מטה.
<b>וְאִם הָיוּ שְׁלֹשִׁים אוֹ יָתֵר תַּחֲשֹׁב אוֹתָם מַעֲלָה אַחַת</b>. שמעגלים כלפי מעלה.
<h3> י</h3>
<b>מֵאֶמְצַע הַשֶּׁמֶשׁ</b>. מהמקום הממוצע של השמש.
<b>בְּמַזַּל סַרְטָן</b>. כיוון שכל מזל הוא שלושים מעלות.
<b>בַּחֲמֵשׁ עֶשְׂרֵה מַעֲלוֹת בּוֹ פָּחוֹת שְׁנִיּוֹת</b>. 14 מעלות 59 חלקים ו־25 שניות, שהם 15 חלקים פחות 35 שניות.
<b>וְאַל תִּפְנֶה אֶל הַשְּׁנִיּוֹת כְּלָל</b>. מכיוון שהפרש השניות לא ניכר לעין ניתן להזניחו.
<b>וְאִם יִהְיוּ הַשְּׁנִיּוֹת קָרוֹב לִשְׁלֹשִׁים וכו'</b>. שהם חצי חלק ובמקרה כזה יש לעגל כלפי מעלה.
<h3> יא</h3>
<b>תֵּדַע יוֹם הַתְּקוּפָה הָאֲמִתִּי</b>. שאמנם בפרקים שלעיל שעסקו בנושא אורך שנת החמה (פרקים ט-י), הובאו דרכי חישוב למציאת ימי התקופה, אלא שאותם החישובים מבוססים על אורך ממוצע של התקופות, ואילו לפי החישוב כאן ניתן לדעת את הזמן המדויק של כל אחד מימי התקופה (וראה לעיל י,ז).
<h2>פרק יד</h2>
<h3> א</h3>
<b>הַיָּרֵחַ וכו'</b>. לפי התיאוריה שרווחה בימי הרמב"ם הירח נע בשני גלגלים: גלגל גדול שסובב סביב כדור הארץ במהירות קבועה ממערב למזרח; גלגל קטן שקבוע בגלגל הגדול הנע אף הוא בקצב קבוע משלו ובכיוון הפוך מכיוון הגלגל הגדול.
<b>שְׁנֵי מַהֲלָכִים אֶמְצָעִיִּים יֵשׁ לוֹ</b>. תנועתו מורכבת משתי תנועות קבועות. בפרק הבא יובאו עוד תיקונים למציאת מקומו האמתי של הירח.
<b>וּמַהֲלָכוֹ הָאֶמְצָעִי</b>. קצב ההתקדמות הממוצע.
<b>אֶמְצַע הַמַּסְלוּל</b>. המהירות הממוצעת של התקדמות הירח בגלגל הקטן.
<b>וּמַהֲלָךְ אֶמְצָעִי זֶה שֶׁל גַּלְגַּל הַקָּטֹן בְּאוֹתוֹ הַגַּלְגַּל הַגָּדוֹל</b>. מהירות התקדמותו הממוצעת של הגלגל הקטן בגלגל הגדול.
<b>אֶמְצַע הַיָּרֵחַ</b>. המהירות הממוצעת של התקדמות הירח.
<h3> ב</h3>
<b>שְׁאֵרִית מַהֲלָכוֹ</b>. לאחר החלוקה ב־360 והשמטת הסיבובים השלמים (לעיל יא,י).
<b>שֶׁהוּא הָעִקָּר לְחֶשְׁבּוֹנוֹת אֵלּוּ</b>. כמבואר לעיל יא,טז.
<b>בְּמַזַּל שׁוֹר</b>. המזל השני (אחרי מזל טלה) שמתחיל בשלושים מעלות.
<b>מֵאַחַר שֶׁתֵּדַע מַהֲלַךְ אֶמְצַע הַיָּרֵחַ</b>. קצב ההתקדמות הממוצע של הירח בגלגל הגדול.
<b>וְהָאֶמְצַע שֶׁהוּא הָעִקָּר שֶׁעָלָיו תּוֹסִיף</b>. מיקום הירח הממוצע בזמן 'העיקר', שממנו מתחילים את החישוב.
<b>תֵּדַע מְקוֹם אֶמְצַע הַיָּרֵחַ בְּכָל יוֹם שֶׁתִּרְצֶה</b>. באמצעות הכפלת המהירות הממוצעת במספר הימים הרצוי, והוספת התוצאה למיקומו בזמן 'העיקר'.
<b>עַל דֶּרֶךְ שֶׁעֲשִׂיתָ בְּאֶמְצַע הַשֶּׁמֶשׁ</b>. כמבואר לעיל יב,ב.
<b>וְאַחַר שֶׁתּוֹצִיא אֶמְצַע הַיָּרֵחַ לִתְחִלַּת הַלַּיְלָה שֶׁתִּרְצֶה וכו'</b>. כאן מתחיל תיקון לחשבון, המתאים את התוצאה לשעת ראיית הירח החדש לפי שינויי זמן השקיעה בעונות השנה. תיקון שכזה נדרש משום שאת הירח המתחדש ניתן לראות רק כעשרים דקות אחרי השקיעה (לקמן ה"ו), אך החישוב עד עתה הוא לפי זמן השקיעה הממוצעת. לפיכך בימי הקיץ כאשר השקיעה מתאחרת יש להוסיף לאמצע הירח חלקים בהתאמה להתקדמותו בזמן שנוסף. ואילו בימי החורף כאשר השקיעה מקדימה יש לגרוע מאמצע הירח חלקים בהתאמה להתעכבותו בזמן שנחסר (תיקון זה משלים גם את הסטייה בחישוב מקום השמש שמצוינת לעיל פרק יב אמצע ה"ב).
<h3> ו</h3>
<b>אֶמְצַע הַיָּרֵחַ לִשְׁעַת הָרְאִיָּה</b>. מיקום הירח הממוצע המותאם לשעה שבה נראה הירח לראשונה בכל חודש.
<h2>פרק טו</h2>
<h3> א</h3>
<b>אִם תִּרְצֶה לֵידַע מְקוֹם הַיָּרֵחַ הָאֲמִתִּי</b>. המקום שבו נצפה הירח בפועל.
<b>תּוֹצִיא תְּחִלָּה אֶמְצַע הַיָּרֵחַ לִשְׁעַת הָרְאִיָּה</b>. יש למצוא את מקומו של הירח כעשרים דקות לאחר השקיעה, על פי החישוב הממוצע כמבואר בפרק הקודם.
<b>תּוֹצִיא אֶמְצַע הַמַּסְלוּל</b>. יש למצוא את מקומו של הירח בגלגל הקטן שבו הוא נתון (כמבואר לעיל יד,ג-ד), אשר ייעשה בו שימוש בהמשך הפרק.
<b>וְאֶמְצַע הַשֶּׁמֶשׁ</b>. מיקומה של השמש לפי החישוב הממוצע (לעיל פרק יב).
<b>וְתִגְרַע אֶמְצַע הַשֶּׁמֶשׁ מֵאֶמְצַע הַיָּרֵחַ</b>. כדי למצוא את המרחק בין מקומה הממוצע של השמש למקומו הממוצע של הירח לשעת הראייה.
<b>וְהַנִּשְׁאָר תִּכְפֹּל אוֹתוֹ</b>. את המרחק בין מקומה הממוצע של השמש למקומו הממוצע של הירח, יש להכפיל פי שניים.
<b>וְזֶה הוּא הַנִּקְרָא מֶרְחָק הַכָּפוּל</b>. באמצעות המרחק הכפול אפשר לתקן את החישוב של המקום הממוצע של הירח בגלגל הקטן ('אמצע המסלול'), ולמצוא את מקומו המדויק ('המסלול הנכון'), כמבואר בהלכות הבאות.
<h3> ב</h3>
<b>וּכְבָר הוֹדַעְנוּ</b>. לעיל יא,א-ו.
<b>אֶלָּא לָדַעַת רְאִיַּת הַיָּרֵחַ</b>. בליל הראייה, שהוא ליל שלושים שבו מצפים לראיית הלבנה. ולכן בהלכה הבאה מובאים החישובים הנוגעים רק לטווח המעלות שבו יכול להיות הירח בלילה זה.
<b>וְאִי אֶפְשָׁר שֶׁיּוֹסִיף עַל זֶה וְלֹא יִגְרַע מִמֶּנּוּ</b>. ראה לקמן יז,ג-ד.
<h3> ג</h3>
<b>אֵין חוֹשְׁשִׁין לְתוֹסֶפֶת</b>. כיוון שהסטייה אינה משמעותית.
<b>הוּא הַנִּקְרָא הַמַּסְלוּל הַנָּכוֹן</b>. שהוא תיקון לחישוב הממוצע של מיקום הירח על הגלגל הקטן ('אמצע המסלול').
<h3> ד</h3>
<b>וְאַחַר כָּךְ תִּרְאֶה כַּמָּה מַעֲלוֹת הוּא הַמַּסְלוּל הַנָּכוֹן וכו'</b>. כדי לחשב את מקומו ה'אמתי' של הירח על פני גלגל המזלות, יש צורך להוסיף תיקון למקומו הממוצע של הירח בגלגל הגדול על פי מקום הירח המדויק בגלגל הקטן. תיקון זה נעשה על ידי 'מנת המסלול', שהיא מידה קצובה שנקבעת לפי גודל המסלול, ותפורט לקמן ה"ו.
<h3> ו</h3>
<b>וְאִם יִהְיֶה מֵאָה וּשְׁמוֹנִים בְּשָׁוֶה אֵין לוֹ מָנָה כְּמוֹ שֶׁאָמַרְנוּ</b>. בהלכה הקודמת.
<h3> ז</h3>
<b>כְּדֶרֶךְ שֶׁעֲשִׂיתָ בְּמַסְלוּל הַשֶּׁמֶשׁ</b>. לעיל יג,ה.
<b>כְּדֶרֶךְ שֶׁבֵּאַרְנוּ בְּמַסְלוּל הַשֶּׁמֶשׁ בַּמָּנוֹת שֶׁלּוֹ</b>. לעיל יג,ז-ח.
<h3> ח</h3>
<b>כֵּיצַד</b>. איך עושים חישוב זה בדוגמה מסוימת.
<b>מִשָּׁנָה זוֹ שֶׁהִיא שְׁנַת הָעִקָּר</b>. שנת ד' תתקל"ח (לעיל יא,טז).
<b>תּוֹצִיא</b>. מציאת המיקום על פי החשבון.
<b>וְאֵין מַקְפִּידִין עַל הַחֲלָקִים בַּמַּסְלוּל כְּדֶרֶךְ שֶׁבֵּאַרְנוּ בַּשֶּׁמֶשׁ</b>. אלא מעגלים חצי מעלה למטה או למעלה (לעיל יג,ט).
<b>הקדמה:</b>. בפרקים הקודמים חוּשב מקומו ה'אמתי' של הירח על פני גלגל המזלות. אולם מאחר שמישור הירח אינו מקביל למישור המִלקֶה (המעגל שעליו נראית השמש כסובבת במהלך השנה), יש לחשב את מרחקו ממישור המלקה ('רוחב' הירח).
<h2>פרק טז</h2>
<h3> א</h3>
<b>הָעֲגֻלָּה שֶׁסּוֹבֵב בָּהּ הַיָּרֵחַ תָּמִידהִיא נוֹטָה מֵעַל הָעֲגֻלָּה שֶׁסּוֹבֶבֶת בָּהּ הַשֶּׁמֶשׁ תָּמִיד וכו'</b>. מישור הירח (המסלול שעל גביו הוא נע), אינו חופף בדיוק למעגל השמש (מישור המלקה), אלא נמצא ביחס אליו בזווית של 5 מעלות (לקמן ה"ט), כך שמחצית ממישור הירח עוברת מצפון למישור המלקה ומחציתו השנייה מדרומו.
<b>וּשְׁתֵּי נְקֻדּוֹת יֵשׁ בָּהּ זוֹ כְּנֶגֶד זוֹ שֶׁבָּהֶן פּוֹגְעוֹת שְׁתֵּי הָעֲגֻלּוֹת זוֹ בָּזוֹ וכו'</b>. שני המישורים נפגשים בשתי נקודות חיתוך, ובנקודות המפגש הללו הירח נמצא על מישור המלקה ("סובב בעגולה של שמש כנגד השמש בשווה").
<b>נִמְצָא מְהַלֵּךְ לִצְפוֹן הַשֶּׁמֶשׁ אוֹ לִדְרוֹמָהּ</b>. מצפון למישור המלקה או מדרומו.
<b>הַנְּקֻדָּה</b>. נקודת החיתוך עם מישור המלקה.
<b>וּמַהֲלָךְ שָׁוֶה יֵשׁ לְזֶה הָרֹאשׁ וכו'</b>. בנוסף לתנועתו של הירח במסלולו יש תנועה של מישור הירח בעצמו, המכונה בימינו נקיפה (פרצסיה). כתוצאה מתנועה זו נקודות המפגש של מישור הירח עם מישור המלקה (ה'ראש' וה'זנב') משנות את מיקומן לאורך מישור המלקה בקצב קבוע (ראה איור בעמוד הבא).
<b>וְהוּא הוֹלֵךְ בַּמַּזָּלוֹת אֲחוֹרַנִּית</b>. בניגוד לתנועת השמש והירח אשר נעים בגלגלם ממערב למזרח על גבי גלגל המזלות, תנועת הראש והזנב הפוכה.
<h3> ב</h3>
<b>מַהֲלַךְ הָרֹאשׁ הָאֶמְצָעִי</b>. קצב תנועתו הקבועה.
<b>וְנִמְצָא שְׁאֵרִית מַהֲלָכוֹ בַּעֲשֶׂרֶת אֲלָפִים יוֹם</b>. לאחר הפחתת הכפולות השלמות של 360.
<b>וְאֶמְצַע הָרֹאשׁ</b>. מיקומו של הראש הנקבע לפי מרחקו מנקודת הראשית ('ראש טלה'). אך כיוון שמדידת המעלות נעשית ממערב למזרח עם סדר המזלות (לעיל יא,ז-ט), ותנועת הראש היא הפוכה — ממזרח למערב — יש צורך להתאים מיקום זה למדידת המעלות הרגילה, כמבואר בהלכה הבאה.
<b>בִּתְחִלַּת לֵיל חֲמִישִׁי שֶׁהוּא הָעִקָּר</b>. כמבואר לעיל יא,טז.
<b>הָיָה מֵאָה וּשְׁמוֹנִים מַעֲלוֹת וְשִׁבְעָה וַחֲמִשִּׁים חֲלָקִים וּשְׁמוֹנֶה וְעֶשְׂרִים שְׁנִיּוֹת</b>. ובמדידה הרגילה מקומו 179 מעלות 2 חלקים ו־32 שניות (ראה הלכה הבאה).
<h3> ג</h3>
<b>תּוֹצִיא אֶמְצָעוֹ לְאוֹתוֹ הָעֵת</b>. על ידי חישוב מהלכו של הראש מיום העיקר, והוספתו על 'אמצע הראש' ביום העיקר.
<b>כְּדֶרֶךְ שֶׁתּוֹצִיא אֶמְצַע הַשֶּׁמֶשׁ וְאֶמְצַע הַיָּרֵחַ</b>. ראה לעיל יב,ב ולעיל יד,ו. ו
<b>ְתִגְרַע הָאֶמְצַע מִשְּׁלֹשׁ מֵאוֹת וְשִׁשִּׁים מַעֲלוֹת</b>. כדי להתאים את אמצע הראש — שנמדד לפי כיוון התקדמות הראש — למדידה הרגילה, יש להפחית את ערכו של אמצע הראש מ־360.
<b>וּכְנֶגְדּוֹ לְעוֹלָם יִהְיֶה מְקוֹם הַזָּנָב</b>. במרחק של 180 מעלות מהראש על גבי מישור המלקה (לקמן ה"ו).
<h3> ד</h3>
<b>וּמִנְיַן הַיָּמִים הַגְּמוּרִים</b>. הימים השלמים, כיוון שאין צורך לחשב את מיקום הראש לפי שעות.
<h3> ה</h3>
<b>נִמְצָא מְקוֹם הָרֹאשׁ בְּמַזַּל בְּתוּלָה בְּשֶׁבַע וְעֶשְׂרִים מַעֲלוֹת וּשְׁלֹשִׁים חֲלָקִים</b>. כיוון שכל מזל הוא 30 מעלות, ומזל בתולה (החמישי בגלגל המזלות) מתחיל ב־150 מעלות, והשארית היא במזל בתולה עצמו (לעיל יא,ח).
<b>בְּמַזַּל דָּגִים</b>. שהוא המזל השישי לאחר מזל בתולה, ומרחקו ממנו 180 מעלות.
<h3> ו</h3>
<b>חֲצִי הַגַּלְגַּל בְּשָׁוֶה</b>. 180 מעלות.
<b>בְּמַזַּל שְׁבִיעִי מִמֶּנּוּ</b>. היינו שישה מזלות לאחריו (שכל מזל הוא שלושים מעלות ושישה מזלות הם 180 מעלות).
<b>בִּכְמוֹ מִנְיַן הַמַּעֲלוֹת וְהַחֲלָקִים בְּשָׁוֶה</b>. באותו מיקום במזל עצמו.
<h3> ז</h3>
<b>וּמְקוֹם הַיָּרֵחַ הָאֲמִתִּי</b>. כמבואר בפרק הקודם.
<b>הַיָּרֵחַ עִם הָרֹאשׁ אוֹ עִם הַזָּנָב בְּמַעֲלָה אַחַת וְחֵלֶק אֶחָד</b>. שהירח נמצא במקום ה'ראש' או ה'זנב', או סמוך אליהם בפחות מחלק אחד.
<b>לֹא לִצְפוֹן הַשֶּׁמֶשׁ וְלֹא לִדְרוֹמָהּ</b>. ומיקומו בזמן זה הוא בדיוק על מישור המלקה.
<b>וְאִם רָאִיתָ מְקוֹם הַיָּרֵחַ לִפְנֵי מְקוֹם הָרֹאשׁ</b>. שהירח התקדם ועבר את נקודת הראש.
<b>וְהוּא הוֹלֵךְ כְּנֶגֶד הַזָּנָב</b>. שהירח מתקדם לכיוון הזנב.
<b>לִצְפוֹן הַשֶּׁמֶשׁ</b>. צפונית למישור המלקה.
<b>לִדְרוֹם הַשֶּׁמֶשׁ</b>. דרומית למישור המלקה.
<h3> ח</h3>
<b>רֹחַב הַיָּרֵחַ</b>. וזהו מרחקו ממישור המלקה.
<b>בְּאַחַת מִשְּׁתֵּי הַנְּקֻדּוֹת</b>. הראש או הזנב.
<b>כְּמוֹ שֶׁבֵּאַרְנוּ</b>. בהלכה הקודמת, שמיקומו של הירח בראש ובזנב הוא על מישור המלקה.
<h3> ט</h3>
<b>לֹא יִהְיֶה רֹחַב הַיָּרֵחַ יָתֵר עַל חָמֵשׁ מַעֲלוֹת</b>. מכיוון שהזווית שבה חותך מישור הירח את מישור המלקה היא של 5 מעלות.
<h3> י</h3>
<b>מַסְלוּל הָרֹחַב</b>. המרחק של הירח מהראש.
<b>תֵּדַע שֶׁרֹחַב הַיָּרֵחַ צְפוֹנִי</b>. כיוון שמהראש ועד הזנב, הירח נמצא מצפון למישור המלקה (לעיל ה"ז).
<b>אֵין לַיָּרֵחַ רֹחַב כְּלָל</b>. שהירח נמצא אז בראש או בזנב, דהיינו על מישור המלקה.
<b>מְנַת מַסְלוּל הָרֹחַב</b>. מידת אורך שנקבעת לפי מרחק הירח מהראש ('מסלול הרוחב'), ולמעשה היא מרחק הירח ממישור המלקה ('רוחב הירח'), ותפורט בהלכה הבאה.
<h3> יא</h3>
<b>וְאִם יִהְיֶה הַמַּסְלוּל תִּשְׁעִים</b>. ואין צורך להביא ערכים ליותר מ־90 מעלות, מכיוון שבאמצעות הנתונים הללו ניתן לחשב את הרוחב בכל אחד מרבעי המעגל, כמפורט לקמן הל' יג-טו.
<h3> יב</h3>
<b>אִם יִהְיוּ אֲחָדִים עִם הָעֲשָׂרוֹת</b>. שמספר מעלות המסלול אינו עגול.
<b>תִּקַּח הָרָאוּי לָהֶם לְפִי הַיָּתֵר שֶׁבֵּין שְׁתֵּי הַמָּנוֹת</b>. יש לחשב את ההפרש בין העשרות ולחלקו לעשר, ולהוסיף את התוצאה על כל מעלה שיתרה על העשרות.
<b>כְּמוֹ שֶׁעָשִׂיתָ בְּמַסְלוּל הַשֶּׁמֶשׁ וּבְמַסְלוּל הַיָּרֵחַ</b>. לעיל יג,ז, טז,ז.
<h3> יג</h3>
<b>כְּמוֹ שֶׁהוֹדַעְנוּךָ</b>. לעיל הי"א.
<b>תִּגְרַע הַמַּסְלוּל מִמֵּאָה וּשְׁמוֹנִים</b>. והתוצאה היא המרחק שנותר עד לזנב.
<b>וְהַנִּשְׁאָר תֵּדַע בּוֹ הַמָּנָה</b>. כיוון שמ־90 מעלות ועד לזנב הרוחב הצפוני הולך ומצטמצם, כך שהמנות של המרחק מהראש נכונות גם למרחק שנותר עד לזנב.
<h3> יד</h3>
<b>תִּגְרַע מִמֶּנּוּ מֵאָה וּשְׁמוֹנִים</b>. והתוצאה היא המרחק שעבר מהזנב.
<b>וְהַנִּשְׁאָר תֵּדַע בּוֹ הַמָּנָה</b>. כיוון שמהזנב עד 270 מעלות הולך הרוחב הדרומי וגדל באותה המידה שגדל הרוחב הצפוני, כך שהמנות של המרחק מהראש נכונות גם למרחק שעבר מהזנב.
<h3> טו</h3>
<b>תִּגְרַע אוֹתוֹ מִשְּׁלֹשׁ מֵאוֹת וְשִׁשִּׁים</b>. והתוצאה היא המרחק שנותר עד לראש.
<b>וְהַנִּשְׁאָר תֵּדַע בּוֹ הַמָּנָה</b>. כיוון שמ־270 מעלות ועד לראש הרוחב הדרומי הולך ומצטמצם, כך שהמנות של המרחק מהראש נכונות גם למרחק שנותר עד לראש.
<h3> יט</h3>
<b>בִּתְחִלַּת לֵיל עֶרֶב שַׁבָּת שֵׁנִי לְחֹדֶשׁ אִיָּר מִשָּׁנָה זוֹ</b>. זהו התאריך שעליו התחיל הרמב"ם לערוך את החישובים לעיל טו,ח.
<b>וּכְבָר יָדַעְתָּ</b>. על פי החישוב לעיל טו,ט (ושם נאמר שמקום הירח הוא ב־18 מעלות ו־36 חלקים, אך כיוון שניתן להזניח את החלקים לצורך החישוב, כמבואר לקמן, הובא כאן מספר מעוגל לנוחות החישוב).
<b>וּמְקוֹם הָרֹאשׁ הָיָה בְּאוֹתָהּ הָעֵת וכו'</b>. כמבואר לעיל ה"ה.
<b>לְפִי שֶׁאֵין מַשְׁגִּיחִין עַל הַחֲלָקִים בְּכָל מַסְלוּל</b>. לצורך חישוב הראייה אין צורך ברמת דיוק של חלקים בתוך המסלול, וניתן לעגל את החלקים.
<b>הקדמה:</b>. בפרקים הקודמים הוסבר כיצד לחשב את מקום השמש והירח. על בסיס החישובים הללו מוסבר בפרק זה כיצד ניתן לחשב את הסיכוי לראיית הירח בתחילת ליל שלושים לחודש. דבר זה תלוי בשני גורמים מרכזיים: א) הגודל של החלק המואר של הירח; ב) הזמן שיעבור משקיעת השמש עד שקיעת הירח (ככל שעובר הזמן מהשקיעה, קטֵנה עוצמת אור השמש וסיכויי ראיית הירח גדֵלים). גודל הירח תלוי במרחקו מהשמש, המכונה 'אורך ראשון' (לקמן ה"א), ואילו זמן שקיעת הירח נקבע לפי 'קשת הראייה' (ראה איור). בהתאם למידת האורך הראשון, ואומדן ראשוני של קשת הראייה הנעשה על פי עונות השנה, ניתן להעריך באופן ראשוני אם הירח ייראה או לא ייראה (לקמן הל' ג-ד). במקרים מסופקים יש צורך בחישובים נוספים ('חשבונות הראייה') כדי לקבוע באופן מדויק יותר את קשת הראייה (לקמן הל' ה-טו), ולעתים אף נצרך לערוך חישוב נוסף שמשקלל את היחס בין הגודל הנראה של הירח לבין קשת הראייה ('קִצֵּי ראייה' — לקמן הל' יז-כב).
<h2>פרק יז</h2>
<h3> א</h3>
<b>כָּל הַדְּבָרִים שֶׁהִקְדַּמְנוּ</b>. בפרקים יא-טז.
<b>לִידִיעַת הָרְאִיָּה</b>. לצורך החישובים אם תיתכן ראיית הירח בליל שלושים של החודש או לא.
<b>וְתוֹצִיא מְקוֹם הַשֶּׁמֶשׁ הָאֲמִתִּי</b>. כמבואר בפרקים יב-יג.
<b>וּמְקוֹם הַיָּרֵחַ הָאֲמִתִּי</b>. כמבואר בפרקים יד-טו.
<b>וּמְקוֹם הָרֹאשׁ</b>. מקום המפגש של מישור הירח עם מישור המלקה, שממנו מתחיל הירח להצפין ביחס למישור המלקה, כמבואר בפרק טז.
<b>לִשְׁעַת הָרְאִיָּה</b>. כל החישובים הללו הם לזמן של כעשרים דקות אחרי השקיעה בארץ ישראל בתחילת ליל שלושים של החודש.
<b>אֹרֶךְ רִאשׁוֹן</b>. המרחק של השמש מהירח.
<h3> ב</h3>
<b>רֹחַב רִאשׁוֹן</b>. הוא 'רוחב הירח' שנזכר לעיל פרק טז.
<h3> ג</h3>
<b>אִם יֵצֵא לְךָ תֵּשַׁע מַעֲלוֹת בְּשָׁוֶה אוֹ פָּחוֹת וכו'</b>. מהאמור לעיל טו,ב עולה כי הטווח המירבי שבו תתאפשר ראיית הירח הוא בין 2.5 ל־31 מעלות. לעומת זאת מהלכה זו ושלאחריה עולה שהטווח הוא בין 9 ל־24 מעלות — הפרש של כשבע מעלות. הפרש זה מוסבר בכך ששם מדובר על החישוב הממוצע, וכאן מדובר על החישוב האמתי, ובשל העובדה שההפרש הקיצוני ביותר בין מקום השמש הממוצע לאמתי הוא כשתי מעלות (לעיל יג,ד), וההפרש בין מקום הירח האמתי לממוצע יכול להגיע לחמש מעלות (לעיל טו,ו).
<b>תֵּדַע בְּוַדַּאי שֶׁאִי אֶפְשָׁר לְעוֹלָם שֶׁיֵּרָאֶה הַיָּרֵחַ</b>. כיוון שהירח קרוב מדי לשמש ואז גודלו קטן מכדי שייראה.
<b>תֵּדַע בְּוַדַּאי שֶׁהַיָּרֵחַ יֵרָאֶה</b>. כיוון שאז הירח רחוק מהשמש ולכן הוא גדול (כמובן כאן מדובר באפשרות של ראיית הירח על פי הנתונים האסטרונומיים, אך עלולות להיות הפרעות אחרות שימנעו את ראיית הירח כמו עננות, וראה לקמן יח,א).
<b>בְּכָל אֶרֶץ יִשְׂרָאֵל</b>. ראה לעיל יא,יז.
<b>בְּחֶשְׁבּוֹנוֹת הָרְאִיָּה</b>. חישובים נוספים שיפורטו לקמן.
<h3> ד</h3>
<b>בַּמֶּה דְּבָרִים אֲמוּרִים וכו'</b>. אורך קשת הראייה תלוי במידה רבה בזווית של מישור המלקה עם האופק. זווית זו משתנה לפי עונות השנה, ולפיכך יש לתת טווח מעלות נפרד לכל מחצית של השנה.
<b>מִתְּחִלַּת מַזַּל גְּדִי עַד סוֹף מַזַּל תְּאוֹמִים</b>. כאשר הירח נמצא במזלות אלו הזווית של מישור המלקה עם האופק גדולה יחסית, ובהתאם לכך גדלה קשת הראייה. כתוצאה מכך שקיעתו מתאחרת, ויש אפשרות גדולה יותר לראותו אף אם האורך הראשון שלו קטן יחסית.
<b>מִתְּחִלַּת מַזַּל סַרְטָן עַד סוֹף מַזַּל קַשָּׁת</b>. כאשר הירח נמצא במזלות אלו הזווית של מישור המלקה עם האופק קטנה יחסית, ובהתאם לכך קטנה קשת הראייה. כתוצאה מכך שקיעתו מוקדמת יותר, ולכן כדי שתתאפשר ראייתו יש צורך באורך ראשון גדול יותר.
<h3> ה</h3>
<b>וְאֵלּוּ הֵם חֶשְׁבּוֹנוֹת הָרְאִיָּה</b>. כאן מתחילים התיקונים והחישובים שנועדו למציאת גודלה המדויק של קשת הראייה.
<b>תִּגְרַע מִן הָאֹרֶךְ הָרִאשׁוֹן</b>. הסיבה לפערים אלו מבוארת בהלכה הבאה.
<h3> ו</h3>
<b>שֶׁמְּקוֹם הַיָּרֵחַ הָאֲמִתִּי אֵינוֹ הַמָּקוֹם שֶׁיֵּרָאֶה בּוֹ</b>. כל המדידות עד עתה נעשו ממרכז כדור הארץ, אבל התצפית בפועל על גרמי השמים נעשית על פני הארץ. שינוי נקודת התצפית גורם לשינוי במקום שבו נראה הירח על פני גלגל המזלות (היסט, פרלקסה), ויש לחשבו כדי לדעת את קשת הראייה ביתר דיוק.
<b>וְשִׁנּוּי מַרְאֵה הָאֹרֶךְ בִּשְׁעַת הָרְאִיָּה לְעוֹלָם גּוֹרְעִין אוֹתוֹ מִן הָאֹרֶךְ</b>. שכן שינוי נקודת התצפית גורמת להפחתת גובה הירח ביחס לקו האופק, ולכן מידת האורך יורדת.
<h3> ט</h3>
<b>וּכְבָר יָדַעְתָּ אִם הוּא צְפוֹנִי אוֹ דְּרוֹמִי</b>. לפי המבואר לעיל טז,י.
<b>וְיִהְיֶה עָתִיד</b>. מוכן לצורך החישובים בהמשך.
<h3> י</h3>
<b>וְאַחַר כָּךְ תַּחֲזֹר וְתִקַּח מִן הָרֹחַב הַשֵּׁנִי הַזֶּה מִקְצָתוֹ וכו'</b>. לאחר שחישבנו את המקום המדויק שבו נצפה הירח, מתחילים החישובים לצורך מציאת קשת הראייה. עד עתה נקבע אורך הירח ביחס למישור המלקה ('האורך השני', האות א באיור), אך מכיוון שקשת הראייה נמדדת על קו המשווה השמימי (ראה בהקדמה לפרק), יש צורך למצוא את מקומו של הירח ביחס לקו זה. בשלב הראשון יש לחשב את הנקודה במישור המלקה שנמצאת עם הירח על אותו קו אורך משווני (הקו שנמצא 90 מעלות לקו המשווה השמימי) — האותיות ב ו־ג באיור. המרחק מנקודה זו לשמש הוא 'האורך השלישי' (לקמן הי"א).
<b>מִפְּנֵי שֶׁהַיָּרֵחַ נָלוֹז מְעַט בְּמַעְגָּלוֹ</b>. כאשר הירח נמצא על מישור המלקה, האורך השני זהה לאורך השלישי, אך כאשר הירח איננו נמצא על מישור המלקה (ראה לעיל טז,א), יש צורך לחשב את האורך השלישי על פי 'מעגל הירח' כמפורט כאן.
<b>שְׁתוּתוֹ</b>. שישית ממנו.
<h3> יא</h3>
<b>שֶׁאִם לֹא יִהְיֶה שָׁם נְלִיזַת מַעְגָּל וכו'</b>. במקרה שהירח נמצא על מישור המלקה ואין לו רוחב.
<h3> יב</h3>
<b>הַמַּעֲלוֹת שֶׁבֵּין הַיָּרֵחַ וְהַשֶּׁמֶשׁ</b>. על גבי מישור המלקה.
<b>בְּאֵי זֶה מַזָּל הוּא וכו'</b>. האורך השלישי נמדד על גבי מישור המלקה, אך לצורך מציאת קשת הראייה יש למצוא את האורך המקביל שנמצא על גבי קו המשווה השמימי. חישוב זה תלוי בזווית של מישור המלקה עם קו המשווה, המשתנה לפי מיקום האורך על גבי גלגל המזלות.
<b>מְנַת גֹּבַהּ הַמְּדִינָה</b>. מידה קבועה (שבר מתוך הרוחב הראשון) שמוסיפים לאורך הרביעי לפי המקום בכדור הארץ שבו נערכת התצפית (וכאן המנה נקבעת לפי ארץ ישראל שנמצאת בקו רוחב 32 מצפון לקו המשווה).
<b>הוּא הַנִּקְרָא קֶשֶׁת הָרְאִיָּה</b>. והוא החלק מקו המשווה השמימי ששוקע בין שקיעת החמה לשקיעת הירח.
<h3> יג</h3>
<b>מִשָּׁנָה זוֹ</b>. שנת העיקר (ראה לעיל יא,טז).
<b>כְּמוֹ שֶׁהוֹדַעְנוּךָ</b>. בפרקים הקודמים.
<b>וְיֵצֵא לְךָ מְקוֹם הַיָּרֵחַ הָאֲמִתִּי</b>. כמו שחושב לעיל טו,ח-ט.
<b>וְיֵצֵא לְךָ רֹחַב הַיָּרֵחַ</b>. כמו שחושב לעיל טז,יט.
<b>וְתִגְרַע מְקוֹם הַשֶּׁמֶשׁ מִמְּקוֹם הַיָּרֵחַ</b>. כמבואר לעיל ה"א.
<b>יִהְיֶה שִׁנּוּי מַרְאֵה הָאֹרֶךְ מַעֲלָה אַחַת וְרָאוּי לִגְרֹעַ אוֹתָהּ</b>. כמבואר לעיל ה"ה.
<b>וּלְפִי שֶׁרֹחַב הַיָּרֵחַ הָיָה דְּרוֹמִי רָאוּי לְהוֹסִיף עָלָיו שִׁנּוּי הַמַּרְאֶה וכו'</b>. כמבואר לעיל הל' ז-ח.
<b>רָאוּי לִקַּח מִן הָרֹחַב הַשֵּׁנִי רְבִיעִיתוֹ</b>. כמבואר לעיל ה"י.
<h3> יד</h3>
<b>רָאוּי לְהוֹסִיף הַמַּעְגָּל עַל הָאֹרֶךְ הַשֵּׁנִי</b>. כמבואר לעיל הי"א.
<b>רָאוּי לְהוֹסִיף עַל הָאֹרֶךְ הַשְּׁלִישִׁי חֲמִישִׁיתוֹ</b>. כמבואר לעיל הי"ב.
<b>וּלְפִי שֶׁהָיָה הָרֹחַב דְּרוֹמִי רָאוּי לִגְרֹעַ מְנַת גֹּבַהּ הַמְּדִינָה מִן הָאֹרֶךְ הָרְבִיעִי</b>. כמבואר לעיל הי"ב.
<h3> טו</h3>
<b>אִי אֶפְשָׁר שֶׁיֵּרָאֶה</b>. כיוון שקשת הראייה קטנה וזמן שקיעת הירח קרוב לזמן שקיעת החמה.
<b>בְּכָל אֶרֶץ יִשְׂרָאֵל</b>. אי אפשר שייראה בכולה, אך ייתכן שייראה בחלק מהארץ (יד"פ).
<b>אִי אֶפְשָׁר שֶׁלֹּא יֵרָאֶה</b>. כיוון שקשת הראייה גדולה ושקיעת הירח מתרחשת זמן רב לאחר שקיעת החמה.
<h3> טז</h3>
<b>תַּעֲרֹךְ קֶשֶׁת הָרְאִיָּה אֶל הָאֹרֶךְ הָרִאשׁוֹן וכו'</b>. במצב ביניים זה יש לשקלל את קשת הראייה (= זמן השקיעה) יחד עם האורך הראשון (= גודל הירח), שנמצא גם הוא במצב ביניים (בין 9 ל־24 מעלות — לעיל הל' ג-ד), ועל פי היחס ביניהם ניתן לדעת אם ייראה הירח או לא, כמפורט לקמן.
<b>מִן הַקִּצִּין שֶׁיֵּשׁ לוֹ</b>. על פי טווח הגבולות שתוחם את האפשרות לראייה (טווח זה נקבע על ידי היחסים בין האורך הראשון לקשת הראייה: כאשר סכום המעלות השלמות של קשת הראייה ושל האורך הראשון שווה ל־22 מעלות ומעלה, תתאפשר הראייה, ואם הסכום קטן מ־22 מעלות, לא תתאפשר הראייה — כמפורט בהלכות הבאות).
<h3> כב</h3>
<b>כְּמוֹ שֶׁיָּדַעְתָּ</b>. על פי החישוב המובא לעיל הי"ג.
<b>וּכְבָר יָדַעְתָּ שֶׁהָארֶֹךְ וכו'</b>. לעיל הי"ג.
<h3> כג</h3>
<b>מִן הַמַּעֲשִׂים הָאֵלּוּ</b>. מהחישובים של ראיית הירח.
<b>דְּרָכִים קְרוֹבִים שֶׁאֵין בְּחֶשְׁבּוֹנָם עֹמֶק גָּדוֹל</b>. דרכי חישוב שאינן מדויקות אך הן קלות לחישוב ומקורבות מספיק.
<b>עֲקַלְקַלּוֹת גְּדוֹלוֹת יֵשׁ בְּמַעְגְּלוֹתָיו</b>. צירוף התנועות השונות שלו יוצר תבנית מסובכת מאוד של תנועה כוללת.
<b>שֶׁמֶשׁ יָדַע מְבוֹאוֹ</b>. מועד שקיעתו ידוע.
<b>פְּעָמִים בָּא בַּאֲרֻכָּה פְּעָמִים בָּא בִּקְצָרָה</b>. אף על פי שיש זמן ממוצע קבוע בין התקבצות אחת לשנייה ('מולד'), הזמן האמתי ביניהן אינו קבוע.
<h3> כד</h3>
<b>וְטַעַם כָּל אֵלּוּ הַחֶשְׁבּוֹנוֹת</b>. ההסבר לחישובים הללו.
<b>וְהָרְאָיָה עַל כָּל דָּבָר וְדָבָר</b>. ההוכחות של החישובים הללו.
<b>מִבְּנֵי יִשָּׂשׂכָר</b>. על סמך הפסוק: "ומבני יששכר יודעי בינה לעתים לדעת מה יעשה בישראל" (דברי הימים א יב,לג), שאותו דרשו חז"ל כעוסק בחכמת קביעת הלוח.
<b>בִּרְאָיוֹת בְּרוּרוֹת הֵן שֶׁאֵין בָּהֶן דֹּפִי</b>. על פי תצפיות והוכחות הגיוניות.
<h2>פרק יח</h2>
<h3> א</h3>
<b>שֶׁאִם יוֹצִיא לְךָ הַחֶשְׁבּוֹן</b>. חישוב הנתונים האסטרונומיים המובא בפרק הקודם.
<b>מִפְּנֵי הֶעָבִים</b>. עננים.
<b>מִפְּנֵי הַמָּקוֹם שֶׁהוּא גַּיְא</b>. עמק נמוך שהאופק מוסתר בו על ידי גדותיו.
<b>שֶׁהַיָּרֵחַ לֹא יֵרָאֶה לְמִי שֶׁהוּא בְּמָקוֹם נָמוּךְ</b>. שכלפי העומד שם הירח שוקע מוקדם יותר בזמן שיש הרבה אור ולפיכך לא ניתן לראותו.
<b>וְיֵרָאֶה לְמִי שֶׁהוּא עוֹמֵד בְּרֹאשׁ הַר גָּבֹהַּ</b>. כיוון שכלפי העומד בראש ההר הירח שוקע יותר מאוחר לאחר שכבר מחשיך, וניתן לראותו למרות גודלו הקטן.
<b>לְמִי שֶׁשּׁוֹכֵן עַל שְׂפַת הַיָּם אוֹ לְמִי שֶׁמְּהַלֵּךְ בִּסְפִינָה בַּיָּם הַגָּדוֹל</b>. כיוון ששם האופק המערבי חשוף לגמרי ואין מה שיסתיר את הירח.
<h3> ב</h3>
<b>בִּימוֹת הַגְּשָׁמִים</b>. שבהם הגשמים שוטפים את האבק מהאוויר ולכן הוא יותר צלול והראות טובה יותר.
<b>יוֹם צַח</b>. בלי עננים.
<b>יִהְיֶה הָאֲוִיר כְּאִלּוּ הוּא מְעֻשָּׁן</b>. אביך.
<h3> ג</h3>
<b>שֶׁתִּמְצָא קֶשֶׁת הָרְאִיָּה וְהָאֹרֶךְ הָרִאשׁוֹן שֶׁתַּעֲרֹךְ לָהּ</b>. כמבואר לעיל יז,טז-כא.
<b>עִם שְׁנֵי הַקִּצִּין שֶׁלָּהֶם בְּצִמְצוּם</b>. כאשר האורך הראשון וקשת הראייה קטנים וצירופם מראה שתתאפשר הראייה, אך באופן קרוב למקרי הגבול המובאים בפרק הקודם.
<b>וְהוֹסִיפוּ עַל סוֹף הַקִּצִּין שֶׁלָּהֶן מַעֲלוֹת</b>. שאורכם גדול ממקרי הגבול.
<h3> ד</h3>
<b>לָשׂוּם שְׁנֵי דְּבָרִים אֵלּוּ בְּלִבָּם</b>. לשים לב  ולברר את הנושאים הללו כיוון שהם משפיעים על היתכנות הראייה וניתן לבדוק לפיהם את מהימנות העדים.
<b>זְמַן הָרְאִיָּה</b>. העונה בשנה.
<b>שֶׁאִם הָיְתָה קֶשֶׁת הָרְאִיָּה קְצָרָה</b>. ולכן הירח היה קרוב לאופק ושקע מוקדם.
<b>חוֹשְׁשִׁין לָהֶן וּבוֹדְקִין אוֹתָן הַרְבֵּה</b>. כיוון שבתנאים הללו היתכנות הראייה נמוכה.
<b>עָבִים הַמַּבְדִּילִין</b>. עננים שמסתירים את השמים.
<h3> ה</h3>
<b>שֶׁרָאוּ אֶת הַחֹדֶשׁ בִּזְמַנּוֹ</b>. בתחילת ליל שלושים.
<b>אֶת הַחֹדֶשׁ הַזֶּה הָרִאשׁוֹן</b>. חודש מסוים, הראשון מבין החודשים המדוברים.
<b>מִן הַיּוֹם הַמְקֻדָּשׁ</b>. ראש החודש הראשון.
<b>שֶׁאִי אֶפְשָׁר לוֹ לְהֵרָאוֹת</b>. על פי הנתונים האסטרונומיים.
<b>וַהֲרֵי בֵּית דִּין מְצַפִּין לוֹ כָּל יוֹם שְׁלֹשִׁים</b>. מחכים במשך כל היום שמא יבואו עדים ויתקדש החודש (ומוסב על המקרה שכיסוהו עבים, שאם אי אפשר לו להיראות לא היו יושבים ומצפים — לעיל א,ו).
<b>כְּמוֹ שֶׁבֵּאַרְנוּ</b>. לעיל א,ו, ג,ה-ו.
<b>וְנִמְצָא יוֹם רֹאשׁ הַחֹדֶשׁ הַשֵּׁנִי יוֹם אֶחָד וּשְׁלֹשִׁים כְּמוֹ שֶׁבֵּאַרְנוּ</b>. לעיל ג,ז.
<h3> ו</h3>
<b>מִן יוֹם רֹאשׁ הַחֹדֶשׁ הַשֵּׁנִי</b>. שהוא יום שלושים ואחד מראש החודש הראשון.
<b>אִם תֹּאמַר שֶׁכָּךְ מְעַבְּרִין חֹדֶשׁ זֶה וכו'</b>. שבכל מקרה שבו לא נראה הירח מעברים את החודש.
<b>בְּלֵיל חֲמִשָּׁה וְעֶשְׂרִים בּוֹ</b>. כיוון שאורך חודש הלבנה הממוצע הוא כ־29.5 ימים, ולכן כאשר מעברים שני חודשים ברצף הירח עשוי להיראות יום לפני ראש החודש, ובמשך שנה עשוי להצטבר הפרש זה עד שישה ימים.
<b>וְאֵין לְךָ דְּבַר שְׂחוֹק וְהֶפְסֵד יָתֵר מִזֶּה</b>. כאשר הירח נראה בתאריך כל כך מוקדם ביחס לראש החודש שנקבע, הדבר יביא לידי זלזול ופגיעה במעמדו.
<h3> ז</h3>
<b>דָּבָר קָרוֹב הוּא הַרְבֵּה</b>. יש סבירות גבוהה שהירח לא ייראה מספר חודשים ברצף.
<b>בִּמְדִינוֹת שֶׁזְּמַן הַגְּשָׁמִים שָׁם אָרֹךְ</b>. ערים בארץ ישראל שבהן נמשכת עונת הגשמים זמן ארוך.
<b>שֶׁלֹּא יֵרָאֶה בִּתְחִלַּת הֶחֳדָשִׁים</b>. שאז הירח קטן וקרוב לאופק וראייתו קשה.
<b>וְיֵרָאֶה אַחַר כָּךְ בְּיָמִים</b>. לאחר כמה ימים כאשר יהיה גדול וגבוה מהאופק.
<b>פְּעָמִים לֹא יֵרָאֶה</b>. בתחילת החודש.
<b>מִפְּנֵי שֶׁאִי אֶפְשָׁר לוֹ שֶׁיֵּרָאֶה</b>. על פי התנאים האסטרונומיים.
<b>וְלֹא נִתְכַּוֵּן אָדָם לִרְאוֹתוֹ</b>. וכיוון שהירח קטן כל כך אי אפשר לראותו בלא התבוננות וידיעת מקומו.
<h3> ח</h3>
<b>קוֹבְעִין וכו'</b>. לפי הצורך, על פי הידוע מהחישובים האסטרונומיים אף בלא עדות, כמבואר לקמן (ה"ט).
<b>לֹא בְּקִדּוּשׁ</b>. אין מכריזים 'מקודש'.
<b>שֶׁאֵין מְקַדְּשִׁין אֶלָּא עַל הָרְאִיָּה</b>. כמבואר לעיל ג,ח.
<b>מִן הַחֶשְׁבּוֹן</b>. של היתכנות הראייה לפי התנאים האסטרונומיים (לעיל פרק יז).
<b>הַקַּבָּלָה</b>. מסורת.
<b>חֹדֶשׁ אַחַר חֹדֶשׁ</b>. מספר חודשים ברצף.
<h3> ט</h3>
<b>שֶׁאִם יֵרָאֶה הַיָּרֵחַ</b>. שתנאֵי הראות והתנאים האסטרונומיים יאפשרו את ראייתו.
<b>יֵרָאֶה בִּזְמַנּוֹ</b>. בתחילת ליל שלושים.
<b>בְּלֵיל עִבּוּרוֹ</b>. בתחילת ליל שלושים ואחד.
<b>וּבְחֶשְׁבּוֹנוֹת הָרְאִיָּה הָאֵלּוּ שֶׁבֵּאַרְנוּ</b>. בפרק הקודם.
<b>וּלְעוֹלָם אֵין פּוֹחֲתִין... וְלֹא מוֹסִיפִין</b>. לא ייתכן מצב שבו בית דין יעברו פחות מארבעה חודשים או יותר משמונה חודשים בלי שתיווצר סטייה משמעותית בין ראיית הירח לראש חודש.
<b>עוֹשִׂין סְעוּדַת עִבּוּר הַחֹדֶשׁ</b>. כיוון שמטרתה של סעודה זו לפרסם ברבים שעיברו את החודש, וגם במקרה שעיברו את החודש בקביעה יש לפרסם זאת.
<b>שֶׁאָמַרְנוּ בְּפֶרֶק שְׁלִישִׁי</b>. ה"ז.
<h3> י</h3>
<b>שֶׁבֵּית דִּין סוֹמְכִין עַל הַחֶשְׁבּוֹן</b>. וקובעים את החודשים החסרים אף בלא עדות.
<b>שֶׁהַדָּבָר מָסוּר לָהֶם וכו'</b>. נתונה להם הסמכות לקבוע זאת.
<b>זֶה שֶׁחִסֵּר רַבִּי תִּשְׁעָה חֳדָשִׁים בְּשָׁנָה</b>. כמופיע בבבלי ערכין ט,ב.
<b>עַל עִקָּר זֶה</b>. שיש לבית הדין סמכות לקבוע את החודשים על פי החשבון במקרה הצורך, אף שעיקר קידוש החודש נעשה על פי הראייה.
<h3> יא</h3>
<b>שֶׁאָמְרוּ חֲכָמִים שֶׁמְּעַבְּרִין אֶת הַחֹדֶשׁ לְצֹרֶךְ</b>. כמבואר לעיל ג,יז.
<b>בָּחֳדָשִׁים אֵלּוּ שֶׁמְּעַבְּרִין אוֹתָן לְפִי חֶשְׁבּוֹן</b>. בזמן שאין הירח נראה.
<b>אַחַר שֶׁנִּתְקַבֵּץ עִם הַשֶּׁמֶשׁ</b>. כאשר הוא חולף במסלולו בסמיכות לשמש ולא ניתן לראותו.
<h3> יב</h3>
<b>בִּזְמַנִּים אֵלּוּ</b>. שאין בית דין שמקדש את החודשים על פי הראייה.
<b>עַל הַקְּבִיעָה בְּזֶה הַחֶשְׁבּוֹן הָאֶמְצָעִי וכו'</b>. חשבון הלוח המבוסס על המולד הממוצע.
<b>כְּמוֹ שֶׁבֵּאַרְנוּ בַּהֲלָכוֹת אֵלּוּ</b>. לעיל פרקים ו-ח.
<h3> יג</h3>
<b>חֶשְׁבּוֹן הַתְּקוּפוֹת וְהַגִּימַטְרִיָּאוֹת</b>. האסטרונומיה והמתמטיקה.
<b>יֵרָאֶה בְּכָל מְדִינוֹת הָעוֹלָם שֶׁהֵם לְמַעֲרַב אֶרֶץ יִשְׂרָאֵל וכו'</b>. כיוון שבארצות אלו שקיעת החמה מאוחרת משעת השקיעה בארץ, ובמהלך הזמן שעובר עד השקיעה אצלם גדלים האורך הראשון וקשת הראייה, כך שאם נראה הירח בארץ בוודאי ייראה גם שם. ואף אם לא נראה הירח בארץ, ייתכן שהתוספת הזו תאפשר את הראייה בארצות הללו.
<b>וּמְכֻוָּנוֹת כְּנֶגְדָּהּ</b>. נמצאות באותו קו רוחב (35-30 מעלות), אך בארצות צפוניות או דרומיות יותר ייתכן שקשת הראייה תהיה קטנה מזו שבארץ ולכן לא תתאפשר הראייה, כמבואר לקמן הט"ז.
<b>אֵין בָּזֶה רְאָיָה שֶׁנִּרְאָה הַיָּרֵחַ בְּאֶרֶץ יִשְׂרָאֵל</b>. כיוון שבארץ ישראל השקיעה מוקדמת יותר.
<h3> יד</h3>
<b>בְּרָאשֵׁי הֶהָרִים</b>. שבהם הראות טובה, כמבואר לעיל ה"א.
<h3> טו</h3>
<b>בְּכָל מְדִינוֹת הָעוֹלָם שֶׁהֵן לְמִזְרַח אֶרֶץ יִשְׂרָאֵל</b>. כיוון שבארצות הללו זמן שקיעת החמה מוקדם מזמן שקיעתה בארץ. לכן האורך הראשון וקשת הראייה קצרים מאלו שבארץ, ואם לא נראה הירח בארץ ישראל בוודאי לא ייראה בארצות הללו. ואף אם נראה הירח בארץ אין ודאות שנראה גם בארצות הללו.
<h3> טז</h3>
<b>מְכֻוָּנוֹת</b>. באותם קווי רוחב של ישראל.
<b>מִשְׁפָּטִים אֲחֵרִים יֵשׁ לָהֶן וכו'</b>. כיוון שבארצות הללו הנטייה של קו המשווה השמימי ומישור המלקה ביחס לאופק שונה מנטייתם בארץ, ודבר זה גורם לשינויים בהפרש הזמן שבין שקיעת החמה לשקיעת הלבנה (קשת הראייה).
<b>מִשְׁפְּטֵי הָרְאִיָּה</b>. התנאים והכללים הקשורים בראיית הירח.
<b>סוֹמְכִין עַל רְאִיַּת הַיָּרֵחַ וכו'</b>. לעניין קידוש וקביעת החודשים.
<b>כְּמוֹ שֶׁבֵּאַרְנוּ כַּמָּה פְּעָמִים</b>. לעיל א,ח, ה,א.
<h2>פרק יט</h2>
<h3> א</h3>
<b>שֶׁבִּכְלַל דְּבָרִים שֶׁהָיוּ בּוֹדְקִין בָּהֶן אֶת הָעֵדִים וכו'</b>. ראה לעיל ב,ד.
<b>לְהֵיכָן הָיָה הַיָּרֵחַ נוֹטֶה</b>. לאיזה כיוון פונים קצות הסהר.
<b>וְאֵין אֲנִי מְדַקְדֵּק בּוֹ לְפִי שֶׁאֵינוֹ מוֹעִיל בָּרְאִיָּה כְּלָל</b>. אין צורך בחישובים מדויקים לבירור נטיית הירח כיוון שנטייתו אינה משפיעה על היתכנות הראייה אלא רק מועילה בחקירת העדים.
<b>לֵידַע נְטִיַּת הַמַּזָּלוֹת תְּחִלָּה</b>. כמבואר בהלכות הבאות.
<h3> ב</h3>
<b>הָעֲגֻלָּה שֶׁהִיא עוֹבֶרֶת בְּמַחֲצִית הַמַּזָּלוֹת שֶׁבָּהּ מַהֲלַךְ הַשֶּׁמֶשׁ</b>. מישור המלקה, המחלק את גלגל המזלות לחצי צפוני וחצי דרומי.
<b>אֵינָהּ עוֹבֶרֶת בְּאֶמְצַע הָעוֹלָם... אֶלָּא נוֹטָה הִיא וכו'</b>. מישור המלקה לא עובר בדיוק באמצע בין הקוטב השמימי הצפוני לקוטב הדרומי כמו קו המשווה השמימי ('הקו השווה המסבב באמצע העולם'), אלא נוטה ממנו בכ־23.5 מעלות.
<h3> ג</h3>
<b>וּשְׁתֵּי נְקֻדּוֹת יֵשׁ בָּהּ שֶׁפּוֹגַעַת בָּהֶן בַּעֲגֻלַּת הַקַּו הַשָּׁוֶה וכו'</b>. מישור המלקה נפגש עם קו המשווה השמימי בשתי נקודות (הנקודות הללו הן נקודות השוויון, וכאשר השמש נמצאת באחת מהן חל יום השוויון שבו היום והלילה שווים, כדלקמן ה"ה).
<b>רֹאשׁ מַזַּל טָלֶה</b>. זוהי נקודת השוויון האביבית.
<b>רֹאשׁ מַזַּל מֹאזְנַיִם</b>. זוהי נקודת השוויון הסתווית.
<h3> ד</h3>
<b>עַד רֹאשׁ הַסַּרְטָן</b>. וזוהי נקודת ההיפוך הקיצית.
<b>עַד רֹאשׁ גְּדִי</b>. וזוהי נקודת ההיפוך החורפית.
<h3> ה</h3>
<b>מְסַבֵּב עַל הַקַּו הַשָּׁוֶה</b>. כיוון שהנקודות הללו נמצאות על קו המשווה השמימי, שבמקביל אליו מתרחשת התנועה היומית, הן סובבות על גביו במהלך התנועה היומית.
<b>מֵחֲצִי מִזְרָח וְתִשְׁקַע בַּחֲצִי מַעֲרָב</b>. מהלכה ביום זה הוא מאמצע האופק המזרחי לאמצע האופק המערבי.
<b>וְיִהְיֶה הַיּוֹם וְהַלַּיְלָה שָׁוִין בְּכָל הַיִּשּׁוּב</b>. כיוון שבכל מקום בעולם מחצית מקו המשווה השמימי נמצאת מעל האופק, והתנועה היומית מתקדמת בקצב קבוע, השמש נמצאת ביום זה מחצית מהיממה מעל האופק ומחצית מתחתיו.
<h3> ו</h3>
<b>שֶׁכָּל מַעֲלָה וּמַעֲלָה מִמַּעֲלוֹת הַמַּזָּלוֹת</b>. המעלות שנמדדות על גבי מישור המלקה מראש טלה והלאה, ואלו המעלות ששימשו עד עתה לכל המדידות האסטרונומיות (לעיל יא,ז-ט).
<b>וְרֹב הַנְּטִיָּה</b>. המרחק הגדול ביותר בין מישור המלקה לקו המשווה השמימי.
<b>שָׁלֹשׁ וְעֶשְׂרִים מַעֲלוֹת וָחֵצִי בְּקֵרוּב</b>. במעלות רוחב.
<h3> ז</h3>
<b>וְאֵלּוּ הֵן הַשִּׁעוּרִין שֶׁל נְטִיּוֹת וכו'</b>. ואין צורך להביא את הערכים ליותר מתשעים מעלות כיוון שהערכים הללו מתאימים לכל רבע מעגל, כמבואר לקמן ה"ט.
<h3> ח</h3>
<b>וְאִם יִהְיוּ אֲחָדִים בַּמִּנְיָן</b>. מספר המעלות אינו עגול.
<b>תִּקַּח לָהֶם מְנָתָם מִבֵּין שְׁתֵּי הַנְּטִיּוֹת</b>. על כל יחידה יש להוסיף עשירית מההפרש שבין הנטיות.
<b>כְּמוֹ שֶׁבֵּאַרְנוּ בַּשֶּׁמֶשׁ וּבַיָּרֵחַ</b>. לעיל יג,ז-ח, טו,ז.
<h3> ט</h3>
<b>כְּדֶרֶךְ שֶׁהוֹדַעְנוּךָ בְּרֹחַב הַיָּרֵחַ</b>. לעיל טז,יג-טו.
<h3> י</h3>
<b>תֵּדַע תְּחִלָּה כַּמָּה נְטִיַּת הַמַּעֲלָה שֶׁהִיא מְקוֹם הַיָּרֵחַ הָאֲמִתִּי</b>. בתחילה יש למצוא את מרחקו של מישור המלקה מקו המשווה ('נטיית המעלה') במקום שבו נמצא הירח.
<b>וְתַחֲזֹר וְתַחֲשֹׁב וְתוֹצִיא רֹחַב הַיָּרֵחַ הָרִאשׁוֹן</b>. שהוא המרחק של הירח ממישור המלקה, כמבואר לעיל פט"ז.
<b>תְּקַבֵּץ שְׁנֵיהֶן</b>. כאשר נטיית המעלות ורוחב הירח מכוונים לאותו כיוון יש לחברם כדי למצוא את מרחקו של הירח מקו המשווה השמימי.
<b>תִּגְרַע הַמְּעַט מִשְּׁנֵיהֶם מִן הָרַב</b>. כאשר נטיית המעלות ורוחב הירח לא מכוונים לאותו כיוון יש לחסר את הקטן מביניהם מן הגדול כדי למצוא את מרחקו של הירח מקו המשווה השמימי, כיוון שבמקרה כזה הירח נמצא בין מישור המלקה לקו המשווה.
<h3> יא</h3>
<b>בְּלֵיל הָרְאִיָּה</b>. הלילה הראשון שבו מתאפשרת ראיית הירח.
<b>מִשָּׁנָה זוֹ</b>. שנת העיקר, לעיל יא,טז.
<b>וּכְבָר יָדַעְתָּ שֶׁמַּעֲלַת הַיָּרֵחַ הָיְתָה תְּשַׁע עֶשְׂרֵה מִמַּזַּל שׁוֹר</b>. ב־18 מעלות ו־36 חלקים בתוך המעלה ה־19, כמו שחושב לעיל טו,ח-ט.
<b>נְטִיָּתָהּ בַּצָּפוֹן כְּמוֹ שְׁמוֹנֶה עֶשְׂרֵה מַעֲלוֹת</b>. לפי שיעורי הנטייה שנזכרו לעיל ה"ז.
<b>וְרֹחַב הַיָּרֵחַ הָיָה בַּדָּרוֹם כְּמוֹ אַרְבַּע מַעֲלוֹת</b>. 3 מעלות ו־53 חלקים, כמו שחושב לעיל טז,יט.
<b>בְּקֵרוּב בְּלֹא דִּקְדּוּק</b>. ולכן כל החישוב נעשה במעלות שלמות.
<h3> יב</h3>
<b>לְאֵי זוֹ רוּחַ מֵרוּחוֹת הָעוֹלָם יֵרָאֶה הַיָּרֵחַ נוֹטֶה</b>. לאיזה כיוון ביחס לקו המשווה השמימי יפנו קצות הסהר.
<b>יֵרָאֶה מְכֻוָּן כְּנֶגֶד אֶמְצַע מַעֲרָב</b>. החלק הקמור של הירח.
<b>פְּגָמָתוֹ</b>. פגימת הירח, החלק שאינו מואר שאליו פונים קצות הירח (ראה איורים בעמוד הבא).
<h3> יד</h3>
<b>וּלְפִי רֹב הַמֶּרְחָק לְפִי רֹב הַנְּטִיָּה</b>. באותו היחס. ועל פי חישובים אלו ניתן לדעת את נטיית הירח שבה ייאמנו העדים.
<h3> טו</h3>
<b>וּמֵחֲקִירַת הָעֵדִים שֶׁאוֹמְרִין לָהֶן כַּמָּה הָיָה גָּבֹהַּ</b>. פרט נוסף שבו בודקים את אמינות העדים הוא גובהו של הירח מהאופק (לעיל ב,ד).
<b>וּלְפִי אֹרֶךְ קֶשֶׁת הָרְאִיָּה לְפִי גָּבְהוֹ</b>. באותו היחס.
<h3> טז</h3>
<b>בִּידִיעַת הָרְאִיָּה</b>. אם ומתי ייראה הירח בתחילת החודש.
