<h1>ביאור שטיינזלץ על משנה תורה, הלכות שביתת עשור</h1>
<h2>פרק א</h2>
<h3> א</h3>
<b>קָרְבַּן חַטָּאת קְבוּעָה</b>. קרבן חטאת הבא תמיד מן הבהמה, בניגוד לקרבן 'עולה ויורד' שמשתנה לפי מצבו הכספי של האדם (ראה הלכות שגגות א,ד).
<h3> ב</h3>
<b>אַף עַל פִּי שֶׁאֵינוֹ מְלָאכָה</b>. כגון איסורים מדברי חכמים (ראה הלכות שבת כא,א ואילך).
<b>מַכַּת מַרְדּוּת</b>. מלקות מדברי חכמים.
<b>שֶׁאָסוּר לְטַלְטְלוֹ</b>. חפצים שאסרו חכמים לטלטל בשבת (ראה שם כד,יב-יג).
<b>וְכָל שֶׁאָסוּר לְאָמְרוֹ אוֹ לַעֲשׂוֹתוֹ לְכַתְּחִלָּה בְּשַׁבָּת</b>. דיבור ופעולות שנוגעים לעסקי חול שנאסרו בשבת (ראה שם כד,א-ב).
<h3> ג</h3>
<b>מִן הַמִּנְחָה וָמַעְלָה</b>. לפנות ערב, כשעתיים וחצי קודם השקיעה ואילך.
<b>הֶעָלִים הַמְעֻפָּשׁוֹת</b>. שאינו רוצה לאכלם.
<b>מְפַצְּעִין בָּאֱגוֹזִין וּמְפָרְרִין בָּרִמּוֹנִים</b>. מפצחים את קליפות האגוזים ומפרידים את גרעיני הרימון.
<b>מִפְּנֵי עָגְמַת נֶפֶשׁ</b>. למרות שפעולות אלו אסורות בשבת, התירו חכמים לעשותן ביום הכיפורים כדי שלא יהיה צער מרובה במוצאי יום הכיפורים בזמן ההמתנה להכנת האוכל.
<b>וְיוֹם הַכִּפּוּרִים שֶׁחָל לִהְיוֹת בְּשַׁבָּת אָסוּר... כָּל הַיּוֹם</b>. משום שבורר את העלים המעופשים מהעלים הטובים. ולמרות שגם העלים המעופשים נאכלים בדוחק ואין כאן מלאכת בורר מן התורה, הדבר אסור מדרבנן (מ"מ).
<b>בְּשִׁנְעָר</b>. בבל.
<b>וּבַמַּעֲרָב</b>. מדינות צפון מערב אפריקה.
<h3> ד</h3>
<b>מִצְוַת עֲשֵׂה אַחֶרֶת</b>. מלבד השביתה ממלאכה.
<b>מִפִּי הַשְּׁמוּעָה</b>. לפי מסורת חכמים.
<b>מֵאַחַר שֶׁעָנַשׁ הַכָּתוּב כָּרֵת וכו'</b>. ממה שנאמר שהאוכל חייב כרת, אנו למדים שיש איסור בדבר זה, אף שאינו כתוב בצורה מפורשת.
<h3> ה</h3>
<b>לָסוּךְ</b>. למרוח עצמו בשמן לשם הנאתו.
<b>שַׁבָּת לְעִנְיַן מְלָאכָה וכו'</b>. מהמילה 'שבת' נלמדת חובה לשבות ממלאכה, ומהמילה 'שבתון' — שישנה חובה לשבות מהנאות אלו.
<b>וְאֵין חַיָּבִין כָּרֵת אוֹ קָרְבָּן אֶלָּא עַל אֲכִילָה וּשְׁתִיָּה בִּלְבַד</b>. שבתורה נכתב שנענשת בכרת "כל הנפש אשר לא תעֻנה", וכתוב זה נתפרש כאיסור אכילה ושתייה בלבד (כדלעיל ה"ד).
<h3> ו</h3>
<b>כָּךְ שְׁבוּת שֶׁל עִנּוּי בֵּין בַּיּוֹם בֵּין בַּלַּיְלָה</b>. חובת התענית מתחילה כבר מן הערב, ולא רק בבוקר יום הכיפורים (וראה הלכות תעניות ה,ז).
<b>לְהוֹסִיף מֵחֹל עַל קֹדֶשׁ בִּכְנִיסָתוֹ וּבִיצִיאָתוֹ</b>. להוסיף זמן מעט לפני כניסת יום הכיפורים ומעט אחרי סיומו שבו נוהגים בדיני יום הכיפורים.
<b>שֶׁנֶּאֱמַר וְעִנִּיתֶם אֶת נַפְשֹׁתֵיכֶם בְּתִשְׁעָה לַחֹדֶשׁ בָּעֶרֶב וכו'</b>. אף שיום הכיפורים הוא "בעשור לחדש השביעי", מכל מקום התענית מתחילה כבר בתשיעי לחודש לקראת ערב.
<b>מֵעֶרֶב עַד עֶרֶב תִּשְׁבְּתוּ שַׁבַּתְּכֶם</b>. משמע שצריך להוסיף גם ביציאתו כבכניסתו.
<h3> ז</h3>
<b>אֵין מְמַחִין בְּיָדָן</b>. לא מוחים בהן על שעושות זאת.
<b>שֶׁלֹּא יָבֹאוּ לַעֲשׂוֹת בְּזָדוֹן</b>. שייתכן מאוד שתמשכנה במנהגן, וכעת הן שוגגות, אך אם תדענה תהיינה מזידות, והדבר חמור יותר.
<h2>פרק ב</h2>
<h3> א</h3>
<b>הָרְאוּיִים לָאָדָם</b>. למאכל אדם. אך אם אינם ראויים לאדם, פטור (לקמן ה"ה).
<b>כְּכוֹתֶבֶת הַגַּסָּה</b>. כשיעור של תמר גדול.
<b>וְכָל הָאֳכָלִים מִצְטָרְפִין</b>. אם אכל מיני מאכל שונים, כולם מצטרפים להשלים את שיעור החיוב.
<b>כִּמְלֹא לֻגְמָיו</b>. כמות המשקה הנדרשת כדי למלא את חלל פיו של השותה.
<b>כָּל אֶחָד וְאֶחָד לְפִי לֻגְמָיו</b>. השיעור             נמדד לכל אדם לפי גודל פיו, ואין שיעור כללי לכל בני האדם.
<b>כְּדֵי שֶׁיְּסַלְּקֵם לְצַד אֶחָד וְיֵרָאֶה מָלֵא</b>. הכמות הנדרשת על מנת למלא לֶחי נפוחה של אדם.
<b>בֵּינוֹנִי</b>. שפיו בגודל ממוצע.
<b>פָּחוֹת מֵרְבִיעִית</b>. פחות משיעור רביעית הלוג.
<b>וַאֲכִילָה וּשְׁתִיָּה אֵין מִצְטָרְפִין לְשִׁעוּר אֶחָד</b>. אם אכל מעט ושתה מעט אין המאכל והמשקה מצטרפים יחד להשלים את שיעור החיוב.
<h3> ב</h3>
<b>אֳכָלִין הַמֻּתָּרִין</b>. באכילה.
<b>פִּגּוּל וְנוֹתָר</b>. בשר קרבנות שנפסלו מאכילה (ראה הלכות מאכלות אסורות י,כג).
<b>וְטֶבֶל</b>. פירות שלא הופרשו מהם תרומות ומעשרות (שם י,יט).
<b>וּנְבֵלוֹת וּטְרֵפוֹת</b>. בעלי חיים שמתו או שנוטים למות ובשרם אסור באכילה (שם ד,א, ד,ו).
<b>וְחֵלֶב אוֹ דָּם</b>. שנאסרו באכילה (ראה שם ו,א, ז,א).
<h3> ג</h3>
<b>אַף עַל פִּי שֶׁהוּא אָסוּר מִן הַתּוֹרָה בַּחֲצִי שִׁעוּר וכו'</b>. אמנם איסור אכילה מן התורה הוא גם על פחות משיעור החיוב, אך העונש הוא רק על אכילה כשיעור.
<b>מַכַּת מַרְדּוּת</b>. מלקות מדברי חכמים.
<h3> ד</h3>
<b>אָכַל מְעַט וכו'</b>. ובכל אכילה לא היה שיעור חיוב.
<b>כְּדֵי אֲכִילַת שָׁלֹשׁ בֵּיצִים</b>. הזמן הנדרש כדי לאכול לחם בשיעור של שלוש ביצים.
<b>הֲרֵי אֵלּוּ מִצְטָרְפוֹת לְכַשִּׁעוּר</b>. כל מה שאכל במשך זמן זה מצטרף, ואם יש בו כשיעור, חייב.
<b>כְּדֵי שְׁתִיַּת רְבִיעִית</b>. הזמן הדרוש על מנת לשתות שיעור רביעית הלוג.
<h3> ה</h3>
<b>שְׂרָפִים הַבְּאוּשִׁים</b>. נוזלים הזבים מגזעי עצים, שריחם וטעמם רע
<b>צִיר</b>. רוטב המתמצה מן הדג.
<b>מֻרְיָס</b>. שומן הדג.
<b>וְחֹמֶץ חַי</b>. חומץ שאינו מעורב במים, שטעמו חזק מאוד ואין שותים אותו כך.
<b>אֲבָל מַכִּין אוֹתוֹ מַכַּת מַרְדּוּת</b>. שהדבר אסור על כל פנים מדברי חכמים.
<h3> ו</h3>
<b>חֹמֶץ מָזוּג בְּמַּיִם</b>. חומץ מעורב במים, שהוא ראוי לשתייה.
<b>הַכּוֹסֵס</b>. האוכל מאכל שרגילים לאכלו מבושל או לח, כשהוא יבש וחי.
<b>לוּלְבֵי גְּפָנִים</b>. עלי הגפנים החדשים בתחילת לבלובם וצמיחתם.
<b>שֶׁלִּבְלְבוּ</b>. שהחלו לצמוח.
<b>בְּאֶרֶץ יִשְׂרָאֵל</b>. ששם מצוי שהלולבים הטובים לאכילה צומחים בתקופה זו.
<b>יָתֵר עַל זֶה</b>. בזמן מאוחר יותר.
<h3> ז</h3>
<b>אָכַל צָלִי בְּמֶלַח וכו'</b>. בשר צלוי ביחד עם מלח שעליו. ואף על פי שאכילת מלח בפני עצמו אינה נחשבת דרך אכילה, כאשר המלח מעורב בבשר זו דרך אכילתו ומצטרף.
<b>צִיר שֶׁעַל גַּבֵּי יָרָק</b>. ירקות עם הרוטב שלהם. ואף שהרוטב הוא משקה, ומאכלים ומשקים אינם מצטרפים יחד, מכיוון שהרוטב משמש לצורך התקנת האוכל, הרי הוא מצטרף אליו לשיעור חיוב.
<b>הָיָה שָׂבֵעַ מֵאֲכִילָה גַּסָּה שֶׁאָכַל עַד שֶׁקָּץ בִּמְזוֹנוֹ</b>. אכל כמות מרובה מאוד עד שנמאס בעיניו לאכול עוד והדבר דוחה אותו (וכגון שאכל בערב יום הכיפורים).
<b>וְאָכַל יָתֵר עַל שָׂבְעוֹ</b>. אכל עוד לאחר מכן.
<b>שֶׁאַף עַל פִּי שֶׁזֶּה הַיָּתֵר רָאוּי לָרָעֵב וכו'</b>. למרות שמאכל זה כשלעצמו ראוי לאכילה לאדם אחר, המאכל נחשב כלא ראוי לאכילה למי שהגיע לרמה כזו של שביעה.
<h3> ח</h3>
<b>שֶׁשָּׁאַל</b>. שביקש.
<b>עַל פִּי עַצְמוֹ</b>. על פי בקשתו והרגשתו בלבד.
<b>עַד שֶׁיֹּאמַר דַּיִּי</b>. ואיני זקוק לעוד.
<b>מַאֲכִילִין אוֹתוֹ עַל פִּיו</b>. של הרופא.
<b>רוֹפֵא בָּקִי</b>. המומחה במלאכתו.
<b>לֹא אָמַר הַחוֹלֶה שֶׁהוּא צָרִיךְ וְנֶחְלְקוּ הָרוֹפְאִים... מַאֲכִילִין אוֹתוֹ</b>. שיש כאן ספק נפשות (ראה הלכות שבת ב,א).
<h3> ט</h3>
<b>עֻבָּרָה שֶׁהֵרִיחָה</b>. אישה מעוברת שהריחה מאכל והתעוררה בה תאווה לאכלו.
<b>אִם נִתְקָרְרָה דַּעְתָּהּ בְּזִכְרוֹן זֶה</b>. אם הידיעה שכעת יום הכיפורים הצליחה לצנן את תאוותה.
<b>מַאֲכִילִין אוֹתָהּ</b>. לפי שאם לא תאכל עשויה לבוא לידי סכנה (ראה הלכות יסודי התורה ה,ו-ח, הלכות מאכלות אסורות יד,יד).
<b>שֶׁאֲחָזוֹ בֻּלְמוֹס</b>. מחלה של התקף תאוות אוכל פתאומית הגורמת לחלישות הדעת ולערפול חושים, ואם לא יאכל מסתכן.
<b>שֶׁיֵּאוֹרוּ עֵינָיו</b>. שתשוב אליו צלילות דעתו ויחזור לראות היטב.
<b>וְאֵין מַשְׁהִין אוֹתוֹ</b>. אין מצריכים אותו להמתין, שאין להתמהמה במקום שיש סכנת נפשות (ראה הלכות שבת ב,ג).
<h3> י</h3>
<b>מְחַנְּכִין אוֹתוֹ שָׁעוֹת</b>. מחנכים אותו לצום שעות אחדות.
<b>בִּשְׁתֵּי שָׁעוֹת</b>. שעתיים אחר זריחת השמש.
<b>לְפִי כֹּחַ הַבֵּן מוֹסִיפִין לְעַנּוֹתוֹ בְּשָׁעוֹת</b>. שאם יש כוח לבן לצום עוד מעבר לשעה זו, יצום.
<b>מִתְעַנֶּה וּמַשְׁלִים</b>. מתענה ומשלים תענית של יום שלם, עד הערב.
<h3> יא</h3>
<b>שֶׁהֵבִיאוּ שְׁתֵּי שְׂעָרוֹת</b>. שצמחו להם שתי שערות במקום ערוותם (ראה הלכות אישות ב,א, ב,י).
<b>אֵין מְעַנִּין אוֹתוֹ</b>. כלל.
<h2>פרק ג</h2>
<h3> א</h3>
<b>עַד שְׁלֹשִׁים יוֹם</b>. מיום חתונתה.
<h3> ב</h3>
<b>וְאֵינוֹ חוֹשֵׁשׁ</b>. אין איסור בדבר.
<b>וּמְדִיחָה אִשָּׁה יָדָהּ אַחַת וכו'</b>. רוחצת את ידה כדי להאכיל בה את בנה.
<b>וְאַף עַל פִּי שֶׁאֵינוֹ מְסֻכָּן</b>. ואף על פי שלאכילה אין היתר אלא אם כן הוא חולה מסוכן (לעיל ב,ח), ברחיצה הקלו.
<b>וְכָל חַיָּבֵי טְבִילוֹת טוֹבְלִין כְּדַרְכָּן</b>. מי שחייב בטבילה לטהרתו (כגון נידה או יולדת שאסורים לקיים יחסי אישות קודם שטבלו) רשאי לטבול כפי שטובל בדרך כלל.
<b>בֵּין בְּתִשְׁעָה בְּאָב</b>. שגם הוא אסור ברחיצה (הלכות תעניות ה,י).
<h3> ג</h3>
<b>בַּזְּמַן הַזֶּה</b>. שאין חובה לטבול לקרי, ושאין טבילה מטהרת לגמרי, כמבואר לקמן.
<b>מְקַנֵּחַ בַּמַּפָּה</b>. מסיר בעזרת בד את שאריות הקרי, בדומה למי שמלוכלך בצואה.
<b>וְאָסוּר לוֹ לִרְחֹץ כָּל גּוּפוֹ</b>. כהכנה לתפילה.
<b>אוֹ לִטְבֹּל</b>. לטהרתו מן הקרי.
<b>שֶׁאֵין הַטּוֹבֵל בַּזְּמַן הַזֶּה טָהוֹר מִפְּנֵי טֻמְאַת מֵת</b>. אסור לו לטבול לטהרתו מכיוון שטבילה זו לא תועיל שהרי הוא טמא טומאת מת (וזאת בניגוד לחייבי הטבילה שלעיל ה"ב, ששם הטבילה בכל זאת תועיל להם).
<b>וְאֵין הָרְחִיצָה מִקֶּרִי לַתְּפִלָּה בַּזְּמַן הַזֶּה אֶלָּא מִנְהָג</b>. שנהגו בני שנער וספרד משום 'הכון לקראת אלהיך ישראל' (ראה הלכות תפילה ד,ו).
<b>וְאֵין מִנְהָג לְבַטֵּל וכו'</b>. ואין בכוח המנהג לבטל את איסור הרחיצה.
<b>וְלֹא אָמְרוּ</b>. בתלמוד (יומא פח,א).
<b>אֶלָּא כְּשֶׁתִּקְּנוּ וכו'</b>. שבתחילה הייתה תקנת חכמים שאין להתפלל ללא טבילה מקרי, ולאחר מכן בטלה (ראה הלכות קריאת שמע ד,ח, הלכות תפילה ד,ד-ה). והדין שיש לטבול מקרי נאמר רק ביחס לזמן שבו נהגה תקנה זו.
<b>וּכְבָר בֵּאַרְנוּ</b>. הלכות תפילה ד,ה.
<h3> ד</h3>
<b>טִיט שֶׁהוּא לַח בְּיוֹתֵר כְּדֵי שֶׁיַּנִּיחַ אָדָם יָדוֹ וכו'</b>. שהטיט לח באופן כזה שאם יגע בטיט בידו והיא תיגע בידו השנייה תגיע לה לחות מחמת הטיט.
<b>אָסוּר לֵישֵׁב עָלָיו</b>. שנהנה מהרטיבות כמו רחיצה.
<b>וְיִצְטַנֵּן בָּהּ</b>. יצמיד את כלי החרס הקר לגופו על מנת להתקרר.
<b>שֶׁהַמַּיִם נוֹזְלִים מִדָּפְנוֹ</b>. המים מחלחלים דרך דפנות הכלי ומרטיבים את גופו.
<b>אֲפִלּוּ כְּלֵי מַתָּכוֹת אָסוּר</b>. אף על פי שאין המים מחלחלים דרכם.
<b>וּמֻתָּר לְהִצְטַנֵּן בְּפֵרוֹת</b>. להתקרר בעזרת פירות צוננים.
<h3> ה</h3>
<b>מֵעֶרֶב</b>. בערב.
<b>וּמַנִּיחָהּ תַּחַת הַבְּגָדִים</b>. בשביל שתשמור על הקור והלחות.
<b>וּלְמָחָר מַעֲבִירָהּ עַל פָּנָיו וכו'</b>. מותר להתנגב בה, למרות שהיא קרה מאוד והוא נהנה מכך, ואינו נחשב כרחיצה האסורה.
<h3> ו</h3>
<b>שֶׁלֹּא יוֹצִיאוּ יְדֵיהֶם מִתַּחַת שׁוּלֵי בִּגְדֵיהֶם</b>. שלא יוציאו ידיהם משפת השרוול, שאז נראה הדבר כמתרחץ להנאתו כפי שעושה ביום חול.
<h3> ז</h3>
<b>שַׁעַם</b>. קליפת עץ אלון השעם.
<b>גֹּמֶא</b>. קנים וענפים רכים.
<b>שֶׁהֲרֵי קֹשִׁי הָאָרֶץ וכו'</b>. שאף שהוא מכסה רגליו בבגד, הדבר לא מונע ממנו להרגיש את הקרקע הקשה כשהוא דורך, והוא מתענה בהליכתו.
<b>מוֹנְעִין אוֹתָן מִמִּנְעָל וְסַנְדָּל</b>. שאף שהם קטנים, אין נעילת הסנדל צורך חיוני עבורם (בניגוד לאכילה למשל), ולכן לא התירו להם זאת (ע"פ בבלי יומא עח,ב).
<h3> ח</h3>
<b>וְהֶחָיָה</b>. יולדת.
<b>כָּל שְׁלֹשִׁים יוֹם</b>. לאחר לידתה.
<h3> ט</h3>
<b>לָסוּךְ</b>. בשמן וכדומה (מעשה רוקח).
<b>מִקְצָת גּוּפוֹ כְּכָל גּוּפוֹ</b>. גם סיכה של חלק מגופו אסורה.
<b>חֲטָטִין</b>. פצעים.
<h3> י</h3>
<b>בְּכָל מָקוֹם</b>. גם במקום שנהגו שלא להדליק בדרך כלל.
<b>שֶׁהַדְלָקַת נֵר בְּשַׁבָּת חוֹבָה</b>. משום עונג שבת (הלכות שבת ה,א).
