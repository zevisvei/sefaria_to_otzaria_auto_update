<h1>ביאור שטיינזלץ על משנה תורה, הלכות תעניות</h1>
<h2>פרק א</h2>
<h3> א</h3>
<b>לִזְעֹק</b>. לצעוק ולהתפלל.
<b>שֶׁנֶּאֱמַר עַל הַצַּר הַצֹּרֵר אֶתְכֶם וַהֲרֵעֹתֶם בַּחֲצֹצְרֹת</b>. והמשך הפסוק: "ונזכרתם לפני ה' אלהיכם", והזיכרון נעשה על ידי תרועת החצוצרות יחד עם זעקה של תפילה.
<b>כְּלוֹמַר כָּל דָּבָר שֶׁיָּצֵר לָכֶם</b>. "הצר הצרר אתכם" מתפרש כאן לא במשמעות של אויב בלבד, אלא במובן של כל צרה שבאה.
<h3> ב</h3>
<b>מִדַּרְכֵי הַתְּשׁוּבָה</b>. ראה גם הלכות תשובה ב,ד.
<b>וְזֶה הוּא שֶׁיִּגְרֹם לָהֶם לְהָסִיר הַצָּרָה מֵעֲלֵיהֶם</b>. על ידי חזרתם בתשובה.
<h3> ג</h3>
<b>מִמִּנְהַג הָעוֹלָם</b>. מדרך הטבע.
<b>נִקְרֹה נִקְרֵאת</b>. אירעה במקרה.
<b>הֲרֵי זוֹ דֶּרֶךְ אַכְזָרִיּוּת</b>. קשיות לב.
<b>וְתוֹסִיף הַצָּרָה</b>. הצרה הנוכחית תימשך ויבואו עוד צרות.
<b>אִם תֹּאמְרוּ שֶׁהוּא קֶרִי</b>. באה במקרה ולא בהשגחת ה'.
<b>חֲמַת אוֹתוֹ קֶרִי</b>. צרה נוספת בעקבות המחשבה שהצרה מקרית.
<h3> ד</h3>
<b>וּמִדִּבְרֵי סוֹפְרִים</b>. מתקנת חכמים.
<b>הַשּׁוֹפָר מְקַצֵּר</b>. תקיעת השופר קצרה מתרועת החצוצרות.
<b>שֶׁמִּצְוַת הַיּוֹם בַּחֲצוֹצְרוֹת</b>. בימי הצרה עיקר המצווה היא התקיעה בחצוצרות, כמו שנאמר (במדבר י,ט) "והרעתם בחצֹצֹרת" (שלא כראש השנה שבו עיקר המצווה בשופר — ראה הלכות שופר א,ב).
<b>כְּאֶחָד</b>. ביחד.
<b>לִפְנֵי הַמֶּלֶךְ</b>. בבית המקדש.
<h3> ה</h3>
<b>שֶׁאֵין רֹב הַצִּבּוּר יְכוֹלִין לַעֲמֹד בְּדָבָר זֶה</b>. ובית דין אינם רשאים לגזור גזרה שאין רוב הציבור יכול לעמוד בה (הלכות ממרים ב,ה).
<b>וְאֵין גּוֹזְרִין בַּתְּחִלָּה תַּעֲנִית אֶלָּא בְּשֵׁנִי בְּשַׁבָּת</b>. כשמתחילים סדרה של תעניות מתחילים אותה ביום שני דווקא,             שאם יקבעו תענית ראשונה סמוך לשבת הדבר עלול לגרום להתייקרות המחירים (ראה פה"מ תענית ב,ט, ויד"פ שהאריך בעניין).
<b>וְכֵן עַל סֵדֶר זֶה שֵׁנִי וַחֲמִישִׁי וְשֵׁנִי</b>. בכל פעם שקובעים סדרה נוספת מתחילים מיום שני (ובתעניות האמצעיות על עצירת גשמים, מכיוון שהן המשך של הסדרה הראשונה לכן מתחילים מיום חמישי בשבוע — יד"פ, וראה לקמן ג,ג).
<h3> ו</h3>
<b>אֵין גּוֹזְרִין תַּעֲנִית עַל הַצִּבּוּר לֹא בְּשַׁבָּתוֹת וְלֹא בְּיָמִים טוֹבִים</b>. ראה הלכות שבת ל,יב, הלכות יום טוב ו,י.
<b>אֶלָּא אִם כֵּן הָיְתָה עִיר שֶׁהִקִּיפוּהָ גּוֹיִם וכו'</b>. ראה גם הלכות שבת ב,כד.
<b>סְפִינָה הַמִּטָּרֶפֶת בַּיָּם</b>. שנקלעה לסערה ועלולה לטבוע.
<b>רוּחַ רָעָה</b>. מחלת נפש.
<b>אֲבָל אֵין תּוֹקְעִין אֶלָּא אִם כֵּן תָּקְעוּ לְקַבֵּץ הָעָם וכו'</b>. שלמרות שהחמירו חכמים על התקיעה בשבת משום 'שבות' (ראה הלכות שופר ב,ו), התירו לתקוע לצורך עזרה והצלה.
<h3> ז</h3>
<b>בַּחֲנֻכָּה וּפוּרִים</b>. ראה הלכות מגילה וחנוכה ב,יג, ג,ג.
<b>בְּחֻלּוֹ שֶׁל מוֹעֵד</b>. ראה הלכות יום טוב ו,כב.
<h3> ח</h3>
<b>עֻבָּרוֹת</b>. נשים הרות.
<b>חוּץ מִתַּעֲנִיּוֹת הַמָּטָר כְּמוֹ שֶׁיִּתְבָּאֵר</b>. שבחלק מהתעניות על עצירת הגשמים עוברות ומניקות מתענות וכן אסורים לאכול כבר מהערב — ראה לקמן ג,ג–ו.
<b>אֲבָל אִם יָשַׁן אֵינוֹ חוֹזֵר וְאוֹכֵל</b>. ראה גם לקמן ג,ג.
<h3> ט</h3>
<b>וְאוֹמֵר עֲנֵנוּ וכו' בְּכָל תְּפִלָּה שֶׁמִּתְפַּלֵּל</b>. מוסיף בתפילת שמונה עשרה, בברכת שומע תפילה, תחינה ליום התענית הנקראת 'עננו' (ראה הלכות תפילה ב,יד; לנוסח התפילה ראה סדר התפילות ברכות תפילת העמידה,ה).
<b>וְלֹא יִתְעַנֶּה בְּשַׁבָּתוֹת</b>. מלבד תענית חלום (ראה לקמן הי"ב).
<h3> י</h3>
<b>וְגוֹמֵר בְּלִבּוֹ</b>. מחליט בדעתו.
<b>וְאֵינוֹ צָרִיךְ כַּוָּנָה לְכָל יוֹם וָיוֹם מִבְּעוֹדוֹ</b>. אינו צריך קבלת תענית נפרדת מבעוד יום לכל יום בפני עצמו.
<h3> יא</h3>
<b>נִמְלַךְ לְהִתְעַנּוֹת בְּיוֹם שֵׁנִי</b>. התחרט והחליט להתענות גם ביום השני.
<b>אַף עַל פִּי שֶׁלָּן בְּתַעֲנִיתוֹ</b>. שלא אכל בין היום הראשון לשני.
<b>שֶׁאֵין זוֹ תַּעֲנִית כְּלָל</b>. מפני שלא קיבלה מבעוד יום.
<h3> יב</h3>
<b>וִיחַפֵּשׂ בָּהֶן</b>. דבר הדורש תיקון.
<b>מִפְּנֵי שֶׁבִּטֵּל עֹנֶג שַׁבָּת</b>. ראה הלכות שבת ל,ז–ט.
<h3> יג</h3>
<b>וְנִמְלַךְ לְהִתְעַנּוֹת</b>. החליט וקיבל על עצמו להתענות.
<h3> יד</h3>
<b>עִדּוּנִין</b>. פינוקים.
<b>וּמֻתָּר לוֹ לִטְעֹם אֶת הַתַּבְשִׁיל וַאֲפִלּוּ כְּדֵי רְבִיעִית</b>. אבל לא יותר מכך (ראה הלכות ברכות א,ב).
<b>מַשְׁלִים תַּעֲנִיתוֹ</b>. מסיים אותה כרגיל.
<h3> טו</h3>
<b>שָׁכַח וְאָכַל וְשָׁתָה אַל יִתְרָאֶה בִּפְנֵיהֶם</b>. משום שניכר שאכל ויתקנאו בו אנשי העיר.
<b>וְאַל יִנְהֹג עִדּוּנִין בְּעַצְמוֹ</b>. שלא יאמר כיוון שאכלתי מעט אוכל הרבה, אלא יתענה עמהם.
<h3> טז</h3>
<b>וְיָרְדוּ לָהֶן גְּשָׁמִים</b>. בכמות המפורטת לקמן ד,יט.
<b>וְקוֹרְאִין הַלֵּל הַגָּדוֹל</b>. מ'הודו לה' כי טוב' עד סוף הפרק (תהלים פרק קלה — ראה פה"מ תעניות ג,ה; והשווה הלכות חמץ ומצה ח,י).
<b>הוֹאִיל וְעָבַר רֹב הַיּוֹם בִּקְדֻשָּׁה</b>. שכבר התענו רוב היום.
<h3> יז</h3>
<b>בִּבְרָכוֹת וּקְלָלוֹת שֶׁבַּתּוֹרָה</b>. האמורות בפרשת בחקתי (ויקרא כו,ג-מו; וראה גם הלכות תפילה יג,יח).
<h2>פרק ב</h2>
<h3> א</h3>
<b>הָאַרְבֶּה</b>. המזיק לתבואה.
<b>הֶחָסִיל</b>. מין ארבה.
<b>הַשִּׁדָּפוֹן</b>. מכת יובש בתבואה.
<b>הַיֵּרָקוֹן</b>. מכה המוריקה את פני התבואה.
<b>הַמַּפֹּלֶת</b>. של בתים. ופרטי צרות אלו והגדרותיהן יתבארו בהמשך הפרק.
<h3> ב</h3>
<b>וּמַתְרַעַת</b>. בחצוצרות.
<b>אֲבָל מְבַקְּשִׁים עֲלֵיהֶם רַחֲמִים</b>. בתפילה.
<b>כְּמוֹ שֶׁאָמַרְנוּ</b>. לעיל א,ו.
<h3> ג</h3>
<b>שְׁמָד</b>. גזרה על ביטול הדת או מצווה מן המצוות (הלכות יסודי התורה ה,ג).
<h3> ה</h3>
<b>חֲמֵשׁ מֵאוֹת רַגְלִי</b>. גברים, מלבד נשים, קטנים וזקנים.
<b>וְיָצְאוּ מִמֶּנָּה</b>. מתו בה.
<b>וְכֵן לְפִי חֶשְׁבּוֹן זֶה</b>. לפי יחס זה.
<b>וְאֵין הַנָּשִׁים וְהַקְּטַנִּים וְהַזְּקֵנִים שֶׁשָּׁבְתוּ מִמְּלָאכָה בִּכְלַל מִנְיַן אַנְשֵׁי הַמְּדִינָה לְעִנְיָן זֶה</b>. משום שמזגם חלש באופן טבעי ועלולים יותר למות.
<h3> ז</h3>
<b>בִּזְמַן שֶׁהִיא מְשֻׁלַּחַת</b>. מן השמים ומזיקה שלא כדרכה.
<b>נִרְאֲתָה בָּעִיר בַּיּוֹם הֲרֵי זוֹ מְשֻׁלַּחַת</b>. שהרי אין דרכה להימצא בעיר ביום.
<b>אִם רָאֲתָה שְׁנֵי בְּנֵי אָדָם וְלֹא בָּרְחָה מִפְּנֵיהֶם הֲרֵי זוֹ מְשֻׁלַּחַת</b>. משום שכרגיל דרכה לברוח.
<b>שָׂדֶה הַסְּמוּכָה לַאֲגַם</b>. שדה הסמוך לאחו, מקומן הטבעי של חיות רעות.
<b>לֹא רָדְפָה אַחֲרֵיהֶם אֵינָהּ מְשֻׁלַּחַת</b>. למרות שלא ברחה, משום שאין דרכה לברוח כשהיא סמוכה לאגם.
<b>אֶלָּא אִם כֵּן טָרְפָה שְׁנֵיהֶם וְאָכְלָה אֶחָד מֵהֶן</b>. שהדבר מראה שטרפה לא מפני הרעב.
<h3> ח</h3>
<b>הַנְּשַׁמּוֹת</b>. השוממות.
<b>הוֹאִיל וְהֵן מְקוֹם גְּדוּדֵי חַיָּה</b>. ואין דרכן של החיות המצויות שם לפחד מבני אדם.
<b>וְאִם לֹא הִגִּיעָה לְמִדָּה זוֹ אֵינָהּ מְשֻׁלַּחַת</b>. למרות שאינה בורחת או שטרפה שניים ואכלה אחד וכדומה.
<b>שֶׁאֵלּוּ בְּנֵי אָדָם הֵם שֶׁסִּכְּנוּ בְּעַצְמָן וּבָאוּ לִמְקוֹם הַחַיּוֹת</b>. ואין זו בגדר חיה משולחת.
<h3> י</h3>
<b>עַל הָאַרְבֶּה וְעַל הֶחָסִיל... מִתְעַנִּין וּמַתְרִיעִין עֲלֵיהֶן</b>. משום שמזיקים לתבואה.
<b>הַגּוֹבַי</b>. מין ארבה.
<b>אֲבָל הֶחָגָב אֵין מִתְעַנִּין עָלָיו וְלֹא מַתְרִיעִין</b>. שאינו מזיק לתבואה כמינים האחרים.
<h3> יא</h3>
<b>כִּמְלֹא פִּי תַּנּוּר</b>. שהתחילו מכות אלו בתבואה שראוי לעשות ממנה פת כמלוא פי התנור.
<h3> יב</h3>
<b>כְּתָלִים בְּרִיאִים</b>. חזקים, שאינם עלולים ליפול.
<b>שֶׁאֵינָן עוֹמְדִין בְּצַד הַנָּהָר</b>. משום שהמים מחלישים את הכתלים העומדים בצד הנהר ועלולים ליפול.
<b>הָרַעַשׁ</b>. רעידת אדמה.
<h3> יג</h3>
<b>אַסְכָּרָה</b>. מחלת גרון מדבקת (דיפתריה).
<b>חַרְחוּר</b>. מחלה המחממת את הגוף (ראה דברים כח,כב).
<b>חִכּוּךְ לַח</b>. מחלה הגורמת לגירוי ולגירוד בעור, ורפואת החיכוך הלח קשה יותר מהחיכוך היבש.
<b>וְכֵן חִכּוּךְ לַח... וְאִם פָּשַׁט בְּרֹב הַצִּבּוּר</b>. למרות שלא מתו ממנו.
<h3> יד</h3>
<b>שֶׁהוּזְלוּ דְּבָרִים שֶׁל סְחוֹרָה שֶׁרֹב חַיֵּי אַנְשֵׁי אוֹתָהּ הָעִיר מֵהֶן</b>. שירד ערכם של הדברים שרגילים אנשי העיר להתפרנס מהם בסחורה, וממילא עליהם למכרם בהפסד גדול.
<b>הַתַּגָּר</b>. הסוחר.
<b>וּמַתְרִיעִין עָלֶיהָ</b>. בתפילה (ראה לעיל ה"ב).
<b>וְזוֹעֲקִין עָלֶיהָ בְּשַׁבָּת</b>. כדלעיל ה"א.
<h3> טו</h3>
<b>הֲרֵי שֶׁרַבּוּ עֲלֵיהֶן גְּשָׁמִים עַד שֶׁיָּצֵרוּ לָהֶן</b>. שטפונות וכדומה.
<b>מִפְּנֵי שֶׁהִיא אֶרֶץ הָרִים</b>. ואפשר לחצוב מהם אבנים לבתים.
<b>וּבָתֵּיהֶם בְּנוּיִים בַּאֲבָנִים</b>. ואינם נופלים בקלות בשל ריבוי הגשמים.
<h3> טז</h3>
<b>אוֹ עַד שֶׁיִּיבְשׁוּ הַצְּמָחִים</b>. שלאחר מכן אין בגשמים תועלת.
<b>וְכֵן אִם הִגִּיעַ זְמַן הַפֶּסַח אוֹ קָרוֹב לוֹ בְּאֶרֶץ יִשְׂרָאֵל שֶׁהוּא זְמַן פְּרִיחַת הָאִילָנוֹת שָׁם וְלֹא יָרְדוּ גְּשָׁמִים</b>. שלא ירדו גשמים המתאימים לאילנות (גשם חזק), אלא גשמים מסוג אחר המועילים לצמחים וכדומה (גשם חלש).
<h3> יז</h3>
<b>וְהַשִּׁיחִין</b>. חפירות בקרקע.
<h2>פרק ג</h2>
<h3> א</h3>
<b>כָּל עִקָּר</b>. בכלל.
<b>וְכָל הַתַּלְמִידִים רְאוּיִין לְכָךְ</b>. ורשאים להתענות אף הם, בשונה משאר העם שאינם רשאים להתענות משום שנראה כגאווה.
<h3> ב</h3>
<b>וּמֻתָּרִין בָּהֶן לֶאֱכֹל וְלִשְׁתּוֹת בַּלַּיְלָה</b>. שקודם התענית, משום שהתענית מתחילה מעלות השחר (ראה לעיל א,ח).
<b>אַנְשֵׁי מִשְׁמָר</b>. משמר הכהנים המופקד באותו השבוע על העבודה בבית המקדש. וכל משמר נחלק לבתי אב שכל אחד מהם עובד ביום אחד מאותו השבוע (ראה הלכות כלי המקדש ד,ג, ד,יא). ובתעניות אלו כל אנשי המשמר אינם מתענים כדי שיהיה להם כוח לסייע לאנשי בית אב המופקדים על עבודת אותו היום.
<h3> ג</h3>
<b>וְלֹא נַעֲנוּ</b>. לא ירדו גשמים.
<b>אוֹכְלִין וְשׁוֹתִין מִבְּעוֹד יוֹם</b>. מפסיקים לאכול בשקיעת החמה ואסורים לאכול בלילה.
<b>מִתְעַנִּין מִקְצָת הַיּוֹם וְלֹא מַשְׁלִימִין</b>. אינם מתענים עד סוף היום.
<b>לֹא יִהְיוּ מִתְעַנִּין כָּל עִקָּר</b>. שלא ייחלשו מהתענית ויופרעו מעבודתם.
<b>וְגָמַר שֶׁלֹּא לֶאֱכֹל</b>. החליט שאינו אוכל יותר.
<h3> ד</h3>
<b>אֲסוּרִין בַּעֲשִׂיַּת מְלָאכָה בַּיּוֹם וּמֻתָּרִין בַּלַּיְלָה</b>. שלא כיום הכיפורים שבו אסורה מלאכה גם בלילה (ראה הלכות שביתת עשור א,ו), ובשונה מתשעה באב שבו איסור המלאכה תלוי במנהג (לקמן ה,י).
<b>וַאֲסוּרִין בִּרְחִיצַת כָּל הַגּוּף בְּחַמִּין אֲבָל פָּנָיו יָדָיו וְרַגְלָיו מֻתָּר</b>. אף בחמין, בשונה מאבל שאסור אף ברחיצת מקצת גופו בחמין (הלכות אבל ה,ד), ובשונה מתשעה באב ומיום הכיפורים שאסורים אף ברחיצת אבר אחד בצונן (לקמן ה,י, הלכות שביתת עשור ג,א).
<b>וַאֲסוּרִין בְּסִיכָה</b>. מריחת שמן וכדומה על העור.
<b>וְאִם לְהַעֲבִיר אֶת הַזֻּהֲמָה מֻתָּר</b>. שאינה סיכה של תענוג (ראה לקמן ה,י, הלכות אבל ה,ד), בשונה מיום הכיפורים שבו אסורה אף סיכה שאינה של תענוג (הלכות שביתת עשור ג,ט).
<b>וַאֲסוּרִין בְּתַשְׁמִישׁ הַמִּטָּה</b>. ראה שם א,ה.
<b>וּבִנְעִילַת הַסַּנְדָּל בָּעִיר אֲבָל בַּדֶּרֶךְ מֻתָּר לִנְעֹל</b>. שלא ייפצעו רגליו.
<h3> ז</h3>
<b>וִיתֵרוֹת אֵלּוּ</b>. שבע תעניות אלו על פני התעניות שקדמו להן.
<b>מַתְרִיעִים</b>. בשופר.
<b>וּמוֹרִידִין זָקֵן</b>. לפני התיבה (סדר התפילות בתעניות אלו מפורט לקמן פ"ד).
<b>מַטִּין לְעֵת עֶרֶב וּפוֹתְחִין אֶת הַחֲנֻיּוֹת</b>. מטים את הדלתות מעט ואין פותחים אותן לרווחה.
<b>מִפְּנֵי כְּבוֹד הַשַּׁבָּת</b>. משום שהקנייה היא לצורך כבוד ועונג שבת.
<b>וְאִם יֵשׁ לַחֲנוּת שְׁנֵי פְּתָחִים פּוֹתֵחַ אֶחָד וְנוֹעֵל אֶחָד</b>. ביום חמישי.
<b>אִיצְטַבָּה לְפָנֶיהָ</b>. מדף או שולחן שעליו מניחים את הסחורה.
<b>פּוֹתֵחַ כְּדַרְכּוֹ בַּחֲמִישִׁי</b>. את שני פתחי החנות, משום שהאצטבא חוסמת את הפתחים.
<h3> ח</h3>
<b>וּבְבִנְיָן שֶׁל שִׂמְחָה... וּבִנְטִיעָה שֶׁל שִׂמְחָה</b>. אבל בניין לדירה ונטיעה לאכול פירות או להתפרנס, מותר (פה"מ תענית א,ז).
<b>צִיּוּר וְכִיּוּר</b>. חריטת הבנאי בגבס או באבן לקישוט קירות הבית (ראה פה"מ מידות ד,ו).
<b>כְּגוֹן מִינֵי הֲדַס וּמִינֵי אֲהָלִים</b>. מיני בשמים.
<b>לֹא קִיֵּם מִצְוַת פְּרִיָּה וּרְבִיָּה</b>. שאין לו בן ובת (ראה הלכות אישות טו,ד).
<b>וְתַלְמִידֵי חֲכָמִים לֹא יִשְׁאֲלוּ שָׁלוֹם</b>. כלל.
<b>מַחֲזִירִין לוֹ בְּשָׂפָה רָפָה וְכֹבֶד רֹאשׁ</b>. שלא ייפגע, ויבין שעושים כן משום התענית (וראה לקמן ה,יא).
<h3> ט</h3>
<b>תַּלְמִידֵי חֲכָמִים חוֹזְרִין לְבַדָּן וּמִתְעַנִּין</b>. לאחר שעברו תעניות אלו ולא ירדו גשמים.
<b>עַד שֶׁיֵּצֵא נִיסָן שֶׁל תְּקוּפָה</b>. מבואר בהלכה הבאה.
<b>וּמַפְסִיקִין לְרָאשֵׁי חֳדָשִׁים וּלְפוּרִים</b>. שאם אחד מימי התעניות הללו חל בראש חודש או בפורים, אין מתענים בו (ראה לעיל א,ז).
<b>יָצָא נִיסָן שֶׁל תְּקוּפָה</b>. ניסן האמור כאן אינו חודש ניסן, אלא הזמן שבו השמש נמצאת במזל טלה (ראה הלכות קידוש החודש ט,ג).
<b>וְהוּא כְּשֶׁתַּגִּיעַ הַשֶּׁמֶשׁ לִתְחִלַּת מַזַּל שׁוֹר</b>. שהוא המזל שבא אחרי מזל טלה (ראה שם יא,ט).
<b>הוֹאִיל וְלֹא יָרְדוּ כָּל עִקָּר מִתְּחִלַּת הַשָּׁנָה</b>. אך אם ירדו גשמים קודם לכן, אין ירידת הגשמים לאחר תקופת ניסן סימן קללה.
<h3> י</h3>
<b>וְכָל הַדּוֹמֶה לָהּ</b>. ארצות שאקלימן דומה לאקלים שבארץ ישראל.
<b>וְשׁוֹהִין אַחֲרֵי כֵן כְּמוֹ שִׁבְעָה יָמִים</b>. כשם שבארץ ישראל מתחילים בתעניות הציבור כשבעה ימים לאחר שסיימו היחידים להתענות (ראה לעיל ה"ב), כך גם בחוץ לארץ.
<h3> יא</h3>
<b>וְדִינָהּ כְּדִין שְׁאָר הַתַּעֲנִיּוֹת</b>. שאסורים באכילה ושתייה בלבד ואינם אסורים ברחיצה ונעילת הסנדל ושאר הדברים שנזכרו לעיל ה"ד.
<b>שֶׁאֵין גּוֹזְרִין עַל הַצִּבּוּר... אֶלָּא בְּאֶרֶץ יִשְׂרָאֵל בִּלְבַד</b>. שרק בארץ ישראל יש דיינים סמוכים או נשיא שגזרתו מתקבלת על כל ישראל (רמב"ן מובא בב"י).
<h2>פרק ד</h2>
<h3> א</h3>
<b>מִשֶּׁבַע תַּעֲנִיּוֹת הָאַחֲרוֹנוֹת שֶׁל מָטָר</b>. שהוזכרו לעיל ג,ה–ז.
<b>אֵפֶר מִקְלֶה</b>. אפר של שרפה.
<b>לְהַרְגִּיל אֶת הַבְּכִיָּה</b>. להביא לידי בכי.
<b>כְּדֵי שֶׁיִּכָּלְמוּ</b>. שהרי אינם נותנים לעצמם.
<h3> ב</h3>
<b>מַעֲמִידִין בֵּינֵיהֶן וְהֵן יוֹשְׁבִין</b>. בעודם יושבים (ולאחר מכן עומדים להתפלל, לקמן ה"ג).
<b>אָדָם שֶׁל צוּרָה</b>. אדם נאה או בעל קומה (רש"י תענית טז,א), ויש מפרשים שמדובר באדם מפורסם במעלה ובחסידות (מאירי שם), או באדם יודע ספר (רא"ש שם ב,כב).
<b>דִּבְרֵי כִּבּוּשִׁין</b>. דברי תוכחה הכובשים את הלב ומעוררים את האדם לתשובה.
<b>לֹא שַׂק וְתַעֲנִית גּוֹרְמִין</b>. את התעוררות הרחמים וביטול הגזרה.
<b>וּבַקַּבָּלָה</b>. בדברי הנביאים.
<h3> ד</h3>
<b>אִישׁ שֶׁהוּא רָגִיל בִּתְפִלָּה וְרָגִיל לִקְרוֹת בַּתּוֹרָה בַּנְּבִיאִים וּבַכְּתוּבִים</b>. תנאים אלו, וכן נעימות הקול והזִקנה, נכונים לגבי שליח ציבור בכל עת (ראה הלכות תפילה ח,יא), ושאר התנאים הם תוספת לתפילה בימי התענית (פה"מ תענית ב,ב).
<b>וּמְטֻפָּל וְאֵין לוֹ</b>. מטופל בילדים ואין לו במה לפרנסם.
<b>וְלֹא יָצָא עָלָיו שֵׁם רַע בְּיַלְדוּתוֹ שְׁפַל בֶּרֶךְ וּמְרֻצֶּה לָעָם</b>. כדי שיהיה לב הציבור שלם אתו (שם).
<b>הֲרֵי זֶה מְפֹאָר</b>. ועדיף לבחור בו כשליח ציבור על פני אדם צעיר שיש גם לו מעלות אלו.
<h3> ה</h3>
<b>מַתְחִיל וּמִתְפַּלֵּל</b>. תפילת שמונה עשרה.
<b>עַד בִּרְכַּת גּוֹאֵל יִשְׂרָאֵל</b>. ואינו מתחיל ברכה זו כרגיל, אלא מתחיל באמירת הזכרונות והשופרות וכו'.
<b>זִכְרוֹנוֹת וְשׁוֹפָרוֹת מֵעֵין הַצָּרָה</b>. פסוקי זכרונות ופסוקי שופרות המתאימים לאותה הצרה, ובלבד שלא יאמר פסוקי זיכרון של יחיד או של פורענות (בדומה לנאמר בראש השנה, ראה הלכות שופר ג,ז-ט).
<h3> ז</h3>
<b>מִדִּבְרֵי קַבָּלָה</b>. מדברי הנביאים.
<b>וּמִכִּתְבֵי הַקֹּדֶשׁ</b>. ספרי הכתובים.
<h3> ח</h3>
<b>מִי שֶׁעָנָה אֶת מֹשֶׁה וַאֲבוֹתֵיכֶם עַל יַם סוּף</b>. ביציאת מצרים כאשר צעקו אל ה', שנאמר: "ויצעקו בני ישראל אל ה' " (שמות יד,י), ובסמוך לכך נאמר "התיצבו וראו את ישועת ה' ", וקרע הקב"ה לעם ישראל את ים סוף.
<h3> ט</h3>
<b>מִי שֶׁעָנָה אֶת יְהוֹשֻׁעַ בַּגִּלְגָּל</b>. כאשר נפלה חומת העיר יריחו ונתן ה' את העיר ביד ישראל (יהושע ו,כ).
<h3> י</h3>
<b>מִי שֶׁעָנָה אֶת שְׁמוּאֵל בַּמִּצְפָּה</b>. כאשר נלחמו הפלשתים בישראל, נאמר "ויזעק שמואל אל ה' בעד ישראל" (שמואל א ז,ט), ולאחר מכן נתן ה' את הפלשתים ביד עם ישראל.
<h3> יא</h3>
<b>מִי שֶׁעָנָה אֶת אֵלִיָּהוּ בְּהַר הַכַּרְמֶל</b>. כאשר נלחם אליהו הנביא בנביאי הבעל והתפלל "ענני ה' ענני" (מלכים א יח,לז) וירדה אש מן השמים.
<h3> יב</h3>
<b>מִי שֶׁעָנָה אֶת יוֹנָה בִּמְעֵי הַדָּגָה</b>. כאשר ברח יונה משליחותו לנבא לנינוה נזרק לים ובלעו דג, והתפלל אל ה' ממעי הדג (יונה ב,ב).
<h3> יג</h3>
<b>מִי שֶׁעָנָה אֶת דָּוִד וּשְׁלֹמֹה בְּנוֹ בִּירוּשָׁלַיִם</b>. בעת שניסה שלמה להכניס את ארון הברית לבית המקדש ולא הצליח, התפלל לה' ולבסוף נענה בזכות דוד אביו (ראה דברי הימים ב ז,א), והדבר אף היווה אות לכך שחטאו של דוד נמחל (בבלי שבת ל,א).
<h3> יד</h3>
<b>וְאוֹמֵר רְפָאֵנוּ יי וְנֵרָפֵא</b>. הברכה שלאחר 'גואל ישראל' שהפסיק בה.
<b>וְגוֹמֵר הַתְּפִלָּה עַל הַסֵּדֶר וְתוֹקְעִים בַּחֲצוֹצְרוֹת</b>. התקיעה בחצוצרות היא רק לאחר סיום אמירת כל הברכות (שלא כתקיעה במקדש שהיא לאחר כל ברכה וברכה, כמבואר בהלכה הבאה).
<b>וְכַסֵּדֶר הַזֶּה עוֹשִׂין בְּכָל מָקוֹם</b>. חוץ מהר הבית, כמבואר בהלכה הבאה.
<h3> טו</h3>
<b>וְחַזַּן הַכְּנֶסֶת אוֹמֵר לַתּוֹקְעִים תִּקְעוּ הַכֹּהֲנִים תְּקָעוּ</b>. ואינם תוקעים (או מריעים) מיד לאחר אמירה זו, אלא רק לאחר סיום אמירת הברכה על ידי המתפלל.
<b>וְחוֹזֵר הַמִּתְפַּלֵּל וְאוֹמֵר וכו'</b>. כדי להפסיק בין התקיעות לאמירת 'ברוך שם' וכו', שלא ייראה כאילו תוקעים על אמירה זו שהיא כברכה בפני עצמה (מ"מ).
<h3> יז</h3>
<b>תּוֹקְעִין בַּחֲצוֹצְרוֹת וּבְשׁוֹפָר כְּמוֹ שֶׁאָמַרְנוּ</b>. לעיל א,ד.
<h3> יח</h3>
<b>מִתְפַּלְּלִין תְּפִלַּת נְעִילָה בְּכָל מָקוֹם</b>. תפילה מיוחדת ליום התענית הנאמרת סמוך לשקיעת החמה (ראה הלכות תפילה א,ז).
<h3> יט</h3>
<b>עַד מָתַי יִהְיוּ יוֹרְדִים וְיִפְסְקוּ הַצִּבּוּר הַתַּעֲנִיּות</b>. כפי הפרטים שהתבארו לעיל א,טז.
<b>מִשֶּׁיֵּרְדוּ בְּעֹמֶק הָאָרֶץ הַחֲרֵבָה טֶפַח</b>. שייבלעו מי הגשמים בעובי טפח באדמה יבשה שהמים נבלעים בה לאט לאט.
<b>וּבַבֵּינוֹנִית</b>. שאינה יבשה ואינה חרושה.
<b>וּבַעֲבוּדָה</b>. שדה חרוש, שהמים מבעבעים בו במהירות.
<h2>פרק ה</h2>
<h3> א</h3>
<b>יֵשׁ שָׁם</b>. ישנם.
<b>וְיִהְיֶה זֶה זִכָּרוֹן לְמַעֲשֵׂינוּ הָרָעִים וּמַעֲשֵׂה אֲבוֹתֵינוּ שֶׁהָיָה כְּמַעֲשֵׂינוּ עַתָּה עַד שֶׁגָּרַם לָהֶם וְלָנוּ אוֹתָן הַצָּרוֹת</b>. שמעשי אבותינו גרמו צרות החורבן וגלות, ומשום שמעשינו כמעשיהם עדיין אותן צרות בתוקף.
<h3> ב</h3>
<b>נֶהֱרַג גְּדַלְיָה בֶּן אֲחִיקָם וְנִכְבָּת גַּחֶלֶת יִשְׂרָאֵל הַנִּשְׁאָרָה וְסִבֵּב לְהָתֵם גָּלוּתָן</b>. לאחר חורבן בית ראשון מונה גדליה לנציב על פליטת יהודה, ולאחר מספר חודשים נהרג. כתוצאה מכך פסק כליל היישוב היהודי בארץ ישראל והושלמה הגלות (ירמיהו מא,ב).
<b>סָמַךְ מֶלֶךְ בָּבֶל נְבוּכַדְנֶצַּר הָרָשָׁע עַל יְרוּשָׁלַיִם</b>. לפני חורבן בית ראשון (מלכים ב כה,א).
<b>נִשְׁתַּבְּרוּ הַלּוּחוֹת</b>. לוחות הברית על ידי משה רבנו (שמות לב,יט; לחשבון התאריכים ראה בבלי תענית כח,ב).
<b>וּבָטַל הַתָּמִיד מִבַּיִת רִאשׁוֹן</b>. בעקבות המצור של נבוכדנאצר (לסיפור המעשה ראה ירושלמי תענית ד,ה; וראה עוד בבלי סוטה מט,א).
<b>וְהָבְקְעָה יְרוּשָׁלַיִם בְּחֻרְבָּן שֵׁנִי</b>. חייליו של טיטוס הצליחו להבקיע את חומות ירושלים הנצורה.
<b>וְשָׂרַף אַפָּסְטְמוֹס הָרָשָׁע סֵפֶר תּוֹרָה וְהֶעֱמִיד צֶלֶם בַּהֵיכָל</b>. בימי בית המקדש השני.
<h3> ג</h3>
<b>נִגְזַר עַל יִשְׂרָאֵל בַּמִּדְבָּר שֶׁלֹּא יִכָּנְסוּ לָאָרֶץ</b>. בעקבות חטא המרגלים (במדבר יד,כט-ל).
<b>וְהָיָה לָהֶם מֶלֶךְ גָּדוֹל וְדִמּוּ כָּל יִשְׂרָאֵל וּגְדוֹלֵי הַחֲכָמִים שֶׁהוּא הַמֶּלֶךְ הַמָּשִׁיחַ</b>. בתקופת רבי עקיבא, חשבו החכמים שבר כוכבא הוא מלך המשיח, עד שנהרג הוא ובעקבותיו נהרגו כולם (ראה הלכות מלכים יא,ג).
<b>חָרַשׁ טוּרָנוּס רוֹפוּס הָרָשָׁע מִמַּלְכֵי אֱדוֹם אֶת הַהֵיכָל</b>. אחד מנציבי רומא ביהודה לאחר חורבן הבית השני, שבתקופתו פרץ מרד בר כוכבא, הפך את מקום ההיכל לשדה חרוש כסמל לחורבן מוחלט.
<b>לְקַיֵּם צִיּוֹן שָׂדֶה תֵחָרֵשׁ</b>. במעשה זה התקיימה נבואתם של ירמיהו ומיכה.
<h3> ד</h3>
<b>בַּקַּבָּלָה</b>. בדברי הנביאים.
<b>צוֹם הָרְבִיעִי זֶה שִׁבְעָה עָשָׂר בְּתַמּוּז</b>. שהוא החודש הרביעי מחודש ניסן, שממנו מתחילים למנות את חודשי השנה.
<h3> ה</h3>
<b>וּבְכֻלָּן אוֹכְלִין וְשׁוֹתִין בַּלַּיְלָה</b>. עד עלות השחר (ראה לעיל א,ח).
<b>וְנָהֲגוּ כָּל יִשְׂרָאֵל בִּזְמַנִּים אֵלּוּ לְהִתְעַנּוֹת בִּשְׁלֹשָׁה עָשָׂר בַּאֲדָר</b>. על אף שתענית זו אינה מפורשת בכתובים ואף לא בגמרא.
<b>מַקְדִּימִין וּמִתְעַנִּין בַּחֲמִישִׁי שֶׁהוּא אַחַד עָשָׂר</b>. ואין דוחים תענית זו משום שמיד אחריה באים ימי הפורים.
<b>אֵין מַתְרִיעִין</b>. בחצוצרות, בשונה משאר תעניות הציבור (לעיל א,ד).
<b>וְלֹא מִתְפַּלְּלִין תְּפִלַּת נְעִילָה</b>. תפילה מיוחדת ליום התענית הנאמרת בסמוך לשקיעת החמה (ראה לעיל ד,יח).
<b>אֲבָל קוֹרְאִין בַּתּוֹרָה שַׁחֲרִית וּמִנְחָה בְּוַיְחַל מֹשֶׁה</b>. ראה גם הלכות תפילה יג,יח.
<h3> ו</h3>
<b>וְשַׁבָּת שֶׁחָל תִּשְׁעָה בְּאָב לִהְיוֹת בְּתוֹכָהּ</b>. שבוע שחל בו תשעה באב.
<b>לְסַפֵּר</b>. להסתפר.
<b>אֲפִלּוּ כְּלִי פִּשְׁתָּן</b>. למרות שאין הגיהוץ ניכר בו.
<b>שֶׁלֹּא לֶאֱכֹל בָּשָׂר בְּשַׁבָּת זוֹ</b>. בשבוע זה (אבל בשבת עצמה מותר אפילו אם חלה בתשעה באב עצמו, כמבואר לקמן ה"ח).
<b>וְיֵשׁ מְקוֹמוֹת שֶׁנָּהֲגוּ לְבַטֵּל הַשְּׁחִיטָה מֵרֹאשׁ הַחֹדֶשׁ</b>. שכן נהגו שלא לאכול בשר כבר מראש חודש אב.
<h3> ז</h3>
<b>וְלֹא יֹאכַל בָּשָׂר</b>. גם מי שלא נהג שלא לאכלו בשבוע שחל בו תשעה באב כמוזכר לעיל ה"ו.
<b>בַּסְּעוּדָה הַמַּפְסִיק בָּהּ</b>. שלאחר סעודה זו פוסק מלאכול ('סעודה מפסקת').
<b>יַיִן מִגִּתּוֹ שֶׁיֵּשׁ לוֹ שְׁלֹשָׁה יָמִים אוֹ פָּחוֹת</b>. יין שיצא מהגת לפני שלשה ימים או פחות, ומשום שלא הספיק לתסוס אינו משכר ומותר לשתותו.
<b>וְאוֹכֵל בָּשָׂר מָלִיחַ שֶׁיֵּשׁ לוֹ שְׁלֹשָׁה יָמִים אוֹ יָתֵר</b>. בשר שנמלח לאחר שחיטתו ונשאר במליחותו יומיים, מהיום השלישי והלאה מותר לאכלו, משום שאין בו טעם בשר ממש (בדומה לכך ראה הלכות ממרים ז,ד).
<b>וְלֹא יֹאכַל שְׁנֵי תַּבְשִׁילִין</b>. משום שזו דרך חשיבות ותענוג.
<h3> ח</h3>
<b>בַּמֶּה דְּבָרִים אֲמוּרִים</b>. שאסור בדברים אלו שנאמרו בסעודה המפסקת.
<b>אַף עַל פִּי שֶׁהוּא מַפְסִיק בָּהּ</b>. ואינו אוכל אחריה כלום.
<b>וְכֵן תִּשְׁעָה בְּאָב עַצְמוֹ שֶׁחָל לִהְיוֹת בְּשַׁבָּת</b>. והצום נדחה ליום ראשון (ראה לעיל ה"ה).
<h3> ט</h3>
<b>זוֹ הִיא מִדַּת כָּל הָעָם</b>. הלכות סעודה מפסקת שנאמרו למעלה.
<h3> י</h3>
<b>וְאָסוּר בִּרְחִיצָה... וְאָסוּר בְּסִיכָה שֶׁל תַּעֲנוּג וּבִנְעִילַת הַסַּנְדָּל וּבְתַשְׁמִישׁ הַמִּטָּה כְּיוֹם הַכִּפּוּרִים</b>. ראה הלכות שביתת עשור א,ה; לפירוט הדינים ראה שם פרק ג.
<b>וּבְכָל מָקוֹם תַּלְמִידֵי חֲכָמִים בְּטֵלִים בּוֹ</b>. אף במקום שנהגו לעשות מלאכה.
<h3> יא</h3>
<b>תַּלְמִידֵי חֲכָמִים אֵין נוֹתְנִין שָׁלוֹם זֶה לָזֶה בְּתִשְׁעָה בְּאָב</b>. כשם שהאבל אסור בנתינת שלום (ראה הלכות אבל ה,כ).
<b>דָּוִים</b>. כאובים.
<b>כַּאֲבֵלֵי אֵם</b>. כאדם שמתאבל אבל כבד על אמו (ע"פ תהלים לה,יד; ובחלק מכתה"י הגרסה: 'כאבלים').
<b>מַחֲזִירִין לוֹ בְּשָׂפָה רָפָה וְכֹבֶד רֹאשׁ</b>. כדי שלא ייפגע (וראה לעיל ג,ח).
<b>וְאָסוּר לִקְרֹאות בְּתִשְׁעָה בְּאָב בַּתּוֹרָה</b>. כשם שאבל אסור בלימוד תורה (ראה הלכות אבל ה,טו).
<b>וּבְקִינוֹת</b>. ספר איכה.
<b>וּבַדְּבָרִים הָרָעִים שֶׁבְּיִרְמְיָה</b>. הנבואות הרעות ולא נבואות הנחמה.
<b>וּמִקְצָת חֲכָמִים נוֹהֲגִין שֶׁלֹּא לְהַנִּיחַ בּוֹ תְּפִלִּין</b>. כאבל שאינו מניח תפילין ביום הראשון לאבלותו (ראה שם ד,ט).
<h3> יב</h3>
<b>מְסֻיָּד מְכֻיָּר כְּבִנְיַן הַמְּלָכִים</b>. שלאחר הסיוד חורט הבנאי בגבס או באבן לקישוט קירות הבית (ראה פה"מ מידות ד,ו).
<h3> יג</h3>
<b>מְחַסֵּר מִמֶּנּוּ מְעַט</b>. שאינו שם על השולחן את כל התבשילים שרגילים לשים, אלא מחסר אחד ממיני התבשיל.
<b>וּמַנִּיחַ מָקוֹם פָּנוּי בְּלֹא קְעָרָה מִן הַקְּעָרוֹת הָרְאוּיוֹת לָתֵת שָׁם</b>. כדי שיהיה ניכר על השולחן שחיסר את אחד התבשילים.
<b>מְשַׁיֶּרֶת מִין מִמִּינֵי הַתַּכְשִׁיט שֶׁנּוֹהֲגוֹת בָּהֶן</b>. ואינה לובשת אותו.
<h3> יד</h3>
<b>גָּזְרוּ שֶׁלֹּא לְנַגֵּן בִּכְלֵי שִׁיר כֻּלָּם</b>. אפילו שלא על היין.
<b>שִׁירָה בַּפֶּה עַל הַיַּיִן אֲסוּרָה</b>. שירה בלי כלי זמר המלווה בשתיית יין, אבל בלא שתיית יין, מותר לשיר בפה (וראה שו"ת הרמב"ם רכד).
<b>וּכְבָר נָהֲגוּ כָּל יִשְׂרָאֵל לוֹמַר דִּבְרֵי תִּשְׁבָּחוֹת... עַל הַיַּיִן</b>. בפה בלא כלי שיר.
<h3> טו</h3>
<b>וְאַחַר כָּךְ גָּזְרוּ</b>. לא מיד לאחר החורבן אלא בדור מאוחר יותר (ראה משנה סוטה ט,טו).
<b>עַטְרוֹת חֲתָנִים</b>. קישוט או תכשיט שהיו נוהגים להניח בראש החתן.
<b>אֲבָל שֶׁל גָּדִיל</b>. צמר קלוע.
<h3> טז</h3>
<b>וְקוֹרֵעַ</b>. את בגדו (ראה הלכות אבל ט,ב).
<b>וְאִם פָּגַע בַּמִּקְדָּשׁ תְּחִלָּה</b>. שראה ישירות את מקום המקדש בלי לראות את ירושלים.
<b>וּמוֹסִיף עַל יְרוּשָׁלַיִם</b>. ואינו צריך לקרוע קרע אחר (ראה פסקים ושיטות).
<h3> יז</h3>
<b>בַּיָּד</b>. ולא בכלי (בדומה לקריעה על אב ואם, ראה הלכות אבל ח,ג).
<b>וּמֵעוֹמֵד</b>. ככל הקריעות (שם ח,א).
<b>וְאֵינוֹ מְאַחֶה קְרָעִים אֵלּוּ לְעוֹלָם</b>. אינו רשאי לתפור את הקרע תפר ישר ולהשיב את הבגד לקדמותו, ראה גם שם ט,ג).
<b>אֲבָל רַשַּׁאי הוּא לְשָׁלְלָן לְמָלְלָן לְלַקְּטָן וּלְתָפְרָן כְּמִין סֻלָּמוֹת</b>. סוגי תפירות לא ישרות שאינן מחברות את הבגד כמות שהיה, והקרע ניכר.
<h3> יח</h3>
<b>חוֹזֵר וְקוֹרֵעַ</b>. קרע אחר.
